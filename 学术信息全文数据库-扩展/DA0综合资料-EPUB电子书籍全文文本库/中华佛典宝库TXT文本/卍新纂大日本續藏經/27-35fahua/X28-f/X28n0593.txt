卍新纂大日本續藏經第 28 冊 No. 593 法華經文句輔正記


　　法華經文句輔正記目次卷第一釋序品第一卷第二釋序品之餘卷第三釋序品之餘釋方便品第二卷第四釋方便品之餘卷第五釋譬喻品第三卷第六釋信解品第四卷第七釋藥草喻品第五釋授記品第六釋化城喻品第七釋五百弟子授記品第八釋人記品第九卷第八釋法師品第十釋見寶塔品第十一釋提婆品第十二釋勸持品第十三釋安樂行品第十四卷第九釋涌出品第十五釋壽量品第十六釋分別功德品第十七卷第十釋隨喜功德品第十八釋法師功德品第十九釋不輕品第二十釋神力品第二十一釋囑累品第二十二釋藥王品第二十三釋妙音品第二十四釋普門品第二十五釋陀羅尼品第二十六釋嚴王品第二十七釋普賢品第二十八

　　法華經文句輔正記目次(終)

　　No. 593

法華天台文句輔正記卷第一(輔妙樂記)

　　吳興永定寺　釋沙門　道暹　述

　　將釋疏文略分為四一先略解題目二從佛出世下釋章安注文三委釋下指廣四序者下依文解釋初文具如玄文五重略廣二釋已辨其相餘三段如記次第解釋可見又今疏文用於玄文廣義成今略義是故今文時時引用良由此也。

　　言為二所依者謂文字為名句所依也故婆娑論云一字為名二字為名身三字已去為眾多名身又一句為名二句為句身三句已去為眾多句身是則名句為能依文字為所依又毛詩注云宮商角等上下相應謂之文句者曲謂隨遂經文曲細分別。

　　句逗者逗留也說文云逗止也方言逗住也即以句止之處名為逗也。

　　名詮至差別者若於今經具通別二義始從如是終乎而退同於諸經無不詮於自性及以差別別而言之一一名一一句並異諸經故云已今當說最為第一也。

　　不論至等體者與論辯異也今意但以句逗分一部經文及隨文解釋不同諸論或以色為教體或以意地所思行蘊所得為句教體如唯識法相宗具以聲名為教體彼論云聲屬十二處中聲所接五蘊之中色蘊所接四辨之中屬辭為礙境也名句文十二處中法處所收五蘊之中行蘊所得以名句文是聲上屈曲意地所緣故屬行蘊及法無礙境今家明教具如玄文今此實相一乘之經詮於所證實相之理永異眾典即其相也。

　　今但以句者對論故云今也又今一部之文分為序正流通名為三句二十八品等名為小句問今文何以不云身等乎答但云其句一部之文任運成身何者但是諸法聚集名之為身以一部經文無非聚集故不別云也。

　　成若干章者目約序正流通及大小章為若干也。

　　疏者通意之辭者謂以言辭而通文意也。

　　亦記也者謂稟受前人記其所受以為疏也又及率己胷襟也。

　　鏤者如檀體雖香必假工人彫刻顯出檀之妙像古人亦爾經體雖妙必假巧辭鏤出文旨今大小文義有序也。

　　二難之中者於聞法難中開出傳譯及自開悟於能聽難中開出聞師及一遍記其義相當矣。

　　正在時會者此敘靈山當機之眾故云然等也。

　　言及以阿難者謂若不因阿難親承梵音如來滅後處眾誦出有可傳譯此土方聞若不因此像末無猶得聞故別指之。

　　故經多劫者若以賢劫第九劫內四佛相次而興不得云多今通望過去三佛及以中間不覩佛興故云多耳。

　　聞者尚難者歎此土聞者尚已為難況大師親自修行復於道場妙悟為眾解說章安所記流通後代豈不難耶。

　　於中初二至斥己者前文通釋從此下別釋斥者指斥也故三雙相望名為一一則六義傳傳漸漸後挍於前。

　　輙記者謂謙己專輙一遍記於大師言旨故。

　　若魔若外者以佛力加於結集之眾使魔不得其便千大羅漢皆是無礙解脫降伏外歒則令外道不能得便。

　　添削者既云記大師之言何故專輙添削耶從添謂下釋所以也。

　　謂斥非以顯是者謂章安助破古師以顯大師之正也。

　　破古至我己者明章安破古並用大師義勢以破古人非全用已自任胸臆也。

　　加彼異見者加謂添足即章安更引古人異解之文助成大師也破文。

　　丹丘者赤城山也在國清南門據時添削處實國清丹丘名佳故以標地今國清寺屬丹丘里。

　　須開三教等者前二教一句須開別教教權理實由存教道是故別教果頭之理須廢故名開也故玄文云別登地已上須廢高歸下即其事也。

　　言大小者通別為大三藏為小也。

　　初心之人者謂法華前圓修之人在名字位雖信一色一香無非中道而於方等般若座席猶屬同聽異聞以隨喜等位觀道未成猶謂偏圓相隔如此之人須聞今教開顯之說故淨名疏釋菩薩品云圓人失意尚須彈片即其相也隨喜已去不須云開若入初住已上但論增進故也。

　　權人至此者謂權到法華一向須聞不論圓也。

　　疏云經題者題者頭也故字從是脚裏作頁頁訓頭故以經首名之為題若言經第未善字義。

　　疏云委釋者委屬也曲也謂屬對妙題曲細陳釋已如玄文十卷釋。

　　總三法者以題名是總三軌是別故玄記云以總總於別以別別於總此之謂也。

　　超過諸說者一則超於前十四品二則超於一代教門。

　　即三之一者謂覽體宗用三以立名故本地亦爾。

　　不與他同者不與他人解釋同也。

　　體非因果者譬如虗空之體非彼非此而遊之者還遊於非彼非此之虗空因果取體亦如是還依非果非因之體而成從因至果之宗。

　　若不先了能開者以法華圓乘妙體宗用為能開三麤即妙為所開。

　　故但分文句者此明單用文句消經不當應須疏中隨文解釋以顯理。

　　唯談下明單用玄義不可。

　　若相帶下明全用玄文入疏全用文句入玄相間雜說不可何者則使聽者不識經文起盡復令玄文大義不彰故云無歸。

　　寄行約教者迹門約行次第以明五義本門約教次第以明五義玄文第一卷具辯其相又觀其文勢安樂行經約行等。

　　固蔽理觀者便斥世人不用止觀文意消經成無觀行所以今家一一文下皆以觀心釋之。

　　而但下明世人不肯用玄義消經但用諸論事相而已。

　　今問弘經者令問弘教人心也。

　　自行暗於妙宗者約行因果以片故妙宗具足應以三法斥之。

　　教行至相攝者即以迹中四一自互相收何者由稟開權妙教則成一乘之人行於實相之行以顯一乘之理餘三例爾又以本中四一攝於迹中四一故也。

　　不可恒爾者不可句句之下皆列名體宗用衣坐室三也。

　　廣略適時者序品方便品迹門之廣餘品是略壽量普門是本門中廣餘品是略何者只是廣略釋於妙法名體宗用若曉廣已略無異途故圓乘大車開權寶所與方便品諸法實相無二無別故云根源等。

　　今家隨釋者今師隨品解釋則成生起故云通有四意等也又慈恩每於一品皆作四釋今家不爾須四則四不必一槩二十八品一一皆四若一槩者未為全當。

　　釋妨者如方便之名與大小乘同故須釋出今經即是體內方便不同於權諸皆例爾。

　　釋文者即是正釋也。

　　或釋名中即帶來意者如釋安樂行品具有此相及下流通分中多有此意至文可見。

　　又釋名至互有無者如譬喻化城授記等並於題中俱釋其名義皆未備序品方便普門陀羅尼等題中及以品內名義皆足所以疏文而於題中解釋名義委悉皆盡以此二類名互相無言義者三車大車皆是名下之義化城中說化及以寶所授記中別劫國並是名下之義餘品准此。

　　或於義前別釋者如釋序品先約字訓次釋字義方便品約方法釋名則先從字訓門及祕妙方便名從義譬喻化城等皆有先釋其名次方釋義。

　　或帶名以釋義者如序品云序者即是其名階位等則是其義方便品普門品陀羅尼等品於題中解釋悉之故云帶名以釋義也。

　　此彼淆混者若不曉今家釋意還成將於昔教以混法華故也。

　　復似從義者只階位等言似從義也。

　　學舍養宮者禮記王制云夏后氏養國老於東庠養庶老於西庠此以國家東西兩學為庠序今此品於正宗如東西之學故言序也。

　　別內外者此指東西廂為墻對於堂屋以別內外也。

　　此可借用者疏中既無異內外之言故今申於文意亦可借用別內外之言以消二序故也。

　　又庠者詳也謂之諦審序者敘也舒也於正宗前所列由致皆諦並審方敘而舒之。

　　通序異外者此借下文對治悉中阿漚二字對破外道不同別序專異諸經。

　　亦可兼用者謂通序非但異外正是序於圓妙故得同而別序方異諸經即是別於內外之相也。

　　亦二序共有者只是通序亦具階位安庠之義若從義立通序亦具申述二義何者如因阿泥樓豆令阿難問佛如來滅後一切經初安何等言佛答皆安如是等五因此五事得為別序作由義當由序也述者阿難述佛滅後經初先安如是等五義當述序也是則二序皆具三義也。

　　必先證信等者此從現文以說諸經皆爾。

　　必先發起等者此從佛在世當時以說佛在世時但有別序如來滅後方有通序故也。

　　二序各有前後者謂二序各具五義自為前後又前云必先證信亦是各有前後也。

　　即賓主者若以文殊是遊方大士則彌勒是舊住為主文殊為賓若據發問則彌勒為賓文殊為主矣。

　　冠即是首者不同餘文冠與身異今文冠全是首故云即也。

　　瑞疑由也等者謂由光所見故疑問述昔所聞故述答也。

　　疏云胤者繼也謂眾物之子如烏養子羽翊方成母以低飛而哢之意在令成而峻飛教飛助以飛興喻於述。

　　序義可知者謂覺正體以之為序即當序中唱於異名之意故云哢亦得名引。

　　故字義則通者謂序品義則通下諸品題稱序品此則從別。

　　故出其人者先出佛及以譯人則是能聚之人若言聚者謂物體已聚名之為聚可去聲呼今文即以上聲呼之。

　　如心地品者梵網經有六十品心地等二品是佛自唱如云持戒心地法門而去故云佛自唱餘皆譯人及結集者所置。

　　人如樓那者以人類等非一故皆云如也。

　　以無聞品益故者此有文外之疑疑云既云諸品皆結集所置何故無結聞品得益人耶答只是闕略益人非無如三周得記其數非一人何須置疑二者以無聞品益故品後無結耳。

　　以通從別者品是通序名從別品從序皆具四釋下二十七品皆以方便等名從別品一字是通通別相從皆具四釋下去准此故不重述。

　　或闕於一兩者迹門約教定不可闕本門談遠亦不可闕因緣觀心或存或沒亦無大妨也。

　　通皆除疑者但見無阿傴二字即知是佛經故云除疑。

　　餘三及別序者此明妙經通序即約教也久遠今日即本迹也五義悉具觀心釋也別序具四例此可見。

　　得失者處中方名為得。

　　至安公來者自安公高悟料節或興懸符地論之文佛地論科判佛地經云要唯三分初教起因緣分此與安公序分同二聖教所說分與正說分同三依教奉行分與流通分同。

　　疏云案說傳之者謂結集之家結散為長行結貫為偈頌以傳像末故云也。

　　總別起盡者亦可云大章為總小章為別也。

　　阿難說經者佛去世後阿難登高座誦出亦得名為說經。

　　契經者契理契機名為契貫穿縫綴名經佛地論云貫穿攝持所應說義。

　　長多瓔珞者經中廣破外道竟說多譬喻莊嚴佛法故云也。

　　疏云增一者以一加故云增一累法增之故也言明人天因果者從多分說但云明其苦集非不說於道滅今從略邊故但云耳破邪亦爾二中阿含者准祗律說謂阿難誦取文中之義故即是專明道滅矣三雜阿含者或文義雜或句義雜根力覺道皆說故即是明世間禪無色定等四長阿含者謂明擴劫長遠之事見論云集眾法之最長者故名長含肇法師長含序云所以通稱阿含者此譯為法歸謂萬善之淵府總持之圍苑眾法之所歸故云也。

　　疏云律開五部者內善調伏名律外禁身口名戒舉果望因名婆羅提木叉此翻處處解脫。

　　五部者大經云佛告憍陳如我涅槃後有諸弟子顛倒解義宣說名曇摩毱多(此云法上)為合法相易凡所說法先果後因故云顛倒一曇無德部法名四分二薩婆多部法名十誦三彌沙塞部法名五分四婆麤富羅部律本未來五迦葉遺部法名解脫僧祗為本部分出餘五八十誦等者優婆離一夏八十度昇座誦之故得名也。

　　文中自引阿含六度者謂毗曇是通名文中正引六度為分章也。

　　逮度無極者古翻經論六度一一皆云度無極也。

　　鏡中者戒檀嚴也。

　　未必全然者記家意云鏡中亦不須此破以廣攝略有何不可。

　　根大見雜者根謂根性大謂四大又加空識二大成六大見謂見惑雜謂七種之餘名為雜。

　　佛在無出者謂佛在出諸法法具足無有失滅以佛入滅法皆隨去恐法失滅故會論師結集諸法。

　　一者序成就者從如是我聞至崛山是論自釋云如王城耆山勝餘一切城山故。

　　二者眾成就者從與大比丘至供養恭敬尊重讚歎是第三成就如記四從佛說是經已論釋云依何等說法依三種法者一者三昧即初文是二者器世間即雨華動地是三者眾生世間即爾時會中已下文是。

　　依止說因者謂依中道智光令見他土說論釋云大眾見異相不可思議事如來應為我說渴仰欲聞名依止說(云云)。

　　六大眾欲聞法者從爾時於彌勒菩薩作是念已下文是以現瑞故是說妙經由故以問現瑞由為欲聞法成就七爾時文殊師利語彌勒已下文是。

　　一歎法勝妙分者論云一者示現所說法因果相謂佛曾親近諸佛盡行道法為因相成就甚深未曾有法等為果相此經說佛所得之法故以佛因果相為所說法。

　　二歎法師功德分者論云二者示現如來法師功德成就謂能種種方便引導眾生知見深遠禪定解脫巧說諸法悅可眾心等為功德。

　　三智眾定疑分者論云三者依三種義示現一者決定義有諸聲聞方便得證作決定心如經我等亦得此法到於涅槃等二者疑義謂諸聲聞辟支佛所不能知是故生疑如經而今不知是義所趣三依何事疑義謂如來數數說甚深境界而前後不同是故生疑如經爾時舍利弗知四眾心疑等從爾時大眾中有諸聲聞已下是。

　　四定記分者從爾時世尊告舍利弗汝已慇懃已下是論云四者示現依四事說一者決定心已生驚怖者令不驚怖故如來有決定心故二者因受記如經爾時佛告舍利弗止止不須復說等以說妙法必令二乘得受記故因欲說此而先止之令生尊重故名因受記三者取受記如經汝已慇懃三請豈得不說等此謂因舍利弗等靳固欲聞故佛許說即以欲聞名取受記四者與受記如經舍利弗如是妙法諸佛如來時乃說之等謂決定為諸聲聞等開權顯實五佛咸爾故云定記。

　　五斷疑分者論云示現斷四種疑一者何時說諸佛於何時等起種種方便說法為斷此疑故如經舍利弗出於五濁惡世等二者云何知增上慢如來不為彼人說法云何知彼是增上慢為斷此疑故如經若有比丘實得阿羅漢不信此法無有是處等三者云何堪說從佛聞法而起謗心云何如來不成不堪說法人為斷此疑如經除佛滅度後等四者不成妄語如來先說法異今說法異云何如來不成妄語為斷此疑故如經舍利弗汝等當一心信解受持佛語諸佛如來言無虗妄無有餘乘等。

　　疏云其餘品各有處分者論云法力者五種法門示現一證二信三供養四聞法五讀誦持說三法如彌勒品示現(分別功德品也)聞法如隨喜品說讀誦如常精進菩薩品示現(法師功德品是)說力者有三種法門神力品中示現一出廣長舌二謦欬聲三彈指苦行力者藥王菩薩品示現教化眾生行苦行者妙音菩薩品示現凡此等是唯以者以對他故餘人非不亦美唯光宅最得獨擅之名故云唯也。

　　吾鑽仰者東安鑽仰也。

　　逵者九達曰逵。

　　進退俱失者進如光宅退如古師。

　　疏云二十七品者達多品未入也。

　　疏云理一說三者謂於一佛乘分別三故。

　　但依權實本迹者權實即迹門本迹謂本門也。

　　果在本門者今家若以本迹二門相對則迹門因正而果傍本門果正而因傍若不相對各有因果不同古人二門偏立所以破之良由此也。

　　但合二三為正者於四段中合二三兩段為正與今家從前三段消經其意不別故云甚符經文。

　　以氣為臭者西方以氣為香故云等香不等香平等香此土易云其不得意者其臭如蘭故也。

　　天台名如止觀記等者古老所傳以其山絕嶺之形似三台星布列之狀因號天台有云本名天梯謂其高可登而昇天也後人訛轉為台字耳智者因為晉王授菩薩戒王曰大師傳佛法燈當加尊號故稱智者舉處顯人故云天台。

　　天台分文為三者若但為三段分節消經則通別二序俱通本迹故於序中二文義皆具四釋若本迹各分三段序中只得密有本迹之意所以疏中或時但約體用本迹消文良由此也。

　　疏云約本開權顯實者謂權迹實本久近雖殊開顯同故故云不思議一也若分二別者本門約身迹門約法權實之稱唯在迹門。

　　問後何妨者此助申問詞意文中既存兩節分文但後段分文問起亦應無妨。

　　不專後釋者申於疏中何不依第二節分文消經由本門正說之前立於流通非須大途且是一往從前三段消經不從於後。

　　處會如釋籤者舊經七處八會新經更加普光明殿一會一摩竭提阿蘭若菩提場會舊經云寂滅道場二摩竭凞連河曲普光明殿會舊經云普光明法堂三忉利天四夜摩天五兜率天六他化自在天七重會普光明殿八三會普光明殿九逝多林會。

　　住處莊嚴者彼經每一會處皆先說於住處莊嚴以為序分方始王說然須至之妨者應先出妨云阿含同一經何故多通序從阿含兼別下釋阿含妨也。

　　疏云今怙文者怙謂消怙也此之四意是消經之方軌也。

　　尚異諸見者明今師通途消一切經尚異諸師之見。

　　預為四重等者謂例數等四也消釋四意者以四重消釋因緣等四也。

　　疏云而今略書者書者記也意云大師釋經一一皆具四釋章安存略故云而今也。

　　答中一文者我今處中說是也。

　　一者總明四義所以者只此四義正是處中故也。

　　不失不差者四釋無過名為不失皆契機理名為不差。

　　疏云廣則令智退者則令中下退耳。

　　如十妙等者引例也彼具十妙尚得名中何況今四而非處中故彼一妙皆具四釋謂先分別次判三開四觀心。

　　亦入四者謂不思議因緣所顯之妙境一乘能詮之妙境久遠所證之妙境一心三觀所契之妙境餘九入四准此可知。

　　尚不殊外計者意云若無三藏因緣尚不異於外計況圓妙四悉永異諸經故云尚也。

　　中間頓漸者謂十法界皆須頓漸之化故云佛慧等也。

　　人理至准說者依一乘教行成一乘行成一乘人顯一乘理故云可知。

　　以此至始末者因緣具四為始乃至觀心具四為末。

　　約教等三者開顯之教一道無外開顯感應非餘四悉開顯之本諸經所無開顯之觀一觀遍收。

　　所談身土者如壽量品云我淨土不毀及常在靈鷲山等文。

　　信宿者二宿也。

　　先愚密教者謂迷於顯密之密猶為權覆故名為愚。

　　守株尚昧者若更守於法華前教則昧今經本迹二門今弘教者多有此執。

　　能詮教功者約教也。

　　久成行本者本迹也。

　　小及鈍根者兩教二乘名小三教菩薩名鈍也。

　　理是而迷者眾生陰界入全是真如實相故云也又理是近而迷故。

　　慈亘始末者下種為始得脫為末也。

　　事理不同者眾生在理諸佛在事感應未交故名為遠。

　　無謀而會者非但諸佛無謀而會眾生修行亦是無謀而會也。

　　淺深差別者權淺實深故也若兼謂華嚴若獨謂三藏盈即方等縮謂般若也。

　　明時不差者謂契教行根理也。

　　相通事別者以無緣神通遍被一切故名相通機緣不等故名事別。

　　如止觀第六者彼明中觀修無緣慈不住法相及眾生相乃至十二因緣七覺八正道十力無畏諸佛神通無不皆以慈為根本非諸聲聞緣覺所知又如提婆達多教阿闍王殺害如來我於王舍大城乞食時王即放護財醉象令害於我及諸弟子爾時蹈殺無量眾生象聞血氣狂醉倍常見我翼從被服赤色謂呼是血而復奔趣我弟子中未離欲者四散馳走王舍城中一切人民同時舉聲號哭流淚作如是言恠哉如來今日終沒如何正定一旦散懷是時調達心生歡喜我於爾時為降伏故即入慈定舒手示之即於五指出師子是象見已其心怖畏舉身投地敬禮我足我時手指實無師子乃是慈善根力令彼調伏乃至舉石空中力士驚怖現作莊嚴降諸外道令狂女人見如己子患瘡女人得藥平復一切善法慈為根本一切應現皆慈所為慈即如來慈即佛性慈即三寶普遍諸法無非是慈(云云)。

　　九界等者等取七方便故又復讓佛界為尊故但云九耳。

　　故事廣等者神通之事則廣神通之體是中故也。

　　通於地住者依瓔珞華嚴二經判位也。

　　義非廣略者中道神通非廣非略只此雙非體本中故。

　　疏若十方至廣者應例餘三皆對十方為廣何者是略耶答若娑婆土中不及此不思議妙感應四悉不及此聲教乃至觀心者皆名為略若及此者則名處中是故四義廣略處中悉皆備足。

　　權實理定者偏圓之理也定不可互為故也。

　　淺深義通者圓則行位階降不同權則諸教不等故云義通。

　　若以信行為乘下舉解迹問也。

　　及知下舉解本門也。

　　華嚴經偈者彼經云譬如貧窮人日夜數他寶自無半錢分多聞亦如是譬如盲瞽人本習故能𦘕悅彼不自見多聞亦如是彼為斥偏聞之人亦與今意不別。

　　以理攝故者謂若以心性真如實相之理遍攝一切則達心性萬法具足無非法界故名為迹也。

　　觀成入位者別入初住通具六即以論其入。

　　後後為中者因緣事廣遍彼十方妙教方中唯在聲故教被仍廣但點久成餘皆迹化方名中本高迹廣尋者疲勞但觀己心方名中耳故云扣無窮之聖應也。

　　後後轉入前前者由觀心故見久遠本由證久本能施妙教由稟妙教得妙四益故云後後轉入前前也。

　　猶覆久成者法華迹門尚覆久成何況前教。

　　況復一一至攝者若非開顯大觀何能證於本若非證得久本豈能設在開顯妙教若非稟於妙教為感不思議應餘三相攝亦復如是又但本一法即攝餘三亦應可見。

　　從機則機親者謂若機親名為感應若應親名為應機。

　　正為顯實者縱未知本由自了耳。

　　既得云大等者大只是廣深只是高。

　　諸教果德者三教果位為果德即約行也。

　　權實者三教為權別妙覺別理為實以約教道故云皆為筌蹄即約教也大經中闍王說偈云諸佛常軟語為眾故說麤麤說及軟言皆歸第一義。

　　下文顯己者若顯本已方得方便品文顯露證於久本。

　　事論只是至義當者然文相但約事而說故今先約事論後方詑成觀相。

　　境本至施開者謂由境發觀名為垂迹由觀顯本又境發觀名為施迹由觀契本名為會本又境即觀故觀即境故名為開迹顯本(云云)。

　　唯約今經者其意如何即是示今經不思議開權圓妙因緣開權顯實之教相專示久成之本迹圓妙之觀心。

　　但文勢者示後人消釋之勢不必一向盡用四釋(云云)。

　　又序中約教者如消如是等文或直約於圓或對諸教以辯(云云)。

　　但點遠本者借使本時用於三教助顯於實以是本成無非真實故也。

　　三段大文者序正流通。

　　過未因果者過去為因現在為果現在為因未來為果。

　　聞無所從者若不約於序等三段以明其益汝於何處得此種熟脫。

　　別序通過現者說法瑞謝在過去又序燈明五瑞等故云說是經已入定等五在於現也。

　　如說無量至等三者聞於從一出多之經密得從多歸一之益法。

　　諸教因緣長短者唯圓實益為長餘三教因緣皆短故今文但久遠蒙佛善巧乃至未來永永等。

　　近從七地者七地以前但是自行七地已後方乃與物結緣修淨土因又無未來之化故云短也。

　　此文四節者專為眾生作長遠之益三世不窮故云有以也。

　　今不云是者唯地涌菩薩云是本眷屬耳。

　　若未得佛智者若未聞開近顯遠之說則未能知久種若聞已則知如來久遠為我作種熟脫三也。

　　今出其意耳者此明疏文為後人略出開權顯實開近顯遠種熟脫三意耳。

　　本因果種者此即如來行菩薩道時為化下種證果之時復為下種故名本因果種。

　　果後方熟者成果已第一番施化名為果後。

　　取化儀意者約一代化儀皆先權後實故爾。

　　次約三世九世者華嚴第三十一云佛子有十種三世謂過去說過去過去說未來過去說現在未來說過去未來說現在未來說無盡現在說過去現在說未來現在說平等現在說三世平等彼經為成十句故於九外更加平等又大瓔珞俱翼天子問佛三世皆有諸佛不佛言汝問何等三世過去耶現在耶未來耶故今通約三世九世明種熟脫。

　　念念三世九者於一念中互相形待以為三九何者如一念為現在復是過去之未來又是未來之過去是則九世但在一念心中任運為未來過去過去為過去過去為未來未來等又如來有不可思議延促之力三段等法在一剎那中(云云)。

　　念念逆順者序等三段益物為順示九界身說所宜法為逆又示穢土同事之身為逆。

　　大體三世者謂一期三世也會會者今經總有三會或三周亦名三會。

　　言世世者既成味味則有三世之化故世世又味者於念念中得五味益此即約行論五味。

　　又通五和合者五義俱時故云和合又人法相應乃至眾相應故云也。

　　末法至冥利者謂至末法時顯益雖無冥利則有也。

　　今教別有至功者迹門顯實為相本門顯本為相也。

　　且通作一種三段者只是且約一部大為三段示種等相耳。

　　況觀心至因緣者即是因緣家之教相本迹觀心也。

　　令遠見故者意云光雖不及於遠而能遠見於中。

　　期心遠故者地前雖不及登地聖明而亦期心於果。

　　不能起住等者經云善男子云何名為嬰兒行善男子不能起住來去語言是名嬰兒不起譬常不起邊中諸法之相不住譬淨不著生死涅槃不來譬我不從淺至深動搖彼此不語譬樂寂滅涅槃不可言說此圓嬰兒從初發心常觀涅槃四德行道故言不能起住來去語言。

　　又嬰兒者能說大字如來亦爾說於大字所謂婆和和者有為婆者無為是名嬰兒又和者名為無常婆者名為有常如來說常眾生聞已為常法故斷於無常是名嬰兒行彼疏釋云正取和字而為大字即是六度菩薩嬰兒此菩薩三僧祇劫百劫種相志求作佛此佛是有為半字無常之佛故知是和字嬰兒又嬰兒者不知苦樂晝夜父母無苦樂是不取捨無晝夜是無憎愛是通教菩薩嬰兒達願化相苦樂平等恐親不二又嬰兒不能造作大小諸事菩薩摩訶薩亦復如是不造生死作業心菩薩終不退菩提心而作聲聞辟支佛乘彼疏云無五逆二乘心即是非生死非涅槃行於中道菩薩之行即別教嬰兒也又嬰兒者如彼嬰兒啼哭之時父母即以楊樹黃葉而語之言莫啼莫啼我與汝金嬰兒見已生真金想便止不啼然此黃葉實非金也木牛木馬木男木女嬰兒見已生男女等想即止不啼如來亦爾若有眾生欲造眾惡如來為說三十三天常樂我淨端正自姿於妙宮殿受欲樂六根所對無非是樂眾生聞有如是樂故心生貪樂止不為惡勳作三十三天善業實是生死無常無樂無我無淨為度眾生方便說言常樂我淨彼疏釋云揚樹譬妄常黃葉譬妄淨木牛木馬譬妄樂木男木女譬妄我此人天嬰兒也又嬰兒者若有眾生厭生死時如來則為說於二乘然實無有二乘之實以二乘故知生死過見涅槃樂以是見故則能自知有斷不斷有真不真有修不修有得不得如彼嬰兒於非金中而生金想如來亦爾於不淨中而說為淨等彼疏釋云知生死過是識苦集見涅槃樂是識道滅有斷不斷此約集諦正使有斷習氣無斷有真不真此約苦諦生死中無涅槃則不真離生死有涅槃此則有真有修不修此約道諦四倒惑等是不修四念處等是修有得不得此約滅諦利使鈍使名不得見道修道名得此名欣厭嬰兒也。

　　故圓因位者等覺已下俱名小善以讓佛故也。

　　而無邪法者無橫計自他共無因法。

　　依義不依語者但依字之義不依字之語也。

　　故下三文者從中間行行已下乃至未來永永文皆以初文為本。

　　今欲論諸佛者意云我論於最初為得不耶。

　　若許有窮等者今非有窮故無斯過何者釋尊非不稟先佛教今日受化且窮釋尊增其觀解為獲實利有何過耶。

　　內薰自悟者意云有教外薰勝於內薰故。

　　斥有教之日何得守迷者斥今人也何不稟教求真而云自思悟耶。

　　嗅香者具如淨名食此飯者得心解脫等覺觸者以天衣觸身皆能悟理也瞪視者普賢世界直視一物以為所觀即得悟入也。

　　行必先戒等者戒者慎也以防非為義心源本淨性離著非等即戒義定者安也寂也止也以不動為義心性本寂不可動搖即定義慧者解也才智也以了別為義心性之體寂而常照了因即慧性也故遺教經云依因此戒生諸禪定及滅苦智慧。

　　單白已前皆方便者如律中八種調理九種往來等。

　　准部至義立者若於迹門釋義若不義立久遠本迹須義立體用本迹以消迹門。

　　隨喜不輕等者隨喜初心信一念之心橫竪該深等即是觀境不輕等例然。

　　三昧所依者藥王妙音也。

　　諸行所陀者觀音下諸品也。

　　化功若成者此約新入初住人受二種稱若化功未成但名當機而已若自行分滿成分證觀能十界化故云化功若成等文語稍倒耳。

　　覩異文識一觀者今經一部文異以一開權顯實圓妙大觀觀之無不必契。

　　亦識至觀異者如云佛以一音演說法眾生隨類各得解即觀異之相也。

　　及文觀俱異者稟於經修觀各異故也。

　　亦識當教者四教文觀自同也此中四句唯初句屬今經後三句屬昔教也。

　　分今昔者且如今經三車敘昔大車唯今化城寶所三草二木一地一雨等准例可知。

　　亦可云通諸部者約味判也問經與教何別答成部帙者名之為經經中被機多小不等名為教又亦是二名互立其義大同也。

　　而談律頌者文中則說禪師之德頌中乃談律師之德也。

　　通序無起由阿泥樓逗者大經云佛告阿難汝當精懃以善教誡諸眷屬世間苦痛早求出離一失人身難可追復畢此一形常須驚覺無常大鬼難求難脫善惡之報如影隨形三世因果循環不失此生空過後悔無追涅槃時至示教如是阿難聞已深沒憂海投如來前猶如死人阿泥樓逗安慰阿難輕其愁心而語之言如來涅槃時至汝依我語諮啟如來滅後六群比丘行汙他寂惡性車匿云何共住而用得教示世尊滅後以何為師依何而住結集法藏一切經初安何等語阿難具陳上問而以白佛佛告阿難善哉善哉汝致四問為最後問能大利益一切世間車匿比丘其性制惡我弟難陀具極重欲如來為說十二因緣彌滿三千大千苦根本汝當依我教法正觀教示六群車匿深心依此不久自當得證上果尸波羅戒是汝大師依之修行能得出世甚深定慧依四念處嚴心而住一切經初當安如是我聞一時佛住某方某處與諸四眾而說是經既云一切經初當安故名通序雖通而別如文具簡(云云)。

　　疏云能持之人者謂聞通而持別故加能持以簡異於伴也。

　　縱有兼釋等者意云通釋義已顯著下去廣釋但是附傍通釋而已。

　　言兼釋者只是兼於四教釋耳雖兼四釋須附略文。

　　義通兩句者非但阿難得和合稱由眾機會復名和合故云由機也。

　　疏云不與世諍者大經云我終不與世間共諍世間智者所謂諸佛菩薩一切聖人世智所說五陰無常苦空無我我亦如是世智所說五陰無有常樂我淨我亦如是諍論不與古今同喜故屬世界又應知此世不同世間之世若未開權則名為諍若開顯已方名無諍又應更云開近顯遠方名不諍。

　　以異顯同者諸佛雖異如是皆同故引諸佛顯於今佛如是道同。

　　阿漚者百論云外道謂梵王昔以七十二字教化世間梵王後時貪恡情起退失神通是故世間敬心微薄梵王忿恨還取七十二字吞之唯阿漚兩字從口兩邊遺落世人收得將為字王故以阿字置廣主經初漚字置四圍陀經首詺此為吉汝今先惡止惡在初故云不吉。

　　以汝吉法無自等者此即但點能破觀法所計自祛故論云諸法從緣生尚不可等故但云無自等也。

　　有無中攝者只是計有為自然計無為自然耳。

　　但四計義通者外人則依正起計佛弟子則於境智起計如止觀第三破境不自境中說。

　　或且通方者但是前三悉相即名第一義也。

　　晉王者別傳中云晉王者疏請大師著淨名疏云先已戒定今欲伏膺智斷王意云若得此法增智斷煩惱故也。

　　四教通塞者以此四八如是用則為通[門@菴]而不用為塞如華嚴用二乃至般若用三等即其相也。

　　權實遠近者昔教權實相帶為近今經明於久遠權實為遠。

　　具知進否者一時四八為進不盡用者為否。

　　安得以諸師至眾戶者今家則先以八匙開於八戶次以一匙而蕩眾教咸同一實。

　　初立法通者只是且通途立一能詮所詮之法也。

　　疏云二文不異者只是一文由有能傳故得二文之號。

　　二如是下者只應合云佛及阿難二如下所詮為是今能所雙舉以成文勢故云如是。

　　於所聞時具能所者以初聞時具聞能所是故今文約於觀諦以釋法體。

　　疏云動俗入如者約真俗二諦辯也。

　　疏云動如入如者別人破空入中文中語略應云破空入假破假入中圓人即次第而不次第故云對所詮三諦也。

　　以四例四者謂頓等四例約教四亦具能所故也。

　　故彼文理相稱之法者以阿難傳佛文理相稱之法故云彼也。

　　應更以是對向四文者應云文中但云動俗入如未云動俗入如不異為是故須更以四是對於四如以釋其相。

　　故秘密所用者明四教若在於佛所用則成秘密若阿難傳所用秘密則成顯露又秘密教者如法華玄文第一云如來於法得最自在三密四門無妨之用或此說漸則彼說頓與不定或彼說漸則此說頓與不定而互不相知名秘密不定十方齊說等(云云)不定教者通約法華前四時座席說教之時或正說大而有聞小獲小益者或正說小而有聞大獲大益者故大般若經云佛在鹿野轉四諦法輪無量眾生發聲聞心無量眾生發緣覺心無量菩薩行六度行無量菩薩得無生法忍住於初地乃至十地無量一生補處菩薩一時成佛約教互相知故名不定教廣如玄文記。

　　天人機具眾教者天人是受教之器須以四八而熟脫之故云漉至究竟涅槃三途非器故不論之。

　　義各含四者但舉不定等即攝藏等四也。

　　證信義通至前說者如前釋五義中云餘皆義立文是。

　　各具諸義者前三釋中四悉八教體用等總入一心而為觀境故云等取。

　　第一義雖理者意云雖以契理為第一義由屬因緣故名為事。

　　便成四釋者謂因緣觀約教觀本迹觀故上句云咸成境故。

　　且判屬通者一者屬於通教二者屬於通途之通今言且者通屬通教也。

　　空假成別者一者別在地前與諸教共二者別在當教為入地方便。

　　亦通亦別者亦具兩句故云九通前教聖局證中專在於別。

　　空假至所照者以空假是中道所非所照故也。

　　對他通別者空假通他故名為通中對空假故中名別是故兩句皆兩句釋。

　　覺心如應者夫觀心義皆於自一念心中以論機應更不他求但信心成則見自心覺智明淨義當於應。

　　則妙教為迹等者且約體用本迹。

　　一切聲聞咸然者今論權示故云一切此則權中一切也。

　　我聞下我聞離釋者我謂宰主聞謂所聞故以離釋。

　　即闕空緣者耳具四緣不假於明眼一具五疏中但三根塵識故若大乘宗耳等具七緣眼具九緣(云云)。

　　經初盡合改聞者斥世人也以世人不許色為教體但云色是體家之用若如此者一切經初應合改云如是我思思屬行蘊故如天台涅槃疏記約諸行無常四字辯其教體如云初說諸字率爾耳識同時率爾意識但聞諸聲聲薰識成種尋求心中緣聲字名三相聲薰識成種名等假故不薰成種聞餘字亦爾通前十二相若不散亂決定心生方能解義四率爾四尋求並決定心九心四聲四字四名一句一義為十四相總九心十四相是無記若不散亂染淨心生方成教體。

　　見身篋者如來以四大為四蛇以見四大生滅無常互相殘害故捨入涅槃也。

　　諸滅結眾者諸阿羅漢三界結盡名滅結眾。

　　雖非外計者鈍使凡夫但計己身以立宰主不同邪見外道故也。

　　思惟未盡者阿難是三果人由斷欲惑未盡並伏上二界修惑故云未盡。

　　凡聖共者如一物實青眾共云黃共有此說故不為過實長言短方圓等一切皆然故名世流布也。

　　自然能解了者此文即是雙非常無常以顯中道常樂我淨無我等亦爾。

　　不二登地者登地為能雙非故。

　　疏云知我無我而不二　無我等即為所非也雙照亦爾。

　　以勝攝劣者疏云以自在音聲傳權傳實既云自在即是以實而攝於權也。

　　以大擬小者大對小小既具四大豈不然。

　　故名為雜者一入空二出假被接故也。

　　不云空王劫數者只是體用本迹耳。

　　已當約教者既云觀因緣所生即空等故當約教也。

　　真妙望餘者餘謂三教皆屬迹故。

　　檀行十事者言是法師清淨佛德行一謂足食已捨威儀不作餘食法得二相妙食食二足食已不作餘食法往村中間得食三在寺內得別眾羯磨四得在界內別眾羯磨已聽可五此事已言是本來所作(不依經論律作而言有教)六足食已捨威儀得以蘇油蜜生蘇石蜜酪和一處得食七得共宿鹽著中食八得飲闍樓羅酒(根子等樂酒)九得畜不割截坐具十得受金銀於布薩日檀越布施金銀而共分之。

　　新舊兩聞者重聞二十年前為新二十年後為舊何者以侍佛時所聞之法謝在前故也。

　　問於釋種被殺者唯除見流離太子殺諸釋氏壞迦毗羅城來至佛所作如是言我與如來俱生此城同一釋種我今親戚悉皆殞滅云何如來顏色光顯佛言汝見城有我修空定故乃如是(云云)問五百釋種何因緣故被殺佛廣答如經說。

　　六知佛所入定者人問佛入何定阿難皆知所入也。

　　疏云況餘處者應是從華嚴至方等諸時為餘處也。

　　然大經顯圓者大經中四句專明自行智斷及化他能所唯在於圓又彼經中生不生句在初顯自行智德不生不生句在第二顯自行智斷滿也不生生句在第三顯自行斷德也又是化他能生生句在第四顯化他所也聞聞等四亦爾。

　　不同餘文者餘文前三悉先寄昔教後方論開今文乃是大機運動與顯實時會合矣。

　　寄示相者今經二悉應生理善破理惡今且寄論示二悉之相。

　　假時實時者大論中有一外道問佛真諦無時何故判時佛因辯云從明相現已後至于前為實時從此已去至明相未現前為假時又鈔中引毗羅三昧經平旦諸天食午時諸佛食午後食生食夜鬼食故須破邪者內弟子非不無時但不如外人計時為因是故須破也假時破外者若說實時增彼邪見故說假時以破其惡。

　　所發善根等者今經則發一乘開顯圓妙之善也。

　　權人理等者等取權行權教人理等並須開顯也。

　　疏云若見諦已上至初住者此且約位當於初住須約六即明其淺深。

　　化他不定等者此約大分而說若於方便等淨土施化亦不必盡用八也。

　　記一末七日月年止者人壽三十飢饉經七年二十歲疾經七月十歲刀經七日也。

　　保樂保常者以樂定故保樂以壽定故保常也。

　　六四二者拘留孫等三佛次第配之並在第九減劫中出也。

　　截指為刑者闍王得罪人但截其指祖王得賊以灰圍之為獄父王得罪人但駈出國(或本云云)。

　　此前皆謂實動者得三悉益人皆謂佛有動出故云則前二教等也。

　　覺他通初後者始從初心訖至後心皆化他故。

　　疏云總別相者於世間苦集通途總作無常之觀別作四念處觀等出世間總者悉是無常苦空無我故別則修四念處觀乃至道亦別別而觀故。

　　三界繫者思惑也。

　　四聖諦者四諦智即別別皆作身受心法觀也。

　　從後異故者後老異初少故。

　　斷伏不同具如止觀第三等者婆娑論明三藏菩薩因時已斷下八地修惑唯非想一地修惑在所以但用九無礙九解脫斷此一地惑耳大論文意既未斷見有漏心斷但名為伏故云不斷所以坐道場時通用一九斷三界修惑良由此也。

　　第十地者通教第十地也。

　　染汙無知者八智隨諸煩惱唯起煩惱此智更不能了於煩惱名為染汙無智非謂全無智也。

　　不染污無智者即羅漢心中世俗智以不了八種境故名劣也一味者約舌根所取五味甜苦等又大小乘法義味也二勢者上如天子有大勢力亦如宰相乃至下類皆有勢力不同又如諸藥各有治病勢分也三熟者不知眾生及無情等善惡熟也四德者以三界內物各自有一種德故五數者八萬劫下至三二一千歲數故六時者不知何時成何時壞等七量者即器量等有多種釋欠一境。

　　具如玄文者彼釋雖廣亦不出於四種修證故指因果二妙中明。

　　不出二教者他人釋佛亦云斷習氣故屬通佛也若奪而言之只得三藏佛耳。

　　三世諸佛皆色究竟者起信疏問他受用身何故在色究竟天耶答一顯十王寄別十地故以十地菩薩攝報果當彼天故華嚴疏云初地菩薩作閻浮提王乃至第四禪中色究竟天對第十地菩薩矣二餘義別說者為引二乘人彼小乘不信界外有佛故指在彼天是實報佛令知王宮菩提樹下成道是化接引門中且作是說若一乘宗佛身周遍法界乃至微塵毛端重重無盡非一方化報。

　　四階成道者婆娑云第一階三祇修四波羅蜜除禪及智第二階百劫修相好第三階從兜率下最後身出家用六行斷惑第四階菩提樹三十四心斷結。

　　故開權顯本者開權在迹門顯本在本門也。

　　亦無印述者菩薩與佛身土皆融所說理等又被佛加故不須印述也。

　　大論所破者行三教為能破藏為所破也。

　　不許他經者講唯識人云涅槃經中明一切眾生皆有佛性者不了教耳。

　　他受用報者唯識宗中即以平等性智示現微妙淨功德身由昔所引修利他功德居純淨土為化十地菩薩神通說法令彼受用大乘法樂其身大小不定大圓鏡智亦此身所攝合二種名他受用身此則正當別教義也。

　　具如玄文至科簡者玄第七卷明本十妙對迹判釋總有六重謂事理理教教行體用權實已今體謂圓教法身用即報應二身及於三教將久本望今迹門迹門權示體用俱迹最初實成體用俱本廣如彼釋。

　　疏云唯本地四佛者一佛為本三佛為迹俱久成故。

　　若望前三者覽前三釋對於觀心即因緣義。

　　疏云住者者初約佛身住土從十善道下約佛心住法以釋。

　　持戒善心者十善戒也注云前從果者從入三三昧下從果布施下約修因也。

　　從廣之狹者始忍土終楞嚴也。

　　所滅不異者斷見思盡得有餘斷苦果得無餘。

　　若約理判如向者如前約涅槃文說也。

　　即應入滅者三藏佛三十四心斷結已即應入滅住世五十年者由慈悲故。

　　此佛報生者只名父母生身以為報生。

　　此從因說者以通菩薩不即取果誓抉餘習為菩薩身利益故也。

　　於理實無者非但實理無住亦真諦理亦無有住何以故由俗生滅真亦無住。

　　便成絕待者開顯入圓無能無所皆法界故。

　　疏云訛言者訛謬言義當戲言耳。

　　能兼諸國者兼只是併諸國耳。

　　食肉餘習者賢愚經第十一云佛告王曰善聽過去久遠阿僧祇劫此閻浮提有一大國名波羅捺於時國王名波羅摩達爾時國王將四種兵入山林中行獦戲王到澤上馳遂禽將單侯一乘獨到深林王時疲極下馬小伏爾時林中有𮪃師子懷欲心盛行求其偶困不能得值於林間見王獨坐婬意轉隆思欲從至近到其邊舉尾背住王知其意而自思惟此是獨𤞲力能殺我若不從意儻見危害王以怖故即從師子成欲事已師子還去諸兵群從已復王即還宮爾時師子從是懷胎日月滿足便生一子形盡似人唯足班駮師子憶識知是王有便銜來著於王前王亦思惟自憶前事知是己兒即收養之漸大雄戈志猛父王崩已班足繼治王有二夫人一王者種二婆羅門種時駮足王一日出城遊觀勅二夫人隨我後往誰先到者當與一日極相娛樂其隨後者吾不見之其二夫人莊飾駕乘一時俱往到於道中見於天祠梵志種者下車作禮猶此後至使王見薄於是夫人令人打壞天祠令平如地宋天祠神悲苦懊惱往至宮中欲思傷害王宮天神遮不聽入有一仙人住仙山中時駮足王恒常供養日月食時飛來入宮不食肴饌粗食麤供偶值一日仙人不來天神知之化作其形欲來入宮宮神猶識不聽前入白王永通王聞仙人在外勅令聽入入已坐於仙人常坐之處辦如常食以用供養時化仙人不肯就食即語王言此食麤惡又無肉魚云何可食王白大仙自來恒食清素故合不辦化仙人告自今已後莫辦麤供明日舊仙飛來設種種魚肉仙人嗔恚怨責於王王言大仙昨日勅如是作仙人言昨日有患斷食一日不來是誰語故相輕誡合王是後十二年中食人肉作是語已飛還山中後厨監妄不辦肉臨時無計出外不見肉見死小兒肥自在地念且死急劫頭足至厨中加諸美藥作食與王等如疏乃至由仙人立誓十二年滿更不噉人故具經文合疏文可解四非常偈者大論中名須陀王仁王名普明王經云為班足王而捉將去從其乞願一日行施飯食沙門頂禮三寶班足許已還國依七佛法請百法師一日二時講仁王般若第一法師為王說偈言。

　劫燒終訖　　乾坤洞燃　　須彌巨海
　都為灰颺　　天龍福盡　　於中凋喪
　二義尚爾　　國有何常　　神識無主
　假乘四蛇　　無眼保養　　以為樂事
　神無常主　　形無常家　　形神尚離
　豈有國耶　　有本自無　　因緣成諸
　盛者必衰　　實者必虗　　眾生蠢蠢
　都如幻居　　三界皆爾　　國土亦如
　生老病死　　輪轉無際　　事與願違
　憂悲為害　　欲深禍重　　瘡疣無外
　三界皆爾　　國有何賴

　　偈意勸王捨國及身。

　　小即初果者通教聲聞若通菩薩於乾慧地即得空平等之名。

　　與大教梵行意同者彼梵行文末云菩薩捨心時則得空平等地如須菩提菩薩住於是地不見父母兄弟姉妹親怨中人乃至陰界諸入眾生壽命如彼虗空。

　　疏崛山者大寶積經云其山高峻嚴灑可視眾華卉木悉皆茂盛夜夜興雲輕雷細雨水陸兼備天龍八部常在遊止復有異類諸獸師子虎狼熊羆之屬復有百千眾鳥孔雀鸚鵡鳥鷹鴛鴦是諸眾類以佛威力不為貪欲嗔癡所惱不相食噉而共親愛。

　　疏云總有三事者文中三又是二鷲一靈也。

　　廣普山者能容諸佛菩薩羅漢支佛鬼神及屍陀林故。

　　負重山者諸重德人居故。

　　仙人崛山者佛是大仙故。

　　令此土淨者只無支佛即是土淨。

　　十乘十境者止觀十卷前四卷教人生解第五卷去明於正行約陰入煩惱病患業相魔事禪定諸見增上慢二乘菩薩十境之上一一用十觀觀之一觀不思議境二發菩提心三巧安止觀四破法遍五識通塞六知道品七對治助開八識次位九能安忍十無法愛十法之觀觀一一境令成大乘譬於大車法華圓觀若得彼意方了此文故指彼也。

　　疏云因滅是色等者大經云佛告憍陳如色是無常因滅是色獲得解脫常住之色受想行識亦復如是色是苦因滅是色獲得解脫安樂之色四陰亦然色是無我因滅是色獲得解脫真我四陰亦然色是不淨因滅是色獲得解脫清淨之色四陰亦然。

　　疏云三陰如鷲者則來去不絕以喻三陰取境不絕也。

　　方便正修者方便以偏圓解導二十五法為正修前方便如止觀第四卷廣明正修者依於妙解以立正行謂端坐觀陰界入等如止觀第五去廣明。

　　簡境者謂先簡思議不思議境。

　　心者謂一心異心以為能觀並如止觀第五初廣明云。

　　昇中天等者為生人善故居天上及以人間。

　　中夜入滅者眾生不能生難想之想故以中夜入滅而對治之。

　　具二中者即空斷中常在前二教即中實相中在後二教。

　　純無雜故者純大無小雖有諸阿神等皆是入地菩薩。

　　疏云遂形迹者迹謂事迹也。

　　疏云處季孟之間者孟長也季小也仲中也菩薩居二眾之間類於四時之仲月也。

　　疎者破惡者示諸惡身令當眾惡破。

　　既似三諦者人天俗二乘真菩薩中即三諦也。

　　唯詣實理者一各詣當教理二四教菩薩無不皆詣圓實之理此約施開以說。

　　注家云者彼云聲聞之學於理猶疎故敦之於內菩薩之位於道已親故忘之於外既察敦忘之旨故立先後之次意云疎者常令隨逐世尊。

　　此但得事者於四悉中似得對治悉。

　　堪通別記者通記如法師不輕等別記如三周也。

　　語通者謂內秘外現及薩埵語通通於人天二乘雜眾。

　　意兼者只是內秘外現及以薩埵互相兼耳。

　　菩薩濫本者意云舉菩薩之名已近於本是故文中不云菩薩皆大薩埵故不論也。

　　除尊貴慢者阿闍世王是國之尊除王慢故故在前列又王非得法究竟故。

　　第二義入餘七者如云一為顯親聞迴心入大故下六若在法華一一皆令迴心入大是故全成今文八義。

　　欲別記故者此約人。

　　別開權故者約教約行等。

　　不殊昔教者以今三意形於論文則使七意全同昔教唯第二意與今不殊。

　　又異前後者方等般若異前乳酪異後法華等得醍醐故一男尊女卑故前僧後尼二僧先入道尼後入道三僧為和上尼為弟子四僧能傳持法藏二十四人皆是僧故尼則不能五僧能結集大小三藏尼則不能六僧與佛同住尼與佛異住七僧眾多尼眾少問尼何故少答大論云女人知短涅槃難見故八僧得佛稱歎尼則不然大論云若讚比丘尼外道譏謗故。

　　後文全無者後文全無眾所知識之言耳。

　　五字者與大比丘眾五字字雖有五義但有四以比丘二合釋也。

　　豈唯異於下眾者意云豈唯異於尼眾在前列耶。

　　三脫者慧俱無礙三也又是於門門中空無相無願三也。

　　通智者通謂目連智即身子辯即樓那空即須菩提。

　　若准前三者只是前三教也。

　　七名一一者只是七同在一人身上耳。

　　同得究竟戒者第十究竟戒也。

　　實者得記知有所從者明實人得記知從小乘中來是故仍本而歎也。

　　須通始終者始鹿苑中應一味終即法華也。

　　或是轉入者三教傳傳入也。

　　同為一例者文中但云二七不云兼於別圓故。

　　准通含別者若准通教含中則別教亦有聲聞當別自位無含別者則別接通人也。

　　二種聲聞者藏通二乘也難轉藏也易轉通二乘也。

　　疏云真明兩意者只是藏通七中分為三異四同故云兩也。

　　別教同異者別教約次第三諦三諦皆須辯四同三異及以不異。

　　及在後故者後於涅槃會中及四依邊得記故。

　　遠近相望者遠即方便云得近即現世得。

　　住果變異者論中名為別異善根有於二種謂發心已更退大取小住於小果又於此果變為通教二乘故。

　　云應化從身者同於二乘身故。

　　化為餘三者應為前三身引實三故。

　　後二教七一觀者以證同故且共為一觀。

　　貴人非論者只是貴人非非謂論非地地者別教地位住住者圓教住也以此位皆能起應同前二教引實行者又行向之言通於別圓若屬別教行向但能起神通示同藏通二乘不得云應也圓人從初住已上俱名應化。

　　上慢所濫者地住已上示同上慢引前二教中凡夫為上慢之人故云復同前教也。

　　開合者但在三藏聲聞開即出於通教聲聞也應化佛道亦爾。

　　應共人七者有七之人也。

　　義兼時等者取餘六一也。

　　疏云九十五種外道者准九十六道經九十六中一是佛道餘皆外道摩騰對諮錄云西域梵志泛同此土道士而實其專修行者多有現復成仙及當來得生三界諸天則勝於此土雖九十五種其稍增勝者但唯八道一者博通外典事魔醯首羅天以為天尊求生空處乃至非非想處二者事大梵王以為天尊求生諸禪三者事忉利天以為天尊求生欲界諸天四者奉事六師以為尊師求馮空滅絕於有無五者志於仙學善於禁呪事阿私陀仙以為仙尊求五神丹服之若得仙道會假風角之力得昇霄漢六者志在醫學善於符事阿羅陀仙以為仙尊求五芝草服之若得仙道會修禹步力得陰形影七者事吉波頭仙以為仙尊求入火聚火不能損八者事夷剎羅水仙以為仙尊求入江海水不能溺此八種道常修清淨之行其不修者或事日月神社稷神仙神火神江神海神等不能備述。

　　義兼能所者阿難為能興萬二千為所與。

　　大字唯在所者以萬二千是阿難所與之大人也。

　　大即世界者對小明大即是大小異故云世界。

　　應具明三念至所以者具如疏中以釋相狀三種念處大論二十一三十七廣明性謂破愛見四倒名性念處共謂事理俱得事謂滅盡定理謂無漏緣理斷惑緣謂當教四門文字教法皆以所詮為境境即所念之處謂身受心法故云境法通教則以自他等四句觀破愛見四倒皆如幻化名性念亦以九想等一切事禪名共見生無生等四諦一切佛法名緣別教別則十住為性十行名共十向名緣通則位位具三登地三種分分而發性顯法身共顯般若緣顯解脫圓教性謂觀十界色一色一切色一切色一色了達色中非淨非不淨性餘三亦然觀十界色非垢非淨雙照淨不淨其性不二不二之性即是實性餘三亦爾名共念觀身受心法起無緣慈悲寂而常照不動而運普覆法界名緣念三念不一心中具以智慧觀名性定慧均等名共所有慈悲緣九念處名緣念藏三人諦緣度異為三通三人同觀幻化為一別人十住入空用折體三十行入假用無量一登地真實為一圓人始終唯用一。

　　一切智外道者彼之外道各於所計生一種見解心明利將此智通一切法名一切智如黃頭外道造僧佉論計一為宗如下釋。

　　二神通外道者彼諸外道散得五通能變城為鹵轉釋為羊停河在耳捫摸日月等如涅槃經說。

　　三韋陀外道者韋陀即是外人典籍外道仙名曰白淨造四韋陀一名讚誦二名祭祀三名歌詠四名攘灾一一韋陀各四萬偈偈有三十二字如後釋。

　　昔則從初者藏通為教首也。

　　咨者嗟也說文云謀事也謀度也謂上欲歎下皆先謀而後歎故云嗟也。

　　空假各三者畢竟空體具含一切名大一空一切空名多過諸偏小為勝假三者不思議假其性廣博苞含一切名大廣知藥病等為多勝出偏假為勝也。

　　三千總別者一者一念為總三千為別二者於三千中但舉一法為總餘二千九百九十九法為別三千互舉總別皆然文意正在一念為總三千為別。

　　在淨名疏者名注淨名經為疏耳疏云釋論者大論又有三義一比名怖丘名魔能怖魔王及魔人故又比名破丘名煩惱能破煩惱故又比名乞丘名士常能乞食清淨活命故。

　　今之學者者意云怖魔不通初心但在後心者今時學人安能即令魔怖得出魔境耶是故怖魔應通初後。

　　五繫者大經四依品云四依菩薩駈遂魔云天魔波旬若更來者當以五繫繫縛於汝章安云繫有二種一者五屍繫二者繫五處五屍者謂狗蛇猪人四屍狗頭豿骨為五如不淨觀治於愛魔五屍俱得名為不淨五處者謂縛其頭及二手二足如理治於見魔觀五處空故云如理故首楞嚴云世尊放眉間光見一切魔皆被五繫身子白佛是誰所作佛言是首楞嚴三昧之力但有說是三昧之處魔欲為障自見五繫佛滅度後說三昧處亦復如是。

　　怖魔即世界者此持戒彼魔怖故屬世界又以魔怖令一切人歡喜故屬世界。

　　義必通初者聲聞怖魔破惡乞士等義須通初心若為當教證信必在極果羅漢若為今經證信從得記已方堪為同聞人不同藏通必在後心故也。

　　疏云八魔者大論第六問何處說陰為魔答佛在莫𤘽羅山教羅陀云色是魔乃至識是魔二煩惱三死病是死因四魔事即天子欲界主也無常等四倒即界外煩惱魔即有無等等色即界外陰魔陰魔即有變易生死赤色三昧未究竟名天子此並義立常樂等四倒即屬界內煩惱魔依涅槃經第二十文也華嚴新經離世間品云菩薩摩訶薩有十種魔一陰魔生諸取故二煩惱魔生雜染故三業魔能障礙故四心魔起憍慢故五死魔捨生處故六天魔自慢縱故七善根魔恒執取故八三昧魔久躭味故九善知識魔起著心故十菩提法智魔常不捨故初一五六屬界內三魔二三四合為界內煩惱魔餘四通界內外也。

　　疏云觀五住煩惱者勝鬘經云謂見住地(即三界見惑也)欲愛住地色愛住地有愛住地(已上即三界思惑也)無明住地(前四是人執後一是法執四中前一名分別惑後三名俱生惑此五並以現行依於種子云住種子生於現行云地)諸阿羅漢及辟支佛能斷前三四種煩惱不斷無明無明住地其力最大亦令前四而得久住佛菩提智之所能斷令云觀五住者不同勝鬘次第之惑即達同體五住即是菩提故也。

　　疏云法和無別理者問今時初心即得名與法和為後心方得耶答初心念念唯為解脫即得名與法和降此之外皆未可見須約四教諦理以明和也。

　　僧界法者謂羯磨等法也。

　　三明至第七者婆娑中問云六通之中何故餘三不立明名答身通但是巧而已天耳但是聲聞而已他心緣他別想而已是故不立餘三立者宿命知過去苦生大厭離天眼知未來苦生大厭離漏盡能作正觀斷諸煩惱一切羅漢皆悉得之大論中問通明何別答直知過去名通知過去因緣行業名明直見未來死此生彼名通知因緣際會差別名明直知漏盡名通知漏盡不復生名明大羅漢所得廣知當教文字四門之法故名無礙解脫也。

　　淨命者正命也起四邪等名破正命故大論云舍利弗乞食有一女人問舍利弗汝方口食耶乃至下口食耶舍利弗皆言不也女云於何食舍利弗次第解釋四種食竟我唯乞食自活。

　　四邪者一方邪謂通國使命二維邪謂醫方卜相三仰邪謂仰觀星宿四下邪謂種植根裁五糓等。

　　五邪者一為利養現奇特相二為利養自說功德三卜相吉凶為人說法四高聲現威令人畏敬五說所得供養以動人心此等皆是高流上輩所慎。

　　具如玄文七重二諦者如玄第三約別圓接通及圓接別並四教各有權實即七重二諦一一復約隨情隨智及隨上智二十一番三諦以明若教若味出其教意教意所謂為實施權開權顯實又明諸聲聞等至方等時轉成通人至般若會又成別人及以當方等般若座席時得藏通益即聞彈呵即聞淘汰等即是明其教意歷前二諦等者二諦前事法和文是十戒前釋論明四種僧是約四教即前約教文是。

　　疏云即前兩僧者謂前二教未見中理皆名破戒等。

　　聞數生善者此從結集已後云聞耳若在佛邊只萬二千自生己善兼生他善不得云聞。

　　教殊者藏人觀雖和合次第生滅通人觀數和合如幻別人觀此和合次第且恒沙佛法圓人無非法界。

　　若過等者咸五千皆存五千大數故若准論意今經亦合云萬二千分矣。

　　均用四義者謂一一尊者皆作四釋遍明權實本迹也若已入圓者一於法華前已得無生忍者及聞法華得無生忍者。

　　[火*句]然有本　次降斯下約通途釋並取發心已後名為有本三從元　住小者下約佛化意釋只此小法本是於大是故指此名之為本具眾多義故須約本迹釋。

　　又將數入理者觀萬二千即空假中無非一念心性故成於境即是理也。

　　明位以成初教者只攬因緣即藏通之義不復別出約教之文。

　　三義如後釋者無著不生應供從無明下次第釋也。

　　所從是對治者破因破果故也因果即煩惱五陰身也。

　　疏云以果對因者令獲下果也前即因文不賊不殺者實是不賊即不殺也。

　　疏云不賊者涅槃是者小乘涅槃也。

　　不生於生者應云非但不生於生亦不生不生不生於生三界生也亦不生不生變易生也非但不生分段亦不生變易故云無漏是不生。

　　供應者阿含中有譬喻經云昔波羅奈去城五十里山中有比丘居平旦入城乞食中後還山日暮及至疲極不堪安禪歷年如此勞而無獲佛化為一道人往至其所而安慰之答曰四大之身去城道遠有何樂耶止念畢命而已化沙門言夫道者以戒為本攝心為行賤形貴道朽棄軀命食以支形守意正定內學止觀意得道養身縱情何得免苦願諸道人明莫乞食吾當供養一日之粮明佛送食五人食果得羅漢食為道緣此之謂也即供應義。

　　能殺法異者折體智異也。

　　不賊亦殊者別人次第破不賊圓人一心中破前三教能所也。

　　有翻家以三為名者但云無著不生應供不云三德也。

　　歎本據後者謂雖本是別圓地住已上菩薩爾前由為迹覆是故今從得記以歎故云據後也。

　　寄迹名者不生等三名從小乘已立也。

　　申本者從本得等三是也。

　　申迹者從方便度下是。

　　本名以通至迹者本是法身等是本名三句皆云迹示也。

　　故明名通義別者欲令無生殺賊應供三名通至於大故以名通義別者小名三義大名三德故云義別也。

　　從用以明體者不生等三為用以有用故必具三德之體故本得不受等。

　　從體以立用者體即三德不生等三用。

　　四俱申迹者四教俱是迹又是判名義體用四。

　　義可通觀者謂若約性德俱是境若約修德則法身是境般若解脫是觀故云通。

　　引方等如止觀第二記者方者廣也等者平也謂實理也修此理故心有階降若能修行得全分寶但能讀誦得中分寶種種供養得下分寶若人積寶滿四天下上至梵天供養於我不如與持經者一食充軀命實相觀即當持義故別供養顯觀功能歎德。

　　上上起門至前者論云諸漏已盡故名為羅漢以心得自在故名諸漏已盡以無煩惱故名心得自在已得善心解脫善得慧解脫故名心得自在論雖不次第配應須第五釋第四第四釋第三第三釋第二第二釋第一。

　　二總別門者論云皆是阿羅漢等十六句初句總餘句別故。

　　皆是阿羅漢者彼羅漢有十五種義應知一一句釋出羅漢十五種義然不配經。

　　但依妙經五句者正法華句數復與論句不同故標妙經。

　　攝取事者此十五句攝取十種功德示現可說果不可說果(云云)。

　　從初別者以諸聲聞既從小乘中來是故歎德且依於昔故云從初也。

　　一律者十誦律也。

　　失道等三者謂由失道故造業故漏落生死故云相由。

　　失道者失無漏菩提道也。

　　無明流者欲界五部下皆以癡是無明當體三界則有十五無明也。

　　纏八無慚愧等皆是十惡為根本則是無明支流也。

　　無慚愧者若有德人無慚愧從貪起若博地無慚愧從無明起餘九隨類對貪嗔癡可見忿覆者小煩惱地法有十一忿二覆也。

　　五蓋者一貪欲二嗔恚三睡眠四掉悔五疑蓋覆纏綿心神昏睡定慧不發。

　　非今所歎者有盡之人生界外故今不歎。

　　邊際定者第四禪定也四禪之極即色究竟天定也此斥新疏彼將邊際四禪天定持於分段報身而入變易破十二品無明捨變易身即成妙覺(云云)。

　　四大羅漢等者四大如第二記引。

　　十六羅漢者難提記云第一賓度羅䟦羅墮闍與眷屬一千羅漢多分住於西瞿陀洲二迦諾代蹉此名金撌子與眷屬五百羅漢多分住於此方迦濕彌國舊云罽賓三迦諾迦跂梨此名妙種多分住於東勝身洲與自眷屬六百羅漢四者蘇頻陀此云善明與自眷屬七百羅漢多分住於北俱盧洲五諾矩羅漢此名鼠即與眷屬八百羅漢多分住於南瞻部洲六䟦羅此云賢善與自眷屬九百羅漢多分住於躭沒羅傳云師子國七迦理迦此名振旦與眷屬一千羅漢多分住於僧伽荼正是師子國八我闍羅弗多此名金剛子與自眷屬一千一百羅漢多分住於缽利拏此名恭敬九成博迦此名純熟與眷屬九百羅漢多分住於香醉山十半詑迦此名為疏與眷屬一千三百羅漢多分住於三十三天十一羅怙羅此名執捉與眷屬一千一百羅漢多分住於畢利颺瞿此名栗糓十二那伽犀那此名多龍闡與眷屬一千二百羅漢多分住於半度波山此在南印度界十三因揭羅陀此云機點與自眷屬一千三百羅漢多分住於廣脇山舊名毗富羅山十四伐婆斯此名住林與自眷屬一千四百羅漢多分住於可住山傳云在蜀地十五阿伐多此名無勝與自眷屬一千五百羅漢多分住在靈鷲山第十六注荼半詑迦此云小路與自眷屬一千六百羅漢多分住在持軸山梵云遊乾陀山若此國國王乃至人民發心設會度經像等上妙臥具奉施眾僧十六羅漢及諸眷屬分散往赴同常凡眾密受供養令諸施主得上妙果報至南洲人壽減十歲刀兵劫起佛法蹔滅從此漸增至百歲時人厭刀兵復樂修善十六羅漢還來人中顯揚正法度人出家小增至六萬歲時正法流行熾燃無息增至七萬歲時正法永滅十六羅漢與諸眷屬集會此洲以神通力造七寶塔釋迦貴身皆集塔內十六羅漢與諸眷屬供養繞旋百千迊已俱昇虗空向塔說偈敬禮等正覺受教持正法利益於人天法藏已沒緣既周今辭釋尊歸滅度說已俱入無餘涅槃定願力火起焚身骸骨無遺寶塔入地住金剛際釋尊之法於茲永滅七萬獨覺一時出世人壽八萬獨覺又滅彌勒方興自爾已前法住於世並是十六大羅漢所持力也。

　　法只是一者只是無生一法。

　　指二乘五句等者以此五句若在二乘即是迹也。

　　上二句雖總等者前文已將不生不生名大涅槃二句已對不生德竟只前涅槃即是法身等故云涅槃是己之利。

　　過患即賊等三者謂未是不生殺賊應供皆是過患以玄文四義與今德義同故引之也。

　　八自在我者大論名八神變一能小令自他身及世界極如微塵二能大三能輕四能自在謂大小長短五能有主現為大人心無所下六能遠至有四一飛到二此沒彼出三不往而到四一念遍到十方七能地動六動及十八動謂動遍動等遍動直動為動四天下動為遍動大千動為等遍動八能謂隨意所作一身多身□壁直過腹水火蹈虗空四大互為等大經二十云一者能示一身多數如微塵二以微塵身滿大千空界三以大千身輕舉遠到四現無量類常居一國土五諸根互用六得一切法而無法想七說一偈經無量劫八身如虗空存沒隨宜不可窮覈今從開顯已說。

　　疏云雖有煩惱者引涅槃經意體達煩惱即是菩提故云如無不斷煩惱即引淨名經意亦是圓人初心體斷故。

　　疏云從德立號者名以召體為切響須人天曰號今釋名皆談其德既名由得布釋名敘德理無不通。

　　為調伏故者為調伏外道故耳。

　　為導者示為同行也為主者示為師也。

　　(一陳如)破暗因滅者以煩惱因果滅後智斷三德成也。

　　疏云了本見者見本真諦知即智知真也。

　　疏云前者太子者謂牒於宿緣所以故。

　　云前者云何此法自知證者問云如法云何知汝所證法也四智具足者我生已盡等四。

　　二仙已終者只是先總標二人亦無別意。

　　卿欲坐者五語佛也。

　　及知說法不空者知佛三轉法輪不空轉也。

　　疏云初見佛道相者滅諦前相初聞法皷者道諦前相也欲令聞名者。

　　阿若是名也識行者阿若以無生為行也。

　　列人知心者阿若以無生智為心餘二十尊者皆爾如和合成業者由身口助意方成於業故云合也。

　　不見如不取者觀見無常生滅故云不見不取。

　　疏云若閇眼如盲者應云若閇眼對鏡如盲但文略耳。

　　義帶總別者謂由五陰別別居初復當於別五皆不淨等復名為總。

　　此中想行等者應云想行乃至識色受受應乃於想行識色識應乃於色受至於想行也。

　　本在衍門者婆娑譬喻師幻化譬通於三藏用又鏡譬雖同鏡中之像譬於十界及六道別故通四教今且在藏故云通用如止觀第五。

　　因緣各從因緣生故者如現世無明為因父母為緣又由過去貪愛為因造業為緣又現在不取境起貪恚癡為因造業為緣如此因緣並皆是實尚不可得況幻因緣耶。

　　如巾如藥等者謂巾藥於㝹巾藥名實兔於巾藥兔如於幻此但名舉一邊謂實因實緣尚不可得況幻因緣寧有實耶。

　　鏡像亦然者以鏡像合巾藥者鏡及六分為實像如兔矣。

　　具有二空者如列文云幻師自也幻物他也餘句可知四句求性不可得即往空四句求名不可得即相空止觀文中又約三假等復惟重責自他等不生即破因成非滅生無生等即破相續性本無生無橫竪待即破相待假等。

　　推三世者如文云煩惱業苦即以三道為三世也即十二支者並前文無明體性即無明支故成十二。

　　十住未免者此但通舉別教十住位耳以別七住已過分段故。

　　疏云一一不實者金光明經云從諸因緣和合而有無明竪實妄相故起業力機關假為空聚地水火風合集成立隨時增長共相殘害等。

　　明鏡體量者以真如為體覆理無明為九界因出生九界名為量也。

　　通以迷悟者迷即六界悟即四聖。

　　事理者界內外各有事理又佛界為理九法界為事又四聖法界為理次第證三諦理故六法界為事全在迷故。

　　始末者無明為始佛界為末又地獄界為末。

　　自他者別人自行論竪化他在十行論橫也。

　　真如在迷者如起信云真如不守自性忽然念起名為無明乃至六塵以為能迷也。

　　緣了具足者別人地前但名緣了之因至初地時方乃分受緣了之稱至等覺方名具足。

　　疏云一因果生者破九界因果顯妙覺佛界因果也。

　　故自他斷者自行化他皆先斷九界因果耳以九界皆屬因緣所生故須斷也。

　　別修緣了者皆先修空假以顯法身故。

　　能覆所覆者別人以九為能覆但理為所覆先却能覆入初地時所覆方顯圓人即能覆無能無所唯一法界依此分別二教自殊也。

　　俱名無住者別人由無明無住所能覆佛法界出生九法界真如無住處猶了真如故能破九界顯一佛法界此即別教無住之相圓人以無明住處全法性是理性三德具足故法性無住處全無明是以同體變造十法界生死具足故。

　　鏡內外一者像內外又修性一也。

　　離於三教者只三教是分別是情想耳。

　　雙非像無像者像即三千無像即畢竟空以中道法界不當空假故也。

　　疏云觀煩惱業生者若不將生字為苦道即見苦字也。

　　於中初總明立觀者對下陰入故云總也。

　　故妙體滅等者體謂體達即用妙觀體陰入界其性本虗只虗名滅滅即法界何除之有又體達一念三千即空假中名總體達先達苦即法身次達煩惱即般若次達業即解脫為別體達也。

　　複疎總結者只是結成三諦複疎上三德耳從是三下三諦次第復疎可見。

　　今仍約底下三道者十界各具三道不無優劣地獄最劣故云底下。

　　應約諸三法者道識性般若涅槃三寶等十具如玄文。

　　若於阿若至不迷者為眾生下種為始引至法華為終又復諸聖若是權人則先實後權何者以先自稟實教後方示同權故若是實人先權後實何者須先稟權教後方入圓即法華入者是。

　　若顯若晦者顯謂實行在小在外之人又至法華得記為顯晦者權人示為惡身乃在小故。

　　為主為伴者如身子四大弟子是主餘皆是伴又自化為主輔佛為伴又佛為主陳如為伴又陳如為主所化為伴。

　　示訥者如槃特等。

　　示辯者如樓那等。

　　有屈有申者被訶為屈得歎為申又能呵為申。

　　忻內者先入鹿苑為內也。

　　背大向小者本是於大示入於小而成就之。

　　先後悟入者至法華會由有三周本迹流通悟入不同也。

　　皆成化儀者謂成約教本迹二釋。

　　悉可為觀者即觀心釋。

　　聞名起行者即今家觀心釋意也稟教即約教釋意也思迹等即本迹釋意也尋其因緣即因緣釋也知其經歷得益不同。

　　可以為上求境者阿若已成法身法門具足若聞阿若一句故可堪為上求之境。

　　行等理殊者無生行同四教理別故。

　　一事者諸佛化迹也。

　　比而思之者以彼比此彼雖以香為佛事若思香時則成化儀先大後小先小後大八教具足無不入實又淨土之中教亦增減不一或用三教或唯用圓故也。

　　(二摩訶迦葉)疏云父母樹神者付法藏傳云摩竭國中有婆羅門名尼俱律陀高才博達巨富無量此摩竭王千倍為勝而無子息於其舍側有樹林神彼婆羅門為求子故即往所請經歷歲年了無微應時俱律陀大生嗔忿語樹神曰我事汝來已經年歲都無福應今當七日志心事汝若復無驗必相燒剪樹神愁怖向四天王具陳上事四王與之往白帝釋帝釋往白梵王時有梵天臨當命終梵王告曰汝宜生彼婆羅門家吾相擁護梵天曰諾於是帝釋即報樹神樹神尋詣其家語婆羅門却後七日當滿卿願至七日已婦便有娠足滿十月生一男子顏貌端正身真金色光明赫奕照一由旬。

　　䟦耆子生聚落至為號有十二字應移看釋受大文中。

　　疏云畏勝王者傳云時瓶沙王金犁千具彼婆羅門恐與王齊招諸罪咎乃少其一。

　　疏云約金色婦者傳云迦葉年十五父母欲為娉妻白父母言若能為我得金色女恣容超世乃當納之父母即召諸婆羅門遊諸聚落遍而求之時有一女顏容瓖㻲身紫金色即是往日金珠女色諸婆羅門即為娉之遂相然可許其成婚雖為夫妻了無欲意共立要曰今此室中唯有一床我若眠息汝當經行汝若睡臥我當經行後於中夜其妻眠垂手床前時有毒蛇欲螫其手迦葉以衣裹手舉置床上妻尋驚覺而責之曰本共立誓要不相近今復何緣竊舉我手迦葉具陳上事仍以蛇示之妻意仍悟也。

　　疏云佛弟子中多名迦葉至故標大迦葉也有三十二字應移向後位大者下即是次也。

　　故今約教極在涅槃者四教皆以涅槃為極。

　　疏云宗極等者明真理絕於言教賢聖下明聖人證於諦理虗融寂然也玄指下明施三覺意。

　　疏云而迦葉穩密者傳云迦葉將入涅槃即飛虗空到於大海娑伽羅宮禮敬佛至于忉利天禮如來髮釋提桓因自取佛髮敬授迦葉迦葉受已志心禮敬牛頭栴檀以用供養供養已語諸天曰如疏。

　　頭陀既爾者頭陀勝行尚生諸使況餘劣行而不生使耶。

　　疏云我能乞食等者如論中釋五利者身見謂有我者計我如麻豆及母指或計遍身計我不妄名我見計我斷常名邊見用計斷常不信因果復計此我以為自然冥初世性即二十五諦計從父母微塵梵天等皆名邪見執邪為道名非因非因名戒取因此見通至非想信此非餘名為見取苦諦依身此見依身故名身見依身見而起邊見餘三非身故無此見戒取依苦多計行苦行望實因故集滅如道不生戒取集滅無身見又戒取在苦道者本是內道見苦能斷本外道者見道能斷故唯在二今文十使約乞食而出其相。

　　修得亦然者依性而修故云亦然。

　　(三三迦葉)疏迦葉如前釋者族姓如大迦葉中釋也。

　　佛入迦葉窟者初欲降迦葉先就彼不見於住處迦葉即安置佛於龍窟中(云云)。

　　夜有光明者四天王身光也。

　　疏云汝非羅漢者以外道亦自謂於己為羅漢故佛非之。

　　汝是盲等者謂汝不識世出世因果不見無漏涅槃故云無所覩。

　　一轉法輪者降迦葉時已是轉法輪竟。

　　疏云委業領教者委業在般若領教在法華也。

　　疏林即般若者般若以分別為義如眾樹成林雖是眾樹只是一林雖遍分別只一種智耳。

　　水即解脫者水能注下如解脫之現說法下被眾機(云云)。

　　(六舍利弗)疏云胎者者舍利弗在胎時也。

　　疏云自身知陳故者國師自思惟言我今年朽雖國師所學不廣或復癡妄故。

　　疏云兼則相不詳者國師出城往論義所眾見二牛鬪指一為彼指一為自自果不如餘相亦爾。

　　疏云盡墮諸幢者以論宗為幢也。

　　疏云於道見頞鞞者大論云身子因見頞鞞威儀庠序就問之汝師是誰答曰悉達太子捨生老病死出家修道得三菩提是吾師也身子乃問師說何法答我年尚幼稚學戒日初淺豈能宣至真廣說如來義身子曰請略說之頞鞞即為說諸法從緣生等但說三而不說道以根利故若廣說者返增邪見然其聞果必由於因因果忘者復由於道故但說三。

　　疏云又云十五日後者此是引大論文。

　　疏云身子至母者身子為五百說法五百歸伏如所生目連手擎將還佛所歎如所養。

　　疏云身子問賢乃至如是者此即通途問答也從又問為戒下一一歷別問亦一一歷別答也從又問向言如是下却牒通答以難別答也。

　　答為無餘者答意云為無餘涅槃故修戒等非專為求戒求定等名修梵行若只為求此七但名有餘耳由此答通從又問下更別別問起。

　　疏云此喻問可知者由七車故至婆鷄帝非七車即是亦不離七車即是戒淨等亦爾由七淨和合方至無餘涅槃非七淨即是也。

　　疏云得甘露幢者滅理涅槃勝出生死故名幢也。

　　疏云與轉法輪等者如下文佛說一句為本等即是其相故云復也。

　　疏云衣繩者裙要中繩也。

　　六界法者地水火風空識此六法名狹體廣攝十八界由長空界也識攝七識半地水火風四攝十色半矣。

法華天台文句輔正記卷第一


卍新纂大日本續藏經第 28 冊 No. 593 法華經文句輔正記


法華天台文句輔正記卷第二(輔妙樂記)

　　吳興永定寺　釋沙門　道暹　述

　　(七目連)如來語密者遠聽如近故云語密也。

　　疏云師子父者吉占是父子是子也。

　　二土音者勿伽羅目伽路號度二音也。

　　仿佯者上步光反仿偟也下似羊反也。

　　存本俗業者雖復出家不捨本算法也文豪謂豪使即雄攀也言其雄攀之狀明著也。

　　有殊者以得神通為藝得韋陀為智也。

　　六藝者禮樂書算射御也。

　　通因定生者由佛具足定慧悲智等故用具智定弟子以為左右侍者也。

　　成破法輪者俱舍頌云初後皰雙前佛滅末結界於如是六位無破法輪僧釋曰初者佛初成道轉法輪未久以一切人皆欲親近於佛故無破心後者佛臨涅槃時一切眾生皆生戀慕以初後二時僧一味故不可破壞皰者瘡疣生時於正戒上邪戒為皰於正見上邪見為皰皰未起時名皰前要二皰生方可破故又若未有調達亦無人破雙者目連止第一也舍利子觀第一也名第一雙未有止觀第一雙時名為雙前要彼和僧法爾由彼速還合故佛滅者佛滅度後無真大師為敵對故但名破羯磨僧不名破轉法輪僧未結界者無一界中僧分二分夫破法輪要依大結界未結大界不名破僧於如是六位無破法輪僧離此六時則成破也言前者二人未出之前不成破若有二人則成於破雖要以二人能合。

　　陽候者海神也。

　　疏云目連變砂者是匿王宮上事疏中闕略與記文共成一意也。

　　固心勿亂者誡令勿離定心以羅漢出定則同凡夫故。

　　四生龍中無出家者者龍得通智能知也。

　　為優婆塞者以受五戒八戒竟故得此名也。

　　三白佛者初令千釋出家時。

　　心意識輕重者心意識向上則輕向下則重知四大亦爾。

　　自在三昧者令來往廣狹長短等。

　　勇猛三昧者威伏一切超過物表故。

　　心意三昧者能知他心故。

　　自識三昧者自識宿命等事也。

　　舍羅等如止觀記者彼止觀第一引大論釋教王殺父而為新王我當害佛以為新佛為誘王故化為小兒坐王膝上王因以唾飴其口從佛索眾世尊呵之我尚不以眾付身子及目連等況汝癡人因茲結恨構五法以誘佛眾五法者正理論云一不受五味二斷肉三斷鹽四不受割截衣五不居聚落邊等又婆娑云一糞掃衣二常乞食三一坐食四常露坐五不受鹽及五味佛在王舍有因緣集僧調達從坐起行五法舍羅云忍此五事者是毗尼時有五百新學無智投籌調達便將往伽耶山共作羯磨身子目連為此事故乃往伽耶調達慰曰善來弟子先雖不忍今者忍耶雖後亦善如詑引五法是邪戒也八聖非道邪見也。

　　上太子膝上者阿闍世是頻婆娑羅王太子調達化小兒坐太子膝上太子以唾飴其口等。

　　遂入阿鼻者僧傳有三處陷入地獄(云云)。

　　八十年七六四者此三皆加十年字即是七十六十四十年。

　　疏云固活者堅固不死是目連弟子。

　　帝釋與修羅戰具如止觀第五記者長阿含云天帝與脩羅戰勝更造一堂名為最勝東西百由旬南北六十由旬堂有百間間有七支露臺一一臺上有七玉女一一王女有七使人皆是帝釋優給衣食莊嚴之具千世界中此堂無比故名最勝。

　　佛梵聲深遠如止觀第一記者彼明報身相好梵天不見其頂目連不窮其聲大論云佛在靈鷲目連自念欲知佛聲所至遠近即從座起住須彌頂聞如來聲如在目前自以神力往大千邊大鐵圍頂故聞無異承佛神力去至西方九十九恒河沙佛土國名光明幡佛號光明王故聞佛聲猶如對面彼佛身長四十里菩薩身長二十里鉢高一里目連於彼鉢緣上行彼菩薩見而白佛言此是何虫著沙門服佛言莫輕此賢名大目連釋尊第一神通弟子乃告目連此土菩薩及聲聞眾見卿身小生輕慢心當現神力目連便即踊身虗空高百億仞化床而坐種種光明珍寶瓔珞以自莊嚴彼菩薩等恠未曾有佛告目連卿大悞也假使過於恒沙劫行亦不能知佛聲遠近目連投彼佛足悔過佛告之曰汝到此者乃是釋尊之力若欲還彼假使卿身一劫亦不至目連白佛我令迷惑不知所向佛言在於東方目連叉手說偈自歸唯願天人尊冀垂力愍念願顯其國土令我得迴還爾時如來於光照之目連乘光還到本國。

　　佛求侍者如止觀第二記者大經云佛於一時在王舍城告諸比丘誰能為我受持十二部經供養給便左右所須之事亦使不失自身利益憍陳如白佛我能為之佛言汝已衰邁當須使人云何方欲為我給使乃至五百比丘皆悉如是時大目連即便入定觀見如來心在阿難如日初出光照西壁語阿難言我入定觀見如來意欲令汝作阿難聞已長跪合掌作如是言若有是事如來世尊與我三願我當給事如來左右一者如來設以故衣施我聽我不受二者如來設受別請聽我不往三者聽出入無有時節五百比丘具白世尊佛言善哉阿難比丘具足智慧預見譏嫌何以故當有人言汝為衣食奉給如來是故先求不受故衣不隨別請若哀出入有時則不能得廣利四部之眾是故先求出入無時我為阿難聞是三事隨其意願即其相也。

　　疏云依四禪十四變化者初禪二變化謂初禪初禪化初禪欲界化二禪三變化三禪四變化四禪五變化皆如初禪而數先約自地次兼下地故後後增前。

　　觀禪者十二門禪六妙門通明禪十六特勝九想十想八背捨八勝處十一切處等修假實觀名為觀禪並是世間禪故名事禪也九次第定智慧深利善能次第入於諸禪乃至滅受想定無復異念而相間雜練前觀禪令調柔純熟名為練禪師子奮迅三昧奮諸塵土能除障定微細無知又能以無漏心入出諸禪捷疾無間資董前法益令熟淨故名薰禪超越三昧能超過諸地自在出入雖經散心不妨諸定於諸禪中最得自在故名修禪此四是出世間方名無漏。

　　十一切處者謂青黃赤白四大空識觀青等十皆悉普遍而復相入不相妨礙是故此十皆名一切此即重釋前事禪也。

　　十八變化者一右脇出水二左脇出火三左出水四右出火身上下互出水火為四並前為八九履水如地十履地如水十一從空中沒而復現地十二地沒而現空中十三十四十五十六行住坐臥十七或現大身滿虗空中而復現小十八小復現大又。

　　十八變者如瑜伽四十七云佛菩薩神境智通有二一能變通二能他通化云何能變謂十八變振動者乃至無量無數三千大千世界皆能動。

　　熾然者從其身上散猛𦦨火於其身下注清冷水身下及上入火界定舉身洞然出種種色𦦨青黃赤白乃至頗胝迦色。

　　流布者流布光明無數世界無不充滿。

　　示現者悉令現見諸惡趣上諸人天諸餘佛土及彼土中佛名如來等。

　　轉變者地令成水火風亦爾好色有情令成惡色惡色變如此。

　　往來者墻壁山石縱身往來或遠令近等。

　　卷舒者能卷雪山王等如一極微等。

　　眾像身者一切色像內己身中令諸大眾各各自知入其身內。

　　往同趣者或能往趣剎帝利同其色類如彼形量似彼言音彼以召如是義亦即以此召如是義然後為其演說正法。

　　隱顯者於大眾前隱沒自身復令顯現。

　　自在者普於一切諸有情界自在轉令去即去令住即住令來即來令語。

　　制他者普能制伏一切具神通者。

　　施辨者若諸有情辨才窮盡能與辨才。

　　憶念者於法失念能與憶念。

　　施安者令聽法時身心輕安令離諸蓋專心聽法故。

　　放光者或有一光往十方面令惡趣等息彼眾苦能作無量利益之事又瓔珞經云神名天心通名慧性天然定慧徹照無礙故名神通。

　　通屬智性者應云因定發通今云通屬智性者約果滿用智簡擇以現於通故屬智性。

　　疏云不以二相者前三教皆名二相何者如藏依事禪發真等是也。

　　別地前助者別地前修空假觀助於登地即是緣修顯真修也。

　　圓任運者一教始終俱任運故。

　　前二名通名化者即變化也。

　　後二名密者密即三密也。

　　前二可破壞者以未得中為後教所破故。

　　前二身通者如意身通也。

　　前二聖位方修者專語無漏通也凡位非不得五。

　　後二凡位俱修通者謂常觀涅槃行道故。

　　前二隨依者依事禪及無漏故。

　　後二者有勝依者依相故。

　　(八迦旃延)疏云迦旃延者什公云姓也。

　　如折闕緣之木者闕於鑽繩人工等終不得。

　　緣既闕已者如貝聲欲絕時反轉求於貝聲終不可得此約欲絕時為答也。

　　普義堂者論義堂也。

　　更引喻汝者更立難云汝也。

　　不如實知者謂不審實知今世後世善惡因果故不見得也。

　　手障形者什云以形觸故若手障者不堪投食故不許也。

　　兩臂中間者二人兩臂中間也。

　　二人中間者二人前後為中間也。

　　二飡一咽者不許一飡再咽故。

　　疏答不依五陰法者外人計五陰為實佛法則觀五陰無常生滅名不依也。

　　不以不行者便斥失者於佛教中不用不行為德也。

　　四辯者一義謂顯了諸法之義法謂能說法之名字辭謂能說名之語言樂謂說前三也於一法中說一切法於一字中說一切字於一語中說一切語皆入實相。

　　別教先破界內斷常者先破凡夫外道時所計也。

　　次破空有者有即緣生之假空即所證之真破緣生時真為能破非空出假俗智為能破空為所破也後破空假中為能破也。

　　疏云本住福德等者大經云佛告師子吼菩薩善男子若有人能為法諮啟當知是則具二莊嚴何等為二一者福德二者智慧汝以具足二莊嚴故前能問甚深之義我亦具足二莊嚴故是以能答。

　　(九阿㝹樓駄)疏云劫初大水等者成劫之初下有微風之起漸漸增盛堅如金剛形如槃緣闊等大千厚六十億由旬此名風輪光音天下金藏雲而遍覆之降大雨於其中滴如車軸其水下成水輪厚八億由旬上凝為金剛輪厚三億六萬由旬注雨於輪上其水高至欲界之頂次有大風吹擊此水清者從上次第結成天宮及妙高山等濁者作餘山地器界既成二禪福盡而來生此光音即二禪天。

　　具如律中者若准四分律至伽㝹友識是輪王爾前有三十三王皆是粟散伽㝹友後復隔五粟散王有一輪王名多樓毗復隔五王有一輪王名阿濕卑復隔七王有一輪王名乾陀羅復隔八王有一輪王名伽陵迦復隔九王有一輪王名瞻鞞羅復隔十四王有一輪王名物羅婆復隔三十一王有一輪王名般闍羅復隔三十二王有一輪王名彌悉梨又隔八萬四千王有一輪王名懿師摩懿師摩復至悅頭檀王凡七代皆粟散王都合八萬四千一十八王悅頭檀王即今文中淨飯王是懿師摩王今文中懿摩王是也准佛譜云始從民主迄至善思父子想繼三十二主自爾之後有十族轉輪第一伽㝹乃至第十懿摩總有八萬四千二百一十聖王並是十族兄弟子胤聖賢遞興懿摩之子烏頭羅烏頭羅有子名䟦婆羅䟦婆羅有子名尼休羅尼休羅即生師子頰師子頰有子名淨飯淨飯有子名悉達悉達名子名羅睺羅悉達若不出家當為轉輪聖王。

　　今言四世是鐵輪者淨飯王已前鳥頭羅等四王是也。

　　金輪相繼迄至善思者謂從懿摩已前金輪相繼至于善思既八萬四千二百一十王是然今疏文專依佛譜列數也。

　　疏云木貫者貫木剎頭以箭射之。

　　疏云此瞿曇若誠心者若實不盜他物血當變也。

　　疏云舍夷者平也靜也體性寂靜也。

　　疏云當寶如來者然准俱舍論文此賢劫中至第九減六萬歲時拘留孫佛最初興世也今云劫初當寶如來出世者謂賢劫之初留孫佛出即拘留孫是也。

　　四子被猜者五分律云佛在王舍告諸比丘過去有王名曰鬱摩即今文懿摩是有四子一名照目二名聰目三名調伏家四名尼樓聰明神武有大威德准佛本行經是第二夫人之子第一夫人子名長生頑薄醜陋眾人所賤夫人念言我子雖長才不及物而彼四子並有威德當沒何方固子基業即便白王王之四子並有威德我子雖長才不及物承孫大業必為陵奪若王擯斥我清乃安四子孝友於國無德今云何擯夫人及又言王白此四子並有威德必相彌滅大國之祚王即呼子勑令出國四子奉命而去猜疑也恨也王被纔或疑之恨之其母及同生姉妹咸求同去一切人民多樂隨從王悉聽之到雪山北營建城邑數年之間父王思之問子何許答言在雪山北近舍夷林是釋迦樹異名築城管邑人民熾盛地沃野豐衣食無乏王聞三歎我子有能從此遂號釋迦種。

　　疏云從懿摩下面光等四為橫烏頭等三為竪三飯又是橫也。

　　疏云故周公歎者昔周公封魯而身相成王令子伯禽歸魯而誡之曰汝無以魯國之富公候之貴而輕於人吾為文王之子武王之弟成王之叔父尚一沐三握髮一飯三吐哺祗敬於人猶恐天下之人謂苦有憍據矣。

　　文現史記文云昔周公一沐三握一飯三吐哺以樓白屈之士一日所見七十餘人門不停賓古之貴也失教之家閽寺無禮或以主君𮄊食嗔怒拒客矣。

　　疏云賢愚經云弗沙佛下此段文應移向前故名無貧文下。

　　疏云九十一劫者人中天上也。

　　眠是眼食者增一云佛在給孤獨為多人說法那律獨睡佛以偈呵咄咄何為睡螺螄蜯蛤類問曰汝畏王賊而出家耶答曰不也厭生老病死故求出家佛言既信心賢固而出家者佛躬說法而眠睡耶即起白佛自今已後形融體爛終不於佛前眠睡因達曉不睡眼根便失佛言眼以眠為食乃至意以法為食涅槃以不放逸為食勸令𮄊息那律云不敢違願所以佛令修於天眼發得半頭良有以也。

　　繫念在緣者緣謂明相也謂緣星月日火等光明漸漸大初禪淨色入欲界色半頭而發等迦絺那衣廣如律中。

　　修成雖少不等者此即與而為言故前二教修成與發得大體亦復無別也。

　　疏云無漏發諸行者即事禪正是天眼因。

　　疏云依空修肉眼天眼者以依空故肉眼遍見麤色如瓶衣柱地等又唯見障內天眼則遍見大千細色如微塵等又能見障外慧眼見麤細色空法佛二眼如大品云隨信隨法三空五眼此業此果受其力生其處其菩薩退不退得記不得記等皆名法眼入金剛三昧得一切種智成熟力無所畏十八不共知一切法名佛眼也然彼止觀中引大論通釋五眼修證之相者若至今經皆佛五眼故云開顯等(云云)。

　　望後故論次第者將藏通望後別圓別圓復論次不次也。

　　疏觀因緣生善心者修戒善及多聞皆是肉眼因也以修肉眼令見不到凡夫報得所見皆到。

　　(十劫賓那)宿復不定者此方宿者總二十八西方有七奎婁胃昴畢觜參南方七者井鬼柳星張翼軫東方七者角亢氐房心尾箕北方七者斗牛女虗危室壁。

　　若西方者經中所列後昴至柳乃至從虗至胃如是遞遷一方各七應是地異故星移三座。

　　疏云分別十法界至悉得見佛者別人期心果頭真如為佛法界為惑所覆故先却六界次破後三界方得見佛故云悉也。

　　(十一憍梵波提)疏云昔五百鴈者四分律云佛與五百比丘遊蘇羅婆國至毗蘭若曼陀羅樹下宿時毗蘭若婆羅門即今文阿耆達王是往世尊所佛為說法得歡喜已即白佛言唯願哀愍當受我請佛及比丘僧三月安居爾時世尊及比丘僧默然受請時毗蘭若婆羅門為魔所惑雖請佛僧都不供養時有婆羅國販馬人驅吾返馬住毗蘭若夏九十日時諸比丘從毗蘭若乞食不得往販馬人所乞食時販馬人曰施比丘馬麥五升世尊一斗阿難使人磨作乾飯奉佛佛食乾飯比丘各各得煑麥而食又百緣經云如來過去作五百婆羅門主見迦葉佛眾人供養發如是言好食運供養我此沙門等應與馬麥故致斯報呵者(書之反牛喉也)。

　　疏云四無所畏者一切智無畏者備知四種苦諦為他分別明示過患決定師子吼無微畏相無能難言是法非法障道無畏者四種集諦障四道滅決定師子吼無微畏相無能難言此非障道盡苦道無畏者四種道諦能行是道得盡苦出間決定師子吼無微畏相無漏無畏者四種滅諦各有所證各有所滅決定師子吼無微畏相。

　　(十二離婆多)疏云或室宿者往昔曾證他人偷牛來因染袈裟他人失牛尋跡至此見染汁為血等被投送官置獄中經十二年如僧自鏡錄中說故云有口失緣。

　　二鬼爭屍緣在止觀第七記者大論云如人適遠獨宿空亭有鬼擔屍來著其前復有一鬼隨後而來嗔罵前鬼云是我屍前鬼復云本是我物我自擔來二鬼各以一手中爭之前鬼語云可問此人後鬼即問是誰死人誰擔將來其人思惟此之二鬼悉有大力設依理等如疏乃至答言前鬼將來後鬼大嗔拔其手足著於地上小鬼等如疏。

　　又非已有至前兩者前二教佛為當教之有別教等覺已下皆名他有俱屬緣修成故。

　　(十三畢陵伽)疏云咄小婢者大論云其以宿命智力知彼河神曾為己家之婢故爾。

　　廣明慢緣者彼此大同。

　　疏云實無高心下佛問河神汝見畢陵合掌懺未答曰具見佛言懺竟無慢而有此言者是人於五百世中作婆羅門性多慢故。

　　懺悔具二悉者懺悔治他嗔令他善心生故云也。

　　三觀總別者一心三觀為總次第三觀為別此二咸至於極故云俱歸第一義。

　　(十四薄拘羅)疏云後母置熬盤者就母索餅母即投拘羅擲置熬上釜中煑肉就索內置沸釜中等付法藏經云毗婆尸佛入涅槃後有一比丘其患頭痛拘羅爾時作一貧人見病比丘便持一呵梨勒歡喜奉施比丘眼病即除愈(云云)。

　　五大染色者青黃赤紫黑又更四大色紅黃紫也。

　　(十五拘絺羅)初舍利子問者既是舍利弗母與弟論只應云舍利子姉問是以子顯母耳。

　　貪等者等取嗔癡謂三不善根也。

　　(十六難陀)為說十一事者一解色二相應三摩刷四覆瘡五放烟火六簡茂草七令牛群安穩八知度處九知時宜十留𤛓餘十一將護於大牛彼乃合云比丘亦如是一知四大造色二善別愚智相三摩刷六情根四善覆十善相五傳所誦為烟六四意止茂草七七十二分安處八八聖支度處九莫受輕賤請名知時宜十知足為留餘十一敬護是將護佛說偈云牧牛無放逸其主獲其福六牛經六年展轉六十牛比丘戒成就於禪得自在六根而寂靜六年成六通聞皆得果成第一義。

　　(十七孫陀羅難陀)地獄天堂者佛喚還已却將出城鹿母園佛問汝曾見香醉山不答未見佛令投衣角飛須臾見山山有菓樹樹下有獼猴無一目被燒竟佛問何如孫陀利答何得比此又問汝曾見天不答未見又令捉衣角尋至三十三天佛令遊觀至歡喜園及交合園見諸天女種種音聲有一處天女無夫問天天答佛弟難陀持戒生此當為我夫佛問難陀天女何如孫陀利答天比孫陀利如以孫陀利比瞎獼猴佛言汝今持戒當生此天時佛共還逝多林難陀慕天宮而修梵行佛又同汝見捺落迦未答未見又令投衣角尋便見諸獄皆悉治人有一處無人因問獄率獄答言佛弟難陀為生天故修行暫在天上不久還來此中受苦難陀懼之淚下如雨佛與還遊多林廣說胎相難陀因而發心為解脫故修持禁戒得羅漢廣如入胎經中。

　　疏云俗諦有法喜者以受為俗諦故云俗有。

　　(十八富樓那)疏云欲還本國者增一云其成道已欲還本國利益村人(中間如疏)乃至佛言若能如是乃得利益可還本國。

　　疏云正直江滿者亦云滿江亦云江滿即名也。

　　疏云慇懃折法者如上若毀辱我我當自幸等即是慇懃之相也。

　　疏云所作已辦者羅漢四智中一智也。

　　疏云人行理等善知識觀者大品云佛菩薩羅漢即外護知識人也亦名僧寶六波羅蜜三十七品即同行知識行也亦名佛寶法性實際諸佛所師即教授知識理也亦名法寶又一知識各具三義一如佛威神覆護即外護二諸佛聖人亦脫瓔珞著蔽垢衣執除糞器和光利物同行三諸菩薩一音演說法開發化導各令得解教授也六度道品三者助道名護助助道發正道即外護正助合行即同行也依此正助不失規矩通入三解脫門即教授義法性三者境是所師冥薰密益即外護義境智相應即同行義未見理時如盲諦法顯時如智智用無僻即教授義並約四悉合有三十六番善知識。

　　(十七須菩提)疏云占者依報之空能表正報當會空理理具一切法故故俱吉。

　　疏云善業者此則常修無漏善業。

　　疏云嫌行等者大經云須菩提者住虗空地凡欲入城要先觀入若有於己生嫌嫉者則止不行乃至極飢猶不行乞何以故是須菩提常作是念我憶往昔於福田所生一念惡由是因緣入大地獄受諸苦惱復作是念若有眾生嫌我立者我當終日端坐不起嫌我坐者我當終日立不移處行臥亦爾。

　　疏云佛忉利下大論云佛在忉利一夏安居畢乃下行閻浮提四眾雲集人天相見眾會莊嚴先未曾有時須菩提端居石室作是思惟佛常說法若以智力觀佛法身名見佛中最又思惟言今此大眾雖復殊特皆歸無常勢不長久一切諸法空無有實作是觀時即得道證于時大會一切皆欲先見如來禮拜供養時有蓮華色比丘尼欲除女名之惡便自化身為輪王七寶千子導從而至眾咸避之因先見佛便復比丘尼形頭面禮足佛告之曰非汝先禮唯須菩提最先禮我所以者何須菩提者觀諸法空先見法身得真供養。

　　非獨此中者此必云法身者且從初說但是五分法身若從得記後應云三德法身非獨此爾餘文例然。

　　(二十阿難)疏云宗社者謂宗廟社稷也宗尊也廟貌也謂尊皃所居社謂后土土者吐也土之所生如口吐物物即地神也土地廣不可盡敬故對之為社稷謂五糓總名即五糓神也故天子所居左宗廟右社稷布列四時五行故云覇其等。

　　疏云阿夷等者瑞應經云王語夫人國有道人年百餘歲耆舊多識可相子乎夫人曰善乃令相之阿夷既相尋白王言敢賀大王生此神人如我相法太子在家當為轉輪聖王主四天下若不樂居家當為自然佛度脫萬姓。

　　疏瑞相等者經又云四月八日交明星出時從母右脇而生天降大瑞三十有二謂地大動伏藏顯明月神珠懸於空中梵天寶蓋彌覆空上等言相者經又云太子身有三十二相謂身金色頂肉髻眉間毫相頂出光等今既云死則阿夷之言瑞相之表有何微哉。

　　疏云有一女人者女人說偈云。

　欲云何所欲　　貪視不知足　　染欲貪愛心
　悞我兒遭來

　　又云。

　欲云何所欲　　皆從思覺生　　貪欲若不起
　欲心則不生

　　將兒置井中竟即說此偈。

　　疏云住恐離車等者阿難將欲入則滅往別闍王會王晝寢乃留言於門者竪而便往毗舍離王尋夢蓋莖折而自驚悟門人即以上事白王王嚴四兵至恒河側而請阿難住其國界以入涅槃離車又請是以去留俱有怨也。

　　疏云能接持法身者能持佛法身以法為身故云也法燈下歎能化也。

　　(二十一羅睺羅)疏云塞鼠穴者耶輸宿世使兒塞穴六日鼠死此罪餘報六年妊娠(云云)。

　　多是為人等者此八種障不純能障不純所障及除後二障故云多也。

　　疏云真諦至本名脩羅者此釋不當從佛言我法下今家附彼文釋障義非全用彼意也。

　　寶女者瞿夷也。

　　法顯傳者高僧傳中法顯比丘別傳中說此緣法顯是神意僧。

　　疏云冀神寶至者大經云若剎王於十五日處在高樓沐浴愛受齊即於是日七寶相次而來應者即當得作轉輪聖王主四天下一金輪寶千輻不滅糓輞具足不由工匠自然成就二象寶狀貌端美如白蓮華一日之中周行八萬盡大海際三馬寶其色紺艶毛尾金色亦於一日周行八萬四女寶形容端正身諸毛孔出栴檀香目能遠視見一由旬耳鼻亦爾舌能覆面形色細薄如赤銅鍱有大智慧常以軟語手觸王衣即知王身安樂病患亦知王心所緣之處五摩尼珠寶純青琉璃大如車糓能於暗中照一由旬若天雨時是珠勢力能為大蓋覆一由旬六主藏臣寶無量庫藏皆悉盈溢能見地中所有伏藏隨王所念皆能辦之七主兵臣寶勇健猛略榮謀第一善知四兵若任鬪者則現聖王若不任者退不令現未摧伏者能令摧伏已摧伏者力能令守護(云云)。

　　觀於彼淨等者不淨謂妄語淨即不妄語善不亦爾。

　　當作者謂未作者更不可作。

　　准寶雲經者是大乘經亦勅十六令持佛法不得入滅況小乘耶。

　　所障之惑至思議者異心中破一心中破不同。

　　(列少知識)疏云亦不分別多識等者意云不以凡能分別聖之多少良由聖應多小凡致有多識少識不等耳。

　　而別有理本者約體用本迹也。

　　疏云十八學人等者中阿含云長者問佛福田有幾佛言學人有十八無學有九學人十八者謂信行法行信解見得身證家家一種子向初果初果向二果二果向三果三果無及五種那含謂中生行不行上流九無學者謂思進退不退不動住護慧俱又俱舍云謂退護住思死不退慧俱不壞法人。

　　後約獨菩薩位者此專約十地邊始終別為菩薩立忍位以釋則是彼別圓接菩薩也。

　　初入無功用者初住為無學住前名為學學人得二句無學得二句五品為非學句成五句。

　　義屬前句者屬學句也。

　　闕第三句者無學學句也別圓准通佛住於善法善法者十力四無畏十八不共法等以化眾生則成有於第三句故云准通可知。

　　則後三教並有兩節者通教七八地為無功用亦以九十為具足別圓如記。

　　即第二節者此專約具足句判也。

　　大經中舉因六人者迦葉以頭陀莊嚴阿難以多聞莊嚴(此即學入)阿那律以天眼莊嚴舍利弗須菩提目揵連廣如彼經。

　　二而不二者此迷諸聲聞今日垂迹示為枯榮名之為二亦證中道名為不二故云同於如來也又如來本實久已不二慈悲垂迹示於而二中間入般涅槃是則聲聞二而不二如來即是不二而二也。

　　疏云不緣至中間者中間俱不可得也。

　　不緣而緣者三德涅槃理不當於緣故云不緣雖不當緣而常緣之此即於本文初句上加而緣二字矣。

　　常如是觀者只此一句義兼前兩句若漸進邊名為學當分住邊名學無學所以不云緣而不緣名學無學者為須本文第二句具於兩句義故不侯著也。

　　三觀各為五句者空稱藏通五句假稱別教五句中觀稱圓五句矣。

　　若百如中等者則百界如亦萬如也又應知千如從理通具故千界從義數義齊故。

　　故前二文者因緣約教二文也若欲下略辨前二文相也。

　　釋妨如前者如前令欲功用四義文是。

　　數無約教者如少知識觀心文末說家云若欲義立聞數歡喜乃至對數解異即其相也。

　　義通初後者初謂觀行六根後謂登住已上。

　　(耶輸陀羅)疏云溫良恭儉者敦美潤澤謂之溫行不犯物謂之良和從不逆謂之恭去奢從約謂之儉推人後己謂之讓文中闕讓一德。

　　初二句總明者從上當分至總論也。

　　疏云顯善權者別述二句也。

　　約教理應互通者只是約教通於主伴耳。

　　無始終故者以菩薩形無定准法不常規[彳*(ㄆ/黑)]來忽往雜眾則存沒無恒故。

　　始終親疎者始從外道已來終法華也。

　　主伴者或時佛為伴弟子為主如須達家老婢佛化不得阿難化得等(云云)。

　　顯密者從初至後為聲聞像者為顯示同餘身者為密又權示者為密。

　　事理等者如來化事也如來所證理也人法則諸弟子所行法也。

　　善惡者善如諸弟子惡則調達也。

　　且捨中間等者且不論中間之迹及以華嚴寂場直論伽耶故云近也。

　　疏云法身菩薩者已捨生身生實報土得無生忍為法身如華嚴中乘栴檀樓與大菩薩共詑摩耶此乃法界為胎胎外無別法也。

　　疏云棄國捐王者太子本起經云太子年至十四請出遊觀王令左右百官道從出城東門天帝化為病人身小腹大倚門啼息太子問曰此為何人其僕答曰病人也何謂為病對曰四大互乖或熱或冷飲食不節臥起無恒故得斯病太子曰一何苦哉吾當有之與此何異乃迴車而還憂不能食王問其故從者對曰道見病人以此不悅王乃增之五百妓女晝夜娛樂數年小差復請出遊王勅國中無令病人在於道側太子駕乘出城南門天帝化為老人杖柱羸步太子問曰此為何人其僕答曰老人也何謂為老對曰年耆根熟形變色衰氣力虗劣餘命無幾故謂之老太子曰日月流邁時變歲移有何樂哉迴車而還又憂不食王又增五百妓女而娛樂之既而小差復請出遊王勅國中無令老病在於道側太子駕乘出城西門天帝化為死人家室男女啼號送之太子問曰此為何人其僕從答曰死人也何謂為死對曰氣絕魂逝無所復知永棄親戚長埋曠野謂之為死太子曰痛矣劇矣往來五道勞我精神迴車而還憂不能食王又增五百伎女娛樂之久而小差又請出遊王勅國中無令老病並及死人至其道側太子駕乘出城北門天帝化為作沙門法執持應器祖地而行太子問曰此為何人其僕答曰沙門也何為沙門對曰捨棄妻子守戒無為聲色不能汙勞位不能屈難動如地存亡自在謂之沙門太子曰善哉唯此為彼迴車而還見諸伎女猶如枯骨所有宮殿塚墓無異厭惡在家念清淨道至年十九四月八日夜天於空中叉手白言時可去矣太子曰礙其守者天厭其妻及諸伎女皆令睡臥太子即呼車匿徐令彼馬天使鬼神捧馬足並接車匿踰出宮城遠至貝多樹下念欲剃髮天奉剃刀髮墮天受而去即於樹下捨蒿為座端坐六年日食一麻一米(經云天奉美食不肯受之天乃化為自然麻米生其左右者也)具修道品及三脫門降魔成佛。

　　先與者先與世法故。

　　及忘四天下者忘即捨也謂捨四大眾及輪王位也。

　　分庭抗禮者謂既內外殊途如主客齊肩分庭上下故云抗禮又若兼解者如人對拜者是。

　　亦對也者以師弟未相巨順二彼相拒故曰對也。

　　疏云初歷色心等者大品經云菩薩得菩提時為眾生說色趣空乃至(其間廣歷眾多法也)一切種智等之所空空也色等假也非趣非不趣中也廣如後釋。

　　從始至終者專在般若一部自論始終也。

　　偏圓者偏通前三圓唯第四故指玄文也。

　　疏云會天性者論語云父母之道天性也。

　　孤調者灰身故無身滅智故無智唯一解脫故云孤調名為獨滅。

　　豈留多人者便破慈恩他云但是定性悉皆入滅並不得度。

　　疏云贖命重寶者大經扶律顯常律譬能贖之寶命等常慧命久住世間而無有反故大經云如人七寶不出外用名之為藏善男子是人所以藏積此物為未來事所謂糓貴賊來侵國值遇惡王為用贖命道路澁難知賊難得時乃當出如來秘藏亦復如是為未來世諸惡比丘畜不淨財為四眾說如來畢竟入於涅槃讀誦世典不敬佛經為欲滅除如是諸惡令得遠離邪命利養等(云云)。

　　理同往見者以迦葉佛出其土猶淨同於文殊引燈明佛於法華而入涅槃故云同也。

　　月上即維摩詰女無垢施即闍世王女等。

　　良恒娥上女賤即車匿等畜者如太子馬馬名揵陟亦如龍女也親謂內眷屬疎即外眷屬慢如畢陵嗔即身子。

　　(總明觀心)疏云似盲執燭者諸聖因緣教相本迹如燭也。

　　通至善所者明下文通大地十今文且置通惡邊專從於善所也。

　　忍許者只是信順三寶可依故。

　　念謂憶持者以憶念故對境能持也。

　　猗(於宜反吳也大也)又猗者倚善離惡。

　　聲聞定慧亦深淺者通界內外故。

　　乃至未受化者意云若有一分聲聞根性一代已來未受小化者亦為今日行人惡心所攝皆令改惡從善入於法華也。

　　次第相生者以心無並慮前心起已後心方生故如色陰居先餘陰次第二起也。

　　非王非數者若契理已王不當於王數故云非也。

　　須辨同異者謂須辨四教能觀不同其如身子將善心所教化人令惡心成於身子王所傳引至於法華故。

　　指餘惡者只是不行諸惡心所故云心心數法不行也。

　　因心所盡者塵勞之心是因心所盡之法若至果時皆名常樂我淨故云果心無盡也。

　　如五陰因果者為上文舉例也陰名雖同凡聖永異佛陰名為四云德豈同凡下陰耶。

　　至王數者令通四教辨於王數能所不同也。

　　(列菩薩眾)能忍成道事者忍謂忍可以菩薩尚能捨身為道況世間違順耶故云也。

　　不斷者發心已後中間菩提心更不間斷。

　　不破者彼不為小乘所壞菩提心故。

　　應約三教以釋答文者釋答一切諸佛法下文也大品通以三教斥小故成四教也。

　　答云通雖如此者意云若通而言之有菩薩墮四眾中則菩薩屬四眾接亦有四眾墮菩薩中則四眾屬菩薩接若別而言之如今經菩薩別列也。

　　今經列眾之意者唯在圓妙之眾。

　　非關至合者或四眾接菩薩別列菩薩或有或無即其相也。

　　金光明大小俱無者彼經初文不列眾直以慧眼菩薩問起為別序耳。

　　言通意別者通於四教菩薩皆求作佛俱得名菩薩眾今唯在於開顯之眾故云意別。

　　大等三者謂大多勝三約於四教則使教教皆具道智用三也又玄文止觀中廣約四教辨四弘誓願上求下化四相不同是故指彼第一卷釋。

　　疏云六度等者大論廣說其相今略敘之初檀滿相者釋迦菩薩本作國王名曰尸毗得歸命救護陀羅尼視諸眾生如母愛子是時天帝知命將終求佛問疑遍求不得却還天宮愁憂苦惱時天巧師名毗首羯磨問天主言何以愁惱答言我求一切智人而不能得毗首羯磨言有大菩薩滿足六度不久成佛天主偈答菩薩發大心魚子庵羅華三事因時多成果時甚少毗首答言優尸那種六度滿足不久成佛帝釋言當往試之是菩薩不汝作鴿我作鷹汝便作怖入王腋下毗首言是大菩薩云何以是事惱之釋云我亦無惡心如真金須試即如所說變入王腋舉身戰懼動目促聲眾人皆言是王大仁慈一切宜救護如是鴿小鳥歸之如入舍菩薩相如是作佛必不久是時鷹在近樹而語王言還我鴿來王言我前受之我昔願若有眾生來歸我者我皆救護鷹曰我亦眾生何見奪我食王問汝須何食鷹云我食新肉及以熱血王云無不由殺得之云何殺一與一思惟心定而說偈言。

　是我此肉身　　恒受老病死　　不久當臰爛
　彼須我當與　　持刀自割股　　肉而授與之

　　鷹言須遂道理令輕重等勿見欺也王言持秤來秤鴿如言秤之鴿身轉重王身轉輕乃至身盡(云云)王以血塗手攀秤欲上盡對於鴿鷹言何用如此以鴿還我王言喪身無量今是求易佛道時肉盡筋斷故上而墮乃自責言汝須堅固勿得迷悶眾生墮憂海鷹須救護之何為懈怠尚不及地獄之苦十六分一我持戒精進猶患此苦況地獄中無有智慧者時諸天讚言為小鳥能爾時天地六動海水揚波枯木生華天雨香水諸佛來讚必成佛也鷹語鴿言是真菩薩(云云)帝釋語王言心不惱耶王言我心歡喜不惱不沒釋云誰當信汝王言若一心不惱以求佛道者我平復如故語已平復人天見之皆大悲喜歎未曾有必當作佛我當供養。

　　尸滿相者如須陀摩王是王精進常依實語欲入園遊戲始出城門有一婆羅門來從我乞云王是福德人愍我貧窮王言須待我還適至園中鹿足鳥王從空飛來捉將王去須陀摩王淚零如雨鹿足問言人生有死如何啼泣猶如小兒王言我不畏死但恨生來實語如今乖信許婆羅門行施事負宿心自招欺罪是故啼耳鹿足言還去七日施竟便來就死若不來者我有力取王還恣心布施立太子為王大會人民(云云)王說偈言。

　實語第一戒　　實語昇天梯　　實語生人天
　亡語入地獄　　我今守實語　　寧失身壽命

　　於是發去至鹿足所見來歡喜汝實語人不失信要脫竟還來汝是大人王廣讚實語呵責妄語鹿足聞之信心清淨(云云)。

　　忍成相者如羼提仙人在於林間修行忍辱時訶梨王將諸彩女入園遊戲飲食訖已王少睡息諸女採華於其林間見此仙人供敬禮拜在一面立爾時仙人為諸女人讚歎慈忍其言美妙久而忘去王覺不見拔釰遂蹤見女在於仙人前立嫉妬降盛恚目奮釰而擬仙人汝作何事仙言我修慈忍王言我今當以利釰斬汝手足截汝耳鼻若不嗔者乃知修忍仙言任意王即拔釰斬其手足等而問言汝心動不仙言不也王言汝無勢力為我所因雖云不動誰當信汝仙言若我實是修慈忍者血當為乳言訖血便成乳王大驚走將諸彩女而去林中龍神為此仙人雨雷電霹靂致王毒害遂不還宮。

　　精進滿相者如好施太子求如意珠得珠墜海正使筋骨枯盡不懈廢誓得如意以給眾生齊其身苦諸天問之答曰生生不休諸天見此精進助其杼海海水減半諸龍見海水半恐海乾竭送珠與之。

　　禪滿相者如螺髮仙人名尚闍梨得第四禪出入息斷坐一樹下兀然不動鳥見不動謂之為木即於仙人髮中生卵仙人定起覺其頂上有於鳥卵即自思惟我若起行鳥母永不復來鳥卵必壞即入禪至鳥子飛去爾乃起行。

　　般若滿相者如劬嬪大臣分閻浮提地以為七分城邑聚落皆使均者為息諍故此明事度約世俗智(云云)。

　　四三必殊者四教皆有四弘及道知用三不同是故皆云一一也。

　　善法體相者心性內外體相也。

　　義當於酪者此明四教接於五味菩薩既以別接二蘇圓接醍醐即三藏菩薩當乳酪若在乳時由居內外凡位轉成酪時仍在方等前鹿苑之末若據觀轉即當通教。

　　進退者進即俱在般若退則生在方等盈在般若也。

　　借本迹中意者凡約教中只應判出四教不應約五味以論調熟調熟之言皆在本迹中說今約教中用者但是借此助成約教耳。

　　今皆相指者為明今經菩薩故約五味四教及以開等簡之所以文中在於四種菩薩今經唯一圓妙豈有四耶故云疑網皆除也。

　　疏云如善財入法界者有人云准華嚴經見文殊時無如此事應是誤今謂此引舊經未可云誤若復於菩提場中見普賢菩薩於如來前坐蓮華上智慧境界無量無邊難測難量一一毛孔出一切世界微塵光明雲香焰雲雜華雲等是一一雲悉遍法界虗空一切世界又見一一身分一一毛孔悉有一切佛剎一切眾生一切如來出現所轉法輪一切菩薩所成諸行。

　　疏云本隣諸佛者中間迹耳。

　　五住對三者三觀觀三惑惑即五住也於一心異心中破故有次不次也。

　　不涉權下者三教俱名為權下之一字專在三藏菩薩。

　　此明數至因緣者如聞數解異即世界聞數生善破惡入真即具四悉。

　　各有八萬者以能從所亦具八萬良由能所不二故。

　　六境初四菩提者以十如文略且十二因緣境為初也謂觀十二因緣有四種觀謂上中下上上也。

　　必治無明者無明之言通於界內外俱名無明故。

　　橫得三不退者至第三祇一時俱得故名為橫故離五障者大論云遠離五事得五功德五事者一三惡趣二貧賤家三根缺四女身五喜忘五功德者一常得人天身二生富貴家三諸根完具四恒為男子五常識宿命。

　　位義不彰者具如淨名經中云雖成佛道轉法輪而入涅槃不捨菩薩之道是菩薩行則是入住之文亦不始末彰灼明於地位之相故諸經不彰其例亦爾。

　　地前伏惑者伏於別惑正當別義唯識宗地前伏於通惑耳。

　　初後不二者法華隨喜第五十人為初華嚴初住為後後由於初圓體本一故云不二。

　　迹居諸經之首者意云地亦不知諸菩薩迹居何經之首矣。

　　只此一謬者只是但作一權教歎耳。

　　疏云今取至兩意者若不得三不退下十三句皆不成要由得三不退方能具三陀羅尼等是故今師此句兩向釋之。

　　疏云而德居於初者只此分文已成不當何者既云諸句皆悉歎德如何下諸句云歎行等耶。

　　為初為後者以別圓皆有初後故用二教初後責之。

　　本即是體者體即三德宗即諸位始終悉具因果。

　　一者寄本者以諸菩薩從漸中來至今經故且寄別十地以歎即指別地為本。

　　三者順論者論依次第故。

　　七地恐起二乘心者大品中明菩薩至七地時若起二乘心則墮二乘地恐墮此地名為起二乘心。

　　此是別教教道者若依瓔珞初地念念入法流心心趣解脫正當別位若言十地始入無功用則成教道之上復更教道。

　　圓發三智圓明者此二句對第三地圓轉等已下八句對八地配之可見。

　　疏云𦦨地者此具燒照二義𦦨如照炷如燒也。

　　疏云正智不動等者明此菩薩正智之體常冥寂光無有出動不曾出三界但以慈薰身不動真際徧入五道耳。

　　疏云而今出沒者若地地皆具十三句名出但一句對一地為沒又依圓為出依別為沒。

　　疏云初發心住者華嚴舊譯云初發心菩薩即是佛悉與三世諸如來等亦與三世佛境界等又與三世佛正法等得如來一身無量身三世諸佛平等智慧所化眾生皆悉同等悉能嚴淨一切世界悉能一切界示現成佛等。

　　疏云論其實處者初住分證三德名為實處三德體遍故云無量無邊也。

　　疏云初阿字門者南岳大師有兩卷釋一一相接故表用圓四十二位其理不二。

　　言字等者謂菩薩摩衍所謂字等語等諸字入門云何名字等如法慧菩薩說十住十方一切諸佛皆字法慧名字等云何名語等十方一切諸佛說十住與法慧菩薩說等無差名語等功德亦無差名功德等復次如功德林菩薩說十行十方一切諸佛皆字功德林名字等十方一切諸佛說十行與功德林菩薩說無二名語等復次如金剛幢菩薩說十迴向十方一切諸佛皆字金剛幢名字等十方一切諸佛說十迴向與金剛幢菩薩說無二名語等復次如金剛藏菩薩說十地十方一切諸佛皆字云金剛藏名字等十方一切諸佛說十地與金剛藏菩薩說無二名語等復字平等如無垢地諸菩薩以金剛慧於重玄門平等三昧覺了四十二地四十二地中住一切地從夫至妙覺地等無二止是一如來藏一切字皆是無字能入一字能作一切字是名字等發言無二是名語等云何名諸字入門謂菩薩善解一切諸法從初不曾生何者是諸無明諸行諸結煩惱無初念不曾生無後念不曾滅無中念不曾有住故經說一切法不生(云云)初住具足四十二地為眾生差別說如言不退曰住利物曰行悲曰迴向堪忍曰地等照曰覺本淨曰妙廣如彼釋(云云)。

　　故亡迹者亡昔權教今唯在圓故云本也。

　　去初而取後者初即昔三後即今圓也。

　　一者接取妙法者並初總句故成四句今家將四種方便偏於十三句上今橫竪二釋地地悉具方便故下三方便如記中具錄論文次第配諸句竟。

　　論中復有接取事門者文相同前故云非要論示現諸地接取勝明功德不同二乘功德故八地無功用智不同下上故不同下者下功用行不能動故不同上者上無功用行不動自然而行故於九地中得精進陀羅尼得具足四無礙自在故於十地中不退轉法輪得受佛位如轉輪子故以得接功德成就者示現依何處依何心依何智依何境界依何等能辨故依何處者依善知識故依何心者我依眾生心教化畢竟利益一切眾生故依何智者依三種智一授記密智二者諸通智三者真實智依何等境界依何等能辨者即三種智接應知即諸地功用者為八相九界身化物故。

　　言八地者更重釋前七地恐起二乘心文及八地始入無功用者名此為更一重教道通且依一家承用者今家專依瓔珞經以判地位不依論文。

　　今文二釋至觀者橫竪義當約教觀心自當約觀。

　　言義當者今唯在圓復寄於別觀亦如是今正在圓復寄次第故云義當也。

　　百句只是一句者論中十種示現一一皆十即成百句今觀亦爾一一具十旋轉無窮。

　　疏云三諦理和至僧者應更云智與諦和名供養僧。

　　疏云空觀入通佛慧等者圓心具三佛慧故應約諸句。

　　自在說之者句句互通圓融旋轉而復偏通四教偏圓相顯施開廢會橫竪無窮故。

　　或隱者隱在小等或真即出家菩薩或俗即在家菩薩如䟦陀婆和等。

　　或主或伴者為主導為伴隨也。

　　不同聲聞顯著者從漸至頓經歷諸味事迹次第復不改身故云顯著也。

　　疏濡音軟。

　　疏云不起法至相者不起二邊而行中道之行也。

　　疏云願取妙土者亦可云寂光為妙土也。

　　釜物事廣者所化眾生皆於十方先成正覺故云廣也。

　　所化位高者我之國土皆一生菩薩。

　　觀音中思益即為人者生善中最莫過菩提也。

　　例前擬後者依前聲聞擬雜眾也。

　　疏云一切見愛者動即破也見愛通界內外外即同體也。

　　無間趣入者合字釋也若分字釋者無間曰精趣入為進。

　　長時無廢者先合字釋次分字釋者長時名不休無廢名不息。

　　疏云寶掌者堪能掌護世出世寶故。

　　爼敗者爼[貝*殳]也有本作[公*且]字非。

　　疏云令釋大乘者是佛令菩薩為人說大乘法也。

　　不志二乘者以二乘人不能說於大乘所以夢中亦不令至於珍寶心等者以世寶顯出世寶出世寶者即三德為珍寶也以自證故還將此寶以利於他故云無所貪惜出世尚爾況世寶耶。

　　故此兩寶必具四悉者兩寶異即世界為人講說即為人心無惜即對治掌即法身第一義(云云)。

　　簡法寶濫者二乘亦證五分法寶德恐濫大乘三德法寶故。

　　藥王中三緣者供養起塔為一劫盡至救為二大醫王為三。

　　世尊往昔者應云世尊慈氏往昔云何發此慈心更撿。

　　未濟跛㝹者大論二十六云因地為鹿所居之處被野火燒避火而走值於水溝有多少獸不能得度鹿以身為橋度諸獸置於彼岸眾獸踐脊皮穿餘命無幾跛㝹最在後至跛㝹終過鹿身自陷水而終(云云)。

　　具名之外者釋六如是下結文也。

　　唯除一人者經中亦不云千人中除其佛等但云除一人耳應是除觀世音菩薩以觀音是補處故。

　　(列雜眾)疏云方等經亦列地獄者如婆藪外道示生殺羊示報墮獄領地獄眾聽方等經為引乘急戒緩實人聞法得道戒緩故墮獄乘急故值佛聞經(云云)。

　　故可見有對如前者如前聲聞菩薩二乘及欲色二界是有對可見故。

　　臰毛鬼者即釋上有對中不可見句也。

　　疏云果報與形服雜者後二教界外形服也。

　　疏云漚和者出假智也宗本論云適化眾生謂眾生謂之漚和。

　　傍出十六千等者下竪首級廣十六由旬餘八四二次第持鬘等三級謂下濶上漸漸狹也。

　　四角有四峯者山頂四峯也。

　　疏云高廣三百三十六萬里者依阿叉末經由阿叉末菩薩問佛有此答。

　　疏云三十三觀門者以三觀觀三十故成三十三觀以中觀為主也。

　　(三光天子)疏云或云是三光者日月星也星以水精為城七寶為宮懸在空中天風持之猶如浮雲隨日運行其城大者一百二十里中者八十里小者四十里修下下品十善施燈明等而生其中月去地八十四萬里其城縱廣二千里白銀琉璃二寶合成從初一日白銀面轉漸漸向人至十五日正向故見圓滿從十六日已去琉璃面漸轉向人至三十日正向故名黑月宮中亦有男女一日一夜當人間五十年壽二百五十歲身長十里修中品十善並施燈明等淨物故生其中日去地八十四萬里以火精為內城黃金外城縱廣二千四十里亦有男女壽命身量與月同也唯日天主自知遊行行有三道秋從中向南正當於氷山之上故秋溫而冬寒春從中向北正北當於三百三十六萬里蓮華之上蓮華助日之轉故春溫而夏熱大北見近則長南見遠則短秋春正中故等修上品十善施燈明等則生其中。

　　境別智別者次不次不同也。

　　言生子者境發智智是子也。

　　疏云增長者能令眾生增長諸善滅離諸惡故云勉離也。

　　疏云四王護持佛法者大經云善男子東方雙者破於無常獲得於常乃至北方雙者破於不淨而得於淨此中眾生為雙樹故護沙羅林不令外人取其枝葉斫截破壞我亦如是為四法故令諸弟子護持佛法(云云)。

　　不許偏取者謂二乘菩薩皆不得中各自偏取須知常即無常無常即常等。

　　若偏取者則同外人故云成邪若全取者須知枯榮皆非枯非榮。

　　若雙執者不會不二之理故云須知其理又復須知一一皆具四德(云云)。

　　疏云枝幹者堅實可喻於常其華柔軟卷舒自在喻於我樂中之最不過極果故以果喻樂以大小葉互相間鋪無有汙染故喻於淨。

　　若從後說者從圓說也。

　　各破愛見者後二教除同體愛見。

　　疏云自在即第五者自化自用而得自在第六大自在佗化自用而得自在對上二天故自在(云云)。

　　三肘半四肘者肘長尺八准姬同尺為定東天丈六西三丈二北六丈四故云倍倍增如次南壽一百二十持下品五戒得從人至天東壽二百五十持中品五戒得生其中西壽五百持上品五戒得生於彼北壽千歲持上上品五戒得生於彼。

　　欲天俱盧舍四分一一增者依論中二里俱盧舍分四一分半里第一為四天王天身長半里壽五百歲一日一夜當人中五十年去地四萬踰繕那去忉利天亦爾下去倍倍不委書之謂修中下品十善而生其中第二忉利天此云三十三天身長一里居須彌頂壽命千歲一日一夜當人中百年修中中品十善得生於彼第三夜摩天處於空中身長一里半以寶為地壽二千歲一日一夜當人中二百年修中上品十善得生於彼第四兜率陀天名為知足心無放逸常有一生菩薩於中說法身長二里壽四千歲一日一夜當人中四百歲修上下品十善得生於彼第五化樂天身長二里半壽八千歲一日一夜當人中八百年修上中品十善得生於彼第六他化自在天身長三里壽一萬六千歲一日一夜當人中一千六百年修上上品十善得生於彼。

　　色天踰繕那等者從此向上無女形身要修禪定兼於十善不同欲六但修十善故此去色名為淨色身長半由旬即半踰繕那也壽命半劫修下品初禪得生於彼次梵輔天身長一由旬壽命一劫修中品初禪得生於彼次大梵天身長一由旬半壽命一劫半修上品初禪得生於彼第二禪有三天初少光天身長二由旬壽命二劫修下品二禪得生其中次無量光天身長四由旬壽命四劫修中品二禪得生於彼三光音天身長八由旬壽命八劫修上品二禪得生於彼第三禪有三天初少淨天身長十六由旬壽命十六劫修下品三禪得生於彼二無量淨天身長三十二由旬壽命三十二劫修中品三禪得生彼三徧淨天身長六十四由旬壽命六十四劫修上品三禪得生於彼第四禪有九天初無雲亦名無罣礙身長一百二十五由旬壽一百二十五劫望前徧淨天壽一倍增之合一百二十八今但云一百二十五即是減三劫壽也是故記云唯無雲減三減三者婆娑中有二解初解云三禪已下名變易受四禪名不變易受亦名捨受從變易受入無變易受難故減三劫之壽又一解云火水風灾壞一二三禪已後世界成時無雲福生廣果三天即下生彼若不減三則世界已成無人生於下界(云云)次福愛亦名福密身長二百五十由旬壽二百五十劫三廣果身長五百由旬壽五百劫四無想修無心定亦身長五百由旬壽五百劫此是凡夫外道天自此之後名五淨居天並修薰禪得生於彼即那含人依處初無煩身長一千由旬壽一千劫二無熱身長二千由旬壽二千劫三善見身長四千由旬壽四千劫四善現身長八千由旬壽八千劫五色究竟身長一萬六千由旬壽一萬六千劫。

　　無色有四天　一空處雖無形色而有四心壽二萬劫二識處壽四萬劫三不用處壽六萬劫四非非想處壽八萬劫。

　　上來並約壞劫火水風時如一火一水以為一劫是故經八七火一七水一箇風灾何故爾耶火至初禪水至二禪風至三禪二禪壞時初禪必壞三禪時初二必壞是故劫劫皆壞初禪為順初禪一劫壽故又經七火次一水灾方壞二禪為順二禪八劫壽故又經八七火一七水則成六十三劫方風災始到三禪為順三禪六十四劫壽故此等諸天若下聽法化為人像四空處天名為難天不得聞法。

　　色無晝夜殊者彼無日月但用身光故故無明暗則以華開華合表於晝夜龍眠龍起以表春秋。

　　少光上下天者初禪三天在少光下天也大梵一全一半梵輔一全梵臣一半若少光已上諸天如前已列劫數等可見。

　　次更重明經論所出色界諸天多少不同及釋諸天之相依薩婆多宗列一十六天若經部宗色界有十七天大梵與梵輔雖同居而其形量壽命不等故別立也依上座部立十八天開四禪中別出無想謂與廣果因果別故若經部師宗以無想天與廣果天身壽一等所以無想接入廣果故但十七天處後五天名淨居天唯聖人居無生異生雜故名淨居也。

　　疏云九道者九為所化境佛為能化主也。

　　疏云梵者者雜阿含說百億梵王又云尸棄是初禪梵王大論云梵王是千世界主十地經云八地菩薩化千世界九地二千十地三千仁王經云七地初禪王八地二禪九地三禪十地四禪華嚴云八地菩薩毗曇云四禪無語法也。

　　疏云初禪梵眾者大梵之眾也梵輔者輔侍梵王大梵者廣善所生故名為梵此梵天即大故名大梵得中間定最初而生最後而沒威德等勝等勝故名大梵少光者於二禪中光最少故無量光者光明增故光音者亦云極光淨光明勝前偏照自他也少淨者意地受樂故名為淨於三禪中淨最少故無量淨者此淨轉勝徧淨者淨周普故第四禪八天一無雲地無密雲二福生異生勝福方可往生三廣果色界異生中最勝故四無煩煩謂煩雜於無雜中最初故五無熱已得雜修上中品善能伏上中品障意樂調柔離諸熱惱六善現已得上品雜修禪定果位易彰故名善現七善見已得上勝雜修靜慮定障至微見理清徹故名善見八色究竟於色天中無有處過於此者故。

　　疏云免二死之熱沙者勝鬘經云何謂二死一分段生死二不思議變易生死分段死者為眾生變易死者謂阿羅漢及辟支佛大力菩薩即通指方便實報二土菩薩。

　　如舞戲者被動不安名為舞戲。

　　非本心者迦葉本在於小而不測本故。

　　十寶山者廣如華嚴一雪山王二香山王三軻梨羅山王四仙聖山王五由乾陀山王六馬耳山王七尼民山王八斫迦羅山王九宿慧山王十須彌山王(云云)。

　　理應法身記者即授妙覺佛記也八相記在於初住已上由屬於權故云在迹。

　　疏云採華者西國不用麯但用恒已華為酵耳。

　　疏云質諒者道行般若經云此神諂曲為立此名令其歸信。

　　疏云五處被縛者臰爛死狗穿腹破胸裹魔王頭以死狗頭蓋魔頂上狗口虫膿流出隨魔額汗流下入鼻口死狗前脚抱魔額死狗後脚抱魔頸臰蛇繞頸編胸以為瓔珞繞臂至手似如環釧死人繞腰死猪繫脚以喻被外道愛惑縛。

　　疏云五惡物者如上以喻為見惑縛破二縛死離二惑也。

　　五性宗者一人天種性設勤行精進但以人天果報而成熟之由無本無漏種子及煩惱所知二障俱不可害二定性聲聞三定性緣覺此二有生空慧種子煩惱障可害四不定種性從漸至大五菩薩種性煩惱所知二俱可害也。

　　五住為二死作因者出正法念。

　　或是非情者有情詫非情而入胎故。

　　疏云觀天女天園林等者羅睺身醜常樂來著天女及園林等人中有供養沙門及孝養父母有福資於天是故天女等能上空而雨刀等。

　　兼胎藏者昔全濕生無有胎藏今濕氣入身成胎故云兼也。

　　疏云勝群輩者屬藏教也次大身下通教也次大滿下別也次如意下圓教即當約教也睒(失冉反暫視也)慴(之涉反伏亦服)。

　　疏云不可動者有大力故不可動有大福故不可動。

　　疏云肉裂火起者嗔盛火起。

　　疏云普超經云阿闍世從文殊懺悔者涅槃經云從佛懺悔是則普超從伴涅槃從主也。

　　令住法界者分住空觀耳故云聞已得柔順忍也。

　　家兄耆婆者是頻婆娑羅王庶妻子耆域是無畏太子即頻婆娑羅王孫母名大示女。

　　引楞伽者楞伽第三云殺無明父害貪愛母斷隨眠怨壞陰和合斷七識身此逆即順圓觀心也。

　　疏云見佛有權實者藏權衍實又權實不同也。

　　疏云依涅槃一句者戒緩乘急一也。

　　疏云加修禪定者欲界四空天亦須著加修禪定之言如麤細住等即其事也。

　　大小至漸頓者謂漸中密得頓益頓中密得漸益故。

　　值佛時處者部會之處也現在得道為促未來當得為奢揣心者誡勸行人當自揣度揣量心行於三品戒乘為與何品相應若上品相應只於序中已獲證信之分若不爾者於經何益。

　　壞慚正宗者意云於序有分至正宗時於三品乘戒為從何品開悟而獲記莂此意專令戒乘俱急故以人身見佛聞法而取開悟借使八部身聞終不如人天之身受道。

　　(從此第三卷別序)釋此別序應知無量義與法華前經及以法華有同有異何者先經亦是從一出多昔未顯說至無量義佛自彰灼云從一出多故此不同與法華異者無量但云從一出多未語收多歸一此異復同何者即一家之無量無量家之一法無別途故復一也。

　　初云望通得名者自望今經通序得別名也若前通序即以教相對而辨通別故前文云通序通諸教別序別一經。

　　又若從如來最後下述如來遺屬意則令一切經初皆安五義故云唯通。

　　別序唯別者經經皆爾各自表報事殊云唯別。

　　從若如來滅後下明結集之家順於化儀先小後大今昔相對以明二序故云來至今經也。

　　若直就下傍就昔經以論通別也。

　　通序文通等者此即文義俱通五時及以部內教多少也。

　　亦有義通等者其義雖通意別在別別在彈斥淘汰等故別序文別等准通可見。

　　亦有義別下其義雖別而意則通通諸部諸教何者如方等中正明不思議解脫文中意在以大斥小故以圓斥偏通說四教專明彈斥故餘味例然。

　　又亦可通序下約文通義別以釋。

　　別序文別下約文別義通以釋。

　　入定至合者無量為開義處者合也。

　　疑念乃雙緣者過謂無量義經座席現即餘五瑞謂緣過疑今而異於昔緣今疑昔而異於今又於昔復曾都此瑞與今大異故。

　　猶預於當者不知如來定起為作何事。

　　眾初圍繞者謂指圍繞已欲說無量義前名為爾時斥其消文者斥其翻覆生起消文也。

　　表四一當同者序中表報如來定起四一四皆一故故云同也。

　　理一是第一義者以利人聞名即得體故居第二鈍人至四方能見理故至第四良有以也。

　　答問不引三同者借使昔日是妙德答問亦無三同可引。

　　由是聞法表一乘人者此指聞無量義經表成今經一乘人也。

　　況復能知定理者時眾雖見如來入定不測如來入定緣義處之理言等者等取雨華等。

　　尚未名一者三即是一方名為一三外之一故未名一。

　　預辨能開者開權之圓以為能為開非帶偏之圓矣。

　　五味四味者第五為能開四味為所開又四名施權第五名開權故云也。

　　以皆表一者謂空假中皆一故。

　　簡餘三儀者此明住義又今意明圍繞只是前後故不須第二釋。

　　天龍等四者更加人鬼為四也。

　　梵魔等四者加婆羅門沙門為四也梵即色眾魔即欲眾也。

　　不判凡聖者引入凡位名為凡入聖位名為聖即四眾義足也逆者嚴王調達等順者即諸弟子等權實者示同權同實亦四眾義足故此十雙一一皆對昔教與今辨異以問古人昔教凡聖與今凡聖何別說即發起嘿即影響又說即三周得記如身子領解嘿即嘿念領解如樓那等。

　　今昔者今四眾異昔四眾。

　　微著者結緣為微當機得記為著又鹿苑為微法華為著又法華中微謂彈指合掌等無非佛因爾前未開故不同也。

　　共別者藏通大小共別圓獨菩薩法為別又別唯在法華前三教皆名共也。

　　兼獨者獨即三藏又獨即法華獨顯一圓故此十雙九屬迹後一屬本也。

　　故外小等四　對內等四則外等四俱有其名而無其義何者外人亦有常樂等名而無其義小即三藏等亦有真如實相常住涅槃之名而無其體權即三教雖當時被物而不至極故名為權也。

　　人王者即闍王眾導機既發者當機眾也。

　　影響扶疎者影響釋迦扶疎當機。

　　應物施設者應更云施已後開來至今經權巧方極。

　　可生等者已生者令成成即入住未生者發起令生也。

　　用以釋名者擊揚之言正是發起之體依體立名故。

　　先四字正釋者擊揚發動四也。

　　次四字者成辦利益四也。

　　又割之令開下四　又約四悉重釋發起眾也。

　　義兼能所者只發起二字兼於能所何者發起於他俱屬於能所發所起俱屬於所故云割之等化功歸已為進自行即自也令他至極即化他也。

　　發時眾之一善者今時眾當獲一乘之妙善也。

　　動稟益者如身子三業領解即其相也。

　　至起應地者樹不至地象子不飽機亦如之若非法身大士扣如來法身之地從法起應焉能令機至於極耶。

　　中機可發者中機二字釋當可發二字釋機俱屬於所則是契中機情故。

　　擊動事遂者成於當機方名遂耳。

　　疏云隱其圓極者古佛隱極法身菩薩隱圓也。

　　顯德者為顯法王尊高令眾欽渴故。

　　冥扶者雖無為作而亦以同體大悲冥助法王密通化道故。

　　影響之儀者儀謂儀式未有影響之用故但云儀也。

　　俱有權實者權者引實也。

　　助理者一句圓常之法內薰三德之理也。

　　助當者助於當來修得三因開發之緣也。

　　通取六根五品者此即克體簡於當機猶未具足真位三德是故住前通名結緣耳又亦可五品為結緣六根為當機又隨喜已上為當機五千及一句一偈為結緣故。

　　得度至通別者別則初住通則通於隨喜已上。

　　結緣位別者別在一句一偈及五千也。

　　若新入者者專取破一品無明人為當機若超斷二三品等則名影響也。

　　人以為揩者治其無揩之惡故云也。

　　增進至為動者前三教人須破權執方名為動。

　　但不別而別者圓理本融但隨入者不等得四門名。

　　以觀轉至增者以初轉故名增又始終漸進為增也。

　　寄觀以論本迹者觀色身迹也見法身本也。

　　疏云皆是供養者恐人但云一身業供養故云皆是。

　　疏云說七言偈者。

　　謂。

　大哉大悟大聖主　　無垢無染無所著
　天人象馬調御師　　道風得香薰一切

　　等數紙偈。

　　科簡諸位不同者初住已上諸位供養不同。

　　言通事別者通於無量義別在今經故。

　　意具斯二者若以始終專注則意業未休若以意隨身口則無量中三業俱畢也。

　　疏云為諸菩薩說大乘經等者無量義經云大莊嚴菩薩與八萬菩薩同聲白佛言世尊菩薩摩訶薩欲得疾成阿耨多羅三藐三菩提當修何行何等法門佛告諸菩薩言善男子有一法門名無量義能令菩薩疾得菩提從此為說無量義經(云云)。

　　太淺者亦無表報故成淺也。

　　非唯覩光者六瑞皆令眾喜豈獨光耶。

　　一多相即者開權顯實即多而一故又能即一而多始終相即故。

　　共顯一致者顯於不二因果故云正在因果。

　　華表真因者約位位斷惑邊名為真因。

　　地兼分果者名唯在究竟初住分得故云兼也。

　　說且顯露從多者專從無量義以為所表故云指一說多為今經序若從密意與定不殊故。

　　疏云瑞只是相者既云瑞只是相亦應云今瑞如本瑞今相如本相也。

　　定時乃密意從處者時機未堪秘而不說故云密也。

　　疏云密報為端者冥在佛壞以表於正故云密也。

　　義同幽者玄亦深遠也亦妙也。

　　而擡掣者昔日偏小大機未發猶如淪墮故令以瑞而擡掣之。

　　令欽渴等者四悉結成也。

　　廣則無量者若論皆妙則一色一香無非是妙若心若境無非經王故云也。

　　乃成處中者只是六瑞皆表妙表中矣。

　　入定表行者入定是行以依理故。

　　地動表神通妙者神通即果上勝用感應專約稱機故有多分之別。

　　況香風至開合者合則在雨華瑞中。

　　多番釋之者下偈中三行經對般若等五番解釋也。

　　是則大事等者此下諸大但是通途結束出六瑞表報奇特不須別去以配十妙。

　　經云說大乘經等者問此唱異名與下文殊引燈明佛現相序亦云無量義有何別耶答彼顯此密何者今雖唱於異名即入此定時機未測故成密也彼即彰灼引同釋疑故不同也又大乘經者十二門論以六義釋大一出二乘之上故二諸佛最大是乘能至故三諸佛大人之所乘故四能滅大苦與大樂故五觀音彌勒等之所乘故六能盡諸法邊底故。

　　三明菩薩所依者亦云三明因人所依四明果人所護。

　　淨嚴行者定慧莊嚴故云行也。

　　數有大小者但單三祇由約少數屬於藏也大乘無量阿僧祇為一阿僧祇等。

　　故須別釋至序文者將於善戒經為開顯釋以為序表也。

　　疏云指者不來秦地者嘉祥云今以五義證此無量義經證是法華前無量義經說一處同王城鷲山所說二眾數同萬二千聲聞八萬菩薩三時節同二經皆云我成道來四十餘年說此法四義同雖未彰言明開三顯一而指趣密開一乘五翻經人中天竺沙門云是法華前說。

　　三者妄破古師者古人實無云大品是法華經序何故防他伏難即引大品非法華序耶則成妄破也。

　　每臨講肆者名僧傳云基公欽竺道生講善於法華雖有二判無以取決餘如記云注無量義已上文是武當山均州屬南山道。

　　略從子者慧表是略從子也國破之日為晉軍河澹之所得數歲聰點澹之字曰螟蛉養為假子俄放出家後勤苦求道南北遊尋以齊建元三年放寄藪遠去嶺南於廣州如記表乃致請淹經一句僅句一經僅得一本仍還均北齊入武當以永明三年頂戴出山見投弘通奉覿真文忻敬兼誠詠歌不足遂後注解正以空為無量義基覽經便謂解與經校合矣。

　　疏宋者家總六十年宋者惠表至齊年可七十已下耳。

　　疏云破三與一者破三車與一大車也。

　　可成此二者法華無二無三及破三與一序耳。

　　為無二三等序者等取破三與一也。

　　先破初句者無二無三句。

　　破其次句者破三與一為異句也。

　　前破語存略者前立中但云破三與一即其文也。

　　雙牒兩難者疏云破二破三即第二難無二無三即初難既其破二破三則無二無三但成於正而無其序失又前從若言萬善下難云序正不異則成但有於序而無其正次從若言破二下但有於正而無於序。

　　若以低頭舉手者此防光宅伏難云我今萬善者但是低頭舉手等善名為萬善非二三等善耶故今難云二三勝善尚無況低頭等劣善而不破矣。

　　殊又表同者無量是即一實家之無量方得為序一即無量家之一作序故云也。

　　此二既然者此二之外更有解者亦不出此。

　　疏云法華論列十七等者論消經中說大乘經名無量義教菩薩法佛所護念之如來欲說法時至成就為諸菩薩說大乘經名無量義乃至法門等此大乘修多羅有十七種名顯示甚深功德一名無量義二名最勝三名方廣四名教菩薩法五名佛所護念乃至十六名妙法蓮華十七名法門如玄文第七廣釋十七名。

　　重牒其名者只是異名由序中唱故得序名此之異名當體屬正故云義兼於正也。

　　兩兼者亦此異名無量具兩兼義在序中唱則得序名只此異名全屬於正故云雙得。

　　無量至意耳者但是重敘出無量意耳。

　　疏云三道即三乘者若准玄文所釋三乘唯在因位故與四果義別(云云)。

　　菩薩名通者通四教菩薩也。

　　生於兼一者生於華嚴兼帶之圓也。

　　雖舉能生者即能生為所生專從所生為序即所生為能生專指能生為正故故云也。

　　何殊生等者等取觀師。

　　及昔一圓者方等般若中圓也。

　　還成雙失者單存所生與昔三教不別單存能生與昔一圓不別若為今序正必須能所相即是故各存序正不顯故成雙失。

　　今家能所相從者明今家能生從所生則指所生為序若所生從於能生則取能生為正是故相即二義俱成矣。

　　因無量義序異者正為明於無量義為法華作序須異諸經故也。

　　絕四至深淺者通於四教若望圓極前三展轉以後破前故云比之是則前未離非故云深淺也。

　　所接成處者一一身皆具四土四德能照之智屬報所照之境屬法身為能依常寂為所以德成故其土必成故云所接成也。

　　所安立者所依極故名為安立。

　　爾前理合身常等者將普賢觀望法華無量義俱名爾前也。

　　悉皆有結者菩薩戒結華嚴仁王結般若像法決疑結方等遺教結涅槃故云如玄文也。

　　序中能生已明常者他難意者所生容有當與無常能生一向是常與正何別是故專以能生為難。

　　淨名宗體者不思議佛國因果為宗真性解脫為體也。

　　以空假顯中者謂觀眾生品明一空一切空空即中也佛道品明一假一切假假即中也。

　　復宗明常者如常擎大眾還詣華羅園至如來所印定成經等。

　　從極理說者部中圓極無非是常部中兼帶有常無常故玄文云華嚴兼等今經則以圓常極理名常故云五時自分也。

　　常外無餘者序中未會則成能外有法正中會所歸能故知能外無法故也。

　　俱序並正者明說定二文俱加義處處即屬正無量屬序二文咸爾故云並也。

　　今從經所表邊者今從以序表正而說故云今從經所表邊。

　　復以義處歎之者兼於異名也。

　　約法者約能生法也。

　　一護念言者若護念無量義則成於序若護念義處則成正故云也。

　　以未說故護者猶機未堪故且護也。

　　未暢故念者出世本意唯說一乘則暢佛懷時機未堪但念欲說故云未暢也。

　　彼如出水者無量義也此即法華也。

　　理則可見者只是說無量義經已入無量義定為今經序其理可見耳。

　　各有力用者說時有定用定時有智用故云也。

　　且覆別從通者別則法華三昧通謂無量義處雖云義處亦不明故云也。

　　問今佛何不准大通者問意者彼亦說法華此亦說法華彼有王子此佛亦爾二處說法有子既齊此佛何不說後入定與羅云結緣耶答意者結緣與通化儀同但佛在世與滅後雖殊而云通化理亦無妨亦為結緣通化時異故此說後而不入定矣。

　　二定並得為序者入無量義定為義處定作序入義處定為說法華作序又入無量義定已說無量義經入義處定已即說法華經所以二定俱得為序。

　　先以色心至表之者此即義處色心不動為說法作序。

　　相同時異者今經入定與大通入定其相不殊此在說前彼在說後故云時異也。

　　如雲母者出高僧傳。

　　而無理顯之者只但云比丘等四有何道理能顯得發起等名體相別耶。

　　四果不實者須陀洹等四也。

　　具引瓔珞者彼經六輪譬別教六位初之四輪與今文同五以摩尼輪譬等覺六以水精輪譬妙覺今用彼譬譬固位也今明因位不論等妙。

　　三十三天者開十住十行十向為三十十地合為一等覺為一此三十二以譬臣妙覺譬君若臣若君同服第一義天無生甘露故云三十三天也。

　　如十四般若者亦云十四忍忍因智果若從果立名應沒等覺存於妙覺居極果故。

　　但高下不同者別聖位在初地為高圓在初住為下賢亦准此。

　　住是賢位者別十住是賢於圓為聖稱故名賢聖句圓行向是聖於別是賢故云聖賢句別十地是聖於圓又聖故云聖聖句又別十信是賢圓信又賢故云賢賢句又若不相望立句者圓十信為賢五品為賢賢四十一位為聖妙覺為聖聖別教三十心為賢十地為聖妙覺為聖聖十信為賢賢若作兩句圓教住前為賢登住已上為聖別教地前為賢登地已上為聖故云當教名定。

　　疏云破三藏三乘者破藏成通故今非之悉不當也。

　　疏云通教約法三人因果同者初觀般若後證般若也。

　　疏云別教至因時等者別教初心即知一切眾生悉本有法身後有般若解脫之性在法身上而不相融故名為橫先修空次修假向後方中故名縱也。

　　疏果時者至初地時三德分證得不相冥故成橫矣先得法身次得般若後證解脫是名縱又自行竪化他橫以順物機隨宜而說耳。

　　初文似約教等者一者文不次第二者約教因緣文不彰顯故云皆似也菩薩生時上天下人所見異名世界餘三可知。

　　未破大無明者對小明大且以破見思為小無明也。

　　又無明盤礴者一以三惑俱破為盤礴二以無明微細為盤礴。

　　後六者欠上生都率及下閻浮提。

　　成道轉法輪者今文是轉法華輪也。

　　位之功用者由入地住方能八相故知八相是此位之功用。

　　勸行釋中初句者文云觀行動者動六根是也。

　　次約六根為表者從東涌下也。

　　疏云餘方涌沒者南涌北沒南方赤主心心主舌北方黑主腎腎主耳表舌根功德生而耳煩惱互滅翻對可知中央涌四邊沒中黃主脾脾主身四邊主識識徧諸根表身根功德生意根煩惱互滅翻對可知。

　　六根亦似三形者鼻舌身三實三聲者眼耳意虗也故俱舍云三根離中品知謂眼耳意根境不至三相違知鼻舌身三與眼等相違至境方知故。

　　一根各有根識境三者以一根各具等遍等三動但不得離於三動以對根識境三品只是通表淨十八界耳。

　　並闕心境等者只是闕於思議及不思議境及十乘觀法耳具如止觀不思議十乘觀法觀陰界入文也。

　　只一地而已者一無明地也。

　　疏云感於勝應者中道妙應名為勝應何者以法妙應妙亦由機妙故感妙不同通教勝應及以舍那此之感應顯露彰灼由在正宗今仍屬密也。

　　經云優婆塞此飜近事男優婆夷此翻近事女夜叉此飜捷疾鬼亦云勇健摩睺羅伽此云腹行神。

　　何疑不釋者如來定起機感始成大疑方釋也。

　　疏豪中表俱空者其豪內空毫表清淨不受塵垢為外空耳。

　　四皆此經者通序文通諸教是故四悉多分三悉屬昔今別序不通於昔是故四悉唯在今經。

　　表意者望於涅槃猶屬現在等。

　　准諸文說者以放光不同諸部文說也。

　　一者不制者他云佛常光但能照大千若作意制則得過此也。

　　別在初住者通具六即別在分真也。

　　故其文勢亦含長短者若就此土應作三節明其長短一極短從爾時佛放眉間白豪相光次長從照東方萬八千土靡不周徧次更長從下至阿鼻地獄上至阿迦尼吒天。

　　記中云終至周偏者從更長說也。

　　疏中從照東方下屬他土文他土准此又他土若進此土須退也。

　　被物未顯者來至法華方名顯耳。

　　始末由之者明六道蒙光之時雖未得其顯益還由諸佛之始得至於終而獲開悟故得與聖同對又應知他土六瑞人之與法俱通始自華嚴終至般若須兼無量義以無量義是六瑞之始六瑞即是今同也當同之義起塔表涅槃之終經文自顯所以說法一瑞須通至已今二同故也。

　　七識住者一身異想異四州六欲天是二身異想一初禪梵王住六十劫王身長天子一倍想一者梵王先作念思惟言何處有情眾生來生我此同分中即自念言二禪諸天應生此中彼天亦念我應生初禪梵王云由我念故天子生我同分天子亦念云由梵王念我生彼同分三身一想異者二禪身量等想異者新生天子始從初禪來而作生此見火燒初禪怖念云火來火來舊住天子云火仙火仙勿苦惱但至梵天盡其火即滅四身想俱一三禪同一樂故無色下三皆依空識無所有處等住雖無麤色以定果為色也不取非想者以識昧劣故不取四禪者以凡聖共居故不取無想者純外道居故。

　　疏云若此土六瑞至自覺等者表覩瑞之後方聞正說已自破惑名為自覺覺他者表諸菩薩聞法華已能於他土流通益物是故光照他土而預表之。

　　當同仍隱者前四味為己無量義為今法華涅槃俱為當以法華相未彰故云隱也。

　　都無所作者非謂全不成於化儀但以化儀理合先密後顯若光中已見則眾疑不生疑念不生如來定起亦無所說被物須教若無教者化儀不成故云也。

　　其壽若何者意云若於光中亦見他土地涌菩薩之悉釋迦所化此土時眾亦疑不知釋迦壽命幾何故云也。

　　略知定後之相者雖知說法華未知記小故云略也。

　　而釋契別理者只是契中道理耳。

　　疏云非頓而頓者實相之理不當頓漸頓漸約化儀也。

　　疏云五百比丘各說身因者大經云五百比丘問舍利弗大德佛說身因何者是耶舍利弗言汝等亦名得正解脫自應知之何緣方乃作如是問有比丘言大德我未獲得正解脫時謂無明即是身因作是觀時得阿羅漢復有說言我未獲得正解脫時謂行或云識或云名色或云六入觸受愛取有飲食五欲即是身因作是觀時得阿羅漢爾時五百比丘各各自說己所解已共往佛所各以所解向佛說之舍利弗白佛言世尊如是諸人誰是正說誰不正說佛言一一比丘無且非正說然其自是藏教有門之人。

　　今且從顯者從鹿苑顯露未轉邊耳。

　　仍舊乃成種種者仍初三藏有門故得種種之名通中幻化是一更無種種之別。

　　問行一者此問意者經文但云種種想貌行菩薩道即行一與經種種信解復何別耶答如記覩外識內故。

　　名不同者謂三教弘願不同也。

　　大術在於世尊者以神力故令於大眾一時於橫見竪。

　　事殊理絕者者純說小者名為事殊純說大者為理絕既大小不同則非光照之限今光照皆為表同施化不同是故不照也。

　　遠近者見萬八千為遠此土為近也。

　　過未亦何隔者遠近俱見則知一土之中皆見三世則法華前為過法華為現涅槃為末始則華嚴末則涅槃也。

　　加今見者有由佛加也。

　　凡聖一等者謂凡聖所見無二耳。

法華天台文句輔正記卷第二


卍新纂大日本續藏經第 28 冊 No. 593 法華經文句輔正記


法華天台文句輔正記卷第三(輔妙樂記)

　　吳興永定寺　釋沙門　道暹　述

　　皆名神變者不出依正一多相即若說若默並神變也故大神變經云佛現十八變竟時商主天子白佛言頗有神變更過此耶佛令文殊廣說變化具如淨名不思議品文殊白佛如是摧伏惡魔亦令菩提久住於世如是未為殊勝若無名相無聲無字無戲論非沙門所知歷十八界皆作此說無三脫說三脫乃至六度皆不可得一切眾生說無眾生佛土佛身亦如是說是名神變商主天子言若如是者一切諸法皆名神變身子問天子曰汝聞此神變不怖耶天子曰我即神變云何怖耶文殊言一切善惡動不動皆神變相不動即法性動即事神變此即止觀所引也。

　　更釋功用者即是凡人不知聖等諸位展轉功用不同耳。

　　疏云庸人者謂常人也。

　　機發故應赴者彌勒及四眾機發機發則感如來定起起應也。

　　信者習定者出家人習定者是。

　　疏云隱明示暗者隱己智明迹同暗訥令他智明也。

　　經云現希有事者光照此土他土各見六瑞等故云希有。

　　自入位來者自得羅漢已名為入位或入賢位等。

　　但據一事者補處也以彼此俱有三問若權補處居先任運應須發問非謂大眾但只二念。

　　於經生信者尋長行不解或恐經謬見後偈同前方知自惑。

　　轉勢說法者其猶將息病人轉變食味。

　　示義無盡者長行已明其一偈頌後顯其二。

　　無方之說者內有無礙之智外有無方之說故能卷舒自在來散適時。

　　經云悉見彼佛國界莊嚴者由光蹔見金色莊嚴也。

　　疏云偈有六十二行者明長行偈頌總為六例一廣略或長行廣偈頌略或長行略偈頌廣或俱廣二有無四句三離合四句四前後四句五文質四句六法喻四句並准初四句相可見又偈者西出偈法有其二種一首盧偈二結句偈首盧偈者亦云室盧迦不據長行及以偈頌但滿三十二字即名一偈結句偈者即如經中四言等偈偈竭也謂盡其義也。

　　准義在初二句中者說法入定二瑞應在文殊師利導師何故二句中也。

　　並有所依者華是所依風地為能依也。

　　上半譯是者文殊師利導師何故二句也。

　　下半譯非者他意云不令著眉間白毫大光普照二句只合云佛在大眾入三昧等耳。

　　放光下文者指他土六瑞初眉間光明文也。

　　即初一行頌總瑞者即眉間光明下一行也。

　　所趣諸有者三有也。

　　聖即是主者欲破他人故先云即也。

　　主伴之主者如華嚴中此方為主十方為伴十方為主此方為伴也。

　　說非決定者無法身本同灰斷故。

　　疏云厭下攀上者且以厭下人間攀於欲天之樂不同色界修於初禪厭下攀上。

　　疏云三生種福者婆娑論云有三根人下中上下根者謂聲聞人極疾三生得阿羅漢果初生起種順解脫分善持戒布施順於真諦二十劫次生起種順決釋分善用智決擇斷煩惱二十劫第三生方得入聖乃至盡諸漏得阿羅漢聲聞極遲經六十劫中根謂獨覺人極疾四生極遲百劫上根者定滿三僧祇也順解脫分聞思所成唯散地故三業為體殖解脫分唯人三洲三惡趣無無般若故諸天亦無無厭苦故北洲無者以無厭心及般若故又施一食持一戒等深樂解脫迴求涅槃願力所持便名種殖順解脫分。

　　須明行相者以十二因緣是支佛修行相也。

　　緣覺為人者既云志求勝法即生善中最也。

　　聲聞對治者聲聞修行專為治三界苦惑也。

　　下去諸度者方等般若中諸度也。

　　須兼二蘇者以般若通入諸度故。

　　教多在三者通別圓也。

　　如前分別者如前第二卷末方等中小同鹿苑等是也。

　　別圓之前多不云教者意云下者諸度但作別教圓釋多不云前藏通何以不云為前文已有鹿苑三乘意故不節節云之或於別圓前但約法及以附事而釋耳。

　　含二意一者只是小教含藏通若作菩薩釋亦可云含於別圓及以其意如此消者則順此文皆歸法華醍醐故云意一。

　　阿耨達池者西域記云瞻部之中池者阿那婆答多(唐云無熱惱池)在香山南大雪山北周八百里金銀琉璃頗梨等寶餝其池岸焉金沙彌漫清波㬵鏡大菩薩以願力故化為龍王於中潛宅出清冷水給瞻部洲東等如記此河初源廣三四里東入海處廣十餘里水色滄浪波流浩行其味甘美細沙隨流。

　　如止觀第二第七者止觀第二隨自意中廣明無作六度宛轉相成行於一事無非波羅蜜第七記中委明三藏修事六度之相以為助道(云云)輦(力展反)軛車也古卿大夫乘之自漢已來天子乘之欄(門遮)楯(縱曰檻橫曰楯)華蓋(古今注云黃帝與蚩尤戰常有五色雲華蓋金〔拔〕玉葉正於帝上有華之筋而作華蓋焉)。

　　疏云讓後般若者後三行屬般若文是以般若遍入諸度則一一法皆名法施故彌勒般若論頌云檀度接於六資生無畏法是中一二三名為修行住謂資生接檀無畏接尸忍法接進禪智名為修行者謂云降伏其心住者謂應云何住。

　　疏云又約身命財等者等覺菩薩唯最後一分變易生死在故名生死後際若捨此位即入妙覺圓常極果更無變易故云得不壞常住今光中所見菩薩皆能運以圓心遍捨十界依正與等覺齊名為捨身易麤入妙即是捨命正報既轉依報國土一切皆轉即是捨財自行證得能為他說令他同己故名法施也。

　　表往非餘者出他人釋也。

　　貴在教宗者今家破也若今家解釋以教為宗四教甄之則定諸度稟教顯理斷諸煩惱故云息其煩芿也。

　　白佛自責者我等邪見不受大王教及知前自述即其相。

　　所見意者只合明五時教相次第以表於正耳。

　　行體顯教者前二依真後二依實相。

　　通以三句用釋三忍者以一忍具三句故。

　　釋出所以者謂捨親愛棄榮華壞身相被忍衣持應器為比丘即苦行忍居幽䆳處寥寂節滋味飼耳香守一志即生忍誦大乘薰內慧第一義忍即其所以。

　　具如止觀禪境中明者若達禪心無非實相成出世上上別圓教達生無生即藏通教但名出世。

　　皆以根本為境者四教並依根本禪而離欲。

　　疏云背捨亦修不淨者只是修背捨亦為離欲修不淨觀亦離欲也。

　　但約圓理者以常觀行通依六即判故得無漏失以釋通也。

　　疏云又背捨等者文列不次應云背捨八勝處十一切入九次第定以背捨雖能背捨淨潔五欲捨離著心而於緣中未能隨心轉變自在勝處於緣好醜少多則得自在通達無礙心無取捨不起愛憎勝處雖能小觀中轉變自在而未普遍十一切入並能互入無所不遍已上諸禪猶是觀禪九定則能練前觀禪令定調柔智慧深利能從欲散而入初禪次第無間復入二禪復入三四乃至滅受想定名無間三昧此四淨禪如次增勝故云傳傳深言一切入等者取薰修二禪望前傳深其義可解。

　　疏云安禪者梵云安檀那此云合掌此即梵漢雙舉也。

　　疏云誓願廣大者誓者[這-言+敦]制期心深達也願者廣大也謂餘三誓也。

　　又前八在色者以八色在第四禪中依淨背捨而發八色互遍故云亦自得等。

　　四降魔相者三藏菩薩因時但伏四魔坐道場破煩惱魔得菩提證法性身破陰死二魔於樹下得不動三昧破天子魔通教八人見地破煩惱魔六地破陰死二魔八地得不動三昧破天子魔別教十住破界內四魔登地分破界外四魔圓教初住俱破內外八魔。

　　界外四魔者即無明煩惱為魔變易陰入名陰魔變麤易細名死魔第一義天理未究竟名天死魔八魔十魔如前第一卷引。

　　亡彼禪者以依中理亡於根本禪也。

　　初禪修悲易者以梵王是三界主悲愍眾生令濟地獄故易也二禪喜俱故云喜易三易三禪樂俱慈能與樂故四禪禪捨俱故修捨易故。

　　婆娑中至通別者通則禪禪皆修四無量心也。

　　華嚴具如止觀記者華嚴賢首菩薩說偈云。

　菩薩無量無邊劫　　具修地度諸功德
　如是無邊大功德　　我今於中說少分
　有勝三昧名安樂　　能普救度諸群生
　放大光明不思議　　令其見者悉調伏
　所放光明名善現　　若有眾生遇此光
　必令獲益不唐捐　　因是得成無上智
　又放光明名照耀　　映蔽一切諸天光
　所有暗障靡不除　　普為眾生作饒益

　　(云云)又華嚴第十五云又放光明名能捨此光覺悟慳眾生令知財寶悉非常又放光明名除熱此光能覺毀禁者普使受持清淨戒發心願證無師道又放光明名忍嚴此光覺悟嗔恚者令其除嗔恚我慢常樂忍辱柔和法又放光明名勇猛此光覺悟嬾墮者令彼常於三寶中恭敬供養無疲厭又放光明名寂靜此光能覺亂意者令其遠離貪恚癡心不動搖而覺悟又放光明名慧嚴此光覺悟遇迷者令其證諦解緣起諸根智慧悉通達總有四十二光法門如經廣說。

　　地持六度各九者如九種大禪等。

　　九十日常行者謂九十日夜身常合掌長行旋達心常念於阿彌陀佛無休息口常稱名無休息等法門者謂七日夜一心不亂法門也。

　　十戒名出大論者一不缺若論破初篇如器缺壞無所復用二不破破第二篇如器破烈不全淨三不穿破第三篇以下如器穿漏不任受道四不雜謂定共戒定力持心欲心不起五隨道隨順諦理能破見惑六無著見真成聖於思惟惑無所染著第二果向以去得之七智所讚八自在謂菩薩化他為佛所讚於世間中而得自在九隨定謂隨首楞嚴定不起滅定現諸威儀十具足中道之戒無戒不備故名具足此十戒中前六屬藏通中二屬別後二屬圓若涅槃經中別圓菩薩五行中戒聖行文自行化他不出此十故悉菩薩行合前二忍者合前文中苦行忍生忍為今生忍第一義為今法忍也。

　　下半用忍意者皆悉能忍即是用忍也以求佛道即用忍意也。

　　方便正修者此正修止觀中用為方便。

　　何論楞伽前後制者他云楞伽經後方制斷肉應知楞伽由帶方便大乘頓制如何至法華會由見以肉而供於佛。

　　疏云不可說而說者真如之理雖不可說有因緣故亦可得說又此三行般若有方等部中通於四教且如三藏中生滅之理雖不可說有小乘因緣故為五比丘說不可觀等亦爾餘三教准此故云此語復通衍中諸教也。

　　疏云不可觀者真如之理雖不可觀稟教修行還用般若而觀也。

　　雖復雙泯至而照者寂滅之理雖復亡泯有化他因緣故可說有自行因緣故可照照即觀也故云而照又復應云觀亦不可得以理無觀故。

　　五隨般若者以般若入餘五也。

　　疏云正是歷法者對上不可說作觀對上不可觀而觀法相無二對上言語道斷也。

　　不可說而說等者等取不可觀而觀等二行。

　　却將初後至中間者只為不觀而觀是般若體是故合於初後二行歸於般若所以第五重釋三行俱屬般若者是文正意不復重分第三行屬法華也。

　　正指第三行者將第三行經以對般若法華二意雖云從人今文專依般若以釋故也又兩意者前意唯在第三行第五意盡取三行故云兩意也。

　　又諸經論者引此文者明今光中但見六度不云十者令知六之與十但是開合異耳。

　　六之與十離合者如禪有願智開出泥滓波羅蜜有神力開出波羅波羅蜜定守禪度即是定度開二也般若有道種智開出漚和假知方便又有一切種智開出闍那波羅蜜入中智一切智守本即是般若度中開二即十度具足也。

　　謂財法者此與彌勒論頌不同此中十度一一皆約別教次第三諦以釋自行多在十住利他多在十行第一義多在向後亦有地上化用等。

　　尸三中云自性者不殺盜婬性戒也。

　　受法者即客戒謂二百五十戒以菩薩持一一戒皆具諸法故。

　　利生者位在十行即饒益有情戒也。

　　外惡者生忍也第一義者位在向後也。

　　進三者初心即發弘誓也進趣從十住已上勸化從十行已去。

　　亂想不起者位在七地已去已得根本等禪故生功德者從十行已去。

　　慧三者照有在行照無在住照中在向後心。

　　願三者自行從住已上禪通等從行已去。

　　方便三者住行向及初地已上俱得不捨等名。

　　智三者無相在住一切種在行種別而智故變化在地上。

　　疏云正頌上他土者應云正問上他土等。

　　方墳義立者無有經中翻名方墳者故知方墳之名義立也。

　　執扇扇佛者據佛是二月十五日般涅槃未令用扇應是彼土熱早波利樹者經云三十三天有波利質多其根入地深五由延枝葉四布五十由延葉熟則黃諸天見已心生歡喜是葉不久必當墮落其葉既落復生歡喜是枝不久必當變色枝既變色復生歡喜是色不久必當生皰見已復喜是皰不久必當生嘴見已復喜是嘴不久必當開敷開敷之時香氣周遍五十由延光明遠照八十由延諸天爾時夏三月中在下受樂我諸弟子亦復如是其葉黃者喻念欲捨家葉落喻剃髮已色變喻白四羯磨生皰喻發菩提心嘴喻十住菩薩見性開敷喻得阿耨菩提香氣喻十方無量眾生受持禁戒光喻如來名號周遍夏三月喻三三昧諸天受樂喻於諸佛在大涅槃常樂我淨(云云)。

　　疏云正供養舍利等十字應次上聖耳下。

　　不必最初者意云不必光在於初名之為本但是因光而見故光為本耳。

　　若論總別者光瑞為總餘五為別也。

　　正指釋迦者此是釋迦放光照於他土故須指釋迦也。

　　既殊凡諂者申於彌勒實見未曾有事不同凢諂不實言實也。

　　事大意遠者以瑞大故則知表於開顯之深理故云意遠也。

　　強轅者狀也爾雅云似牛色青而一角。

　　行深從支遁買山者亦遁林山在剡川號曰朱仰以慕賢愚思齊買山共止也。

　　雙問意在問於定後者意明彌勒疑瑞由見如來入定及以光中見佛涅槃不見法華座席是故發問正問此土他土者如來定起為說何等是故文殊雙答答於此土他土定後皆說法華故云雙答此答此土他土問也。

　　惟忖下當因緣者闕約教觀心也。

　　非通序中至壽量者非謂已有廣開壽量之文但是有廣開壽量之義耳。

　　然論有八句者慈恩引論釋論云疑者斷疑故即欲說大法破光疑住外凡位令進修故已斷疑者增長純熟彼智身故即雨法雨先住內凡而無疑者滋善萌芽令入聖位欲增長善故(初對)論云根熱為說二種密境界謂聲聞菩薩二密境界二句示現即擊大法皷不斷法皷不斷法皷以遠聞故次第配之即明今者聞法性聲聞乘為權密境界顯今所說者菩薩為實密境界名二密令根熟者捨權取實(第二對)二論云入密境界者令進取上上清淨義故即建大法幢建立菩提妙智極高顯故猶如於幢由知權實有捨有取行大乘行得菩提智離障淨故論云進取上上清淨義者進取一切智觀見故即燃大法炬既得真智建立菩提照於真境證涅槃故如炬照物(第三對)論云取一切智現者為一切智現為一切法建立聞名字章句義故即吹大法螺既得真境必須為眾生說教義論一切法故一切法建立名字等如俗作樂曲終滿位吹大螺吼今既得果事事圓滿位為他說法亦復如是故涅槃說吹貝知時論云建立名字章句義者令入不可說證智轉法輪故即演大法義說於教者令所應度入於證智成轉法輪摧於煩惱(第四對)。

　　兩對者他云經但五句是則大法大雨二名為破惡生善即第一對也說法利生即吹螺演義二句是第四對也擊大皷即開權對中半句也是則不斷大法皷建大法幢燃大法炬三句他云闕矣。

　　皷體相續者令得法體相續從序至正入於後位及以本門流通等故云也。

　　法皷標熾者此序為迹門開權標熾踊出為本門顯遠標熾。

　　破暗者表破無明及增道故。

　　一經之骨目者以惟忖等表於四位即是真因分果是今經之骨目。

　　義天為能表者證四位理為所表也。

　　冥表必行者只是表於修行證法華三昧耳。

　　復為總別者大法是總也以大法句冠下四句所以大法雨大法螺大法皷大法義故云皆是大法也。

　　並詑喻從法者詑光喻從我今法也。

　　先以華瑞至竪總者此明雨華中瑞具於四華故名為橫而復對於十住故復名別。

　　疏云如天非大小等即其橫相。

　　以示竪總者雖將雨華別對十住以一位中皆具四位故名竪總也。

　　又有超次不同者非但至今法華得入之人有作超次自法華前得入之眾亦復如是。

　　是故略開者只是未入行向等但入於住名略開耳。

　　若顯若密者顯即利根菩薩密即鈍根菩薩及兩教二乘也。

　　具如玄文利益妙說者謂正中利益流通中利益觀心利益七益一二十五有果報益亦名地上清涼益二二十五有因華開敷益亦名小草益三真諦三昧折法中草益四俗諦三昧五通上草益五真諦三昧體法小樹益六俗諦三昧六通大樹益七中道王三昧一實事益又彼玄文明遠益中引第三經宿世因緣吾今當說即指三千塵點已前百千阿僧祇劫從是已來為結緣法大乘之首彼佛八千劫說經十六王子八萬四千劫覆講于時聽眾或可當坐已悟或可中間化得或可近來化得咸至寶所受法性身名應生眷屬內秘外現而作佛事于時聽眾若得相似利益隔生不忘名字觀行隔生即忘等。

　　今得益者具如彼明當文益中云本是小乘無學益今進破無明本是地上清涼益或進入觀行相似分真本是人天因益今進入相似分真等(云云)。

　　無作一緣者只是但非十三難中一人耳。

　　佛性之名至義別者謂涅槃經中明佛性之體唯一圓常四教人並知佛性知佛性故而且各自取於諸位之果所以名為須陀洹佛性等。

　　談教意者欲令之言正語施權意在顯實四十餘年方得開顯故云咸得即教意也。

　　意通初後者此記約今經以釋初謂五品之初後謂餘有一生在。

　　(十號)應身皆具十者大經梵行品第三云何名如來梵云多陀阿伽度舊但以乘如實道來成正覺一義以釋大論四義釋如來謂如來如去如解如說依三世佛學十二部經行六波羅蜜修十一空而得成佛故名如來去離生死永免諸惡即是如去如如而解謂如理而解名如如如而說解耳如說謂如理而說名來亦是說我所解名如解我所說名來故名如來也云何名應供梵云阿羅呵謂穀賊不生應供世間之法悉名怨家佛應害故又佛為菩薩時應當遠離無量煩惱故名殺賊經云夫四魔者菩薩摩訶薩怨諸如來為菩薩時能為智慧破壞四魔是故名應即是不生經云又復應者一切人天應種種華香瓔珞幢幢伎樂而供養之是故名應即應供也云何正遍知梵云三藐三佛陀正者名不顛倒遍知者於四顛倒無不通達又復正者名為苦行遍知者知因苦行定有苦果又復正者名世間中遍知者畢竟知修習中道得阿耨多羅三藐三菩提是故號佛為正遍知(云云)云何名行足梵云毗侈遮羅那明者名得無量善果行名脚足善果者名阿耨多羅三藐三菩提脚足者名為戒慧乘戒慧足得阿耨多羅三藐三菩提故名為明行足也又明者名呪般若是大明呪因呪得解即解脫也又足者明見佛性以是義故名明行足云何善逝梵名阿耨多羅亦言修伽陀亦言修伽度善者名高逝名不高善男子是名世間義高者名為阿耨多羅三藐三菩提不高者即如來心也謂離出生死而不捨又復善者名好逝者名有善男子是世間義好者名佛性有者名大涅槃諸佛世尊成大涅槃同名善逝云何世間解梵名略伽備世間有三謂五陰眾生國土然經中六復次即六世間一五陰二五欲三國土四眾生五諸佛為世界六照世名世間經云世間者名為五陰解者名知諸佛世尊善知五陰故名世間解又世間者名為五欲解名不著不著五欲名世間解又世間解東方無量阿僧祇世界諸佛悉見悉解南西北方四維上下亦復如是是故號佛為世間解又世間者一切凡夫解者知諸凡夫善惡因果等餘如經廣說云何無上士梵云富樓少上士者名之為斷無所斷者名無上士諸佛世尊無有煩惱固無所斷是故號佛為無上士又上士者名為諍詔無上士者無有諍詔是故號佛為無上士乃至上者名新士者名故諸佛世尊體大涅槃無新無古此任運理之體達也釋曰過去諸佛已成名故眾生是當成名新無新無故即無已當也云何調御丈夫梵云曇藐波羅提先釋丈天次釋調御自既丈夫復調丈夫善男子如來者實非丈夫非不丈夫因調丈夫因名如來為丈夫也善男子一切男女若具四法則名丈夫一近善知識二能聽法三思惟義四如說修行具足四法則名丈夫(云云)次釋調御者如御馬者凡有四種次即合云如來亦爾以四種法調伏眾生一為說生令受佛語如觸其毛隨御者意二說生老便受佛語如觸毛皮隨御者意三者說生及老病便受佛語如觸毛皮肉隨御者意四者說生及老病死便受佛語如觸毛皮肉骨隨御者意善男子御者調馬無有決定如來世尊調伏眾生必定不虗是故號佛為調御丈夫云何天人師梵云舍多提婆魔㝹舍喃師有二種一者善教二者惡教諸佛菩薩常以善法教諸眾生謂身口意善諸佛菩薩教化眾生作如是言善男子汝當遠離身不善業何以故以身惡業是可遠離得解脫故是故我以法教汝(云云)乃至口意亦爾是故號佛為無上師天者名盡天上盡長夜短是故名天又天名無愁惱常受快樂又天名燈明能破黑暗而為大明又天名吉以吉祥故又天名日日有光明因名日為天以是義故名為天也人者名為能多思義又人者身口柔軟又人者名有憍慢又人者能破憍慢乃至得阿耨多羅三藐三菩提是故號佛為天人師云何名佛梵云陀耶亦云佛陀那此飜覺者亦言覺悟前像覺者同此義涅槃疏善男子譬如有人覺知有賊賊無能為菩薩摩訶薩能覺一切無量煩惱既了已令諸煩惱無所能為是故名佛以是覺故不生不老不病不死是故名佛云何世尊梵云路迦那他此稱世尊彼經云梵婆伽婆龍樹天親釋婆伽婆為四一能破煩惱二有功德三巧分別四知名聲如經廣釋當知婆伽婆有無量功德功德據內世尊者為世所尊此即據外大經將婆伽婆以代世尊(云云)。

　　法身望應者應知法身佛十號通於四教前二教乘如實道來成正覺但是乘真諦為如實餘九號准此後二教約中道實相不二而釋應號即法號乃至第二說者只觀法界即見應身十號與法界等即名法身十號也何者乘無二智來契正境故名如來以無二理遍入諸法名為應供了不二智智體無偏名正遍知知無二法互通法界雖無來往遍入三世名明行足無二之法性冥三德名為善逝理遍一切具三世間解此理故名世間解能解此理無惑不斷無復過上名無上士解此理故能調難調調十法界名為調御了法界法名為丈夫契此理故一切崇仰過於三教人天之上名天人師覺此理故名之為佛達此理故為三世間之所崇敬名為世尊智契法身具法界號故能垂示應身十號法應十號一體無二是故涅槃經云吾今此身即是法身也。

　　疏又日月燈是三智者不到而到且順次第三諦燈真月俗日中有其義又云傳燈化他即道種智月喻一切智日表一切種智且從屬對體必互融。

　　涉師云日破闇等者應歷教責之為破何暗等。

　　多為辨異者如華嚴等經但是當時被物未說施化之意名為辨異耳。

　　亦乃己他皆入一味者非專為顯法同五佛悉令眾生至一切智故云入一味也。

　　不出異意者諸經雖辨其異不云此異皆為令眾生至一切種智矣。

　　疏云其義深遠者無邊故遠無底故深。

　　疏云若小乘者應以漸中三藏三學為時節善真諦之理凡夫不測為義善會理直說悅小乘心為語善不與凡夫共為獨一善明界內半字之法名圓滿善無斷常瑕穢名調柔善梵行即是眾生法緣之二慈名慈善通教類此八音者梵摩經云如來八種音聲一極好者其聲清雅故二柔軟者令人樂聞故三和適者大小得中故四尊慧者三三無戰法故五不女者其聲雄朗故六不悞者定無錯謬故七深遠者猶如雷電故八不竭者可解梵摩經中二者易了聲所有三三說辨了易解無不竭聲也。

　　疏云無二邊瑕者二乘及出假菩薩也。

　　疏云頓教無緣慈者梵行以無緣慈為本也。

　　疏云且依一途者且依大乘七善耳。

　　最勝王經者只金光明經耳。

　　此三如來至說者若初心如來取能說邊六根淨人若有所說諸佛來聽故故云善也。

　　彌勒問異者今瑞異昔故上文云今者世尊現神變相以何因緣而有此瑞等即其異也。

　　主伴者文殊彌勒為伴佛為主也。

　　密設一途者皆為令眾生至一切種智故云一途。

　　聞皆契轍等者迹門開權顯實本門開近顯遠也。

　　今直論正者十二年中正為二乘菩薩在凡斷惑之日即成化主故屬傍也。

　　驗舊消文者通斥古人以不作答他土之問消文故。

　　疏云廣引曾見佛總十一字若取文順應移向即顯實之說下即次也。

　　即表權實滿者權即實故名權滿實即權故名實滿此約十界而說九界為權佛界為實約百界千如一一相即為二萬也。

　　二賤性者一毗舍未見飜應是平民稱農販賣之類二首陀未見翻應是底下容戴擔屍之類。

　　清淨易調時者彌勒佛出時婆羅門家生釋迦剎利中生也。

　　疏云更者更曰經也。

　　此八子名作四對者一大智大悲雙二了有了空雙三進善退惡雙四達偽知真雙慈恩釋。

　　疏云表八正道者一正見謂四諦分明也二正思惟謂見諦時思惟動發為令增長入涅槃故三正語以無漏智除四邪命接於口業住正語中四正業以無漏智除身邪業住正業中五正命以無漏智通除三業五種邪命住正命中六正精進以無漏智相應動而精進修涅槃道七正念以無漏智相應令增正道及助道法八正定以無漏慧相應入定故名正定此八不依偏邪但名為正通至涅槃悉稱為道此約藏教明義餘三教如止觀道品中明(云云)。

　　諸皆不例者意云俱舍論但云輪王不出減劫亦不的判金銀等王驗知論從權說育王現是鐵輪王佛滅後百年方出驗此不得一向依論。

　　疏云一子至清淨者以智觀境境發於智智名為子故云也。

　　疏云昔佛他土六瑞者明月燈明佛時欲說法華亦先說無量義已即入定放光光照東方萬八千土等如今釋迦不異也。

　　始說法華等者從是時日月燈明從三昧起因妙光菩薩說大乘經已下並是文殊答詞。

　　今昔俱歎弘通者今即指提婆達多品此有菩薩名文殊師利可與論說妙法等。

　　猶同文殊者與而為言今日藥王猶同往日燈明流通之文殊一義故云小也猶闕二因不可類何不云妙光但云文殊者今日文殊即往日妙光將今名以名昔也。

　　疏時有菩薩下明所因人同者分經文應時有菩薩至因妙光菩薩方顯所因之相疏中但至八百弟子耳師云須知此意亦未可說。

　　故無量序者此文不合在此文殊疎合在前說無量義經為序具其二意今正定起法華同耳。

　　信六十小劫等者一今家正釋六十小劫經文定有要藉佛及加聽眾忘時二種和合方見即長而短諸家偏釋皆不會經。

　　忘時久耳者釋謂如之言也。

　　玄匠真一之門者此歎如來為玄理之匠證得真一之法為門能通一切即長而短故名門也。

　　有人立四句者圓鏡云問實是六十小劫云何令如食頃耶答長若定長不可促之令短短若定短不可延之令長夫長短量以長短無定所以能將長作短以短為長何者因短故長長名短長由長故短短名長短非短非短短長非長而能長短非長即六十是食頃非短即食頃是六十於佛說法邊能以短為長於聽法邊猶以長為短將知說之與聽俱是解脫之力也。

　　涅槃進不者說涅槃為進也。

　　帶實用權者意云末代無權實則不可是知權有立實之功即是權之力也。

　　過常未常者法華明過常涅槃明未常。

　　色身常身者涅槃云吾今此身即是常身法身故知涅槃常身與法華壽量色身無二。

　　疏云故不發迹者此謂未說授聲聞之事迹非本迹之迹也。

　　推功有歸者歸佛也。

　　後分雖有者彼後分經言汝等比丘當觀念處及云但觀文殊威儀庠序(云云)。

　　楞伽乃密對菩薩者如止觀記引佛語諸菩薩聲聞尚發菩提心況汝菩薩而不發心欲取小果等。

　　方等有記小者多是方等陀羅尼經云聲聞若能發菩提心亦得授記但不能發猶如敗種(云云)。

　　方驗有所歸者只是方驗大師釋於法華超於諸教之表故云也。

　　實行雖即曾聞者意云借使昔日稟於實教何妨今日亦疑。

　　又實位補處等者亦是圓實位人示同於權耳又應知疏文一向從權而釋記家則權實兩存矣。

　　顯向非疑者向謂惟忖略廣三答也。

　　唯說法適休者此即與而復奪且與說無量義竟為已據眾未散復屬於今古人如何六但名已。

　　前昔同下注(云云)者此指前釋令得三菩提文末云令佛當與昔同(云云)者是。

　　疏云頌有四十五行　上有惟忖略廣判四答今不頌忖略二答但頌廣判二章今初三十一行頌廣曾見次我見燈明下四行頌判答疏云決定答是初廣曾見中上長行有三今不頌中間引二萬佛但頌初一佛及後一佛初二行頌初一佛次三十九行頌後一佛三同今初有二行頌初一佛上長行有三今具頌初我念二句頌時節有佛下第二二句頌佛名世尊下第三一行頌說法次後一佛如疏。

　　廣歎略歎者方便品初一長行偈頌為略歎從爾時世尊告舍利弗三請下廣歎。

　　此土他土者此土即釋迦他土即四佛也。

　　前亦非無者行非長行非無供養但文略耳。

　　一坐任運者即三藏佛得自然也通教九地已上一念相應方得自然故云不加功力也若別圓地住已上久已證真分得自然亦名本得也。

　　二處妙覺者別圓極果也。

　　應具辨等者以小例大無學前三果既未究竟可例地住分真之道並名任運。

　　家家者欲惑九品潤於七生上上一品潤二生上中上下中上各潤一生中中中下共潤一生下之三品共潤一生故俱舍頌云斷欲三四品三二生家家若一來約於三果向說斷七八品餘一品在但牽一來人間九品盡即證第三果便生上界不得來此也。

　　理數然者既有俱下必有俱高等何者初住為二住已上化名本下迹高妙覺為等覺已下化名本高迹下初住為初住化名本迹俱下妙覺為妙覺化名本迹俱高聖化方法通四句果為果化妙覺常儀故云理數初住已上證一分法身並名為本也。

　　約法須之者須是華嚴獨菩薩人頓部七善也。

　　然亦不以比丘為菩薩者諸經多爾以今經中既云或有諸比丘故將此一行用對緣覺進退兩屬亦應無妨。

　　疏云一行半退頌者長行經彌勒當知乃至所因緣總二行半經上諸佛二序文但為一點耳。

　　涅槃追分別諸經者彼經將不生不生追泯前諸經生生等三句追分別前經如玄文釋。

　　疏云悲泣如涅槃者彼經云爾時純陀聞佛語已舉聲號泣悲咽而言苦哉苦哉世間虗空復白大眾我等今者一切當共五體投地同聲勸佛莫入涅槃亦是悲法之文。

　　經云於無漏實相者無漏語通實唯此。

　　疏云身滅智亡者以身滅故智無所依名為亡也。

　　經云最後天中天者然天有多種輪王即是飛行皇帝是人中天三界諸天名為生天須陀洹已上名為淨天地住已上亦名諸天佛乃降四魔永破無明見佛三菩提已圓滿法身常身金剛之身究竟圓滿住大涅槃出過諸天之上名為究竟淨天故云最後天中天也。

　　經云佛當雨法雨者法雨既通雨於四位因果必亘於始終故云斷疑宗之問也。

　　疏云即得之於懷者謂疑情頓遣神解豁然知佛定起必聞妙法故云也。

　　疏云善於問答者前之伏難文殊善問彌勒善答此中則彌勒善問文殊善答。

　　具二莊嚴者如前引大經釋。

　　釋方便品

　　方便梵云軀和狗舍羅軀和稱為方便舍羅名為勝智謂方便勝智也將釋此文略為二意一者初文三釋文別而義通方便義通今昔故二者從料簡下諸文名通而體別故弘教者皆從佛意以歎方便品故於中先以寺門及殿為喻今三釋可解初番釋三權如門圓如殿各不相通故次番釋知用門通至於殿知門是能通不云即是於所故成捨能取所又但能不即所只緣所詮之圓亦帶能詮方便故今須開第三番釋達門外即殿何但門耶故云點內衣裏無價之殊無二無別等又以王及宰相百姓為喻若得此意其文可消。

　　正法華題稱者名權即實故名善權與今不別。

　　後二從意義者謂第三釋意義在於三權及能通全是於所所外無餘指此外之權為今方便品故云祕妙問意義何別答意局而義通如第二釋意在三權能通於實名為方便即其義也秘妙准知。

　　但有能通非能通者能為第二釋非能即初釋三不為一作能通故。

　　即不即者前二釋不即第三釋即能是所故。

　　法術者今文亦爾如來即是能用大術之人也。

　　法家之則者用權用圓各稱機適宜故云則也又矩是𦘕方之具規是𦘕圓之具老子云工匠有矩規之制權法有權機之能故云也。

　　置却圓中方法者只是但借第三秘妙之名不自同此圓中方法之語耳。

　　況所離不同者猶能離智異故所離之惑不同雖能所有殊所出三界不別以三教皆先離三界故。

　　第二釋能通門者更舉寺門及寺中三寶為喻從門入者久滯於門以未入實由謂能通不名為所是故爾前不能融即。

　　疏云方便權略者權即權謀蹔用還廢略即謀略謀而方當也。

　　教行人理悉為能詮者以三教傳傳為謀詮是則真理為中理之能通教行人准此。

　　不了元是所通者只是不了一色一香等無非中道耳。

　　今開其偏門者開偏則圓開門即所故也。

　　達即是開者誰達低頭舉手等達小乘真諦達次第真俗等即是實相故云開也。

　　尚無偏門之名者昔日所稟自謂真實爾前未斥方便是故不開其名。

　　與果智一者衣珠謂聞法了因頂珠即如來本有開竟無二實外無他故云一也又珠在衣內如權覆實默示衣內之珠即王頂珠如開權顯實是故作人如權覆實即是真子名為顯實故云可知。

　　疏云唯我知是相等者開權顯實唯佛能知事非輕易故且抑之令生欽渴偈云止止不須說。

　　先結名體者名同是名其義是體也。

　　若同若異者體外體內但名方便也。

　　其如理何者謂其如道理何以法華出諸教之上還只作進趣而釋與小乘何別。

　　其如文何者今經如來定起稱歎方便甚深無量已今當說及藥王中十種歎教皆云此法華經最為第一即其文也。

　　其如行何者意云其如本師觀行親證何。

　　若以昔歎今者謂若將昔方便名歎今方便則成昔無方便之法故云又失也應更難云若以昔歎今何不還以昔自歎今(云云)則使下二句合上二句體內合上毀今體外合上又失於昔。

　　祕堪入妙者只是堪為妙門耳。

　　他文或以此為三句者如玄文及淨名經中具有三句如弟子品即相破句(云云)。

　　句法常定者雖開四六不同而三對句法常定故也。

　　相破中文相別者由大小相違所以義分二句相修之文為一句者由大小相順故相即為一句者大小體合故。

　　二蘇三教者二蘇中三教也。

　　其體常定者意云名雖互執其體本還是如來同體方便故云也。

　　正本名即者善權之名從實而立故云名即方便之名名由濫昔名雖濫昔其體本即立名雖即不同其未曾有二故云三權即一權等也。

　　尚非術門三悉方便者只非三悉耳以三悉俱屬第一義方便故云非也。

　　疏云涅槃金剛等者瓔珞經云等覺性中有一人名金剛慧幢菩薩住頂寂定以大願力住壽百劫修千三昧已入金剛三昧是如此師唯取極果釋大經常義。

　　接論理量者如理照實如量照權理量不二雙亡雙照等之。

　　疏云乃至半滿四宗者半滿即菩提流支所立鹿苑三藏為半字教十二年後般若去訖至涅槃明滿字教四宗即佛䭾三藏學士光綩所立一因緣宗即指阿毗曇六因四緣二假名宗指成論三假三誑相不真宗指大品三論四常宗指涅槃華嚴又立五宗加華嚴法界宗又立六宗加法華為真宗如此等宗咸屬於昔寧得判今同體方便故云不攻而敗進否者進施之名進不用名否謂行藏得宜也。

　　何以歸心者歸心於大師也。

　　光其後者命成師資之美也。

　　而迷凡夫未有權名者用二乘實破凡夫凡夫被破方有權名未破則無加得以凡夫為權故不可也。

　　般若之中中道非一者他亦不知般若之中有別接通圓接別等。

　　內靜雙非者他云淨名經中觀空等為內靜毛孔細海流等為外用也。

　　二教共有者他亦不知別圓二教俱有遮照故也。

　　次更以此雙非等者內靜為雙非外用為雙照也。

　　小菩薩者古人以三祇為小菩薩也近代云地前名小菩薩也。

　　結非示過者梯橙於今須開古人何以却用故成過也。

　　一一用時中橫論權實者乳二生四熟三唯三藏中五人等於諸天以之為橫耳圓為體三為用即是教教皆有體用多即方等般若少即鹿苑華嚴隨部對之亦應見耳。

　　疏云又初引生信等者只如人天亦須生信乃至果等何能釋於法華方便。

　　一一時中橫竪間雜者五味為竪部內其教多小為橫越次相接名之為間又味味中部內皆具祕密不定名之為雜又密入名橫顯入名竪或橫或堅故云間雜。

　　汝乃廢之者只展轉相破即當廢矣。

　　又云為對破者他意云由前實破於權故今權實俱為方便。

　　迷情者只是情謂而已。

　　身之四句者一以短為方便長為真實二以長短並是方便非長非短為真實三長短為二非長非短為不二二與不二並是方便非二非不二乃名真實四二與不二非二非不二猶是四句皆名方便如來之身四句都亡是非斯遣方是真實生法師云昔晦迹三乘群徒謂是今欲顯乎一實而以真正以非明是故標方便以目品。

　　身沾妙化者意云嘉祥已沾大師之化天台之義早已灌神伏膺之前著文是故今須委破也。

　　其亦以醍醐者意云大師雖立三味為枝條仍復簡其大少又不云法華為歸本法論此則是他分非自立。

　　若其然者則成法華却歸華嚴之本故不可也。

　　後接歸本者謂法華也。

　　二言相乖者華嚴本即成末法華末却成本故。

　　枝本不立者以本不立枝無從生則成法華亦無可接。

　　接歸方一者一即法華也。

　　一為根本者若法華為根本則華嚴二名為枝條。

　　入法華本圓者開華藏別入法華一圓開華藏實入法華遠本若爾下判也。

　　會本歸本者會華嚴本歸法華本何者華嚴中圓既同方等般若此既被會華嚴豈不然耶。

　　會枝歸枝者此即能破也即縱破也何者即立華嚴為本則成法華是枝今華嚴本既同方等般若成枝復許法華名為接末法華名為接末法華既接方等般若之枝華嚴之枝豈不被接大。

　　本師所師者涅槃五味判教元是本師所師之法既歸心於師先章須改也嘉祥者寺名在會稽王義之捨宅所置名吉藏胡鄉所生世稱學海心包難伏之慧口寫如流之辨著述章疏領徒盛化大師初至陳都有沙彌法盛造席數關法師無對法盛時年十七身小聲大法師嘲曰伱那不摧聲補體法盛應聲對曰法師何不削鼻項眸吉藏良久咽更調曰汝好好問闍梨好好為汝答法盛曰野干和上著在經文胡作闍梨出何典據吉藏位謂曰尺水計無文波法盛曰餘水雖不能沾於鯨鷁亦足淹於蟻蜂吉藏又問誰為汝師汝誰弟子法盛曰宿王種覺天人眾中廣說法華是我等師我是弟子講散乃捨山水納一領用奉大師遂即伏膺請講法華身為肉隥用登高座後因借章安義記乃彌達淺深體解口鉗身踊心醉廢講散眾投足天台飡稟法華誓願弘演頂戴永永豈生異徹舊章乃有流行者並是其時收不盡者(云云)。

　　疏云名大巧方便者論自釋云依此法門成大菩提已為眾生說天人聲聞辟支佛等者善法云善巧移二乘小門令入大乘者此屬方等則是對菩薩說云二乘尚入於大乘方便菩薩何為不入耶。

　　有言不出千如百界者亦云有言不出五時八教也又應知說權等四句皆言教故得四句皆以釋於方便品矣。

　　且以入證對說為實者以一一文中皆先舉說如初文云如來巧說等不取說邊但取入證為第二句耳故知四句一一皆兼於說但得為今方便品也又用此四句通貫下十雙使下十文無非三諦三智故也。

　　尚互接互破者一權一切權等互接也如實云何所不破即互破也以接外無法故餘三句亦爾。

　　況復餘法者縱立四句外有法亦為此四接破也。

　　如此方成今經破立者廢權故是今經破開權等是今經立故云一權一切權等。

　　諸權諸實者只是不識今家四句及以十雙權實耳。

　　互推迷實者如前諸師附傍五時及約諦智以明二慧等但是互相推耳而復自迷其所立之實不知為屬何教方便矣。

　　不思聖化者謂不思實即權不思權即實等而各自保一支一流而已。

　　佛說之權尚須入實者一為眾生入實故說二文字即解脫故解脫即實也。

　　法遍者以三智三諦遍接偏圓法故由機受成法故云也。

　　理遍者一理接一切理也。

　　事遍者謂化儀神通等事故經云諸佛為一大事因緣故出現於世即事遍也。

　　由內三德等者謂三德為所依以三德只是三諦耳三諦滿故名為三身。

　　外用橫竪等者華嚴方等般若二教四教三教八教八教四門四門四悉等橫也鹿苑則以顯密相對為橫經歷五味過現當入為竪秘密可知。

　　為成今經至意者今經用不思議境三智三德三身遍開諸法而為破立也。

　　以對昔至四句者今立四句具其二意一為破昔四句須立此四二今經方便具四句故故須立之自證。

　　以對自證實智說之者自證之實為實稱實而說被機為權即是今經方便品也。

　　尚非通方者以四句各在體不相收故非通方也。

　　隨立者隨立一句即立諸句也。

　　隨接者一句接諸句也。

　　隨破者一破一切破也既立皆破則能所俱亡。

　　隨亡取捨者立接二句為取破亡二句為捨也。

　　昇出暗滯者文中合字釋若更分字釋者昇出滯故高昇出暗故明也。

　　若作懸字可知者只於一句懸照觀察無非法性遍具諸法故云可知。

　　開施者開謂法華施謂施權出謂方等出四般若出三華嚴出二鹿苑為沒行為盈藏為縮只是用之則行捨之則藏通機稱會以赴物宜耳。

　　若行解兼論者行即自行解即他故云合說也。

　　以法性至法者以法性體遍故不違諸法在逆在順而無增減故云一權一切權等。

　　不受諸法者以法性如虗空故遍一切處無彼此故無能染汙故云一實一切實等。

　　不住諸法者以法性體無住故。

　　不入諸法者謂無能入無所入又謂法不屬諸法故淨名云遍入諸方不入諸方即其意也一一名字下攬前諸句以成觀心一一名字不出心法心即能觀能緣心法即所觀所緣之法於念念中成句成偈偈即是教依教立行行名為因因成獲果等。

　　其義可成者如上自在可成今經四句以釋方便品也。

　　若本若末者事理為本乃至悉檀為末也。

　　各有所歸者實即權故歸權句權即實故歸第二實句。

　　相即之兩亦者只是亦權亦實一句體能相即復能接三方名方便。

　　接三之兩亦者只第三句是能接餘三句之兩亦耳。

　　方便之理者雙非只是第三句理矣。

　　理收三句者理具諸法即收初句理體一真實即收第二句理體雙照收第三句理理體雙亡即收第四句理也。

　　還以此旨而為觀境者還以說默為境。

　　單淺[住/尺]獨者與而為言於今三釋但得方法一釋而已淺者但在權教不至法華故[住/尺]者於四門中或得一門而已獨者或得一教耳。

　　三說所無者若法華同於諸味已今當說其言徒施故云何在。

　　不同光宅者上序中光宅以惟忖五句初後二句通於本門是。

　　復以三種釋品者且如事理事屬三權理屬真實即成方法釋也三權為能通真實為所通即成第二釋三權即真實則成第三釋餘九雙皆爾。

　　故論云至因果相者明今經五佛開權皆云種種因緣譬喻皆至一切種智故即其相也。

　　因義淺狹者但成三教因耳。

　　果用麤近者三教之用為麤中間今日迹用為近今經本門果用為妙為遠。

　　以教為因者慈恩釋方便品初云諸佛智慧等兩句為果門其智慧門等兩句為因門即屬教名之為因即云二深先唱云。

　　不同他三四者光宅云昔三為權今經四一為實不知今經權實具足是故破之。

　　疏云從無住本者如文殊問淨名云善不善孰為本答曰身為本又問身孰為本答曰欲貪為本又問欲貪孰為本答曰顛倒想為本又問顛倒相孰為本答曰無住為本又問無住孰為本答曰無住即無本從無住本立一切法故今釋云無住者理也理無所是不可言其有住有本無所是故云能遍諸法故云一切法也。

　　疏云體用故有漸頓者體是能生用是所生之事有於勝事方施漸頓之化身。

　　及以能所者後五是化他能所也。

　　皆窮至要者以一一雙皆窮今經實相以為至要也。

　　因緣只是往昔方便者於大通佛所十六之子繫珠之方便今日但是示以衣珠之方便耳。

　　一代教門至便識者以一代教門意在顯真如之理故云便識。

　　共成一法者自他因果共顯實相一法故。

　　投足有地者修行有地故。

　　疏云起淨不淨者未入不退位或昇或沉故。

　　疏云心意識等者等取餘塵及以界入也。

　　集起名心者謂第八識集諸種子起現行故思量名意謂第七識恒審思量故了別(下列反)名識謂前六識於六別境無麤動間斷了別轉故故入楞伽經云藏識說名心思量性名意能了諸境相是說名為識准瑜伽論各為通別二釋論云集起以解心第八識獨名心緣慮以解心八識總名心緣慮以解心八識總名思量以解意第七獨名意等無問以解意八識總名意了別(音同上)以解識前六觸名識了別(變列反)以解識八識總名識各能了別所緣境故若小乘但於第六識上起事名心思量名意了別名識俱屬第六。

　　彼教為迷者彼教為迷真如之人分別識生死却其覆方現其理耳。

　　知之者寡者前三教初發心並不即觀常住之理別人初心雖知未即觀故所以俱屬寡知之人。

　　雖緣淨者更屬當上大小二乘俱屬於事何者小乘六識全屬有漏大乘八識雖緣第八識中淨分亦屬於事以彼教中不可說此淨即是性德涅槃。

　　權實之名非一處得者權實遍於十雙故云也。

　　詮行教小別者由行真似不同令教亦真似不等故云小別教雖詮於真似不等真似之教常定故云自分。

　　何所證耶者只由如來內證方便故能隨機曲巧順行設教以利於人若不自證無以化他。

　　尚自違理者何況藏通耶。

　　遍通一切者始從事理終至悉檀通故。

　　且約法示相者且借瓔珞別教地前二觀對於地上以示今經住前住上顯實相妙因果也。

　　此果至之用者文中以體用合舉故云住出理而言之只此分果即有百界之用良由入住菩薩能於一界之身復現十界故成百也。

　　疏云用即立一切者五時八教不同也。

　　疏云非地無以生者言略應云非地無以生芽非芽無以顯地。

　　自他俱有漸頓者自行用圓教為頓用七方便為漸化他雖用自行法約五味明圓為頓三教人天為漸。

　　義兼權實者只是文中作漸頓權實二釋故云兼也。

　　又利他權實者圓佛界為實九法界為權權有入妙之功故漸為方便。

　　不廢小故者以不廢故名為不合。

　　疏云常益道長者然一實之位難行雖一生可階其位長遠復難契當如諸聲聞大通佛所以結大緣爾後流轉今方入實故云也。

　　今半通後者始從鹿苑方等般若俱屬於半以對法華獨滿故云後也。

　　疏云亘一切法者教為能詮法為所詮故云同也。

　　疏云三悉是世間者前教俱屬三悉所接故。

　　未足辨今者只將二乘之如未能得顯今經之理故云也。

　　真俗二理者此即不思議二諦也。

　　若無性者者若無三乘性者為說人天法也。

　　以有今昔因緣者昔日四味八教之因緣今經則以實開顯之因緣也。

　　見六道用者四眼所見也。

　　疏云種種欲者引文略經云種種性種種欲此證世界種種行雙證為人對治二悉行能生善又能生善又能破惡種種憶相分別證第一義所發似解未為入真猶屬念想之觀。

　　所知所詮者所知即知所詮即教下之理此二對教俱屬所詮故云悉名為理也。

　　故難解字更分屬下者前文所牒難解之言俱是歎門深妙所以更分此文屬今縛脫雙矣。

　　次所以下釋上者經中從所以者何下釋上難解難入。

　　引證教行者是彼釋上文耳。

　　正取成字者既云佛佛即知此果必酬於因故也。

　　若將此文對下者對下結權實文俱屬體內權實也。

　　與論小別者本論對此十雙有小別故論中闕二雙復長有五甚深故云小別也。

　　疏云無上甚深者謂證大菩提論中轉釋甚深者謂大菩提故大菩提者如來所證阿耨三菩提故又甚深者一切聲聞辟支佛所不能知故疏中𠝶無上兩字則是論中將大菩提通釋五甚深耳不須云用大字釋無上矣。

　　上句證理者諸佛智慧句也下句者其智慧門句也今理通因者今疏釋理通因故。

　　門是教智者教即是門智則屬果此即教為果智門。

　　此正是解脫意者此舉聲聞不知而顯於知知即今經解脫也。

　　今合論三共為體用者無上甚深入甚深證體快妙事證用。

　　一者初住成就者論云如經如來成就種種方便故從兜率天退乃至示現入涅槃故二者教化成就者如經種種知見者示現染淨諸因故餘與論不同者即餘功德也論云三者巧德畢竟成就如經種種念觀故種種念觀者以設彼法成就因緣如是法相應故四者說成就如經種種言詞者以四無礙依何等名字章句(云云)。

　　故二成行者上文親近及精進二行也。

　　法身妙境者如來位居極果極果位之中妙境事理具足也。

　　法無增減者只此十法施亦不增會亦不減耳。

　　先通後別者從別結者下別釋也束通釋成別耳。

　　即自十他十者問只應以前五為自行後五為化他何以自他各具十耶答由自行滿有後五用故屬於自行亦爾。

　　表不定故者由來多小不同故。

　　故自他一或無本數者此明自他合句無有別體何者只是以自十共於他十合為第三一雙則此一雙更無別法全是單自單他之法耳。

　　或百六十者一教皆三十雙權實言一教三十者一准涅槃經二依道理經既云離本位自他共為一雙道理則他中𠝶實自中𠝶權用此權實以為一雙由法體定故是則自他合成二十雙權實矣兼單自單他成四十約於四教成百六十。

　　恐一教內者意云束十法為四二四者以法體克定別故不復同前自十他十自他合十恐同彼故故以分於四二四別對於三句良由此也相對為句。

　　一切不成者此取廣釋方便品初立四句與今立四句以辨同異何者前立四句四句互接故云一權一切權等今之四句權自是權實自是實等互不相收如何亦云一切法耶若其然者一切不成答意者若未開顯則一切不成容可未得為今品目若開顯意與前不殊故得借前一切之言成今四句矣。

　　四句並通諸教者如三藏中自十為實他十為權權實雙取即兩亦雙非即當教理通別亦爾。

　　初入實本意者明如來自行入實本意故說自證以化眾生令他入實則是佛之本意也。

　　自證望說者意云以有說故得權實名說即權也。

　　醍醐置之者法華即權而實實外無餘故云置也。

　　疏云圓因即是自行者通於五品六根別則唯在初住名圓因。

　　圓及所入者前教為所待之分麤圓及所待之妙雖圓及所入名為真實望今法華是兼帶故第三釋方名秘妙即由此也。

　　開之與判者若至第三開之與判同在其中以法華具二妙故。

　　疏云前既通別等者此先與前結權實釋品辨異也通即牒前通釋別則牒前別釋結束即牒上別釋對上可見。

　　明前是教別等者此與通中通辨異也前從若通以十種下及若當分下俱名教別以四教不同故。

　　法有總別者通釋法總不分十為四教當分下法別分十為四二四別故故云法有總別也。

　　今是教總者通束四教成隨情等三故。

　　而法別者四教各各三十法不同故。

　　此又三重者初重中闕圓三十種為隨自也第二重中既以藏通為他應以別教三十為自他文中亦闕故記云由他不定等即其事也。

　　仍是別相自他者准諸文只應三教為他圓教為自相對為自他如今第三重耳即是通途三相故前二重自他。

　　進退不定者由屬別相矣。

　　不無麤妙者前二釋圓及所入為妙三權為麤第三秘妙一切俱妙也。

　　又辨生法不同者法身菩薩道理自知二乘之人本是我子所以不須云未曾向法身菩薩說也。

　　疏云並酪明蘇者以鹿苑三乘人至方等時冥得通益而二乘不知及新得小果者由自保證故云並也明蘇者菩薩從鹿苑來顯露成通二乘密得生蘇之益故云明蘇也。

　　疏云狹生而熟者從方等入般若為熟新得通益者名狹生。

　　疏云取與者自行為取化他為與出內亦爾。

　　疏云付以家業等者先所知即家業也授記作佛即定天性也。

　　通論教等者取時法人也。

　　教行理三前或以會者始自色心終乎種智融通之教已說行者始自色心終智乎種一一法上皆修十八空觀及以性相二空融通自在會理者已說大理小理融通遍入其體無二俱二乘人爾前自執謂己無分故云但不會入矣。

　　節節無不具有四句者如云中間自有本迹俱本本迹俱迹中間本迹各有本迹俱不思議一也則成中間節節皆具四句。

　　應云本迹俱本者此約本迹通途相望為四句也最初實證為本從體起用第一番施化為迹故云俱本也從第二番已後訖至今日復有本迹施化俱為迹也本時自有本迹迹中有本迹為第三句俱不思議為第四句又復應知中間今日既開迹已所以四句迹中之本皆指最初之本更無二本之別故云各有本迹也。

　　即初兩句是者如前則本中四句皆本句迹中四句皆迹句也皆本者本時狹少之化迹為妙皆迹者化緣多廣亦為麤以近成故也故云具如玄文。

　　疏云若從引入圓因自行者只是師弟皆用化他權自行實二門引眾生入實。

　　說後四至密者彼解云十波羅蜜中前五波羅蜜因時加行智第六般若波羅蜜為根本智以能觀用智斷惑證真故後四波羅蜜依體起用名後得智又若只明六波羅蜜根本後得俱在第六般若波羅蜜中。

　　我今以根本者他人云我也。

　　若取所依者權依於實故。

　　況唯說四者說則俱說但說結四故曰無體也。

　　疏云若不厝者置也。

　　五瑞等時者除說法也若除入定但有四瑞以從定起即說法故。

　　經云從三昧安詳而起者生公云聖人說軌順感而起實地而發言言必真常故受者之心自然篤矣此釋能彰於四悉所表之相。

　　或為發起生滅者身子四果已前俱是發起四行四果已後方能起法輪故著或言。

　　本論者法華論也。

　　所作事故者四智中之一智也今為開顯授以佛說方名已辦耳。

　　三令無怯弱者聲聞之人新入佛境若不先恐生怯弱故。

　　五令不起者不起聲聞心即入佛知見也。

　　謂廢會者破三顯一正破三情而顯一智昔若初讚佛乘眾生沒在苦不能信是法等諸佛法久後等廢三顯一此正廢教雖破其情若不廢教樹想還生執教生惑引經正直捨方便等十方佛土中唯有一乘法無二亦無三開三顯一正就於理傍得約教約教者昔教明三人入真今教明三人得佛也約理者只是二乘真空自有實相昔方便不深不能妙見今開此空即是實相故言決了聲聞法等開方便門等會三顯一正就於行汝等所行等低頭舉手等漸漸修學等住一顯一就佛本意本以實智化物佛平等說如一味雨佛自住大乘等雖說種種道等住三顯一就佛權智方便化物尋念過去佛所行方便力乃至為五比丘說更以異方便等住非三非一顯一或約理或約事約理者是法住法位乃至佛種從緣起無性即非三非一從緣起即三緣顯一令會非三非一約事者即是人天乘乘此乘非三非一常以此乘引入於大低頭舉手等若我遇眾生等覆三顯一就權巧多端前權前廢但除其病不除其法法不除故擬化後緣機息則覆機興則用若不信此法於餘深法中示教利喜住三用一就法身妙應眷屬前住三顯一是師門今是弟子門如富樓那等實是法身現為聲聞示住於三而常顯一饒益同梵行者住一用三就本誓願如華光佛願說三乘而非惡世今佛亦於寶藏佛所願於惡世說此三乘。

　　若爾四悉總釋前二者應云無忤故令他歡喜無忤故能生他善無忤故能破他惡無忤故令他入理文中但約自在以明四悉耳是則二名之上有四悉之益也。

　　疏云不與外道共者以外人或蹲踞等。

　　疏又能生至道者能生三乘菩提故。

　　今文分在前在面者論中在面只是一意今則義開耳。

　　疏云根深等者根深譬竪中有橫源遠等譬橫中有竪。

　　若智慧即門者謂因智當體是門如上圓因自行入實也此門難解難入故即持業釋也。

　　智慧之門者亦是自行權智為果智之門欲以此法令眾生入故先歎之。

　　言智慧者決斷名智簡擇稱慧智慧體是一約義有殊又智慧門者准玄文第二釋云諸法者是所照境廣也唯佛與佛乃能究盡者明能照智深窮邊盡底也其智慧門難解難入者歎境妙也我所得智慧微妙最第一者智與境相稱也依主釋即是境與能通之門也然疏中釋約智有能進趣顯理。

　　以十地為道前者謂第十地已下至初住俱為道前也。

　　除真如外者初住已上並證真如依真如而修定慧以為莊嚴皆屬於權故也。

　　疏云難解者約教也難入者約行也。

　　因位始末者始初住末十地等覺也。

　　疏云中間難示等者謂初十行難示已示十向難悟已悟。

　　事用為權者真位事用也。

　　對聞思修三者難見故無聞難覺故無思難知故無修矣。

　　疏瞽者只是盲聵者只是聾又不云鹿苑者二乘所知故不云也。

　　光宅至全然者意云大師破其太甚彼所立門其言由通故須與奪而釋。

　　應廣分能所者遍歷四教以明能入所入何者前二真為所入後二中為所入教教四門為能入門門方便不同又三教為能入圓為所入若至今經能所唯一知門即名為識以責光宅故云奪也。

　　進否者稱宜得入者為進非宜不得入者為否也。

　　具如止觀門者於圓四門三門置之約空無生門明生無生觀故云圓觀門也又道智智通行行通理理則遍通並門義也。

　　故上說圓因者即上因果一雙也應總指前五雙也。

　　一者期心有在者初發弘誓期心念念無間專為度生因行證果亦令他人亦得名為精進也。

　　恐未盡理者若無精進名稱豈得普聞亦以普聞用釋權智未盡權智之體故須精進以釋權智也。

　　不得以精進釋實智者破古也。

　　化城無實者來至今經方廢化城故云無實也。

　　四意趣者欠別義意趣別義意趣者若但如聞照見了義如來意者嬰兒凡夫亦能覺了是故如來意云何謂此覺了非聞得成若人已事恒沙數佛方成就及云解義在地上證法非地前前聞教方覺了是名別義意也。

　　別時意者如無垢淨光經云若有人持此呪若千遍當得須陀洹若千遍得三四果等又念佛人當生淨土可釋別時也隨情所樂名意樂佛性理一名為平等意趣。

　　不可以他佛替此者不可以釋迦之化云是彌陀之迹若言平等意趣只可云十力無畏等同不可云化事同也別時至記者他人云授聲聞記正當別時意趣何以知然如記舍利弗汝於未來世過無量劫當得作佛即別時也。

　　真如真諦者通於四教無生無滅唯衍門義通小理。

　　地前地上者若地前伏別惑地上斷別惑即當別教義若地前伏通惑地上方斷通惑即借別名通義地前無伏惑位但列十地即通教義。

　　法身者通於五分三德二種也。

　　化身者通四教說後二即無記化化別前由未得無記化化故如前四句中說也。

　　以因權用權者明歎釋結權智三同異也何者前歎釋二文皆從因位而釋今結文中即從果上用權以釋故云稱機適會也。

　　以用權中復通因果者只是因位俱有權用故也。

　　至雙結中至因者於後文也以彼歎釋二文皆從果上權實以釋結文。

　　在因者意明三文須通因果俱得權名故爾。

　　分文前却者用今歎實文為歎權等則成却也。

　　得本迹至他者斥古也今家歎云有於開合等悉表於同故不同也。

　　疏云三種化他權實者於自行權實別取於權以化他他及以自他皆取權實以化於他故云三種也。

　　此譬觀俗者觀身如芭蕉三如電四如水泡五如空中雲等是俗諦觀緣於真理即真諦觀也。

　　各立事譬者只是立各事譬及觀真諦為譬耳。

　　玄文亦以至於小者玄文或時約漸教後而為五味從牛出乳對鹿苑三藏從乳出酪對般若從酪出生蘇對方等從生蘇出熟蘇對般若從熟蘇出醍醐對法華涅槃為共般若二味俱有故將對於第二酪味。

　　疏云說靜十善者此兼四無量心從十善靜十惡故。

　　事遍理底者應更云自行從因至果故窮理底化他遍逗故徹事邊又權即實故到理底實即權故達事遍。

　　斥彼接法不同者斥彼權教也以權教中不能橫周竪窮故對斥彼此約釋疑說非開顯已更置斯言也今且從自能入約自行從因入邊說非謂化他稱無量也。

　　又與一切相即說者此之四辯未云相即驗知須通四教以釋在今須云開顯一一相即旋轉無窮方稱今意耳。

　　疏云如甲土方地者大經云爾時世尊取地小土置於爪上告迦葉言是土多耶十方世界地土多耶迦葉答言爪上之土不比十方佛言有捨人身還得人身有三惡而得人身如爪上土其不得者如十方土今借用此通別意亦可知。

　　亦窮八解之源者只於小乘八解即達實相故云窮源也。

　　以息此見者疏文述此慇懃息世慢故。

　　答眾心乃以得實為悅者須歷五味以簡來至今經方名為悅。

　　今佛化儀者施權為始顯實為終終即法華也。

　　望他仍同者謂諸佛及以釋迦雖即先實後權先權後實之異異體本同何者實即權故權即實故故云從實而舒權等不同古人異則定異故云仍同又只是釋迦權實雖有先後望於諸佛亦是同。

　　獨為一句者只取要言之一句兩句釋之前獨屬實今冠二文也。

　　言兼二字者只止字是止歎故也。

　　次釋一句以釋止意者從設慈悲為說下是。

　　預分兩端者止歎二端對於欽慕五千是。

　　以初一文者從今明此法深寂乃至止而歎之文是。

　　修得之言等者始從理境乃至位妙皆名修得即自行因也若自行究竟唯在極果已滿化他故云化他今文化他局在果佛故云也。

　　始終者始即發心終即極果逆即嚴王調達等須即發人天心已來今文境界唯在果佛境界也。

　　及諸權者不成就等四是因是權故。

　　諸教之端首者如文云我若讚佛乘眾生沒在苦事不獲已於一佛乘而施諸教施已即開還歸一實故云端首也。

　　釋義之關鍵者實相如關如鍵夫釋義者若不依理開合無從。

　　發心之凭枝者以十如是不思議境依境發心若不依此佛道法門斷惑利生一切不邊。

　　權謀之用體者若外道世間逆順二乘菩薩佛等皆依此體而用不同今文即空中為體千如為用故也。

　　果德之理本者究竟極界亦以此理為根本故。

　　一化之周窮者此明佛出世意始終最初說離三途之法乃至開顯無不皆依此理收接開會成入一如故云周窮。

　　五時之終卒者雖施五時次第意在歸今醍醐故與一化有異也。

　　真云對等者他人俱作數對解釋而已如權實對等。

　　蹊徑者謂理境為諸教所涉所趣之道皆先理具一切故曰條流以自化他若智若斷若因若果不出百界千如三千世間空假中等若迷此法如來一化於慈並亡。

　　五百所集者婆沙論也論中廣明三藏三乘三祇菩薩世人全棄何不送還五天之國。

　　疏云必爾成三者同智內照必成三乘之性也。

　　各得十界至小分者光宅於十界中但三權一實只成四界北師既云三乘但得三界暢師約佛只得一界光宅三聖但得五如佛但得四北師及暢三乘及佛又不互具不語六道十如故云小分。

　　光宅雖似者三聖但得五佛但得四故云似也。

　　十界是所照者理性佛界及初地佛界俱為究竟佛界所照也。

　　界如之體者空中是也。

　　體外尚遣九五者光宅若准一乘但亦四如云外又闕於五佛界不接九故云也。

　　達磨者有二十卷諸經雜集。

　　疏云開通方便者只是通於初相以至究竟故對本末也。

　　義兼於離者合必有離離出漸頓合即法華遍會諸法故云義兼也。

　　三德極理者七方便人自法華前非但不能知他三德亦乃不知己身自具。

　　諸位法爾者修性三德之位法爾而具也。

　　若自者自佛界十如故若他者自九界十如故以九望自故得他名若因者始從發心終至等覺俱屬因故若果者即極果故。

　　不可以一說者一即多故謂百界千如等。

　　不可以多說者唯在一念故。

　　不可以權說者權中有實故實即佛界也。

　　不可以實說者實中有權故權即九界也不可以因說者相即在未故不可以果者未即在相故不可以善說者善即三善善中有四惡趣等故不可以惡說者惡中有三善四聖等故不可以二乘空說者六道菩薩佛假中故不可以有說者有具空中故大即菩薩小即二乘皆互具故凡聖亦爾不可以漸說者十界十如只是一心故不以頓說者頓中有漸故以心無並慮必次第開只是百界千如等合只是一念謂不可作合說三千宛然故心者不可作一心說三智三諦無謬故法者境法也不可作境說全所觀即能觀智故依正互具亦爾。

　　一多自在者一自在者心同法界故多自在者三千宛然若依若正重重無盡故。

　　惑果事者意云由理具故故得果時容融法界一多相即並是如來果上之用用果事也世人多迷但高推聖位故今斥之。

　　反資小脫者唯求小脫而以自資即以下釋上。

　　及因者圓初住真因也。

　　在迷在因者此通深淺也。

　　通悟者自發心來皆名為悟亦通深淺通果亦然。

　　不通因迷者若爾應通悟耶答雙迷成悟悟有淺深今唯極果無有悟名故不通。

　　三德至之說者於流通門不出衣坐室三而求此法也。

　　法界根性者應云十界根性照之無非三諦法界故易流通。

　　疏云雖無量一而非一非無量者合而無量者開也。

　　疏云二乘迷悶者為塵沙無明所覆故。

　　疏云菩薩則塵抗未明者大經云如持戒比丘觀無蟲水而見虫相即作是念此中動者為是蟲耶是塵土耶久視不已雖知是塵亦明了十住菩薩於己身中見如來性亦復如是不明了。

　　故以修性對論者與前佛界十如辨異也前佛界十如一一皆具修性如云佛相非相非不相即性德也而名如是相即修得也餘九皆爾。

　　疏云位位皆有者十法界法界皆具三德耳。

　　為成教相者只是說於修性以成教相耳。

　　乃以真助至因緣者乃用初住真位緣乃助發於正則成三因具足故云因緣也。

　　究竟等者徹三德理名為究竟三德體一故名為等。

　　疏云在惡而不沉者沉謂沉沒沒即失也謂三德雖在於惡而無失沒也。

　　疏云權實開合者開即九界不同合即唯一佛界狹者彼但約十法界而已。

　　因必具果者彼在因今通因果因通淺深果在究竟。

　　論云成就不可說盡者此即預說十如是不可思議之境故云說不可盡。

　　實相者下釋實相也經云下釋十如也。

　　何體法者無二體無二體故故無量乘唯一佛乘無二乘故引論從略耳。

　　三乘相者只開三乘即實相故。

　　對六道法者並一實道十界具足。

　　支佛對餘者亦十界足。

　　八界悉無常故者應云六界悉無常聲聞緣覺觀破無常故今以界外望之故云悉也。

　　三相者生住滅三也。

　　謂可見相者只是前無常有為因緣等法耳。

　　能取者只是所取謂六道二乘苦集為所取也。

　　又五陰者六道二乘等皆屬苦集菩薩屬道諦以觀五陰即四念等故。

　　成初苦集者只成第三重釋初何似法句也故知六道三乘不出苦集矣乃至第五句亦爾。

　　全是定慧者無非道諦也。

　　明權實至不同者昔權今實故。

　　以次釋既約苦集若集對道者苦集對理性三德道諦對如是力等七如屬修故與約位釋同。

　　若其屬能者不思議境本體具足不由行有若因行有體不名體故。

　　疏云名不決定者疏是不可以空假中思只是一念故不可以權思權即實故不可以十界思即百界千如等故不可以迹思迹即本故不可以本思本即迹故等(云云)。

　　疏云不以敗壞色者觀色無常名為敗壞。

　　不異亦爾者應云觀色不異不異即常常必具四具四只是心故云亦爾。

　　疏云如彼月光者日夜二空譬無明日月譬法性月譬即法性之無明理性日譬即無明之法性明明也。

　　方名常在者應知暗全是明明全是暗是故全轉闇為明方云常在耳。

　　疏所盡者謂煩惱所度者謂生死顯佛永盡五住之結度二死之海。

　　教多說故者以諸教中多說佛不可思議故今不更廣說又佛或可同前真諦以佛色心俱具理故故可同前。

　　非小乘所知者驗此文佛於阿含中以彈斥小乘但於方等中方始彈斥有義謂道諦有饒益謂滅諦也。

　　自爾力者只自爾之言即是因緣業力所咸耳。

　　疏云爾許至出雨者若念惡出雨則麤暴損物念善出雨則和通益物。

　　疏云人能令火焚薪者非但能於木中出火只於好清水中亦無出火。

　　疏云表化緣異者只是機宜權實不等故設化不同。

　　雙[住/尺]者長行八雙偈中[住/尺]長行則人法俱舉故云其智慧門乃至聲聞辟支佛等今偈但云諸天及人耳。

　　被物時異者只是用權實不同耳。

　　此別仍合者明偈中但云人總未辨偈中權實之法猶別何者以偈中權實之法亦各歎故雖然各據不分於二佛各有歎釋結三此別猶名為合。

　　但對自因名化他者只是自行從因至果之外起用亦是同體之權法也。

　　疏云但舉後者意表唯一心故初後互舉。

　　大妙相望為六句者如此經云佛自住大乘涅槃云大般涅槃微妙經典是初大妙相即為一雙大品云色非深非妙此經云無大無小此是第二大妙相破為一雙如大羅漢猶修於妙如滅止妙離文修於大即第三相修為一雙即六句也。

　　如意珠者彼文正譬不思議境境即實相實相無漏二文意一故指彼文彼文云如如意珠狀如芥粟有大功能稱意豐儉降雨攘攘不添不盡乃至具於淨妙五欲七寶琳琅非內蓄非外入不謀前後不擇多少不作麤妙蓋是色法尚能如此況心神靈妙寧不具一切法耶故名不可思議彼記中廣合此譬。

　　經云了達諸義趣者意輪善巧也又能善說法者口輪開道也。

　　經云一心以妙智者心與智有何差別楞伽經云大慧彼生滅者是識不生滅者是智又觀一切法通達自在名慧縛境界為心覺想一字為智也。

　　疏云即實而權者權即開也。

　　疏云將非魔作佛者前疑昔因既聞法得果昔應是佛今應是魔矣。

　　疏云將明二乘之非者謂方是明二乘非也經云當生大信力者勸合於大信。

　　經云佛說一解脫義下執昔疑今此疑由二量生佛說一解脫義者即是言量我等亦得此法者即是證量此二量故生疑也由佛昔說聲聞解脫與我解脫不異故佛命迦葉共坐迦葉不肯佛言吾有四禪等汝亦爾等自以漏盡智證得涅槃即證量也。

　　已得三德中之一脫者慈恩大般涅槃有其三事摩訶般若解脫法身解脫雖同般若法身即是佛之智慧性相一乘果體彼所未得四眾不解所以生疑應引下但離虗妄廣破。

　　疏云三請二止者並前三止四請何者今師與瑤龍意同品初止舍利弗不須復說乃至第一希有難解之法唯佛與佛乃能究盡一止自他求決者經云我自昔來未曾從佛聞如是說今者四眾咸皆有疑即是騰眾疑請也為驚疑不信者經云一切世間諸天及人皆當驚疑故二止也久殖必解者經云曾見諸佛諸根猛利第二請也必謗墮惡者經云增上慢比丘將墜於火坑即第三止也利根得益者經云世世已曾從佛受化必能敬信多諸饒益即第三請也廣開三文初如來諸說舍利弗言唯然世尊願樂欲聞即第四請也。

　　今師對三周者初請既陳三乘之疑及欲聞具足道初周法說創施三權之由顯一實是致破疑生信故可初請以擬初周次請云智慧明了聞佛所說則能敬信譬說云諸有智者以譬喻得解故可疑第二周第三請世世已曾從佛受化可以擬於宿世思緣周也身子既是應化聲聞上輔釋尊接道下為實行發起理必備語請首末寧妨三請以表三周之說。

　　已知顯益欲知冥利者於法說上根顯益中下冥利耳。

　　經云為是所行道者疑昔日所得為是因為是果耶。

　　經云止止者嘉祥云大論明喜之至也重云善哉今止之極也再云止止又二乘解故一止天人不解故再止故云諸天及人皆當驚疑等復次止止法妙下止止理深法妙理深子請難解故再止也又止止俱知下止止佛之知見小智不聞聞即驚疑不須說也。

　　經云將墜於大坑者三別一謗法邪見坑二謗法惡業坑此二為因三無間坑此一為果如來將說故云將墜也。

　　經云兩足尊者大經云一切眾生無足二足四足多足之中佛為最上然但云兩足者佛居人間化物唯二足故偏舉二足有云定慧足稱為兩足有云福智具足有云折伏接受具足有云自行化他具足。

　　經云長子者智慧第一稱長子也。

卷第三


卍新纂大日本續藏經第 28 冊 No. 593 法華經文句輔正記


法華天台文句輔正記卷第四(輔妙樂記)

　　吳興永定寺　釋沙門　道暹　述

　　則知一切廣略相者單略說智度為略具說六度為廣始自色心終于種智悉皆清淨名之為廣但云色清淨即云乃至受想行等及云乃至種智即是略相。

　　三種發心者大品中三根人發心不同上圓中別下通經云有菩薩發心與薩婆若相應等是也。

　　今為評判者先評竟次判也。

　　拾破者拾古人非來此破也。

　　須益有無者非但實者獲記權者亦乃化功歸己故云能引有無也。

　　欲知冥利者冥只是密不待者即當密益此密即顯不同法華前密。

　　處處至成熟者此取佛意說也中間借使施人天化亦名佛道。

　　中中上下者中周即以中為正上下為傍下周以下為正中上為傍耳光宅有實亦無大過只偏執至法華由定有實所以為今破耳。

　　誰論初業能知常者今意正明退大已後現受小乘化者為有聲聞誰論初知大耶。

　　未記則有者此指生滅度者而於彼土方聞開顯未得已前則有聲聞之號故云有也此即現未為一對又在下今昔為一對以明有無也。

　　因光橫見者如廣曾中為求聲聞說四諦等是。

　　佛必三身圓滿者舉圓佛也。

　　故稱此佛為權者本是圓佛示為三藏佛故云權也。

　　教權似實者且約同為化主似於從因至果當教位極之佛故云似也據無三身圓滿之稱則說此佛為權矣。

　　中途須有者約退大說故云中途。

　　疏云若依今經應有五者經云思惟是事已乃至法僧差別名依此有決定聲聞經云我昔教汝悉願佛道乃至自謂已得究竟滅度依此有退大經云內秘菩薩行外現是聲聞依此有應化經云此輩罪根深重乃至未證謂證依此有上慢大乘如疏引。

　　疏云大品別異善根者發大心已中間又退大取小異於一向不退大者故稱別異也。

　　指應化為無者意云權人於法華經前示為實小更無應化之稱故無也若至法華聞開三竟方受應化之名則無大乘聲聞之號。

　　又云第四第五並名大者若至法華發迹已俱名為大亦無佛道應化之稱。

　　於大乘自立聲聞者他人依涅槃經判四依為大乘聲聞今家不爾若云大乘聲聞者身不從大而得示同於小外現所為名從小得故異他也。

　　迴與未迴者即今家立義回心此記未回彼記故云二義也。

　　疏云或有厚薄者瑤師以理惑教為薄以教惑理為厚。

　　未辨得失者應責云為失昔所證真理為迴遑為復得大理耶為得小理等耶。

　　理名近大者只是小理名近大理故聞法說即使得悟也。

　　初果尚非者初果尚已斷於見惑何得更有疑惑之名也。

　　小乘根定者上中下根定耳。

　　義當斷伏者被加說法淘汰之時先斷塵沙義當於斷而伏無明以塵沙無明俱名無明故也。

　　過去者由過去薰習令今未悟有前後耳若未薰習者以顯薰習今未成根也。

　　兩釋不定者文中兩或即是更兩判根進退不同耳初或即以第三句為中第四句為下次或可中間兩句者即以第一句為上根第二第三句為中第四句為下或𠝶下字或將下字屬於下根則是兩重之相也。

　　疏云夫眾生心神下明轉根者過去聞法已成三根今世重聞取悟不等故云轉根也。

　　非不兼法者明文中但云聞法得悟似如專屬信行而已聞已即觀信法具足故云兼也。

　　信法等相如止觀亦約前世集思集聽致使今生得成信法兩根種子或集聽少思多或聽多思少皆以少資多名為相資彼約安心隨根四悉止觀不同止觀四四乃成八番信行一八法行一八信資法一八法資信一八信轉為法一八法轉為信一八信轉為法以信資法一八法轉為信以法資信一八彼約凡夫自行一時所宜八八不同故云一生今明三周聖人悟入少分類彼也。

　　故昔三根不同三周者昔日三根為上中下其根已定今三周聞法轉下為中上是故三乘經於三周各有三根悟入故云也。

　　疏云身子迦葉等是中乘根性者如第一疏釋迦葉緣中云佛若不出我當為辟支今已聞教故為聲聞身子既是利根為法輪將並同中乘根性。

　　疏云又四眾至緣覺者即是今佛世新發心者也。

　　疏云有異執者明諸權教菩薩自法華前雖各自求當教極果來至法華此執易破故云終歸取佛也。

　　疏云但是正其觀慧者正其偏次之觀令成圓妙觀也。

　　仍異於別者圓菩薩位仍異別妙覺位若證道同但異地前應須進退二釋也。

　　故名為小者約藏通二創聞妙乘不敢領解。

　　悟大語略者意云文中但云菩薩悟大處處有文而不分別三教悟大深淺不等應藏三祇等通乾慧等別十住等並是悟大之位不語此者則成略也。

　　橫指法身本者以八相化事望於理本故名橫也。

　　結淨土因者出家成道具明劫國供佛數量令其廣作利生之因使物欽慕來生其國(云云)。

　　先入至不同者如惟忖中明法華前顯入密入不同。

　　恐不了前意者惟忖中先入今若法華前及序中已入十住今聞法說則四節增進若今始入十住但三節耳。

　　疏云一音者圓極一者不同前教又如來常以一音說一切法而能遍同諸音故華嚴云一切眾生言語法一音演說盡無餘矣。

　　長遠時所者本門時所也。

　　密聞大車者即中根人在法說周密聞也仍是中周上根人也下根亦爾。

　　若爾佛於爾時者此難意者佛既知聲聞其根不敗何不於彼即與記耶答如文。

　　餘經不說者謂方等等經也。

　　況通經論者唯識論通方等經經既不說聲聞密聞故使論亦不明顯密也。

　　身子權能預謀者身子既是古佛則預知佛三抑表於三周所以慇懃三請故云預謀也。

　　理須預照者明身子本是法身菩薩故能預照知佛三抑本表三周故云也。

　　如後釋者一障未除機未動二障未除機已動三障已除機已動四障已除機未動並約前教分別如下釋。

　　二癡合明者調熟所證真理之癡與無明之癡共為障也。

　　不問無明為障所以者責意令知由過去根性利鈍不同置令今生為障不障也。

　　聞法故破破由聞法者即是因緣和合故破也。

　　未聞法破為前者即是障先除後機動也。

　　聞法已破者即是先機動後障除句也。

　　自他無破等者此存第三句因緣合能所以不許自他無因也。

　　亦前亦後者重復前文成於感應因緣能破文雖前後生滅同時故云暗滅等。

　　二以不愚等一往斥之者如經云佛語諸比丘汝昔已曾發菩提心今日何故而愚於大而不發心不語昔日時節故與今經有別。

　　具如止觀等第三者彼文釋知具二義一約故昔大乘常名知大菩提一約自知小乘常住亦名菩提無此二知所有歸戒亦不具足通其兩釋知與不知彼此非難。

　　說其元意者以勝鬘經中對諸菩薩說於聲聞尚發菩提之心如何菩薩不發無上道心唯此是其究竟之意故舉聲聞以斥菩薩。

　　暫時不知者大通佛知緣在王子故佛入定令其結緣佛入定後王子方說故云暫時也。

　　矛楯者兵器也矛長二丈建於兵車楯謂傍牌楚有賣矛及楯之人有人來買矛而謂買者曰此矛壞千楯其買矛者尚在尋有買楯者復至又謂之曰之楯壞千矛前買矛者乃問之云還以爾之矛壞爾之楯為得幾許賣者無對自知負言今意取其二言相違以為興例。

　　大經諍論文者彼唯二十一雙於二十一雙中一雙是諍聲聞成聖不成聖故今引之。

　　執者望今成過者在今必成若更執者不成則成過也今雖必成執不逗後又成過矣。

　　並通三世者且約去華前後相望以為三世餘則周會皆得大教在昔亦有開與不開入者名開不入名不開在今亦爾五千未入得名不開未來亦爾教在昔唯大可知至今法華留逗後緣亦名不開未來亦爾。

　　既俱有過者即涅槃中聲聞成聖不成聖佛言二俱有過也授引也護也。

　　小部不同者如諍立五篇不同者又諍四錢三角五則犯重乃諍有五陰無五陰如是等諍但是隨機灼然易殄也。

　　知不知別者權人了了知權示不知實人初中知不知至今法華方始知。

　　初不知後知者元稟小也。

　　如方等至人耶者此問意者緣覺何故不如二乘於三藏斷結已即於方等般若受彈斥淘汰益耶答如文也。

　　疏云問緣覺者梵云辟支佛陀辟支迦此云緣亦云獨佛陀云覺。

　　言出無佛世者增劫減劫俱得有之。

　　彗星者爾雅云彗星為欃搶亦謂之孛(薄骨反)言其形孛孛猶如掃星亂世則有治世則無方之獨覺則可知。

　　在小等者問意云釋迦以大化人緣覺稟小故何徒之。

　　答為護物機者崛山中有五百支佛住佛欲生此先令告令令其徙去若不去者妨於佛出世時稟教之人故須徙之但護物機亦不護於緣覺也。

　　知亦何爽者緣覺縱自知之佛亦徙之不護彼意。

　　疏云不覺徙之者菩薩神力徙之。

　　二十八者捨人天皆經人天中陰也。

　　五含中後三者除中生二人也一中者謂欲界後於色中而般涅槃二生般者生色界已而般涅槃三者有行生色界已長時修行方般涅槃但有勤修無速進道四者無行生色界已經久修無功用行而般涅槃勤修速進二道俱無五者上流於色界中要轉經於四禪天處方般涅槃。

　　及無色般者明無色般人生彼垂欲般涅槃聞佛出世亦能起欲界化而來見佛。

　　彰亦易牽者以同界故故云易見佛。

　　已義含三者只變化即當應化緣覺含於決定上慢退大三也既例聲聞亦應俱四。

　　所化兼二者此即剋體而論所兼得決定退大二人以上慢是傍故且不論耳。

　　尚從座起者經意云此諸菩薩已曾發心行菩薩行由尚超去況未發心者耶故云尚也。

　　目連問佛此諸正士者目連於彼中能問諸正士及知正法之藏以有正法藏分亦未證得有悔四故者以菩薩道時長行遠故生退心也。

　　衍門生謗義少者通人乾慧性地而由生誘故云少耳。

　　袁具見修者見即見濁修即煩惱濁五中專由此二也。

　　疏云言略義隱者但云佛以方便力等是言略但云諸佛法久後要當說真實是義隱也。

　　疏云既以小自翳者應更云自謂為得名為自翳也。

　　疏云妨他大光者當機大智欲聞大法說枝葉成礙故云妨也。

　　執為真極者未得初果等謂得初果等名執真未得羅漢謂得羅漢名執極也。

　　疏云非徒者徒即空也謂非空靳固。

　　如喜根等者大論中釋巧拙二度拙謂聲聞巧即菩薩如文殊白佛過去無量劫有佛號師子音王佛及諸眾生壽十萬億那由他歲以三乘化人寶樹常出不生不滅之音聞者得道諸菩薩等得無生忍新入道者不可稱計佛涅槃後樹無音聲有二比丘一名喜根二名勝意喜根常說實相弟子聰明樂聞深義乃至婬怒癡相即解脫相聞者無悔得無生忍勝意比丘頭陀集禪多生分別因見喜根弟子說實相法不體其理違心起謗至精舍中眾集擯棄喜根菩薩喜根菩薩知其當受大罪強為說七十餘偈融即法門婬欲之性即解脫等勝意身陷入地獄經百千歲最後因此發菩提心雖復出家諸根暗鈍故云遠因。

　　不見如來至功德者應知若據結取後文則應見於劣應今云不見約純大以說此等須存進退兩釋。

　　以聲聞人出三界者但是以出三界機耳。

　　寄於娑婆一期者且約釋迦一期設化五時大小不可雜亂故云即當漸初也若論華嚴十方互為主伴漸頓陳何可簡其大小故。

　　十種大心者一化眾生二為滅苦三為餘樂四滅無明五與眾生發生佛智六供養如來七欲隨佛教令佛歡喜八為欲現佛身九欲入佛智十欲顯現無畏之力。

　　則鹿苑至結取者若以法界為言則鹿苑諸教皆結歸華嚴或結歸法華也。

　　故令教主至不一者顯露常定秘密非一耳何須更加成謗因意云聞經生謗雖是得度之因不免先墮於苦是故今經威神令去不同喜根為他作生謗因矣。

　　實可為例者意云佛滅後弘經人為他說一句一偈皆為結緣種也。

　　亦名章意者如云歎法意令生於尊重說無虗謬意在止其誹謗乃至意在真實等。

　　大體隨時者施開二章不闕。

　　詣謂所至者今文良以開顯為所詣也。

　　開顯二章者開即方便顯即真實餘四略無此二常用。

　　三千為表者兼表三觀及以三昧亦名表事理即是三昧之觀後皆見理也。

　　釋順釋正者反昔反成今順制昔乖成今正也。

　　神縱異迹者高僧傳中有神異僧縱示為惡必先同後異引令入實終無以惡而監於善引此例者以誡也濫之人。

　　並越二途者超於或善或惡之二途也。

　　權名隱實者施前三權此權隱於實也。

　　潛之與顯者潛釋上隱即施三故顯釋上開謂會實故。

　　未甞增減者施亦不減亦不增也法華之宗致若施若開皆是法華之宗體。

　　實教之果源由者指權即實故權為實教源由。

　　釋義之旨歸者唯至法華說於教意若解釋者先騰佛意一代施化咸成會法華若解釋諸經但說當部含教多少被物不同未得談其教意若預說者則探取法華之意而於彼說出佛元意雖施諸教蘇息彈斥淘汰不同意在咸歸真實故也。

　　眾行之府藏者府聚也史書云藏也修小必須正助合行於助達正無不契實故云眾行之時府藏也。

　　徒施徒運者若不得今師之意如來空以三車等運出火宅於無至道場之期。

　　意正引彼證此者須入聲呼若以此釋彼須去聲呼。

　　亦說中道者如佛臨涅槃魔蔽阿難說種種法乃至亦說相似次第中道。

　　但除其魔者此引簡文不同一向開說之則但除其人而會其法矣。

　　疏云父王乃至太子名者大論用此譬伸經屢明般若之意昔有國王久無兒息因出遊獵夫人於後誕娩太子諸妃奏報王聞默然如是至三亦皆默然因乃白王以問其故王答曰我欲多聞太子之名遂且不言令汝數數說之無有厭足其一一奏報者宜各賜之百千兩金。

　　但說者受者者說即是教受即是人而於理上加因果則成四一義足。

　　豈法說初等者開示悟入正是因位不應對果也。

　　本門𠝶長者此中已是本門則後十四品經便為𠝶出。

　　疏果門安得如此者只是果門安得在此耳。

　　疏云開除開出者光宅意方便說三開除五濁顯出一乘故也。

　　疏云菩薩方便與二乘同者通菩薩入空方便與二乘同也。

　　初句結非佛知見者此示結難文也從若餘三慧下文是。

　　將教及理者如向三慧下文是也。

　　初易後難者初之一增得八分故後但二二增之故成後難也。

　　以六七八者一恒皆有二分解則以十二對初地至六地為示十四分對七地至八地為悟十六對九十地為入故。

　　縱非前之兩教者以此二乘未見中道未受三德涅槃之名以將解義簡之故知且在別教以別時長次第學故云得不一也治城秀法師今改為彌勒等是。

　　四依須約四教者三藏賢位為初依須陀洹斯陀含為二依第三果為三依四果為第四餘教準此皆是圓人示三教四依也。

　　安得證通者古人引第五恒等文彼全是別義不可以對通教也歎大謂文殊褒圓即淨名。

　　準聖歎釋者聖即如來自於今經歎釋大師亦準佛歎釋顯出諸經之上況復依而修行道場妙悟故云師資可知意令後代展轉相承皆成師資之道矣。

　　疏云華嚴等者華嚴但明四十二位攝大乘第七釋第四因果勝相中亦名歡喜等十地論亦只釋華嚴十地品瓔珞仁王雖明諸位仁王不出等覺十信發心長別三界即是圓義瓔珞十信即是別義。

　　十梵行空者謂身身業口口業意意業及佛法僧戒十種皆空。

　　疏云開示悟入似有淺深者非竪而竪故云似也。

　　疏云不見開示悟入之一時者非橫而橫故云一時非竪而竪開示悟入宛然不失。

　　四智縱因果相對者意云縱將道慧總對十住道種慧別對十行一切智總對十向一切種智別對十地但成因果各有總別不成開示悟入。

　　疏云寧是法華一意者不是開佛知見一意也。

　　觀無一異者一謂真異謂俗至此位時雙忘入中故云無也。

　　開等別相者只是不辨開示悟入橫竪相別耳。

　　都不見法華大意者須知法華大意只是體宗用三即三德故開示悟入不出於一故也。

　　疏云一切智更無餘事者只一切智慧是無上義除一切智外更無別法也。

　　得清淨故者用一切智證所入理故也。

　　疏云與無量智業者證入初住三因顯現名為智業也。

　　初約三乘者意云初番既有兩二乘驗知須兼藏通菩薩是故疏中云令三乘同得次約菩薩釋專在別教菩薩。

　　知彼義者指所知為彼也。

　　義不可通者論家但云準如來能證經句句皆云為令眾生若非今家四釋焉能於眾生通入理耶。

　　不獨菩薩者三乘共行菩薩也。

　　指所知為無上者一切智為能智也。

　　仍須修行者明此菩薩爾時但修遍行今聞如實須修圓行故也。

　　或指藏通者別人亦有未發心者故著或言。

　　多指別者通人亦有發義故且云多。

　　疏云令外道眾生者應知凡夫外道大同小異異者以外人計常故不同凡也此一番約隨喜位初已上論開等二乘菩薩案位勝進可知。

　　異前二釋者異前初番及菩薩番也。

　　人異義同者只是開示悟入同也。

　　約位通唯在佛界者前約位釋十如約位雖通理性三德正意唯在佛界也。

　　依經者依經句句皆作為令眾生開示悟入釋也。

　　順論者論意皆令三乘同得平等法身故也應知論中者番番竪釋皆以第四句為極然論亦不定判其淺深故使今家於一一番上皆為四釋則使論文三釋橫竪具足方知論具深淺矣。

　　熱行得理者謂入觀則能知能見此二屬行行知於理故云得理也。

　　若深張地位者他人解此乃至云以地為入等是。

　　若除二障者煩惱及所知二也亦名人法二執也。

　　句句橫竪者四釋之中智位為竪四門是橫觀心非橫非竪故云意在不二也言句句者以一句皆具四釋故成句句橫竪具足及以不二。

　　以論廢立者不依十妙釋義為廢依四一釋義為立也今右無量法皆一及十妙即今家立也和舊即右也。

　　語少意含者但云無量是語少皆一是意含也。

　　心塵行法者心謂剎那之心塵即隨心之塵行謂修行之行法謂教法也人謂能修觀人理謂能修觀所契之理。

　　雖不消句者意云雖不消經文若對十妙不無其謂也。

　　問何故經文不依十妙者問意今此經文何不如玄次第以對十妙而後四妙大雜亂耶答如記。

　　六不可越者經文六義次第灼然耳。

　　自行化他至事者自因果即前五妙化他後五妙也。

　　疏云而有差別者四十位即是差別也。

　　存而用略者文存廣中略三義及至解釋但用四一消文故云用略矣。

　　疏云四一者然四並稱一者昔未開會人等多途令開會之並唯一也。

　　雖以果為理者古人雖以是果為理亦一不別出理一之相故云名亦不彰也。

　　以所依能用者諦境不可知見所依也約於智眼乃能知見即能用也。

　　左右互攝者且如理一中若取能知見即位一為便若取所知見即理一為便則成以所攝能也教行人亦爾如下自釋。

　　是體非是者破執也一念之心理雖即是事全在迷三惑具足不可不觀而但守之即故云非也。

　　疏云外藉法雨者讀誦解說及傍行六度皆名法雨也。

　　疏云顯出真修者證真修又修修常會真即是修於天行故也。

　　性得者本性得之名為性得。

　　准義至十住者如前經文內加觀行外藉法雨等。

　　疏云如量至眾德者如量屬不思議假行所以能持眾德德從行立故如理元照理故遮諸惑也。

　　月愛喻也者月體常圓譬理無增減白黑別譬智斷不同。

　　疏云一道慧見道實性者道為所踐清淨智為能踐。

　　具如止觀第三記者論有多解或因中總名道慧因中別名道種慧果上總名一切智果上別名一切種智論云或言道慧道種慧單明權實一切智一切種智復明權實謂道慧實道種權一切智實一切種權也。

　　如彼俗境數量者俗即是真之俗真是即俗之真故云如於實理契之。

　　然一一位各具至入者二智謂理量不二謂雙入即雙照竪則對四位橫則位位具四別教不爾故須辨之如理在住如量在行不二在向雙入在地。

　　專釋此四者若但釋此四所從則先教次依教修觀觀成智智則明明則入位故不同此也。

　　應知位智多約於竪者以竪中有橫橫中具竪故云多也。

　　約觀乃成非橫非竪者亦應云而橫而竪何者而橫故詑門以義成觀而竪故依位以生智也。

　　並是約非橫竪者一一皆依不二理故。

　　教四者只是圓有等四門相望自有淺深故云似也。

　　雖對開等者意云今如四門雖對開示悟入但是四門義同開示悟入非謂同於約位淺深故也。

　　故下更以理性者從通則四下文是也。

　　且語大略者此中但云一心三諦之理為不思議境未悟十乘觀法故云大略。

　　餘三例然者理上既具教人行三是教等三上一一悉具餘三矣如云既有於教必有稟教之人人必修行行必熱理人理行亦爾如下釋云約門釋為教觀心是人約智是行意位之所階是理一也。

　　似借論文者一往觀其義熱似如借用論文為釋義之本故云似也。

　　准次第論者準聲聞次第經歷始從鹿苑終至般若皆是自謂故也。

　　教行准知者由窮子在昔自謂則成權覆於實置令所稟之人教主謂成滅所行之行但趣灰斷故令開之無不真實。

　　非立名者但破其判文非破佗立教一名也。

　　却指所作者所作屬於化主故云教化。

　　具列良由此者重結束釋理一文具於四釋所以約位釋屬理約智釋屬行約門釋屬教約觀心釋屬人即是以能而釋於所故屬理一教行人三須準前理皆具四釋可知。

　　玄文有破者如玄文第二卷初廣約光宅義以破光宅以光宅明今昔因果體位用廣高長狹下短今昔於四一章安破使今四一不成今昔具四一今昔相對二十四對(云云)。

　　況今復以菩薩為第三者許光宅以菩薩為第三也。

　　嘉祥尚然者嘉祥舊疏亦云無於二乘存於菩薩復稟化者寧得異耶故云尚也別教中三乘者菩薩聲聞位在十住菩薩支佛位在行向菩薩大乘位在十地。

　　定慧至盡門者只是中道三昧耳。

　　二別二合者教一行一別人理合在教行中也。

　　令理滿故者九世屬事平等屬真令觀於事見平等理體遍故云令滿也。

　　剎及眾生皆為能說者此明眾生身中毗盧遮那為毗盧遮那身中眾生說法毗盧遮那身中眾生亦向眾生身中毗盧遮那佛邊聽法即是剎中有眾生佛佛中有剎眾生眾生中佛剎中佛皆能說故而不思剎及眾生至說者斥讀華嚴之人既有能說必有所被即是生佛身土互為能所道理任運常說只由生佛不出一念故也又復應知由正有說依方有說為有依前說法而正方能說耶何以故良由萬法悉屬心故爾。

　　彼此互明者若識今經三世佛同則知與彼大體不別若了彼經融則知與此無二亦是塵剎生佛等互明。

　　疏云正是化主者只是為現在十方化主釋迦是此方化主也。

　　何況有實者應云何況即實文語從便耳。

　　應先開章者至三世佛章初應更開章也。

　　無開權總者明經文闕若更有者經應云舍利弗是諸佛亦以無量無數方便種種因緣等。

　　總別不便者猶闕開權一文則成不便也何者三世佛章各有權實文是故成別矣所以不於三世佛章初開為總別二章者良由此也。

　　所著即是根者疏文加根釋者為能生成於欲性二事又根以能生為義欲以怖須為義性謂所稟本分根能生欲稱過去習欲成性故曰未來然根欲性三無時不有隨其義便分對三世非要隔生別別而立。

　　但恐不了所施之意者施意在顯真實耳。

　　有人云單五三藏等者讀天台人作此對。

　　然單論至小異者單論約顯露相入約密故有小異疏云如是者明體相者此文攬相以釋體也。

　　疏云四釋結者經從故諸佛以方便力下結文也。

　　後後增七倍者七極微為一微量天眼輪王之所見矣積七微量成一金塵一解塵向金上住又解塵透金過至下水塵皆有兩釋也積七金塵成一水塵積七水塵為一㝹毛塵一解㝹毛上住一解量如㝹毛端乃至牛毛皆有兩釋七㝹毛為一羊毛塵七羊毛為一牛毛塵七牛毛為一隟遊塵七遊塵為一蟻七蟻為一虱七虱為一穬麥七穬麥為指節三節為一指二十四指節橫布為一肘橫一指有七分五釐一肘有一尺八寸竪積四肘為一弓謂尋一弓有七尺二寸竪積五百弓為一俱盧舍俱盧舍二里八俱盧舍為一踰繕那踰繕那十六里。

　　一剎那者依攝論明具有十二一一剎那此翻為一念二怛剎那此為瞬三羅婆俱舍云臘縛此云一息四摩睺羅俱舍云牟呼栗多此云一須臾五一日一夜六半月七一月八一時九一行十一年十一一雙十二一劫仁王經云一剎那中有九百生滅即是九百生滅為一念一百念為一瞬六十瞬為一息三十息為一須臾三十須臾為一日一夜十五日為半月三十日為一月三月為一時兩時一行即半年也於閻浮洲中日行路有外內極北至極南相去六百九十由旬一百八十日從內至外又經一百八十日從外至內故名行兩行為一年二年半為一雙雙謂潤月兼本月為一雙也。

　　劫相者梵云劫波羅此翻為時也亦是有濁之由光音天墮地即是有濁之由若無天下亦無於欲。

　　次煩惱去復總中者總中別故煩惱是總下三是別言四別者兼煩惱耳。

　　所通非勝者但至非想故云非想勝以計非想為實故。

　　十六知見者文在大品大論廣釋謂一生者見計我能生眾生如父母生子二養育見計我能養佗三眾數見計我有五陰十二入十八界四人見計我是行人五受者見計我後身當受果報六起者見計我能造後世果報七智者見計我五根能知五塵八見者見計我根塵能見於色及起邪見九我見謂橫計五陰名之為我十眾生見總攬五陰名為眾生十一命者見謂命計連續恐斷十二作者見計我能有所作故十三戒取見者禪非出道計為出道故十四使作者見謂駈䇿由我故十五使受者見苦樂由我故十六十使起者見令其還生欲界名起者。

　　屬邊見邪見者有無屬邊見六十屬邪見。

　　若色大我小者計色大我小我在色中我大色小色在我中我即是色離色是我四陰亦然計五陰屬身見身即是我故計有我無我即邊攝。

　　本劫本見等者計八萬劫初為本八萬劫終為末末見四十四本見一十八合六十二不出計神及世間常無常有邊無邊計從父母衣食長養而生即屬邪見以遠不達業力因緣故計現在五陰自然而得涅槃等即是戒取攝瓔珞等如文。

　　一一有六十五者以一一界皆具五陰故爾若無餘十七界則一界皆不成界故須一一相成所以一界皆具六十五也。

　　以根對土者亦無別意但是飜到對句耳疏云鴦掘經云舍衛城北有婆羅門女生於一子名一切世間現至年十二人相具足聰明善說時異村中有婆羅門名摩尼䟦陀時世間現從其受學四韋陀典師受王請留世間現守舍而去婆羅門婦見其端正而生染心前執其衣世間言汝是我母豈生不善婦人懷愧以爪自獲以繩自纏夫既還已恐世間現露其不善先語夫言汝行之後彼世間現乃於我所有不如事師云是大惡人而語之言汝殺千人取指為鬘冠首可得免罪成婆羅門時世間現便禮師言善哉受教增一云如是次第殺其千人取指為鬘母因送食便自念云我聞師言害母生天便攝母頭以手拔劒欲害其母佛尋往彼放光照之彼復念言我亦云若害沙門必得生天放母逐佛佛便除行復道而去鴦掘經云鴦掘奔趂不及乃說偈言住住大沙門淨飯王太子我是鴦掘摩今當稅一指(凡三十九行)佛以偈答云住住鴦掘摩汝當住淨戒我是等正覺輪汝惡釰稅(凡一百六十七行)乃至投劒深坑頂禮佛足佛命善來便成沙門得法眼淨其後佛為說法得阿羅漢鴦掘經得無生忍障雖不如闍王造逆已成害佛及母方便兼殺九百九十餘人如是重遮不障證法良由根利故使爾也。

　　疏云盤特是者法句經第一云佛在舍衛有比丘名盤特新作出家稟性頑塞佛令五百羅漢日日教之三年始獲一偈阿含大論云九十日佛愍傷即呼著前授與偈偈云守口攝意身莫犯如是行者得度世盤特感佛恩深誦得上口佛告盤特汝今年老唯誦一偈人皆知之不可為奇須解其義所謂身三口四意三觀其所起察其所滅由之生天由之墮淵由之得道泥洹自然分別乃至無量妙法心開意解得阿羅漢由無遮故其根雖鈍易得道果(云云)。

　　一一門說其所以者隨根利鈍及以待時不待時等故有二味八門不同故也。

　　若信進等五者還對上中下根一一根皆具五也。

　　故云一往者有障不障故云也。

　　疏云即執非為是者意云佛初即說真常樂等外人便執邪常等而為究竟故云執非為是。

　　四念處所治者由外人計五陰以為四德故佛出世先令觀陰修四念處治於邪常樂。

　　兩醫者大經第二云復有明醫從遠方來曉八種術善療眾病知者方藥從遠方來是時舊醫不知諮受反生貢高輕慢之心彼時明醫即便依附請以為師諮受醫方秘奧之法語舊醫言我今請仁以為師範唯願為我宣暢解說舊醫答言卿今若能為我給使四十八年然後乃當教汝醫法(云云)八術者譬於佛能治三教菩薩兩教二乘斷結外道苦行外道空見外道名善八術四十八年謂是外道修根本四禪四空四無量自行化他讚法讚者四箇十二則四十八並不出於界四倒常樂等名同故譬於乳邪正天隔故云好惡(云云)。

　　煩惱違順相待者得好即貪得惡即嗔等是。

　　名通兩處者應用樹名之下即枝葉為法枝葉名下四大為法以為況喻也。

　　煩惱通聖者非但聖位能斷得善外道亦先斷下八地惑故云通也。

　　增通餘聖者支佛輪王也。

　　又增與滅至無者只於大乘增減俱有或增減俱無如一百八十劫空過無有佛亦是例小乘亦爾。

　　眾生准說者在凡夫數數生滅故長若在聖位濁盡不久故短也。

　　命是不相應行法者十四不相應行中有命根也帶五陰法而論連持長短時也。

　　時通內外者在小三災時名內在大三灾時名外又正報在時名內依報在時名外。

　　隨三不同者隨火水風三次第上生故云生三禪處也。

　　乃以大乘密而斥者但云實得阿羅漢不信此法成增上慢但云此法不云大乘故成密斥。

　　疏云無增上慢即行一者既無謂得之尤必習進求之行。

　　疏云次釋疑為三應先將所以者何下經釋上開除之文今成開除之相然後方立疑端疑端如疏從佛滅度至是人難得即生疑之辭也從若遇下釋疑左溪文句從若遇頭著一默准此應更分為二先疑次釋矣。

　　有於因果至過者若斷四住之因只應感得灰斷之果若言感得變易常果者則同因是無常而果常之過也。

　　邊際之力者他宗皆云得羅漢已即用此定持父母生身從初地至八地經一阿僧祇劫從八地至等覺又經一劫麤身方盡始入妙覺矣。

　　有引羅云者他人引傳云羅云今現在天竺有長者請僧奉食行乳與羅云羅云斷負長者問食不堪任答無但佛去後世與佛在世諸種皆薄今日乳不及佛世水羅云即撥地開聖種在世水與長者長者嘗果勝今日之乳以昔好水隱在地中故爾他引此事皆由邊際定力所持故不滅耳今亦破之善持至一劫半劫容有此理若生界外必須捨身論有明文引小非例。

　　故知博地之言者他云生滅度想及於餘國值餘佛得度者是博地凡夫預生滅度之想此人即橫於佗方見佛聞法非羅漢羅漢邊際定力不捨此身近代皆同此判也。

　　而須商議者昔不迴他土迴敦逼迴等。

　　疏云忽聞異說者他意云餘佛語諸聲聞云汝等應發菩提心求無上道何容住小等。

　　信不信意者羅漢執重重難信故須敦逼及他土信凡夫具煩惱無定執心故易信也。

　　凡夫上慢有五者圓鏡云今且依經論增上慢有四差別一者凡夫起五上慢一於四善根二於初果三於二果四於三果五於無學二者須陀洹人起三種慢三者斯陀含人起二種慢四者阿那含人於無學果唯一種增上慢也。

　　仍從拂席者者意云上慢不盡拂席不拂席者現應得度矣。

　　名同義異者大論取缺壞不任受用以對根本大經取微有缺損故對不雜故云各有其意。

　　尚名為漏者意云由無後二故前四名為有漏縱有後二復屬四果故知上慢之人律儀不具。

　　疏云對文者對四果四禪之名以為究竟。

　　化他權者體外權也。

　　況指權是權者謂昔無權名今方指昔以為權權非究竟知非究竟即顯實也。

　　經云種種所行道者行七方便之道。

　　過未仍從現說者九言生欲者皆從當世現在上生必不從現在過未而起故云仍從現說也。

　　疏云九部十二部者彼依大論等釋文相甚廣今略出十二部相一修多羅此云法本亦云契經亦云綖經達摩鬱多羅云始從如是終訖奉行一切皆名修多羅此總相也於其總中隨事分出十二部經餘直說法相者是別相修多羅也二祇夜此云重頌重頌上長行者是三和伽羅那此云受記謂記三乘六趣經爾所劫當得作佛或得二乘道或受六道身皆名受記四伽他此云不重頌新譯云諷誦不誦長行亦名孤起偈也五優陀那此云無問自說謂妙法甚深無能問者故佛自說又有法非甚深而赴機宜無問自說也六尼陀那此云因緣謂一切佛語緣起事如毗尼中有人犯是事故結戒修多羅中有人問故為說是事七阿波陀那此云譬喻法相微隱要假近以喻遠寄況以彰理如中阿含長譬喻長阿含大譬喻等八伊帝曰多伽此云本事或因己事說他事或因現事以說往事如云我昔曾於二萬億佛所為無上道故常教化汝等九闍伽陀此云本生謂本性說自生如云曾為師子受獼獲寄二子眽脇肉以𧵍獲子於病世作赤目魚施諸病者等訖詑本生以彰所行名本生經也十毗佛略此云方廣語廣理廣為菩薩故說大乘法是也十一阿浮陀達摩此云未曾有說希奇事由來未有者如佛現種種神力放光動地眾生恠未曾有也十二優婆提舍此云論義謂諸部中言義隱覆往復分別得明所顯寄論義以明理也此經指九部為入大之本則九部是小方廣授記無問自說三部屬大如玄文廣釋或大小各九或大小各十一各十二約四教廣辨其相(云云)。

　　佛慧為理之行者以佛慧為取理之行也經云說佛智慧故者以用三教引導眾生令堪聞法華故云說佛智慧故也。

　　即上句所者無無三句是也。

　　通真含二者含但不但但名半不但名滿故云半滿相對也。

　　由闕別者由經闕圓入別所以疏文引長行經文無有餘乘來此釋出圓入別之相有人云傳寫悞者殊不體文經云如其所得法者即以自行智契境名為所得法經云定慧力等者定能寂慧能照定能神通慧能說法自嚴法身又能度物。

　　疏云口無欺誑者說實相印是也。

　　疏云今明現在論願滿者圓鏡云有人云迷時立願悟時無願如彌勒經云久念眾生苦欲拔無由脫今日得菩提豁然無所有此現違經事須融會原佛有昔發願之時亦不定言度眾生訖方始成佛但云眾生無邊誓願度今成佛道盡未來際度脫眾生故不違本願言滿足者四願之中三願已滿就多為言亦是滿足度生一願此雖未滿願心不捨亦名滿足。

　　疏云總佛門末者雖有一不虗章在前已別三從多名末耳。

　　疏云五濁障三者三能治濁即是三能障五濁。

　　初釋對他者謂一不名眾生以他多故故名眾共。

　　後釋即是功能者業力功能能流轉故。

　　疏云靜心取戒者謂憶昔由破戒故致令生此或因此念得離輕繫地獄等。

　　疏云靜諸根者以餓鬼因多舉緣忽能一念靜諸根歸依三寶即得出離(云云)。

　　疏云今說五道造業者黑是否色殺盜罪業墮於地獄此業麤惡否相先彰故其人色黑堅貪之業墮於鬼道鴿色黲然慳貪之人護惜己物恐他侵求故恒為鴿色無慚之業墮於畜生彼無慚人凡有所作多負內心故其色蒼黃赤是喜色五戒人業持戒之者絕諸憂畏故其色恒喜十善天業行十善者三業俱淨故其色白。

　　入胎經者止觀具列三十八七日乃至最後第三十八七日由風力故身轉頭向產門申臂而出等(云云)。

　　足明濁意者今文正意由濁有故須施三權即具其意。

　　俱舍至五位者瑜伽又有八位漸次增長者若已結前肉猶稀時名藉羅藍(此云類滑亦云和合)若表裏如酪來至肉位名遏曇(此云包皮)若已成肉仍極柔軟名閇尸(此云耎肉)若已堅厚稍堪摩觸名健南(此云堅肉)此肉轉長支分分相現名鉢邏賒佉(此云支節)從此已後髮毛現即名此現位從此已後眼等根生名為根位從此已後彼所依處分明顯現名為別位又大經云所有肉色隨時而變歌羅羅時異安浮陀時異伽那時異閇首時異諸疱時異差別論云此身初業於初七日成迦羅(大集云如亭歷子)二七日成頞浮陀(如小棘)三七日成俾尸(如頻婆果)四七日成訶那(如胡桃穀大集以此位在閇尸位前)。

　　疏云轉現腹相者只是五藏相耳。

　　又作諸異相者腹如白布綖等。

　　疏云如大品中者但於一世計身五陰我大色小等即名身見已如前引。

　　後料簡中方有者長行文云命短劫長文是。

　　疏云不虗今更頌者長行勸信與不虗共為一段今離為二故云更也。

　　疏云過去無數佛者一者過去已開權竟二者若未開權者至今方開故約過去明開。

　　疏云正因佛性者以修得緣了共取正因方獲分果第一義理也。

　　餘文多用者只是餘文多以藏獨為異方便耳。

　　七方便名通三味者除於人天此二非方便未修觀諦無進趣故以三味中除圓已外方便攝盡。

　　即是所期者登地已上中理也若順次第三諦者十住為無相十行出假為相向後為中道也。

　　在昔聞權者只是聞於開權耳。

　　往佛亦爾者謂今佛正開於在昔開權之人過去佛正說法時亦如今佛故以引往佛已開顯竟而證其同經云若人善軟心者以順中理故也。

　　疏云造像等者若准優填王造像經云先感人天受諸富樂次生淨土遠趣菩提疏中約其任運而得彼經約能迴向者說童真第八住名。

　　非深非淺者凡言開權者先了善體全是實相之理不當深淺方可開淺即深故云而深而淺也。

　　著在於微者菩提果善全在於微故云深即非深也微即是著者只此微善開即佛因故云淺亦非淺也斥二失者橫竪二失也。

　　皆應理釋者古人唯約理觀以釋童真故在初地若如此者散心等皆應理釋何獨童子耶。

　　但尚佛道者古人但見皆已成佛道之言則一向從果而釋。

　　疏云應住果報者住人天果報也。

　　理數咸滅者一毫之善咸趣滅理涅槃。

　　苟順凡情者佛且順凡情也。

　　善不受報者生公云善法體不受報以其貪壅情暢等。

　　隨生納福者若未發心已前但由眾生隨處受福非謂善法不受報矣。

　　善體無力者若無願行導之善體終無自至菩提之義故云無力。

　　體之導之者以一大觀體之以一大願導之。

　　往已成非者只是未開未成佛因故云非耳。

　　唯有惡境界性者然准大師金光明疏中釋云六根取六塵境名惡境界性今云惡五陰者以所屬能名為惡陰亦非惡異體。

　　俱無果性者俱無極果性也。

　　互得有無一邊者有善者無惡者有惡者無善俱無者善無惡用惡無善用故。

　　善人常出者有信心故出以習浮故不沒俱有者有理性故。

　　世諦因惡者於此身上而起於惡故名因惡。

　　世諦果身者並有五陰果身。

　　具如止觀第五記者彼仍多解今但證同故云不暇若約了義二人俱有性德性但無不退性闡提人有修惡性善根人則無善根人有修善性闡提人無即圓四句也。

　　疏云簣者土籠也論語云譬如為山未成廿一簣止吾止也謂未成而止也孝子云合抱之木生於毫末九層之臺起於累土千里之路始於足下。

　　並有所資者俱云佛道不云理一者以理一正因為緣了所資故且約於能趣。

　　以說人事者人天等人也低頭舉手等事也。

　　不可存法去人者文中但云開法不云開人然經文且從一邊以說小善既開成於大善人亦隨法而開故云不可去人也。

　　疏云後一行至種子者不同唯識立種子名今云種子能生可發故以約此開之經云玫瑰赤色說文云大齊珠一曰石脂美好曰玫圓好曰瑰。

　　造像者如造像功德經云若人臨命終發口造像若金鐵僧帛沙土乃至如麥穬大纔得人見亦得滅除三世八十億劫生死之罪。

　　制諸弟子者如阿含云佛昇忉利以神足力制諸弟子不令知處二王憶佛因成大患大臣白王造像供養優填王以栴檀香造波斯匿王以紫磨金造各高五尺初召工人與其重償無能作者毗首羯磨化為人來為王造像下斧之聲上至忉利聞者解脫。

　　以輕望重者或造者心輕未有報毀者心輕亦爾俱重則有現報。

　　以毀望成者造既有福毀必獲殃。

　　於五戒上者應云五戒之下有眾多失意罪今從語便云上耳。

　　六齊白者先只有六齊日從唐三藏始加十齊日今從舊說故云六耳。

　　唯除洗浴者除此一事外餘皆應供養法以經卷不可湯浴故。

　　經云乃以一華者舉少況多也。

　　供養於𦘕像者𦘕像尚爾況真像耶。

　　經漸見無數佛者尚見無數佛況一佛耶餘句經皆是舉少況多矣。

　　善文藝者植每讚佛經輙留連翫以為至道制轉誦七聲昇降屈曲之響世之諷誦成憲章焉曾遊漁山聞空梵聲清颺哀婉其聲動心獨聽良久而待御莫聞時王深感神理乃取聲節像為梵唄撰文制章傳為後或。

　　彼是已為實因者意云彼是圓修之因不須更開今為開㩲故與彼別。

　　疏云能開㩲薪盡涅槃者意云自成佛道已復能垂應八相成道為他施權然後顯實即開他薪盡涅槃也。

　　一止高樹者止高樹喻人天止下樹喻地獄雖二所不同其影齊到。

　　一念三千非自他等者彼自行境中一念與三千對推橫竪四句皆不可得方具二空。

　　智論中論等者今家依智論立性相二空依中論立三假四句觀法准理者准道理也准義者真如實相之義體具二空。

　　由謂自他等者此即推理性三千也以無明為他真如為自共無因以成二空也。

　　曉此性相三假者誡今行人須曉今家明理性本具三假及以二空復了修中三假及以二空。

　　空與不空者空即空如來藏不空如來藏亦應更云非空非有藏即中道也行即行藏理謂理藏即用行藏達於二空及以理藏方成修性矣。

　　為在何因成種成性者為用前空藏成種等為用不空成種等耶。

　　類種者彈指等為緣因聞一句法為了因聞所觀真如為正因類種又觀於法身即正因類種。

　　即是說由者由染緣起扣淨緣起故有於說即此淨緣名為說由。

　　為其種緣者其謂眾生也。

　　俱性並種者十界皆具性德三千無始不改無始可生故云並也。

　　疏云欲起佛種者謂為眾生起佛種。

　　十界展轉互論者只是界界皆以染中有淨淨中有染故云互耳。

　　緣了功能相成者以緣資了還以了了於散心志心因緣之事令成緣因若無了了事事不成於緣因復以二因資於正因故云成也。

　　疏云一起一切起者一起謂法身顯現一切起謂因時觀智而成智德因時萬行而成福德三德圓成故云一切起。

　　依正主伴者謂依正主伴俱成身土互見融容相即故云一成一切成又一塵指所觀所施之塵咸成緣因。

　　此為消經者只是不辨其修性融即耳。

　　具兼修性者彼不思議中具三種境謂理性自行化他也。

　　性種者結成正因也。

　　正行為了者彼十乘中唯第七助開為緣因餘皆名正行即了因不思議境即正因也。

　　先推性中至他者即法性之無明為他即無明之法性為自無明法性和合為共法性無明二而不二即是無因也。

　　方推行他者此約修行中則以性執為他亦以即無明之法性為自二他雖即不同法性一自更無有別故云共推一自也。

　　泯於修始者初心即亡泯不二也。

　　雨照同明者於一念中照性照修故云於修照性於性了修即其相也。

　　雙惑者謂理惑事惑即是性中無明行中離著也。

　　眾生正覺重出是法者意云即此眾生事法名為是法即是眾生住諸佛如中諸佛住眾生如中故不異也。

　　分局定限者真如之外更無別法故云分局也。

　　此局即通者染淨全體是如故也。

　　局之極也者以真如之外更無有法也。

　　通之盛也者下至地獄上至於佛無非真如故云盛也。

　　如布衣登極者布衣譬眾生理性也登極譬正覺極也。

　　相可表熾者以染淨二緣起為表熾也。

　　不礙二途者不礙依正而已故云依中有正正中有依全身是土全土是身(云云)。

　　咸以人攝者由人稟教行行顯理改迷從悟故云也說不可盡者意貴在改迷不可唯約諸經廣談如位。

　　事理通總者前文但云眾生正覺如位猶通遍於事理故云通總。

　　緣了與六法亦復如是者緣了不即者理未即是須修方顯故緣了不離者全性成修故。

　　大經損象者大經如來性品云譬如有王令一大臣牽一白象示諸盲人象盲各各以手觸象王問象盲象為何類其觸牙者言象如芽根其觸耳者言象如簸其觸鼻者言象如杵其觸尾者言象如繩其觸脚者言象如臼其觸脊者言象如床其觸腹者言象如甕次合喻云或有說言色是佛性受想行識及於神我亦復如是各執俱非故今文云不即不離。

　　行及神我至種者我以自在為義神我於行生計博橫計我即成常等故屬緣因。

　　餘數及色者以色淨故般若淨也故屬了因。

　　又行及神我者我於行而生計著同屬緣因受想心所了色法性故對了因識即心王故對正因。

　　對通別者四念處對三德別對也一一德皆具四德即通對也釋曰由觀色身淨德即般若故色對了因觀心成常常即法身故識正因觀受成樂想行我我樂自在由行斷惑兼得神我總此四法而對緣因彼即約於念處此文直對三因故云各有其意。

　　第四總以人一理一者上現在佛章總結三世佛章經云舍利弗是諸佛但教化菩薩欲以佛之知見示悟眾生文是。

　　經云及諸根利鈍者七方便人傳傳為利鈍也。

　　第三譬去　應云從我始坐道場去即別譬中第二譬名𮄊大施小譬就此又二初六行半𮄊大次十一行施小並顯實為四則成六意也。

　　彼但有二者只有權誘及平等二若總述今別譬以破之則五濁開三並開權一顯實一不虗一為六亦得然於今現文終成不便矣。

　　乃以開權為第一者此文即合對各賜諸子等一大車若將對願時賜與是第一譬故不便也。

　　疏云始末言異者始謂諸佛末即釋迦他意云諸佛開三與釋迦不得說一乘言雖有異只是皆為顯於一實耳。

　　太為疎略者不應信解及宿世故。

　　又闕五濁者上諸佛章闕五濁及敦信二章也敦信與不虗合說也。

　　三佛准例者兩則指上兩則指下故。

　　疏云暢師六譬者一宅中眾災者從國邑聚落已下文是二覺者唯佛者從長者見是大火已下文是三眾生不受者從舍利弗是長者作是思惟已下文是四說三乘樂從爾時長者即作是已下文是五還為說一乘教從爾時長者各賜諸子等一大車已下文是六結不虗者從舍利弗於汝意云何已下文是龍師與此大同。

　　文廣頌略者意云龍賜不聞總譬則成文廣但立六譬又成頌文略也。

　　先分為四者此明今家於別譬中先大分為四章文分為十故云多也。

　　望今至六義者一五濁二開權三顯實四歎法五敦信六不虗此三若合但名不虗也。

　　合為五者總一別四也。

　　法中有妨者今家從我見佛子至恭敬心二行頌人一故不可開若離開者人一義不顯故不可也。

　　但成五義者只成同今家總一別四故。

　　疏云又十譬至參差者先破文相相違失次從又大小下破義勢相違失於中又有三失皆由第七譬中明於父喜故有三失應云法說明大因故喜大因文如經云舍利弗當知鈍根小智人下一行是。

　　父喜者今我喜無畏是譬說敘小果故喜大障將傾故喜故記中云由光宅五六七文也。

　　而章目未穩者只緣離咸以恭敬心一行下譬之本則成未隱。

　　免難本者意云光宅但合五六依今家大機動為下索車本及第七佛歡喜同今家為下免難作本則無失也第五除免難第七名佛歡喜為免難本即與今同只由光宅第七單云歡喜為歡喜本故被破也。

　　更進用下句者取於下句以成父喜文也然大機動須取光宅第五譬破之。

　　疏云大障將傾者即是斷不斷難何者法說大障將傾即是未斷譬說小難已離離即斷也今立大機動為索車本異於光宅口雖索三而情在於大已入方等般若故父喜亦爾時法說既入於大因及大障將傾不可譬說見少免難而喜若依光宅故不可也。

　　久近今昔者今文且明體用本迹不從久近及以今昔判也。

　　只可為分為二三者二即總別二譬以信解宿世不出相失相見。

　　三譬者從又一時分為三分是。

　　但依三節者初總別各一次總六別四為第二節次從細派更開下別譬為十即第三節也從又一時下三節但是更屬當上三節耳又是有時成作此分也。

　　四譬者即指若約廣頌更開四意文是。

　　合五六者合第五歎法第六敦信總為第四不虗譬耳。

　　疏云為下四譬作本此亦通三周者然下因緣周經文文無不虗從義合有大判耳。

　　疏云如於諸佛之是者如於諸佛先權後實也。

　　疏云鑒小機者小唯在藏方便則通通指七方便也。

　　不須苦論者若廣引諸文例令其齊恐失經旨故不可也。

　　疏云障不獲已者已者止也謂事不得止方便施三。

　　今但頌數等三者上文有體相但有如是二字耳還只覽釋文以釋體相耳。

　　六必五故者若有六道必有五濁故。

　　疏云圓照群機者群只是漸頓二機及十界機。

　　疏云又四眼入佛眼者若約四教者前三教當教橫論悉具五眼若竪論者前二但慧眼別地前但名法眼登地方得佛眼故。

　　不可於此強生分別者斥弘華嚴人也他云我盧舍那佛說華嚴汝應身佛說法華是故破之令知法華定是報佛所說二處佛同兼獨近遠不可得齊。

　　而辯體用者藏通真諦於四眼別證及圓中道體用加於佛眼也。

　　三受者此三是般若中明屬於通教有見即三受也。

　　疏云受菩提決者只是不住生死等名為菩提耳六哀者六塵減損六根損耗般涅槃因也。

　　其業未滿者在人中造六道業餘未滿者未能牽生即彼滿者先牽墮獄等獄畢方墮先業而生天等(云云)。

　　疏云或言卑下者最在六道下故。

　　有情非情者初能縛來人是有情牛頭獄率是非情名為苦具故又無慈心故。

　　共業者由於罪人一業所感故俱舍論判為非情也疏云頂生者是輪王以十善化世故令善思惟等。

　　疏云又人能息意者所修善根不住生死能得達分故。

　　疏云行勝心者菩提心與涅槃界俱。

　　疏云行鄙心者謂三惡道心也。

　　疏云又天者天然自然者此五字應恐是重出謂自然而有名為自爾非天然之理也。

　　或責地論者弘華嚴人却嗔天親菩薩判十地次第不許二七日後說華嚴經也。

　　顯密有殊者若秘密為言可引三七已說法華顯露而論終無此事。

　　當知法華報佛說者應知若開近顯遠已此他受用報即本地自受用報佛也此答由小雲與地論二七三七不同故今伸之令不異又復應知道場疑宜於大即是華嚴小人一邊無機不受不受之相即當不受法華一實譬品信解皆然。

　　道場在摩竭提國者此是不思議而廣而狹摩竭宛然即狹而廣一一毛孔重重融即無非法界(云云)。

　　感恩報德即對治者有恩不報豈非大惡故以報恩洽不報恩惡也。

　　具如律文等者律三千威儀經云經行有五處一閑處二戶前三講堂前四塔下五閣下四分律云經行有五益一堪遠行二能思惟三少病四消食五得定久住。

　　無明為根者婆娑云過去二支為根現在五支為質現在三支為華未來二支為果有華有果謂凡夫無華有果謂學人無華無果謂無餘義推小華有果謂學人無華有果謂有餘此乃屬藏通二教耳寶性論緣相生壞四事俱無方名永壞緣為根相為質生為華壞為果即界外兩種十二緣對別圓也。

　　細釋出至今文者只是今對四教耳前二教真諦為無漏法林二教實相為無漏法林也。

　　問雖涉五者問意者天中既勝何不於天而轉法輪答如文。

　　稱讚業佛因者三十二相中一是稱讚師長父母為因。

　　大神變者如大經云我於爾時為六師故從初一日至十五日現大希有神通之力(云云)。

　　以示化儀者示己心中化儀也。

　　雖促者以有宗中所計轉法輪即得羅漢故云促也若約跨節者通四如來只一如來即跨節義。

　　疏云上文兼有其意者只是亦兼有人一耳。

　　種智等者等取教行理教為能顯行為能趣理為所趣。

　　此應有四句者者為對前文令知今文四句全顯法華皆是大機發也。

　　餘文多在至味者只是餘三句耳。

　　非不經時者此人從無量義座席來經於六瑞及彌勒文殊問答時也。

　　內於中者只是動於中懷情歡彰外耳。

　　被斥不謗者二乘人在方等中具有三業俱失一不識如來尊特之身及諸菩薩命令登座以辭不堪此將不思議身斥為身失也二不解佛之所說如不思議品說不思議法門身子等不解則是口失也三不解佛之善巧即意失也如方便品婬舍酒家等又不解方便隨宜所說即是不解善巧也。

　　赴亦自分於顯密者昔密今顯昔生今熟。

　　問鹿苑至小果者此正問於法說經文也文中得小果已即便顯實不經二味故有此問也。

　　義當出宅者意云法說正與譬喻品中出光宅義同。

　　開體命者體即方等命般若如信解中體業命和合為一領付譬。

　　豈與光宅為儔者光宅但云索小車不云口雖索小意在於大故不可得與令為類也。

　　此中且小者且先與小乘人記耳。

　　行與者江鄉言音。

　　真雖不殊者此述二乘疑也何者以二乘不知法華前有利根菩薩得記鈍同二乘今日方得是故述疑疑於菩薩也。

　　初後行殊者此述別人教證二行不同也又前二教教證俱權是故別人又不同前二也。

　　具如釋籤者彼釋名廣解謂十界十如權實之法此法即妙故云妙法將妙歎法故云妙法將六萬歲俱留孫佛出四萬歲俱那含佛出二萬歲時迦葉佛出世也。

　　疏云後半行結弘經體者只是結弘經體廣耳。

法華天台文句輔正記卷第四


卍新纂大日本續藏經第 28 冊 No. 593 法華經文句輔正記


法華天台文句輔正記卷第五(輔妙樂記)

　　吳興永定寺　釋沙門　道暹　述

　　釋譬喻品

　　將釋此文先敘題目今品雙用權實為名何者以法說周既雙明權實是故譬文雙譬於法在昔須云鹿苑三車在今須云等與大車所以權實俱名譬喻也。

　　大九無譬者圓鏡云大經云為利根人說大乘九部略於譬喻即其事也。

　　應有譬成小者便破他也。

　　有云至多門者圓鏡云來意門者此經又雖七軸宗歸一乘但入此乘有種種門或從法說門入或從譬喻說門入或從因緣門入即其相也。

　　若今若昔者今即大車昔即三車也。

　　以因緣等者等取約教本迹觀心三也謂今昔譬喻皆具四釋昔則權實相對今則唯圓乘。

　　玉篇云等者以類比況是能況之事。

　　曉訓者從所曉訓也今與玉篇義同也。

　　佛事迷悟者火宅為迷三車出宅為悟又三車為迷大車為悟後釋為正。

　　唯小對圓者者此則尅體明今文正意唯小為迷唯圓是悟。

　　疏云抱迷者抱於別惑迷理未遣也樹扇喻圓教風月喻圓理也。

　　還待不已悲智者此中結前即絕待意故云上根圓聞獲悟也生後即相待意故云大悲不已等。

　　風月意彰者只是今圓教圓理意顯也。

　　何隱等者意云實相之理不當隱之與顯亦不與上根即顯於中下則隱且由機緣謂有隱顯耳。

　　如長風靡息者大虗空中風未甞有息而眾生謂有謂無月體亦爾雖蹔隱須彌而常處於空界次合譬云謂真常性月隱煩惱山圓音教風息化歸寂故動樹舉扇使實理易彰。

　　尚無庸作之心者應知密遣之時雖未即受亦由昔結大緣致令今日受於庸作由庸作故得委業付財皆由於昔展轉相因領財即般若時也。

　　天性相關者一理性同故為相關二大通佛時結緣為天性相關也。

　　爾前憂悔者憂悔之言通至法華故云爾前。

　　大小兩乘者三車大車今昔俱喜也。

　　資具也者謂珍玩之具是世間資生之物也又昔珍玩及以三車皆為今經莊嚴具度此取意耳。

　　出世生法者即三乘所證法也。

　　妙珍玩攝者從開顯說也宅內生滅之法由於三車得免難也。

　　通論於今至除惡者此從開顯意說也。

　　父之本有者非新造作也。

　　至處不壞者現賜諸子遊於四方等。

　　三悉似寄施權者謂詑於世間及以三車等且寄昔說故云似也開權即妙所何似之。

　　有遮那始終者此指在法身地常思子機為遮那一音之始今日開顯以為其終也。

　　巧喻兼權者兼三權也。

　　小車大車火宅父舍者小車火宅在昔大車父舍唯今。

　　舊純用一音者古人專用一音判教如玄文破。

　　疏云二乘以下中者緣覺中聲聞下。

　　疏云涅槃㝹馬者永嘉集云夫三獸度河河寧從獸合復何獨河非獸合亦乃獸不河分河尚不成三河豈得以河而合獸獸尚不成一獸豈得以獸而成河河非獸而河三獸非河而獸一一河獨包三獸而河未曾三三獸共履一河而獸未甞一獸之非一明其足有短長河之不三知其水無深淺水無深淺譬真法無差足有短長類智之明昧如是則法本無三而人自三耳。

　　疏云涅槃云㝹馬者二乘之人雖觀因緣又未能度十二緣河猶如㝹馬何以故不見佛性故故可喻通乘也。

　　只應於牛車以簡菩薩者只應將菩薩喻牛以對二乘而簡出於三菩薩淺深不等耳。

　　三乘俱異譬之者藏三乘自以羊鹿牛為譬通三乘自有㝹馬象為譬故云俱異也。

　　不異復於不二者生公解色即是空空即是色色不異空空不異色彼將下句複於上句他云是則複疎兩端顯空色不異。

　　上根一處者聞略開權時執動也。

　　中根二處者聞法說略廣。

　　五處者加五佛長行偈頌及身子領解長行偈頌及述成身子文並法說廣略文為五也。

　　下根三處者法說略廣加聞譬喻三也。

　　或云十一處者譬喻長行偈頌二信解二述成二並前五為十一也。

　　已懷進退者只是進則無後退則無據故云為是極果為何方便即其相也。

　　為何方便者此述其疑意何者我為是小方便為是大方便若是於大不應被斥若小方便應不證得。

　　𭊴苦蔔之流芳者此即讚而挫之何者只知二經但是廣略而已未窮兼獨之旨歸故也。

　　蓮華三譬者為蓮故華等三各譬本迹也。

　　若欲進寄至設教者只是若欲探寄久本初成時亦有三一施化良由本證三一垂於中間今日三一之迹復由今日三一之迹顯於久遠三一之本開廢會等亦復如是。

　　五百三千者五百本門譬三千迹門譬。

　　過意所謀者以聲聞人本謀羅漢今蒙開顯為佛真子故云過意也。

　　疏云心懷踊躍者踊躍兼身喜。

　　疏云籠焚煩音繫馬使不行也。

　　為別惑所薰者二乘人昔證真諦全是別惑由此所薰今聞大法外被內解開發故使踊躍歡喜也。

　　廣簡如釋方便品者今正明權實一雙也。

　　表覩他實境者只尊顏為他此即圓滿報身體稱法界故名為實也。

　　具述所從所聞者經云今從世尊即所從聞此法音即所聞也。

　　疏云若日照高山者云若以二蘇中顯有聞義故云若也。

　　疏云顯如聾如瘂者問二乘之人至方等般若時亦未能入何故不名如聾如瘂耶答二乘於彼顯雖未入而於方等已聞般若能說故無聾啞之稱。

　　疏云思益淨名中者思益經云薩婆若者非諸聲聞緣覺所及淨名云迦葉聞說不思議解脫歎未曾有謂舍利弗一切聲聞聞是法門皆應號泣聲振三千大千世界等。

　　佛印迦葉者如迦葉緣中佛分半座命迦葉坐乃云吾有四禪三昧四定等汝亦如是即其事也。

　　始入圓常者此即辯異也非初即聞圓常入法性也。

　　心則不死者若於方等般若中但發當教菩提者心二乘心則不死由不發起心則死矣。

　　佛性論　釋所因有三一應得因謂菩提心二加行因謂諸波羅蜜三圓滿因謂三德佛果圓滿因於加行因加行因於發心不因發心無由加行不因加行無由圓滿小乘都無此三雖入佛法因不成就故不得大乘度脫。

　　方等勝境非一者覩諸菩薩種種不思議事如不思議品說。

　　般若法相該通者始自色心終乎種智乃至十力四無所畏等皆經二乘心只法門通三教故云通。

　　不須至三慧者圓鏡云從佛口生因聞得解即聞慧也從法化生由理生解即思慧也得佛法分開佛知見即修慧也准玄文大師釋云從佛口生者從聞慧開佛知見從法化生者從思慧開佛知見得佛法分者從修慧開佛知見也以三慧在因佛知見在於分果故不可用三慧消經也。

　　故且一往者且從生事善為為人破理惡為對治也三十二乃至如止觀者下提婆品中具釋。

　　八十神者大經云世有眾生事八十種神謂十二日十二大天五星北斗馬天行道天等為此眾生修八十好以自莊嚴何以故是八十天一切眾生之所信伏是故修此八十種好令彼眾生隨其所信各各而見發菩提心觀佛三昧海經云勝諸天故說八十好為諸菩薩說八萬四千諸妙相好意云一神只有一好如來一身自具八十以破外人令知神好非真實故。

　　中道實理為日者即是非生死非涅槃為中理疏文語略應加雙非。

　　或被者般若中加被轉教也。

　　或喜者亦在般若中信小果故喜呵憂並在方等。

　　自行利物者自斷惑自證理為自行為諸菩薩說為利物。

　　自他少別者菩薩化他二乘自行。

　　諸味草創者味味皆有草來入者與二乘不同。

　　疏云從阿毗曇等者謂依有門備歷七方便修於事觀勝依成實一向觀空。

　　昔聞異本者在方等般若座席被彈呵及淘汰時聞不思議事異本鹿苑所證所以謂佛為魔此即機中冥有此事今方述昔失耳。

　　覺所悞是佛者述昔錯解謂佛為魔今方知昔是悞除疑者經云疑悔永已盡也。

　　所證者經云安住實知中。

　　所成者經云我定當作佛也。

　　感報者經云為天人所敬。

　　作用者經云轉無上法輪等二句命即利也見即正見也。

　　即身口意者就律中身和者謂應來人來等口和者應訶人訶等意和者應與來與欲來不應與欲來等謂正命離二邊之邪行正見無諸偏小之邪解中道之戒為諸善本定慧由生故菩薩戒云戒如明日月亦如瓔珞珠微塵菩薩眾由是成正覺況命見俱正十戒無缺則遍收大小行解故稱具足無上四辯為智慧無上者欲知智在說又智慧具故辯說無窮六波羅蜜一一皆到彼岸故經云生我法中者名字觀行初詑聖胎名生我法中也。

　　修二謂聖梵證一謂天行二能謂病兒也聖行者聖者正也戒定慧三是聖人所行之法為聖行梵者淨也以依三淨修七善法及四無量心六念等法從因至果妙覺方極備宜始終無過勝者故云無上三淨者淨入空也淨不淨者入假也非淨非不淨入中也。

　　疏云阿羅訶者大論云名應受供養佛諸結使除盡得一切智慧應受一切天地眾生供養以是佛名阿羅訶。

　　三藐三佛陀者三藐名正三名遍佛名知是言正遍知一切法也。

　　疏云若偏前二教若次別教也。

　　初四對昔者謂昔不記昔教願今記及願滿也。

　　第三通當現者現在與物結緣當來成佛處而熟脫之。

　　第二唯未來者專為勉勵中下故。

　　第四唯過現者昔日發願今方願滿也。

　　三如重會者昔結於大今方與記故云重會令云此屬述成者經云我今還故令汝等則是重會也。

　　疏云無虗妄名如來者此約實因實果滿名為如來也。

　　疏云知三聚者善惡無記又邪定不定正定三聚也。

　　疏云婆伽婆者大論第二云婆伽言德婆言有是名有德又婆伽名分別婆名巧巧分別諸法總相別相故又婆伽名聲婆名有是名有名聲無有得名聲如佛者又婆伽名破婆名能是人能破婬怒癡故稱為婆伽婆瓔珞經云秦言妙覺。

　　行因中有供佛修行者經中奉持正法四字兩屬總得若屬供佛須至奉持正法若屬修行則云奉持正法等。

　　眾數中有人有行者從彼諸菩薩下至無能知者是人數從若欲行時下明菩薩依報從此諸菩薩下是行。

　　酬願說三者但遂本願非被權機故云即施即廢。

　　虗空藏經者經云身子昔於禪陀羅佛所六十小劫行菩薩道為婆羅門乞眼得已置地蹈之因生悔心謂菩薩道長難忍諸苦願成佛日等如記。

　　願成佛日開三乘法者以一乘難行故願說三也就經中從如來亦以三乘下是三乘從舍利弗下舉悲惡世顯出一乘。

　　得無生等者等取乃至八界發心也。

　　龍女至方便者先於龍宮已曾習前三教別在地前名方便耳此從實說權則易明。

　　或疑有過至廣者如一吉罪則五百千歲墮泥梨。

　　小善招功自多者念一稱阿彌陀佛滅八十億劫生死重罪等又如經中云有一貧女以竹蔽帛與比丘覆瘡後於天上人中常感寶帳諸寶具足又於此中應四句分別或心境俱勝或心勝境劣境勝心劣心境俱劣等故爾。

　　菩薩示迹參差者或逆或順等。

　　但信教仰理者應更云不篤自勤此是生公之言。

　　與法身記殊者今文八相與下分別品中法身記不同耳。

　　疏云又直是時節者意云劫須經若干增減今明劫者以於神力經於時節小劫之時三灾減外物非以時劫釋之經云成佛普智尊者此非別號又非通號但是歎極果之智名智中尊耳。

　　具足十力因者如華嚴住前十梵行空為入住菩薩十力因。

　　疏云初住能百佛世界作佛者舊華嚴云初地菩薩若出家勤行精進須臾之間須百三昧得見百佛能動百佛世界飛過百佛世界照百佛世界能度百佛世界眾生能知過未百劫事能善入百法門能變身為百於一一身能示百菩薩以為眷屬後後十倍增之或百倍別地證同是故引之以為況例經云菩薩為大寶者例此土楚夏之朝以名賢為寶。

　　忘相為法者依於大乘忘相為法若於小乘由是執相又忘小乘相為大法也。

　　自他悉轉者自行入住已亦令他因果依正俱轉。

　　人等四者只是四一皆妙。

　　境等十者十妙也。

　　或佛等三者大法只是佛法眾生法心法妙即三法妙也。

　　圓音不當大小者破他應知昔權今實方成稱讚法華皆是如來圓音曲巧逗會物機引令入極但云不當大小致令今昔不分故不可也。

　　經云分別說諸法何者是諸法釋云五眾之生滅是五眾即五陰法故俱舍云蘊是積聚義陰是蓋義經云少有能信者舉昔少信顯今多信。

　　已獲分記至請者自能百界教化眾生為他所請故無勸請。

　　已有所至者已入初住名分所至。

　　五悔者始自初心終至等覺一一度品無不須之請佛住世轉法於人自沾其益隨順中理故得其名一切凡夫並順中理迴因向果如流趣海願求佛道初住分證。

　　全住實行者意非但實行獲益權行亦乃化功歸己又若無權人但任實人何能自至於實。

　　諸土示疾等者始從同居乃至實報三或對土或盡長短不同示疾示痊不等(云云)。

　　淮此釋前者前授記中第三意云令聞者結緣即修淨土行也。

　　二者入位者由昔已入羅漢之位是故難悟。

　　前三後一始末根由者始謂火宅輪迴及具列三車出宅是始由也兼示索三與一之意即末由也。

　　疏云無住涅槃者即大涅槃也對小涅槃故云無住。

　　可云遍喻者依涅槃經喻有八種一者順喻如天際雨溝瀆皆滿溝瀆皆滿故小坑滿小坑滿故大坑滿大坑滿故大河滿大河滿故大海滿如來法雨亦爾令諸眾生戒滿戒滿故不悔心滿不悔心滿故乃至涅槃滿二者逆喻大海有本所謂大河大河有本乃至大雨涅槃有本所謂解脫解脫有本乃至具持戒持戒有本所謂法雨三者現喻如經中諸眾生心性猶若獼猴捨一取一若色聲等無暫住時四者非喻如我昔告波斯匿王有四大山從四方來欲害於人我說四山即是生老病死五者先喻譬如有人貪著妙華採取之時為水所漂眾生亦爾貪愛五欲為生老病死之所漂故六者後喻莫輕小罪以為無殃水渧雖微漸盈大器七者先後喻譬如芭蕉生果則死愚人得□亦復如是螺懷妊命不久全八者遍喻如說波利質多羅樹葉色黃者喻念出家其葉落者喻剃除鬚髮乃至香喻無量眾生持戒光喻如來名號等今言遍喻者界內火宅遍三車遍界外大車遍謂等賜子等是機遍心等是父心遍故當遍喻也。

　　火宅始終者長行中從唯有一門乃至焚燒舍宅等偈中始從其宅久故乃至蜈蚣等。

　　及救火者長行中從長者見是大火已下文是偈中從是時宅主在門外立已下文是。

　　先與後奪者先與三後斥為方便已方與真實即當奪也。

　　今出所顯者今此一門是彼所顯佛道故云唯有一門。

　　各出其能者彼種種法門為能通今一門為能通故云也。

　　以能對所者上種種法門為能對於所顯佛道佛道即實也今以一實教門通於實理二能雖異所通一也。

　　更互相顯者以權名行顯實名行也。

　　疏云舊以十方虗空等者意云寂光是體可是所入不應云是所被故不用也。

　　橫竪相帶者同居具四方便三實報二寂光具一皆是竪帶橫故云寂光如器諸土如飯眾機如共食等。

　　二而不二者只是橫竪不出寂光一理。

　　今從土用者寂光為體三土為用故云遍三土也。

　　終無行劣者諸三教行也。

　　疏云隣閭者即里門也合如記。

　　疏云口無擇言者謂身行禮樂口言詩書心則德義之經有何擇耶此附俗釋也。

　　疏云洋溢者洋美也盛也溢餘也言名行眾粲煥然盛美有餘合法如記。

　　說文云以鼠者色黃而大生於胡零丁國外柔而內剛是以趙武靈王改効胡服用其皮以飾。

　　侍中冠左貂右蟬者從右橫蟬徹冠之左以冠於首。

　　如蟬之清高者古者[住/尺]以蟬翅粧冠表三品清正也弼亦輔也承相左輔右弼於帝者也。

　　鹽梅者尚書云殷高宗聘傅說(悅音)於傅巖之下云若濟大川以汝為舟檝若歲大旱以汝為霖雨若作酒醴以汝為麴糵若作和羮以汝為鹽梅梅醋也。

　　阿衡者謂帝者衡而任之令均百姓。

　　金谷者晉書云石崇家有金谷在洛陽東豐宇(敷容反)此園貴以布金買之又云金華苑亦石崇家所有也。

　　侈者奢役也細好也言其資蓄豐盛奢侈精好也。

　　疏云不肅者爾雅云肅進也謂不待誘進而物畏威。

　　疏云智則胷如武庫者晉時人名杜預善住春秋明於軍法若出言摩略皆說軍法時人號為杜武庫智略起自胷襟而作此即智略多也。

　　疏云蒼蒼者說文云草白色蒼蒼也。

　　稜稜者高峻之貌又威嚴也謂年尊德高能伏物也疏云十號無極者圓異前三故云無極。

　　疏云早成正覺者迹門指大通佛時為早成本門指久遠為早成。

　　疏云隨智運動無石者隨智運動為行無失故對行淨也。

　　疏云具佛威儀者如止觀助道中道品攝佛威儀一一皆具四釋故云等也。

　　果分權實者三教果佛十德俱名為權。

　　所歸多小亦別者前三教約於七方便傳咸入當教理不等圓則七種方便十界眾生皆悉權謂實故云所歸。

　　疏云生在佛家者境生於智智還照境名在佛家。

　　三觀對於四教者空攝藏通別假圓中。

　　具佛威儀者觀心謂攝諸因果威儀十力無畏等法故知一心定慧攝法無外。

　　稱理含藏者境觀皆具一切法。

　　不生法愛者由無法愛得入初住是以七方便人無不入實。

　　令成今經觀心十法者前三十法本為實施況今開顯無非大車唯妙十法。

　　因緣約教觀心三者世二釋義當因緣權三實一即約教也觀心如文。

　　廣略多少者或十四空或七空或二空或一空或二十空乃至無量境皆空等。

　　出宅之路者若離為譬出宅之路只是於慧若合為譬田及能詑只是定慧為田譬於出宅門譬於慧故云出宅之路。

　　入宅路門者更作能入釋已慧為能趣之行故云十八空等亦可兼定俱為能入。

　　若依四觀者即絕待跨節觀也。

　　僮僕名者說文云男有罪為奴曰僮給使曰僕定慧之餘助者三藏為一實定慧之僮僕。

　　用與權變者用謂能用與謂稱機故云和光。

　　冗冗者(而龍反)亦是不依正道。

　　若欲出宅唯有一門者佛道為一門。

　　有邪有正者唯佛道是正餘九十五並邪止觀中意亦爾。

　　得能者眾者意云有教須行行方契理若只單教故不可也。

　　義已兼於能所者智取於理猶不云教故為今所破住在何處者應云未被會時住在二味也。

　　具有二義者宅車二義相待絕待。

　　三界尚如何別之有者意云所治尚如何況能出三車之法而非真實。

　　不安穩處亦復如是者不安穩處謂三界對於涅槃法即安穩處也以不安穩對安穩處。

　　定果心所者以於定中四陰心起於化事之身即是定家之果故云也(更檢)。

　　疏云頹落譬減損者皆論念念減損也下諸文皆爾。

　　無色非全無色者如大經云無色界色非諸聲聞緣覺所知既云有色皆是無常故云與此合也。

　　以依正合喻者圓鏡云一約器世間釋堂喻欲界閣喻上二界劫成來久名為朽故如此賢劫八十中劫為一大劫四十九中劫已過餘十一中劫即入壞分故言朽故也大千如外墻中千如內壁皆有鐵圍山圍之崩墜不停故言頹落舍以柱為根世界以五輪為根地依水水依火火依風風依空俱舍但言三輪不說火及空劫住已久將入於壞地諂水溢腐敗義也樑棟者維持堂閣空地二居高舉重疊三禪已下災變所及曰傾四禪已上無常亦至曰危七日並現大千洞然無處非大故云周匝人焚燒業火之爾故云欻然火起也。

　　正報因果者因謂煩惱果即五陰故以因果譬於五濁也。

　　若約小乘者煩惱無始相續名為本有今念念生滅無常名為今無若消今文只應用小教以消其義即是今疏附大乘以釋。

　　涅槃四柱者以四處出如涅槃四柱若釋不當則令涅槃室傾。

　　大理雖同者四釋皆不出無明法性故也。

　　差別無差別義者差別是煩惱無差別是涅槃差即無差謂本有煩惱今無煩惱則是今有涅槃也無差即差別是本有涅槃今無涅槃則是今有煩惱也。

　　三世有法無有是處者謂煩惱即涅槃涅槃之法不屬三世故云無有是處亦是無明涅槃俱不屬三世得不得言定不定亦爾。

　　成論師云金剛心等者如涅槃經疏第六釋四出偈中此中釋差別無差別義成論師云金剛心未是常後心是常常則等如記章安破云此釋正是純陀之所疑非關偈意又云本有煩惱此昔日之本今無般若即昔日之今也皆是金剛心前本有今無耳。

　　三世有法無有是處者今據金剛心後常住佛果不屬三世故。

　　地論師云者常法非是始得本來體用俱具足但為妄惑所覆後時方顯若爾先隱顯已還隱既顯已不隱亦應隱而不顯章安難也。

　　三藏云眾生至終者謂眾生煩惱有可斷故有終也。

　　涅槃無終而有始者有發心之始一得不失故無終也今難之下先難眾生句無始之法方乃無終云何而言眾生有終也無終之法下難涅槃句謂無終之法必須無始云何涅槃而有始耶若煩惱下更難眾生成有始何謂無始而有終也有始有終下雙牒眾生涅槃俱屬緣生也何得涅槃下更雙牒眾生涅槃既有始終全屬煩惱也其實本有下明本有涅槃由煩惱故今無涅槃也理淨本無下明本無煩惱今有煩惱故云本無今有也。

　　小宗若立本無者應云本無煩惱今有煩惱從緣生故本有涅槃今無涅槃從緣滅故涅槃煩惱不屬三世故云無有是處。

　　章安初約三諦者涅槃疏云今則不爾只一句論差無差無差別非無差別即一諦而三諦故言本有即三諦而一諦故云今無即三一而非三一故言三世有法無有是處如是展轉不相離乃是差別無差別無差別差別非差別非不差別遣迦葉之難也亦是即無常而常即常而無常即非常非無常釋純陀之難耳就智語亦如是悟一智即三智名本有悟三智即一智名今無悟三智一智非三非一名無有是處此乃遣難釋疑耳本有者一有一切有即世界悉檀今無者一無一切無即對治悉檀也合此有無名一切亦有亦無即為人悉檀三世有法無有是處即第一義悉檀此一悉檀却即四悉檀乃遣難釋疑本有即有句有門今無即無句無門聲聞緣覺亦有差別亦無差別即亦有亦無句即亦有亦無門三世有法無有是處即非有非無句即非有非無門一句即四句乃遣難釋疑耳。

　　且用無常一邊者亦得用本有今無唯無明故。

　　疏云天性相關者一昔結大緣二昔會結小二理性同故俱名天性相關也。

　　却指前列者指前若十等。

　　三十別在緣了者昔聞大乘為了因子中間以天人等化為緣因子也。

　　十智者一法智謂苦法智等四諦智也二比智謂苦比智等四諦智三他心智謂他心心數法若緣他無漏心則用法類道他心智若緣他有滿心則用世俗他心智四世智謂世間有漏智亦名等智謂凡聖俱有五苦智謂修苦諦四行觀時得無漏智六集智謂修集諦四行觀時得無漏智七滅智謂修滅諦四行觀時得無漏智八道智謂修道諦四行觀時得無漏智九盡智謂我見苦已斷集已證滅已修道如是念時證無漏智十無生智謂我見苦已不復更見餘三諦准此如是念無漏智也。

　　一有漏無漏者世智他心屬有漏餘六屬無漏也。

　　疏云還是釋成驚怖者謂廣上第二釋成第三也。

　　倒所依者於身起淨倒於受起樂倒於心起常倒於法起我倒止觀文中廣約空假破於凡小四倒次以中道結成秘藏。

　　入修要二門者修謂修行修五停心觀行也要謂修行要門有二門若貪多用不淨尋伺多用數息。

　　如次第者謂先不淨次數息。

　　為通治四貪者一供奉二妙觸並顯形二為四只用不淨觀能治此四。

　　且辯觀骨鏁廣至海者謂先觀己身為骨漸漸令至海際。

　　復略者至海際已復令次第漸減還至最初自身一具骨人。

　　名初習業位除足至頭半者又更令自身骨人還從足下漸漸生宍唯留半頭是骨何故留之恐更起貪故留半頭至此位時名已熟修。

　　繫心在眉間者又更令前半頭盡生宍全成好人唯繫心在眉間任運不起於貪則能超於骨人之位顯色謂青黃赤白形色謂方圓長短供奉謂一喚百諾以見他高貴心中欲如彼故妙觸即上價臥具細軟服飾等。

　　大論六者今形色顯色即論中第一色欲今妙觸即論中第二形貌纖細欲今供奉即論中第三言語音聲欲謂辯捷應意承旨能動人心論中第四細滑欲謂寒時體溫熱時體涼即今妙觸攝論中第五姿態欲謂美容貌善進止即今供奉攝論中第六人相欲謂男女形色謂高眉臎頸丹脣皓齒明眸善膝等或動人心即今形色攝。

　　大經云於下苦中等者迦葉云若下苦中生樂想者未見有人當受千罰初一下時已生樂想若不生者云何說言於下苦中而生樂想佛告迦葉如是如是如汝所說以是義故無有樂想何以故猶如彼人當受千罸受一下已得脫者是人爾時便生樂想是故當知於無樂中妄生樂想善男子生死之中實有樂受菩薩摩訶薩以苦樂性不相捨離是故說言一切皆受苦又生死中實無有樂諸佛菩薩隨順世間說言有樂。

　　二至終者胎中成就名為至終也。

　　五種類者初生出時觸冷觸熱等俱是苦種類。

　　心病者為世苦逼心中憂惱等是也。

　　三時節代謝者一代之壽終名為代謝。

　　外緣(云云)者只是為外水火等所觸耳。

　　修五停已者五停屬定與四念對辯也。

　　一切有為至相者問有為與有漏何別答有為攝法寬能攝得道諦是有為無漏等有漏唯在苦集不攝於餘故四念皆屬有為等。

　　苦相者即總相也一切有為下觀心無常次一切有漏下觀受是苦次及一切下觀身不淨不淨故空自餘下觀想行即法念處。

　　謂自他俱者謂先觀自次觀他觀成就時俱觀自他身也。

　　唯法念總者前觀身念時縱具於四以由皆約一觀常名故名為別至法念時其觀成就方名無總耳。

　　疏四邊者此即傍釋也文中正在計五陰為四倒即四念處為正又由生老等起於四倒二義同也。

　　義兼大小者義兼大善如昔聞下即其相也義兼小善中間曾聞於小小善未濃退大流轉亡其觀解記中但釋無大有苦不釋無小有苦故今釋。

　　大小應法須釋出之者只前大悲小應等文而其意也又初發大心以大應之中間取小以小起之今還說於大小遂其本願。

　　佛智之言雖通本實者謂本時實教即迹中權法以本對迹以實對權。

　　疏云如來至憂火者由眾生為憂火所燒故動如來慈悲憂火也。

　　何殊九十者若人被燒則同外道斷見無因果也。

　　小理不滅者只是真諦之理亦不可滅大教抑之名為滅耳。

　　疏云所燒之門者只名無常為所燒耳。

　　疏云大經因無常者彼經陳如品中有婆羅門名闍提首那作如是言瞿曇汝說涅槃是常法耶佛言如是婆羅門言瞿曇常說修無常想獲得涅槃因是無常果云何常佛言汝性常不答常佛言是性生於地水火風及五根等常無常耶答我法性常地等無常佛言汝法因常而果無常然我法中因雖無常而果是常有何等過借彼合此如記。

　　大小色教並皆是常者從開已說但有即不即者在昔不即在今方即。

　　順理故無燒者亦是約開已說故不被燒。

　　餘二少別者同在衍門故且名不燒同藏灰斷亦名為燒別人地前以未證中由同通教故故云少別。

　　隨處非遍者謂三界九地不同故。

　　疏云不解火是熱法者只是不解火是燒法雖稟於權而不知權如不識火是熱也。

　　迷途方盡者若得滅諦煩惱將盡也。

　　非初剎那者卒爾取境但名眼識等未名意識今言俱受苦境取成就邊同時緣境故簡非初。

　　大理者理即文中法身。

　　智乘者謂智慧迷於身智而起苦集故云逼也。

　　四門各二者謂勸誡亦名智斷。

　　各四者門門皆具四悉有二必具四也。

　　四無畏者記但列名相由不顯今具錄之。

　　一切知無畏者即是備知四種苦諦為他分別明示過患決定師子吼無微畏相無能難言是法非法。

　　障道無畏者四種集諦障四道滅決定師子吼無微畏相無能難言此非障道。

　　盡苦道無畏者四種道諦能行是道得盡苦出世門決定師子吼無微畏相。

　　無漏無畏者四種滅諦各有所證各有所滅決定師子吼無微畏相也。

　　離二為四者二即知見離於知見各具四諦何者種智具三智故佛眼具足五眼故各有四諦故云二俱依諦也。

　　次十力者一是處非處力道品即是四種四諦智決定因果知生滅之集決定受三界之苦斯有是處生滅之集若至無餘涅槃斯無是處若生滅之道能盡苦入涅槃斯有是處生滅之道若至三界斯無是處二業報智力知四種集等三禪定力知四種道諦八定分別深淺照了不誤四根力知過去苦集不同名根五欲力知現在苦集樂欲不同六性力知未來苦集得失不同七至處道力知四種道諦所至之處八宿命力照過去一世多世種性好惡壽命長短九天眼力照未來好醜十漏盡力四種滅諦所證無漏心專等解脫圓說一一皆著法界之言。

　　經云復更思惟者此從佛本意說本意只與一實物機不堪故更思惟。

　　別約三義者理教行三也。

　　但守方便者但自守七方便行耳亦應云但守七方便教也由子不入者圓中理教行三七方便子皆不能入。

　　唯約圓理對教者亦是圓教對圓理耳。

　　疏云二乘因聞少知出要者亦是抑挫之言耳。

　　疏云將談無機者從佛意說爾前但是機中論無至略開時方得彰言而說故云將也。

　　入地必證者此即始終一教俱名教道。

　　疏云憶本戲處者謂雖曾發大心今還退轉故云憶本云。

　　疏云墮落三途者應云六道且從重說故云三途。

　　復令離濁者意云此即施於大化治濁不同小乘治濁。

　　疏云不知喪失法身者由不能忘於五濁故失五分法身也。

　　疏云背明向闇者夫立譬皆有其意日在東若向西者名為背明日在西即向東亦爾。

　　從文從理者從文應身若不時出文也從理謂前法身能於所燒之門得出也。

　　今謂但得俱出之理者若言感應但得俱出之道理而失若不時出必為所焚之義。

　　一者厭苦者由厭苦故聞苦能破。

　　二者是治者即以小法逗彼所宜故云是治。

　　六心中退者瓔珞經云從初一住至第六住若不值諸佛菩薩善知識所護若一劫乃至十劫退菩提心如舍利弗等欲入七住值因緣退入凡夫不善惡中乃至外道邪見無惡不造。

　　他答有餘者答中車是獨載之物故言三車城是眾居之所故言一城二乘齊教領解故言二使即圓鏡文。

　　但是離合者三車合為一但是一能出之法。

　　從實義故俱無者至法華開顯已故無車城之名。

　　俱通權實者從權示邊則法華前有今從開顯故云無。

　　經云汝若不取至悔者意云若不速取三車出宅而為火宅所燒後當憂悔無益。

　　疏云思慧方便者只此思心動慮是思慧方便。

　　三十二諦者忍有三品若下忍位具修三十二行緣於八諦八諦者欲界四諦及上二界共四諦也三十二行者初用四行觀欲苦諦謂苦空無常無我如次觀之次觀上界苦諦准欲界說次以四行觀欲界集謂集因緣生如次觀之次觀上界集准說次以四行觀欲界滅謂滅諍妙離如次觀之次觀上界滅准說次以四行觀欲界道謂道如行出如次觀之次觀上界道准說斯則上下四諦各十六行故成三十二。

　　疏趣真道者謂見道已去也。

　　疏後縮觀者明中上二忍位凡七周減緣二十四周減行故云縮觀上下八諦是所緣境名之為緣三十二行是能緣行名之為行減者從後漸減於中忍初謂先觀欲界苦次觀上界苦乃至上界道諦即減最後出行名為第一周次還從欲界苦諦為頭如是乃至上界道諦減行行為第二周次還從欲界苦諦起乃至上界道諦即減如行為第三周次還從欲界苦諦起乃至上界道諦即減道行與道諦緣同時俱減名為三周減行一周減緣次還以四遍減欲界道諦下四行及道緣亦爾減上界滅諦亦爾次減欲界滅諦亦爾次減上界集諦亦爾次減欲界集諦亦爾次減上界苦諦亦爾次減欲界苦諦下先除無我行次除空行次除無常行留苦諦及苦行謂一行二剎那心名中忍滿名為七周減緣二十四周減行次上忍唯觀一行一剎那心名上忍滿然世第一位亦觀一行一剎那心即入苦法忍證無漏十五心名為見道。

　　隨觀一行者然世第一位唯苦諦下一行一剎那心即入苦法忍真道文中具舉四行故云與四觀不別應知從世第一入見道有二種根性不同利是見行見行有二若著我多者留無我行著我所多者即留空行二鈍是愛行愛行有二我慢多者留無常行懈怠多者即留苦行故云隨觀一行也。

　　境多觀少者一塵多塵如香味少不能觸境成就故云境多觀少。

　　疏云心王至速疾者心王照境心所即隨故云速疾。

　　欲令成互者意云若據今經但是經文迴互非謂其義亦隨迴互何者若諸聲聞來至今經必先除濁大機始發故不成互欲作互義故以華嚴共法華為先動後除又三藏與大品末共為先除後動以明互義互名雖同而互義與今永異理通初後者此約今經迹本二門初謂法說周天龍八部歡喜是後如分別功德品八世界發心是又通二蘇中凡夫眾也。

　　唯第四句非法華中人者五千句也餘三句並在法華中得益即是無量義中一句今疏文中二句為三句也。

　　佛果無二者三十四心成佛已與諸佛道同也故不可更從諸佛索車。

　　皆未善行者如經云若不能得見聞書持是法華經者當知是人未善行菩薩道。

　　心淨踊躍者應更引下文云我今從佛聞授記莊嚴事及轉次受決身心遍歡喜。

　　准今經須作四句者經文無四句之相但是從義應四句索車耳。

　　然機不動者於法華前通途有此句矣。

　　時節既促者至三十三心時更不出觀即斷後品故云促也。

　　進退有妨者且置於權㳖難但從實行以責何者縱有稟教實行之人從因至果還同羅漢何以不索進有妨也若言三十心不須索者則退有妨何者至果上尚須有索何況因耶。

　　待二不局者藏菩薩待當教二乘即菩薩唯一通菩薩亦自待當教二乘菩薩為唯一別教雙待兩教二乘別菩薩為唯一。

　　疏云闇執瓦礫者大經云譬如春時有諸人等乘船入水共失琉璃寶沒深水中是時諸人悉共入水求覓是寶競投瓦石草木砂礫各各自謂得琉璃珠歡喜持出乃知非真是時寶珠猶在水中以珠力故水皆澄清於是大眾乃是見寶珠故在水中猶如仰觀虗空月形彼喻尚三假謂真諦為實故今引之以為況斥。

　　夜光者此即隨候珠也在夜能照前後十二乘故史記云侯救靈蛇之難獲夜光漢武帝昆明池為漁魚脫鈎乃感神珠之報即其事也。

　　疏云天龍四眾至菩薩者此亦約多分說云是菩薩耳。

　　博附通者但云斷正習不列通教地始終故云博附。

　　離為四句者亦由古人一不索句故今離彼以為四句示索義遍故云離也。

　　全令墮非者若云法華前三藏菩薩不斷不索古人仍得一句來至法華必須索車是則古人全無一句故云無句可得。

　　故初句中望後三句者今立四句一往且以初句同古後之三句永異古人故云名同意殊。

　　縱彼斥時亦無可索者三藏菩薩自法華前由未斷惑未有果證縱被斥時亦未索車此亦且約顯露而說密入非無。

　　顯密不同者前即法華前二乘密入後即法華顯入故也。

　　疏云宏綱等者四句五味為佛教之大都法門之鏂鍵學者之津要方欲細開且略結耳。

　　未發非宗者今經正明機動索車是其本意應知未發非宗。

　　似是從根本者文中但是通途引於四句非專從前第二通教句中離出其相似彼故云似也。

　　皆以文中四句例諸教上者只是將根本四句遍對四教則令一教皆具四句。

　　皆以除等對動為言者如三藏菩薩障未除機動緣覺及羅漢位障已除機動二三果人為兩亦句當教所證理為非除非不除機動然當教理雖不當除與不除亦須動至圓教實理通別第四句例爾通教七地為已除機動乾慧性地為未除機動五六地為兩亦句無生理為非除非不除動別教七住已上為已除動四五六住為兩亦句外凡伏惑為未除動真理為非除非不除動約十行亦爾向後修中亦成四句索車。

　　故有當教者以當教各自作四句也且如藏教二乘已發心求當教佛菩提果亦得名發餘句准例可見通別當教為四句亦爾。

　　後教者三藏菩薩未除發即發通教心也二乘已除發二三果為兩亦發真理即雙非句也是則三教展轉皆以前教入後即以通入別別入圓復論顯密雖傳傳入望於法華未名為入唯至法華一切皆入入即極矣記中云當教除不除等可見又文中不單約藏菩薩作四句者以菩薩未斷惑故無理可證則闕第二第三第四三句所以亦得與二乘共為四句耳。

　　菩薩通前者三教菩薩爾前有彰[火*句]索故。

　　二乘不定者爾前密入顯露唯今故云不定。

　　一切凡夫不斷者謂名字隨喜位已上凡夫。

　　五品名斷者此依普賢觀經判彼經以五信對五品初信已斷見惑二信已上斷思六信已上名六根清淨斷思方盡及斷塵沙伏無明故對第三句也然五品法雖圓融且約作意名為斷耳。

　　機情可知者口索必具機情故也。

　　次師似當者但云會三亦不知何教之三不能全破且云似也。

　　佛菩薩乘離合者離即四佛同來至法華唯一佛乘又自法華前離為四教菩薩不同來至今經合即唯一故名合也。

　　初後同異者只是初離後合故云會不會也又瓔珞離為九乘不同合亦只是三乘而已如第三記引。

　　皆引證四至具例者佛乘為能出三乘為所出又約開顯三乘為能入佛乘為所入故云能所具列。

　　問車城俱方便者他人問記家為答問若爾下物是記家問答也。

　　三車容可有上下者古人意云宅內上車宅外下二乘車即索菩薩車會二歸一即其事也。

　　一城何得有出入者他意云若有三城可出二乘城入菩薩城更無三城何故復言出入此最無意。

　　城亦不曾說有出者既說是化即化當開權何得言出。

　　據果計因者光宅據果莊嚴計因。

　　因乘無體者只是無因乘耳。

　　果尚須索者以盡無生名在小乘極果既屬小果理須會之。

　　以用為體者只是盡無生智是體但名為用何名為體。

　　以隔凡下者凡謂凡夫下即等覺已下因位。

　　不解始終不二者應知始終之不二是宗家之體不二之始終是體家之宗方是其車高廣也。

　　從所盡所無者只是從所盡煩惱邊名為盡智從煩惱斷無邊為無生智也。

　　疏云盲觸象者大經本譬眾生不解佛語隨聞所說各執色等六法而為佛性今諸師互執與彼略同故引而斥之非麤言也。

　　通別俱迷者各通而言之具度及體俱名為車別而言之除具度莊狹外獨車為體故知古人各互指一邊則車義不成所以俱廢故云俱迷也。

　　若他心智緣佗無漏心者即用己法類道智緣他無漏心故得他心名也。

　　緣他有漏心者還用己世俗智知他有漏心故得他心名以他心一智通漏無漏餘六智一向屬無漏故若盡無生覽因成果是則十智全在於果。

　　又云果地他心世俗智者即羅漢等用智緣他無漏心若用世智知他瓶衣等名為世俗智也。

　　從後為名者意云雖從因運至於果要以果地盡無生智運入無餘方名好運頒布還反又附文反布也。

　　釋却成妨者只由云用天眼試觀等言即成於妨如何天眼能見界外故不可也。

　　般若淘汰至同者如般若中佛語五百比丘汝能發菩提心我皆隨喜聲聞既爾八千菩薩亦然故云同也。

　　廣釋間出者只是先列廣車次釋廣車次列廣子次釋廣子故云也。

　　色心者只是陰界入等。

　　逆順者除調達外餘皆名順。

　　行理者行謂七方便行及人天行理謂真俗二理。

　　因果者因即前三教因位及人天小善因位也果則三教分果等。

　　自他者三教皆有自行化他之位即止善為自行善為他。

　　解惑者解即諸教內外凡位已上觀解惑即諸教伏惑及惑未盡位並於人天皆具惑也小即兩教二乘大即三教菩薩慧即諸教斷惑之智福即三祇及二乘人涅槃經云有為有漏名聲聞僧即屬福也。

　　遍攝者攝外也只舉一如遍攝一切如。

　　遍具者一一法當體皆具三德故。

　　遍入者一一法無不悉入於如故更互相融重重自在又此融彼名此入彼開彼即是名彼入此。

　　待時者法華時也。

　　待緣者待緣了成也亦是待法華為入如之緣耳。

　　疏云如來知見深遠者見周法界為遠竪徹如理為深又照窮法界為遠竪達如理為深又一智即三智名為遠三智即一智名為深又一眼具五眼為遠五眼即佛眼為深。

　　不二互顯者以法界言之三諦無非是橫以三諦言之法界無非是竪即互顯之相橫竪體一故云不二。

　　疏云四面懸鈴者鈴有聲故喻四辯垂向下故喻下化。

　　七辯者一捷辯以無蹇故二迅辯如懸河故三應辯不差機故四不謬辯契當理故五無斷辯如連珠故六義辯多義理故七最上辯如雷震故今唯開顯故不同權也。

　　三乘不壞法性者分別三乘宛然而三乘不出法性故云口雖說權而心不違實相其義也。

　　多小廣狹者多少約機廣狹約土也從能於一字下三句次第對前三句。

　　二苦等者悲故拔二苦謂苦集也慈故與二樂謂道滅也喜捨為成上慈悲耳又大經云為諸眾生除滅利益是名大慈欲與眾生無量利樂是名大悲於諸眾生心生歡喜是名大喜自捨己樂與他人是名大捨唯四無量能令具足六波羅蜜其餘諸行不必能爾是則四等無不最高悉皆普覆。

　　疏云珍奇等者珍奇真實雜寶故莊嚴。

　　四攝者一布施如法求財常思行施二愛語施已安處令住安樂三利行自利利他平等攝取四同事為利益故同其事業又如行而說為布施無染心說名愛語授他無廢名利行離過安他名同事前約財後約法。

　　神通者天眼天耳如意他心宿命漏盡皆以圓心遍知四教等法。

　　七覺者謂以圓心除身口之麤名除覺分圓捨十界依正名捨覺分法界體寂名定覺分念念趣實名精進覺分擇喜覺分正觀不二全無念失名念覺分。

　　疏言妙鬘者大論云無學實此七能到淨名云覺意淨妙華即其義也。

　　用時常靜者枕用車則靜枕閑而車動。

　　自因之果等者謂即動而靜何者稱理而修故云自因之果等。

　　所以如風下譬即靜而動萬行下釋前因果即解脫般若二德也行即理故故云無作般若契理故云莫觀上法譬既其體用相即合文亦爾謂即一而三合即靜而動即三而一合即動而靜故云三德俱不二也。

　　去住自在者如仁王經云一生有超登十地之義今亦如是得車之者案位勝進故云去住自在。

　　舉事示理者舉修得佛果之事示眾生理等。

　　是故理賜者約六即位論賜車也。

　　疏云又四念處者道品有四一當分二相攝三約位四相生三四二五單七雙八是為當分。

　　相攝者如念處一法皆攝諸品。

　　三約位者如念處當其位正勤是燸位如意足是頂位五根是忍位五力是世第一位八正道是見諦位七覺是修道位。

　　相生者如修念處能生正勤正勤發如意足如意足生五根五根生五力五力生七覺七覺入八正是為善巧調適勤觀念處名正勤見思本起名已生惡觀於即空令已生不生故勤精進塵沙無明名未生惡勤觀即假即中令未生不生故勤精進竭力盡誠行四三昧遮此二惡一切智名已生善此善易生故云泥洹道易得道種智一切種智名未生善空智已生勤加增長俗智中智未生令得開發四如意足者欲精進心思惟欲者專向彼法亦發彼法等五根者信進念定慧五力者信力精進力念力定力慧力七覺者調停心浮動時以除覺分捨定覺分安之若心沉時以精進擇覺喜覺分起之念通兩處八正者正語正業正命正精進正思惟正定正念正見殖種於地芽嘴初開生根下向枝葉上布葉敷榮結菓成實法性法界為大地念處觀為種子正勤如抽芽五根如生根五力如莖葉增長七覺如開華八正如結菓。

　　修二性一者合性二為正因法身德也。

　　高廣不二者高即白牛廣即具度不二即車體也。

　　四眾酬恩者如四眾領解中各各脫身所著上衣以供養佛是也。

　　若廣帳行相者明今經文略廣顯菩薩行願如華嚴說廣明觀法具如大品是故今經粗論十觀仍不解釋經具十乘觀法如止觀第七卷末其車高廣即妙境幰蓋等即發心內枕即安心如風即破遍外枕即通塞白牛即道品償從即助開取後偈文遊於四方即次位等(云云)。

　　不別解釋至無生者意云佛但舉大車為喻亦不廣解釋大車十觀之相四大弟子讒聞此說即悟無生。

　　豈學大觀者只是學大乘觀者全棄具度而已。

　　行理窮也者先標福慧二法圓滿也福成行下却釋二法也。

　　皆具二德者只於一切法上皆具智斷二德。

　　一切法趣等者大品云一切法趣一法大論兩文共釋此句初云何菩薩為世間趣故發菩提心菩薩為眾生說色趣空乃至種智為眾生故說色非趣非不趣乃至種智次文云為眾生故說一切法趣空無相無願是趣不過何以故是空無相中趣不趣不可得故初文以能趣為假具歷色心乃至種智故知具一切法即是假也所趣為空非趣非不趣為中次文以能從所為空是趣不過為假趣不趣不可得為中前能所為開次總能所為合。

　　果極利物者果極故內充利物故外溢。

　　雖有二釋至不殊者一約自行理二約實智是。

　　但以心釋子者應云由父心等故子心等父心等又父之所有即子之所有子之所有即父之所有故云財富及心等也。

　　疏云富而非子者如華嚴方等般若中說於圓常之法方諸行願悉皆具足名之為富不攝二乘及偏菩薩名非子。

　　疏云是子而貧者說別教時初談中理稟教之人名之為子發心修行隔歷不融財富無量理藏行藏悉皆未具故云而貧所以記云兩義尚無。

　　由財子互闕者只由機生未受於財寶致令父亦隱實而賜權權同乏財非子故也並闕可知藏通闕財闕子故也。

　　各賜等一者各賜謂開權等一謂顯實。

　　寂光土者今經尚益中下寂光況復同居結緣子耶。

　　疏云譬上受行悟入者法說經云菩薩聞是法疑網皆已除等。

　　疏云盡於變易者現且分盡當永盡也。

　　疏云亦名以重奪輕者意云先但許小今乃與大故成以重奪輕也。

　　疏云命重身輕者命謂常住慧命身謂五分法身疏家即以五分法身況於大乘慧命故云命重身輕經中但是舉於小乘身命而已。

　　借義互說者借小乘五分法身況於大乘慧命又更借於小乘無漏慧命對於常住法身相況亦應無失故云以為對況。

　　疏云繁而不會者只是光宅十義中合總譬及火捨机用車不虗等五句為正第五兼第六第八兼第九光十不應三周耳。

　　自體者無明與法性體同故名自體無明障中理邊得緣集名又應知自受用報從智契境緣因究竟滿莊嚴於智為實報復與寂光能所有別今上下諸文皆約他受用報說。

　　法界緣集者此是𢩁之盛也與自體同而名𢩁。

　　前二仍舊者謂同居有餘仍今家立名。

　　如像如飯者譬諸機不同。

　　如鏡如器者譬諸土不同故淨名云譬如諸天共寶器食隨其福德飯色有異等。

　　𢩁彼大虗者一通漫𢩁二即狹𢩁何者一一陰質一一毛孔皆遍法界由生情謂𢩁在我身名通漫𢩁二者不信諸佛及以眾生依土等與己無二但𢩁我身名即狹𢩁。

　　所離同麤者示同諸子斷於通惑名無明永盡能離本是圓教誡門實報寂光所對故云理極。

　　下過於離界者意云如此者上則不及諸佛下只過於二乘故今不用。

　　疏云見字乃至之眼者佛眼見實四眼權中智照實二智權故云也。

　　疏云即是行為門意者以無漏智故則不當理即是行狹少也。

　　疏云此文無故捨語者放捨即息化也以經中息化之言不彰且云無也。

　　初後二智者我生已盡是初智不受後有是後智此二盡智攝梵行已立所作已辦是中間二智即無生智攝。

　　言亦非餘人作者意云性自具及自業作非關他人。

　　此即決定答者謂指揀答也指十二因緣本自有之又如問云作善業為得善果為得不善果耶佛則決定答也。

　　二分別答者如云何由無明故有乃至老死生等亦如為說四諦等此即求問故須分別答也。

　　三不定答者如云常無常等亦名隨問隨答也。

　　四置答者如嘿然是為破執著問故須置答也。

　　經云求一切智等者謂三十四心斷惑及照真理名一切智。

　　佛智者覺悟世間苦集出世間道滅法名佛智。

　　自然智者智任運起而常照境名自然智。

　　無師智者佛名自覺無師悟故又智體不由造成名無師智。

　　經求此乘故名為摩訶薩者三藏菩薩至百劫時方受此名口雖求昔所許意在今日大車(云云)。

　　疏云下牒免難者經云見諸子等安穩得出到無畏處即得小涅槃故免難也。

　　三德具如玄文者玄文第五圓教三法者以真性軌為乘體不偽名真不改名性即正因常住理諸佛所師謂此法也觀照軌者只點真性寂而常照更是觀照即是第一義空了因佛性明資成軌者只點真性法界含藏諸行無量眾具即如來藏緣因佛性顯故譬云如點如意珠珠中論光論寶等若真性顯名法身觀照顯名般若資成顯名解脫此兩即是定慧莊嚴法身法身是乘體定慧是眾具故云其車高廣具足莊嚴高即般若廣即解脫高廣不二即法身又然經現文高廣即當車體屬法身具三眾寶等總屬解脫具三白牛等即般若具三(云云)。

　　止觀第三通德中總二釋一約真伊字義釋明能詮教云即一而三故不橫即三而一故不縱不三而三故不一不一而一故不異故涅槃經云譬如伊字三點不縱不橫等二約行因釋謂智能導行故譬天日謂身常智圓斷具一切皆是佛法無有優劣故不縱三德相冥同一法身故不橫能種種建立故不一同歸第一義不異故大經云如首羅一面三目等三約理藏釋謂摩訶般若解脫法身一德即三德名秘密藏故大經云摩訶般若亦非涅槃解脫法身亦爾三法具足乃名涅槃我今安住如是三德秘藏名入涅槃(云云)彼與今經高廣一體無二故指同彼也。

　　疏云初牒三車誘引者經云舍利弗如彼長者已下文是。

　　疏云後與大車譬者經云然後但與大車是。

　　疏云頌家宅兼得一門者宅必有門緣了之子不出五道之內故並云兼。

　　疏云國邑所崇者文略應云三土所崇也智斷內德慈悲外德。

　　因果相成者由今因成彼果又彼壽盡時任運隨此即是相成之相又如四禪比丘報盡時見中陰相即起謗云佛向我說羅漢不受生今那有生即墮地獄即是彼因成此果。

　　但慢與憍能所別者慢從所慢得名以慢於他憍從自貴得名。

　　於他等者只是二人德業等而不相尊耳。

　　餘名不同者其義雖同憍慢二名由別。

　　疏云譬非理生嗔者非世道理及非順佛法道理也虺許鬼反。

　　○蝮苦伏反。

　　○蛇黃赤色說文云食鼠。

　　疏云戲論嗔者只是因世間調戲之事而嗔耳。

　　疏云譬相應者如𤜴等緣一樹至一樹與處相應。

　　疏云或緣三界如交橫者地地皆具諸見為橫也。

　　是鈍中道理者專以邪計為道理應知此文似於利使由未有宗計但是於六塵上起於推度似於見使所以判屬鈍中之利。

　　疏云遍緣五陰四諦下者只由迷五陰故而起於苦既有於苦而生苦因既有苦集而失道滅故云五陰四諦亦是執世間因果撥出世道滅故云也。

　　水神者魍魎是水神總名。

　　自部地前生者謂迷解四諦為因而招善惡之果地前生者只因前果後也五部者四諦為四思惟為一。

　　疏云起見蓋者見謂見惑蓋即思惑而蓋正理亦利中之鈍經云撲令失聲者以橫計故望得涅槃永無於生即是撥無果也。

　　謗無兩因者只是世出世之二因也。

　　疏云兩足為覺觀者此即欲界中重覺觀不同初禪覺觀也。

　　外人修多在計常者始從初禪節節皆計為常故云乃至悲想。

　　須順內故者夫觀心義皆約佛弟子修行以釋故云也。

　　疏云呌呼求食者呌呼合上宣說求食合上望得道果即邪涅槃也。

　　僮僕瓔珞窟宅者窟宅是我所居瓔珞是我莊嚴僮僕是我走使。

　　本劫本見者長阿含十三云佛告善念梵志此本末見不出六十二本劫本見一十八末劫末見四十四合六十二言一十八者有四四句及根本二句初四句者一見二十劫成敗二見四十劫三見八十劫四以捷疾智說一一句皆云神及世間常第二四句者一我及世間半常半無常二計由戲笑三計失意生四以捷疾智說廣如初句第三四句者一神及世間有邊二無邊三上下方有邊四方無邊四以捷疾智說廣如初句此三四句初皆云或有沙門婆羅門以種種方便定意觀見二十劫等第四四句者一我不知見善惡有報無報耶二我不知見有他世無他世耶三我不知見何者善何者惡耶四愚癡闇鈍隨他問答此四句頭皆云異問異答根本二句者一者定意知眾生未來無因緣而有二者捷疾智說次未劫未見四十四句者初四四句中第一有相四句一我此終後生有色有想二生無色有想三生有色無色有想四非有色非無有想廣如初句第二四句者以有邊無邊對有想作四句第三四句者以有樂無樂對有想作四句第四四句者一有想二若干想三小想四無量想第二有二四句初四句者以有色無色對無想作四句如初四句唯以無想替有想次四句者以有邊無邊對無想作四句如初文中次四句說但改無想以替有想第三有二四句初四句者以有色無色對非有想非無想為四句次四句者以有邊無邊對非有想非無想為四句此兩二四並前四四合三十二復有斷見七句一者若沙門婆羅門作是論我身從父母乳哺衣食長養而生終歸磨滅二者欲界諸天生具足斷滅三者色界諸天生具足斷滅四者空處五者識處六者不用處七者非想非非想處廣如欲界句說次常見有五句計一切眾生現在涅槃一計現在五欲自恣得涅槃二初禪三二禪四三禪五四禪並計得涅槃合十二句前三十二句合四十四句經釋甚廣數雖六十二不出單四句見也。

　　以所計為頭者非想最高最極所以借為譬。

　　和竊也者只是邪推不依佛教名為和竊。

　　或優或劣者國城家傳傳為優劣又在同居為有漏在方便土為無漏在實報為中道。

　　一色一香一切皆然者一色一香皆由佛有及以菩薩眾生而有咸歸於佛又復應知一色一香等無非虗空之影及以影並自身影以合佛及眾生己身互入二故也。

　　疏云令伏五濁者彼時非不全斷令從初說故云令伏。

　　疏云於後便起五濁者初發大心時義當已離二死因果於後流轉名為後起此約化義以說。

　　後文准此中意者只是宿世因緣中起濁捨應及屬于一人等意亦同此。

　　疏云身受心法等者等取四大為四面也。

　　今當界二勢者且約欲界為當界也。

　　若且指欲界至知者且以欲界為宅五陰為舍。

　　疏云諸部解義者小乘二十部中分通大乘義者說嗔通三界也。

　　疏云雖復不及門外者謂得出於色入無色故云門外以離色故名蔽豁耳。

　　雙譬二四者四念四大也。

　　疏云心生異念者只念此定即名為苦又欲從空處求於識處等者為異念。

　　疏云行心擾擾者以非想地中具有十種心所煩惱妨亂於定故爾。

　　疏云悶走者具煩惱故如悶轉迴不已故如走。

　　前四第八在果者四謂生老病死及五盛陰屬果餘三屬因。

　　疏云門外立者正頌上我雖等者上文所燒等語乃是第三驚怖之文今將門外之義同得出故頌上也亦非頓異。

　　照體是法者道種智依中境而照也。

　　如佛眼觀等者等取餘四眼也若取觀機專在法眼今體用合說故云佛眼等。

　　疏云或曾發心至三界者發大小心俱得名出。

　　雖發大心者理已名為出未破無明為入。

　　亦具二釋者意云應須二釋約理釋中亦由聞法而知性淨故二釋相成。

　　小火之所焚燒者上界但以烟𦦨為火故名小也。

　　經云將為火害者眾生以愛於苦若不設於方便於苦果上更起苦因故云將為。

　　經云今在門外者得有餘無餘涅槃俱名門外雖未即是門外已是門外之因故云今也。

　　經云隨意所樂者一隨方便化二隨三乘根性故云隨意。

　　立者冥利者父雖在門外若於諸子已得大乘冥利。

　　驗知上文是父坐者此明上露地而坐文雖有二釋通於子坐此文驗之父坐義強。

　　諸根具一切行者六度行十二因緣行四諦行空行假行中行等。

　　以行歷根者如眼中行六波羅蜜具足大車餘根亦爾。

　　行遠根淺者以行導根諸法方顯故行遠也。

　　權宜名造者三德本有在理名性稱理修成權宜名造行多子多者三乘人天等習性不同故云多也。

　　以性泯修者以性了修即全修成性又於修照性全性成修故云泯也。

　　造還本有者修合於性故云本有。

　　以妙尅麤者只於事禪皆見實相故云也。

　　有異凡小者小乘禪定望於大乘由名垢染達禪實相方名鮮白。

　　經云寂然閑居者喻佛久住王三昧生死不能喧動故云寂然閑居安處林野者寂而常照恬惔明朗故云安處智德明監喻之如材放瞻蕭然同夫曰野。

　　兼三藏者至第三僧祇方名不退。

　　免難索車為謗者免難索車其言屬權非佛本意故云傍也。

　　經云以此譬喻者應云三車大車譬喻皆賜一大車。

　　經云汝等若信受者明有機也一切皆當得成佛道者明其應也即是感應道交故云得成佛道。

　　經云佛所悅可等者此之妙乘是佛可計可尊之法故須稱歎供養。

　　經云無量億千者三句經是實法及佛餘法同體權法也。

　　疏云除佛方便至言者謂此座定無三乘除佛於餘方施三教化則不在言耳。

　　疏云佛頌其譬者上長行不虗譬文先佛問次身子答合頌合不虗但合身子答文由長行合文但舉佛不虗以合身子答文故今亦只合其標釋二文。

　　經云佛說苦諦真實無異者遺教經云佛說苦諦實不可令樂但有世智者以二乘智望於大乘實智但名世智而已。

　　次半行顯集諦能治者有集故唯道能治此未是道諦。

　　經云無所依止者著滅苦因苦果則無依止也。

　　疏云破無作苦集者觀煩惱即菩提生死即涅槃是其相也。

　　疏云勸信流通者上長行中佛答為三一發起二譬喻三勸信此云勸信流通者二義同故故雙舉也。

　　經云阿惟越致者一身子正入初住二通論觀行六根皆分得不退也。

　　經云汝舍利弗等者謂汝上根利智尚須深信方始得入況餘中下之流彌深信佛說方能隨此經故云況餘等非己智分者意云但任諸聲聞自智何能得入必佛威力再聞開顯方能得入故云非己智分。

　　疏云必起惡謗者謗即因也因必招界故獲惡果。

　　疏云此取境界性者謂六塵惡境能生煩惱故名境界此即理性了因皆具三因性故云境界性應知一因具三因也。

　　疏云獲惡果報者生公云將欲依經後代使道宣通天下故設得失言軌以誡人也注家云失理卒宗則方福自至矣。

　　經云其人命終入阿鼻獄者大品云謗大乘者墮阿鼻獄若此劫盡生於他方大地獄中他方劫盡後生佗方如是展轉遍十方界他方劫盡還生此間大地獄中地獄罪畢生畜生中亦遍十方畜生罪畢來生人中無佛法處貧窮下賤諸根不具常癡狂駭無所別知。

　　經云常生難處者永不見佛即佛前佛後難難處謂三塗北州長壽天狂聾即根不具難准闕辨聰難謗經之報要居愚鈍即八難足其猶四大損益斯成者謂四大是一有增色力有減色力雖增損不同不得嗔於四大經亦如是猶信猶謗獲報不同不得嗔經令爾經生輙聾啞者不生而已生即聾瘂等疏云諧和兩門者以知起惡獲罪而不為說正是通經善須為說則是諧和之相又如勝意等亦是諧和相也經云乃至不受餘經者專指三藏為餘經如梵網制云而捨七寶不學邪見二乘外道經典等驗知經餘指三藏也。

法華天台文句輔正記卷第五


卍新纂大日本續藏經第 28 冊 No. 593 法華經文句輔正記


法華天台文句輔正記卷第六(輔妙樂記)

　　吳興永定寺　釋沙門　道暹　述

　　釋信解品

　　將釋此品先對古人以辯同異今家釋信解品通權通實通偏通圓通凡通聖通近則領五時通遠則探領法身之地先識諸意入文自融。

　　初四句者此正破題下注四句是慈恩所立。

　　鈍根正見者即盤特也。

　　利根邪見者如長爪邪見若鹿苑等為外道邪見者此則不可若引涅槃中迦葉自敘我等自此之前皆名邪見稍欲相似除此之外皆不可也三四准知。

　　若法執者此且縱他釋也何者聲聞昔已斷見修訖若開權己應斷法執若斷法執應入七地由他釋云疑除名信迷破名解除破既深故當今責言法執者一者俱生二分別俱生者無始時來虗妄薰習內因力故恒與身俱不待邪教及邪分別任運而轉名曰俱生又有二一常相續在第七識緣第八識起自心相執為實法二有間斷在第六識緣所變五取蘊相或總或別起自心相執為實法此二法執細故難斷後十地中斷數數修習勝法空觀方能除滅分別有二一緣邪教所說蘊處界相起自心相分別計度執為實法二緣邪教所說自性中等相起自心相分別計度執為實法此二麤故易斷入初地時觀一切法法空真如即能除滅他意云聲聞人至今法華無此見故即能信解故今破之若無法執應入七地如何始入初信心耶他又云若初心菩薩經已更一阿僧祇行菩薩行二乘不爾發心已後但用邊際定力持入變易不同菩薩慈恩又有四句凡夫信而未解十地證而已信地前趣入由信而解一闡提皆不信不解破曰若第三句為今品名二乘迴心始在初信尚未入住況復乃至初地九地耶當知即屬信而無解何能釋成今品目耶又吉藏法師云信解之名有離有合離者有三義一疑除稱信執破名解疑是猶預之名信是決定之旨聲聞猶預權實踟蹰一三此疑既息故稱為信新信三是權信一為實執破名解者解是解悟為義既執三為實有則封一為實無此執既除故稱為解解三是無悟一為有餘二義廣。

　　一所從異者故圓鏡云一生信處異身子從疑生信故云欲以問世尊為失為不失此疑決所以生信中下根人從執生信四十餘年執小究竟破故所以生信以身子利根故生疑以餘人鈍根故有執。

　　安隔二蘇者破意者二乘已經二蘇如何身子猶疑迦葉尚執耶此將見思疑執以破。

　　二廣略異者身子述解則略中根陳悟則廣謂身子但領法說此中領解五時及探等。

　　三近遠異者身子近序現世迦葉遠陳往昔近則鹿苑三教遠則昔化已來。

　　四通別異者身子別序自身迦葉通陳四眾。

　　第五不論者上但序三乘今具述五乘。

　　六歡喜異者身子昔憂今喜迦葉等昔不懷憂但今非意忽得大寶故喜。

　　七一四不同者七約人異上根領解唯一中根述悟則四。

　　有引婆娑者問毗婆娑云一切聲聞為三品上根身子中根目連餘諸聲聞並是下根今此中根何為有四答悟小有三種不得此齊解大何妨四人齊駕。

　　疏云又人天善為一往者彼以初說提謂經為人天教又轉教為一往者彼判般若方等前教以般若為一往十地常教化者彼謂信解之時已入初地故已在十地中所蒙訓化悉為隨遂金剛心者瓔珞經云等覺位中有一人名金剛慧幢行過十地住大寂定一切佛法皆現在前入佛行所坐佛道場。

　　結僧那者此云弘誓指發心時也。

　　綺綬者朝服帶也[王*坴]圓頭玉也璋方玉也。

　　先標初後者夫一往非本壞是初也畢竟是宗極後也。

　　第二第三者人天及二乘也。

　　為何所名者若以轉教為一往轉教前有四含為名何等。

　　及悟有淺深者如前菩薩位行深絕諸新小菩薩不敢領解證今文中二乘但齊已自領耳。

　　疏云如來說法既久者意云昔於鹿苑已證於空在於方等般若聞佛說法令修菩薩行願心無怖取但念本空故云疲懈等。

　　此乃通中之別者四悉理合通對信解文中別對為人者但是通中之別耳。

　　若昔密入者二乘昔若密已入於初住令聞譬喻灼然顯入二住已上。

　　冥成別人者應云至方等時冥成通人言冥成者情中亦未自知唯佛能知。

　　經云即從座起者謂四大弟子已聞法譬二說開示悟入契於究竟空理空理是座於此空理無所染著故言起也以常安於空理理本無起愍眾生故承機利益故云起也又中道本寂非起非不起而能起能不起無起之起起即實相亦起眾生實相故云起也此約三諦釋從座起也。

　　整衣服者正助之行常冥中境無二邊偏故云整也。

　　偏袒等者有俗袒道袒權袒實袒俗袒者外國以袒為敬此方以袒為慢然古有儒假先生肉袒謝於張儀露兩脾也道袒者弟子事師供伇便易也故袒右覆左權袒者權化易行故袒權覆實此釋他經今經應言袒實覆權覆權昔二權顯今絕待一實常理正當機利物便易得亘故言偏袒右肩右膝著地者日既右轉隨順世間以右著地即世界悉日是陽精表智慧導眾行即為人悉文殊問經云右是正道左是邪道用正去邪此對治悉膝表於行地表於理以行契理故膝著地即第一義悉此意通解他經今經膝即常行地即常理以常行到常理第一義悉也。

　　一心合掌者此方以抑手為恭外國以合掌為敬手本二邊今合為一表專至一心一心相當以表敬也合法者昔權實不合而今方合權實不二事理契合云一心合掌也。

　　曲躬恭敬者謂戾曲之身今領同佛法身故云恭敬。

　　瞻仰尊顏者以下注上謂之仰表萬善圓因歸萬德圓果也。

　　昔迷義旨者昔迷小乘涅槃之旨謂為究竟真諦。

　　十六行對三空者俱舍頌云。

　空謂空非我　　無相謂滅四　　無願謂餘十
　諦行相相應　　此通淨無漏　　無漏三脫門

　　釋曰空謂空非我者空三摩地謂空非我相應等持空即空我所非我空其我故二行相俱得名空。

　　無相謂滅四者無相三摩地謂緣滅諦四種行相相應等持涅槃離十相故名無相定緣無相得名無相。

　　無願謂餘十諦行相相應者無願三摩地謂緣餘諦十種行相相應等持言餘十諦者謂餘苦諦非常苦相集諦下四集因生緣道諦下四道如行出此名餘諦十種行相非常與苦及集諦因此二諦相可厭患故道諦如船筏必應捨故故緣彼諦得願名不願樂故名為無願謂此超過現前所對苦集道諦可厭捨故於苦諦下空非我行相非所厭捨以與涅槃相相似故。

　　此通淨無漏者此等持名通二種謂淨及無漏世間出世間別故。

　　無漏三脫門者唯無漏名三解脫門能與解脫涅槃為入門故依瑜伽論空解惡門八智所接謂法智苦集滅道及出世間盡無生智也無願解脫門六智所接謂法類苦集盡無生智也無相解脫門五智所盡接法類滅盡無生智也。

　　疏云諮發者諮謂諮啟發謂披解也。

　　彌陀釋迦二佛既殊者問既云十方諸如來同共一法身一身一智慧力無畏亦然今何故云二佛異耶答據彼彼三身體徧實不可分別體等悉圓據從初發心自以慈悲薰於己身法性三身圓滿此則不同何者如一室中燃十盞燈若光遍邊其體不別若各照邊體復不一若其一者一燈滅時餘燈應滅餘既不滅驗知不同亦如十人同起貪心貪於一物據貪心體俱無形相其實是同若一人貪息餘人不息則成不同是則同而不同不同而同佛身亦爾常同常異由自薰故致令取土接生各各不同是故不可用平等意趣他佛即是我佛故云殊也。

　　消經事闕者古人若將彌陀合今長者則成機感不成以經文無彌陀之言。

　　不動而往者古人迷於舍那不動寂場而遊化鹿苑矣。

　　自矜者自矜曰賢只是彼此未曾自云我能助彼彼能助我稱機適會。

　　疏云非結緣己界者應言非住本結大緣己界也。

　　尚非己界者以方便土中有破無明入實報土義故云尚非。

　　思種種門者謂思五乘七方便門不同也。

　　疏云尚有殘福者初發大心時具有福慧猶退大後受人天報貶之言殘。

　　故未復初者只是由保世樂未復初大。

　　善惡兩途者昔大善為善退大已後邪求為惡是則大善冥薰邪惡顯被邪求雖惡由擊大悲故云薰被。

　　終於十界至機者今且置通從別別取佛界圓機以消此品。

　　諦觀四方者涅槃疏云於觀方人體凡有五人一頂法二忍法三世第一法四苦法忍至十五心人五初果至第十六心以此五人皆觀四諦並名觀方然前燸法亦觀四方且從得住立觀方義頂法已上方受其名又師子吼品明恒河生死河中七人以生死河亘於變易唯佛得度餘悉河中所以外凡窮惡闡提次將立而故為二人內凡有四方便同為一者雖復優劣俱未發真聖人為四聲聞不侵習支佛侵習菩薩侵習後化眾生㐼習氣本文無盡即是四果為一故觀四方以譬四果為四人合支佛菩薩佛為第七人此涅槃河專在分段通於四人即小乘七人也。

　　有信故出者以發心故名出。

　　不修故沒者退本善心流轉故名沒也入已沒者入即入生死也。

　　淺處即住者煩惱漸盡名為淺處。

　　大悲對子更近者且對同居有緣之類故云更近故云至國城等約子所至止國城等約父所住。

　　經先來者先字去聲呼則以今古相望其義則遠若平聲呼則以前後相望其義則近。

　　疏云求機不會者纔子背父父即思子雖思未會故云不得。

　　經中止者中字若平聲呼者即是居二土之間為中若去聲呼者即是住於方便土此所中當思子機今從去聲呼也。

　　同居人類未熟者此明往日大通佛所結緣之人且在同居成熟之人大小二善並皆未熟。

　　思此同居得子便者一二土隣近故二上化下便故三埀應取機便故居方便土而為中止。

　　豈不然耶者以諸子退大之後其父亦曾垂形六道調熟其子故云也。

　　須從勝說者亦從取二乘機說且置於六道機緣又垂於八相亦名勝也。

　　疏云住此涅槃者住此有餘涅槃土有起應又從劣起勝亦名無餘涅槃。

　　問向答問者問意者由前答文將此中城對斷惡涅槃將下文舍對慈悲竟至今何以將城對有餘涅槃又云處此為家而起於應何以與前不同耶答如記。

　　二舍者只是家對實境舍對子機名為二舍。

　　自他中間者實報為自同居為他也。

　　國為居民者為生取土故云居民長者住此故云安主。

　　家本養性者一者以慈悲養於自性二者慈悲冥薰眾生養眾生之性令堪與大所以處此而起兩應。

　　勝兼兩處者方便娑婆二處大機所感其身無二故云兩處。

　　劣唯鹿苑者五人生方便土小執雖未全除至彼並發大心所以不假現於劣應。

　　始末雙明者一結大為始小機為末又華嚴為始鹿苑為末又鹿苑為始法華為末若消疏文初義為正。

　　多迷其教者破法相宗也又他人判八六四二得須陀洹已更經八萬方得羅漢始發大心餘三亦爾他人又破今家云此人出界住在何處經爾許劫太是可笑故今破之全迷經旨。

　　若以四人者只是藏通兩教二乘為四人耳此則貶於他人所立以他人不許取三果人斷惑盡生界外名為菩薩但取兩教二乘及通菩薩為五人耳今意云通菩薩在於界內已覩勝應不假於彼方得菩薩之名若五人生彼對於勝應名菩薩於義則便若云通菩薩者其義不便何者界內已名菩薩至彼理應增進發於別圓菩薩之心豈應更守當教菩薩之道故云豈應守舊。

　　具足六度者謂一度皆具五度也。

　　即餘助行者謂三教道品助無作道品正行也。

　　如布衣所使者喻同體權施悉皆一也。

　　事理不二者自行為理化他為事。

　　疏云就位為語下約位釋也前文是約因緣釋也。

　　望實望正者只此三教全成體內權望同體實助行望於正行權及助行俱名賤伇。

　　疏云即空折空者通教菩薩化遍用體折二觀故。

　　疏云二而不二是入者初從自行因果至入中等也。

　　約二諦說者真俗合為俗中為真也。

　　還用向之三二等者化他但須真俗自行則在真中故云也。

　　對權義立者謂將此二而不二等通於三教以釋亦應義通於理無失義已兼接故不分對。

　　猶資佛本者一化功歸佛名資佛本二化功歸於菩薩增進後位法身名為資本後釋為正。

　　冥資於正者本結太緣名之為正。

　　疏云苦境為機者只此苦境在如來大悲之內即是苦機冥扣大悲名為到耳。

　　並現所居者大小涅槃也。

　　化物名殊者大小涅槃名殊耳。

　　二義雙成者窮子初得小涅槃後得大涅槃故云收亦先後。

　　以此為臣佐等者意云如來何故不向臣佐說於僮僕是己子者良由臣佐亦具覆實從權護於僮僕故不說耳。

　　對此蔽彼者只是此土未堪說諸聲聞本是大乘佛子彼土亦未說耳又此未說聲聞是佛子彼不說向菩薩小之。

　　中途調熟者失中途圓乘調熟也。

　　並對彼此者悔恨二字父子皆具二義。

　　權實皆然者只是權實俱得記皆為引機。

　　以現說當者我若得子則現財物當有所付即當也。

　　舉生領熟者謂舉昔日之生領委業付財之熟故云我若得子委付財物等。

　　始末者權始實末。

　　劣應化道始終者始自道樹劣應之始終于勝應付財之終。

　　自他破已者此中具錄被文第二釋先立四句破四性已方云不思議感應道交而論發心故。

　　有三文者上法譬中本有三譬今合三為二者合第三驚入在第二父見子中是故但成二譬而已。

　　脩推理弱者明鈍使凡夫但隨附理貧等而不推理如此之人亦未成機感。

　　見生奪鈍者明利使凡夫由邪推理脩惑不起如此之人得成機感。

　　從一至一者從一道至一道也又是從一見生一見又從一實而退取於小後釋為正故。

　　有轉至之理者謂由世善趣出世圓乘之理。

　　從退從末者從退故有大機從末故有小機故云雙扣。

　　二邊並偏者二乘屬左邊右邊謂三藏菩薩等。

　　疏云大機始發者謂機道始成冥扣於應故名為發。

　　二俱未合者以二乘人在華嚴時大小兩機俱未會入。

　　疏云圓報法身者他受用報也。

　　尚得名為作師子吼者如佛說一句法身子七日七夜作師子吼說不能盡。

　　從定名諦者只是從止名諦從觀名境境之與諦眼目殊稱定之與慧左右異名並約寂照所依體同而作此說故止觀第三文也。

　　從所名能者即是無生境家之定慧又是能發定慧家之無生境也。

　　疏云剎利對七地已下者古人意云剎利姓從婆羅門中出故以剎利對七地已還。

　　先譬後法者父子譬也機應法也體用法也著脫譬也。

　　不曉部類者他人不曉一代兼但對帶法華獨顯。

　　結會始終者今經專會始歸終耳。

　　疏云即等覺離垢菩薩者瓔珞經明此菩薩等覺諸佛二諦界外非有非無常行中道於佛名菩薩於下地諸菩薩名佛何以故是菩薩以大變力住壽萬劫化現成佛威儀進止一法同現佛神通似佛非佛常住本境(已上釋等覺名)又入金剛三昧一相無相寂滅無為名無垢地。

　　疏云剎利九地已下者亦以生在佛家而譬剎利不論第十地菩薩者合在等覺位中以其同入大寂忍故同學化同具一切功德悉能一切示一切形相(云云)。

　　疏云居士富而不貴者准瓔珞經十住菩薩常住八萬四千般若波羅蜜一切法門皆習受行住空性位心生一切功德爾後諸位展轉倍增乃至十向學一切法第一義諦中道無相於一切法皆一相照稱之為富然未入地未能紹菩薩位入聖種姓中故云不貴。

　　依正具如分別功德者一品如終品初長行偈頌乃至品末則為見佛常在耆闍崛山共大菩薩諸聲聞眾圍繞說法等寶塔在空三變土田等神力一品始終品初乃至俱共彈指等並是正報分別功德品云又見此娑婆世界其地琉璃等所散之華從十方來遍覆此間諸佛之上于時十方世界通達無礙如一佛土等即是依報融即之相也。

　　總如玄文者妙雖有十亦不出於事理依正法也。

　　此經空無處有者如安樂行品云觀一切法空無處有性等是其文也。

　　算數孔目者此經開權顯實以此二法收一切法猶如孔目。

　　無譬事理者前譬實為理今譬權為事。

　　外同為顯於內者為實施權意在於實也。

　　如第二釋者從亦是定水灑散心地以下是也。

　　疏云接律儀者瓔珞經云律儀戒謂十波羅蜜接善謂八萬四千法門接生謂慈悲喜捨化眾生及令得安樂又律是遮止儀是形儀能正形止身口諸惡故稱為戒又律儀者法戒儀則規矩行人令入聖道大士誓心不過止惡興善若不動身口即是止惡發戒防動不動即是律儀律儀對斷一切惡訖至等覺最後一品無明。

　　接善法者於律儀上起大菩提心始從彈指乃至等覺最後所得寂照定慧法門皆名善法。

　　饒益有情者於前善法上起大慈悲喜捨心令一切眾生斷一切惡得一切善善即佛道果也下化眾生脩萬善法門上歸佛果又取榮勵眾善依六度門稱接善法起心兼物依四弘門稱接生(云云)首楞嚴者名健相三昧一切三昧悉入其中。

　　始末受化者結大緣為始中間小起及今鹿苑施小俱為末又法華為末爾前皆是機中論於相失相見來至鹿苑方乃顯露受於小化大機顯遂唯在法華。

　　疏云非人天處及者以小機流轉在人天中故云非也。

　　既入五塵者五塵俱是煩惱及見二濁此二是總接得餘三故但云五塵耳。

　　疏云我常思念者此述施小之意故云常思等。

　　於勸開誡者譬說勸門中為三譬譬上法說勸門三境還只於此勸門開出誡門三耳。

　　義當因果者經文但舉於因故云稱怨大喚疏中加於苦痛苦痛是果謂大喚必苦痛是故疏中作因果兩申也。

　　疏云內既無機者且從退大後說。

　　令起貪欲者菩薩入假同他示有三毒。

　　必墮下二釋者墮三途及溺無明地二釋也。

　　疏云小去大遠者近大在華嚴極大在法華。

　　強之言釋成前句者不須此人句也。

　　說有理之教者謂說於詮真理之教也。

　　疏云開小逗機者只是開大出小以逗小機。

　　疏云更俟後期者且蹔施小終令至於法華大故云後期。

　　不彰其實者此明隨自意開權之實未說也。

　　二起無別者疏釋二起俱從小善生以說也。

　　納法既重者已聞法譬二周開權顯實俱領在心故云重也。

　　即之與密者上文即遣傍人忽追將還即顯追也今云密遣即當覆實用權也。

　　雖在小論者婆娑論中但說菩薩百劫修相不云二乘故也。

　　如諸童子者是釋種中童子經中無此語論是佛滅後所集故得云皆是菩薩。

　　疏云小教明理紆隱者歷位次第而入名為紆隱。

　　且云伏耳者以六行有漏對出世無漏故云且也然欣厭修但斷思惑者如來且順物情而已。

　　橫十七句者彼經始從直心終至十善總有十七淨土法門並無淺深故名為橫次從隨其直心則能發行乃至隨其心淨則佛土淨十三法門由前起後傳傳相須遍前十七故名為竪也。

　　非關行具者便斥他人也他云二乘雖得開入初住由行未具故得記已經若干劫方得作佛今意不爾但是與物結緣非謂其行未具。

　　疏云時二使人等者領火宅中父知諸子先心各有所好等方便品中作是思惟時下六行半明有機。

　　疏云具陳等者領火宅中而告之言汝等所可玩好希有難得等方便品中思惟是事已下一行半正施方便。

　　疏云窮子先取等者領上火宅諸子聞父所說珍玩之物等方便品中是名轉法輪便有涅槃音下一行受行悟入。

　　疏云始見因緣者先小後大之因緣也。

　　疏云日者時也者謂是他時也亦智也者他時用智也依法身下釋上也。

　　依教所有者法說施小譬說三車即己所有也。

　　探向道樹寂場之前者道樹為小化始寂場為大化始又應知探領並異相失相見及以傍追二誘三節文意何者相失等三並領勝劣二身施化今之探領專領結緣之後未居中止之前佛則息化歸本居寂光土而照子機亦亘脫大著小故云於窓牖中遙見子身等所以今日探領法身之時施化之意故玄文第十判教初大意中云初即頓與乃至拂之以權迹顯之以實本如是等意皆法身地寂而常照非始道樹逗大逗小佛智照機其來久矣據此而推知探領在三節之前明矣是故記云但指法譬能見之眼即法身也。

　　言他日者文中有於三他探中二他並是如來同體之權擬於二乘二乘爾時雖稟齊教體外之權不測同體之他故也又齊教中則以二乘所得體外之權為自望於如來法身體內之權二乘名此為他故云非化身用事為他所以三他俱屬如來體內權智何者齊中則以二乘不領體內之權此於二乘而得他名探中則以如來用昔同體之權擬於二乘二乘不測則於如來而得他名。

　　二乘於彼至小化者稟於齊教體外之化名為小化也。

　　於佛二自者意云於佛二自但是對佛同體之權而得自名故云皆指也此釋語隱須依今消即是如來用同體權擬二乘人於其不受故得他名。

　　他即二乘所用者意云二乘於如未同體之權已得少分故云所用雖得少分不測全是如來同體之權所以於佛名之為他二他不同結上二所三他也於佛用二他為一他齊教望佛得一他為一故但成二。

　　明處仍狹者明只是偏空以空偏故名之為狹。

　　琉璃殺釋者如來爾時頭痛即是惱也。

　　塞風索衣者大論云冬至前後八夜寒風破竹如來索衣。

　　即對位者今文非專對位道品文相具相生相接二義。

　　疏云亦是責數者只是䇿發令進後位耳。

　　是老死者是計五陰實法誰計宰主假名應云無是老死名法空無誰老死名生空。

　　疏云雖不丁壯者此即有漏神通亦堪小小助入無漏名為運伇。

　　如大經至用常者彼第一經云其名曰威德無垢稱王優婆塞善德優婆塞等而為上首深樂觀察諸對治門所謂苦樂常無常淨不淨我無我實不實乃至增上非增上總有十三雙對治法門諸優婆塞所修為入非常非無常不二佛性中道也。

　　疏云九想者九通名想者能轉心轉想故名為相所謂能轉淨顛倒想故一脹想。

　　○若觀人死屍胮脹如韋囊盛風異於本相是為脹想。

　　○二壞想。

　　○若觀死屍風吹日曝轉大裂壞在地是為壞想也。

　　○三血塗漫想。

　　○若觀死屍處處膿血流溢汙穢塗漫是為血塗漫想。

　　○四膿爛想。

　　○若觀死屍虫膿流出皮肉壞爛漫施在地是為膿爛想。

　　○五青瘀想。

　　○若觀死屍皮肉黃赤瘀黑青黮是為青瘀想。

　　○六噉想。

　　○若觀死屍虫疽唼食鳥挑其眼狐狗咀嚼虎狼爴裂是為噉想。

　　○七散想。

　　○若觀死屍禽獸分裂身形破散筋斷骨離頭手交橫是為散想。

　　○八骨想。

　　○若觀死屍皮肉已盡但見白骨筋連牙分散狼藉如貝如珂是為骨想。

　　○九燒想。

　　○若觀死屍為火所燒曝裂煙息薪盡形滅同於灰土假令不燒亦歸磨滅是為燒想。

　　○此觀成時名得解脫亦名假想觀。

　　十想者能轉計常樂等諸顛倒等者想故前三想為斷見諦惑說中四想為斷思惟惑說後三想為無學道者說是以壞法人修此十相能斷三界結使證無漏聖果一無常想。

　　○觀一切有為法無常智慧相應名無常想。

　　○二苦想。

　　○觀一切有為苦智慧相應名苦想。

　　○三無我想。

　　○觀一切法無我智慧相應名無我想。

　　○四食不淨想。

　　○觀諸飲食不淨智慧相應名不淨想世間飲食皆從不淨因緣有如肉從精血水道中生等也。

　　○五世間不可樂想。

　　○觀一切世間不可樂智慧相應名世間不樂想眾生世間國土皆有過惠無可樂。

　　○六死想。

　　○觀死智慧相應名死想若一期果報無常為二種死所逐想出息不保入息。

　　○七不淨想。

　　○觀自他身不淨智慧相應名不淨想若觀此身內有三十六物外死惡露常流從生至死終無一淨。

　　○八斷想。

　　○觀涅槃斷煩惱智慧相應名斷想行者思惟若涅槃清淨無煩惱者當斷煩惱證涅槃。

　　○九離想。

　　○觀涅槃生死智慧相應名離想行者思惟若涅槃清淨離生死者當離生死證生死證涅槃。

　　○十盡想。

　　○觀涅槃結使及生死盡智慧相應名盡想行者思惟若涅槃清淨及生死永盡當盡生死業證涅槃。

　　○八背捨等者等取八勝處十一切處已如前釋。

　　疏云未有智斷者若入無漏方得智斷之名是故忍位未名智斷。

　　從所造論等者諸論主所造自申彼經弘論之人謂為真實故引破之。

　　進退二釋者彼止觀中羅漢為死初果已上名死等苦又須陀洹已上皆名為死方便位中名死等苦以二等苦皆可發故故須二釋。

　　疏云又不須至結者意令且發大心然後方斷餘結也。

　　或更依權行者實人依權人斷結也。

　　不入方等之文者此明今文合二為一者令應上法譬二文所以合之以彼二文無方等般若之文復令知上譬短合長故須細開應於方等般若為領家業譬故以口索對之者只是對法華口索也。

　　疏云心相體信領上免難者由於鹿苑已免難故至方等被彈不謗則是體信之相。

　　疏云並聞大集者言並聞者彼座之中帶小聞大故云並也。

　　疏受折淨名者五百八千咸陳被呵皆辭不堪問疾即其事也。

　　轉教般若者如大品中富樓那白佛言世尊使須菩提為諸菩薩說般若波羅蜜等是也。

　　疏兩經義同者以齊探二領領於法譬二為兩經也又若聞對者思盡在於法說出宅在於譬周亦是兩經二終但共為一者謂齊探二終其義同故共為一終雖為一終義未究竟何者借使二乘經於方等般若但是冥成通別若於顯露但斷見思故使濟探二終皆至法華為一大終也。

　　始四味者則是今世顯露四味也褒揚菩薩貶挫二乘也。

　　疏云付財與記者付財詑譬與記是法。

　　己正佗傍者菩薩元求佛道自能進修望於二乘則成傍也。

　　及己難他易者謂二乘經歷四味不入於實菩薩處處開權故也。

　　約理名別者者此名一乘彼名常住又此經名妙法彼名涅槃。

　　彼稱捃拾者此如大獲故有不同。

　　論意者意恐末代守理而迷事守實而迷權故彼經云汝能問於戒律之義恣汝所問(云云)今經低頭舉手無非佛因故此不同。

　　彼無廣記者無如今經廣明授劫國等相彼但云汝能知一切眾生悉有佛性則得無上菩提等。

　　說時長短者此八年彼從晨朝至於中夜。

　　談常過未不同者今經明過去久成塵點彼經明未來常住不滅。

　　論譬大陳餘黨者法華大陳已破彼經如餘黨不難。

　　現瑞者此經雨華動地表因果六番放光則表從一出多收光則表從多歸一彼經面門放光但表大般涅槃之教流至未來永永不絕執破者彼但破三修十仙外道等近執此經破三乘等於迹門令生實信於本門令生遠信所破近遠二執皆除。

　　領解者此經遠領齊探大小之益彼但通途領於當世近果等。

　　述成者彼但述成迦葉得因得果不同故(云云)汝等善知常無常及能知如來常存不反甚為希有等今經具述二萬佛所常教以大三草二木皆依地雨及大通等事(云云)。

　　用治者彼但能治一闡提心不死人今經則於心死敗種悉皆與記。

　　付屬者此經唯付下方踊出菩薩何故爾由法是久成之法故付久成之人彼但付於此土菩薩如云此大涅槃但付菩薩不付聲聞。

　　餘亦不易者是須用法華經意向諸部中辨其同異於理易明若只隨彼當部自辨同異其義不顯。

　　疏探領一化者此領今佛一代五味化也。

　　疏始終次第等者此示後人今將涅槃五味譬文來對今經五時之文文相次第分明莫過於此。

　　然子體父者謂昔為說小即不虗妄今為菩薩說大亦應非謬此於方等中聞說大而背昔小也。

　　父體子者謂子昔入小既不違我教今被彈斥體信亦應無違。

　　疏聞微生信者但是被斥不謗名微生信。

　　疏大品所明真諦者內外二真諦也界內通理接藏界外別理接圓故云已接餘二。

　　前後二周者前周廣後周略也。

　　意通法華者只是不二之言已當與記故云意通法華。

　　述佛至此二者先教次理佛出世意不過此也。

　　經漸已者漸教時終故名漸已叡公生起者今家許此生起次第也。

　　資產各異者教行法也。

　　二三小王者二即般若帶二三即方等對三當教之理並是王也。

　　圓極主弱者圓未會權故名為弱。

　　同沾一化者法華遍開圓無強弱故云同沾。

　　或歸者二乘及鈍菩薩爾前密歸顯無歸義。

　　義可比知者如法華前執小之徒偏小理教昔並隨宜今皆開入同體圓常理教無二如民歸從王本一綩故云比知。

　　言華嚴至玄文者玄文第十云而言華嚴海空者若作寂滅道場之華嚴此非次第今依法性論云鈍根菩薩三處入法界初則般若次則法華後則涅槃因般若入法界即是華嚴海空。

　　知之與見者此中智知佛難思之意以佛眼見尊特之身此本非他故云並是所有。

　　疏云三藏中本心不求者在鹿苑中唯求羅漢本不求大故也。

　　歸頓不成者即是漸頓歸法華轉不成。

　　世出世一雙者彼疏云二者然漸教中人天乘為世間從除糞已下到法華出世間。

　　鹿苑之後說戒善耶者意云既以人天戒善為漸始今問鹿苑之後方等般若之中為亦說戒善不若說何獨鹿苑之前為世間耶。

　　大小一雙者三者然出世中雇子除糞是小乘入出無難是大乘。

　　自他一雙者然大乘中付財即化他領業是自利初不得財後必得故故是自利。

　　自爾已後者只是般若已後未改小途至法華略開方改小志五顯密如記但略教字耳謂密教顯教也。

　　三種者三種法輪也彼疏云䇿此五雙但為四句一頓而非漸即華嚴經二漸而非頓謂人天二乘教三亦頓然斬謂方等般若等也教諸菩薩名亦頓於二乘人是入法華方便名然漸四非頓非漸謂法華泯上三門歸於一相。

　　疏云小機似像者由子具於大小二機故更約小乘似大以釋。

　　位淺者未入真位五濁全在故云迷深。

　　小尚非似位者既云年朽即是已入真位今何故却云似耶。

　　言三苦者且約十二因緣分三苦者初無明至六入五支是行苦四相遷流義故華嚴云從癡至六處是行苦次觸受二支是苦苦謂五根體是行苦更加觸中苦觸受中苦受為苦苦故華嚴云觸受苦苦後愛取有生老死五支是壞苦有變壞義故華嚴云所餘是壞苦又寶性論云欲界為苦苦色界為壞苦謂樂生樂住樂壞名壞苦無色界為行苦唯捨受相應故名行苦謂苦受生是苦苦樂受生是壞苦捨受生是行苦又欲界有三種生苦色界有二種生苦除苦受無色界有一種生苦除苦樂二受老死二苦通三受遍三界欲界有髮白面皺之老六天及色界此老有改異綵𦘕始則分明久則歇薄無色界果報盡時心有改異昔時定心堅固將終定心劣弱恒欲退墮故三界皆有終壽。

　　經云受諸熱惱者煩煎色心為熱迫擾色心為惱雜集論云熱惱各三謂貪嗔癡。

　　無機兼之者由無大機故不擬宜。

　　兼得餘二者歎三車得小擬取價兼得知先心。

　　經云不為分別寶藏者行藏約修得若理藏約性德小志強大志弱故未為說二藏令其得入而自等者兼得餘二者由無布取兼得不捨下劣由受命故漸已通泰。

　　疏云毀皆小心者如大集經云佛告陀羅尼自在王菩薩言善男子若恒河等世界眾生悉住聲聞辟支佛乘欲比菩薩初發心業百分千分不可為喻何以故二乘之人自為解脫觀煩惱故二乘之業有邊際故即是其事。

　　疏云不頌不求者上法說又二先明昔稟三故不求二明今會一故自得不求中有標有釋標有三一居僧首故二俗年邁故三證得故釋亦有三今皆不頌。

　　經云我等今日聞佛音教者法譬二周法也昔日雖聞不能令我究竟斷於別惑以今異昔故歡喜也。

　　非寂光自然者意有餘實報皆是修成是故不同寂光自然本有。

　　即不行也者且止有餘之土未進同居故也不可自行至將至者佛久已證常住法身權同二乘不可於佛自唱言死時將至也。

　　疏云根塵至邑者邑謂同里此則往還之所故以涉入譬之國有對境界畔故以十八界隔譬之。

　　經傭轉者謂小機將生欲以有漏易於無漏故云傭債從一至一故云展轉。

　　入法界品傍論授記者如善財求善知識每至發一城知識語善財言我已先發阿耨菩提心及唯我知此一法門耳汝能如是即時獲得是法等則是傍論授記之相。

　　經強駈使作者謂強令我行菩薩行入生死中不能為此是故駈走。

　　經嘿而識之者知而不言謂之嘿識。

　　重牒二門者謂頌上第二勸誡合明放捨文也。

　　經必當見殺者若相執則大小慧命俱死也。

　　經何用衣食者何用大乘正助法也。

　　疏云無非摩訶衍者如大品中始自色心終于種智一一無非摩訶衍以嚴法身。

　　疏語者者語只是言教今依教觀念處。

　　疏云上委業有命有受者上長行從世尊爾時長者有疾下第二委以家事為二一命知家事二受命領知初為四一明時節二正命知家事三誡令體我心四勅無令漏失今皆不頌。

　　經凡我所有者凡諸也如上金銀珍寶臣佐吏民僮等悉付與子八句者上文父子相失有八句父子相見有八句只此二句接十六句也。

　　經以諸因緣者三教因緣故云種種。

　　內即惑體者惑在於內故內即體也。

　　經則為已得報佛之恩者只得羅漢則為已報佛恩故不更餘法也初不勸進者法華已前皆名初也。

　　經柔伏其心者於方等般若彈斥淘汰柔豈過於此疏云昔持至共顯者七淨昔顯也。

　　經云牛頭者百緣經云一兩直十萬錢。

　　疏云無人受此果報者小乘教中不說更有生處故也。

　　疏云智願不失者願前弘誓也智則前如來行也。

　　疏云遮醜陋恩者遮偏空之醜也。

　　尚未敷榮者二乘之人至法華會中道雙顯如林蓊鬱四方敷榮。

　　物不答施於天地者謂物雖由天地而生而不云報於天地之澤子又如之。

　　只緣令我報亡者意云只緣如來令聲聞等得於亡報之理理謂一大涅槃得此法亡其恩難報雖曰難報報不可亡矣。

　　經取相凡夫者三乘之人於法華前皆名取相。

法華天台文句輔正記卷第六


卍新纂大日本續藏經第 28 冊 No. 593 法華經文句輔正記


法華天台文句輔正記卷第七(輔妙樂記)

　　吳興永定寺　釋沙門　道暹　述

　　釋藥草喻品

　　將釋此品應知從所破以題目何者以從難故開難即是是故從難也。

　　一顛倒功德者論云顛倒求功德增上慢以世間諸煩惱熾然求人天妙境果釋云昔謂五戒十善以為真因謂人天果報以為究竟名為顛倒專以小善而自莊嚴名顛倒功德由煩惱熾然故求人天果名為上慢意令人天成二乘故說火宅治也二論云應知聲聞人一向增上慢謂我乘與如來乘無差別如是顛倒取對治釋云以二乘在昔自謂所得為究竟同如來故若同如來何以無多有田宅臣佐史民倉庫盈溢等故作窮子譬三論云大乘人一向增上慢無別聲聞辟支佛乘顛倒取對治釋云論意若從能雨則無差別今從所雨差別則有二乘等何故唯信於大不信有二乘等故說一雨差別譬四論云如記此從今開權邊立以對治名故云化城也五論云散亂心實無有定過去有大乘善根力而不覺知彼不求大乘於狹劣心中生虗妄解以為第一乘治如記六論云有功德人說大乘法取非大乘說王解髻中明珠與之譬應知意云昔已結大中妄流轉取人天果及以小乘故云取非大乘也七論云無功德人於第一乘不集諸善根說第一乘釋云此是未有大功德人何者由父在世不能難遭想故云無功德也所以唱滅方生戀慕始種善根後方得度故設父去留藥等譬也。

　　理似不成者意云今此三品皆云譬喻但作對治從昔立名於經文不合應知論從一邊以說故云似也又論中七譬唯有化城髻珠從今立名餘五並從昔立名故云不指大車邊等是以論中立名有於傍正從權是傍從實是正。

　　餘即可知者以下三從對治為名亦無釋矣。

　　他云唯出生者慈恩云經云是名藥草等據此則知皆從一地一雨出生矣今則難之若據是名之言者譬喻信解皆云是名半車等豈獨三草二木耶今述其同不可云出也。

　　藥草則二乘不無者在昔在今俱皆有故在昔但是於權藥草在今則成顯實藥草之王故疏云通皆用等。

　　一不知同者他云不知理同即是不知一地一雨所潤也。

　　二不知異者他云不知教異即是不知草木各有差別而迦葉能知理同教異乃名奇特甚為希有能知如來隨宜說法能信能受故舉雲雨草木述成迦葉領解也。

　　是瑞非瑞者在昔但成凡草在今並成藥王。

　　生無生慧者此亦一往且置別教從於兩教二乘難開者說。

　　領述邊說者從迦葉領如來述俱名藥草。

　　草木兼昔者在昔唯權在今專實故云通皆有用。

　　疏有漏諸善者小草能治四趣之惡故也。

　　言通意別者藥草之名通於三草二木故云言通題云唯在四大弟子名為藥草故云意別。

　　言別意通者別指無漏為最等名為藥草故意通者通七方便俱名藥故此二對用消今品並得但是互說耳　疏云蔚於句反亦增盛皃也。

　　以昔助今者昔結大乘冥薰不失得我今顯。

　　觀心至利益者玄文云觀於我我所如雲如幻即是地上清涼益信敬慚愧諸善心生於空假中意而有勇即是因益念念與即空相應是中上草小樹等益念念與即假相應是大樹益念念與即中相應是最實事益也。

　　四藥治見者只是四教各治見惑耳。

　　亦斥古人至遍者若從迦葉領解為言古人亦不知十三偈具領齊探始末況復今從佛述成邊通述七方便俱皆入實若依古判則成不遍。

　　權中小分者七方便俱屬於權但述二乘故成小分二他者既云教作即是探中二他也。

　　天性猶通者通於正因也故云天性結緣別也。

　　破無小者只是卷初引論云上慢之人謂無二乘文是今文具明權實不可偏存。

　　前釋尚總者前雙述下文中但云權實故名為總今對四教是故名別。

　　則知一攝一切者謂迦葉等當分既入初住則迦葉一身攝進退等法盡故云也。

　　令知如向所列者應云如上文列橫竪等是。

　　及具有邊者只是界界互具耳。

　　或同或別者謂五乘七善之人或與迦葉同自領或有不及迦葉及以過者自能遍領名為別也。

　　同以一地至冠之者將一地一雨而觀於進退等明無差也。

　　地譬賴耶者涉法師云大地能生喻阿賴耶識能生五乘善根種子今家通以五陰喻常住理彼論八識從迷而立若偏取第八識則不當也。

　　對於一實者在昔則名為差相對意也在今唯是無差絕待意也生公曰雲為法身法身周密彌滿也注經以雲譬應身應身則殊形並現順機不偏此則彌布遍覆之義。

　　何通俗哉者歎注家得旨也亦如淨名雖為白衣居士道理勝於出家之人。

　　疏云如龍等者華嚴經云種種雲電及雷雨龍王自在悉能作而身不動無分別無分別即心不動。

　　初是因緣釋者文中無四悉語雖無其語既云權實則是感應道交故云因緣也凡諸文中若無四悉之言但點感應之名則四悉義足。

　　橫竪例知者應於亦橫亦竪及進退句上為三諦義謂即空故亦橫亦竪及以進退差即無差即假故橫竪等宛然無差即差故即中故非亦橫非亦竪等皆非差非不差也。

　　能知如來功德者能知如來隨宜說法等即是功德也疏法王亦爾下合夫人王文也眾惡已盡合外無所畏也發言誠諦合內不二言也。

　　經如來是諸法之王者說權實法自在無礙同夫統御王之義也一法體虗通名自在二化用無邊名自在也。

　　疏由二教顯二智者謂由如來二教顯佛二智亦是眾生二智又由如來證得二智能為眾生說二教也。

　　欲知智在說者說教既遍彼智必無偏矣。

　　橫竪無遺者若於如來非但橫竪無遺亦非橫非竪也。

　　始終一者施人天教為始悉令同至智地為終也。

　　共顯不二者權即實故實即權故故不二也。

　　此從境說者從境發智說。

　　大事大乘者事屬因果所顯乘屬所乘實相實相即地也。

　　疏此舉智釋教者由前教故有智亦由智故了教故得互相顯也。

　　而同照之者應知照有通別通則通照七方便人別但照二乘及以菩薩同入一實雖分二別佛意恒通。

　　能有所趣者權皆趣於實故。

　　關中唯遠者善不受報闕於當分增長各有歸趣也。

　　疏念處道品等者等取十二因緣以開念處出十二因緣為支佛觀境故。

　　福德莊嚴者未破無明所有智慧俱屬福德由開境得莊嚴名自法華前終無此事。

　　一者善體者一毫之善無非法界與無上菩提等故云善體。

　　二從本期者發大心時期極果故。

　　還通二途者還通順機從體二也。

　　體性俱存者開化城入寶所已化城體性即寶所體性故云終途始詑於初步即至化城是寶所之三百故云俱存。

　　取意實釋者只是於權文中取意從於實智以釋也。

　　疏四到三道　人天所執六蔽六度菩薩所執四住二乘所執五住是通別所執故云各對諸乘又四到是聲聞所執三道對緣覺觀因緣因緣束成苦業煩惱六蔽對六度菩薩四住通菩薩五住別圓此約於理起計名細於事生十惡名麤故云所執不等於二釋中初釋為正後釋亦通。

　　疏此智照此藥者須約四教四教四門互為彼此若當分自照他境不照他境名不照彼等。

　　應非但照一切而已者只於一時遍照一切亦未名為究竟須於一藥即見一切藥方名一切謂覩一見心即識一切見心悉皆具足方名一切也。

　　真法本無下合上權實差無差等真法本無差由心有數無差即差。

　　全心是法下即非差非無差句也。

　　復宗者問何故不歎迦葉探領耶答若歎齊教即是歎探領以法同故故不別歎耳。

　　如後所開者應云如今所開以望於前云如後耳。

　　疏云若究竟其根榮者地生其根雨資其榮。

　　義兼眾生心地者謂非但佛心地為能生眾生心地亦是能生故云也。

　　習因報果者今家以山川等譬五陰報果古人以山川等譬習因故云不同。

　　二種世間假實者五陰是實眾生是假又陰是假一一陰皆由四大和合而成成已方名實法亦如山川溪谷為三千大千世界所成故得互論假實也。

　　○㶚水名在京兆。

　　○滻水名在京兆。

　　○滴水名在京兆。

　　○澧音豐在西京感陽縣今文正是豐字若盧啟反水名在武陵。

　　○澇力刀反水名在京兆。

　　○潏水名在京兆。

　　習因開為緣了者以五乘俱譬習因也則以人天為緣因二乘等為了因全陰是五乘習因增長如草木堅性與地堅性更無有異故云不離。

　　陰習者合前陰入習因法性三法也。

　　疏云如善法者有通有別通則七方便皆名善法別則別在三乘。

　　從發大心者三藏菩薩四弘六度為先名發大心得名上草未斷惑故不能治惑未名為藥。

　　若從修習者辯七善與七方便小異從修習及以當體名七善從進趣功能名七方便。

　　質大者譬一實之應質微喻赴偏小之機實應無外云密偏小近應人法不融故言疎。

　　凡云三密等者便破他人約自受用報論三密化他圓境云先明形益遍示法身如大雲起謂佛身密生法師云法身彌倫慈蔭若雲下經亦云微妙淨法身具相三十二以大音聲舉佛口密以合雲聲雲聲則雷也破如記(云云)。

　　以心所當之者用通大地中定慧二心所當之也然闕天乘即以欲界求定慧對之。

　　略述諸論者且如成論空宗經部所明習因習果若在前世通名報因能牽來果以報因之名名為報因所牽之報名為果報謂後受五道身方名報果此乃三義在前世一義在今若毗曇數論有宗所明習多欲為習因堪感於報因為報因後受鴿雀身是報果於果報身中多欲是習果習果酬過去習因報果酬過去報因今家前後多用成論此中文意同於毗曇。

　　華果敷實者此依毗曇法華經前既未敷實名習因報因後乃聞經即名習果報果如證初住為報果中道遮照為習果又因習得果名為習果酬往報因名為報果又從二住去位位皆具因果(云云)。

　　疏雖一地者牒前差別也雖皆一地所生而生不自知皆依於地故云雖也又應云雖一雨所潤以冠二句又雖言通昔故云雖也。

　　名有通別者別則初住已上至等覺皆名道中住前為道前又等覺為道中妙覺證後為道後等覺已前至薄地為道前也。

　　然皆能生者若初住已上能自生復能令他生也。

　　非謂五乘至如者只是理同未是證得故云也。

　　終無定五者終無定住五乘不進至極也。

　　須名四味者對於華嚴通名四味據熟二乘但用三味耳。

　　應以差別對潤同者謂能潤雲雨喻無差別所潤所生即差別也。

　　疏合雲有聲者即是上文雷聲遠震也。

　　疏三十子別稟聲益者通彼人天今從別說故云也疏云合上世界者亦只是山川等和合成於世界耳。

　　經而唱是言者以號令天下知是佛出世異九十六師也謂佛初生已發斯唱故大經云佛於林微尼園生生已東行七步唱如是言我於人天最尊最上如是身者即是法身非是肉血所成隨順世間法故示為嬰兒南行七步示現欲為無量眾生作上福由如世尚畆能生百穀西行七步示現生盡永斷老死是最後身如日西沒北行七步示現已度諸有生死如夜無明東行七步示為眾生而作導首如東為諸方首喻佛為天人尊也四維七步示現斷滅種種煩惱四魔種性成於如來應正徧知上行七步示現不為不淨物之染汙猶如虗空下行七步示現法雨滅地獄火令諸彼眾生受安隱樂。

　　本業至四諦者與此經對四弘同也謂未度苦海者願令度之眾生為集業煩惱縛今願令解之未安道諦者令安道諦未住滅者令住滅諦滅前二則是大悲願後兩即是大慈願大悲謂拔苦果及斷苦因大慈謂與樂因及與樂果。

　　經今世後世者今世謂漏盡明後世謂天眼明兼得過去宿命明通達不謬故云如實知之。

　　經我是一切智者謂一空一切空謂一切智知一假一切假謂道種智知一中一切中謂一切種智知故云一切知也。

　　疏云三業共智慧行者大集經云身口意業從智慧生一切所作無不隨智所得身形殊勝微妙離諸身過擁護正法有大神力無所畏力以是力故於諸佛土普示其身放大光明照無量界眾生遇者離煩惱熱受大快樂是名身業隨智慧行今經云開道者。

　　○遠離六十四種惡口之業謂麁語妄語等經中具列。

　　○凡有所說說實說真說利眾生說隨眾生心實不說眾樂聞說令眾生永離煩惱是名口業隨智慧行今經云說道者。

　　○能知一切眾生心又知一切眾魔及聲聞緣覺心緣處了一切法通達無礙是名意業隨智慧行今經云知道者。

　　經云知道者者道通邪正善惡在心曰知也開邪正路門開示通塞為說也。

　　經爾時無數者四味眾生皆來入實也。

　　疏云如上說者文中雖總舉十法界正是合上七方便人各有五陰是故記云四趣無增長義。

　　通三四味者若取華嚴則為四味置於華嚴但成三味。

　　如說般若者大品云如來放光照諸地獄入大地獄時以三事教化一者神通二知他心三者說法以神通力令火滅湯冷知他心以慈悲喜捨隨意說法是諸眾生於菩薩所生清淨心從地獄出而得解脫漸以三乘之法得盡苦際。

　　說方等經者方等陀羅尼經第一卷云爾時婆藪從地獄出將九十二億諸罪人輩來詣娑婆世界十方亦然爾時文殊語舍利弗此諸罪人佛未出時造不善行經歷地獄因於華聚放大光明承光從於阿鼻獄出聽方等經而得解脫。

　　且指地前者將地前唯住前也別地前亦名生身菩薩定無一生得入淨滿世界以其地前動經恒沙劫修行方得入地故爾。

　　且指三藏菩薩者亦應云通菩薩乘出不知衍門無生之法及不能留惑潤生出假之苦別菩薩乘出不能廣學恒沙法門及不知中道之苦。

　　約義仍有者諸經論中八重之外猶有如此開合之義。

　　疏佛名非斷非不斷乘者已斷盡竟得雙非名。

　　疏非凡非聖者菩薩佛不同凡夫及小乘賢聖也。

　　但是凡聖俱合者合人天入二乘為一緣覺為一菩薩佛為一故云三也。

　　但以名狹者若但以三乘其名則狹攝五乘不遍復不可以二乘攝於人天乘故云不得。

　　正出注雨相者今正合上第二注雨譬上六章門是法雨之相狀也今文仍闕提譬帖合上第三山川谿谷譬今應合入卉木譬中以卉木等必須有所依故也。

　　即行相者謂一實行對七方便行也又以一實教對七方便教也(云云)。

　　對理德之相者三道即是理性三德之相故。

　　性本無名者不一曰諸即是性中具於緣了之名修中具於三德之名。

　　思之照之者請讀者思之行者照之方曉修性體一始終無二。

　　疏緣生中道之行者只是緣於性德之境而修三因之行亦是性德為修得緣故云佛種從緣記即其義也。

　　行即因也者應云緣了二行對中道境為三因也。

　　開合多少者開九為多合三為少三唯是一一亦無一復云非多非少也。

　　寄修以釋者性不自離故寄修釋若不寄修無由識性故寄修得釋於性德。

　　理則性德緣了者性即無住本也緣了即立一切法也。

　　事則修得三因者性德實相是無住本也緣了修得三因即立一切法也。

　　迷則三道者流轉即生一切法也。

　　悟則果中勝用者由果滿故起一切用即立一切法也是則第一第三二句並由迷中道故即法性之無明成染緣生一切法也第二第四二句並從即無明之實相淨緣生一切法也如是四重下結束前四句也以染淨二緣俱由在迷實相而立釋籤第七所釋雖廣大體亦不逾此。

　　故無明至無住者謂無明不住無明即真如是為果中勝用生一切法也實相不住實相即無明是即成流轉生一切法也又無明即實相淨緣生一切法謂修得三因是又實相即無明染緣生一切法即性德緣了是合前四重其義雅當也。

　　隨緣不變者真如隨無明緣上至等覺俱名隨染緣生一切法又四聖名隨淨緣起生一切法六法界名隨染緣起生一切法也又實相隨淨緣起於種種勝用名生一切法也對今四重者隨緣即是立一切法不變即無住本也此則傍消諸經論中義矣一一合今差則無差無差即差也。

　　起住二門者此用華嚴經意成今淨緣生一切法差無差也從三昧起即立一切法住正受即無住本唯在於淨不通於染也。

　　染淨二類者此用十門中染淨不二及因果不二門意釋此文也。

　　疏例一相可解者亦應云詮行之教詮理之教解脫下釋出例前相也。

　　尚須識權者令稟權教人須當教權也。

　　對此終窮者意令須知一切權法悉以開入一實故也。

　　雙結所歸者只是雙結二邊歸於一相一味故云所歸也。

　　前六科等者明前六章並是如來果位法門故也。

　　今咸辯者如來能知七方便人種相體性當分增長及咸歸趣實也。

　　又前乃唯約於能者前唯在如來果法故云唯約能也今明如來能知故云咸辯所知之人法也。

　　疏功德即增長者一從被機即當分增長二從化意終令至於究竟智地也。

　　疏法謂聞一音之法者一從被機自法華前而七方便自謂為極二從化意始終唯是一法終歸究竟也。

　　生時此種者即指發心修行之始為生時也。

　　且從當體者言且者以一中皆三因今從歒對當體相對故云且也。

　　事理等者一諸佛在事眾生在理又初住三因雖名一分理顯即眾生在事也又三能在佛名果名悟名脫在眾生理性名迷名縛名因也。

　　縛脫等者等取釋方便品十門中餘六門也。

　　波是水種者水水重然不得意波字加為喻可喻理性中無明及以法性如對論種也波水為喻喻於種類中三因之性故不同也。

　　合彼性三者合於性三為今類中法身也。

　　此三從別者修二性一故云此三一又具三故云各異也。

　　相對離合者若性中離三法身亦只指苦道是法身德若合性三為一法身以對於修亦只指此苦身為法身德若類中離三即指此苦心夫有身者本性清淨為法身德不論於苦即是理心淨與果淨體同即是類義故與飜對有異又離謂修性各三合謂修二性一又只語通夫有心者之言即是法身類種此釋甚妙。

　　即是理淨與事淨為類者理謂眾生理事謂果佛即是眾生理性三身與果地三身為儔類也。

　　諸界廣說者須約十法界對於四教以明種類具具等。

　　別教唯有種類者別人以地前從空入假顯於法身為登地已上二身種類也。

　　唯不從覆者別人却覆苦道法身方顯圓人覆即是故云不從也。

　　達分者先用智權達三界生死煩惱方得三脫。

　　隱顯並別者別人法身顯在初地已上地前隱又初心法身隱緣了顯並別如別序中已引。

　　取極下界者專約底下三道以論種等。

　　不必一念者此專約十界受果報已定者而明相性體三不同以顯差即無差等不得一念心中互具十界而辯則指九法界為差佛法界為無差也。

　　或對三諦者二諦是差中道無差又次第三諦名差圓融三諦為無差。

　　三慧者作意守境為念聞慧厝心思惟即思慧深入是修慧也。

　　向之四說者種相體性四也。

　　境多少者界外二教為多界內二教為少外增內減也又十法界傳論多少增減人天對四趣為增等觀體巧拙准此。

　　舉事顯慧者事謂三慧境法謂為作四諦之念為作緣度等念故舉所取境顯慧有能取境用。

　　所取能取者能取是慧所取是境合二為因聞法為緣故云也。

　　且先標者謂三慧取境是先標文。

　　更須聞法者謂雖有能念所念而成於慧要須聞法為緣薰修令慧成就至極故云須緣也。

　　雖三而二者謂前所取境及念體不出於心為因必假第三聞法為緣故但成二。

　　重釋因緣者此唯緣境智自論因緣不對聞法也。

　　防自他計者第一境屬他第二慧體屬自恐於此二起其四計故用第三聞法為緣前二為因則是因緣和合感應道交而生於慧防於計自他故云因緣和合也。

　　及立更互者亦恐於前境智互計因緣如云境為因智為緣智為因境為緣防此計故故用第三聞法為緣境智為因二義則定不可互立。

　　合大開小者合佛及三菩薩為一開二乘出緣覺為二。

　　三乘通四界者開菩薩出佛乘也。

　　離七准釋者開五乘為七方便生公云眾生所念不同或施或戒故云念何事也思修亦爾。

　　生公至諸度者為以三乘因念檀耶思修亦爾生公云以期三乘果念檀耶以期人天報念檀耶思修亦爾。

　　然六度至三乘者意云若約六度上以明三乘三慧則成六度通漫不能分得三乘之別若將三乘三慧則能攝得六度。

　　准此可知者既一解脫而立多名雖名無量無量唯一故云准此。

　　離著入寂者明二乘當分自具二脫離著即有餘入寂即入無餘也。

　　疏既結前諸句者結前解脫相離相等句也常寂滅相下結前亦爾。

　　佛世尚然者涅槃扶律明常名為鄭重等。

　　光宅至辨異者未能異於二乘及以前師矣。

　　前歎釋迦者指如來復有無量功德文也。

　　疏亦是引發下根者謂稱歎迦葉橫竪同照而能遍領智與如來更無有別令於下根䇿發慕仰同其悟解也。

　　而亦經涉五時者述於迦葉領解之相經涉五時竪領。

　　義含一切者橫領也即是迦葉橫竪進退等悉領也。

　　疏佛恩普被者佛恩普被猶如大雲靡所不覆猶如大雨靡所不潤也。

　　疏靡不生成者生即當分增長成即至後增長也。

　　疏云知遮醜者耻小慕大謂六度菩薩及通菩薩慈悲益物遮於沉空滯寂乃以塵沙之醜。

　　疏述其莊嚴之恩者別菩薩果體未顯先修二因至初地時定慧方一分滿以嚴法身今蒙開顯悉入圓常是故述領莊嚴之恩。

　　迦葉童子者年十二時自敘文也。

　　尚非自報等者新經既云法身及自受用報並不說法乃將遮那為他受用報則成法身說法何故乃云法身不說耶又新云遮那者只是他用報異名耳如云釋迦牟尼。

　　安棄丈六者既云三身相即何名毗盧遮那即是其外不即丈六為報身而偏云即遮那是報身矣故云偏尊相海。

　　如空為華者空喻法身華喻報應也。

　　經云電光晃耀者雲將降雨晃耀電光也。

　　疏云九十五種邪光者今經應蔽三教邪光也。

　　經靉靆垂布者靉味也靆重黑色也大慈深厚所現之力猶如靉靆俯就於物為垂隨形而見為布。

　　疏云有心往取實不可得者舉應持菩薩竹杖量佛以釋。

　　經其雨普等者表法無偏也遍益為普無私稱等四方俱下者表法遍故從四等心益四類生也流注無量者表法無竭也謂智慧無礙辯才無滯也率土充洽者表機遍益也如龍降雨普潤大千佛降甘露雨無機不益也。

　　疏此則成上者取能雨遍則成於上也。

　　疏又成下山川者取所被益邊則成山川譬也。

　　酒防意地者只是十善五戒俱須斷酒以防意地既防意地則意三不起身又開三口更開四則成十善五戒通名十善是故人乘亦具十善也。

　　疏譬如文者只是下一譬如文耳。

　　疏次便舉譬帖者只是下兩句與譬帖合文是。

　　出世即無上士者世界是士人所居故也。

　　來善者乘中道而入三有故名來善息化入秘密藏故云去善。

　　七善無不皆歸一乘者謂七方便無不歸也。

　　經解脫涅槃者此舉涅槃通號今經即三德秘藏大涅槃為解脫也。

　　經如為一人者為實施權亦不偏為一人開權亦不偏為一人。

　　疏無機為彼者皆須約昔以明無機今方始有。

　　經貴賤等者謂三乘為貴人天為賤菩薩為上二乘為下菩薩為持戒聲聞已下為破戒二乘依教不犯為威儀具足菩薩或道或俗形服不定為不具足發菩薩心為正見發二乘心為邪見終不及約七方便人傳傳判也。

　　三皆未稱者古三師皆未稱經文耳。

　　無稟承者但稟承不正是故非之。

　　人見大草等者通斥疏中三師解也此斥意者三師既以俱約一教地位而釋驗三菩薩通皆求世尊處且成通後餘二通前通後例然。

　　精進為最者通前導後故。

　　通進遍入五中者通教非但進遍入五一一皆遍互相入故異三祇也。

　　不可二木唯在三祇者他人不立於四教以辯菩薩豈可二木唯屬三藏菩薩耶。

　　豈得名為如是菩薩者若非別念不退位豈得如是菩薩之名夫轉法輪皆在八相佛故。

　　疏高廣為勝者別人自行竪入為高化他用十六門橫被為廣。

　　疏三菩薩各作三樹者初祇為小樹二祇為中樹三祇為大樹通別依七八九三十心次第配三樹也。

　　或不經生而成正覺者只是成通教正覺也。

　　論主意未必然者論主未必判大乘用小乘邊際定持至等覺但恐長行注解人不當耳以唯識論但有十師長行注解故云但恐論釋義不正也。

　　已有彰灼明文者自法華前皆云菩薩發菩薩心故。

　　一切皆爾者二乘兩釋者執重從難菩薩易入故但一解故云皆爾。

　　今昔之意者昔但當位增長今則至後增長也。

　　說雖地雨居後者至今法華方云三草二木皆依一地一雨所生也。

　　長必始在者施人天教皆由地雨而立也。

　　亦應委說至之意者為實施權即當位增長開權顯實化意增長。

　　二種雲雨者謂隨分一音及果地一音隨分在因故云諸教因果也。

　　即酬答也者應契於機故云酬答也。

　　五百羅漢者共結集婆娑論也。

　　七菩薩者華嚴經中文殊普賢善才法慧等四為七。

　　經潤於人華者用一乘教如來種智心開於五乘七善之因華令至一切智地之果故云成實也。

　　無復二三者謂二乘三乘。

　　釋授記品

　　業似先迷者彼意云二乘昔日行業似迷於實也。

　　心府後順者至今法華方順入實。

　　既拂殊音者佛昔權音今與一實也。

　　今云事似先迷者破云業即是心如何業即云迷心即云順又須責於心府後順之言為大通結緣之後順為退大之後順耶為至法華方名順耶法華即是不應云順。

　　心機本順者今意云由大通結緣之後大機本順也。

　　須除通釋者先迷後順之言人天菩薩昔日通有今明別記二乘劫國故須除此。

　　疏今經云何者問今經何故授記耶。

　　疏云答若見有記記人者謂計有我是能授人等。

　　一破方便教者如別序中放光記入地獄中乃至二乘菩薩等如此近記今與八相遠記故破此近也。

　　二破始記者今經中通途記者未有劫國淺位之人多生染著故與二乘劫國破其染心也。

　　三為顯衍門者今經是衍門之極所入實者分到寂光雖有劫國但為誘物故云無記相。

　　四為未合記者但堪通途未宜劫國聞於行因等事長遠其心則息。

　　五為宜聞破著者以二乘昔日樂著授記來至今經與其記已著心即破獲開佛知見等益。

　　略同二諦者三悉屬俗第一義屬真也。

　　疏云若通途記者法師品初云藥王汝見是大眾中無量諸天龍夜叉乾闥婆等八部四眾三乘如是等類感於佛前聞一偈一句乃至一念隨喜者我皆與授阿耨多羅三藐三菩提記(云云)。

　　疏如常不輕者下經云我深敬汝等不敢輕慢所以者何汝等皆行菩薩道當得作佛(云云)。

　　疏若緣因記者如華香瓔珞等十種供養並是行收故屬緣因。

　　或遲如聲聞者望前不與今方與記而復三周不同又復劫國長遠故云遲此釋為正也。

　　疏云未來者經云爾時所化恒河沙等眾生者汝等諸比丘及我滅度後未來世中聲聞弟子是等即現在及未來弟子也。

　　疏未得善權者未得入假智故。

　　化道同者取意以說既與十方化道同是前權後實此據授補處記十方亦非不覺也。

　　初三二句者是後四句中初句及第三句耳。

　　疏未能演說賢聖行者應在外凡位也。

　　疏柔順菩薩者位在內凡也。

　　有人救云決定亦記者圓鏡云今經為對二乘人不自信作佛及小菩薩為聲聞人不得成佛亦欲破彼不了義經云有定性趣寂及無性人不得作佛故與授記。

　　論云不記定性者由是不了義說若依今經須與記也。

　　此亦不然者今破也若依今須在有餘土始與記於今不可盡得也。

　　他計者此是近代不了論意云未者不也之計人耳然引之不足者為引未極令極也。

　　非修行具者若依論意但是授八相記非謂修行滿足授妙覺記也。

　　疏無生現前者皆約破無明位也。

　　疏見佛性者入初住時三性一分開顯也。

　　疏見佛法者開一切權法即實法故云見佛法也。

　　疏記是記事者即是授國淨莊嚴等事也。

　　疏決是決定者定經若干劫當得八相於其國作佛決不虗也。

　　疏授記亦且用譬喻者若無上三段此亦應約譬以明授記今文無譬諭也。

　　經爾時世尊說是偈已者只是說藥草喻偈已耳。

　　經廣宣諸佛無量大法者此中以供佛及說法為行因須菩提即以供佛為行因迦旃延亦以供佛及供養舍利為行因目連亦爾經悚慄者悚謂愧悚慄謂驚慄前蒙總記千二百人皆當作佛愧佛此言而我濫與迦葉同解已蒙佛記莂我未論慚而且驚故云悚慄又喜其決至其懼於未堪喜懼交集所以悚慄。

　　經除熱得清涼者非除煩惱為清涼但是得記為除熱也。

　　經常處虗空者劉虬云諸佛應世所唯順機在天而天乘空而空處地而地唯感所適豈有定處應知亦可表佛化意長在第一義空也。

　　經漸具大道者即以八相為大道餘文皆爾。

　　經云閻浮那提金光者閻浮樹名那提河名此樹生於河測而其有金光徹水上絕勝餘金為萬國之所重故以為名也。

　　釋化城喻品

　　應先知述化城之意今日說於昔日小乘涅槃是化說化即開。

　　疏神力所為者此化城也此喻亦從佛施設取機得名二乘但是稟教證入不從二乘得名故云神力所為也。

　　以大涅槃非化作者與小涅槃辯異以大涅槃體遍法界故小乘涅槃是化作故。

　　理性即故者謂生死即涅槃煩惱即菩提無見思可防也。

　　具眾德故者性中緣了具故。

　　疏云權假施設者權假故如化施設故如城。

　　非寬者思惑也。

　　敵急者見惑也親障初果故云見急也。

　　思不障果者借使得斷下八地思惑亦不得果要先斷見方能得果故云思不障果。

　　是教道故者此明五時次第化導引入非謂別教教道也。

　　若通方義立者未分四悉故名通方也。

　　得入蘇息者證真理為生善以第一義位在極果故疏生安隱想者取小證故。

　　疏生滅度想者謂究竟故。

　　不證有餘等者誓扶習氣而生三界八相度人不於生身滅惑取證故云一脚不入若斷正使捨報出界義同故云一脚入。

　　久發心至如妻者妻者齊也明所化機與菩薩昔日齊發心故云久也。

　　通教以二乘為惡道者以通菩薩至七地時畏墮二乘地猶如畏三惡道。

　　疏用城防嶮者別人所斷三惑見思最嶮也。

　　圓教非極是化者初句非極同別是化意別此對小立名也。

　　亦可是極是化者謂人天小善尚是寶所之路況二乘三百由旬而非是耶既得是極即是真化故也。

　　又亦可是極非化者謂發足已步於修途一善成歸於真實即是從初發心常觀涅槃行道涅槃二惑體同當體即是豈可更立化城之稱耶。

　　疏觀心不起者一心三觀皆如幻化故大品云幻空幻假幻中今唯在圓也。

　　題通意別者譬喻題通大小意在大車信解之名通於大小別在天性付財也。

　　藥草化城者題別者別在二乘中草及以二乘涅槃意別者別在地雨及以寶所故云化城。

　　但敘城後即向寶所者若入城已後則令經於二味導師云汝等去來之言當於二味時也。

　　經如來無礙智者地持論云佛有三智一第一義清淨智謂斷惑空智也二一切智知有法也三無礙智於上中下法欲則知無有障礙今以二智釋經知無量劫即一切智猶若今日即無礙智究而論之唯用一心三智以釋經也。

　　不可苦引此土小教者彼時具有大小教是不可純用小乘法相以消此文。

　　疏云彌勒即出家日得道者彌勒成佛經云坐龍華菩提樹下即以出家日得阿耨多羅三藐三菩提。

　　經敷師子座者表眾行休息當成果也雨華表萬因歸實現修因也生座明人能修因至果也擊鼓表功成果遂無向自說也。

　　經於無量億歲者若據佛法不現前但經十劫今云無量者序從因以至果經爾許時耳。

　　經善哉吉無上者讚佛能善來三界教化眾生等。

　　經世雄無等倫下三句歎佛後請佛度脫。

　　經為分別顯示者謂云何能得無等倫能得百福自莊嚴及無上智諸佛為分別顯示。

　　經若我等得佛等者若我等得佛則能展轉教化令他得佛故云亦然。

　　經頭面禮佛足者阿含經云禮佛一拜有五功德一所生端正二財富具足三得梵音聲四人中天上常得尊貴五得生淨土。

　　經其所散華如須彌山者問座高一由旬樹高十由旬華如須彌山華高座下寧不礙耶答佛自在力能令小容大大小不相礙淨名尚云須彌納芥子況佛神力而不能令座高華下耶然經但云其所散華如須彌山不云高如須彌須彌四寶所成故華如四寶色耳此亦是一見終不如不思議之力也佛本行集經云初成阿耨多羅三藐三菩提時此諸世界悉皆大明幽暗之中日月光明所不至處而皆大明其中眾生各得相見乃至諸天音樂雨種種華香滿一由旬華香積至勝彼雨華例亦應然圓鏡作此消也。

　　經捨深禪定者以諸梵法爾常在定起於欲界身來供養佛故云也。

　　疏初十六子請轉滿教者經云世尊悉知已當轉無上輪是東東南二方請轉半教者請辭云度脫眾生開涅槃道乃至度苦惱眾生是東南方請云度苦惱眾生令得大歡喜是七方請轉對半明滿者請云唯願天人尊轉無上等輪等然方等部中雖具大小題名皆從部主以題也。

　　上方請帶半明滿者請云世尊轉法輪二行偈先小次一行大。

　　疏云後十六子請廢半明滿者從經云俱白佛言世尊是諸無量千萬億大德聲聞皆已成就已下是。

　　疏云今古節目者謂今佛與古佛皆先漸後頓悉同也。

　　經云色力及智慧斯等皆減少者五濁增即眾生依正二報漸少如羅云尊者語婆羅門云今時乳味不及佛在時水。

　　經云失樂及樂想者既無善因必受惡果若生鬼畜中謂失樂猶有樂想生地獄中樂想俱失。

　　經云住於邪見法者明失善因也大經云五事沒三惡道中一常說無善惡果報二殺發菩提心眾生三喜說法師過失四法說非法非法說法五為求過而聽受。

　　經云無量劫習法者摩訶衍門始自色身終乎種智從因至果報也。

　　疏云應說三乘如序品者應如別序中云為求聲聞人說應四諦法等。

　　示其相狀者三苦八苦是苦相狀八十八使九十八使是集相狀三十七品是道相狀解脫涅槃是滅相狀又華嚴十地品云菩薩摩訶薩無盡慧藏此菩薩如實知色苦如實知色集如實知色滅如實知色道受想行識亦然引大經釋成於小也。

　　疏云教即勸轉者示等非不因教但從強而對之。

　　疏云大論至此說者大論為對小乘亦明三轉法輪故也。

　　疏云問初為五人者謂轉四諦陳如先得初果阿濕卑摩訶男二人又聞法方乃得之婆提婆數二人第三方得此謂三根也。

　　色無色般者生彼界已法爾有三根但非聞法而成三根如迸火星為喻也。

　　疏云眼智明覺者眼總知三世智知過去明照未來覺能知現在即三明異名也。

　　度入彼心者謂入彼心中生於眼智等即名為行也能轉名狹體寬者四諦等法但是如來一權智耳。

　　體寬者體含十二教故故云十二四諦是教法輪也。

　　所轉名寬體狹者謂十二教是名寬雖有十二名亦只是一權智被機之法而已名體狹也。

　　行是所詮者若行望理教行俱屬能也。

　　寬狹則異者教體則狹十二定故行雖十二若約四諦分一諦之下皆生眼等四則有十六三轉成四十八故行寬也。

　　數同名異者謂將示教利喜約四諦以論三轉皆生眼智明覺則成十二行也示教利喜與勸等二名雖異而能所皆具十二其數同也。

　　或三人各聞三轉者一人各聞一轉共成三也。

　　疏云沙門不聞者瑜伽論云一者勝道沙門謂已證得貪嗔癡等無餘永盡故二者說道沙門為調伏貪嗔癡等宣說正法三者治道沙門為調伏貪嗔癡等勤行四正四者壞道沙門犯尸羅行諸惡法婆羅門有三一者種姓婆羅門生彼家父母圓備二者名相婆羅門諸世間由相等想假名言說三者正行婆羅門所作事決定究竟已能駈擯惡不善法故。

　　疏云支佛雖悟口不能說者為不稟教無師徒訓誨故。

　　七重二諦者如玄文第三卷中明開論四教及以別接通圓接通圓接別成七重今文中闕五重二諦卷歸無諦故名為合。

　　疏云小乘四諦至為體者應更云別教以無量四諦為體圓教以無作四諦為體故云如玄文等。

　　疏云十二因緣至四諦者華嚴十地品云菩薩如實知無明苦知無明集知無明滅知無明道等又云無明有二種一者緣中癡二者為行作因行亦二一者生未來世果報二者與識作因識亦二一者能受生二者與名色作因名色亦二一者令諸趣相續二者與六入作因六入亦二一者能緣六塵二者能與觸作因觸亦二一者能觸所緣二者能與受作因受亦二一者覺憎愛二者與愛作因愛亦二一者於可染中生貪二者與取作因取亦二一者能增長煩惱二者與有作因有亦二一者能於六道生二者與生作因生亦二一者能起五陰二者與老作因老亦二一者令諸根熟二者與死作因死亦二一者壞五陰身二者以不見知故而令相續不絕又無明緣行者無明令行不斷助成行故行緣識等例爾今引大以示昔小乘觀相若開顯己與彼圓乘無二經云無明緣行者過去一切煩惱俱為智障通稱無明為行之緣故云緣行行緣識等准此行謂作業即過去所成之業也行緣識者識謂現在初受胎時一念之頃染汙心識名為識支酬行而然故云行緣識識緣名色者由識詑胎方具五蘊色蘊曰色餘四屬心曰名心法陰昧而名能詮之故通曰稱名色名色緣六入者身意二入在名色支時己分有之但未圓滿餘四全無然因名色而有餘四及令身意二入圓滿是則名色能為六入生及圓滿二種之因故云緣六入也六入緣觸者六入謂六根也由根對境發識三法和合名之為觸謂以塵觸根也觸緣受者受謂領納故俱舍云受領納隨觸既生觸已隨彼所觸生苦樂等受。

　　受緣愛者由樂受故起貪愛由苦受故起捨愛由不苦不樂受故起無明愛。

　　愛緣取者謂取上所愛之塵又婆娑云初愛名愛愛增長名取。

　　取緣有者由取成業能招來果謂之為有。

　　有緣生者隨其結業而於來世六道受生生故老死大經云既生不可不老既老不可不死斯之謂也以老死故則憂悲等此約三世明十二因緣也。

　　玄文云十二時者無明是過去諸結時行是過去諸行時識者是相續心及眷屬時眷屬謂三陰也。

　　名色者已受生相續未生四種色根但有身意未有眼耳鼻舌身者肉摶是也六入未具一歌羅羅二阿浮陀三卑尸四伽那五波羅奢呵如是時名名色六入已生四種色根則是六根都具故言六入從此已去有麤細相生若細相生即是胎內識心未有想受若麤相生即是初出胎時未能投火觸毒如一兩月小兒此諸根已能為觸作所依未別苦樂不能避危害投火觸毒把刃不淨是時名觸若細相生是胎內想心未知苦樂若麤相生即一兩歲已能投火觸毒而未有所知手中有物未辯貴賤能分別苦樂避危害等能生貪愛不起婬欲於一切不生染著是時名受若細相生即胎內受心於一樂緣而生想著若麤相生即三四歲但知貪愛未知五欲具上三受是時名愛苦細相生即胎內行心行心有三初名愛中名取後名有若麤相生而八九歲稍知欲愛以貪境故四方追求是時為取即十餘歲稍後長大轉能貪求行中稍增追求之時起身口意是時名有即十餘歲身成長大盡屬百年如現在識在於未來是時名生即未來果之初還同現在識支時節即初詫胎一念如現在名色六入觸受於未來是時名老死還同現在名色之時即未來老死支識名色六入等是並未來未來二果還是現在識名色六入等轉名名之若大經明果報一念二種十二因緣果報即二世因緣謂現在未來於父生愛於母生嗔名為無明父遺體時謂是己有名之為行從識支去至老死支與三世同剎那十二因緣者約一剎那心作業成就名剎那十二因緣也若以貪心致殺生彼相應愚是無明相應思是行相應心是識起有作業必有名色起有作業必有六入彼相應觸是觸彼相應受生是受貪即是愛彼相應纏是取彼身口作業是有如此諸法生是生此諸法變是老此諸法壞是死中論云為鈍根弟子說十二因緣生滅相即此因緣也中論又云為利根弟子說十二不生不滅了癡如虗空乃至老死如虗空無明如幻化不可得乃至老死如幻化不可得金光明云無明體相本自不有妄想因緣和合而有不善思惟心行所造以通教人於前生滅十二支一一皆以三假四句推撿達是無生若別教明十二因緣者華嚴云心如工𦘕師作種種五陰一切世間中莫不從心造𦘕師即無明心也一切世間即是十法界假實國土等也如寶性論云羅漢支佛空智於如來身本所不見二乘雖有無常等四對治依如來法身復是顛倒顛倒故即是無明住無漏界中有四種障謂緣相生壞緣者謂無明住地與行作緣相者謂無明共行為因也生者謂無明住地共無漏業因生三種意生身壞者謂三種意生身緣不可思議變易生死也即無明支也相即行支也生即識等五支也愛取有三支同前無明行也壞即生老死支也以緣煩惱道故不得大淨以相業道故不得八自在我以生苦道故不得大樂以壞老死故不得不變易常者由不思議生滅十二因緣也若圓教人即事顯理如大經云十二因緣名為佛性謂無明愛取既是煩惱道煩惱即是菩提菩提通達無復煩惱煩惱既無即究竟清淨了因佛性也行有是業道業即是解脫解脫自在緣因佛性也識名色老死是苦道苦即法身法身無苦無樂是名大樂不生不死是常正因佛性也故云無明與愛是二中間即是中道無明是過去愛是現在若邊若中無非佛性並是常樂我淨是名不思議十二因緣也此即略辯四教十二因緣相廣如玄文即是記中所指之文也。

　　具如玄文以辯興廢者興即為實施權傳生四味三教因緣癡則卷權歸實唯一無作因緣也。

　　不云凡夫者凡夫同二乘有彼岸義但過四趣為彼岸雖同彼岸近遠天隔也。

　　引小證通者此證通途之通耳寶雲亦爾。

　　引事證通者戒屬於事例同彼岸故云通也。

　　具明所以者謂凡夫但過四趣為彼岸二乘以過人天為彼岸菩薩過二乘為彼岸。

　　疏初少後多者彼佛初四會說小乘度人則初少後多義當序於方等般若之會故云從是已後也。

　　敘初顯後者已脫子縛當脫果縛故也。

　　對三念處者慧解脫緣理即性念處俱解脫兼得事禪即共念處無礙解脫加四門教法即緣念處也。

　　具足事定者得滅受想定耳。

　　疏第二重請滿字者一據現文最初已請說大竟二依五時大體前四時後得重請之名。

　　疏云諸子大乘功德者聞華嚴得真似竟分證三身四德故云功德也。

　　疏聲聞皆已成就者一已得羅漢究竟名成就二專取大乘機動為成就也。

　　經爾時轉輪聖王至出家者此與王子同時出家今更重序以為近由耳。

　　疏十六沙彌者此云息惡謂以能息惡行慈故。

　　疏正是結緣之近由者前佛許說法得為近由今由佛入定而得結緣更成一重近由也。

　　疏更相值遇者中間或王子先遇諸結緣眾或諸結緣眾先值王子故云更相也。

　　經為四部眾廣說分別妙法華者佛說法時人根利不須廣說佛入定後人根鈍濁重故須廣說也。

　　經示教利喜者大論云示者示其善惡教者令捨惡從善利者未得法味者心生退沒為說勝果使修善因令入法味為利喜者隨其所行而稱歎之令其歡喜。

　　注令入其中者令入開權種智中也。

　　經若聲聞至及諸菩薩者驗知彼佛亦會三歸一近代之人如何讀經不熟耶。

　　中間之言自望元初者謂中間之名從於元初結大緣已後中間取小者得名不從中間元為說小者得名也。

　　便即流轉者應云本是流轉文從語便耳。

　　南岳至意者彼經但云一生得六根清淨故南岳取彼經意以說極遲三生耳。

　　仍少餘者少今三悉也若指他佛為平等者他人云大通佛與眾生結緣即是釋迦結緣也如此說者不及今家用四悉意隨眾生樂聞長短等大通佛及以釋迦互成就互益皆是四悉因緣勝以平等意趣消文也。

　　諸大乘經無量劫者正當別教也。

　　經所以者何至難解者釋何故用七方便法教化眾生耶釋云由如來智慧難信難解故用也。

　　經汝等諸比丘者應云汝等諸比丘是也文略用次文弟子是也成此文也。

　　經當入涅槃者得有餘竟無餘當得故云也他云生滅度想是凡夫用此文破之。

　　疏教道將畢者教因機闡道謂化道化事方周機謝教息斯在不遠故云將畢。

　　論云經說者彼疏云經說證淨總有四種一於佛證淨二於法證淨三於僧證淨四聖戒證淨見三得法戒者且見道位見前三諦於一一諦各得法戒二種證淨證三諦法緣彼起信有法證淨。

　　見道兼佛僧者道即道諦也見道諦位兼得佛僧兼言謂顯亦得於法及戒證淨佛無學法是道諦接緣彼起信名佛證淨成聲聞僧學無學法亦道諦接緣彼起信名僧證淨。

　　法謂三諦全菩薩獨覺道者此所信法也謂苦集滅三諦全名法也於道諦中菩薩及獨覺名法以菩薩與獨覺唯有一人不成僧義名為法也。

　　信戒二為體者由所信別故名有四實體唯二三寶證淨以信為體聖戒證淨以戒為體故唯有二。

　　四皆唯無漏者四種證淨唯無漏法有漏法非證淨故又證四諦理故名為證正信三寶及妙尸羅故名為淨離不信垢離破戒垢名為淨又信佛如良醫信法如良藥信僧如看病者由信心淨故發聖戒。

　　此鹿苑對涅槃時者謂涅槃時對即法華也。

　　前釋應方便品者從眾又清淨文是復次下第二釋也。

　　但自謂耳者近代人云生滅度想者但是凡夫自謂耳。

　　須已入不退位者初住三不退位也。

　　今此迹事已周者謂三周由顯化儀之事已畢也。

　　疏五百由旬者此一經之剛骨故須廣敘古非顯今是(云云)。

　　疏七地所斷習氣者小乘習氣即大乘別惑言習氣者如身子示嗔難陀示欲畢陵示慢等是其相也。

　　論云初地見道者唯識論也。

　　豈有大乘迴向者以世人破論太甚故今為申令知大乘不得一向同於小乘四善根位故云豈有也。

　　安能法界迴向者將大例難小也第十法界迴向能遍法界迴向一切小乘忍位但不出觀即入見道豈與迴向齊耶。

　　以消凡文者令消經文將三十心位消諸教內凡位豈與小乘同耶。

　　伏斷義殊者別教地前斷通惑伏別惑小乘內凡唯伏通惑而已故云也。

　　論中破外等者唯識論正破外令入正破小令入大也。

　　焉存定性等者今申意正為破小入大終不令小永住涅槃論中說有永不入大之者但是且覆實從權而已。

　　有定不定者謂彼明有定性無定性耳。

　　接論七種生者是弘論師傍論立七種論中亦不的出七種也若如圓鏡引云依接大乘論三界外有四種生死初二三地名方便生死四五六七地名因緣生死八九十地名有有生死金剛心一剎那名無有生死論舉喻云方便生死如無明生行因緣生死如行生識有有生死者有生有死無有生死者但有一剎那生死更無有生故。

　　疏但取三種開為五百者開分段為三謂三界果報也變易為一中間為二都成五也。

　　疏反源之始者應云二流來謂迷真之初亦名有後之初三反出謂背妄之始亦名反源之始反真源也四方便謂入滅二乘亦名中間五因緣謂初地已上名變易有後無後如圓鏡引地師意以迷真與背妄反同故合為一故止觀斥云割二死於荒外則成寶所之外更有後無後二生死也。

　　具如止觀中破者彼引大論竟後五因例二果因既不別為不加二果據何更立流來及中間等故云無據。

　　四住未盡通名肉身者應云四住未盡及盡者俱名生身也又云分段生身得忍菩薩者且對分段變易二身也。

　　非論常身者此專明界外二土俱有生死非謂方便土中法性身及實報土中常身也。

　　疏二國中間者謂分段變易二國也若離分段方入變易當於七地以菩薩到六地時多墮此地若過六地必至七地故云也。

　　去住不同者二乘住空菩薩出假等。

　　聲聞極久六十劫等者婆娑云聲聞之人極疾三生極遲六十劫至羅漢果初生種解脫分善持戒布施順於真諦極遲二十劫次生種決擇分善用智決擇斷煩惱極遲二十劫第三生得盡諸漏極遲二十劫利者但三生鈍者六十劫獨覺觀其因緣極疾四生極遲一百劫至果。

　　似別接通者接入別教十行更無量劫學恒沙佛法經時更長何啻二十二僧祗耶。

　　疏七住及二乘為四百者此師附瓔珞經意立其階位彼經釋第七住云入無生畢竟空界心心常行於無願名不退住故彼師得此住與二乘人共為四百彼經次釋第八住云不生顛倒不起邪見不破菩提心名童真住故對五百也。

　　疏如大經云初果八萬劫者第十卷末出約至無學位方始灰身入寂故彼經云有五種人於大乘典有病行處非如來也一斷三結得須陀洹果不墮地獄等人天七反永斷諸苦入於涅槃是名第一人有病行處於未來世過八萬劫當得阿耨菩提。

　　二人者斷五下結薄貪恚癡得斯陀含果名一往來永斷諸苦入於涅槃是名第二人有病行處非如來也未來過六萬劫當得菩提。

　　第三人者斷五下結得阿那含果更不來此永斷諸苦乃至未來過四萬劫當得菩提。

　　第四人者永斷貪欲嗔恚愚癡得羅漢果入於涅槃亦非騏驎獨一之行是名第四人有病行處非如來過二萬劫已當得菩提第五人者永斷貪欲嗔恚愚癡得辟支佛入於涅槃真是騏驎獨一之行未來過十千劫當得菩提是名第五人有病行處非如來也澤妙解云一約厭心種子強故名鈍根經多劫方發菩提心也若厭心種子弱故經劫少名利根速能發菩提心言厭心者從初忻樂無深心重故令根鈍由如是利鈍根別故始自八萬至十千也今家判意由在界內經生多少方得無學故使出界利鈍不同。

　　此師迷次位者全迷大小次位今唯在圓八六等由在於小故不應例齊也。

　　得記之位者記二乘入於初住位也。

　　若挫若引者挫則云住界外經八萬劫引則許其界外發菩提心不必須經如許劫也。

　　令其獘遠者謂大經云八六四二萬發菩提心者為時眾況此長遠逼令於現世即發大心故也。

　　疏失化城譬意者非今化城譬意也過二障等者亦對出以初句為三百次句為四百如云凡夫為三百二乘涅槃為四百過此二方至寶所故云並至五百也。

　　疏又是福智者二乘福菩薩智。

　　又不能自行者三藏菩薩不能自行二乘不能化他。

　　疏大品明四百等者大品云四百二乘彼約鈍根未見中道菩薩故指三乘共得解脫名為涅槃涅槃即城城即四百故云合也。

　　顯實語通者明般若中於菩薩人非不顯實但未開於二乘所以不得開權顯實之名也。

　　疏無悲者應云有悲無悲緣覺有少悲如鹿也。

　　疏有相無相者聲聞多從有門起觀即是有相緣覺多從空門起觀即無相也。

　　疏觀略廣者聲聞但觀四諦為略緣覺觀十二因緣為廣。

　　疏不能說法等者支佛根利只經四生燸觀成時即得羅漢果則超二乘六十劫也又支佛鈍者經百劫方得不論生數也。

　　疏頓證漸證者緣覺觀華飛葉落便悟支佛聲聞根鈍次第證四果名為漸證也。

　　二百但是二乘者至化城已但須度二百即至寶所故但云進不須云廢也。

　　若法若眾者牟尼說法蘊乃至陀羅尼等是法也四十二位是眾也。

　　疏未度猶多者意云界內雖斷三百但是見思一惑故云少界外雖二百在塵沙無明品帙則多也。

　　何故塵沙實小而言多者界外但二百在何故而云未度猶多界內已斷三百何故而云所度猶少。

　　非約地近遠者界外為遠經於二土故云雖多為易進界內為近但離分段土故。

　　初亦同凡夫者謂十信初心元期於五百也。

　　圓人初發心至寶所者圓人初心即觀涅槃行道以為初心涅槃與究竟等須以六即甄之。

　　論入不入者五千及滅想餘國方入也。

　　疏即雙知因果者意云若非一心三觀焉能過於嶮惡道耶。

　　疏一曠絕者曠大也疎也久遠也今明生死煩惱雖深曠大久遠為涅槃菩提可依等。

　　即藏通二乘者通教二乘由在衍門據觀勝邊名為有依據同藏人俱行曠路俱入灰斷雖有可依所期無別故云藏通二乘也。

　　疏藥中無病者藥即不淨觀等病即貪嗔等。

　　若論諸方佛者將釋迦對餘方十五王子昔日同在諸方作佛故云諸也。

　　通指今昔者為王子時等覺已下皆名分得六根今日唯在極果六根也。

　　所將之言至寬者非結緣者尚得將況結緣者故云寬也。

　　第一通因果者初住已上為因位及究竟果位並以慈悲得導眾生也。

　　第二唯在因者專在為王子真因位時他亦在因為其結緣也。

　　三四唯在果者權實只是果上用也。

　　通他人者無緣尚度何況結緣子耶。

　　示城之日者昔日示令入城以為蘇息今日示城是化令出向寶所也。

　　非冥非顯應者玄文中第四句也。

　　疏無明所翳者為內外二無明所翳也。

　　疏不令頓還本處者退大流轉即是本處也。

　　疏亦有進義者若受小化已是進義也。

　　經導師多諸方便者施七方便法故云多諸方便也疏讚城安穩者我已自證安穩汝亦應知我證也。

　　約共菩薩者約彼別接者云前進也。

　　疏若發大乘求佛者應破云在於昔時或有此言若今一代自法華前秘密容有顯露定無故未可也。

　　似同別教者應更云從空入假傳入明前進也。

　　借二乘判別位者以涅槃中次第五行如云須陀洹如酪乃至支佛如醍醐寄此次第漸入判別教故云也。

　　疏更復前進者二乘及鈍菩薩自法華前密有前進顯定無也。

　　大品中明三種菩薩者玄文明引經云有菩薩從初發心與薩婆若相應正當通義次云有菩薩從初發心當觀涅槃行道即當圓接別及通義淨名亦云有菩薩從初發心遊戲神通淨佛國土即當別接通義大品第二菩薩亦爾又玄文七重二諦中引經云初人聞非漏非無漏但作無漏解即當通義第二人聞作別解第三人聞作圓解則是圓接通義也。

　　不次第密者味味亦得密入圓者名不次第也又圓人五品六根亦能密入也。

　　疏若論宿世者初發大心時或有此言也。

　　疏生已度想至生智者約次第證屬慧解脫人生安隱想即得俱解脫人也。

　　疏三界二乘若過者他意云二乘若過三界即至寶所此解最為無理也。

　　其意大同者八六等同也准大經凡有四文第十卷云斷於三結得須陀洹是人未來過八萬劫便當得阿耨菩提乃至辟支佛道十千劫如前引第十九云善男子何因緣故名不至至不至者大涅槃何義故至永斷貪嗔癡不謗方等不作闡提五逆等故須陀洹者八萬劫至乃至辟支佛者十千劫至第二十卷云佛子過八六等劫得菩提心第二十一云聲聞緣覺八萬六萬四萬二萬經處名為涅槃無上法主聖王住處名大涅槃(云云)。

　　疏涅槃門者謂空無相無願三門也即以此三為入極果之門讒入此門即至果也。

　　疏具說始終者判三文也初一始後二終也。

　　豈可因果至耶者經雖云因菩提果菩提出經八六四二據理不必要經八六四二萬至菩提涅槃若言出經八六四二者是一往從權說耳。

　　若教仍權者以八六四二之名從權為得若發菩提心要入圓家初住故云但至初住也。

　　縱至極果者縱破四十二品無明入圓家妙覺位八六四二其名亦是從權為得。

　　得忍為妨者金光明中有菩薩從初發心一生尚有超登十地之義豈有出界要經八六四二耶。

　　然須依理者須依一圓教道理也。

　　雖有二意者雖有二在因佛道在果今且從因釋於寶所之義。

　　以文狹故者今文無方等般若機情之文准彼須具。

　　前三人者三果也此人在界內時得須陀洹果已住此果位任運經於七返方得羅漢故今根鈍餘四人界內各住當位經生隨位多少准上。

　　疏三藏至少時者佛在世時稟小教者尚不須經於四十餘年即得入大豈生界外要八六等耶。

　　若除佛滅後者謂佛滅後借使實得羅漢不信此經弘教之人為說亦得成種也佛在世時聞佛說首楞嚴三昧生謗墮於地獄於彼思惟云由我謗法致處此若作是思惟時即得出離遠聞此法而得楞嚴三昧(云云)。

　　但非故惱者此即誡於後人須善機緣令進退得所若弘教者不為利益前人但欲惡心相惱則不成種若強毒之亦非全不成種矣。

　　疏漸入佛慧者出化城向寶所故云漸入不云城中經諸味者明經文狹不云二乘住城經於方等般若故。

　　疏舊問車城等者出約譬上為問事。

　　由對車至有隔者意云隔則俱隔迴則俱迴。

　　疏執三教取理者應破云為執三教取大理為取小理將理取教亦作此破。

　　既難法喻者古人先約喻釋次理教約法釋故今難破二俱不成也。

　　豈有執教取理者云教既有三理豈容一則令有三理也。

　　執理取教者理既唯一教豈容三即教成無也。

　　盡無生智至為理者反斥也既約理教以釋如何乃至盡無生智及習有盡不盡是故破云智不名理等。

　　疏有傍得知見者菩薩與二乘同斷見修二乘住空菩薩出假傍覺盡通八門法用發盡無生智也。

　　果車踐城路者謂果車亦由因城之所至也。

　　一者本有者此取上法說文意釋出有無也上中間相遇有三類人第一不用化城譬第二中途取小及中間元受小化結緣之人須化城譬若於此二人車城則有也。

　　俱是化他故無者但是如來權施不實故云無也。

　　元小者此約全未曾受大化者元是稟小之人耳。

　　故二教中等者今昔為二教通今昔之相如但昔下釋所以也。

　　疏實智照城為三者即權而實故實具一切法何獨小乘故云如來藏也。

　　疏不的去取者上二周則癈三入一藥草喻中但述七方便差即無差無差即差如來能知莫非地雨即是不專廢七方便取一地一雨也。

　　疏無一有一者實即權故不說無一權即實故不說有一則是七方便對地雨以明有無也。

　　疏云亦是通前通後者在昔通七方便在今唯是一地一雨故云知不知明權實也。

　　經云長遠者始從發心訖行菩薩行經路經五百由旬故名長遠。

　　經云應去者令欲過險道始是三百由旬應須前進故云去也。

　　應度者令至珍寶處是五百方至佛道故云應度如來善知故云應也。

　　疏不欲見佛至不受誡勸者謂不欲見佛合不受誡門不欲聞法合不受勸門也。

　　空有等者惑盡即空未破即有有謂出假等也破即是共謂通教三乘也未破不苦謂別菩薩也破是真諦未破是俗權小之惑盡實大之惑未除並是兩盈之義對此二邊以顯中道也。

　　令引文耳者令引上開譬文也上接退文從導師多諸方便乃至化作一城是也滅化譬者上文即滅化城語眾人言乃至為止息耳文是。

　　疏云眷屬申供養者上文具約三業到已禮足身業也一心瞻仰意業也說偈讚歎口業也請法必具於禮足及申供養故云兼也。

　　疏云頌威光動搖者上文光照及因光相見等今加世尊甚難值及震動等。

　　疏此中三行頌東方者上文有七今初一行一句頌初覩瑞次一句頌第四尋光見佛次二句頌第五供養次二句頌第六請法次二句頌嘿許闕頌第二驚駭第三相問決次二行總頌九方者於上七文但頌其二謂供養及請法也經大慈悲者佛初發心即以拔苦與樂為懷謂之為大引為請詞也。

　　經云皆從生緣有者生緣謂能生之緣如過去五果為過去無明生緣無明為行生緣行為識生緣餘支准此經如是眾過患下頌上因緣傳滅知過必悟非常也。

　　經云姟者字林云數名也亦作此奒風俗通云十經曰奒上長行中云六百萬億那由他人那由他數名也亦作此云百萬億那由他那由他此云無量謂十億為兆十兆為經十經為奒也然經中云皆成阿羅漢者法輪既諦緣得道必兼支佛也。

　　經云營從謂八萬億人也營衛也部也慧眼者佛慧眼具五眼故云願世尊也。

　　經云知佛禪未出者謂知佛爾後未出定故得八萬四千舉覆講也。

　　經云常與師俱生者王子於八方佛所皆為菩薩而熟眾生也。

　　疏今初三行至現在師弟者上文經云諸比丘我今語汝彼佛下第三明今日還說法華復二先會古今後明還說法先會古今復二一結師之古今二會弟子古今初師十六沙彌是古八方作佛是今諸比丘我等為沙彌各各下次會弟子復二一會現在二會未來現在復四一不退者住三菩提二此諸眾生退轉今住聲聞三所以者何下釋退位意四爾時所化無量下正結古今也及我滅度未來下會未來弟子復二一正會二我滅度後復有下釋疑今初一行結會於師從爾時聞法者下會現在弟子中退轉者耳。

　　經云漸教以佛道者用七方便法而漸引之。

　　經云次是本因緣者曾結法華緣已竟今還重說遂其本心故云也。

　　疏略不頌第二釋開三意者上經云比丘當知如來方便深入眾生之性知其志樂小法乃至則便信受。

　　經云逈絕多毒獸者能害人喻於二種生死五住煩惱親為菩提涅槃之妨害也故稱為多也水草能資於牛致其乳酪乃至醍醐醍醐即譬菩提涅槃之果牛食水草事譬於行行即因也唯有生死煩惱無菩提修得因故云無水草等。

　　疏不頌第四者上文經云欲過此道至珍寶處是也。

　　疏今略不頌第一中路者上文有三初中路懈退明無機二白導師不受大擬宜三不能復進息大化今不頌第一及第三文也。

　　經云化作大城郭者城在於內喻二涅槃郭在城外郭邑通喻無學果位諸功德也。

　　諸空觀境者上文云宅可栖身喻十八空境也今偏從二乘所觀得名也園林者阿含經云慈悲喜捨為四園林者無漏染法林能遮愛見之惡持無漏之善也渠流者九次第定更相灌注調柔無間也浴池者阿含經云以四禪為四池淨名經云八解之浴池定水湛然滿浴此無垢人也。

　　疏善法圓足者中道正觀無善不含故云圓足畢竟空者此明向來觀家之境圓融三諦語空即具假中異於權小之空也。

　　疏次即作是化已至說作者上長行有二一正化作經云作是念已以方便力於險道中過三百由旬化作一城二正說化經云告眾人言汝等勿怖至亦可得去頌中初三句頌上擬勸轉後一句頌擬示轉闕頌證轉。

　　疏一行頌第四入城者上長行經云是時疲極之眾心大歡喜等上文具聞慧及燸頂忍見諦無學今初二句頌見諦後二句頌無學皆生安穩想證無生智也自謂已得度證盡智也。

　　疏頌第三滅化至寶所者上具譬免難機發此但頌免難次正頌滅化中上具有滅化勸進提廢權譬帖今頌初勸進此是下提廢權譬帖顯實也。

　　疏上合五百又有四者五百是一五百外更有四譬今總頌者譬雖開五主在導師故此半行導師約稱總頌。

　　疏今初一行合中路懈退者上初中路懈退明無機二白導師明不受大擬宜三不能復進息大化今初二句頌合無機次二句頌合息化但闕第二不受誡勸擬宜耳。

　　記云又無餘二者從不分息化說也。

　　疏次一行頌合接退作化者上但合擬宜有機設化闕合一人城今頌合中初半行頌設化後半行頌入城上譬約行者修證故先入化城生已度想等今約如來師可故云言汝等滅等。

　　疏不縱不橫者即一而三故不縱即三而一故不橫不三而三故不一不一而一故不異如前第五卷中已釋。

　　疏一行頌帖合者上文具牒譬帖合今但牒二法初半行頌牒開三後半行頌牒顯一前文總以五行頌合滅化又分一行頌帖合意通兩向故也。

　　釋五百弟子授記品

　　疏二千者指授學無學人記品是第二段也。

　　疏如來三達者指化城品初知見久遠文。

　　疏止齋八萬者阿婆檀那經云佛在祇洹時有一鴿為鷹所逐飛來佛邊佛時經行影至鴿身安穩怖畏即除及舍利弗影覆於鴿鴿還戰怖身子問佛佛言由汝三毒習氣未盡是以然也汝當觀鴿宿世因緣為從幾世而受此身身子入宿命智三昧見其從鴿中來八萬大劫常作鴿身過是已往不能復知佛言汝觀此鴿未來幾世當脫此身身子即入願智三昧觀見此鴿八萬大劫猶未得脫過是已後亦不能知。

　　疏諸大弟子者弟子之名從昔得即領權也今皆開顯授菩提記故云實也。

　　疏宿世因緣者昔亦說實今亦說實故云顯實也。

　　經云復開諸佛者諸佛皆爾化道同故舉諸正顯釋迦也。

　　又云有大自在神通力者化城正是神力所為故云領權也。

　　疏若約本迹至耳者本屬因緣釋四悉義立唯闕約教今則在圓待於昔三四教義足慶諸實行者權行久證實兼之。

　　三品異故者謂三根異。

　　疏避物譏嫌者亦如世人有少藝能若自說之人皆嫌之樓那亦爾若發言今求於顯本則眾有疑謂彼貪求顯己之德怨涉自伏又招譏嫌是故嘿念。

　　生大善故者自生已善令他生大善。

　　疏又權實者權迹實本也。

　　疏上來口陳領解者敘上二周意也。

　　疏於下不便者良由下根未宜顯本則成不便也。

　　經世尊甚奇特者歎世尊於上二周已能為五弟子開權顯實授記述成等即是奇特之相也。

　　中止方便者中字平聲呼即是領方便土中父思子機起劣應意也。

　　疏云亦是念所不及者夫發言於中而作形於外既言之不異必念之不違矣。

　　疏就釋迦世行因發迹者謂現在行因正為發迹由有久本故名發迹也約過去世行因顯本者謂昔日行因正為顯本也。

　　經汝等見是不者驚覺時眾也。

　　疏本地福慧者本時所得緣了內則莊嚴法身外則能為眾示教利喜也。

　　疏何但迹為二乘者何但迹為二乘而已亦為餘九法界化。

　　疏上總本中者舉本顯迹良以本地功德弘多故能迹中助宣五味具足。

　　豈無餘途者謂豈無單半單滿也單半即下品穢土之助宣也單滿即純淨土之助宣也。

　　疏遠本冥邈者或是塵點之本故也。

　　疏明六波羅蜜等者只是互嚴如施無戒當報四趣無忍當報卑陋無進當報尫羸無禪便成散善無智當報餘五用五亦復如是如戒無施感報卑賤乃至念具足六度非但相稱一一果報融法界之捨然具諸法一心三智無度不收具如彼止觀廣明如大品經富樓那白佛我今欲說菩薩之行佛言隨汝意說乃至廣說六度更互相顯更互相資以施為名說諸波羅蜜乃至以般若為名說諸波羅蜜(云云)所以然者雖以六度而為言端意明一法具一切法也。

　　疏一明因圓者或住前行行得入初住一分真因圓也二從初住已上去至等覺方名因圓須存二釋方稱意。

　　疏明法住太久者既不分其正像應是正像俱太久也。

　　聞法歡喜者若准涅槃經中法喜屬智禪悅屬禪亦不分於正聞及聞已之別劉虬云食養生死之身道續智慧之命故以法喜禪悅而代食也。

　　疏不盜至為事決斷者盜是危害懼他之法故不盜之報獲其決斷及無難礙又餘報必恒貧陋故不盜之善為淨土因不婬至染儀者婬是穢染迷亂之法故不婬之報諸根任運合於律儀等不妄至信其言者妄是欺偽汙濁之法故不妄之善及為淨土因等不兩舌者兩舌是離壞親之法故不兩舌之報自身及以眷屬悉不可壞不惡口者惡口是麤強之言故不惡口之報得柔軟語及法音聲充滿不綺語者所言浮雜說不稱境應軟即麤應麤而軟其不綺語者與言契當故獲天人敬厚之報言無浮雜所以強記不貪者貪是損他資己之法故不貪之報獲身根無缺故淨名云眾魔者樂生死外道者樂法見斯出貪著之類不嗔者是嗔動之法故不嗔之言善為淨土因人得三昧由無麤動不邪見者邪見是堅滯僻執之心故不邪見之報心性柔軟而皆正信也。

　　皆具四法者所謂自行化他讚法讚者方成淨土之因斯之謂也上來並且從其因果相當而說若權方利物屈曲隨機如今釋迦牟尼世尊為度下劣之人示居眾惡不淨土耳。

　　經云實自淨佛土者謂為自滿已極果法身而修淨土之行也。

　　身子示嗔者大經云羅云從佛經行佛問羅云何為羸瘦羅云以偈答佛若人食油則得力若食蘇者得好色食麻澤菜無色力大德世尊自應知佛言眾中誰為上座答云和上舍利弗佛言舍利弗食不淨食時舍利弗轉聞此語便吐出食作是誓言我從今後不復受請時波斯匿王頂達多等詣身子所作如是言尊者今不受請我等云何得清淨信力身子述佛所訶語王王白佛佛勑令受請猶故不受佛言是人心堅不可復轉昔曾為蛇螫於國王醫人收來令自[口*(專-寸+(犮-、))*ㄆ]毒若不[口*(專-寸+(犮-、))*ㄆ]者即須入火尋自思惟我毒已放云何更[口*(專-寸+(犮-、))*ㄆ]便即入火而死難陀調達如前第二已引。

　　令具引事列行者如第一第三卷中通夢空室寄辯等事陳如修無生等行。

　　偏示者如神通頭陀辯才三昧智慧空生等各掌一軄為引偏好耳。

　　經云若我具足說者或示作男作女作道作俗若逆若順國師道士儒林之宗猿猴鹿馬等。

　　經云心即懷疑惑者不識樓那本者則懷疑惑也。

　　疏初五行頌過去本者初文頌上助宣酪味亦是通明宣揚佛所說法護持佛所說法故云宣護諸佛法等從未曾半行助宣方等示受彈呵無所厭悔名無疲惓意在引令耻小忻大故云助佛事也已度下半行助宣般若上文云得四無礙智及具足菩薩神通之力也神通滿足名為已度也知諸根下一行半助宣法華彼時亦有上中下根故云諸根也常說清淨法者開權顯實純一佛乘無形待故。

　　疏云第二二行頌三世者上文別舉賢劫千佛及通指未來多佛頌中從略但述未來通收之也。

　　經云護持法寶藏者此明樓那在大小修因皆為護持佛之正法寶也。

　　疏半行頌果滿者上文有成佛久近及以十號。

　　疏五行三句頌國土廣淨者初二行一句頌上第四菩薩聲聞數多次一行半頌上第三人天福慧上有神通飛行光明金色等次半行頌上第二純是善道次一行半頌上第五總結。

　　兩初不同者序中猶是小乘僧首今即下根悟大為首既大小僧首不同理合在此與記又引物不同故在大小不等耳。

　　經迦留陀夷者迦留此云時陀夷此云起謂悉達太子在宮時教射師也優陀夷此云出現亦云烏陀夷本行集云大臣子聰明多藝時淨飯王勑令與悉達作友周陀此云不樂又云畏賊具足應言周利特伽佛法中闇鈍莎伽陀此云善來號曰普明注云內成無違曰普理無豪醫曰明。

　　疏初九行半頌記陳如等者於中初六行頌陳如後三行半頌五百初陳如中上文但明因圓果滿今具六初半行明行因次半行明果滿三一行半釋立名所以四二行半明土淨舉人彰德顯土淨也五一句明壽量六三句明正像久近法滅天人憂者舉失顯得正像住時人天預其益也。

　　三節開文者上方便品釋迦章偈中點出譬本三節分文為二周之本謂總六別四次廣頌開十如經云今我亦如是等兩行總明開三顯一次我以佛眼觀下別明開三顯一三明不虗故上文云此通三周等。

　　爾時猶大者謂至親友家時猶是大機但是小機當起故名小乘人耳。

　　疏以無明重故者以無明為酒昏覆心神名醉臥大經云唯願如來施我法藥令我還吐煩惱惡酒斯之謂也。

　　肴膳食已便消者法華教興權教則廢故云消也。

　　經至親友家者昔於王子座下聽法華經故云至同有佛性同稟大通為出世眷屬故名親同志菩提共出生死故云友家者生法師云大乘之教五百人等原昔雖闇質是系絲有分趣深義故曰至友家。

　　教中詮理下至智寶者約能說人釋此教是果智之用用能顯理故云教是智家之寶也。

　　約受化者下約所受化人釋由教生智教是智寶是故結云俱是智家之寶(云云)。

　　似內衣亦無者據信樂心息故云似無也。

　　但是衣蔽者種隨流轉及隨七方便人故云也。

　　無衣繫身等者借使無有慚愧及以信樂但聞法多亦得成種義如繫身也。

　　疏醉臥不覺者注家云執空迷極是謂醉臥不能亡空有以居中作覺知之義此解太深不稱經旨不任承用。

　　疏善根欲發者大善欲發是故厭苦受於小化也。

　　經云勤力求索者於小精進而怖其果故云勤力求索用無當苦空等觀折色折心故云甚大艱難居木土者寂光為本土也。

　　經於後親友會遇見者起應降於娑婆取機時也。

　　經云以求自活者退大已後但求七方便法而自資也。

　　疏呵責至生疑者呵責其為於他國求食動執令其勿滯小乘也。

　　以種易現者現即行行也。

　　而[卯/貝]一行一切行者[卯/貝]換也謂從解以生於行亦即令解而成於行亦是以解而導於行使成于極果故云貿易如華嚴云具足十事加治除垢始放光雨寶等一出大海中二巧匠加治三轉精妙四除垢五火鍊六莊嚴七貫以寶縷八置琉璃柱上九光明四照十隨主意雨寶今以圓行如治摩尼放光如解生雨寶如行備受遠故云解行相稱方堪佛記。

　　彼此不窮者自行化他無窮也。

　　疏三車一車者以三車引入一車即是示珠也。

　　疏善聽即是呵責者誡令善聽意兼責其於上周不能善聽致未悟入覆講至示珠者覆講雖是昔日繫珠約今日說即是示珠也。

　　彼亦未論塵點者應云未論化城之墨點亦只磨塵為墨但互舉耳。

　　經具設諸飾膳者圓鏡云六度慈悲諸功德故注經云六度為一乘之飾慈悲為六度之膳問親友何故先設飾饍後方繫珠答親友相見必具二事一者飲食二者珍財財益其一日菩薩親友亦復同之先說施戒名相是有用利凡身次說理智動寂一如冀資聖體注云有為外衣但空為內衣昔染大通三乘之化但能亡有未能解空沙彌菩薩攝說法華但得染真好空之請故曰繫著內衣裏此解今不用。

　　釋人記品

　　初疏文為四初消品題名次是二千下釋立品意三此品下示章指的四就此下分文別解並如文可解。

　　通序中釋者如彼五句也五品為非學非無學十信為學初住已上為無學於初住已上進修入後位為無學於十信位中當位分極不進後信名學無學。

　　又約觀心為五句者法性之理非學非無學以智研境名為學當知是觀名學無學智冥中道名無學智稱中而觀雙亡正入復能雙照心心寂照自然流入名無學此即觀心五句也。

　　疏已同上流者但指滿願等居下之言唯指此品內也。

　　疏羅云弟子位者是舍利弗弟子為讓師故不在上周而同下根別索記也。

　　疏阿難記中一長行者其文有七初明果滿次當供養下明因圓三教化下明所化之眾四國名下明劫國名及以土淨五其佛下明壽住也六正法住下明正像久近七阿難下明十方佛讚次偈中五行亦具七初頌因圓次然後下三句頌果滿三其國下半行頌土淨及國名四教化下半行頌所化眾五佛有下半行頌十方佛讚由佛讚故名聞滿也六壽命下半行頌壽量七正法下一行半頌正像久近長久蒙益之眾。

　　經云新發意菩薩者諸教方便位中菩薩來法華賢位名新發意也。

　　經云其本願如是者從而阿難護持我法下總有三願並是初心即發此願故云本願如是歷劫既多今方獲記此正酬其聲聞今日發心而蒙佛記之疑念也。

　　疏五阿難顯本述歎者又二初經家敘述次阿難說偈初又二先敘得記歡喜次即時下述其憶識本迹初言所願具足者謂蒙記則請記之願滿也次述憶本迹中初文憶迹亦識下識本次記羅云中有長行偈頌長行有四一果滿次當供養下明因圓三是蹈下指同四亦為下明成道久近次偈中極略唯頌行因行因則備彰現未及以顯密既云唯我能知即降佛已還皆無測者此亦約於密行之本而發迹也第二記二千中又二初與記次爾時學無學下獲記歡喜初又二謂長行偈頌初長行可見偈中初一行明其堪記次二句頌修因三一行半頌得果四國土下三句頌國土及以正像五咸以下一行頌長出住世利益及以入滅言漸入涅槃者成道度物之後方及入滅故云漸也次獲記中云甘露等者甘露是諸天不死之藥甘露若灌能令不死是二千等既獲分除變易之死故引甘露而自譬也。

法華天台文句輔正記卷第七


卍新纂大日本續藏經第 28 冊 No. 593 法華經文句輔正記


法華天台文句輔正記卷第八(輔妙樂記)

　　吳興永定寺　釋沙門　道暹　述

　　釋法師品

　　疏云宣傳者依文宣傳未能廣解義理。

　　若多若少者經論五六不同故又從咸數下約四法乃至一法明法師即是多少之相。

　　未有一文者無有經論次第具列五種名為法師在於一處也多少者只是五六不同耳。

　　三流傳者令他書寫受持讀誦故。

　　七廣說者若流通其文不名為廣敷義弘理乃名為廣。

　　單云憶持者意云先受後方慞持不得單云慞持應云受持也。

　　元是別義此是大經中次第之義即當別教。

　　大經九品者從第四恒已上俱能化他以證今文五法師也。

　　疏前四人無解者彼經云佛告迦葉若有眾生於熈連河沙佛所發菩提心乃能於惡世中受於是經不生誹謗次於一恒沙佛所發心加能愛樂餘與上同次於二恒沙佛所發心又加能正信解及讀誦次於三恒佛所發心又加書寫經卷雖為他說未解深義是故四人俱為弟子之位。

　　疏束五為四者以五法師對三業安樂行加誓願安樂行三業皆具慈悲所以通名化他也。

　　疏身意是自行者其身若正不令而行其身不正雖令不從今以身正故故是身業法師也意業能善籌量契當實境界不勵而正即意業法師也。

　　已有前後者前則指五法師今從通義故名法師品文是後者則東西為三文是並是後從通以結品名若以四安樂行例結品者若從別論三業安樂行是自行是慈悲誓願是化他又別論身意慈悲即自行口業慈悲即化他又通論自軌四法故通稱弟子即自行之法師四種教詔即化他故通稱法師今從通四故名法師品是故云若欲知者下即示四安樂行相也。

　　疏即福德門者五法在昔未名為門今經五法以自薰修即是緣因故名門也餘二品爾。

　　疏讀誦書寫是外行者衣能蔽身故屬外由讀誦等外遮諸惡故名外行。

　　受持是內行者座為安身以身安故內思空理即內座也。

　　疏障己醜者由讀誦等內安寂理能障三惑之醜也。

　　疏涉有者但以入惡弘經名為涉有用中道寂忍為本也。

　　疏濟他以忘我者不同俱舍等教中忘人忘法為忘我今緣中道畢竟空理十法界我任運自忘。

　　通論互通者謂自行之法通堪化他化他之法通堪自行即是化功歸己也。

　　疏三界者謂三善道也。

　　疏坐蘊一切相者亦是蘊一切生善滅惡等相也。

　　所依具二者所依即法身也法身具福慧二嚴也。

　　疏所謂六度者度雖有智為對五眼故度屬福。

　　疏空座勝折體者彼未能處第一義空座故。

　　釋出其意者界內界外各具四魔名同體別界外以細易麤為死魔變易無漏陰名陰魔別惑障於中理名煩惱魔中道赤色三昧未究竟名天子魔界內四魔如前已引。

　　明具二嚴者慈悲覆一切故能問空智通達故能答又定心通達故能問慈忍無擁故能答善於問答名二莊嚴疏慈忍故能種下釋慈忍有三用空慧下釋慧有三用此即約譬以明二種莊嚴下種故名種生長故名立橫資法身故名資又由下種故須耘之有立故須破有橫資故須智導令至竪極也大論云一人能耘一人能種種喻於緣耘喻於了此即圓教二嚴之因種佛具二嚴之果。

　　約體用者即體起用也體即涅槃一法而具衣座室三三有離於三惑二死之用也。

　　疏出三諦者圓融三諦遍攝諸法過於次第三諦故云出也。

　　疏包含普接者若分句解者包含故名大普接故名乘。

　　忍衣三昧者王三昧一切三昧悉入其中是故此三昧如王即當空座也。

　　疏忍辱第一者忍衣也無相最上者空座也。

　　圓五行者行雖有五不出三梵行即如來室室亦具三謂淨即空也不淨即假也非淨非不淨即中也謂依於三淨起無緣慈悲修於七善及四無量心並六念法從始至終當以三諦無緣慈悲薰修故名梵行天行即如來座座亦具三依天然三諦之理而遍修也聖行嬰兒及病行即如來衣衣亦具三謂戒定慧此三謂是聖法依而行之故名聖行是故此三即彼止觀一心三觀衣即中室即假座即空。

　　十乘十境者以一心三觀修於十乘而為能觀陰入等十境以為所觀一一觀一一境當體遍接諸法為橫優劣相望為竪。

　　破遍者如破遍中橫約諸門竪約三觀(云云)及方便者二十五法悉具橫竪。

　　四種三昧者常坐常行半行半坐非行非座等若教若行意在一實正修故云只是一行。

　　事理二三者謂事三理三也。

　　疏約結業起惑者謂漏無漏非漏非無漏業起惑也。

　　即向第三者指前三約諦理起惑文是諦理之言具三諦故。

　　多種三法者如玄文中明十種三法謂道識性般若菩提大乘身涅槃三寶三德並與衣座室三義同如苦道即法身可對忍衣煩惱道即般若可對空座業道即解脫解脫故利生對慈悲室餘九例然。

　　疏法者軌則者前文釋五種也故今云法也。

　　疏皆以妙法為師者謂受持等五法一一皆是開權之法故云妙法也。

　　疏法師寶塔至福重者一約現未二約自行化他因果以勸流通故云深重也。

　　唯有退沒一分者今家約遠而論近門可是接退流通餘約近等二門及以夢入銅輪等並是始行修觀自益之相何必皆是退耶故不依古也。

　　疏見聲聞畏憚者如持品初爾時眾中五百羅漢及八千人乃至此娑婆國中人多蔽惡故云畏憚。

　　被眾擯棄者若不依四行入濁弘經涉於聲色為他擯棄如持品末偈即其事也。

　　疏初因藥王至得福之人者應云佛世弟子為二初經家敘出所因人次佛世下正示佛世弟子之相。

　　然曉其經旨者意云只曉得迹門開權顯實本門開近顯遠久近雖殊不出權實不二之法故玄文序云文心莫過本迹如此緣者與始末不殊也。

　　當得同者聞一句一偈之人咸皆與記雖無劫國之別與記四大弟子未來當得作佛道理必同。

　　容用別時意趣者雖云容用今經圓乘種強是故稱歎及以與記等不可全同餘經別時意趣。

　　內觀具足者謂外加法雨則讀誦妙經內加觀行即是位位十法故知始從初品終至妙覺十法究竟轉名十大具如止觀第五以去至第七廣明也。

　　疏見實三昧經者是大乘經彼至兼帶故不及今經遍開顯耳。

　　疏我有四句所謂諦者如金剛疏引云一名顯理周圓偈但舉一字詮義無缺者名為顯理周圓也二集法滿足偈通舉一部等皆名集法滿足也彼經云凡所有相皆是虗妄若見諸相非相則見如來為一四句偈也。

　　大師誦經觀法者別有一少卷誦經觀法流行於世其文雖略十乘觀法具足觀誦經心性文字聽眾具百界三千為假能誦所誦體不可得為空無非法界為中。

　　指一心法名為一念者即指心性實相之體名為一念也。

　　疏事理者雙照則權實俱立稱之為事雙亡則權實寂然稱之為理亡時即照照時則亡不二而二而二不二故曰圓融。

　　望於餘心者亦不出餘九界心也。

　　亦名小解多聞者但是翻倒上句謂解一義應一切能詮。

　　音樂如前者如第四卷末引阿含經也。

　　經是大菩薩者圓菩薩也望偏為大矣。

　　願兼於業者今弘經之人業兼於願故云捨於清淨土而生此國也。

　　疏但竪得其意者但能解權解實對不能為他廣說故名竪也圓鏡云今謂此人出處有異竊為一人是所化少唯說一句是所說法少於大眾中是所化人多廣為人說是所說法多約能廣略分為上下不是法師為勝劣可尋經自因見意經說佛在世明上品法師愍眾生故生於惡世廣演此經即接次云若是善男子善女人我滅度後能為一人說法華經乃至一句明知只是佛在世上品為他竊說非謂有慧無聞不能處眾與他廣說為下品也經明滅後自分上下何得佛世釋故今不用。

　　四法師者彼評第二法師偈云廣學多聞智慧訥口拙言無巧便不能顯發法寶藏譬如無雷而小雨偈意聞慧譬雨。

　　反論至理者反以莊儒仁義自然齊於法界常住故云反也。

　　經以不善心等者以三業俱罵而經一劫若以一惡言去只一口業而以經時極但其罪甚多也。

　　疏豈能障礙者若毀持經人則障他菩提之路若毀於佛則不能障礙佛菩提何以故佛菩提以滿故。

　　疏修非權非實法身體者當冥至理義如在背當照權實義如在肩故云修非權等也。

　　須廢事釋者若無理觀不稱此經開顯權實以世人散心多故須簡事專存於理也。

　　經捨於清淨土者此上品師位在內凡下品師位在外凡。

　　疏亦格量歎者謂已今當最為第一也。

　　疏已得會同者古人意云由法華已會同竟是故涅槃易得會同也。

　　疏會三之始歸一之初者但是綺文互說其義一矣古人又名涅槃為會三之始如後破。

　　疏大品已上漸頓者頓謂華嚴漸即鹿苑等三味須簡漸中有頓頓中有漸於諸部中借使不信於大小亦易信。

　　疏論人則師弟本迹者迹門以大通佛所第十六王子為本今日說法華前十四品為迹諸聲聞等於彼初發大心為弟子本于今有住聲聞地者等為迹本門亦爾師弟皆論久成故也。

　　嘉祥猶然者彼云法華前教為已說法華經為今說涅槃之流為當說三說之中法華最為難信難解所以者何法華之前大小分流其言易解法華已後三一已會亦非難解此經開方便門示真實相會三之始歸一之初乖於昔執故成難信難解猶然者嘉祥稟大師之教尚然況於近代耶。

　　具足四法者謂佛法僧戒四也。

　　若不爾者者須如前荷負中約理觀釋不可從事而說故云於理何益也疏又信力修畢竟空下約三法以釋初從又信下先說意次從此人下正對三法信力對忍衣願力解脫善力般若合此三德以為自行而為機感故云權實也。

　　疏法輪正體者此法華經總為前經法輪之體方名正也。

　　疏大涅槃窟者窟只是秘藏即所依也。

　　具如止觀者彼約十二因緣束為三德作大車觀具用今經下文四法生處得道即法身德轉於法輪即般若德入於涅槃即解脫德三德秘藏佛住其中即是塔義故云此經是法身生處等。

　　八相者初從兜率天下生二詑胎三出胎四出家五降魔六成道七轉法輪八入涅槃。

　　向以人為魚㝹者指前長行偈頌約人歎經功深喻之魚㝹記中引彼文由欠二文結句前文云故曰不論供養佛也結後句云故曰不須復安舍利。

　　與舍利等妙者明此長行偈頌約法以歎處只與丈六舍利等妙故今破之令同小教何名妙耶。

　　巧拙二度者大論云聲聞化人苦行頭陀初中後夜懃心坐禪觀苦而行道名為拙度菩薩化人觀諸法實相無縛無解心得清淨名為巧度斷釋如記。

　　經皆近者上聲呼去聲前通不及於上也。

　　疏安樂行中名為近處者彼經云安住一相是名近處一相即是實相也今文明佛知見處為體體是理故引用也。

　　約真之緣了者以住前依真如修故云約也。

　　即真之緣了者初住一分緣了開發當體即是故云即也又是全性為修故名即也。

　　與前小異者此正消文與前諸文稍別也。

　　疏初觀實相名因者通於二義發心為因初住為因。

　　疏觀竟名果者通於分果及極果也。

　　經云譬如有人渴乏須水者生死八苦煩惱灾煎如渴乏發心悕果如須水。

　　初家棄初及三者棄華嚴及方等故此從今家立五時次第以破也。

　　疏未能如聞而解者意云雖復誦持未得聞第一而為未聞。

　　疏能解為至泥者具約三慧方名至泥。

　　理不全爾者應知三乘是所開故須對權以明乾濕等悉須開顯如何純約法華以判但云三乘於一乘難信由如高厚故未可也。

　　皆有小失者不云華嚴及鹿苑般若復不云法華即清水但云如泥故成失也如前判中闕二闕三等是。

　　今師二義者約觀教皆約教味以判故也。

　　三教為麤者以法華為泥水即相待意也。

　　須臾唯約法華中圓釋者即絕待義也應知前三師相待不成何者法華體遍唯一妙乘對昔未說故昔為麤古人但是相對以說故相待不成也注家唯約法華絕待不顯何者不開前三即是圓妙故絕無體絕不成絕也。

　　教雖已轉者却明般若中意彼教雖融人行未妙故今法華開彼人行汝等所行及皆吾子為是義故須第五味遠近二釋良由此也五品位修觀為遠六根為近也。

　　亦應具問遠近二意者此述上問但問於近也。

　　大旨同前者同前答云未開權求佛人未決等。

　　疏夫般若實慧方便者實慧是實方便是權故云二慧也。

　　新發心菩薩者鈍根菩薩初心與二乘同學無生具煩惱故名病人也。

　　疏雨健扶者用前同體二慧密而開之令至極果菩提取佛意說故云扶也。

　　經聞解者此二字屬聞思修可見。

　　依前以為二釋者如前譬中約觀約教二釋也。

　　經今佛教化成就菩薩者開權教菩薩入於真實即是成就也。

　　開義不成者凡言開者點權即是方名真實如何廢除以釋開顯若爾今亦云廢與彼何殊答今家意者開已即廢時無異途權稱永絕名之為廢不同光宅以除釋廢也。

　　開二種之方便者只是開顯二乘也。

　　令開義善成者他意將為開義巧成不意且成會二不免違經之過。

　　疏八萬煥然者大小八萬具足故云煥然矣薩婆多論云佛一座說法為一藏如是至八萬名八萬藏有云且舉大數具足應云八萬四千也。

　　未有所通者只觀俗法得俗諦三昧未通於中故云也。

　　算砂者彼經云善財南行至名聞國於自在主知識所得算砂法門自在主言我已先於文殊師利童子所得此法門常與十千童子在河渚上而共圍繞聚砂為戲因此得知一切法等婆陀羅於城門臥海岸上住百千商人及餘無量大眾圍繞說大海法方便開示佛功德海乃至語善財言善男子我以好船諸商人眾行安穩道復為說法令其歡喜引至寶洲與諸珍寶咸使充足然後將欲還閻浮提若有眾生得見我身聞我法者令其永不悕生死海必得入一切智海此並別教恒沙法門故引證成方便當體門也。

　　疏昔不言三是方便者即當體為門也今說三是方便者即能通門也真實亦爾。

　　然但說三為方便者意云若說三是方便則是開權故論云一是真實也。

　　如赦體遍元者喻當體虗通是門。

　　罪無不釋者喻能通方便歸實為門也。

　　疏言非三則方便之門得開者會三為一故曰非三方便之門即一實也語三三唯一斯乃點示三之本性故云可示意汎汎隱也。

　　第三准例者應云如三一為二非三非一為不二二不二為非二非不二之門由達二不二通至雙非即以二不二為雙非門由雙非故起於二不二故非二非不二為二不二門也。

　　但定三通一句者闕於一通三句也。

　　次半者以委破前方便為實作門意未破實為方便作門以易破故云不能也。

　　更立二句者章安前以方便為實作門及實為方便作門竟從問方便真實下更立二句並前為四句以立今義故云得作餘二句不也。

　　後之二句理無別趣者以方便名趣方便義實名義亦爾故也。

　　三如名下次引例者只如名之言即是引例也。

　　先示非者良由三不能相顯故從破此病下明今昔互相顯相即也。

　　言三一既不相異者判其三一本來相即故云不異因緣之義下結也應知開昔一外之三即是今經同體之權故成以三顯三也次以因緣三下自約今經修性相顯即是依教而修由修照理故得更互相顯發也。

　　為一施三之一三者約佛意說也。

　　何者已開者列諸門者論知從實立名者不論更開若從權立者並須開之仍須體即開無異途方名開相也。

　　具如隨文解釋者者如今家隨一部文釋門義是。

　　亦應破之者今正明方便須開但列諸門故成不當餘亦准此。

　　豈得云為實作門者然今正明權教智如何以同體之智為實作門釋也。

　　疏法華論同者論云以阿含言教為門此釋亦未全當今家約行約理俱得為門也。

　　不專在教者上文云今取理為教所詮即是理教共為門也。

　　但云從限域出者破云限域為大乘為小乘為是理為是教等。

　　破亦同前者同限域也。

　　並不相應者與前三車在門外及父在門外立二文大同破云此二文所喻永別如何得同也。

　　從初說故有門非門者謂約施權及所開邊有於三乘五乘及資生等今皆真實豈更名門。

　　疏昔說二為方便者約漸三觀瓔珞經云因是二觀為方便道得入中道第一義觀即其文也。

　　無非通途者只是無通入一實也。

　　疏藥王若有菩薩下簡非者非類在昔於今定無不信之眾故云也。

　　疏身座冥稱者夫解脫者謂內智冥境外則和光利物名為解脫。

　　經雖在異國者或寂光或實報或方便土為異國也。

　　經欲捨諸懈怠者專依今經三德秘密藏衣座室三方能捨於偏小懈怠也。

　　經念佛故應忍者衣座室是三佛也。

　　經清淨光明身者即法身也。

　　經若人具是德者具衣座室三也。

　　疏八部下(云云)者應廣明在在處處有弘法之處所聽之眾若權若實皆聖所遣如高僧傳中有冥告云一切如法講處自人頭向上並是冥力。

　　釋見寶塔品

　　翻名有無者謂有舍利無舍利等不同也僧祇律云無舍利名支提有舍利名塔。

　　說菩薩因果者意云彼經中雖說普賢融門因圓果滿亦只是明菩薩因果與遮那等不說遮那遠因果矣。

　　道非存亡古今一揆者道謂多寶釋迦所證之道二體無二故云一揆揆則也謂釋迦道非存以現佛入古佛塔故多寶道非亡雖久滅度今出證經故云非存亡也。

　　交莚接影者意云分身是釋迦儔輩召集使莚相次而身相接者密顯釋迦遠壽令知丈六非生也。

　　實道不生者意明今古同證一顯實之道故以入塔表之。

　　乃顯舍那非成者謂今集分身召地涌本為顯壽量而非生故也。

　　約譬類者圓鏡云塔是所見大眾是能見此事為是根見為是識見為是塔色發眼使見若根見者根無知故若色發者色不見知故若識見者識無見故二一既無見和合亦無見如一砂無油和合既有見一一亦有見如一麻有油多亦有油又為到故見不到故見若到故見之見水眼應濕見火眼應燒以眼到故又若到故見則眼去眼去故面上應無眼眼既不無明知不到若不到而能見者是亦不然若眼不到塔而能見塔如斧不到柴而能破柴如塩不到則醎火不到燒杖不到痛雖有此破更無決斷。

　　若無通見者謂有通識也若無通途之見名無通識之人意今消經須與觀行有別若不甄簡二途不分。

　　有人問者圓鏡云分身數多寶塔唯一答法華論云存略故存謂多身略謂一塔也。

　　寶塔不多者如經云我滅度後欲供養我全身者應起一大塔也。

　　合多寶願者如經云其有欲以我身示四眾者彼佛分身諸佛在於十方世界乃至盡還集一處等。

　　故今經文如四支徵者神力品若經卷所住之處皆應起塔供養所以者何當知是處即是道場即如觀經佛三種身從此經生諸佛於此得三菩提諸佛於此轉于法輪諸佛於此而般涅槃故云如四支徵。

　　疏薩雲分陀利者武兵道亮云更有薩雲分陀利本既存方世乃成三存如提婆達多中引薩雲分陀利者古譯法華仍存梵名薩雲此言妙法分陀利此言蓮華。

　　疏此塔正為證前等者非但破於他師謬解得對治名又證前故破於執迹之疑起後故破於迷本之疑故屬對治。

　　尚非應身者謂多寶但是化身證經若是應身須具八相成道所以只可表於法身非即是法身故云必不可也。

　　疏未盡其體者經從所表不從理具正明多寶以表法身及具三身不得云只是法身以現塔處處證經故。

　　能表三中各三者一身各具三身故云不一也。

　　所表三中皆一者三佛各表一德故云皆一德雖有三而體是一故不異也。

　　共成此故不異者共成釋迦化道開三顯一及以起後故。

　　明示四相者謂四悉也。

　　在空以表二意者塔閇以表證前開塔以表起後也所非必多者八非並是所非中道實相為能非也。

　　疏分座共坐示不生者示釋迦不生也何者若是於生不應坐滅佛之座。

　　疏入塔示不常者示常釋迦不應入古佛塔也。

　　疏現塔示不斷者仍於現塔故云示不斷分身示不一可解。

　　疏全身示不異者多寶全身不散故也。

　　疏讓座示不來者雖來而讓座以示不來。

　　疏示不出者定出不應入塔坐出只是去耳又以生同滅故示不出故止觀中引論釋相大略同此故不重引。

　　疏八不顯然者能表之事既且顯然所表之法必實。

　　以現未師弟等者現未師弟是法師前長行意因果等是後長行意。

　　引達多往等者達多往日弘經釋迦獲益今日釋迦弘經授達多天王佛記也。

　　未關地涌者圓鏡云將明遠壽之果故先辯遠壽之因則四行是也。

　　種智前已具釋者如前諸文釋也。

　　妙法之言一分通智者以妙法不出境智既云真實能所咸然故知約能觀邊與般若無二又妙法則三德具足以般若德與智體同故云一分通智。

　　對迹明本者只是對此迹門以明於是本門故也。

　　略舉經題者下經云以大音聲普告四眾誰能於此娑婆國土廣說妙法華經。

　　以此起彼者謂壽量品也。

　　如明起由者如先明所起之由下文是。

　　盤桓經思者謂每於觀心之文皆經遊心思使觀道相應矣。

　　疏如塔來證經者塔如境經如觀智即是境發智故云來也經五千欄楯下圓鏡云列莊嚴文中七科法門初總持門欄楯有防遮之力故表總持陀羅尼有遮三惑防二死因果之力有持因中萬行萬善果中萬德之力故云總持龕室下明三昧門無數幢下明神通門垂寶下明四接門寶鈴下明四辯門四辯八音詮辯無量四面下明四弘門其諸幡下明無量心門釋相可知。

　　疏幢幡是神通者依於不動而動動而不動也。

　　疏而且遍者內充而外遍也。

　　疏如前高廣義者此是高家之大故用高釋廣也。

　　疏中觀橫竪平等者只是不耳。

　　疏一如法相是者如法相解內稱理解方有於說。

　　攬因成果者謂佛修戒定慧聖行時亦無別法但以大涅槃心導於二乘等法至初地時攬於因行而成果德名聖行滿爾時後轉名梵行慈悲喜三心滿住一子地捨心滿住空平等地若於圓人入於初住等廣如彼釋。

　　無說欲辭者經中但云彼某甲佛與欲開此寶塔即是欲辭更無別辭。

　　破大憍慢者破諸住權教自謂為極慢也。

　　疏華嚴亦說等者如前明字等語等法等已引即是其相。

　　大品亦云千佛者彼經無作品中釋提桓因難問須菩提般若義爾時四天王及釋梵諸王乃至諸淨居天佛神力故悉見東方千佛說法亦如是名字說如是般若波羅蜜諸比丘皆字須菩提難問者皆字釋提桓因南西北方四維上下亦爾。

　　疏却障機動者若表前者權障已却大機已動意若起後者表執近之情將却須遠之機將動也。

　　問凡云本迹至劣者恐人悟解見下壽量釋迦顯本竟依舊猶見丈六之身猶謂釋迦不及華嚴舍那此將舍那亦問釋迦本也。

　　自望本時遮那者將華嚴舍那自望彼遮那但是體用本迹也。

　　望迹成妙者釋迦開已望舍那迹釋迦成妙也。

　　迹妙猶麤者意云舍那雖即巍巍堂堂不顯久本望於釋迦任運成麤也。

　　本門十妙者一本因妙二本果妙三本國土妙四本感應妙五本神通妙六本說法妙七本眷屬妙八本涅槃妙九本壽命妙十本利益妙彼判云迹中若待麤妙若開麤妙不異本妙而言始得始得為麤本中先成若麤若妙若開麤妙亦不異迹妙而是先得先得稱妙又云不以廣狹及權實而判麤妙但以久近而判本迹麤妙。

　　經我為聽是經故者為㢡勸諸菩薩多寶豈用聽經耶。

　　經廣說妙法者勸弘通時亦如今佛三周說法等故云廣說也。

　　二萬在持品之首者亦應云如爾時世尊視八十萬億那由他諸菩薩今但略指二萬也。

　　疏初有三行半頌多寶滅度者上長行有六今但略頌第六佛答上佛答又三今亦略今偈中加入滅久近誡勸持眾及聽法難遇等。

　　經雖久滅度者意云雖滅而實不滅故云雖也。

　　經以難遇故者多寶何故處處聽法以法華經開權顯實開近顯遠雖值遇故。

　　經各捨妙土等者諸分身一佛只各賷一侍者餘皆捨矣。

　　經眾生蒙薰者時眾蒙光及香薰也。

　　經以是方便者分身遠集以為流通方便故云令法即是久住也。

　　經而師子吼者頌上多寶讚言善哉善哉皆是真實決定不虗也。

　　疏供養三佛等者親供養自身三佛則見三佛及聞三佛教也。

　　疏初一行誡勸者經云諸善男子各諦思惟誡也此為難事下二句勸也經諸餘經典下正舉難勸持文為六初明說經難大力諸天二乘菩薩擲山動地豈得言難具傳說經此為難也諸餘經典者別則唯指三藏為餘通則三教皆名餘也假使有人下明書持難空無像不可執捉假令把得亦不為難如無垢稱接取妙喜不以為難凡夫書持實為難也若以大地下三明暫讀難假使劫燒下四明說法難若持八萬下五明聽受難。

　　引俱舍等者俱舍唯少報恩兩兼並是易持對辯難也。

　　十二通大小者解九本通大小但廣問記故名不至至不至者大涅槃何義故至永斷貪欲嗔恚愚癡不謗方等不作闡提五逆等故何因緣記三云唯在大今約小理即是方廣如成論中以空為實自唱善哉即無問自說也如阿含經中授記彌勒即授記經也但小乘灰斷無真常理說必假緣非天鼓任鳴記作佛少云無授記等玄文廣說是故指之若人說法下六明奉持難。

　　經我為佛道者若約自行應云為若約化他應云我為佛道為訓作作佛道以流通也。

　　經行頭陀者者此經既已以圓詮三德故用衣食處三表於三德為持經人所依斗藪三惑是真行頭陀人也。

　　疏賢劫者劫有千佛謂之為賢而具五濁八苦又稱恐畏也。

　　釋提婆品

　　逆順定故者前三教破逆會真故云定也。

　　同於如來者此經尚為如來師何況同耶。

　　全似什公文體者只是真諦重譯達多品文言體勢與妙經前後文體全同驗知此是先有也。

　　百論之流者百論梵文有二十品此土但傳十品後十品與此無緣故故略不傳此土。

　　大康元年者西晉惠帝時也草堂寺在長安矣。

　　昏聖相扣[彳*育*亍]者謂佛在靈山時說一乘先且放光照于東方萬八千土爾時十方六道眾生盡得相見以表至道靈通先擁無滯大眾既覩嘉瑞皆同不測所由彌勒緣眾生有機推請文殊為決斯乃四眾為昏文殊為聖。

　　涉教歸真者謂方便品三歸於真即開示悟入是也。

　　興類潛彰者謂比興也以長者比如來引經大富長者即是如來乃以火宅喻三界三車喻三乘潛者陰也借喻也彰也顯也謂顯幽玄之理也。

　　述窮道昔者謂昔迷流道背曩緣於彼轉四生受於人天二乘大乘解廣稱為巨富棄大學小為窮子今述昔迷故云通昔也。

　　彰因進悟者謂於大通佛所得記為因爾來無量何不進悟此城非實即是彰因寶所在近是進悟也。

　　讚揚行理者謂如來通法為事若人善寶所在近亦即修行此經即是如來使命名行如來事則如來廣讚理行之人也。

　　六本迹如記不思議一者二人相對為不思議一也。

　　舉因徵果者者謂彌勒不識地踊菩薩即執釋迦近成之因徵於久遠之果佛即說壽量辯因果所由伽耶道樹始爾久遠若斯故能成就如是大菩薩眾假使塵點狹量方能測量佛壽極果也。

　　稱揚遠濟者稱謂稱歎揚謂讚揚讚揚六根清淨乃至稱歎普賢菩薩守護讚揚六根令人樂淨歎諸菩薩令人進行又讚六根令人修自行讚諸菩薩令人讚佗行修經之理能為苦海之業目之為濟法王啟運非直利於當時亦乃遠傳來業故云遠也。

　　二十八品生起者未見叡公生起注家生起大理亦同故今錄之夫昏聖相扣必有感異之瑞焉故首之以序品隨機筌極涉教成權故受之以方便方便之奧興類乃彰故受之以譬喻飡喻不猜因象能照故受之以信解納其解心又以象告故受之以藥草興喻既明許以體極故受之以授記而下象須繫眾譬宜廣故受之以化城鈍淺又啟取含亦同故受之以五百授記取含之中復有未悟故受之以授學無學記利鈍俱朗化道須弘故受之以法師弘經通極必以證瑞故受之以見寶塔塔踊瑞炳幽顯樂宣故受之以勸持宣故受之以勸持有範者患在律故受之以安樂引請規嘉躅潛有其人故受之以踊出人廣德懿功似非始故受之以壽量知宗悟常淺深不一故受之以分別功德聞此功德欣以相傳故受之以隨喜隨喜則四眾竟修六根必淨故受之以法師功德根淨則含柔忘我現為前範故受之以常不輕法極人高通之有本故受之以神力神奇既發對印已周故受之以屬累崇法壽命暉光住世故受之以藥王本事負荷之懿十地同風故受之以妙音功玄應轉萬品感賴故受之以觀音凡四弘修必人鬼爭護故受之以陀羅尼執一所轉嚴父移心故受之以莊嚴王本事化傳遐劫福彰來𧜟故受之以普賢勸發終焉。

　　○懿己利反訓美。

　　但品旨未彰者今家解釋品意難明須開章門別解品意顯者但直釋名而已若但生起故品意未彰但云因果語通何教無之故但云舉因徵果何能顯於發迹顯本也。

　　疏滿法師者宋齊錄云上定林寺釋法獻方于圓國得梵本來有此一品瓦官釋法意齊永明八年十二月譯出仍自別何未安部內至梁初有滿法師如疏今引此文者恐云長安宮人請此品淹留未為隱便耳。

　　天下大同者當時秦晉根阻車書未同乃至大隋方獲寧一故曰混和即大同也。

　　約處人除北等者謂北州人及黃門不能造逆故除之。

　　疏捧華色比丘尼死者摩耶經云提婆達多既至摩竭國語守門者汝入白王道我在即入白王此時守門人即入白王王大嗔忿而作是言乃至不欲聞其名字何況而應眼見之耶勅守門者勿聽其前提婆達多心大苦惱舉手扣頭切齒罵詈時鬱波羅比丘尼此云蓮華色從王宮出見提婆達多即呵之言汝今釋種不得熾盛於佛法中作大障礙提婆達多聞此語已極大忿恚即以手拳而打其頭比丘尼尋便命終即其事也。

　　四身者謂四屬身業。

　　一語業者破僧屬口業也從三殺下更一節分三殺謂父母羅漢三也。

　　一虗誑者出血屬方便與破僧加行同。

　　增苦增者五逆罪五倍增也。

　　八比丘分二者謂調達四為能破四清淨僧為所破即羯摩僧也若調達為佛及四比丘破清淨四九人名破法輪僧佛在四清淨比丘內矣。

　　破出殺者破僧出血殺蓮華尼三也汙母汙無學尼是殺母同類。

　　殺住定菩薩者百劫修相好菩薩是殺父母同類殺有學聖人是殺羅漢同類。

　　嘉祥三意者前三意度量之無品只是故不可也。

　　經於多劫中至國王者人中尊位奢促之極而能發願求法無退也。

　　疏一明欲滿檀那者經中無餘五度相以檀度接於六耳。

　　經委政太子者簡異餘王子以付儲君也。

　　疏次雖作下至正求法者上文總三此但頌其最為滿般若阿私仙此云無比亦云端正。

　　始從十五終二十一者盡十五盡二十一卷並明六度也。

　　文相顯著者文相兼含者今亦不錄也。

　　體相可識者體謂體狀相謂行相也。

　　疏防止七支者小乘之戒防禁身口故但云七。

　　疏四禪八定者於四禪上更加四空名為八定耳。

　　疏不殺至是檀者不殺即是無畏施也不盜即是施他財也不婬即是有禮正當施禮也不妄語即是施於誠實之語也不兩舌是尸者戒謂慎也兩舌能成自他之惡為過處甚故對於戒不綺語是進者綺語一法人多喜犯此失難防故對精進不貪是禪者禪防意地之非則調直故得名禪般若是正信因果故能除邪見也。

　　疏一對治謂慳等者如淨名經云以布施接慳貪以持戒接毀禁以忍辱接嗔恚以精進接懈怠以禪定接亂意以智慧接愚癡即接持義成對治義。

　　疏根調知法界者知五陰十二入十八界界分不同故即第六識辯了三法名為般若。

　　疏壽安者禪報在長壽諸天而樂。

　　疏辯者欲知智在說也。

　　疏乃至詣道場者一一文中更有眾多讚歎之詞故云乃至。

　　疏不乏信財者以信成就名為不乏即七聖財也故云信為道源功德母一切善法由茲生也。

　　疏他不能折伏者有行解故。

　　疏隨食能消者得法喜食能消一切惡也。

　　疏如優鉢華者只是善根念念增長如優鉢羅華矣。

　　疏行慈境界者夫修慈皆依禪而發以九種大禪是慈境也。

　　疏離身心精進者若身行精進而心滯者不名精進身心俱運乃名精進耳。

　　疏禪無所住者菩薩雖行禪定而不隨禪生也。

　　疏滅惡戒者滅外道惡眾戒名滅惡戒也。

　　疏能壞煩惱者即煩惱障也。

　　疏及智障者偏真之智為中智障也。

　　疏造一切福者是檀若修身是戒忍進修心是禪修慧是般若以第一義薰修者謂以實相心於四威儀中行一一度互相融即百界三千體唯法界方名圓捨不犯二偏乃名尸等是故記云無非十度也。

　　疏不生瘡疣者於念念中不見能忍所忍故。

　　疏不捨於離者謂常觀無念曰精念念趣入曰進故云也。

　　疏於事中不放逸者謂於事即理名不放逸。

　　疏於陰不熾然者謂常觀法性不令於陰而增諸惡故也。

　　疏於界不擾濁者根境識三互相涉入動亂於心名為擾濁達界三諦不名擾濁。

　　疏於界捨因緣者如眼見色眼為因空明為緣若因若緣無非中道名之為忍。

　　六之與十開合不同者開禪出願力開般若出方便及智智謂中智方便出假智。

　　疏三十二相者且依婆娑一百七十七云問相是何義答標熾義是相義殊勝是相義祥瑞義是相義一足善住相足下平滿不凹不凸於踐躡時等柔觸地其跡分明惡心欲滅終不能滅二千輻輪相佛雙足下有文如輪千輻具足轂輞圓滿分明巧妙三指纖長傭而漸銳節不麤現並時無隟安布得中先後圓滿四足跟圓長端嚴廣直五手足細濡如妬羅綿六手足網縵指間皆有網縵猶如鵝王指若合時網即不現而無皺緩開時便現而無率急七足趺圓厚向指寫庸兩邊圓直如紅蓮華八佛𨄔脛圓直漸下傭細如翳耶鹿王𨄔九勢峯藏密猶如馬王若爾云何所化得見有說世尊愍所化故方便示之十身分圓滿如諾瞿陀樹十一同十二身諸毛孔一一毛生如紺青色螺文右旋十三佛身諸毛孔各生一毛如吠瑠璃其色紺潤宛轉右旋毛端上靡十四身真金色映奪世間一切金光令不復現十五常光一尋周匝常有光明四方各一尋晝夜恒照十六皮膚細滑塵水不著如吠瑠璃及蓮華葉十七同十八佛身廣洪直不偃不僂亦不傍倿歌端雅充實十九佛胷臆分齊方廣威肅如師子王二十佛肩髆圓滿非諸捔力妹狀力士能及二十一佛平立舒持摩自膝輪二十二佛頷輪廣好如師子王骨圓如輪二十三四十齒齊二十四齒齊平密二十五牙齒鮮白有光明四十齒悉齊平中間無隟如毛髮許光明皎映如雪山王二十六得最上味舌根淨故令所食變成上味有說佛咽喉中有二乳泉若飲食時其乳流出雜諸飲食變成上味不正分耳二十七舌薄濡廣長出時覆面至耳髮際若還入口而於中無所妨礙二十八眼目修廣其色紺淨如蘇圓多青蓮華葉二十九佛眼睫安布善巧猶如牛王三十同三十一眉毫間長半尋右旋轉光明清徹三十二佛於唯藏中有妙大種能發悅意和雅梵音如頻迦鳥如帝釋鼓如是音聲具八功德一深遠二和雅三分明四悅耳五入心六發喜七易了八無厭。

　　不須各修者明圓人從初發心常觀涅槃行道至初住時三十二相任運自發不同權教別而修也。

　　已略辨之者法身之相為諸相本境智相稱具三十二又如華嚴一一相好與虗空等修發互融不得各論。

　　相體多同者藏通以真為體別圓以實相為體。

　　疏足跟者足後也。

　　疏梵身圓等相者如來報得圓迴身等觀目四面皆覩故云等相。

　　疏慈等心者等取悲喜捨也。

　　疏成梵音聲者隨機屈曲巧取眾生處處調熟皆令入實故知梵聲諸相中最妙也。

　　疏道種智是別者地前緣修至十行中用於假智遍學諸法故以道種智為本也。

　　疏奇中三處好者兩𦝣中間有骨名奇骨即背下分是。

　　疏臗凡者應云尻恐字悞。

　　經十八不共者大論二十六云佛於無量阿僧祇劫來持戒清淨故身口業無失三佛一切意業隨智慧行故全無失四無異相者佛於一切眾生無分別無遠近異想是貴可為說是賤不可為說如日出普照萬物佛大悲光明一切憐愍等度五無不定心者定名一心不亂亂心中不能得見實事佛於諸法實相中定不退不失是名無不定心六無不知已捨者眾生有三種受苦受樂受不苦不樂受苦受生嗔樂受生愛不苦不樂受生愚癡是三種受苦受生苦住苦滅樂樂受生樂住樂滅苦不苦不樂受不知為苦不知為樂餘人鈍根故多覺苦受樂受於不苦不樂受中不覺不知而有捨心是為癡使所使佛於不苦不樂受中知覺生時覺住時滅時以是故言佛無不知以捨心七欲無減者佛知善法思故常欲集諸善法故欲無減修習諸善法心無厭足故說無減八精進無減者欲義即是精進欲為初行欲增長名精進如佛說一切法欲為根本欲屬意業精進屬三業欲為內精進為外九念無減者於三世諸法一切智慧相應故念滿足無減又失念名威儀俯仰如來法中失念無減名住禪定神通念過去現在世通達無礙十慧無減者佛得一切智慧故慧無減三世智慧無礙故慧無減十一解脫無減者解脫有二種有為解脫無為解脫有為解脫名無漏智慧相應解脫無為解脫為一切煩惱習都盡無餘佛於二解脫無減十二解脫知見無減者佛於諸解脫中智慧無量無邊清淨故名解脫知見無減十三十四十五一切身業一切口業一切意業隨智慧行者佛一切身口意業先知然後隨智慧行諸佛身口意業一切行無不利益眾生故名先知然後隨智慧行若先不籌量而起身口意業則有失佛先以智慧起身口意業故無失復次佛成就三種淨業三種寂靜業三不護業十六佛以智慧知過去十七知未來十八知現在通達無礙謂過去已過去等立通四教准前今唯在圓也。

　　經號曰天王者大論云食不用鉢不被袈裟如王治也故曰天王也因即返當合道果乃失類同真故曰天王如來也。

　　經廣為眾生說於妙法者通指一代俱名妙法此文具五時教意故也。

　　疏第三勸修如文者前分文云佛告下明勸信今云勸修者勸信本令修行其言雖異其義則同也。

　　疏處華臺久者此例如人中處胎十二月者為久以蓮華生者有上中下。

　　故在父膝等者等取在梵王口生臍生也。

　　安置一切於菩提心者令住三德涅槃故從別圓以釋應通前二教也。

　　亦可釋妨者妨云淨土既云蓮華為父母何故皷音王經云彌陀佛父名月上母名殊勝妙類釋曰經言他土有父母淨土則無又經云有者說因位時云有言化生者說成佛已後云無父母故不為妨。

　　經云若生人天至妙樂者於人天中得一實益方名勝妙樂矣。

　　來時大利方生者意云去時機緣未有大益故無白去之辭。

　　菩薩讚詞者以文殊海出例地涌菩薩出已讚佛經文今文但云從蓮華下至於佛前頭面敬禮等其詞甚略引此例者用釋他疑令知經文存略故耳。

　　從所移處來者文殊縱從四百那由他外來復有何遠故云應無也。

　　二者眾海縱移者意云海眾無緣者被移龍宮有緣者不動也。

　　後變而不變處來者只是從龍宮謂不動處來名為不變處來。

　　非謂改體者謂淨穢土體本來相即故不可改如淨名中梵王見淨身子見穢即其例也。

　　此乃有往來者佛彰灼三變而移之眾故見有往來之想也。

　　化事成規者謂成於化儀也。

　　經本聲聞人等者住在今會空中述海化意故云本也。

　　經今皆修行大乘者此敘於海中已修行法華圓乘己意非謂至今釋迦會中方始修行也。

　　經文殊師利至宣說者應知文殊先亦非不施權今述化意故云唯常宣說等。

　　經善知眾生諸根行業者明龍女已得相似觀機三昧故能善知陀羅尼者得相似三陀羅尼等。

　　下去諸文者妙音觀音等皆不出此三也。

　　經於須臾頃者玉篇云俄頃也明時極促也。

　　經深達罪福者問此是讚佛為自讚耶答觀經及疏是讚自身所證以釋智積之疑又疏中但歎法應二身應以境智不二消釋若無能契之智焉有所起之應得妙法身復有能契之智方有妙應疏雖云二身經意乃三身具足。

　　經經無量劫者即三祇行行驗身子是執三藏教意難也。

　　權實義等者有權則有實故云等也。

　　從六根淨得無生者據前長行文殊答智積云智慧利根等文則是先以稟於諸部中圓得六根淨今聞圓經即入初住從六根位即往南方名起神通若從初住已上即名起應矣又若一向從權釋者即深位菩薩權引實行示同即成亦應無失此中不云別教地前菩薩者以別地前皆是法性身菩薩無有於父母生身得入初往故不論也從實得說者只是從父母生身得為實得耳。

　　何妨捨此往彼者若八相成佛要須捨身故云也。

　　釋勸持品

　　疏二萬菩薩奉命弘經者若云弘持即屬化他若云受持即屬自行。

　　不及從初者若題云勸持即失持若單題於持即收二意以持文在前故。

　　八十似對治者佛但眼視而不發言告者將護聲聞他方疑故云也。

　　經於異國土者他方淨土也經憍曇是姓彌猶女也亦云憍答摩亦瞿曇梵音奢切耳此云滿生或云泥土又翻甘蔗種亦云日炙種以其逆賊中與滅暴釋氏唯除一娠孕者仙人觀知乃詣娠婦之所先言求其所孕之子後果遂之方至髻年釋星便現其後賊王知在山中候仙不在察令擒捉既獲而長竿穿之仙還尋得知命難濟乃降微雨令少蘇醒化現一女勸其交通遺體染泥仙乃收之以牛糞裹置甘蔗園有日使照滿足十月乃變成男又復為王繼釋種因得甘蔗及以日炙泥土之稱。

　　經皆是阿惟越致者亦云阿鞞䟦致大品云不退不轉故名阿鞞䟦致彌勒問論云云何名不退轉答此諸菩薩證得初地必定之因依般若生在佛家大悲為體善住菩薩正修行處入於平等真如法中究竟心證涅槃道故彼論約別今經在圓。

　　○即初住已上位也。

　　經作師子吼者作字去聲呼訓為若入聲呼訓起也。

　　疏引證分明者以引達多及龍女明功深福重竟故也。

　　疏又將護聲聞者此諸聲聞以入初住不須將護正為護於機緣耳。

　　空生之德者須菩提若人嫌行即坐嫌坐即行等皆護物機不令起與。

　　七年失國者如四分律云𤘽睒彌國憂陀延王是賓頭盧親厚知識王朝哺常往問訊受惡人語云賤人見王不起王乃報言明旦更往若故不起當奪其命如言而往賓頭盧念言王惡心來我若不起當斷我命悟王墜獄我今若起七年失位作是思惟以輕易重寧使失國即起迎王乃問之今何故起前不起耶答言起與不起悉皆為王王問云何為我具述前意王問幾日當失答言却後七日王便還國修治城塹貯備軍儀至第七日云沙門語虗與諸綵女入恒水中乘般遊戲時愍禪國七年不雨波羅殊提王往摩竭國詣於瓶沙求出水珠不獲却還聞彼水中憂陀延王綵女悞樂密放白象入水引之憂陀延王謂為野象善其調法誦術彈琴向前取之為彼得便鏁脚還國經於七年教兒調象教女彈琴後因私逸懼王罪之彼羅王子感以師德聽自莊嚴疾行捊象與女逃還食頃而到。

　　進否為王者即北齊少林寺稠禪師也為齊王所重親體所居為護王壽不起迎送王密怨內心明重試之故不起當斷其命預知其念斷命罪重寧使失壽便起迎送王亦問之昨何不起今何起耶答云不起與起悉皆為王王問知已尅時而卒。

　　而為正則者則即式也若以此名而均下出正式意意云若以小乘分之若融於大名方應今經出家之戒。

　　二脫者解脫解脫知見二也大乘則雙脫二死方名二脫並於三學名五分法身也。

　　疏餘四亦如是者無有能將妙定來必由自修正而所得餘三亦爾。

　　疏既自無香者譬上於戒不樂行亦不自聞者譬其既不樂行則無自利。

　　疏心不定者者若心不定由具煩惱我心已定煩惱已盡入無學位如何說罵故也。

　　疏如折角牛者喻斷正使已盡如牛無角也。

　　疏如殘童子者殘疾也喻正使盡猶有餘習雖有餘習而不惱人。

　　疏置之日中者日譬喻無漏也謂於無漏日中當自觀察有餘起陰雖無煩惱而於此身未免違順等。

　　惡邊定無單雙者以此二句俱但須互舉則成單雙之相不須更立故云定無也如云口善則身意惡身善則口意惡是也。

　　疏常念境界者上單善雙惡等境也。

　　三合聲者阿字合拘盧奢三字為三合也。

　　世人執覽者覽前就後故成罵也。

　　聲界有八者如下法師功德品中引。

　　大種為因者謂四大種如下釋。

　　觀我既是所罵之境者彼為能罵今反觀於能罵以為觀境皆不可得由如幻化等。

　　形顯受者謂罵形不罵顯罵顯不罵形受想行識亦如是。

　　此觀因緣者觀因成假也。

　　過於異生者羅漢身中有怖畏尚過於凡夫也。

　　未得樂受者欲得故受也。

　　已得樂受者得以保護不令失故也。

　　已生苦受者得已欲離故生苦受。

　　未生苦受者只是欲得不生故苦。

　　疏於不苦不樂不癡者慈悲為他故也。

　　經惡鬼入其身者謂三惑重以為鬼也又惑被外惡鬼人也。

　　疏僧即事理俱和者智契於境為理和由理和故方令事和故云佛即僧也。

　　經諸聚落下一行入室弘經者悉體性而為說法斯慈悲慧之至也。

　　經願佛安穩住者謂此經若住世則是三佛住世住世即坐座也。

　　釋安樂行品

　　應委騰前四品者今騰法師品初大分四段文也。

　　文起盡耳者只依四品生起次第亦未顯於品中正意正意者何謂諸品文心即衣座室是。

　　冥資顯益者未得度者但為冥益以示入品故又為如來冥資顯被因益也。

　　上方者方便實報土弘經也。

　　進否者能於此土他土弘經為進但能他土弘經為否。

　　准而則之者令以修而則於性使全性成修修性則於三德無非著衣坐座入室等皆不逾三德故。

　　在今同異者同只是秘藏三德耳異者轉名赴物不同從所以法師下其異相也又法說名實相譬說名大車信解名付財藥草名地雨化城名寶所等又名五行三道三因等品品隨機立名不等然其理體不出三德秘藏故云無非一乘也。

　　多寶衣者多寶久已契寂故對衣也。

　　分身室者若非大慈悲故無以處處利生令入大慈之內故表室也。

　　次變表破無知者法眼若顯遍識法門應病授藥即入室義。

　　五波羅蜜衣者一一無非法界以莊嚴故故對忍衣也。

　　疏此附上品文者若准今品上寶塔達多二品皆須先附法師品釋次方依當品意以法師品衣座室三為弘經之軌故須先附彼品。

　　疏不受三昧廣大之用者大品中有不受三昧得此三昧遍法界用而體不受此用復能遍破一切空有故云不受凡夫等。

　　不受亦不受者能受亦不可得也。

　　疏生見者謂凡有見皆不受耳。

　　疏今更廣事解者前附事釋即是約俗諦以釋今約因果以釋也。

　　疏即是體法身行者謂之正宗自當體法身行也體字訓禮禮者履也謂履法身行則法身安故云著衣也餘二亦體。

　　疏因名至恩德者上歎佛恩下化眾生俱名恩德。

　　三喻具如玄文者然大經中佛為調伏匿王諸妃后等說是偈云一切江河必有迴曲一切藂林必有樹木一切女人必懷諂曲文殊難曰是義有餘𤘽耶尼州有河端直名娑婆耶猶如直繩入於西海。

　　○疏云金沙文出大論種種金銀瑠璃寶樹是亦名林亦有女人善持禁戒功德成就有大慈悲此三喻皆非盡理故名有餘。

　　疏彼呼為無餘義者彼經三喻接一切法門盡此外若更有法者皆名有餘之說。

　　疏此呼為無上道者經云晝夜常說無上道教也。

　　疏大經明親附國王等者諸優婆塞等不受五戒不修威儀應持刀箭摧伏惡人護說法者等(云云)。

　　聖行座者有慧故對座也。

　　或出或沒者或但用折或但用攝故耳。

　　二釋並三皆四悉者廣略二釋不出三德四悉故云三法異即世界復以三德離對三悉故云皆四也。

　　疏一緒者應作此敘敘謂次第也此緒訓於絲端亦無大失若取訓業訓事訓餘並非文意。

　　疏一假實二空者假即生空實即法空也。

　　而濫向三行者不知為是何等慈悲為身為口意耶故云也。

　　疏恩德者法身德也無緣普覆故得其名。

　　疏資成者即是法身資發智德也。

　　疏何能宣說是經者為用何方法而流通此經也。

　　疏三總明行成之相者此指四行文後偈頌之文從我滅度後求佛道者已下文是。

　　經當安住四法者但總標四行而不別出四相便即先釋身行處矣。

　　疏或云內凡初行者從十住初心已去也。

　　疏若久習純熟者位在迴向後心也。

　　疏引前品近果之行者法師品云聞已諦思惟當知此人等近於佛智慧文是也。

　　疏七住已上者瑤師案瓔珞經云入無生畢竟空界心心當行無相無願名不退住即第七住也。

　　疏行始者雖過分段未侵變易俱名行始並是別教內凡初心也。

　　疏或云行處約因者因應通等覺約果應在妙覺如此判者凡夫絕分故不用也。

　　後釋通因果者次家約智約境之言通於因果亦不知為是何教因果故不可依也。

　　行近兩處俱得名行者俱有進趣漸近於理之能故云也。

　　立理破者立道理破也。

　　並深俱淺等者初家及第二家行處俱淺近處俱深瑤師則行深而近淺故云互也。

　　而永異古師者今家行近雖俱在淺二行同時及通於後故不同古分於行近深淺放不等故及以定判也。

　　其意則別者以淺通深不同古人淺定局淺深定局深故云意別下去約二忍四忍釋即當約位也。

　　疏內懷至理者接起理行也。

　　附事必依理者攬事以徹理觀理以達事又經由也達也故云事理不可條然也。

　　非無所詣者說真之時亦詣於理說俗之時亦詣於理真俗不二詣理是同。

　　約行准說者說既真俗相即行必事理無偏。

　　通遍前導者謂慈悲通身口意復以慈悲導身口意上止觀令入深位止觀從淺至深皆是慈悲之力。

　　正當於身者應知身業之文具於口意何者不與小女處女共語口意業也柔和善順亦口業也心亦不驚及所畏心不悕望等意業也雖此互兼而各一業為主餘之二業但為資成而已。

　　以能從所者中道三智從於所觀境故但云一法也。

　　總釋功德所由者得中道地故所以在剛能柔能順能治能安故也。

　　見諸法實者經中但云如實相者始行未證但得云而觀諸法如實相即是因緣法如果地之法今言見者約所證說。

　　疏人法二空者大論問曰小乘但得人空何得具於二空答曰如來滅後四百年內諸師說小具二空四百年外諸師所說乃云小乘但得人空無法空耳此違阿含經彼云小乘具二空。

　　疏約真俗假實者真俗約諦是所詮故假實約所破是故不同。

　　為對所破者性相是所破也。

　　名同義異者通教以真為體圓教以中道實相為體故云也。

　　若更開為四十二忍者前開為四五六則通別教從若作四十二忍者唯在於圓但從無生寂滅二忍開故增減可知者若作四忍伏順在住前若作五忍三忍在住前如信忍故若作六忍在住前加和從忍故云增減也。

　　為二者生法二忍也。

　　二復為一者前約一法即一實諦忍辱地是。

　　仍離二空者生空為伏順法空為無生寂滅也。

　　則經中二句者從住忍辱地至不驚為初句從又復下為次句也。

　　初地依法得忍者依真如法得忍也。

　　疏後心亦窮二空理者後心二空理方窮也。

　　疏大經云發心至不別者指名字位為初發心也亦通於五品初心也。

　　善消柔和至竟者意云前文釋文釋柔和善順對當二忍已通初後則是生忍竟即知不率暴等亦是生忍行相功德而已由得地故故有此德。

　　前則准知者只是亦可互為其德故前柔和等准不率暴等其相可見何者由得忍辱地故柔和由得忍辱地善順即知柔和等是不率不驚等德故云也。

　　疏聞佛常與無常者是大小相對二乘作佛等即偏圓相對生死涅槃即真俗相對佛道長等謂實長實難權短權易此即從事故分約理不二故云非長等。

　　疏觀行即非行非不行者以般若蕩二邊之相故也。

　　疏合上衣座室者止行合衣法身德觀行合座般若德慈悲行合室解脫德今明能行對所離法者三行是能行能離之法十惱亂等是所離之法也。

　　所附為助者以三學通附此三淺法助於正觀深法故云助也。

　　須指梵網者以菩薩輕重等持一支一境無非法界方稱具足戒也。

　　三行兼理者戒等三行皆悉正助合行故云兼理於三門中非遠非近以觀諸法空等而復最得兼名故云對事設觀以助照理之正觀也。

　　向云助真似者此取意通問耳以前正觀文通深淺以釋故今以約真似問之。

　　不同古德者如前三師釋行處文是。

　　疏修定心者經云修攝其心修定處者經云在於閑處修定門者經云常好坐禪。

　　經云國王者小者曰邦大者曰國王者以一貫三三表三才一表三通三才謂天地人故易云天得一以清地得一寧君王得一以治天下君國之王故云國王王之所生故云王子臣中大者名曰大臣官長謂五等諸侯也。

　　經及造世俗文筆等者即勒沙婆外道所造經名其經有十萬偈頌路伽耶陀者正梵音云路伽也氏迦此云順世外道之論。

　　梵志者事於梵天志在梵天故云也。

　　設筋力戲者令他設此戲也。

　　經諸惡律儀者如大經明十六惡律儀如造一惡時皆有無表惡起即是惡法則也。

　　不男壞亂菩提志者不男無志以自無志壞人志故。

　　疏九遠譏嫌者大寶積經云若諸女人減二十眾不為說法餘有男女終不往詣比丘尼僧論法會處不應也。

　　此當因緣約教者附事當因緣諸教俱離則成約教今弘圓經須屬圓教。

　　欲想者止觀第八中明一念欲覺初起甚微不即遮止遂漸增長為欲事故貪引無道乃至四重五逆乃至因欲生十法界亦如偈中記引薄拘羅緣並是明其欲想之相。

　　何所可離者十惱即法界故無可離即空也。

　　何所不離者以法界體遍離一切即假也雙非即中也。

　　一切俗境者於俗諦境不可藥病等名為譏嫌。

　　遠離魔外者畜養者如淨名用魔為侍也。

　　如病將身者大論問云菩薩以度人為事云何深山自靜棄捨眾生遠於慈悲利他之行答云如眾藥將身體康修業身雖遠離心不遠離准此今令住閑處之意也。

　　隨要列二者五緣中閑居靜處一調五事中調心一故云二也。

　　結成智境者只經中一空字對二法者表智境不二也。

　　空字隨位判者須約六即判也。

　　疏二邊三諦者中對二邊故名三諦也。

　　疏非七方便者謂非此等人所觀之境也。

　　即表中道者無常等四二乘四倒常樂等四菩薩四倒如來證中入秘密藏故以雙非枯榮以表之。

　　若不立雙非者若不對出假菩薩更立雙非者常樂我淨四德皆是雙非中道四德故所以界外但有無常等四倒遠於八倒即畢竟空故。

　　應約真妄者真如為自無明為他等。

　　今真如理正當無因者此即立也故異外人橫計無因也。

　　又云十境者謂陰入等十境耳。

　　疏非解非惑者亦是重舉中境即是而解而惑故云而從惑因緣生等。

　　騰以因緣一句者只是前於因緣一句開為涅槃生死二境也。

　　顛倒即是說由者由顛倒說生死由顛倒說涅槃也。

　　常樂無別釋者無如前因緣顛倒二句作二邊等二重釋也。

　　由本有境說上諸觀者上經云觀一切法空如實相是境也。

　　亦由第二說用觀者上經從不顛倒下諸句是第三從但以因緣有下是結文也。

　　初釋由顛倒故說者從非解非惑下文是以解惑因緣皆由顛倒所以偏受顛倒之名即結前妙境一切法空文也。

　　次釋由二邊者從又因緣有下文是即結前第二用觀文也。

　　第三釋由不思議者從又但以因緣有從顛倒已下文是。

　　通上下文者上謂如實相句下謂從以因緣下有二句經是並於中間成十九句也。

　　觀方有體者能觀觀以實相空為體也。

　　無出是不出者法體不屬三世所以不從現出墮於過去故云不出出只是入耳。

　　只是一大空者謂十八空不出能觀一畢竟空名為大空也。

　　故次文云中道正慧者應云最後文云中道正慧今從語便但云次耳。

　　如不無斷者此十八句能破不出此四字即舉諸句初如字也餘三字在經可見。

　　及以離合者彼止觀記中問云前六空已明二空何須更說次空耶答以向性相重歷諸法故更明七問內空至畢竟破諸法盡何須後五答大論云十三破盡後五重說耳是則從一大空離為性相二空及大論十八空大經十一空楞伽七空等合成一不思議圓妙境也。

　　疏不顛倒即內空者須約八倒以釋我我所及六塵等皆須三惑二邊以釋也。

　　疏即內外空者內根外境俱空也。

　　疏諸法是所破者二邊之法名諸法也。

　　疏執方計破者執空為有有即屬方破之執故故云計破。

　　疏無名出離法空者謂無為是小乘法空中道無名出離於此故云也。

　　疏無名性空可解者無四性執故名性空。

　　大乘進退者勸弘經者觀於前機宜大須大不宜於大而為說小以助於大。

　　結成大車者十乘是法大車約譬也。

　　一切破遍者觀一切法空而已。

　　十八道品者中道雙非以修念處由念處生正勤等故以十八空對於道品也。

　　表後三者夢入諸位即第八知次第九安忍從五品䇿入六根十無法愛即從十信離相似三法入於初住位即如品末經文說也。

　　四總十別者須以四行總於十法則使一一行皆具十乘復以十乘別於四行令一一乘皆具四行故也。

　　俱通橫竪者十乘為竪四行為橫四行入十乘無橫而不竪十乘入四行無竪而不橫則成橫竪皆至於極也。

　　十法導理者理謂不思議境境為十法所依所以十乘得能導名。

　　以廣顯略者近三助行行略近廣也。

　　各遍消故者今騰上行處三釋一一皆遍消行處經文也。

　　人空行處者只是頌上戒門合行處中生空意也。

　　頌雙標行近者意云偈後既結行近所應雙標二章也。

　　亦當生空柔和等者應云十惱亂與行處柔和等俱是生空故亦云當也。

　　經云無怖畏心者申依行近二法故無怖畏也。

　　疏初應入行下十四行者就此為九初頌離憍慢緣次兇險下頌上第三離散亂緣三旃陀羅下頌上第四離惡業緣四外道梵志下頌上第二離邪見緣五亦不親近下頌上第五離小乘緣六寡女下頌上第六欲想第七不男無志操緣七亦莫親近下重頌上第四八兇險下重頌第三九諸婬女下頌上第九遠譏謙兼得八遠危害十遠畜養也。

　　疏一陰謀王命者謂比丘教詔故。

　　疏三典藏亡寶者謂比丘通引故。

　　疏即謗法者比丘是行法人謂佛命爾耶。

　　疏摩橙加經者彼經上卷云有旃陀羅名帝勝伽求婆羅門女以為子婦諸婆羅門悉皆毀呰旃陀羅姓帝勝伽言汝婆羅門姓若因韋陀名婆羅門者如昔梵天修學禪道有大智見造韋陀論流布教化其後有仙名曰白淨造四韋陀如疏一一韋陀各四萬偈偈各有三十二字言各三十二萬偈者恐悞次拂沙等如疏當知韋陀分散之時婆羅門種亦應分散若韋陀壞時婆羅門不散壞者如何得言婆羅門種因於韋陀。

　　疏讚誦韋陀者如此土文選之類。

　　疏並諸雜語者只是諸讚誦等耳。

　　疏優留僧佉者此云鵂鶹仙其人晝藏山谷以造經書夜則遊行說法教化此伏夜遊行如彼鳥因得此名在佛前八百年出世說最勝論有十萬偈以六諦為宗一陀驃諦此云主諦謂五大及時方神意此九法為萬物所依故名為主二求那諦此云依諦謂色等五塵一異離合數量好醜愚智愛憎苦樂勤墮此二十一依前九法故名為依三羯磨諦此云作諦謂俯仰屈伸出入去來故名為作四摩若諦此云總相諦謂總取萬法為一大有故名總想五毗尸沙諦此云別想諦謂森羅萬像各各不同故名別想六摩婆夜諦此云不與計塵成執不相妨礙故名不與計恒水滅罪故須三洗又曰爾供養火謂火為天口天因此食雨時燒香蘇等令氣上天以為供養謂能滅罪及生福利。

　　疏迦毗羅者以其頭如金色因此立名得神通前後各知八萬劫事造無頂論十萬偈明因中有果計一為宗用二十五諦一者從冥初生覺過八萬前冥然不知但見最初中陰初起以宿命力恒憶想之名為冥諦亦云世性謂世間眾生由冥初而有即世間本性也亦曰自然無所從故從此生覺亦名為大即是中陰識也次從覺生我心者此是我慢之我非神我也即第三諦從我心生色聲香味觸從五塵生五大謂四大及空塵細大麤合塵成大故云從塵生大從五大生十一根謂眼等根能覺知故故名為根名五知根手足口大小遺根能有用故名五業根心平等根合十一根心能遍緣名平等根此二十四諦即是我所皆依神我名為主諦。

　　經破戒比丘者大經云不與犯重禁同共一處住呵謗方等者得生不動國波羅夷此云退沒墮落無道果分也。

　　經名字羅漢者但有羅漢名字無羅漢義如金剛三昧經云有名菩薩有義菩薩今亦爾雖口自云我是羅漢其實未殺煩惱等實是羅漢尚不親近況名字者耶。

　　更有別事何不問耶者意云有解脫涅槃何以不問而問此鄙惡事耶。

　　經求現滅度者所著既深隨之而死不能捨離故云現滅。

　　經小女者十五已下處女者十五已上未嫡者。

　　疏第二八行頌非遠非近理遠近者非遠非近專明以觀契理得名然此八行今應先分二行半頌上又復於法無所行等文初頌非行次不得下頌非不行與長行雅合從一切諸法下正頌非遠非近初一行半頌上觀一切法空如實相是總句也。

　　經不得諸法者不得二邊法也。

　　經不知不見者應以中道佛眼見佛智知不墮二邊知見也從顛倒下頌前中八句餘十句闕初二行頌不顛倒之相在於下正約止行頌不顛倒觀一切下半行頌無所有性句猶如下半行頌如虗空一句不生下半行頌不生等四句常住一相頌實相句。

　　疏得人無我者人謂數趣也起惑造業類取五趣之果謂之為人而於其問執有生宰自在之用謂之為我安樂行人隨於行近以正憶念中道之觀而觀實相之法故能止於二邊過惡也。

　　疏得法無我者於二邊法中執有勝實自性自在之用謂之法我安樂行人了達偏小之法即是實相故離二邊之取著也。

　　疏文殊下第三一行一句總結成者上長行身安樂行初開章為二一釋行方法二結成結成即指此文也今應云大段第二一行一句總結成身安樂行也第二口安樂行亦具三業以口為主餘二業助以油塗身等身業也除嬾墯意等意業也。

　　問經讚小善者大經云見人小善便讚歎之。

　　如涅槃中二乘者先取小果助於圓極也。

　　尚不令順法而違物情者若順大法而違物機尚不可也。

　　疏行門也者若不棲心至境則安樂之旨未明故云觀諸法空等。

　　疏王者語者自在如王使他從己不順而罸故云誅之第三意安樂行亦以餘二業助意。

　　經亦勿輕罵學佛道者等口業也恭敬禮拜等身業也。

　　經於諸如來起慈父想者以覆陰長養菩提心故起大師亦爾。

　　疏理論三乘等者約化意說約開權說故云汝等所行是菩薩道即其義也。

　　經得好同學者五種法師也。

　　故各釋妨者只拔苦必與樂與樂必拔苦也疏此等亦須與樂但其下釋不堪意。

　　疏降伏諸國者今用小教破所化陰入即是涅槃故。

　　疏是三毒至四千者是佛所對治法謂貪嗔等十種隨眠只是十使隨逐有情眠伏不起名為隨眠若約起邊名十思惟此十隨眠一一皆餘有九隨眠為其方便足成一百前分一百謂過去也後分謂未起也並現在一百合成三百置本一百就前後分二百之中一一皆以九為方便足成二千並本一百成二千一百起及未起各有二千一百足成四千二百約多貪多嗔多癡著我思覺此之五人一一各有四千二百合成二萬一千更就三毒及以等分四人分之一一各有二萬一千遂成八萬四千此是小乘論一數若依玄文第一所引即約大乘中數也。

　　疏衣服即慚忍善法者始從五停終至羅漢位皆具慚忍莊嚴也。

　　經得法國土者謂寂光土也從法身地起應三界故云王也。

　　經引導其心等者說化意也。

　　然有壞義者意云發心即壞天子魔故也。

　　爾後時長者在方等時被彈不退故歡喜在般若時被加故歡喜故云通也。

　　疏兼得人一者行從人立既其有行豈可無人故經云能令眾生至一切智也。

　　疏上總明行成者上長行有總有別前總中皆有行成及無過失今但頌行成不頌其無過失。

　　疏初三行頌不與珠者上文有六合但頌三初半行頌第一輪王譬次一句頌第四有功歡喜譬三兩行一句頌第五隨功賞賜譬次合不與珠譬中但頌其四初一行半頌合第一輪王譬次半行頌合第二小王不順譬三半行超頌合第四有功歡喜譬四一行追頌合第三起兵往罰譬。

　　經以大方便者用同體之權說法名大方便。

　　疏三行頌合與珠者初半行頌合大功勳譬次二行半頌合正與珠譬。

　　經於家出家者於家出頌上慈境及非菩薩頌上悲境也。

　　經如法化世者只是先權後實耳。

　　疏其中細開者上合與珠文具四一今頌亦四既知眾生二句頌人一末後乃為下二句頌教一如王解髻下二句頌理一此經下一行半頌行一故云細開也。

　　疏得現生後勝報者現謂現在受報生當生而受後謂隔跨當來一生二生無量生而方受也。

　　與初地等者亦是且借別地對住也。

　　疏正見無癡者正見無見惑無癡無思惑也。

　　疏信根者等者應約圓釋即無作道品以消經中深入佛道等文也。

　　疏定根得四禪者得四如意足定也。

　　疏是沙門道者因也。

　　疏是沙門法者修行法也。

　　疏是沙門義者沙門此云勤息息謂息諸煩惱今云煩惱盡即息義無嗔即慈悲義也。

　　疏又是所更者更謂經也。

　　疏答此非願智等者謂願智頂禪能知三世之事經既但明夢之所見不論禪之所見故云非也。

　　疏佛起現前者起謂覺也佛常以覺智現前故。

法華天台文句輔正記卷第八


卍新纂大日本續藏經第 28 冊 No. 593 法華經文句輔正記


法華天台文句輔正記卷第九(輔妙樂記)

　　吳興永定寺　釋沙門　道暹　述

　　釋涌出品

　　四悉通釋者用下品意共成四悉故。

　　疏師嚴道尊者謂化道在師云道也故化道尊高也疏四方奔踊者只是三千大千內四方也。

　　此命猶通者命深位菩薩此土弘經新入聲聞他土弘經及遠表壽量故云通也。

　　下三共成初感應者今品正是感應道交生物歡喜故引下三悉助成世界意也又此感應具足其二義一地涌為感如來為應二師弟俱為應機緣為感也。

　　疏惠利無疆者謂猶師久證實故故化道無疆也。

　　三世益物者皆為眾生作種熟脫也。

　　冥顯如來至量者此但是密顯本不可量耳。

　　理無早晚者謂理雖無早晚約事非無之本師弟居下虗空為早今日師弟住於虗空為晚也師弟皆得早晚名也。

　　本迹尚迷者今日弟子之本迹尚迷況復能知如未久成之理也。

　　今空者始從寶塔踊空者皆是今之師弟所住也。

　　疏咸令得知者謂示眾令知釋迦及以涌出俱有遠本耳。

　　舍那始成者不云鹿苑者此取大機始終所見也。

　　第二意兼後品者謂召過以示現成今世界弘經以益當屬於後品聞壽量已方弘經故。

　　世界即是三悉之由者由涌出現後方善生疑破入理是故世界為三悉由也。

　　十六品半者此舉迹本二門流通總有一十六品半經明流通力大也。

　　舉法舉人者即法師舉人舉法以勸流通也。

　　引今引往者達多品仙人弘經釋迦獲益等東方妙音西方觀音若顯四聖若秘謂八部六道身又解現作聲聞為顯四秘菩薩行為秘亦是顯益亦是密益也總身即初住八相佛化也別身謂現三十三身等或逆如調達嚴王等順如餘弟子往佛如威音王佛日月淨明德多寶佛等今佛謂淨華宿王智佛寶威德上王佛等自微自著如不輕中但宣二十四字皆當作佛等為微現獲六根清淨及現生後報等為著也又輔佛行化有始有終故云自微自著也。

　　現益者如諸品結得道人並當益者如五千及不輕品經云彼時四眾乃至二百億劫常不值佛千劫墮獄後方得菩提等八部中有龍有鳥即畜益。

　　女益者如藥王品中云若有女人聞是法華經後不復受女身及生阿彌陀佛國等。

　　親益者謂一云波闍比丘尼等。

　　疎益者自眷屬外俱為疎也。

　　事益者得三悉益名緣因益及住前五品六根也。

　　理益者謂了因劫國記及正因記也。

　　稱之不已者以流通功德深故稱歎無已。

　　又半品四信至不定者南岳及天台大師判下四信文屬流通北地師分為正說故云不定。

　　二處流通意別者本門雙流通迹門單流通也。

　　無二世利者由無過去善根並無現未益矣。

　　無始法爾者只是從發心已來至於今日皆隨有緣故耳。

　　平等意趣如前者如信解中破他云不可用平等意趣釋文是。

　　但在世界為人者此文三意但當前釋品文四悉中二悉意耳何者至正說中迹疑方除久本方顯是故今文但得二悉之益。

　　經先盡者若爾今古相望應去聲呼若前後相望即平聲呼今從去聲。

　　經虗空者華嚴云佛子如依虗空起四風輪水輪一名安住二名常住三名空竟四名堅固此四能風輪持大地令不散壞是故說地依水水依風風依虗空空無所依能令世界而安也。

　　下方者生公云住在理也注云眾生佛不以結成為礙故曰空中住也。

　　重重事等者於華臺上八相成佛華葉上千釋迹一時成佛身土示現重重無盡為事也。

　　為未了者者謂身土互融作用無礙。

　　重重相入者施此化儀為未了者令視事用即見其理方能稱理而有事用也。

　　約一論遍者謂一塵一剎一身多身等皆不出法性故。

　　亦曾有迹者謂中間亦曾垂迹耳。

　　於理未彰者以時機未堪彰灼不顯久本也。

　　以彼表無者意云夫色法者眼見之處云名為有下方眼既不見故可表無也。

　　非上界者在空中但齊四天空故上屬界也。

　　疏四即四諦者合戒定慧只是道諦道諦所治四諦義是。

　　六全是萬者約剎那心論六度故使爾耳。

　　不通迷故者此初住已上所用之法不通住前迷故。

　　疏五十小劫者慈恩云此經所說劫者或晝夜月時年此以晝夜合數不癈二十五日成五十小劫或復五十日五十月及以時年讚德逾深時長可悉受讚神力亦等讚時神力變其本心聖通延促光景眾生愛法以是忘疲況聖冥加輙生勞厭故諸四眾謂如食頃法食資持神通制御故經多劫年命不虧今家意者若爾經何不只云五十晝夜或時年等謂如食頃有何不可何須云劫以亂大劫又何不直云經五十劫而云小耶是則應云小夜時月年等若爾者何以為大晝大夜時年月耶小本對大大即八十小一增減故知定經五十增減謂如食頃矣。

　　即八自在中一者四能自在謂大小長短等。

　　今昔之力者久證菩薩即狹而見廣即短而見長謂昔也今日三周菩薩但於即長而見短焉又由昔有善根今日成熟不如前釋。

　　故且抑其一分者文但云借其力令狹見廣不云借其力令於短見長但云隱長而見短且舉一邊故云抑也。

　　經有四導師者亦表四德上行表我無邊表常淨行表淨安立表樂有時一人具此四義出二死之表名上行踰斷常之際稱無邊行超五住之垢累故名淨行道樹德圓故曰安立行也。

　　經世尊少病等者應知今日佛身勝故無病惱等者昔日佛身既劣應有小病等又大論云身病為病心病為惱眾生病故諸佛則病眾生病癒諸佛乃癒將問眾生受化之難易故先問諸佛病惱之多少也生疲勞者明鏡尚不以頻照為疲如來豈以數應為勞斯乃附世相之儀寄勞疲之言伸令問之致耳。

　　以酪等三至薄者彼大經中先用無常無我等治於邪常等四名之為塗邪常等四病除得無常等益得此益已即於方等彈斥般若淘汰名之為熨至法華涅槃開漸即頓名洗乳令服今文亦以三藏為塗乳也。

　　二蘇時異佛慧必同者意云二蘇佛慧尚同何況華嚴法華佛慧有二耶。

　　開亦不偏者彼但開出一別菩薩合亦只合一大機。

　　尚存權迹者縱合別教亦不同寂場始成故權迹也。

　　不用六方便者七方便中但用於別教也。

　　身土四句者謂一一身中一切土一一土中一切身一一土中一切土也。

　　處處得入名竪廣者此約開權而說自此以前若顯若密無非法華之力顯密在機若據佛意無非實本迹二門專約今經以論橫廣竪廣也。

　　若本若迹皆論久遠者迹門以大通為久遠本門則以久成為久遠也。

　　三節等者是三周各有正說述成與記而已。

　　義含橫廣者彼經顯雖橫挍密無不同故云義含也。

　　除序文殊釋疑者應知序中彌勒但是隨見而問不名為說文殊答問即當於說雖即是說不由佛加故不同彼。

　　寂光所對等者此經是即穢而淨同居即寂光故華嚴是即淨而穢華藏世界同居宛然故。

　　此中橫對四土者如下分別功德品中見此娑婆純諸聲聞共為僧等四土具足。

　　還以彼多者還以彼實報土處對此法華寂光寂光理通多即一故。

　　仍須委明至之意者以機未堪故未顯說耳。

　　一約權教者三教為權。

　　二約實道者始終稟圓教補所人也由是後番入實補處所以不知前番等覺菩薩矣。

　　用前二義通者以向一約權教已下文是。

　　即不識病者以地涌菩薩本時橫徧法界識病逗藥竪窮三世重重不絕是故彌勒不識故無對治益。

　　非十住所見者生公意云十住住是所依應是十地也。

　　佛答其由者如下經云告彌勒菩薩我今於此大眾宣告汝等文是。

　　故遠近二由者佛召淨出現為遠由疑念為近由也。

　　此難彼易者自法華前未曾說過去常唯今經說故云難也。

　　經誰為其說法等者問其中間從誰教等流。

　　疏初兩句結歎者如是諸菩薩結也神通大智力歎也謂歎其福智也。

　　經本末之因緣者以發心為本今目涌出身相福慧為末也。

　　釋出請意者上已述眾多疑疑於地涌菩薩悉皆不測必有勝師故請為決。

　　經佛今答之者答在不久壽量方顯也。

　　疏抑待彌勒者意云我為開塔故來非為證壽量故集故不答耳。

　　事迹不輕者彌勒本問諸菩薩從何所來何因緣涌出從誰發心從誰教化修行何法如來成道久近若何等故云不輕也。

　　疏先述讚者善哉善哉即述也乃能問佛等讚也。

　　奮迅者奮振也揚也迅疾也。

　　四德非前非後者過去為前未來為後謂四德不當三世也。

　　不別而別者不別只是不思議四德故而別從義對三世故。

　　一切萬德者謂十力四無畏十八不共法等也。

　　況四既非四者只是常住法身耳。

　　三亦非三者過去不可得未來不可得現在無住故。

　　三四名相者一德皆具四德一一並有三世之相今離於四以對三世且從別耳。

　　疏云以深勝者深故釋底勝故非非相最勝也。

　　疏不答何因緣集者若答集之因緣即是顯久遠本彌勒豈更疑佛得道甚近所成就甚多耶。

　　經以佛功德者只指伽耶始成為功德耳。

　　仍以勝表本者仍用地涌勝身表知是本成眷屬也。

　　假即空故者謂自行化他皆具三意空假約觀權實約教自行契理故云冥也化他三意如文。

　　空即假故者以慈悲垂應故如是初心下明中道藥也以由證不二之理能施橫竪之藥也。

　　以治病故者明諸菩薩自行也。

　　以延壽故者中道常壽故。

　　經云為佛道故勤行精進者明諸菩薩具足福慧也精進是智三昧是福。

　　疏入重玄門者等覺證極玄理究竟名為一玄從等覺位劫漸次向於下位次第修集藥法廣逗眾病又名一玄欲受妙覺佛職理非容易令觀智深細故須却入倒修於凡事廣如瓔珞中明此順仁王不立等覺故云十地也。

　　疏今日世尊下請答者若準前白佛下分文從今日下請答是故記文云從白佛下應更分為二前但名騰疑從此下名致請也。

　　經然諸新發意菩薩者賢位中菩薩也。

　　釋壽量品

　　初文所以不明四悉者前品初已說竟故今不明也。

　　縱諸師以破光宅者諸師由有一分同今故云縱諸師光宅全失故云以破光宅。

　　疏云不足以異其體者意云雖分身無數法身本來不動矣。

　　而以理況事者意云法身之理非壽量及以分身能顯故也。

　　常壽作壽者他意云今壽量是法身壽量也。

　　疏普賢顯其無成者謂普賢入於初住時已是於聖今由居於賢位驗知聖亦不名為聖故可表於伽耶成亦非成矣。

　　但似不答所問者只緣直以法身非壽而答彌勒則與今家不同今家直云報身長壽以答彌勒則知地涌菩薩所化已文結後方可以理融之彌勒本不疑於法身故不可專約理釋。

　　長壽之由其唯法報者謂由契法身故有報應之用矣。

　　法華論意者示現三種佛菩提故一者應化佛菩提隨所應現而為示現故如經皆謂如來出釋氏宮去伽耶城不遠坐於道場得阿耨多羅三藐三菩提故二者報佛菩提十地行滿足得常涅槃證故如經善男子我成佛以來無量無邊百千萬億那由他劫故三者法佛菩提謂如來藏性淨涅槃常恒清淨不變故如經如來如實知見三界之相乃至不如三界見於三界等故彼此雖俱約三身以釋皆指過去報壽為長題今壽量品目也。

　　等是至為乘始者且以在初為始折之若據部中融通復何始之有。

　　說大經時者如大經三十六四十文廣明也。

　　乘妙中說者即位妙所乘也乘有教行證五品乘教至十信十信乘行至十住十住乘證至妙覺妙覺即乘終十住真位謂乘始五品六根似位亦乘始也。

　　此違論文者論具明三身以釋今品也。

　　疏竺道生者圓鏡引云夫色身佛者皆應現而有無定實形形尚不實豈有壽哉此約化身明壽不實也然則萬形同致古今為一古亦今今亦古矣無時不有。

　　○三世時也。

　　○無所不在。

　　○十方處也。

　　○若有時不有有處不在者於物然爾聖不爾也△此法身無生滅眾生見生滅也。

　　○是以極談長壽言伽耶是也△此牒長短也。

　　○伽耶是者非復伽耶△此用長壽破伽耶伽耶四十年長壽無量劫不離伽耶有長壽伽耶亦是無量劫也△伽耶既非彼長何獨是乎△此用伽耶破長壽不離伽耶之短別有無量劫長伽耶既非長遠壽量豈獨劫也△意云法身非長短矣長短斯非△以伽耶之短為久遠之長則非遠指久遠之長即伽耶之短則非短故言長短斯非此雙忘△長短存焉△即短是長化諸菩薩即長是短為化凡夫體非存忘而修短兼故云長短存焉此雙照也△雖此註釋不及記家一一對消故今不用此釋但述令知同異耳。

　　故說佛慧彼此悉同者華嚴方等般若圓與今同也此亦未暇簡於兼帶也。

　　引春秋事者在六國時謂韓齊楚魏燕趙並秦以為七雄趙將伐燕蘇代為燕語趙王曰臣從外來小蜯出曝而鷸啄之蜯合狡其嘴鷸曰今日不雨明日不雨必得蜯晡蜯亦云今日不出明日不出必見死鷸乃併為漁父所得今趙代燕久以相蔽臣恐強秦為魚父也願王熟計之趙王乃止彼以暗散與止觀相扼如趙伐燕任之無益須更別教破其暗散如蘇說趙故云但借相扼之言耳。

　　使常無常家者前三師明常後二家明無常也。

　　疏云彌陀是也者阿彌陀此云無量壽彼是勝應之身機息應謝以觀音為補所耳即是實有量言無量也。

　　乃感四佛者四方佛也。

　　水山斤者能知水計解數山知起斤數知地塵數空界知其大尺數量也。

　　還攬此三分為四句者於一身上皆具四句只更加一亦常亦無常句耳。

　　曉長本已者長本是事了此事已則識遠本法性之理平等無二故無復長短。

　　疏云法華略明常者且約迹門開權為正故言略耳。

　　名異義同而為多並者涅槃明佛性佛性得稱常法華明一乘一乘豈非常涅槃明三德三德故是常法華衣坐室三法豈非常。

　　疏云為一明一者為一圓機明三外一圓乘耳。

　　一乘共別者勝鬘一乘共部屬方等故法華一乘別部屬醍醐故餘味亦爾。

　　疏云華嚴寂滅道場者經云佛在摩竭提國阿蘭若菩提場中始成正覺舊經稱菩提場為寂滅道場大經云佛告迦葉菩薩我於往昔作婆羅門修菩薩行住在雪山唯食諸果食已繫心思惟坐禪時有一仙天子謂帝世有大士為眾生故修諸苦行設見珍寶滿此大地不生貪著亦不願求生於天上唯願一切得受快樂清淨無染志求佛道釋提桓因語言大仙菩提之心難發易壞我今要當自往試之即自往身作羅剎像去其不遠而便立住所現形人甚可怖畏宣說過去佛所說半偈諸行無常是生滅法我聞是已心生歡喜如渴乏人遇清冷水即便前至是羅剎所作如是言善哉大士汝於何所得是半偈是半偈義乃是三世諸佛之正道也然汝所說名字不終義亦未盡汝今為我說此偈竟我當終身為汝弟子羅剎答言我今定為飢苦所逼實定不能說我即問言汝所食者為是何物羅剎答言我所食者唯人暖肉我所飲者唯人熱血我復語言汝但為我說是半偈當以此身奉施供養羅剎答言誰當信汝我即答言梵釋四王諸佛菩薩能證是事羅剎復言汝若如是當為汝說我時即脫所著塵皮為此羅剎敷置法座白言願坐此坐乃於其前叉手長跪而作是言唯願和上善為我說羅剎說言生滅滅已寂滅為樂我於爾時深思此義然後所所若石若壁若樹若道書寫此偈即上高樹自投樹下爾時羅剎還復釋形頂禮我足懺悔罪咎善男子我於往昔為半偈故捨棄此身以是因緣便得超越是十二劫在彌勒前成阿耨多羅三藐三菩提而疏云大經超九劫者應悞超九劫如婆娑所敘釋迦為菩薩時遇底沙入火光三昧翹一足忘下說。

　天地此界多聞室　　逝宮天處十方無
　丈夫牛王大沙門　　尋地山林偏無等

　　說偈讚歎經七日七夜由是得超彌勒九劫。

　　更令短促者亦應更云已聞開權顯實竟縱更有一機宜聞說於三豈可令前會不成耶顯遠亦爾雖不輕說迹但敘往昔通經不可更令釋迦遠壽而同於短此答無方之問應知迹本二門無有不會也。

　　故云前諸義壞者亦應更云非但道同義壞亦乃會三顯遠其義不成何者亦應猶佛道不同置令二義不立故云諸義壞也。

　　疏云是我方便者意云會三歸一開近顯遠皆是方便以為物機諸佛咸爾非獨釋迦故云也。

　　不必長短悉齋者如玄文云一切諸佛不必要如釋迦過五百塵點明其壽量或過或減或有全無者但云近成只指開權顯實為本顯本是同壽不必要須齊等。

　　約近迹應等者只是本時初一番體用俱名遠迹中間體用俱名近迹長短隨機不可一例。

　　亦有本近迹遠者此約體用說者也何者說證法身其義未久名為本近說應經歷則是迹遠。

　　詮教也者謂能詮教也宗謂所詮宗旨也。

　　問橋者方等陀羅尼經云我於往昔作一比丘時有居士設大施會施於一切所須珍寶衣服飲食我時貧窮故詣會所而於中路見有大橋於其橋上見眾多人忩忩來往時諸人中有智者我以愚意問彼人言是橋何人之所造作此木何林所生何人所斫何象所載此木為是青松白松如是次第設於八千八百問已爾時智者便語我言咄癡沙門居士請汝但涉路去至於會所可得悅意汝今徒問如是等事於身無益今且速去還當語汝我時聞此便往會中食已蕩盡財物無餘見已懊惱結恨喚呌是何苦哉是何苦哉無獲如失旨執教如問橋故云無益也。

　　疏云不以過去久成至其文則少者彼經云如來正覺久已成佛今方示現成佛道者為欲度脫諸眾生故作是示現又云眾人皆謂我始於道場菩提樹下降伏魔宮然已非無量劫中久降伏也斯例則多故云其文則少。

　　疏云普賢觀者彼經云釋迦牟尼名毗盧舍那徧一切處其佛住處名常寂光淨波羅蜜滅有相所樂波羅蜜不住身心相處四德皆常常即究竟故云波羅蜜。

　　○常我一德如疏引。

　　疏本佛迹佛功德者功德謂報應也又詮量者平量也。

　　法報非迹者以未開迹法報乃是應化家體用本若開顯已此之法報方知是迹故云也。

　　本迹各三者本地三佛俱本迹中三佛俱迹也。

　　四身者謂法報應化也。

　　十身者如華嚴中明十身盧舍那謂於眾生身作已身二國土身三業報身四聲聞身五支佛身六菩薩身七佛身八智身九法身十虗空身。

　　三十三身者如下妙音觀音所現也。

　　化應一往者從兜率天下至八十入滅有始有終名應無而歘有為化從應有化名為體用。

　　故不應云業報等者明華嚴十身但得名身不得云如來故不可云業報如來也。

　　又言法身者即十力四無所畏等法為法身以虗空身為平等法身也。

　　化身接於業報者業報之身無而欻有故屬化接。

　　或己或他者現勝應身為己現劣應為他示正報為己示依報為他說法亦爾如下釋真即法報二身。

　　二身合者即自受用報也。

　　疏云乘是法如如智者此即舉所如如於能如也。

　　疏云實是法如如境者此即舉能如如於所如也。

　　疏云盡源為果者盡無明源窮法性源也。

　　此用金光明意者彼經一時列四如字謂二如屬智三如屬境今文離彼四如故也。

　　疏云相解者解字上聲呼。

　　論文一句者謂如法相說也。

　　不動而至者凡其法身如來者理體始終無動無動而至還由智照自因之果境體滿足得如來名。

　　云以如者以由用也故下云用此境智也。

　　亦得名報者有說名應酬因曰報疏云水銀譬報真金譬法能塗諸色譬聲聞應也次功德和下令功德即報身亦是緣了莊嚴法身故能起種種應。

　　疏此飜淨滿者淨名在因滿即果也。

　　三二莫辨者華嚴新經中但明二身以法為報故不可辨其三二之別也。

　　報通二義者自受用報他受用報二也。

　　若其相即俱說者法即報應故報應即法故俱不說應身不說者如云本為眾生求菩提若得菩提果時豁然無所有即其相也。

　　情通妙契者情通於智妙契於境也。

　　義意撮要者經意顯現可經本結本經耳。

　　臺葉互為主伴者應敘世界海世界種族等消此語。

　　華臺華業本迹之殊者應知梵網中雖云別為一緣但云華臺為本華業為迹本迹彼此恒同則以千釋迦為迹一華百億國一國一釋迦為迹中迹復須與彼重重無盡相即也。

　　疏三佛非一異者一只是一異也。

　　還分遠近者昔修得為遠今始得為近也。

　　疏應如來同緣理為命者應身緣理本隨物機機盡歸寂能緣亦絕即命斷。

　　迹能雙用者只勝劣為迹中用也。

　　有含藏用者謂有含應化之用也。

　　所藏之物者以應化為所藏由有所藏方能垂於十界之化故云外資也。

　　疏云云自彼者即指眾生虗妄名為云云長短由機故云自彼應體本常有何長短故云應即體也。

　　金剛前未名報者且置因位耳。

　　其實更須分別者始從初住已上惑分分滅智分分生名為無常不同凡夫故云也。

　　凡夫得為三身之本者因凡夫三身修得極果故云也。

　　兩謗者光宅義也。

　　疏但取正智圓滿至為報身者不取智與境合為常者以法身理與眾生共故不取也。

　　疏三佛各一句者法身雙非句與報身常句應身兩句凡夫及金剛前共為無常句。

　　須簡八倒體者凡夫以橫計常樂我淨為體二乘以無常等四為體若對雙非出假菩薩以愛見大悲即常樂我淨為倒也。

　　疏出過二乘者且約偏理以對實理云過二乘具足應過三教也。

　　相照四句者謂智照境境照智境照於境智照於智也。

　　疏兩存者但是約機說常即同常宜說無常即同無常也。

　　疏凡夫通途四句者以理性三佛為三句凡夫體是無常為一句也。

　　名通者通偏圓四句故。

　　義通者三身之義通於偏圓故。

　　理通者始從凡夫二乘乃至極果體無二故。

　　法通者謂修行法故云修途必詑於初步是知發足即踐寶所之路矣。

　　方釋妨者不同古人三身定計先識通已方顯今別三身互融。

　　疏大經舉三譬等者彼經長壽品云譬如一切諸常法中虗空第一如來亦爾於諸常中最為第一二譬如四河者彼品又云如八大河一名恒河△流入東海。

　　○二名閻摩羅三名薩羅四名阿夷羅五名跛提△已上四河雖亦稱大望餘四河但成小河並是恒河眷屬俱入東海疏中具四河不云八者意以四正河接眷屬。

　　○六名辛頭△流入南海。

　　○七名博叉△流入西海。

　　○八名悉陀△流入北海已上注解並舊婆娑論。

　　○是八大河及諸小河悉入大海一切人中天上地及虗空壽命大河悉入如來壽命海中是故如來壽命無量。

　　三阿耨達池者彼品又云譬如阿耨達池出四大河如來亦爾出一切命。

　　○四河如前列四正河是。

　　疏迹本深廣者謂俗諦理極名為深具恒河沙三昧為廣也。

　　且約次不次者即總而別故有前文寄次第三諦以明本迹即別而總故有後文一心雙非雙照不次以明本迹。

　　即總而別者由於最初證得三身為總從實成後垂三身化故云即總而別來至今經開迹顯本復云即別而總也言總者只是一心中具三身耳。

　　勝飜成劣者他人但以法身為今釋迦本者則今釋迦久成之勝同眾經之劣何者以眾經皆說法身故也。

　　指注雨譬者示現種子無上說雨譬喻汝等所行是菩薩道者謂發菩提心退已還發前所修行善根不滅同後得果無上豈過此也。

　　指大通事者論云說大通智勝如來本事等釋曰由大通佛所聞法發弘誓願行一乘行由此行故今日得至寶所矣。

　　指化城譬者論云三者增長力無上故說商主譬喻釋曰由於化城接引至寶所增長力無上豈過此也。

　　指繫珠譬者論云令解無上說繫寶珠譬喻釋曰親友今日還示昔珠故云無上。

　　指多寶現者論云示現諸佛實境界種種寶間錯莊嚴塔者示現如來舍利住持故無量者方便示現一切諸佛國土清淨出世間無上善根所生等。

　　指髻珠譬者論云示現無上故說髻中明珠譬喻釋曰如經此法華經能令眾生至一切智先所未說而今說之等無上豈過此也。

　　七者示現教化眾生無上故地中踊出無量菩薩摩訶薩故釋曰如經阿逸汝當知是諸大菩薩乃至悉是我所化等。

　　八成道無上者三菩提如前引論。

　　九涅槃無上者謂父去還來表滅非滅即是涅槃無上。

　　十勝妙力無上者以經力大能令眾生皆得入實故。

　　即正經之殘者慈恩至此或將壽量為流通或不屬流通即名為義殘分別去為文殘廣破之。

　　疏佛旨論誡者說章意也旨謂意旨也。

　　疏奇特大事者大論云為尊重法故慇懃至三今佛誡有五請者至七若非奇特之事豈能慇重頓越常儀。

　　疏非告誠實者佛昔於七方便人言虗意實且從言虗邊云非告耳。

　　若對果門者此中應具辨三語以本實為自意今迹門為隨他本迹相望為自他若約迹門為自三教為他相望為自他也。

　　疏不知過去無央者應云不知過去益物久久遠遠不絕現在徧滿法界未來永永不窮等。

　　疏秘密者注家云無始之壽晦而未彰故曰秘密也(云云)藏法師云實長現短目為神通亦反本還源稱之為力也。

　　疏一身即三身者即一身即三身法華之前未曾說故名為秘三身即一身以本證得眾所不知故名為密也。

　　疏三身之用者以本地三身為體迹門三身是用也。

　　疏通是無壅者由中道實慧稱法界之境故無壅也。

　　疏於諸教中者諸教通前四味也。

　　更約今昔簡者昔謂本地三身今則迹中三身也。

　　及以漸教者方等般若也今正明本地三身故不得用此三釋漸教中三身也。

　　法忍菩薩尚自須聞者疏中云他方菩薩已得無生忍者自應得聞記意云今經明常與餘經異於此菩薩亦有此謂此土歷五味來者亦有此謂也唯除地涌菩薩。

　　後果得之者後於一部法華經中有此四字也。

　　非寂光外別有娑婆者問娑婆世界即是寂光何不直云常在寂光而云常在娑婆耶答娑婆者以因時於此所行因成果只於處垂應眾生但始終不離娑婆故示眾生迹垂之所不云寂光耳。

　　疏知其始末者謂發心為始得一切種智果為末。

　　非無近果者謂七方便人俱有果報故今望圓佛始從人天乃至圓人等覺已還俱名華報唯妙覺佛為果報也。

　　其土既爾者除寂光法身之外餘三土等皆名業報。

　　人天乘通名緣因者人天中雖有通大地中慧數未能破惑但屬緣因耳。

　　疏二佛現壽者劣應有量勝應無量也。

　　釋籤者彼明發菩提心名為佛界破戒墮獄於彼感佛則是地獄有佛界機良由近發佛心強故又如地獄強名地獄界乘宿稱一句了因感於聖應即地獄界有佛界機互有餘八廣如玄文第六卷初明之。

　　則可引類而已者意云若指往昔燃燈亦有生法名字不同今日釋迦亦有生法名字不同可相類而論於竪不得即指燃燈為釋迦身也。

　　種種食者資身具也。

　　種種形者十法界不同也。

　　種種相者端醜不同也。

　　種種修短者如為瞿師羅長者現三身等。

　　種種根者利鈍不同也。

　　種種生者果報不同也。

　　種種業者因不同也。

　　大經佛性有五名者師子吼亦名般若此二屬慧亦名首楞嚴金剛三昧此二屬定佛性通定慧。

　　望自身壽即橫者以分身在十方皆現壽命不同如應持菩薩往東方問彼佛壽彼佛令還問釋迦阿難解云如我解佛所說彼佛即是釋迦文是也。

　　彼玄文壽命妙中者彼文云迹不同者三藏佛父母生身八十二盡身灰智滅畢竟不生通教佛弘誓之身化緣若訖亦歸灰斷滅已不生此兩佛但齊業齊緣不得非長非短之慧命不能作長短大小之壽命也別教登地破無明得如來一身無量身一身湛然安住無量身百界作佛亦示九界身得論年紀大小大即大乘常壽小即小乘無常之壽也圓教登住亦如是此等皆因中菩薩非常非無常能作常無常大小之壽況後心乎況妙覺乎。

　　自以三身而優劣者法身為大般若為次小解脫為最小以隨機所現也。

　　今師三釋者一約理藏釋二約行因釋三約真伊字義釋也。

　　以今准昔亦復如是者中間皆已開迹竟方得云雙林是示現滅度為益物故爾。

　　疏清淨等者謂根熟者為清淨未熟者為不清淨也。

　　疏悉入法律者謂大乘教法詮量輕童令眾生入依而行之。

　　疏轉無上輪者即醍醐法輪也。

　　疏性行合空者合於畢竟空也。

　　疏令他得入至要者唯圓實道為至要也。

　　疏彼將墜惡道者一退墮凡夫三界為惡道二墮二乘地為惡道又但是未破無明俱名惡道也。

　　但引因類本者此由疏中只是引彼地前樂小久行因位類今本門樂小非即是今本門樂小之人。

　　疏下文云諸子幼稚者恐悞此是上迹門譬說之文或當指於不肯服藥之人為幼稚耳。

　　圓人賢位者從五品已上俱名賢位也。

　　經云我少者少字去聲呼但云十九出家三十成道等不說爾前故云我少。

　　疏如迦旃延子者大論云彼迦旃延子所說菩薩觀知淨飯王后能懷菩薩從兜率下不失正慧入於母胎△從於中陰將入胎時知是父母不生嗔恚愛知依父母生身得道位之正慧也。

　　○及出胎已行於七步口言是我末後之身相師占之曰太子具足之三十二相在家當得轉輪聖王出家當得成佛漸漸長大見老病死苦厭患心生夜半出家六年苦行。

　　疏如華嚴大經等者華嚴云在母胎中常演說法十方世界諸大菩薩釋梵四王皆來集會悉令獲得無量神通無邊智慧菩薩處胎成就如是辯等勝用大經云閻浮提林微尼園示現從母摩耶而生生已即能東行七步唱如是言我於人天阿脩羅中最尊最上南行七步示現欲為眾生作上福田西行七步示現生盡是最後身北行七步示現已度諸有生死四維七步示現滅四魔而成正覺上行七步示現不為不淨物之所染汙猶如虗空下行七步示現法雨滅地獄苦令彼眾生得安樂然華嚴亦行七步大經亦爾入胎恐繁不錄。

　　疏萬德種智圓明者萬德緣因滿種智了因滿也。

　　大小仍存者如方等中一邊斥奪於小一邊復有新得小益者俱得大小之益故云大小仍存。

　　五分法身義同生身者以五分身者生滅身上同生身滅也勝應則生身同法身不滅也。

　　如今之說彌陀等者由釋迦說有彌陀眾生則念故成釋迦之事。

　　及彌陀事者由生念故即是顯彌陀之弘誓念念者生彼故成彌陀事也故云說兼自他矣。

　　如一眾會者或集十方佛共熟一機或一佛熟多機等往十方等亦爾。

　　非直現土者謂一一土中一切身一一身中一切土一一土中一切土一一身中一切身重重互具而相融入所謂剎說塵說大小無礙(云云)。

　　疏示己他者文中闕釋示己他身應云現勝劣應是示己身現餘九界之像名示他身。

　　通別二人至一實者通別俱堪接入後教中道故云一實。

　　當機為實者在法華為當機也法華前未名當機也。

　　於踊出眾非虗非實者久已證故不同今日之虗實也。

　　自欲得故者如神力品初我等亦自欲得是真淨大法受持讀誦而供養之等。

　　此虗彼實者我於餘國作佛得聞是經即是彼實也。

　　於有退者如法師品聞一句一偈皆與授記當得菩提是。

　　影嚮至有實者只是影嚮前機同虗同實耳。

　　於迷教者者斥弘經法華人也若迷今迹本二門大旨作餘解釋故無前品重之益矣。

　　以橫例竪者以藏通二人俱入真諦為橫舉此二教入真例於初入次入等只成橫例於竪。

　　疏六句顯應身至法身者從如來如實知見至如來明見等此是應身如來即是久成法身故此六句皆云如實知見等即是於應不離法也。

　　非實等四者從非虗非實非如非異至如斯之事四句其義則同下二句論云不如三界見於三界者如來能見能證真如法身凡夫不見故經云如來明見無有錯謬故。

　　無非法界者寂光土也。

　　法身常住者常身所依故云如實也。

　　中境不出三界者應云不出二種三界且從重說。

　　別指二土者同居方便也變易且在方便實報已破無明為五住退出故且論。

　　故一切見唯結成有者諸外計四句等俱屬有句。

　　但成別俗者今此有無成別出假俗諦之句故云幻有幻有即空皆名俗也。

　　空無所起者即色是空故無所起也。

　　況復單複具足者單四見者謂有見無見亦有亦無見非有非無見複四見者謂有有有無見無有無無見亦有亦無有亦有亦無無見非有非無有非有非無無見具足四見者有有有無有亦有亦無有非有非無見無有無無亦有亦無無非有非無見亦有亦無有亦有亦無無非有非無見非有非無有非有非無無非有非無亦有亦無非有非無非有非無見其單四見中兩亦雙非二見准上諸教句中結入二邊兩亦雙非尚墮二邊餘二單句任運自墮其複四見與具足四見凡屬有見及兩亦句悉入有邊凡屬無見及雙非句悉入空邊此三種四見既俱墮二邊今皆非之。

　　四教四門者此示單四句相門門四門此示具足四句相也。

　　一一悉中復有四悉者如世界具四者釋論云陰入隔別是世界因緣和合故有人是為人正世界破邪界即對治聞正世界得悟於理即第一義為人中四者雜業因緣得雜觸雜受即世界於一事中或聽即為人或不聽即對治無人得觸無人得受即第一義。

　　對治中四者藥病異故即世界所治之人即為人能治人藥是對治實性則無能所治即第一義。

　　第一義中四者四句皆實不同即世界佛得理善即為人第一義能通即對治言語道斷即第一義三教各四並皆是權。

　　故別具足更須非之圓門等者一切諸見總結成有故云圓等況別教存複具耶。

　　初明機相等者以四悉檀接八萬四千法藏今文明久遠四悉接本迹二門八萬四千法藏也。

　　一一悉中能所皆足者只是感應具足耳。

　　疏各得增諸善根者如藥草喻中二乘增長有二今亦准彼一當位增諸善根二遠趣佛果增長也。

　　疏因緣譬喻者前三後一因緣也。

　　消經而已者今依圓教四悉消今經而已。

　　要因煩惱而得有身者且約由煩惱感得此身以答究而言之亦由於身而有煩惱但是隨前機宜作此說即是無前後之前後也。

　　廣如玄文料簡者為人對治各具二悉傍正之殊故分兩別何者以生善中生善為正治惡為傍對治中破現惡為正生宿善為傍(云云)。

　　疏憶想者謂有觀慧依理名為憶未見中理但名為想四悉皆云種種者權實雙明故云種種。

　　第一義通初者以第一義治惑落邊而生於解訖至等覺猶名憶想若別而言之入真已去任運流入不復更受憶想之名今文須具通別二意也。

　　且約大同者證真同故觀苦忍故故云且約也。

　　疏我坐道場等者大論云我為眾生求菩提時了無一法實意正云不得一法。

　　而皆入實者以實外無法故云不虗也大論云如佛所說我坐道場時智慧不可得空拳誑小兒誘度於一切(云云)。

　　經我本行菩薩道者法華論云以本願故眾生界未盡願非究竟故云未滿非謂菩提不滿足故。

　　復倍上數者論云示現如來常命方便顯多數過上數量不可數知故亦不云是因以況果故須用今意以消經也。

　　名藏義通者旃延所說本在於藏彼大士結滿於通故云義通也。

　　是滅生之滅者意云唱此寂滅令眾生滅於煩惱方稱寂滅故云也。

　　即生之滅者意云若云即簡生滅。

　　還指於生者若已了者即生是寂滅眾生聞此即不修道故須唱滅此簡異前也不須唱言滅也。

　　以寂照為妙覺者彼經云如來無色無心而寂照一切法自佛已下一切菩薩照寂。

　　以通初後者今借照寂寂照之名通於六即位也。

　　此約事理者離非生非滅是理也亦有生滅及迷解等約事也。

　　大經師子吼難等者難言至他耶者問意云慧能斷惑何須用定舉偏別之難以研圓融之說何者惑者咸謂煩惱與智慧其猶水火怨賊須修智慧故破煩惱自別教已還莫不如此故師子吼狹此設難研於異聞即消疏中智慧能破佛已圓破何者智慧何者煩惱蓋是法界之解惑解惑同體無二無別若惑時舉體是惑惑外無智慧何所論破故云誰有智慧若解時舉體是解解外無煩惱復何所破故云誰有煩惱經言煩惱即菩提菩提即煩惱出法界外更無有法出外有非法界故舉明時無暗暗時無明喻此圓法此即消疏中為到故破已下文也。

　　凡夫能破者佛意正言凡夫智慧全與惑俱即是常倒煩惱也。

　　若不倒破初念應破者起修之始智名未到等。

　　定慧共別者謂定慧共能破為共定慧各能破為別此中不須立無因句又四句皆約定慧以明不到耳。

　　應法恒爾者以法報為應體也以法報偏故應體亦偏故云恒爾故舉喻云如刀有能研之切刀與研法常存無改。

　　具身多少者約四教五味明三身有滅不滅多少不同且如別教次第具三身餘則准知。

　　具如止觀等者若從益物約行四益圓融非無次第必已生善惡居先未生善惡居次皆先滅惡次明生善故於四念勒而觀之麤惑浮疎細惑沈隱故分已生未生之別先以三觀勒觀已生令速不生又更勒令未生不生是以麤惑任運先除且得名為已生不生入六根淨進修三觀復伏細惑名為除斷麤惑前去真諦先成即名真諦為已生善未得假中名未生故勒精進竭力盡誠令未生善速得開發(云云)。

　　但除現計者陰是現生除計名滅故云可知。

　　中滅變易者中道滅變易二土煩惱假觀接在此中也。

　　常無常等者謂用常治無常無常治常令於常及以無常皆達非常非無常之正理故云不近餘樂等句准此可知。

　　疏應身非滅現滅易解者應依於法故非滅不生難遭故現滅即是其相。

　　疏是故如來至唱滅有益者應云先歎佛難值次從斯眾生下正明有益初又二初歎難值次釋難值。

　　疏滅於見思者此應具明五住之惑而但云見思者略耳。

　　疏種善根者具含真中二種善根方得見於三佛也。

　　經云皆實不虗者一三世益物不虗二非生現生非滅現滅益物不虗故云皆。

　　疏上未來文少者以未來文少將常住不滅四字釋現在文故不別出第三段上分文則云三世益物釋中但釋過現二世未來四字則在現在非滅現滅段中耳。

　　疏云過去文為二者上本為二初出執近之情二廢近顯遠今不譬執近情上廢近顯遠又二如疏引。

　　疏今具譬之者上機感又二先機次應今如有良醫下先譬應也。

　　前之三種者前一屬斷見外道後二屬常見外道也。

　　若釋大經曉八術者彼經云復有明醫曉八種術善療眾病知諸藥從遠方來△此譬佛應世也法身地起應義同遠方而來佛非三界之徒所以稱容也。

　　○是時舊醫不知諮受及生貢高輕慢之心八術者只是先用無常等四治於凡夫外道邪常等四次用常樂等四治二乘無常等四之病耳廣如大經中明。

　　無明本有等者此是即法性之無明損於三身由被損故名為不復今還令見即無明之法性方名復本也。

　　三明居極者宿命天眼漏盡究竟之三故云居極。

　　疏深知二諦者雙遮雙照故云深也。

　　疏聰達者歎良醫德智慧在耳曰聰在心曰達喻佛一心三智天耳佛眼也。

　　疏如明練方藥者更助一釋方謂佛教藥喻諦理識教達理稱為明練應機設教皆令悟理如善治眾病也。

　　惡復別屬者意云惡屬底下惡眾生不通於善所以專惡不得入於正因若語十通心所即接惡也。

　　為讓前後者只是緣因居中讓於正了是故十信具足三因但名緣耳。

　　以正從傍者性中三因緣了為傍緣中正了為傍了中正緣為傍也。

　　為欲望昔等者謂由昔聞一句法以為了因由此之力得至今日此因開發名為了因也。

　　修性不二者以修了性以性發修修無所移性常寂爾等(云云)。

　　聞眾恠說者謂聞他說二乘不作佛無情無佛性等如此說者皆不當理故名為恠也。

　　法數增減等者應一切法上論其增減具如玄文十妙及以境智離合不同以論增減今文且約三因在性在修顯在以論也。

　　與奪他釋者與而而言之則前三教名同體異奪而言之但有其名無二因之體也。

　　疏入十善法者仁王經意也。

　　疏以有事緣至應化等者第二譬施化所宜上所宜本又二初施化所宜二得益歡喜今但譬所宜不譬歡喜上所宜又二初非生現生二非滅現滅今但譬非滅現滅以有事緣遠至他國即非滅現滅。

　　疏諸子於後至現在益物又二者譬上第二現在益物上本二初明機感二明應化今此亦二初諸子飲毒譬譬上機感上本二初應次機今飲毒等即但譬上機飲毒譬上德薄垢重。

　　宛轉于地者退大輪迴如宛轉墮在三界名于地也又准譬喻品中亦應宛轉見思無明二地今且宛轉見思地也。

　　疏是時其父下第二譬上第二應化上又二初非生現生二非滅現滅今具譬之今初譬非生現生上本二初現生二得益今具譬之諸子飲毒下第二譬現生得益即是從如來所演經典下是也上本二初現形聲二得益不虗今此亦二初飲毒下譬形聲二得益不失心下譬得益不虗今初飲毒下譬形聲二得益為二初譬上形益。

　　大小二初者從大通佛所本結大後退取小以小接之為一初中間唯為結小緣為一初成熟咸在法華故云一也。

　　疏云為是人非滅唱滅者過去唱滅也。

　　疏云見聞佛出皆有喜敬者如大集經云首陀婆天唱如是言是劫當有六萬佛出眾生聞者心皆歡喜及此經明大通佛出諸梵天王及十六王子請皆是喜敬事也。

　　經善安穩歸者大論云佛從安穩道來名如來今云善安穩歸歸即來也。

　　二通三別者如七重二諦通於四教五重三諦唯在別圓不論藏通故成通別。

　　疏父見子等下二譬聲益為二初依諸經方譬受請而作是言下一譬說法此有勸誡初而作是言下勸門。

　　從人從時者明今師判五味教一從聲聞人漸次經歷而得五味之名在華嚴時全生如乳等從時可知。

　　香不可見者非眼所得故又定屬福故云功德即是道香德風薰一切也。

　　疏中觀如合者證中時三觀具足如合也。

　　故舉共別者共謂共二乘為漸別謂不共獨在菩薩及以佛乘即頓速除苦惱下二是誡門也。

　　疏其諸子至不失心下第三譬上得益不虗本有三初標不虗二釋不虗及結今但譬不虗。

　　疏上現滅中有二者今初譬非滅現滅上本二初明本實不滅二明非滅唱滅無有唱滅之由由但在第二唱滅利益章中今譬先明唱滅之由不譬第一本實不滅今初從餘失心下譬唱滅之由即第二章中廣釋有便起憍恣。

　　如付法藏者只是四依展轉付屬流通未來也。

　　或取大聲者彼經云以佛神力出大音聲其聲徧滿乃至有頂隨其類音普告眾生大覺世尊將欲涅槃等。

　　或用神通者亦如大經中明金棺乘空徐徐而行於俱尸那城出入四門遶城七迊普示一切令增哀慕等。

　　疏明合譬者上開譬有二初良醫治子譬譬上三世應化二治子實益譬譬三世利益不虗今具合上二譬今初合三世應化上文有三今但合過現從亦無有能下二合上第二治子實益譬不虗已上並是依左溪科文具錄也。

　　疏如優婆笈多者笈多即毱多是付法藏傳云佛在舍衛給孤獨園時有尼乾名曰薩遮。

　　○此毱多前身也。

　　○佛記之曰我滅度後滿一百年此人爾時得阿羅漢三明六通具八解脫慧燈獨照廣化眾生及佛滅後其反生長者家在俗得三界出家進具羯磨竟得第四果商那和修臨涅槃時告毱多言佛以正法付大迦葉大迦葉付吾師阿難阿難以法付累於我我當滅度以法付汝汝可精勤擁護世眼毱多受教於摩[穴/友]羅國雲集眾會而為說法波旬念言毱多教人出吾境界我今當往壞其眾意乃雨金寶及以華瓔又作白像七寶嚴飾及為女人端正奇特舉眾觀視無聽法心三七日之中乃至無有一人得道毱多入定觀魔便以真珠華瓔著其頂上毱多觀知是魔所作及知佛心令其調伏化三屍謂人蛇豿而為華鬘謂波旬曰汝與我鬘深成原施今還以用相酬報魔大歡喜舒頸而受至其頸上乃是死屍臰爛難近魔盡神力莫能去之乃上求諸天及以梵王梵王謂曰十力弟子所作神變吾今凡陋何能解之汝應却還求彼尊者方遂脫免爾時波旬至毱多所五體投地白言大德我嬈世間不可稱數然佛未會以惡言輕辱於我汝今云何於天人前而見陸毀尊者語言汝大愚癡而將聲聞用比於佛何殊芥子以等須彌魔言今我由汝故起信心作大饒益今可為我解是三屍尊者答言汝於正法更莫嬈害當為汝解魔言依教即為解之魔還天宮明日復下以大音聲普告一切汝諸仁者欲得富樂生人天中及求涅槃第一安穩當詣毱多聽受妙法時突羅城男女大小聞尊者摧伏惡魔百千萬人皆共雲集優婆毱多上師子座隨其所應說種種法百千眾生得須陀洹萬千人得阿羅漢從是已後所化無量。

　　如遺教者彼經云汝等比丘莫壞憂惱若我久住更無所益應可度者若天上人間皆悉已度其未度者皆亦已作得度因緣因緣即當來成佛機也。

　　經云億載阿僧祇者准此土算經黃帝為法數有十等謂億兆京垓梓壤溝㵎正載此十各各立上中下下數十萬為億中數百萬為億上數萬萬為億下數十億為兆中數百億為兆上數億億為兆餘八例知今經略舉十中初後耳。

　　經餘國有眾生者橫通十方為餘國也。

　　疏上但寄常住不滅者上四字在現在文後故云寄也即本時他者即本時他受用土也。

　　疏天人充滿者且寄別教位以明今須在圓。

　　疏賢聖位者具如序中天雨四華表四十二位真因極果破惑證真故云而散佛上及諸大眾等名雖借別義必在圓。

　　若淨若穢者非謂但唯在方便土亦乃通於淨穢故云也。

　　經我智力如是者明智體也慧光照無量者顯智用也。

　　經云如醫善方便者方便語通通三世故今且讓為治狂子為現在故對過去也。

　　釋分別功德品

　　餘二傍來者法力在隨喜品已下故云也。

　　疏四聞法如隨喜品者論云如隨喜品說應知一切法門。

　　疏五讀誦等者論云讀誦持說書寫等得六根清淨故即偏引六根經證(云云)。

　　疏持者追指法師等者論云持者有三門示現如法師安樂行勸持品等廣說法力應力應知其心決定知水必近者受持此經得佛性水成阿耨菩提故。

　　說者論云說力者有三種法門神力品中示現一者廣長舌令憶念故二者謦欬聲者說偈令聞聲已如實修行不放逸故三彈指令覺悟者修行覺悟故。

　　疏苦行如藥王者論云行苦行力者藥王菩薩品。

　　疏教化如妙音者論云示現教化眾生行苦者妙音菩薩品。

　　疏讙難如觀音等者論云示現教化眾生護眾諸難者觀世音陀羅尼品。

　　疏示功德如妙莊嚴者論云示現功德勝力者妙莊嚴品示現依過去功德彼童子有如是力故護法可知。

　　一證者如經我說是如來壽命長遠時六百八十萬億那由他乃至得無生法忍餘如疏及記。

　　婆娑一十六字者俱舍疏云見道已前此世俗智常有非得名法前非得三類智後常有得起更無非得也及入無餘最後心者謂未來有一類異熟威儀心作入涅槃心此心未起常有非得非得此心名法前非得此心起已必入涅槃便同非情故無法後非得無所依故又無生智未起已前常有非得名法前非得此智起已必定不退故無法後非得也非無始來恒成熟彼未捨必起彼類盡故者此十六字為遮非想見惑難故謂唐三藏譯婆娑了有人頌疏以非想見惑難三藏言合唯有法後非得其難意者非想見惑無始來無法前非得見道斷已畢竟不退於過去見惑理應合有唯法後非得何故無耶故三藏於婆娑加一十六字為通此難其十六字意者謂非想見惑未斷已前名為未捨於未捨位必無有人起未來悲想見惑入過去盡以未來見惑種類無邊起不盡故及入見道斷見惑時於未來悲想見惑即有法前非得故過去悲想見惑約種類說不可唯有法後非得也。

　　疏若智若斷者出大品經如前釋瓔珞經云初地菩薩入無生中道第一義諦觀乃得無生忍也。

　　地前至初地成別者謂外凡聞經入內凡內凡聞經入初地為無生忍故當別義也。

　　許屬別接者此且與而言之故云許也。

　　況復無文至上下者一等分於上下何不依仁王經一位分為三品耶。

　　只是外凡作初地者應云外凡聞經作內凡內凡聞經作初地耳。

　　不殺盜者專不殺等但是人天因不可與十信同矣。

　　不可將判住行向者圓住已上皆斷別惑故不可以十信判住上等位別地前三十心又無斷惑之義別住前十信又未斷故不可也。

　　語因而失果者但云損生不云增道故失果也。

　　疏約法身論生者皆以法身一番增損為一生。

　　得一生實相者得入住故也。

　　扶律明一乘常住者彼正是扶今經中常住也。

　　起平等見者依今經起觀常照一切教法若大若小無非平等法界為觀境也。

　　而常分別諸佛化儀者於平等見中而復常了諸佛化儀一一無非先頓後漸會漸歸頓等。

　　前分別門者意云從佛說是諸菩薩前名授記段從此下名領解段何者若約聞說得益酬思義邊應在授記段接故為授記段內第三文若從所表義邊則屬領解既涉二途故云亦是。

　　薄修行願者明諸聲聞三周及聞本門已亦修淨土之行故云薄也。

　　別立品目者始從無生忍乃至八世界諸位不同故以次第及番番等而以喻之故云分別功德品也。

　　疏初二行頌時眾得解者此是諷頌之偈非重頌於上文但是通述領解耳次九行亦是頌上分別耳後八行亦爾。

　　經昔所未曾聞者只今迹門亦未曾聞何況已前也。

　　無領記後猶屬正者者意云若准迹門三周正說及授記已前所有聞經無不皆屬流通故也今品亦爾所以彌勒領解偈後盡屬流通也。

　　疏因功得微密者隨喜但在內解互用未彰於外故云微密也。

　　疏復須外護者嚴王為二子為外護普賢專自為外護三七日行法華三昧人也。

　　疏一念信解者謂信即實而權即權而實即非權非實又信內心外色若依若正心佛眾生皆無差別無非法界故名一念信解也。

　　疏又信佛法等者初是俗諦不得下真諦而見一切法下中諦即一下融通疏亦是行於非道下亦先明三諦次無所有下結意融通。

　　言行於非道通達佛道者謂觀九界令趣佛法界也。

　　行於佛道通達一切道者只於佛界通達一切界佛外無法故達即妙用也。

　　疏不得佛道等者法界無名故。

　　疏凡有所對悉亦如是者大體只令達今不異昔昔不異今權不異實實不異權何以故不出一念故。

　　實位彌下者以易得故爾以第七信鐵輪正位。

　　此中則局者知遠本故顯實理故故得為能狹之本。

　　中證不殊者明別教竪論般若向後方修登地乃證已同圓故非所狹之限故今除耳。

　　具在玄文等者玄文云若實過釋迦壽者即過釋迦塵點為喻若實成者即以四百三百二百一百塵點為喻廣說如彼說。

　　直謂始終一揆者謂因果無二故云一揆也經解其言趣者言謂言教趣謂三身三諦之理也。

　　疏今品具之者經文既互解其趣即是善其方言若通即能敷說故云具之。

　　縱有氣分者別人至迴向時方有中觀氣分故云不順中理也。

　　方便觀成者別人空假二觀為入中方便至迴向時二觀方成也。

　　後心能見帝網之土者別人迴向後心中觀成時方能見耳。

　　是則一心一切心等者具足應云於一心中見一切土一切土中見一切心全心是土全土是心心土不二心土宛然又於一身中見一切心於一切心見一切身身全是心心全是身身心不二身心宛然常空假中又一心即法界一土即寂光由得理諦故能互具。

　　十方諸佛身中現者此屬於自徧見屬他即是自身佛現故也。

　　不了此境自尚成他者若稱今所立不思議始終唯一佛法界以違真如故只成六道之心故成他也。

　　復了宗旨者今文以圓融三諦為所觀境一乘妙觀觀於久成身土不二為宗也。

　　眾別兩行者謂四重十三篇也眾行從三十下在是眾行法也前云下篇三品者是五篇中三十波逸提下三篇耳。

　　尚事理雙美者十種戒中前四屬事後六屬理也。

　　但此土器劣者如梵網經本有六十品什公盡將來此土大乘機劣將置舫上舫漸重欲沒上除即輕唯誦得心地一品而已。

　　開遮輕重者如十重四不同若大乘妄犯濟物一向則開又如大開壞生等於小則遮兩舌讚毀小輕大重。

　　緣體者小乘受戒須具十六緣方得受戒如年滿二十結界如法等大乘只以有心者為緣體者小乘以非色非心為戒體大乘以心為戒體心無盡故戒亦無盡。

　　制緣者小乘因事漸制初如須提那子等大乘護心頓制也。

　　捨義有無者小乘行許七遍大乘唯有受法無捨法也。

　　坐次分者在大乘小乘各有坐次如在大布薩坐依菩薩律儀在小依小法事等及開小憂小等。

　　懺法天隔者小乘犯四重但許孚悔罪仍彰果小懺五篇不等大乘許悔重見光見華罪便得滅又大乘四十八輕對首一同。

　　七眾同否者如大師菩薩戒疏每一條皆云大小乘俱制七眾同犯亦有不共制有不同犯等(云云)。

　　而迷觀道者意云執小教人而迷大乘觀道也。

　　次以位行驗者為是實得為是上慢等。

　　鳥鼠者出百喻緣經即蝙蝠是謂鼠又能飛空言鳥復能潛穴彼譬毀禁之者身挂方外之服如道心遊四趣之穴如俗道俗俱非類如鳥鼠今借比丘稱大乘者趣無歸執小教者暗於大小觀相。

　　疏都是十信位前者此依今經現文以判若據對三慧則五品兼於十信以諸文中五品對聞慧屬外凡今應存於進退兩釋。

　　經多羅樹者聲論云梵音多羅馥力多羅此云重馥力此云樹樹高七尺葉似芭蕉正法華中亦云七多羅樹皆云四十九尺此聲論古人相傳云高七仞其實高者七八丈形似椶櫚華如黃米子大如針人取食之應依論文有據為勝。

　　經云須曼者具存梵音名蘇末那此云善稱意華。

　　經云瞻蔔者具存梵音名瞻博迦此云黃華西域多林華小而香。

　　龍䑛者因龍舐而得華故名龍舐在香山無熱池側。

　　經云薰油者薰謂香草然彼土多取諸雜香華及諸香草和苣藤為油名為薰油苣藤為麻也。

法華天台文句輔正記卷第九


卍新纂大日本續藏經第 28 冊 No. 593 法華經文句輔正記


法華天台文句輔正記卷第十(輔妙樂記)

　　吳興永定寺　釋沙門　道暹　述

　　釋隨喜功德品

　　雙消二意者雙消本迹二意也。

　　今昔二門者昔是本門今是迹門也。

　　及隨喜後位者如前已對滅後五品與現在四信位齊應云及隨喜等位今云後者指餘四品也。

　　答後未說故者迹門但單流通權實未云久遠者以本門未說故爾。

　　了此權實者今了己權實全是佛權實佛權實全是己權實故云無二也。

　　疏云慶人有慈悲者只是有慈悲故故能慶人也。

　　具於悲智者悲只是前權實耳。

　　理有事者謂實中有權由自解理故能慶人達事即理故能自慶也。

　　又不二而二者己他為二也。

　　行願俱時者行只是智願謂慈悲也。

　　疏深遠深遠者實證尚過塵點故云深遠深遠又深者指迹門實理也遠者本成時遠也。

　　於理聞久者謂信於開權顯實理聞說久遠之本故無疑也。

　　化久等者既事理並具本迹故以久本為竪中間節節廣遍為迹為橫又亦可以事為迹以理為本本迹中三世相望名竪當世廣被為橫故下文云即廣事等。

　　通約本迹者釋二也。

　　別對多境者釋別也謂本多境迹中多境不同境謂十界恒沙之法及以四門四悉等。

　　皆以三千者本迹標二三千標別若二若別雙遮二邊無非實相故名收入而復雙照宛然故名妙事也。

　　非至今經不會方便者迹門意也。

　　無以顯本者述本門也。

　　唯佛知者佛種智知也。

　　唯佛見者佛眼見也。

　　通歎橫竪者別論無崖曰廣無底曰深謂法界之量深廣無崖底也。

　　好堅迦陵者大論云譬如有樹名為好堅在於地中時經百歲枝葉具足出生一日便高百丈佛亦如是無量阿僧祇劫在菩薩地一日菩提樹下實知諸法而成佛道今譬圓人初品之初也。

　　疏頻伽在㲉者大論又云此鳥㲉中未出之時其聲已勝諸鳥菩薩摩訶薩亦爾未出無明㲉法音超二乘論文乃通今則別如疏。

　　疏輕疑者輕謂輕弱之想疑謂不了之心此二減遣故云釋然。

　　未即觀故者別人初心雖知中修行之時先用折體及以無量至迴向後心方始造境修中行次第故偏不即故拙故非所歎也。

　　不共不別者意云彼不共般若與今圓不別也。

　　承機扣佛者機如搥佛如鼓由機扣故佛出妙聲。

　　經得幾所福者但一念隨喜未有修行觀慧故屬福也。

　　經及餘智者者從於方便教中來名為餘智人也。

　　疏格後況初者明今師不同古人判五十人者但取第五十人聞法最薄以況於初不須云展轉劣乎勝也又今復約前三教判五十人者為圓人所教令得展轉開顯也。

　　一七而止者只是大七即當七七四十九人也。

　　如前破古師中者今意亦與古師展轉劣同。

　　經濕生化生者以飛鵝等生從濕氣是名濕生如諸天子等諸根頓具無而歘有是名化生。

　　經無形者圓鏡解云欲界具有色心婬食色界除二但有色心無色界中唯一心又欲界色劣欲勝故名欲色界色勝欲劣故名色無色界中色欲俱劣心是無形故云無色界又無形者鬼神也。

　　經有想無想者圓鏡云有想謂有心而麤無想謂無心而寂非有想悲無想謂雖有心非麤非寂非麤故異有想非寂故異無想十地論云六趣者苦樂差別四生依止為別謂依業故有形無形者色無色差別有想無想者麤細差別有足無足者形想差別也。

　　望上屬福者上謂證中未證中俱名為福也。

　　疏云非實者約法非圓但成三教也。

　　經云何況一心聽等者聽字指上往詣僧坊聽受之人說字指上初隨喜品人彼品多人皆能展轉為他說故讀誦指第二品而於大眾為人分別指第三品如說修行指後二品人其能兼行正行六度故云如說修行也。

　　疏前是相似位等者指前四品也今則指今隨喜品也。

　　釋法師功德品

　　亦以五種為法師者謂受持等五是法師所行之法故指前法師品釋也。

　　是隨喜果者應云隨喜等五品俱是此品因功德今但云隨喜者且一往舉初耳。

　　法師唯二三者五種法師各對五品弟子位只有讀說二師名通當今第二三品故也。

　　義亦兼後二者傍行正行二品也。

　　縱以五品在六根外者即依今經文也。

　　前云以五品入六根者即依普賢觀經判位也。

　　一向未入凡位者以未修觀行且判在五品初未入五品位故。

　　五師五品真似者此作相生以釋五師成五品五品成六根六根成分真故成世界義。

　　以隨喜始者應云顯六根終言顯妙覺終大深懸解下釋第一義相也。

　　疏三品分之者光宅意云一人皆作三品分之則成三四一十二所以一師皆得一千二百是則五師成六千矣。

　　是散善耳者如何聞法華經但生十善夫十善者皆屬散心所指故不可用也。

　　二二分對者既云下品八百等則成分於六根二為下品二為中品二為上品故有八百一千千二不同也。

　　經八百眼功德者注云眼為形面之標處眾根之上故先敘其眼也夫眼者通光照色在守形器文字而已故其功八百耳者通神納聲善惡眾聲呼一聽於宣受功博其報亦優故千二百鼻者知香身止覺觸於助道義輕故報同於眼舌則宣暢萬教意則研了眾法於通化用深故功齊於耳次辨根者眼根重果如丸而住體清徹故知如頗胝迦不相鄣礙耳根居耳穴內旋環而住如卷樺皮鼻根居鼻頞內背上而下如雙爪甲舌根極微布有舌上形如半月身根極微遍住身分分如身形量意無質礙不可辨形量又引薩婆多俱舍明六根離合三根離中知謂眼耳意三根合中知故論頌云眼耳意根境不至三相違謂鼻舌身三與眼等相違至境方知故。

　　對三千塵者如經見於三千大千世界等故一一根皆悉對三千大千世界以明其塵也。

　　色二十者俱舍頌云色有二種一顯二形或開二十顯色十二謂青黃赤白影光明闇雲烟塵霧形色八謂長短方圓高下正不正釋云日𦦨名光月星火藥諸𦦨名明餘色可見名影翻此為闇形平等曰正不平等為不正。

　　聲八者俱舍云一有執受大種為因有情名可意聲即眾生善言名句可詮表故二有執受大種為因有情名不可意聲即眾生惡言詮表惡故聲有三有執受大種為因非有情名可意聲即彈指等無名句詮表也四有執受大種為因非有情名不可意聲即指平等聲不能詮表故五無執受大種為因有情名可意聲即化人善語雖無執受名句詮表故六無執受大種為因有情名不可意聲即化人惡言亦有詮表故七無執受大種為因非有情名可意聲即山林河等善聲無詮表故八無執受大種為因非有情名不可意聲即風林河等所發惡聲亦無詮表有情身中所發音聲名有執受語業能詮表故風林河等所發音聲名無執受無執受中有情名者謂化人語聲此化人身雖無執受能詮表故稱有情也。

　　疏以是功德至同者既云莊嚴則何優劣故與正經各一千同問此中三業即是六根者應云既將三業以對六根何以不對六根但云三業耶故不下即是答出不更對六根所以也。

　　疏即成六千者室亦具自行化他二千也衣坐亦爾故成六千故言一一善皆具十如以十善不出因界十如亦爾所以一一善皆具十如也。

　　瓔珞經中具列六輪者十住為銅輪王十行為銀輪十向為金輪十地琉璃輪等妙為摩尼輪十信為鐵輪俱舍所列即云金銀銅鐵輪是也。

　　唯瓔珞始終者是兩卷菩薩瓔珞經也。

　　但斷不斷異者若圓住不斷即別地方斷矣。

　　信通進別者信通餘九進局第二今釋六根故寄精進菩薩以明其相也菩薩戒疏列常精進在第二。

　　又五與十者應云今品一根具五根相為華嚴一根共九種用但是離此為彼十千。

　　不以鼻舌為通者但取天眼天耳身如意三為通。

　　於意離三者漏盡他心宿命三世也。

　　只是傍小者謂大乘附傍小乘立六通名而復以大六通斥小六通如淨名阿那律天眼即其相也。

　　至邊乃為風輪所隔者明梵王若在三千大千界邊但見三千大千界內一半而已大千界外為風輪所隔故不見他界也。

　　疏云支佛見百佛世界者縱見百佛世界亦未信有佛教化以小乘不信有他佛故。

　　經彌樓山者此云梵山亦云殊特言內外者此山有五一大四小大者在中小者在邊四面而住在閻浮提西隅大海在目真隣陀山南。

　　經云命命鳥者亦名共命之鳥命共形殊以命從形故云命命。

　　經云須曼那者此云妙意闍提此云生華亦云寶華亦云金錢末利此云奇妙瞻蔔此云黃樹華婆羅羅此云重華平華多伽羅是草香無名可飜沉水香者華嚴云阿那婆達多池邊出沉水香名蓮華藏其香一丸如麻子大若燒香氣普薰閻浮提界眾生聞者離一切罪戒品清淨也塗香者華嚴云海中有香名無勝若以塗鼓及諸螺貝其聲發勝時一切敵輩皆自退散也。

　　經在勝殿上者正法念云善見城中有十千大殿毗琉璃寶或閻浮檀金或白銀因陀喜寶及餘七寶間錯莊嚴又婆沙云善見城中有殊勝殿種種妙寶具足莊嚴蔽諸天宮故號殊勝面各二百五十周千踰繕那。

　　疏有八觸者謂從未到定漸覺身心虗寂內不見身外不見物或經一日乃至月歲定心不壞於此定中即覺身心微微然運運而動或發痒輕重冷煖澁滑謂動輕是風大痒煖是火大冷滑是水大重澁是地大體用相添則有八觸也。

　　經大小轉輪王者樓炭經云轉輪聖王城東西長四百八十里南北廣二百八十里諸天為王化作宮殿城壁七重七重欄楯七重交露七重行樹及金殿銀門銀壁金門王有四德一大富二端正三無病疾四長壽也。

　　疏云皆於身中現者謂諸佛示為肉身於己身中現故。

　　疏四月者以西方但立三時無秋時故云一歲即十二月也。

　　釋不輕品

　　可以證因者明不輕品中雙證因果也。

　　四明眾生唯一乘者彼云欲說眾生悉有佛性成一乘義故說此品一切眾生唯有佛性無餘性故雖有一乘無有餘乘也。

　　上明勸福者他云上來一品廣明持經之福勸物修行今欲廣敘謗法毀人之罪為誡未來勿作斯業故說此品也。

　　七者引事者他云近從法師品來上雖言持經之人得六根清淨未有其事今引釋迦本生親自驗證佛滅後持經人得六根淨勸未來眾生令持經也。

　　隨喜容下者且約展轉至第五十人第五十人在五品初且屬下耳。

　　弘宣一句者皆當作佛一句也。

　　以生後見者意云今通述彼令修行者於今經文而生正見矣。

　　上全弘經文者五種法師受持讀誦等以為流通也今略弘經意者但宣汝等皆當作佛即是經意也。

　　未為二因者自法華前小典但趣於真未趣於中以未開故緣了不成也。

　　逆化通理者明今品非但弘於一乘之教正令眾生當得至於實故也。

　　迹尚不周者未開權故有兼帶故。

　　末代弘者迷津者此斥弘唯識人談一切眾生全無佛性也若唯識是則不輕非若不輕是則唯識非此縱橫破也。

　　各得教旨者唯識只可申於方等則不違彼經之大旨故法華論自申今經則得今經二門大旨也。

　　以解貫四者即內懷不輕之解由有解故則能外敬不輕之境等。

　　而不先責不輕者意云不輕既謬授記佛何以不先責不輕失。

　　疏通亘本當者無始本有究竟至於無上菩提無有改易。

　　疏云種子本有者此不同法相宗中立種子義以業惑為緣了種子故。

　　疏云將解以歷人者將法華之解以歷他人。

　　以對新熏者謂外言教及以善知識助於修行即名修得也。

　　初二世界者謂內懷外敬故屬世界身立不輕行正當生善宣教屬對治人作不輕目當第一義故云汝等皆當作佛此亦不全同序文所對彼以理一屬第一義故。

　　疏於其則非聖者必見諸佛即是眾生故云於其則非聖如大經中六師之徒謂佛年少學業夫淺等是。

　　彼則化佛至空身者此從未說遂於語便且云化佛此即報身故上經云復次菩薩摩訶薩觀一切法空如實相等即表法身故云虗空身也。

　　此乃虗空身者經云於虗空中具聞威音王佛先所說法華等即以虗空表法身也。

　　詮於化事者只聞說法華經即是化儀之事也。

　　彼則列勝行法者只四安樂行是。

　　經究竟佛慧者准序中究竟佛慧在於開顯也。

　　不過實相者實對不虗也常住故對不改也又對無常住對流通動也。

　　或雜助門者且如藏須以事六度助通須藏助別於住中須用折體二門為助圓用前三以為扶助即其相也。

　　或抑者以大教抑小。

　　或覆者謂覆菩薩實用權掩於實隨機設教故云文寬漸頓化儀或兼或帶故云事廣。

　　但宣二十四字者經從我深敬汝等至輕慢九字標也所以者何下汝等皆行菩薩道當得作佛一十五字釋也。

　　具述因果者汝等皆行菩薩道述因也當得作佛述果也。

　　四一一一只是三故者人一必具三因故教一必詮三性故行一行三因行故理一本理具故又為前三所依故。

　　俱獲大功者現得六根清淨以為大功也。

　　令合此文者文旨唯一大涅槃耳。

　　不獨五種法師者或法師行等。

　　或冥者謂毀者但得冥益耳。

　　或顯者信者現得六根清淨報故。

　　或廣者具足受持故。

　　或略者但聞作佛一句故。

　　不專對專者既是不專讀誦只道專行禮拜又圓鏡中問云不輕于時何故但行敬歎二事弘一乘耶答不輕弘經凡有二種但行敬歎即是密說得六根清淨具足神通即是頓說所以前密後頓者末世之時增上慢人惡強善弱不可頓說故須漸也如此釋者與今文殊經旨安顯。

　　廣略准知者廣為他說或但說一句一偈而已。

　　大經中禮知法者者圓鏡引大經云有知法者若老若少皆應恭敬。

　　已獲重恩者彼經那律章中淨名為二比丘懺罪滅已得無生證故云重恩也。

　　忘犯設敬者經云時二比丘稽首禮維摩詰足等。

　　不為宣通大小非教者意云若為宣通法華禮俗乃可違於律文及以梵網所制若不爾者必不可違故小乘中上座不禮下座況於俗人今不輕為弘法華故禮非為弘宣不聽禮俗之經。

　　今禮四眾等者斥古人也他云菩薩要須禮俗今問要須一切菩薩悉皆禮俗而復濟眾何罪耶。

　　禮尚不受者更反斥他也今不輕禮四眾尚被四眾打擲不受他既不受濟義不成。

　　初正約三四者謂依三而行四行也。

　　疏云不受理一者不輕以一理而毒之無智不受故無理一也。

　　疏云比丘即不受人一者不受彼比丘即無人一也行一者一等可知。

　　疏本已有善者本有大善也疏從比丘臨欲下第三雙明信毀果報又二先明信者果報次明毀者果報初信者又二如疏。

　　經即得如上眼根清淨者如上法師功德品說也。

　　廣對一切者應對十種三法如玄文得大勢於意下第二結會又二初結會若我於宿下舉己昔信佛得益以勸今持也。

　　尚猶墮苦者謂即雖隨從以信薄故寧免墮苦也。

　　擊信毀之二鼓者信即天鼓以生善故毀即毒皷作遠因故。

　　為生後之兩因者毀為生因故墮地獄信為後報之因故畢是罪已復遇常不輕等此是二因之相也。

　　經䟦陀婆羅等者圓鏡云䟦陀婆羅是菩薩名師子月比丘名尼思佛是優婆塞名舉菩薩則攝聲聞舉僧則兼尼舉近事男則兼女也千佛因緣經云思佛等千優婆塞得無生忍鬱多羅母善賢比丘尼等五百比丘尼不受諸漏心得解脫彼經既無師子月等五百比丘尼具秀公以讀。

　　疏舉逆以顯順者此重舉前逆順文意成今勸持上是總說今文大意耳謂舉彼時四眾比丘比丘尼等以嗔恚意之逆也畢是罪已至得三菩提等為順應知此一段文唯有勸持遮毀之相耳。

　　次其罪下十行明信毀果報者初三行頌現報次不輕命下半行頌生報三說是下一行頌後報從我於前世下二行追頌舉信勸順意。

　　疏如牛皮等者大論云龍鬢縛身入水漸急牛皮繫體向日彌堅初損戒皮次損定肉後損慧骨戒定慧如身如體有相心修如縛如繫受人天果如入水向日今由四執失於正法亦復如是。

　　釋神力品

　　此品初應具四悉內外力用異即世界都此力用善生惑滅入中四悉義足也。

　　神在於內即體宗者神是能取之智智即因果體是所趣之境體是宗家之體宗是體家之宗方有勝用從始至終宗體具足。

　　今復身輪現此勝用者唯獨今經開權顯實開近顯遠諸經所無故云勝也。

　　疏體深等者堅窮故體深橫廣故力大也。

　　疏分身等國者等取橫遍十方菩薩國土也。

　　應非四眾八部者謂舊住菩薩即是本時所化應非迹中經文所列四眾八部也。

　　疏出過凡聖者福人凡也三藏佛等聖也且以梵淨而為所表故云極淨也。

　　經出廣長舌者注家云言滿三界無以過故舌至梵世行滿十方無怨惡故光遍此界身分亦爾者明五陰雖分一極莫二故神力所顯常為影響也今謂十種所表過諸教上但云言行滿故使爾者佛何常不言行滿耶。

　　疏三藏佛舌至髮際者時有婆羅門偈呵佛曰。

　汝是日炙種剎利　　姓淨飯國王太子
　而以食故大妄語　　如此臰食報何重

　　佛即出舌覆面至髮際曰汝見經中有此舌人作妄語不(云云)。

　　疏智境罄者罄猶竭也謂智窮境過橫竪周照故云也疏今明復動下表流通未來一切令淨六根也。

　　疏云而今而後者而今表現而後表流通也。

　　宗雖近遠同名因果者本門之宗名遠因果中間因果今日因果名近因果俱今經宗也。

　　疏餘悉如文者生處通三得道之場既是法身生處轉法輪即般若生處入涅槃即解脫生處。

　　而總於三者以名下具體宗用故。

　　滿理釋權疑者迹門入實三德究竟無復權執迹力用也地涌品初唱云我娑婆世界自有六萬恒河沙等菩薩能於我滅後護持讀誦廣說此經因即地烈本屬涌現由茲問答方袪近疑本力用也。

　　釋囑累品

　　安國者涉法師。

　　不越先規者秀公不違於什師也彼先立問云依於梵本及法華論並正法華並諸經皆安囑累品在末何故此經安囑累品在神力後耶答生法師云前說因之時亦並已付屬義既未周則不別立品今明因果俱竟理說都畢斯則如來大慧於茲顯然今持此經摩頂付囑理深事大必須慇懃為是義故別立品也又引藏法師云羅什法師善解秦言妙得經旨安囑累品在神力後者必有深致若在經末猶是淨土妙音來時何事被誡於此國土勿生下劣想等難詞甚廣(云云)。

　　今攢舊聞者即記主思述也昔自左溪尊宿云此八相違七並據現文是則易破唯有多寶還本未見有現文稍為難破後因撿藏見南山內典錄云崛多檀移囑累見此文已破為不難故今攢舊聞及後見他章疏所立義旨也。

　　總別救者護持人意而不云破耳救即破也。

　　無出塔處者從法座起即出塔時處也。

　　師弟參雜者意云良由如來付囑已竟諸菩薩發誓弘經若移在後則成弟子有擅弘之失及以師弟雜亂不別。

　　正本既其居先者謂正經在添品前譯也。

　　梵音錯者者謂須憑梵本以正之。

　　秦言謬者者以字義正之也。

　　即而書之者只是不可飜者依梵音耳例囑累亦爾彼本在此故不可移也。

　　此亦是一見者今家亦未依此以判何者但依什帥二十八品次第大理略足不須云經度未盡以論及正經並隨喜譯者所見不可依也。

　　二事乖角者正云唱散是一去住相違故云也。

　　安可議耶者便破意云冥加已逐者受持讀誦皆有應驗只可仰信安可商議在前後耶。

　　一乘四德為小義者他解此一乘四德之文乃云料申小義如此說者則成形今圓經同於小典故云形斯為小也。

　　表現表當者謂分為二分施二佛者只是表正說及流通二意耳又施釋迦表現以正說故施多寶表當以發誓處處聽經便當當不絕故。

　　更加寶印首者只是離於寶掌菩薩出於寶印首菩薩耳。

　　以大梵冠首者如云大梵自在天子也。

　　大梵字不盡者以譯大梵字不盡也。

　　縱是什公所移者且順自古相傳之什公移囑累品在神力品後深為得旨理契真源詞含玉調光前絕後千古共現尚欲垢之強增瑕礫哉如前引藏法師文是。

　　連及也者是佛弟子繼嗣傳燈何辭連及也。

　　疏三千三百者如上寶塔品中三變淨土八方各變四百萬億那由他土且如一變八方各更四百萬億那由他皆令清淨即是四八三十二並本淨娑婆一千則成三千三百也此亦且語其一變耳。

　　有人引大經等者圓鏡引也。

　　疏云若根深智利者至法華中根深智利若法華前須以餘深助耳。

　　經云為令其人者良以專弘佛慧故能令他得佛慧益也。

　　受大施主者若非無緣大慈悲安得稱大施主也有人云設殊不體文只於結文亦具衣等三法故今領上義意周遍也。

　　釋藥王品

　　而成四悉者從此文下是生善從輕生重法是對治治其不輕之惡從命殞道存即第一義寶雲經說菩薩有名大藥樹譬如藥樹名曰善見眾生有得根者有得莖枝葉華果見色聞香得味得觸等而皆治病菩薩亦爾眾生有種種病有依施治者依戒依精進定智見色聞聲依利行同事得治事具此十事名菩薩為大藥樹准此一切菩薩皆是藥王今別舉喜見以標品目圓鏡行云觀經云日光。

　　疏云聞說佛慧者佛慧是同故得引用也。

　　疏云號曰藥王者以因世藥成出世心故號藥王也疏所以竭其神力者經云以神通願力而燃身也。

　　盡其形命者經云其身火燃千二百歲過是已後其身乃盡也。

　　疏云志猶未已者謂當當不已也。

　　疏我傳爾明者謂藥王傳明與於弟子弟子又傳明與他故云也。

　　疏勗者勉也又勗者誡勗也即勸勉誡勗也。

　　疏他方大士者只是西方東方二菩薩等。

　　疏云形無定准者意云位取法正何擇其形焉。

　　真如實相是所乘體者如來所說妙法為體也。

　　是乘乘之緣者只為機緣不等且令能乘乘不同矣。

　　以依一實立因果者明藥王等自入住已方乃隨緣立行遂物所宜故云也。

　　疏於化他流通者文略應云化他自行以普賢屬自行流通也。

　　經及此聲聞眾者仍本為名非謂今經有新得小者。

　　意在苦行者明藥王雖有百千萬億難行之行今經弘法最逗物所宜專在苦行也。

　　經彼國無有女人者女人則開四惡趣門既無女人則無四趣也。

　　經一箭道者百二十步也。

　　疏若行又二者上分文云二修供養者只以苦行供養故不相違也。

　　經不如以身供養者此菩薩入初住已故能捨父母生身長時供養也。

　　既即實相者實相之體具法空也。

　　所以投巖等者總舉勝熱及善財事以顯邪正良由勝熱投巖有於正法所以不為華嚴中眾說為外道之行不為佛法內眾所譏。

　　故勝熱至疑者善財南行有聚落名伊沙那有婆羅門名勝熱修於苦行四面火聚猶如大山中有刀山高峻無極登彼山上投身火中善財見之云我已先發菩提心婆羅門言汝若能爾諸菩薩行悉皆清淨善財言人身難得乃至受如法教難得正命此非魔耶諸梵空中散華供養告善財言勿疑聖者今此聖者得金剛炎三昧光明法門廣度眾生善財聞已於婆羅門起真實想投身未至得善住三昧觸火得寂靜三昧婆羅門言以解脫火燒諸眾生見惑無餘必不退轉獲益歡喜何況息疑疑由解生可引用也。

　　尼乾者為王廣說名國法及呵斥於生身有過悉讚歎如來觸無其過因生正信並內解力。

　　智邪事邪者智即心也事即行也必以正智而導於行故云智不可亡。

　　豈獨令俗等者此斥圓鏡也他答云此或可是在家之人不在犯戒之例故今非之先小後大下簡小大憂次謂須開小憂以成大憂是故在小則依小次在大則依大次大在於小須依小次而坐故也先大後小下簡受大後受小但為增其小乘身口律儀及入小乘坐次故受不可令其戒體更發先小後大下簡開遮若後受大已小遮須開不可遮依小制不得燒身等先大後小下簡小不能遮通大須依大制不同依小一界之內下簡二眾同住通局進否若大乘布薩須簡小乘若小乘布薩大人須集一身之中下簡二戒體應知先小後大則一切但開咸成大乘無作若先大後小則小無作不復更發但增身口律儀同己大乘於小下簡大人為他受小須依小教以立心境不得為說大三聚淨戒立於心境而相混濫小誦於大下簡得誦不得誦應知未受大戒不得誦大乘戒本。

　　並出開制之方者此明制之方但為地前菩薩須依開制地住已上菩薩並出開制之外故云出也。

　　經命終之後等者明憙見此國沒生此國王家沒生王家故云也。

　　經八百千萬億等者藏法師云此文有二數一者八百千萬億蓋是此土之數次從那由他已下是外國數按新華嚴六十五云一百落叉為一俱低俱胝俱低為一阿庾多阿庾多阿庾多為一那由他那由他那由他為一頻婆羅頻婆羅頻婆羅為一矜羯羅乃至僧祗僧祗為一趣一趣一趣為一至一至一至為一阿僧祗阿僧祗阿僧祗為一阿僧祗轉阿僧祗轉阿僧祗轉為無量如是乃至不可說不可說為不可說轉總有一百二十倍此則文類相似故知是外國數名也。

　　他人疑云者圓鏡引大論云大愛道及五百比丘尼入涅槃諸得三道優婆塞舉五百床四天王舉佛乳母佛自在前擎香爐燒香供養佛語比丘汝等助我供養乳母諸阿羅漢比丘各以神足到摩梨山取牛頭栴檀香作藉而焚燒之愛道是生身乳母佛尚焚之況佛是法身之父而喜見不爾也。

　　經高三世界者只是高出欲色無色三界外耳。

　　此中須在極果者此是究竟極位勝應八相也。

　　此即始終者位位並具能所生即世界長養生善即為人惑盡果圓為對治應依於理即第一義即始終之相也。

　　疏無量義云四水者彼經云譬如水能洗垢穢若井若池若江若河溪渠大海悉皆能洗諸有垢穢其法水者亦復如是能洗眾生諸煩惱垢有人云四水者誤今疏引彼四對今經四非誤也。

　　十寶山名出華嚴者謂雪山集一切藥二香山集一切香三軻梨羅山集一切華四仙聖山集於五通五由乾陀羅山集於夜叉六馬耳山集於妙果七尼民陀羅山集於一切龍八斫迦羅山(此云輪圍)集諸大力九宿慧山(十地論云眾相山)集諸脩羅十須彌山集諸天子。

　　蘇迷盧四寶者東金西銀南琉璃北頗梨彼經以十山次第配十地也俱舍云前七金所成頌云蘇迷盧處中次踰健達羅(此云持雙山頂有二持雙跡)伊沙䭾羅山(此云持軸山峯上如車軸)竭地洛迦山蘇達梨舍那(此云善見)頞濕縛羯拏(此云馬耳)毗那坦迦山(此云象鼻)尼民達羅山(此是烏也)又俱舍云海有八別在九山間妙高為初鐵輪圍為後中間八海前七名內第八名外前七中皆具八功德水一甘二冷三燸四輕五清淨六不臰七飲時不損喉亦云飲時調適八飲已不壞腹如是八海初廣八萬餘七半半陿。

　　疏十地等者十地約通教乾慧地屬外凡性地屬內凡別三十心屬賢十地屬聖若純約別教釋者或凡謂十信外凡或賢謂三十心屬內凡或聖即十地也以對所依次第三諦最順。

　　疏或俗真等者次第三諦也。

　　疏云虧盈者盈實虧權也相指者只是即權而實即實而權耳。

　　不及此經說施權意者謂於一佛乘分別說三即是說意何者昔所不說今方說之為破權疑說於施意意在實故。

　　疏餘經說三諦等者此即別教次第三諦三昧也。

　　疏實相入真等者入只是開也。

　　應具簡車體者謂真詮實理為車體故云其車高廣道品為白牛即能契之智也幰盖等並莊嚴具四十二位無功用道任運趣極如順流揚帆故云其疾如風。

　　經此經能大饒益至其願者此句為總餘句是別以總冠別故也。

　　安樂行是同居至分者以四行是淨土之行故。

　　釋妙音品

　　音樂世界者樂是世間之法令人生於樂欲心故。

　　自隨為人者自生己善復生他善故。

　　奉鉢對治者奉鉢治於不施之惱故屬對治也器表中道即第一義。

　　此從自行者為對普門且云自行從名而說名為妙音宜從自立名為普門可從化他宜從他立故爾。

　　又如常不輕者引同也明不輕品是從名而釋故云即名以顯本事如經云有比丘名常不輕意合應知諸品人法俱等自行化他咸同雖乃從名偏立人法必無二矣。

　　普門居中者從藥王下五品則普門居中以普門中人法俱普故得俱通餘品也。

　　單消其名者什意云此五品經文其名雖異而體必同不出人法俱普故云義亦無[夕*牙]也。

　　疏但甘其味者但取其法耳。

　　不思議相海者以小乘中但有相好之名無有相海之稱故偏小相好皆從一圓相好流出也。

　　順於師長者謂白毫從敬順師長而得名從小教而立且寄於小用表大教。

　　因果相召者明佛由順師長之因感得白毫之果以白毫之果光召於妙音之因人妙音若來如佛昔順師長之因而感白毫之果。

　　實因所感者緣中道實相以之為因光為能表法為所表改云令弘此法也。

　　以撮初依相海者此問意者初既云大人相者大相海也則是三十二相無非相海何故復約事校量云展轉有優劣耶。

　　任運接照者任運攝得照於中間令修行成就耳。

　　疏淨名云日月等者彼經言菩薩如是雖生不淨佛土為化眾生不與愚闇而共合也但滅眾生煩惱闇耳。

　　經得妙幢相三昧者謂竪極實相之頂名為妙勝出諸偏三昧之上喻之如幢。

　　法華三昧者攝一切法歸一實相故名法華。

　　淨德三昧者謂三障即三德故云淨德也。

　　宿王戲三昧者宿即是主主即王也得此三昧遍遊法界故云戲。

　　無緣三昧者謂法界為所緣三昧為能緣緣所相稱無思無念而常遍攝故云無緣也。

　　智印三昧者智與境合故名智印此從照而常寂得名也。

　　解一切眾生語言三昧者中道三昧諸法具足殊方異類無不解了皆歸實也。

　　集一切功德三昧者三德秘藏恒河沙萬德悉集其中矣。

　　清淨三昧者三德畢竟無染故云清淨也。

　　神通遊戲三昧者不起滅定現諸威儀也。

　　慧炬三昧者三智朗三惑此從即寂而照得名。

　　莊嚴王三昧者不思議慧即照而寂莊嚴法身。

　　淨光明三昧者實相之光無二邊染故。

　　淨藏三昧者調達三道即三德故云淨藏也。

　　不共三昧者楞嚴三昧不與三教共也。

　　日旋三昧者如普賢三陀羅尼即其相也。

　　豈同世有者謂不同世間之福也。

　　規謂規模者以妙音所將有未斷惑之眾故誡妙音為未達者之模諧也。

　　而耐其拙者用權為拙耳。

　　以中空等者中空釋座慈悲釋室莊嚴釋衣。

　　疏雖同一位至終者仁王經歎菩薩三十生功德一地有三生謂入分為初生住分為中生滿分為終生故今推彼而論高下耳。

　　經甄叔迦寶者注家云此寶似鸚鵡嘴邊赤或云色緣。

　　經云如那羅延者天帝第二大臣名其身堅剛研刺不入菩薩以色身現世故以世中極堅牢身而況類之。

　　經世事可忍不者問意云內四大既其調和外諸違情境復可忍不故云世事也。

　　經無不孝父母等者此下總有五句皆以無字著句頭不字著句末如云無不孝父母不無不敬沙門不無有邪見不無不善心不無不攝五情不經中存略說者應知。

　　疏云種何善根者屬智以神力屬福也。

　　疏體一而用異者同以不二實相為體也。

　　故得互用者三昧從定陀羅尼從慧以名異體一名為互耳。

　　疏又舌根清淨名陀羅尼者取其音聲之用便故。

　　釋普門品

　　將釋此文大分為四先明得名之由次釋題目三十雙者下廣釋經題四依經解釋。

　　初文者是故娑婆世界受無畏之名寶藏佛所稟觀音之目已成種覺號正法明次當補處稱為普光功德其本迹若此寧可測知方便隨緣趣舉一名耳。

　　次略題者觀世音者西土正音名阿那波婁吉低輸此言觀世音能所圓融有無兼暢照窮正性察其本末故稱觀也音者是所觀之境也萬像流動隔別不同類音殊唱俱蒙離苦菩薩弘慈一時普救皆令解脫故曰觀世音此即境智雙舉能所合標經者由聖人心口故文理表發織成行者心故稱曰經普門者普是遍義門曰能通用一實相開十普門無所障礙故稱普門品者類也義類相從故名為品。

　　三廣釋初不云因緣者文雖不顯其義已彰人法異即世界聞能生善即為人聞能滅惡即對治聞即見理第一義也。

　　疏人有多種等者人即假名所成之人法即五陰能成之法此之人法通於九聖若色受想行識是凡鄙法攬此法能成生死之人戒定慧解脫解脫知見是出世法攬此法成出世聖人上中下惡即成三途人法上中下善即成三善道人法故六道階差及四教人法不等故云多種廣如彼玄文釋。

　　疏二慈悲者悲名愍傷慈名愛念愍故拔苦念故與樂菩薩若但起慈悲心不窂固故須發弘誓加持使期心有尅也謂四教菩薩皆發此心也。

　　三福慧者亦名定慧定名靜愛慧名觀䇿大論云定愛慧䇿寂照之智無幽不朗如明鏡高堂福德禪定純厚資發如明燈淨油亦稱為目足備故入清涼池池即涅槃涅槃稱為二種莊嚴莊嚴法身也亦有四教不同也。

　　福能轉壽者轉分段短壽成常住慧命四真應者真名不偽不動應名稱適根緣集藏名身若契實相不偽不動之理即能稱機而應始從外道終至圓極比決不同唯有別圓任運能現(云云)。

　　五藥珠二身者藥王療治苦患出奈女經珠是如意之寶如華嚴云有一上藥樹其根深入枝葉四布根莖枝葉皆能愈病聞香觸身無不得益菩薩亦如是大悲薰身形聲利物名大藥王身又如如意珠能雨大千七寶琳瑯降雨攘攘隨意而雨不窮不盡菩薩大慈薰身與眾生樂名如意珠王身此亦約六即判位就前問答遍救幽厄苦難得藥王身若從後問答稱適所求雨實相雨得涅槃樂得如意珠王身名。

　　六冥顯兩益者冥是冥密顯是彰露大聖恒以二利益安一切眾生及以下地日用不知譬如日月照世盲雖不見實荷深恩此亦約六即判位就前問答不見形聲密荷深祐從後問答親覩色身得聞說法視聽彰灼法利顯然(云云)。

　　七權實者權是蹔用實非暫用一自行論權實自觀中道為實二觀為權二化他論權實他則根性不同或說權為實說實為權不可定判但約他意以明權實三自行化他合明若自觀三諦有權有實皆名為實化他隨緣亦有權有實皆名為權用此三義歷四教今就自行權實明六即判位依前問答從自行化他實智益物依後問答從自行化他之權智以益物(云云)。

　　八本迹者本名實得迹名應現始坐道場及初住所得法身即是其本迹為上地佛及作上地菩薩悉名為迹就前問答不可說示但冥祐前人從本地得名依後問答珠形異狀應現度脫從迹得名六即(云云)。

　　九緣了者了是顯發緣是資助於了顯發法身了者即是般若觀智亦名慧行正道智慧莊嚴緣者即是解脫之行行助道福德莊嚴大論云一人能耘一人能種種喻於緣耘喻於了通論教教皆具緣了義今明圓教二種莊嚴之因佛具二嚴之果原此因果根本即是性得緣了也即是性得為修得種子也(云云)。

　　十智斷者普賢觀云大乘因者諸法實相大乘果者亦諸法實相智德既滿湛然常照隨機即應一時解脫斷德既滿處處調伏皆令得度前問答從智德分滿受名故云如十四夜月光後問答從斷德分滿受名故云如二十九夜月邪輝將盡。

　　疏別釋五隻者觀世音普門五字也還將此別一一冠前五隻。

　　疏今簡三觀者且約相待而云簡耳疏云音者機也者謂觀其音知機差別不同也。

　　疏一切法邪等者心邪則法邪心正則法正也。

　　疏慈悲普者由慈悲具方能起四弘誓四弘誓有悲故眾生無邊誓願度此依苦諦境煩惱無邊誓願斷此依集諦境此二俱名下化也有慈故法門無盡誓願學此依道諦境佛道無上誓願成此依滅諦境此二即上求也。

　　疏云未值定光佛等者瑞應經云至于昔者定光佛時我為菩薩名曰儒童買華奉佛散華供養華住空中佛知其志而讚歎言汝無數劫所學清淨自是已後九十一劫劫號為賢汝當作佛名釋迦文獲記之時得無生忍方與理合也。

　　疏理智歷法者謂智與境令遍歷一切無非實相依此修行方名行普。

　　疏斷惑普者釋論云無礙道中行名菩薩解脫道中行名佛此究竟為悟佛證三菩提名解脫道也然修行是方便道斷惑是無礙道入法門是解脫道此約自行次第也。

　　疏道前名修方便道者此則住前及初住俱為道前初住已上為道後從此已去任運分普今不論道中妙覺證後為道後也。

　　疏相似神通如上說者如法師功德品六根清淨也。

　　疏況真神通者若欲化他他示三密神通是示色身方便是示意同情說法是示口隨其類音此即化他。

　　疏二種道前方便者進行方便是道前方便即以空假二觀也地前所用為入住方便名修行中攝。

　　疏如入法門中說者入初住證一分實法為體即是入法門如前入法門普中云道後所入名法門是也。

　　疏化用如今說者今觀音正是真道方便化用也。

　　如釋籤者伯益造井貨狄造舟容成造曆岐伯造醫蒙恬造筆荼倫造紙等。

　　疏農甞者只是甞五糓而已。

　　疏空通而假壅者謂偏行偏用不能一時雙照何者初但住空不能用假故云假壅。

　　假通而空壅者出假之時偏用於假而息於空故云而空壅也第二明體者以靈智合法身為體也第二明宗以感應為宗十界之機感於寂照之智致有前後感應之益不取因果為宗(云云)第四慈悲利物為用第五教相即開權顯實之教令冥顯兩益被於將來以十法界身圓應一切使得解脫圓人秉於圓法流通此圓教五味之中即流通醍醐味也。

　　疏次說西方菩薩時者此釋品初爾時相對以為四悉即是說東方妙音弘經已訖次說西方觀音弘經之時故云爾時下三悉一一皆結云爾時也。

　　二處皆有初聞名時者前品初聞名云爾時一切淨光莊嚴國中有一菩薩名曰妙音等是此品從佛告無盡意菩薩下至聞是觀音菩薩一心稱名是。

　　皆有隨應為說者即是各有現身說法是。

　　皆有問答得三昧由者初品經云文殊師利白佛言乃至行何三昧次華德菩薩問種何善根修何功德乃至住何三昧等是此品皆是無盡意菩薩問佛答斷疑。

　　疏大品明空則無盡者經云即色是空非色滅空空故無盡也。

　　大集明八十無盡門者彼經云身子問誰為汝作字名無盡意答云一切諸法因緣果報無盡一切諸法不可盡初發無上菩提心已不可盡譬如虗空不可窮盡為一切智發菩提心豈可盡乎諸佛戒定慧解脫解脫知見十力無畏等無盡因如是等發心故不可盡眾生性無盡教化眾生無盡知一切法性無盡菩薩發心無盡又檀波羅蜜無盡乃至方便無盡九八十無盡八十無盡悉能含受一切佛法從是得名名無盡也。

　　皆無自性者以境不自境賴智故智不自智賴境故如此云者則成他性等今文正在和合能所皆空方無自性等過。

　　經云即從座起者禮云請益起請業起菩薩於佛備其二儀故言起觀解者菩薩常遠離行故言起亦是契諸法空空即是座於此空無所染著故言起又菩薩安於空理理本無起愍眾生故承機利益故言起又中道本寂非起非不起而能起能不起無起之起起即實相亦起眾生實相故言起此約三觀釋起也。

　　偏袒右肩者外國以袒為敬露右肩者示執奉為便表弟子事師充伇之儀是故以袒為恭也此方以袒為慢然古有須賈先生肉袒謝於張儀露兩脾也觀解者覆露表空假二諦又表權實實不可說如覆左表有冥益權於化便如露右表有顯益也。

　　合掌者此方以捧手為恭外國合掌為敬專至一心一心相當以表敬也觀解者權實不合而今得合向佛者表萬善之因向萬德之界也。

　　經云善男子者圓鏡云子有紹繼之能男有剛幹之用行有自利利他府理清昇感樂之義稱之為善也。

　　況二菩薩乃至俱從慧立者佛從覺菩薩從觀故俱屬慧也。

　　經云以何因緣者若就眾生則以善惡兩機為因聖人靈智慈悲為緣若就聖人觀智慈悲為因眾生機感為緣名觀世音也。

　　經云聞是觀世音菩薩一心稱者聞是聞慧心無所依無住無著即思慧一心稱名即修慧也一心稱名者若用心存念念念相續餘心不間名事一心又如請觀音中繫念數息十息不亂名一心念或無量息不雜異想心想雖長亦名一心一心歸憑更無二意名事一心理一心者達此心自他共無因不可得無心無念空慧相應假慧相應中慧相應即理一心也。

　　亦不須足者何以知之上既云聞是觀世音又云一心稱名口稱名意足安下明其應相也。

　　由過現緣差者只是緣不等耳。

　　亦有人云三灾等者圓鏡云無情有三火水風有情亦三身命財無情三次第有二一從急至縱二從小至大三災小大也有情難次第亦二一從重至輕故前命次身後財二從難至易以命難難勉乃至財難易脫也(云云)。

　　自身出火者如大論云醫師兒愛公主於天祠中欲火從口出燒於天祠也。

　　木火自出者雖云久旱亦由樹枝相磨而出也。

　　釋水則無七相者圓鏡云復次水有內外外可知內復二種一成身水以濕濁為性和接為業眾生身由此和接故二違身水與身為病故但有二相而已。

　　疏火難為四者一持名是善為機二遭苦即是惡為機三應四結如文釋諸難例為三意一帖文二引事證三觀行解釋帖文者口為誦持心為秉持秉持為理不失以火難卒暴須預憶持憶持必無難設脫有者皆是放捨所持背善從惡稱之為設經云若有設有復有皆是不定挑脫之辭也次引證者晉世謝敷作觀音應驗傳齊陸杲又續之其傳云竺長舒晉元康中於洛陽為延火所及草屋下風豈有勉理一心稱名風迴火轉除舍而滅鄉里淺見謂為自爾因風𤍜日擲火燒之三擲三滅即叩頭懺謝法力於魯郡起精舍上谷乞得一車麻於空野遇火法力小臥比覺火勢已及因舉聲稱觀未得稱世音應聲火滅(云云)三觀行者果報火難者從地獄有上至初禪皆有火難如何鼻隔子八萬四千內外洞徹上下夾炎餓鬼支節烟起舉體燋熱畜生燠煑湯炭脩羅亦有火難人中焚燒現見故若至劫盡須彌洞燋諸天宮殿廓都皆都盡初禪已下無勉火灾凡十五有眾生百千萬億諸業苦惱持是觀世音名者火不能燒次惡業火者隨有改惡修善之處若五戒十善多為惡業所難故經云燒諸善根無過嗔恚雖生有頂頭上火燃請觀音經云破梵行人作十惡業蕩除糞穢令得清淨由斯菩薩威神力也三明煩惱火若聲聞人厭患生死見三界因果猶如火宅四倒結業烟炎俱起輪迴墮落為火所燒生死蔓莚晝夜不息懃求方便競共推排諍出火宅稱觀世音機成感應乘於羊車速出火宅入有餘無餘涅槃即得解脫次明支佛次明六度菩薩次通教別教圓教及變易土鈍根人變易土利根凡有九番行人修道之時並為五住煩惱惑火所燒害各修方便方便未成火難恒逼稱觀世音方便即成便得解脫(云云)。

　　第二水難者亦為三意一帖文二引證三觀釋帖文為三一遭水是有苦二稱名是善三得淺處是應二引證傳云海鹽有溺水同伴皆沉此人稱觀世音偶得一石困倦如眠夢見兩人乘船喚入開眼果見有船人送達岸不復見人船此人為沙門大精進(云云)三觀解者果報水至二禪惡業水通三界煩惱水通大小乘如地獄鑊湯沸尿屎醎海灰河流漂沒溺餓鬼道中亦有填河塞海畜生淹沒衡沒波致患脩羅亦有水難人中可知水灾及二禪沉瀁無崖是時若不稱名尚不致淺處何況永勉次惡業水者波浪愛欲因緣之所毀壞澍入三惡道中忘失正念放捨浮囊見思羅剎退善入惡即是水漂何必洪濤巨浪若能一心稱名即得淺處三煩惱水者經云煩惱大河能漂香象緣覺愛欲之水增長二十五有稠林老水波蕩惱亂我心暴風巨浪有河浀復沒眾生無明所盲不能出涅槃彼岸何由可登二乘人修三十七品運手動足截流而去三果名淺處無學為彼岸支佛通別各有淺處及彼岸圓人得六根淨為淺處入初住為彼岸變易中分分是淺處無明究竟盡方彼岸(云云)。

　　第三羅剎難為三一帖文二引證三觀釋帖文又二一明難二結名難中為五一舉數二明遇難之由三遭苦四明機五明應初人數者舉百千總數不定判多小以入海求珍結伴無定數雖不定數終不可獨往故舉百千賢愚經云田殖百倍商估千倍仕官萬倍入海吉還得無量倍故入海也次遭風是難由樓炭云巨海有七種似寶一百二十種真珠寶黑風者請觀音云黑風洄波仁王般若云有六色風黑赤青天地火也受陰身經明五風阿含亦云有黑風風加以黑怖之甚也羅剎是食人鬼人屍若臰能咒養之令鮮復有噉精氣鬼又人心中有七渧甜水和養精神鬼噉一渧令頭痛三渧悶絕七渧盡即死一人稱名餘者悉得脫者同舟憂感体否是共散口不同唱心助覓福故俱獲濟是均二引證者傳云外國百餘人從師子國汎海向扶南忽遇惡風墮鬼國便欲盡食一船眾人怖稱觀音中有一小乘沙門不信觀音不肯稱名鬼索此沙門沙門狼狽學稱亦得勉脫三觀釋者華嚴云嫌恨猛風吹罪心火常令熾然吹諸行商人墮落惡道失人道善寶及無漏聖財從地獄上至三禪皆有果報風難若風灾起時諸山擊搏上至三禪宮殿碎為微小土當知此時誰能救濟唯一心稱觀世音菩薩以王三昧力或以手障或以口及無量方便令得解脫次明若修諸善惡業風吹壞五戒十善船舫墮三塗鬼國及愛見境中次明二乘人採聖財寶為煩惱風吹慧行船行行舫墮見愛境為見愛羅剎所害若能稱觀世音得脫見愛二輪永勉二十五有黑業次明支佛六度行通別圓變易等入煩惱海採一切智寶八倒暴風所吹飄諸行船墮二邊鬼國用正觀心體達諸法不生不滅入實際中即得解脫(云云)。

　　第四明刀杖難亦為三一帖文二引證三觀釋帖文為三一遭難是苦二稱名是善三應也今言刀杖段段壞者由人執殺具一折一來隨來隨斷彌顯力大二引證者傳云晉太元中彭城有一人被狂為賊本供養觀音金像帶在髻中後伏法刀下但聞金聲刀三折三斫頭終無異解看像有三痕由是得放又晉太元高勾筞陽京人犯法臨刑一心歸命鉺鏁不復見處下刀刀折絞之寸斷遂賣妻子及自身起五層塔在京縣(云云)三明觀釋者非但世間殺具名刀杖惡業亦能傷善業身命煩惱六塵三毒等皆名刀箭地獄即有刀山挂骨釰樹傷身鋸解屠鱠等餓鬼更相斬㓨互相殘害畜生則魚鱗相順強者伏弱牙角相觸脩羅晝夜征戰人中前履白刃衝刀東市等地天共脩羅鬪時五情失守怖畏失命之苦若能稱觀世音若應刑所尋斷斷壞次明修諸善因為三毒刀箭惡業破壞善心割斷戒皮定肉慧骨微妙心髓法身慧命退失墮落失人天道乃至正命若能稱觀世音即蒙救護三毒不傷清昇受樂次聲聞人厭患生死觀三界見思劇於刀箭(云云)次支佛六度行通別圓變易等五住刀箭傷法身損慧命若能稱名即蒙聖應(云云)。

　　第五鬼難為三一帖文二引證三觀釋帖文為四一標處所二遭難是苦三稱名是善四應三千大千滿中者假設辭也若言滿中復更從何處來今言欲來者知是假設也鬼所以畏者觀音有威有恩若非懷恩則是畏威所以聞名尚不能加於惡眼豈容興害心害心惡眼二俱歇也次引證無文三觀解者果報鬼難者地獄道有蔽惡大力鬼惱諸罪人鬼道中力大者惱小鬼畜生道鬼亦噉畜生人中可知如阿含中云有大力鬼忽坐帝釋床帝釋大嗔鬼光明轉盛釋還發慈心鬼光滅即去天主既為鬼所惱何況四王(云云)次修因者如阿含中云婬欲破梵行嗔破慈悲貪鬼惱不盜戒嗜酒鬼惱不飲酒戒乃至十善諸禪亦如是為業惡鬼毀損人天動不動業若能稱名即不加害次明煩惱鬼者見心為男鬼愛心為女鬼歷三界合有九十八豈不遍滿惱二乘人乃至六度通別圓等行人若稱名誦念觀智成就能令見愛塵勞隨意所轉不能為害(云云)。

　　第六枷鏁難為三一帖文二引證三觀釋帖文為四一標有罪無罪二遭難三稱名四應帖文者上臨當被害此定入死自此明有罪無罪或是推撿未定或可判入徒流若判未判俱被撿節聖心平等本救其囚執不論其罪有無也在手名扭在脚名械在頸名枷連身名鏁繫名繫礙撿是封撿繫未必撿撿必被繫繫而具撿憂怖亦深若能稱觀世音者重關自開鐵木斷壞次引證者傳云蓋護山陽人繫獄應死三日三夜心無間息即眼見觀音放光照之鏁脫門開尋光而去行二十里光方息(云云)三觀解釋者地獄體是囹圄鬼及畜生龍檻繫閇等脩羅亦被五縛無勉幽厄若能稱名皆得斷壞也次明修因者故經云妻子以為鏁械錢財以為窂獄王法以為狼𤢎遮礙行人不得修道望現在是果報縛望過去是業若聲聞人者凡夫乃三果是有罪羅漢是無罪雖有罪無罪同在三界獄中五陰繩所縛三相無常撿覆權實上惑名杻定慧上惑名𢬿中道上惑名枷法身上惑名鏁如是等束縛行人不能得脫稱名繫念必蒙靈應若發定慧及發權實法身顯現無明永破即是杻械枷鏁斷入無餘涅槃也支佛六度行通別圓起無緣慈悲薰諸眾生十法界有機即能一切一時而得解脫也。

　　第七怨賊難為三一帖文二引證三觀釋帖文為四一標難處二標遭難人三明有機四明應難處即是大千國土次明難即滿中怨賊滿者假設也國曠賊多聖力能救顯功之至也怨者此難重也賊本求財怨本奪命今怨為賊必財命兩圖若過去流血名為怨現在奪財名賊如此怨賊遍滿大千尚能攘之輕者豈不能救也二遭難人即商主也又為四一明主二有徒三壞寶四涉嶮商者訓量此人精識貴賤善解財利商量得宜堪為商人之主既有商主即有將領諸商人既涉遠所賷者必是難得之貨故言重寶也嶮路或可曠絕幽隘名嶮或值怨賊衝出處名嶮路也三有機者亦四先明一人安慰二勸稱名三歎德四眾人俱稱所以安慰者止其恐怖也所以勸稱名者設其上䇿也所以歎德者奘令定瞻也若不安慰則怖遽障惶雖安慰止怖若不設計唐慰何益故勸稱名雖勸稱名若不歎德設計則心不定瞻亦不勇所以歎德故知此菩薩決定能施無畏決果依憑三義既足俱時稱唱機成獲應即得解脫也南無云歸命亦稱為救我次結口機也顯觀音勢力既大加護亦廣豈止七難而已當知遍法界皆能救護故言巍巍巍巍者重明高累之辭也明觀音力出分段外竪應二土故言重明再沐神應故言高累以是義故故言巍巍二引證者傳云慧達以晉隆安二年北隴上堀甘草于時羗餓捕人食之達為羗所得閇在柵中擇肥者先食達急一心稱名誦經食餘人盡唯達並一少兒次擬明日達竟夜誦猶冀一感向曉羗來取之忽見一虎從草透出咆吼諸羗散走虎因喫柵作一穿而去達將小兒走叛得勉道明住俓過賊難等三觀釋者若果報怨賊者從地獄至第六天皆有鬪諍如阿含云忉利戰不如脩羅索援至第六天如此怨會稱名得解脫次修善時惡色是怨猶如水灰稱名惡退善業成就如闇滅明生次明煩惱怨賊者一切煩惱是出世法怨商主是三師羯磨受戒人是商人無作戒是重寶五塵是怨賊或法是商主商人是徒眾理教是重寶兩遇魔事是怨賊或心王是商主心數是商人正觀之智是重寶覺觀為怨賊或般若是商主五度萬行是商人法性實相是重寶六蔽是怨賊稱名即解脫也(云云)。

　　第二明意機為二初帖文二觀解帖文為二初明意機次結意機意機約三毒為三章章各有三一明有苦二嘿念此兩明機三明離是應也通稱毒者侵害行人喻之如毒又久滯為婬悕為欲嗔恚多者今世後世人不憙見遺教云劫功德賊無過嗔恚華嚴云一念嗔恚起障百法明門又嗔則在聲恚則居心愚癡者邪起諸見撥撫因果謗毀大乘又愚謂迷境癡謂障智二觀解者大經云一切善法欲為其本二乘欲樂涅槃名貪厭生死名嗔不達此理名癡開三毒即有八萬四千具足又未斷別惑菩薩貪求佛法於恒沙劫未曾蹔捨即是貪相惡賊二乘不憙聞其名如大樹折枝之喻豈非嗔相無明重數甚多佛菩提智之所能斷佛性理未了未了者是癡相欲除此三煩惱故常念觀音隨機應赴即得永離(云云)。

　　第三明身業為機為三一帖文二引證三觀解帖文為二一二求願滿二結歎求又二一求男二求女文云女人求男若是無子則絕嗣有子則父母俱欣云何獨標女人求男耶解云女人以無子為苦夫之所棄並婦所輕傍人所㗛又婦有七失六猶可忍無子最劇容惡性妬不能事公姑貪食無子拙無子既苦故標女人求男也德業者明士有百行智居其首若但智而無福則位卑而財貧觸途墂坎智與福合彌相扶顯福則財位高昇慧則名聞博遠故云便生等也求女業者端正七德之初但端正無相者或卑孤少寡相貌不佳今明貌與相相扶彌顯其德端正則招寵愛相則招於福敬故云眾人愛敬(云云)次引證者傳有人姓鬲四月八日生月氏國癡人三觀解者果報求男女者如阿含中地獄已上乃至欲天皆有無子之苦禮拜求願亦能滿心次明修因者先辨法門次明與願法門者無明為父貪愛為母六根男六塵女識為媒嫁生出無量煩惱之子孫此男女不勞願求任運成眷屬也又善權方便父智度菩薩母一切諸導師無不由是生又慈悲為女善心為男等(云云)次應機願滿者若就修五戒而論不殺是仁不盜是廉屬女表定法不妄語是質直不婬是貞良不飲酒是離邪昏此屬男表慧法若不得此五戒男女則失人天道孤獨墮在三途歸命求救五戒完全即男女願滿十善例然修禪時方便修慧精進等三方便為男念一心為女覺觀喜為男樂一心為女(云云)次聲聞五停心觀治嗔用慈治散用息此二為女治貪用不淨治癡用因緣治障道用念佛此三屬男(云云)次支佛者緣方便道起慈悲觀名女慧觀名男若發真緣里名男出觀緣慈名女(云云)六度菩薩有慈悲不斷惑在生死利物名女行六度方便智慧名為男(云云)次通教菩薩既斷煩惱則有智斷緣諦理之慧為男慈悲扶餘習入三界名女(云云)次別教十信菩薩修五波羅蜜福德莊嚴為女智波羅蜜為男三十心名男女詫聖胎初地中道正智開發名男生無緣慈悲心發名女生(云云)次圓教以無緣慈悲種三十二相業名女此女端正有相以中道智慧為男六根清淨名處胎初住慈智男女雙生(云云)。

　　第三勸受持者分文如疏疏上述勝名美德等者此述從品初來但歎持觀音名及感威神之力故云美德未辯其現身說法故今勸持名二格量為四一格量本二問三答四正格量格量本者六十二億舉福田多盡形壽舉時節多四事具足舉種子多今持名號多凡舉四多為格量本也次問答如文四正格量者還舉四少(云云)格四多功德正等持名少田少時少種子少問何意以少歒多答佛眼稱量不增不減四多重倍功德正齊(云云)三結成一時稱名福不可盡大品云一華散空乃至畢告其福不盡如文。

　　有人云佛法二門者圓鏡云一平等門者如妙音得普現色身三昧八萬四千菩薩共得此定也二不等門者六十二億實與觀音等欲令人尊重觀音故於等作不等說例如稱揚諸佛經說禮寶明佛正滅十二劫生死罪禮拘留孫佛滅無量劫罪也。

　　亦未申難者今文正明六十二億菩薩不及觀音應先明數量如何俱云等不等耶。

　　兩俱句邊者今經即是心境俱妙六十二億即是心境俱麤。

　　若二交互句者若境妙心麤則境隨心轉若境麤心妙則境隨心妙也。

　　有云論悞者他意云論與經不同故云論悞耳。

　　但念果德者他人但云唯念觀音果德之身今破意者若唯念果德則不識法身之理應先念應身則於應身即見法報之身則見三身一體於與諸佛等也。

　　若以念法身者意云若念觀音即應報之法身故與十方佛等又今文中從論云受持觀音下乃至功德無差具足無引論一段文卷。

　　疏第二番問者前何緣得名佛答眾生三業顯機為境法身靈智冥應境智因緣名觀世音此義已竟今問云何遊此娑婆世界佛答以普門示現三業顯應應眾生冥機(云云)。

　　疏此聖人三密等者亦名三不護三不護者明觀音住不思議圓普法門實不作意計校籌量不次第經營方施此應即無分別亦無前後任運成就譬如明鏡隨對即現一時等應故言三業不護亦名三無失眾生根機不同深淺有異觀音雖不作念逗機逗機無失契當前人冥會事理故言不失三輪不思議化若示為佛心佛口乃至示執金剛神身亦示金剛心口雖普現色身屈曲利物於法身智慧無所損減淨名云若能分別諸法相於第一義而不動不動而動此乃不思議化也問意業云何示答聖意無能測者若欲示之乃至昆虫亦能得知也。

　　疏應以者答方便力者何以故意地觀機見其所宜宜示何身宜說何法隨而化之故知應以是答意也現身是答身業說法是答口業故知具答三問也。

　　疏凡有三十三身等者束為十法界身文闕二界者指上品云菩薩身或言翻者脫落或依古本正法華文或言觀音即是菩薩身何須更現今依古本為明菩薩義故本體菩薩一界或權或實種種應化義不可闕又無地獄界身今明別判雖無總答中有文云以種種形遊諸國土何得言無釋論云菩薩化地獄多作佛身獄卒見不故遮以此而推應有地獄界身說法也今通約十身四句料簡自有一界身度一界自有十界身度十界自有一界身度十界十界身度一界也若妙覺法身應實報土為舍那佛受化之人純諸菩薩皆求佛道更無異身此一界度一界也若方便土五人同生皆求大乘上文云而於彼土求佛智慧亦是一界度一界也(云云)若寂滅道場稟教之徒諸界不同或人或天龍神鬼等又根性圓別兩異雖諸界不同同見一佛身而為說法者即是一界度多界也若有一界之身但見一界身現不得度則示種種身眷屬圍遶供逗一緣是名多界身度一界也若佛身菩薩身遍作十法界身遍入諸道各令得見同其形像而為說法此是多界度多界也用此四句歷五味時現身皆如此約說法多少者如善財從百一十知識聞諸法門則多人多法為一人說也如淨名云為聲聞說四諦為緣覺說十二因緣乃至為梵王說勝慧為帝釋說無常此一人用一法為一人說若如通教說般若三乘人同稟此則一法為多人說若是一切無礙人一道出生死開佛知見此則多法為多人說(云云)今明三十三身又為八番一聖身二天身三人身四四眾身五婦女身六童男女身七八部身八金剛身一明聖人先明佛身為是應佛為是化佛但聖人逗物具有二義若一時歘有名為化應同始終名為應若尋此文明於應義今文不明真佛妙覺法身究竟極地毗盧遮那乃名真佛真佛淵遠不可說示云何能解(云云)次明應以菩薩得度者或上地下地三藏通別圓等輔佛不同若佛於實報作佛觀音即為實報菩薩形或作方便土菩薩形或作同居土菩薩形赴利鈍兩緣赴利緣者如華嚴中法慧功德林金剛幢金剛藏等赴鈍緣者如彌勒等若佛轉五味法門法門興廢輔佛菩薩亦節節興廢若權若實廣利眾生(云云)次明應以支佛者如文殊二萬億劫作支佛化眾生現身說法次明應以聲聞身者或作三藏或作通教聲聞或作隨五味轉聲聞內秘外現莊嚴四枯四榮導利眾生二明梵身者梵即色天主此名尸棄亦云頂髻瓔珞明四禪皆有王此言梵者應是初禪頂猶有覺觀語法得為大千界主也觀音修白色三昧不取不捨不取故不隨禪生不捨故應為梵王說出欲論四句現身以權引實應以帝釋身者此地居天主也具云釋迦提桓因陀羅釋迦言能提桓只是提婆提婆即是天因陀羅名主能作天主菩薩修難伏三昧不取不捨說種種勝論四句現身以權引實自在天是欲界頂具云婆舍䟦提此云他化自在假他所作以成己樂即是魔王也淨名云多是不思議解脫菩薩住赤色三昧不取不捨應為魔王令諸魔界即是佛界四句現身以權引實大自在即色界頂魔醯首羅也樓炭稱為阿迦尼吒華嚴稱為色究竟(云云)天大將軍者如金光明即以散脂為大將大經云八建提是天中力士(云云)小王身者或云天王為大人王為小人王中四種轉輪王自有大小非四種輪王者名粟散王自有大小中國名大附庸名小傳傳相望今言小尚為王何況其大(云云)長者者有長人之德內合法門十德如譬喻釋居士者多積賄貨居業豐盈以此為名也宰官者宰主義官是工能義謂三台以工能輔政於主故云宰官郡縣亦稱為宰宰政民下也婆羅門者稱為淨行劫初種族山野自閑人以稱之次列四眾釋如前次婦女者不明小王婦女者王家禁固不得遊散化物為難故不作若如妙音即云於王後宮變為女像也童男女者取妙莊嚴二子釋之華嚴童子挊砂嬉戲七明八部者上列大威德天今更舉二十八天等龍有四種一守天宮殿持令不落人間屋上作龍象之耳二興雲致雨益人間者三地龍決江開瀆四伏藏守轉輪王大福人藏夜叉此云捷疾此有三處海嶋空中天上傳傳相持不得食人乾闥婆此云香陰帝釋樂神在須彌南金剛窟住天欲作樂其心動什師云在寶山中住身有異相即上天奏樂阿脩羅千頭二千手萬頭二萬手或三頭六手此云無酒持一不飲酒戒男醜女端在眾相山中住或言居海底掌搏須彌須彌為之岥峨入海齊腰(云云)迦樓羅者此云金翅翅頭金色因以名之此鳥與龍約汝遶須彌令斷我搏海見泥我不如輸子為汝給使汝不如輸子與我噉天力持須彌不斷故龍輸子卵鳥食卵龍不能食三濕生食二胎生食三化生食四云緊那羅者天帝系竹樂神小不如乾闥婆形似人而頭有角亦呼為疑神亦為人非人今不取人非人釋緊那羅此乃是結八部數耳摩睺羅者什師云是地龍肇師云是大蟒腹行也八部皆能變本形在座聽法也金剛非八部數手執此寶護持佛法或言在欲色天中教化諸天即大權神也。

　　經云以種種形遊諸國土者諸名不一橫則遍周十方竪則冠通三土隨機二變現何止三十三身任化逐緣豈局在娑婆世界以種種形總明示現身廣遊諸國土者總明所化處廣度脫眾生總明得益功廣言雖略上義極廣前故稱總答。

　　疏三勸供養者佛答前問先總後別未勸受持佛答後問前別後總未勸供養眾生既荷顯益見色聞聲故勸供養而總別前後者互舉耳。

　　疏初勸者又二先稱美功德如文二從是故下出供養意正由能施眾生無畏從德受名眾生於畏得脫為作此名德既無量名亦應多不可說不可說也。

　　疏奉命者眾寶間珠共為嚴飾也若依瓔珞經初住銅寶瓔珞乃至等覺摩尼寶瓔珞今無盡意位高那忽止直百千兩金答此略言百民萬姓耳實不啻堪此也觀解者以事表理頸者表中道一實之理以眾多無著法門莊嚴寶相如瓔珞在頸解者表菩薩為常捨行故一切願行功德乃至佛智菩提涅槃亦不住不著無依無猗故言解也大集云戒定慧陀羅尼以為瓔珞莊嚴法身也百千是十萬此表一地有萬功德即十萬也法施者舊云如法施重法施求法施學法施皆名法施無盡意重法故施也今明如法施也正以財通於法名財即是法財即因緣生法即空即假即中三諦一心一切具足於法平等於財亦等如此施者即是法施不肯受者事解無盡意奉命供養我未奉命那忽輙受亦是事須遜讓觀解者不受三昧廣大之用故無所受重曰愍我等者或可請上愍下或可地位相齊故相愍或可我為四眾故施仁愍四眾故受以無所受而受諸受佛勸愍者即是愍一切眾生及四眾也正以菩薩為物故施為物故受二分者表事理二因奉二佛者將二因趣二果也理圓即法佛事圓即報佛二佛表二果也。

　　經觀音偈者圓鏡云羅什本經元無此偈以囑累品後亦無偈故梵本之中具有此偈按續高僧傳云隋時闍那堀多於益州龍泉寺為譙王宇文德譯諸德製疏並不釋偈今因講次但加文句矣文二先問具足下答答文三先誡聽二答問三舉二菩薩德齊假使下二正答問有三一先明冥益次從具足下明顯益三從諍訟下重明冥益又就第二顯益文又三先明化他次真觀下二歎自德無垢下三重明化他也妙音下第三舉二菩薩德齊文又三先舉勝人是故須常下二勸念觀世音淨聖下三勸禮勸禮又三先以無救具一切下二明能度是故須頂禮下三結。

　　經慈音妙大雲者字誤也梵云梅怛利末那三藏翻為慈意妙大雲秀親問今時解梵語僧云慈意妙大雲此翻最勝當用之今師於偈頌大分為五初一行頌上無盡意問次三行頌上佛答三十三行頌上七難四三行頌上結別開總等文五七行頌上持名勸供養結名等文依今分文甚與上長行文合矣。

　　經還著於本人者問何故呪咀毒藥還著本人答凡呪殺人皆屬鬼神部若殺人不得必却殺呪師如譬喻經中田家本持五戒有渴梵志詣於田家乞飲田家緣事不暇與飲梵志置恨使鬼勅之彼人辱我往彼殺之有羅漢聞之往語田家今夜明燈勤三自歸誦守口攝意身莫犯如是行者得度世之偈慈念眾生必得安樂田家如教鬼不得便却擬害彼其法爾故以羅漢力蔽梵志身令鬼不見於是田家悟道梵志得活即是其事。

　　經真觀者空觀也清淨觀者入假無染即假觀也廣大智慧即中觀也謂中體無邊故云廣大也。

　　經海潮音者若有念者菩薩即應而不過時如潮不過限也。

　　經勝彼世間音者如上釋名中云勝有為世間無為二邊生死世間方稱觀音之德。

　　疏聞品功德者文云聞是觀世音者是聞上冥益一段問答也普門品者是聞顯益一段問答也自在業者若是凡夫之業為愛所潤有漏因緣不得自在觀音為調伏十法界示此三業慈悲力潤隨感受生不為煩惱所累故言自在業為中道第一義諦所攝於二諦中得自在。

　　經云皆發無等等至心者然發心有三一名字發即五品弟子二相似發是六根清淨三真發心即初住已上此發心是真發心也故大經云發心畢竟二不別如是二心前心難今發初心等於後心初心難發心故言無等等於後心名無等等。

　　寶雲經云菩薩有十法者一者如地廣大無量無邊菩薩亦爾二者如地為眾生依止所欲稱意菩薩亦爾三者如地無好無惡不忻不恨菩薩亦爾四者如地受大雨菩薩亦爾而受諸佛法雨五者生草木為眾生所依菩薩亦爾一切眾生修行皆悉依之六者一切種子依之而生菩薩亦爾生一切法七者能生眾寶菩薩亦爾能生眾德八者出生眾藥菩薩亦爾能出法藥九者大風不動眾生莫虧菩薩亦爾諸緣不能動十者師子等吼而不能驚菩薩亦爾諸外道等而不能驚非不一途而闕約教。

　　須辨其旨者教雖不傳聞法不無秘密得益若方等下出其旨相也。

　　或品似大者此約共部說如方等般若中即色是空空即是色似相融相入不可思議而猶有得小益者文云似也。

　　或品似小者指方等中多有此相也或兼大小等者此約共教說也。

　　以向來三義者從以部共故下文是謂皆具顯密及不定意也。

　　以成大車者空為高爾白牛假為廣智具度高廣不二即是中道以為車體也。

　　次約初心緣畢竟理者初心淺而理深故云竪也。

　　釋陀羅尼品

　　疏此飜總持者應用總持二字通冠四悉無非總持又初世界文總持二字總持遮惡總持眾善故屬世界也。

　　生云近識者生云其因緣歷數符若影響吉凶禍福豈可避哉但云言理說妙絕群庶致令近識受持心薄故寄之呪術以敦時情也注云幽顯等者注云夫憑理虗心則三界非染虎經通化則百神可彰既幽顯恊讚故曰陀羅尼品幽謂鬼神等顯謂藥王等。

　　本不合翻者意云呪但須念持亦不為專緣文義念若有功則有感驗所以不翻。

　　若全不可翻者許與復斥翻既無益何故飜之今家不翻良由此也。

　　疏眾經開遮下亦具四悉隨相配之以釋前四言開遮者用不等耳。

　　疏那達居士下未見所出方等陀羅尼經云文殊師利白佛言世尊佛去世後若比丘比丘尼若菩薩若沙彌沙彌尼優婆塞優婆夷毀犯諸戒云何當滅如是等過佛言善哉當為汝說四番陀羅尼一一悉明滅罪法度(云云)請觀音經云毗舍離國一切人民遇大惡病一者眼赤如血二者兩耳出膿三者鼻中流血四者舌噤無聲五者所食化為麤澁爾時世尊令月葢長者等請彌陀佛觀音勢至於是彼佛及二菩薩受其請故到毗舍離住立門閫放大光明觀世音菩薩為說救護眾生陀羅尼毗舍離人平復如本於時世尊又謂說消伏毒害陀羅尼觀音受請說已作如是言一切毒害一切惡鬼及虎狼等聞此呪時不能為害破梵行人作十惡業聞此呪時不能為害還得清淨爾時世尊為擁護受持此經及觀世音菩薩名者故自說灌頂言祥陀羅尼。

　　疏大明等者大品既云般若是大明等即是別歎三智一切智知空空體明淨法界遍朗故曰大明道種智知假遍知法界世出世法恒沙種類不差不滿了了別知無能逾勝故曰無上一切種智知中中理無等種智與之相應故曰無等等也又此三呪名三般若實相般若與諸佛同體名一切種智觀照般若與諸佛同意名一切智文字般若與諸佛同事名道種智此既歎說三智三般若不同上來別有所主故云非治病等呪者屬對也以秘妙之言相屬成文故也。

　　總用總持等者將此總用等四次第以對四悉釋大明呪等。

　　別對三教者以般若部通三教故大明屬通無上屬別無等等屬圓亦是三觀般若則通三今唯開顯一實故也。

　　復名為通者亦是通三教耳。

　　增益等者誦增益差根增益壽命等。

　　攝召者攝召鬼神也。

　　疏勿乖於教者意今是治病者須依治病等今經專為護法也。

　　疏如王索先陀婆者一名四實行時索給馬食時索給鹽飲時索給水洗時索奉器譬呪智臣譬諸菩薩無識譬凡夫。

　　疏下例有三如文者勇施沙門持國三無佛印可雖無佛彰言印定應是嘿印矣藍婆(云結縛)毗藍婆(云離結)曲齒(云施積)華齒(云施華)黑齒(云施黑)多髮(云被髮)無厭足(云無普)持瓔珞(云持華)臯諦(云何所)又曲齒等亦是從相及所執為名。

　　疏震銘其背者此土人被霹靂死背上云市中用小斗五字皆不著中央直書此土無人識者西國婆羅門來見即識著中央一直書則成五字矣。

　　釋嚴王品

　　疏云出佗經者謂藥藏菩薩經彼經飜譯甚質今疏取意調彼經文以出求法之相非全錄彼經文。

　　疏甘露未沾者未得法華教下諦理之旨沾心也。

　　疏云𠷳刻者日影也刻者周禮有挈壺氏掌漏刻懸一壺而成水下安示水器壺有小孔漏滴其水於下器中器內有竪木刻為百刻水浮竪木其刻漸出竟一日夜百刻方盡仍於木上為二獸形以正十二時也今國家用之。

　　疏云一飡喀喀者列子曰東方有人焉曰爰旌目將有適也而餓於道狐父之盜曰丘見而下壺飡以鋪之三鋪而後視曰子何為者也曰我狐父之人丘爰旌目嘻汝非盜耶吾義不食子之食也兩手據地而嘔之不出喀喀而死亦云出十六國春秋云爰旌目長路而行質粮乏絕困餓委地遇胡盜文與之食良久精目方能視人乃見盜父問曰君是何人答云故丘之盜也精目遂手據地吐其食曰吾終不食不義食也。

　　疏十旬九飯者魯有子思孔仲尼之孫也博學精敏英明美才高蹈全德安食不仕乃十旬唯九飯事現史記其樂於道安於貧不以軒冕為心則雲霄之志屈矣(里巷之門)。

　　疏慍(於問反怒也惠也怨也)。

　　疏無忘者不遺也。

　　疏苟者且也意云我等非其求法人乎。

　　地非其處乎者古人修道皆擇地而居則使安神進行矣愀(子小反隘)。

　　疏其誠者誠約信也亦立也謂得其道立也。

　　疏功由此王者此從後說故云此王若從初說應云功由此人也。

　　疏云而復邪見者應是推理之邪若是鈍使邪見未必易悟。

　　疏紫臺者前品經云入七寶臺七寶之中金居其首即紫磨真金也。

　　得聖前却者三人前得一人後得耳。

　　又利物多端下約本迹釋。

　　邪正異轍者二子及母以正化嚴化也。

　　今從示迹者若從示迹本是大權若從得道已說則成兩量重得四聖名也。

　　王及能化者三人為能化王為所化王於宮人王為能化也。

　　有稱歸心者是何𡡤國王也勝鬘夫人是末利夫人女嫁有稱王其母送書與女具說佛相好等女得書讀竟即說偈云如來妙色身等說已佛即於空中現等夫人教國中女人七歲已上發菩提心王教國中男子七歲已上皆發菩提心等(云云)。

　　疏六度四弘者文誤應云四等經云慈悲喜捨是也餘經指此為十波羅蜜未如未曾有因緣經中先說六度次說四無量心次第說竟又總釋云眾生無量故慈悲喜捨皆悉無量遠前六度名十波羅蜜總稱一切菩薩行願也。

　　餘三合在七度內者智在般若力願合在禪度內也。

　　疏今經指十度為正者經云久修菩薩所行之道所謂檀等。

　　疏常宣正法者說前四味於王緣弱為正法也。

　　疏論議者謂共母論量商度此事也。

　　疏子白母時至者說法華經是五時畢故云時至也磓砧者二子如磓母如砧父王如器皿又二如磓王如砧宮中八萬等如器皿也。

　　經我等是法王子者已得無生忍竟故云也。

　　經或聽者言或者亦且進退恐化不得故云或也。

　　疏狹而且陋者不具十八名狹但是邪變名陋十八變闕二應云在地而滅及忽然在空。

　　經我等為父已作佛事者父心已轉菩提心已發信受妙法華經故云佛事。

　　疏歸一實相如前者如三周開顯是。

　　疏即秘密藏者三德秘藏三世諸佛皆集其中也。

　　經云四柱寶臺者表王等當證開示悟入常樂我淨之果也床是所依表畢竟空理以為所依所依即座也天衣表寂忍稱理柔和忍辱衣其上有佛表大慈悲之室良由境智相稱故能應現無窮。

　　經放大光明者復表一實智光照破諸愚闇也。

　　經成就第一微妙之色者以供養是色故表以色微妙。

　　經云精勤修習助佛道法者上二子既修正道已次方云乃至三十七品等今父王為偏著依正而復邪見是故先修無作道品以為助行何但修於無作道品亦兼修餘三教以為助治所以三十七品之初念處之觀先破四倒破邪見等並亡助治力大疾得菩提所以先修方修於法華三昧及十度等正行(云云)。

　　疏善知識者有善法故何等善法所作之事不求自樂常為眾生而求於樂見他有過不說其短口常宣說純善之事以是義故名善知識。

　　疏實際者大品云法性實際是善知識。

　　疏若貞良妻者謂內肅禮儀外無譽毀營估家事以給所須即外護也。

　　疏如宗親財者親能成我財能資我常相隨逐即同行義。

　　疏如商主導者主達通塞寶所可期即教授義。

　　疏如子臥父懷者約理也境發於智即如子智還契境如臥父懷此則借小名而成開顯之義。

　　經云今佛前光照莊嚴相菩薩者妙音品初云釋迦牟尼佛光照其身等是則指釋迦名今佛也此品望上上名為前莊嚴相者上云是菩薩目如廣大乃至身真金色無量百千功德莊嚴威德熾盛光明照曜諸相具足即其相也是故疏云婦者妙音是也。

　　經一切世間諸天人民亦應禮拜者令一切天人禮拜識二菩薩名字人也。

　　經云得法眼淨者准度無極集經云有求聲聞乘心開意解有志求大乘得法眼淨又大莊嚴論云見道所斷煩惱菩薩爾時遠塵離垢得法眼淨今聞開顯分麤惑先除例同彼論釋。

　　釋普賢品

　　疏遍吉者遍故名普吉故名賢也。

　　問華嚴至如如若彼經云普賢身相猶如虗空依於如如不依佛土大論亦云是遍吉菩薩一一毛孔出諸佛土及菩薩遍滿十方以化眾生無的處所矣。

　　疏纔僅也。

　　疏幾(巨衣反近也)亦有機音亦有紀音。

　　疏自在理一者約所證邊屬理一也。

　　疏神通者行一者修行以神通為本又神通動作皆修行之相。

　　疏威德者我也者以得理故威德則盛也。

　　疏名聞者淨者以行淨故名聞遍於法界。

　　疏言說如此者意云說時如上次第對於四德應知即一具四故云自在等。

　　隨去者皆云隨者圓四德力不謀而運故謂之隨。

　　疏流起者任運水流雲起也。

　　此是心力者謂龍心力也。

　　法力者法爾力也。

　　眾生力者謂眾生機感力耳。

　　不思議力者得一實不思議理故有難思之用也普賢亦爾具四德力故來勸發也。

　　疏光光無極者謂明明無極也。

　　疏佛護念者昔護今開也。

　　疏殖眾德本至入正定者眾善得理而能生成無德不備故云德本亦是正定聚者即照而寂安王三昧稱為正定一切三昧悉入其中謂之為聚即雙照意也。

　　疏不亂不味者約於定智用論於雙非不亂不味二是定用不取不捨二是智用論解脫力也。

　　疏又佛護念是開佛知見者中道初開為佛所護示本了因故般若對示真道迴向極果必能廣利群生故大慈名悟佛之知見即正定聚況一俱云入名義最便。

　　疏入正定聚至如來衣者寂滅忍衣方名正定體遍法界為佛所護念即從所覆為衣也。

　　疏殖眾德本是坐如來座者畢竟空知是眾德本若非久殖德無由生。

　　疏發救眾生是誓願安樂行者上文云其人雖不問不信是經我得阿耨菩提時隨在何地引之令得住是法中(云云)。

　　疏入正定聚是意安樂者上文云嫉恚違慈悲之心非化他之法諂狂乖智慧之道非自行之法乖心成心成惱心安空理破偏執諍故意安也。

　　疏殖眾德本是口安樂行者文云觀諸法空是眾德本所取著心苟執不逆人意不違法相則不說小乘法答但以大乘而為解說也。

　　疏護念是身安樂者上文云蒙佛護念身無危險故安心無憂惱故樂身安心樂故能進行又上文云身體及手足靜然安不動其心常恬怕未曾有散亂等(云云)。

　　則以空座為般若者此取能空為般若也廣如法師品末云修如來室是大慈悲若就同體即法身也若被眾生即是解脫能令眾生會於體即是般若修如來衣者若就所覆即法身也若就能覆嚴身即寂滅忍也若就和光利物即解脫也若就能坐即般若也若就所坐即法身也身座冥稱即解脫也。

　　體宗用者衣體座宗室用也。

　　經云即得三昧者按普賢觀經所謂諸佛現前三昧得是三昧見十方佛及妙國土了了分別(云云)。

　　疏旋假入空等者專約體法相似入於圓妙之空入假准此言。

　　疏二為方便等者明法音方便陀羅尼在於似位雙用空假為入中道法音之方便也而云得入中道者顯此方便是中道因非謂已入故玄文云經明三陀羅尼但名似道未是真道(云云)又復應知衣座室三以為能弘之方法開示悟入以為所依之法也。

　　疏常手得是經者他意云能行四法則經卷常在心手也。

　　開示等四句而為四釋者述於方便品中開示悟入而為四釋謂約位乃至觀心也。

　　有人至此等者圓鏡引云依普賢觀經行法有五列五法竟結云此由罪有輕重根有利鈍故今言三七謂上根人後加四例通於中下由此得知普賢觀經同於勸發品也。

　　經正憶念如說修行者如上五種法師及三七日等是修行之相也。

　　疏述成意足者若將此文述前第三覆以神力其文則足看其文勢只似先敘示身教法意耳又與上文不多相稱則成欠其一文左溪文句亦云今不述覆以神通力也。

　　非玄文等者玄談教旨無非妙心即導義也止觀乃依經修觀軌則行人分到寶所故名達也此疏即分節文句軌範弘讚觀誦合理方得名持雖三不同意存修入故云非一家無以進也。

法華天台文句輔正記卷第十(終)


