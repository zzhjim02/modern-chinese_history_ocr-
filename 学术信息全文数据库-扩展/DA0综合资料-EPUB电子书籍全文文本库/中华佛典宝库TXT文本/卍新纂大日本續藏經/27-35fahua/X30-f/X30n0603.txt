卍新纂大日本續藏經第 30 冊 No. 603 法華經合論


　　法華經合論目次卷第一序序品第一方便品第二卷第二譬喻品第三信解品第四卷第三藥草喻品第五授記品第六化城喻品第七卷第四五百弟子品第八人記品第九法師品第十見寶塔品第十一提婆達多品第十二勸持品第十三卷第五安樂行品第十四湧出品第十五壽量品第十六分別功德品第十七卷第六隨喜功德品第十八法師功德品第十九不輕品第二十神力品第二十一囑累品第二十二藥王品第二十三卷第七妙音品第二十四普門品第二十五陀羅尼品第二十六嚴王品第二十七勸發品第二十八䟦

　　法華經合論目次(終)

　　No. 603-A 鐫法華合論序

　　上遡天台下及蕅益施註於玅經者不為少各自披新獵異此立彼破始涉徒讀之三四過而不通未見如石門圓明禪師合論能就自己所證向不說破處說之者會有印氏將梓以傳余頷之曰足是為講經者之點眼藥便加國字訓於其傍畁之然比年以抱痾故氣懦不能參詳互校於罪我者所不暇計敢告諸方幸下鉛筆焉刻成歲在壬午重自京華歸于東奧之春也。

　　仙臺龍寶比丘實養長與題於洛之智積輪下

　　No. 603

玅法蓮華經合論卷第一

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經

　　論曰心法之微玅分別語言所不能形容然則終不可見之歟曰唯以方便設象以達其意使學者自求而得之為可見也此三世如來法施之式十方菩薩悟入之因夫眾生難見者自心習見者蓮華指其習見之象示其難見之玅故以經名玅法蓮華其寂滅靈知之體廣大光明之用隨其所知之量寓於七卷之文二十八品之義應機而答稱性而談無詳略無麤玅皆象也蓮之方開已有子子中已有蔤三際同時也以之觀自心則知古今圓於一念在華嚴經則曰智入三世而無來往蓮之子既已分布又會屬焉以之觀根境則知能所分而不斷在般若經則曰無二無二分無別無斷故由是論之則古今圓於一念者三世之蓮也能所分而不斷者十方之蓮也至於佛出廣長舌相放無數光謦欬彈指聲震三千大千手摩微塵菩薩之頂久已滅度多寶佛塔忽然現前三變淨土各十方分身佛畢集微塵菩薩隨佛語聲從地涌出而云在處有說法華經寶塔皆現當見我與多寶及分身佛則非神變示現皆自心常分之象也是意也豈特見於此經華嚴入法界品毗目仙人執善財童子手即時善財自見其身往十佛剎微塵數世界中到十佛剎微塵數諸佛所見彼佛剎及其眾會諸佛相好種種莊嚴乃至或經百千億不可說佛剎微塵數劫乃至時彼仙人放善財童子手即自見其身還在本處善財自見其身到十佛剎微塵數佛所者十方不隔也或經百千億不可說佛剎微塵數劫者三世不移也學者於此能見不傳之玅則名報佛恩經如織經經常而緯變所言為經而已緯焉以成則經所不能言也。

　　玅法蓮華經序品第一

　　如是我聞一時佛住王舍城耆闍崛山中。

　　論曰梁西域僧真諦曰依微細律阿難當升座結集法藏之時其身如佛具足相好大眾仰瞻生三種疑疑從涅槃起更為眾生說法疑他方佛來此說法疑阿難成佛為眾說法為除此三疑故阿難稱如是我聞一時於是三疑頓釋住王舍城耆闍崛山中者說此經處也摩竭國王於其地作舍而城之名王舍城耆闍崛此言靈鷲山形如之其山在王舍城南。

　　與大比丘(至)心得自在。

　　論曰比丘此言淨乞食言破煩惱言能持戒言能怖魔阿羅漢此言賊破言應供言不生皆以一名而含多義於此稱比丘而曰大者以一切眾中之奇英天人所宗敬能勝九十六種議論故諸漏則欲漏色漏無明漏由有漏故有煩惱夫能修無漏法證無漏智則其神無隙而煩惱不能入矣結使流則受扼縛葢見纏等皆煩惱也以其固結難盡故謂之結若無三漏之因則無三有之果三有三界之別名也聲聞未逮菩薩利他之功逮得己利而已難盡者盡則心得解脫而自在矣無復煩惱則賊破逮得己利則應供盡諸有漏則不生也此特槩敘萬二千眾之所證而其魁壘秀出者又名標而次于下文。

　　其名曰阿若(至)與眷屬俱。

　　論曰阿若多此言解義其名也憍陳如此言火器其姓也世事火天因以為姓摩訶迦葉此言大龜其姓也其先有龜國之瑞而於諸迦葉中德臘俱高故以大別之優樓頻螺此言木瓜林伽耶此言城那提此言河此三迦葉兄弟也而其所居之處曰林曰城曰河也舍利弗此言身子其母身儀美好故世猶以子名之大目犍連此言萊茯其姓也萊茯其先所嗜故摩訶迦旃延此言文飾其姓也阿㝹樓䭾此言無貧亦言如意劫賓那此言房宿父母禱此星而生因以為名憍梵波提此言牛相離婆多此言室星畢陵伽婆蹉此言餘習有慢習者薄拘羅此言善容摩訶拘絺羅此言大膝難陀此言喜孫陀羅難陀此言艶喜富樓那此言滿其父也彌多羅尼此言慈其母也從父母得名者也須菩提此言空生生時其家倉廩器皿皆空故阿難此言慶喜羅睺羅此言覆障能食月謂我法如月此兒世世能覆障我不即出家世世障我我世世能捨也夫言有學則漏未盡而在學地者無學則是阿羅漢同在此位者以有潛行密用非眾所知識者則又別敘之摩訶波闍波提此言大愛道尼此言女佛之從母而乳己者耶輸陀羅此言華色如上所敘名氏譯有訛略如阿若憍陳如具云阿若多憍陳那那之為言男也佛成道時最初悟解此姓多女故稱男以別之又譯曰已知亦解義之訛也如離婆多具云頡麗伐多又譯假和合以其義較室星則大相遼智度論曰此比丘緣宿空亭見兩鬼爭屍悟身假合則室星之譯可疑也如迦旃延具云摩訶迦多衍那此言大剪剃種男葢先世工刀籋因以為姓而曰文飾則為太略耳如舍利弗具云舍利弗怛囉亦云鶖子亦云珠皆以其母目媚好故方其娠於母母之辯慧已勝其舅拘絺羅拘絺羅曰此兒生必易我發憤為學無剪爪之暇者是也。

　　菩薩摩訶薩(至)八萬人俱。

　　論曰阿耨多羅三藐三菩提此言無上正徧正覺陀羅尼此言總持於無上正徧正覺則曰皆不退轉於總持乃至轉不退輪則曰皆得夫所謂皆得不退轉者如金出鑛不復重鑛如木成灰不復重木至於供養諸佛則曰植眾德本植之為言壅培之謂也善入佛慧則曰以慈修身修之為言增益之謂也壅培增益則十地菩薩長養大慈大悲之法此諸佛稱歎之辭也而無著菩薩論分為十種不退轉義是大不然諸佛既稱歎之矣則當示以智悲及六波羅蜜故曰通達大智到於彼岸葢言大智則兼悲言彼岸則兼六波羅蜜金剛般若經曰所有一切眾生之類乃至我皆令入無餘涅槃者悲也如是滅度無量無數無邊眾生實無眾生得滅度者智也菩薩於法應無所住行於布施施名檀度檀度通於六度天親菩薩釋曰檀義攝於六資生無畏法此中一二三名為修行住以是知菩薩欲以方便度諸眾生越生死流到涅槃岸必先悲智欲具足萬行莊嚴智地必先六波羅蜜故以十八大菩薩證成前義文殊師利智也觀世音悲也以知見力震動魔宮故名得大勢念念不與世間心合故名常精進虗空可殞我無疲厭故名不休息以此三位證成精進也見乏受用以資生施故名寶掌見病緣苦以無畏施故名藥王見流轉苦以法施故名勇施以此三位證成檀度也嚴淨毗尼如月初現故名寶月隨順無欲修淨戒度如月之光全是月體故名月光諸戒定慧及婬怒癡俱是梵行如月臨照不擇穢潔故名滿月以此三位證成戒度也離沉掉故獲變化定故名大力三摩地中光嚴住持故名無量力以此二位證成禪度也已盡世間心故名越三界善守護心城故名䟦陀婆羅䟦陀婆羅此言善守以此二位證成忍度也初登滿覺猶名智相故名彌勒莊嚴智相令不住故故名寶積合是二法以濟羣生故名導師以此三位證成智度也然金剛般若經之敘六度必自檀度以及戒忍此獨不然何也曰經示一佛乘欲凡夫實證故實證必藉精進之力所以六度之首弁以精進以致其意焉。

　　爾時釋提(至)二千天子俱。

　　論曰華嚴經曰三千大千世界初始成時先成色界諸天宮殿次成人及餘眾生諸所住處四天王天鄰於日月者居須彌山之半腹出海四萬二千由旬日月自其宮前繞旋以照四天之下自其上以至忉利天尚四萬二千由旬葢帝釋所居之處山之頂也其四隅八天共三十二而帝釋主之經言釋提桓因此言能作謂能作忉利天主故即華嚴經所謂帝釋也名月普香寶光三天子者帝釋之臣如世卿相等四天王者帝釋之衛臣如世武將等自在大自在二天子者六欲之樂變化天及他化自在天也此敘欲界來眾至於色界則瑜伽論曰有十八處謂梵眾天梵前益天大梵天此三由䎡中上品重修初淨慮故經言娑婆世界主梵天王尸棄大梵者是此勝流娑婆此言堪忍梵此言離欲尸棄此言頂髻此敘色界初禪來眾瑜伽論又曰小光無量光極淨光此三由䎡中上品重修第二淨慮故經言光明大梵等是此勝流此敘二禪來眾特不敘兜率炎摩諸天何也曰智度論曰欲界四王及忉利天所依止地近佛故佛生時苦行時得道時轉法輪時常來供佛餘四天宮殿在虗空五欲之妙染著深故不來耳兜率雖利根自有補處說法故亦不來梵天雖遠以離欲故愛法情深請佛轉法輪故來以智度所論觀此經知五欲之為害也甚矣諸天值佛出世且為之障而不聞法矧佛滅度之後六趣之異生乎。

　　有八龍王(至)百千眷屬俱。

　　論曰八龍各因其所寓得名龍豈累於名哉或以德或以威或以海或以池難陀此言歡喜䟦難陀此言善歡喜二龍兄弟也以靈感故風雨時若人心喜悅因以為名娑伽羅此言醎海和修吉此言多頭德叉迦此言現毒阿那婆達多此言無熱惱第八地菩薩為之摩那斯此言慈心將雨則雲陰七日候眾生事辦乃雨優鉢羅此言黛色蓮華如慈心歡喜則寓於德多頭現毒則寓於威無熱惱黛色蓮華則寓於池娑伽羅則寓於海然龍無耳何能聽法哉曰人其龍形則能之華嚴經曰文殊師利化入人間覺城東大塔廟處轉說此經號普照法界修多羅於大海中有無量百千億龍而來其所聞法已深厭龍趣發大菩提心得不退轉言無量百千億龍而來其所足矣必曰大塔廟處轉說此經何也曰塔廟寂滅則說無所說諸龍無耳則聞無所聞故也。

　　有四緊那羅(至)百千眷屬俱。

　　論曰有世間之樂有出世間之樂出世間之樂法樂也四緊那羅是也世間之樂四乾闥婆是也緊那羅此言人非人又名疑人以其人而角見者疑其為人也耶非人也耶天帝法樂之神倚聲奏四諦之法故名法奏十二因緣之法故名妙法奏六波羅蜜之法故名持法乾闥婆此言尋香謂其以香為食樂者竿木等伎樂音者鼓節絃管美者艶姬妙舞美音者皓齒清唱舊說絲不如竹竹不如肉以其漸近自然四者俱以王稱而執樂解藝則有男女之異鳩摩羅什曰緊那羅王天帝俗樂神寧有奏四諦十二因緣六波羅蜜而名俗哉什雖博聞然不能折之以理亦多誤也。

　　有四阿修羅(至)退坐一面。

　　論曰阿修羅此言無酒常採華醞海以為酒魚龍業力故味不能變於是大怒誓不復飲婆稚此名被縛為天帝以五物繫其頸佉羅騫䭾此名廣肩膊廣又勇徤便於涌海毗摩質多羅此言淨心能波海出聲帝釋之姻家羅睺此言障持以手障日月者也十地經曰有五類一極弱者住人間山林西方山大深窟有非天之宮又譯阿素洛此言非天也二妙高山北大海之下二萬一千由旬有羅睺之宮三又二萬一千由旬有勇徤之宮四又下二萬一千由旬有華鬘之宮華鬘此言綺畫以文其身五又下二萬一千由旬有毗摩質多羅之宮凡八萬四千深於須彌矣迦樓羅此言金翅鳥翅作金色張之直三百三十六萬里觀海之龍命將盡者以翅劈海取而食之以威勝等類讋諸龍故名大威德以身大於等類故名大身以所食龍足已之意故名大滿頸有如意之珠故名如意韋提希此言思惟即阿闍世王母也阿闍世此言不生怨即摩竭國王以母名子故曰韋提希子。

　　爾時世尊(至)身心不動。

　　論曰經文起伏頓挫為兩段而其辭互見但是一意何則既言說無量義以教菩薩則義以無量言之豈於眾集之頃便曰說此經已乎又言入於無量義處三昧義無實相而曰有處乎茲可疑也華嚴論曰佛在摩竭提國阿蘭若法菩提塲中始成正覺於普光明殿入剎那際三昧明以法界身為定體無三世性故從兜率天下降神及入涅槃七十九年住世轉一切法輪總不出剎那際以此三昧圓通始終非三世古今故以論較此經七十九年住世轉一切法輪總不出一剎那際則眾集之頃尚為廣長時分以法界身為定體無三世性故則無量義處非多多無數之量也學者當深觀之。

　　是時天雨(至)一心觀佛。

　　論曰摩訶此言大曼陀羅此言適意曼殊沙此言柔軟謂天華柔輭適悅人之意耳東涌西沒南涌北沒中涌邊沒謂地動驚震使達法相之虗誑耳佛與大眾儼然寂住而天地為之變動則知一切法即真故無情無情之異肇論曰玄道在乎妙悟妙悟以即真即真則物己同觀物己同觀則彼己莫二是以天地與我同根萬物與我一體經將廣明其意於此微見其端而已優婆塞此言近事男優婆夷此言近事女夜叉此言輕捷摩睺羅伽此言大蟒腹行之類也仁王經曰十善菩薩發大心長別三界苦輪海中下品善粟散王上品十善鐵輪王習種銅輪二天下銀輪三天下性種道種堅德轉輪王七寶金光四天下經言小王轉輪聖王等者不欲略諸小王耳。

　　爾時佛放(至)起七寶塔。

　　論曰以東方萬八千世界下至阿鼻地獄阿鼻此言無間上至阿迦尼吒天阿迦尼吒此言礙究竟無不周徧則此世界亦廣大矣乃現於一毫相光之中乎六趣異生自其緣業之善惡至其受報之好醜比丘菩薩行道以至於作佛諸佛說法涅槃以至於起塔則此歲時亦長久矣乃見於一念之頃乎經之意明如日星而文字之師為之疏釋方毛數名相瑕求義理雜然而興雲升烟聚雷馳電走使學者四方易位昏昕莫辨為可歎也眉間之光如指井以示渴者告以水之所在也反愛其欄楯之巧甃砌之工又以夸於人是豈能止渴也哉華嚴論曰一剎那際三世互參乃至無量劫海依今而住不移時也一切聖賢知此而得道情想妄見三世者不知智為先導則能知之由是以觀則十方器界皆顛倒所持三世根身皆情想所見所謂無上妙覺徧諸十方出生如來與一切法同體者固自若也佛以方便光照一方便知十方悉亦如是如甞一臠知鼎味不必盡鼎而食也經但舉東方則可以知餘諸方此示器界也舉器界則可以知根身欲學者互見而自明之耳舊疏曰西域以東為上經被佛性大乘根機不被餘乘根性故如日之出先照高原佛故先度上根失經之旨甚矣。

　　爾時彌勒(至)以偈問曰。

　　論曰文殊師利歡喜藏摩尼寶積佛過去之佛也彌勒菩薩次補釋迦牟尼佛未來之佛也文殊釋迦彌勒會干耆闍崛山釋迦之放光現瑞彌勒之請問決疑文殊之稱性而說過去未來現在同時互參之象經如前文則是頓見淨穢之土等觀劫頃之時至於偈辭則加詳焉然彌勒之深悲欲眾生之猛省如漢范增之愛項羽增勸羽殺沛公因鴻門坐中增數目項羽舉所佩玉玦以示之者三項羽默然不應彌勒之偈敘所見聞掩抑重複千餘言時時泄佛之密機如范增之數舉玉玦也臨文當自見之。

　　文殊師利(至)今當略說。

　　論曰彌勒言我於一毫光中所見之事葢有千億今為偈句但其略說者如此如華嚴經曰善財童子見彌勒樓閣周回四壁一一步內一切眾寶以為莊嚴一一寶中皆現彌勒曩劫修行菩薩道時或施頭目或施手足唇舌牙齒耳鼻血肉皮膚骨膸乃至爪髮如是一切悉皆能捨妻妾男女城邑聚落國土王位隨其所須盡皆施與牢獄者令得出離被繫縛者使其解脫有病疾者為其救療入邪徑者示其正道或為船師令渡大海或為馬王救諸惡難或為大仙善說妙論或為輪王勸修十善或為醫王善療眾病或孝順父母或親近善方或作聲聞或作緣覺或作菩薩或作如來教化調伏一切眾生乃至見彌勒菩薩百千萬億那由他阿僧祇劫修行諸度一切色像善財於樓閣眾寶莊嚴一一物中悉見如是及餘無量不思議自在境界則眉間一毫光中現萬八千土猶為隨其所知之量示導之也其言如是眾多今當略說者舉玉玦之一者也。

　　我見彼土(至)以求佛道。

　　論曰前言見聞若斯及千億事者敘其廣也此言攝念山林億千萬歲者敘其久也意謂一毫之小不應容受如是眾廣之事一念之促不應經歷如是長久之時其辭贍博而旨微見又如舉玉玦者二也神仙傳漢神爵元年東吳金華山世傳多地行仙有木客薪於山中見兩黃冠碁於松下木客隅坐而窺之黃冠碁自若也良久欠伸欲歸俄失黃冠所在而碁殘之局在地未收舉手中斧視之柄已爛壞大驚疾馳出山而陵谷已改國邑非舊問路人今為何時有對者曰宋元嘉十三年也於是木客太息因隱于山中又西域記曰中印度有隱者能黃金瓦礫更求輕舉之術久乃得之法用烈士抱劒立壇之側屏息不語一夕則自誦祕呪然後仙去其後得一烈士傾意禮之將行法謂曰君能為我一夕不語乎對曰公見禮之厚死且不辭一夕不語豈難事哉於是使依法為之將旦烈士者絕叫火自空中而下隱士蒼黃引入水避之讓曰誡君勿語何妄呌呼耶對曰自受命後夢舊主人責以不語遂為所殺託生南印度大婆羅門家追惟厚恩終以默然忽生一子其妻曰汝今不語即殺此兒舉刃擬之因急止之不覺語發耳碁未終局木客坐易四朝夜未達旦烈士夢更兩世覺夢雖殊不出一念以其所可信驗其所難信譬如蜜味不見中邊也。

　　或見菩薩(至)為說何等。

　　論曰偈辭之宏妙比類之富贍如開武庫眾寶縱橫然至於其終則兩偈之中疊稱放光如曰佛放一光又曰放一淨光何渠渠以光為言耶葢其欲學者寤之之切如舉玉玦示之者三也而學者之終不寤如項羽之默然何則計著語言文字之深也楞嚴經曰不應攝受隨說計著真實者離文字故大慧如為愚夫以指指物愚夫觀指不得實義如是愚夫隨言說指攝受計著至竟不捨不能得離言說指第一實義。

　　爾時文殊(至)天人師佛世尊。

　　論曰華嚴經之佛號盧舍那此言光明徧照圓覺經之會號神通大光明藏夫言光明徧照則不可以處求言神通大光明藏則不可以時求無處無時則是剎那際諸佛三昧故此經兼言無處無時阿僧祗此言無數劫此言時分經言過去無量無邊不可思議阿僧祗劫者思慮不及之地無時之時也日以照晝月以照夜燈以照幽光明徧照之地無處之處也然不直言如華嚴圓覺而必言無數時劫及日月燈者經唯以象達意故也非特此而已所言欲說大法而及雨者徧普之象螺者橫亘十方之象鼓者竪窮三際之象葢吹螺必橫擊鼓必竪也佛號日月燈者十號具足佛自如實道來故名如來所作福德應受一切供養故名應供諸法不動不壞為正不為知一法二法為悉知一切法為徧故名正徧知福慧兩足故名明行足如車兩輪所往隨意故名善逝知世間知世間盡知世間盡道故名世間解於種種師為上故名無上士調御丈夫以三乘法教化眾生故名天人師一切世間煩惱睡能自覺覺人故名佛住最上處故名世尊。

　　演說正法(至)梵行之相。

　　論曰修多羅有不壞假名說實相義者初中後善三法是也然此三句必相連以達其辭以初善為假立以中善為實義以後善亦為假立故金剛般若經曰般若波羅蜜即非般若波羅蜜是名般若波羅蜜無著菩薩釋曰如露形神所持之杵兩頭闊其中狹故闊者虗狹者實故所言般若波羅蜜者假名也即非般若波羅蜜者實相也是名般若波羅蜜者亦假名也瑜伽論曰一初善謂聽聞時生歡喜故二中善謂修行時無有艱苦遠離二邊依中道行故三後善謂極究竟離諸垢故及一切究竟離欲為後邊故法性離垢故修行究竟得果離垢故所言離垢者假立之名是染汙故舊疏曰聲聞法名初善辟支佛法名中善大乘法名後善誤矣。

　　為求聲聞(至)一切種智。

　　論曰此敘日月燈明佛昔出現于世時亦未欲便示一佛乘故對機方便為說三乘我今得道尋念前古法施之式亦當遵奉而為開演也長者之念其子焄蒿悽愴若或見之幸其來歸望見大喜使人急呼使者牽之其子舉身自撲稱怨大呌我不相犯何為見捉常不輕菩薩見人則故往禮拜讚歎曰我不輕於汝等汝等皆當作佛而屢遭以瓦石杖棒打擲趕趁曰我不用汝虗妄受記夫長者之心愛其子常不輕菩薩之愛其眾可謂至矣不可以有加矣而所以致其自撲稱怨與夫趕趁打擲者誘化之方告報之語大徑廷耳以是知三乘說法者三世如來不刊之式也。

　　次復有佛(至)初中後善。

　　論曰初佛自眉間放光而照東方者以根身六情皆動眉獨靜故器界十方皆靜東獨動故光發於靜中以及動處則知根身器界雖分能所而無情無情之異也於此敘根身故以佛言之佛號日月燈明而又重言之曰次復有佛亦名日月燈明次復有佛亦名日月燈明何也曰欲示根身既具則必連三世至於詳悉則言二萬佛皆同一字又同一姓姓頗羅墮頗羅墮此言利根解若經曰一方千佛則十方萬佛此經示光明徧照十方故言萬佛初佛後佛是以二萬非特名同也而又字同非特字同也而又姓同姓同者其宗同也字同者其義同也名同者其實同也三者同則十號具足說法以初中後善不得不同也然佛於器界則但示東方之光而已至於根身則徧示一切處之明以是知經之意使學者互見本一光明非二法故於器界舉東方則十方自具舉所緣亦自具故於根身則詳分三世而伴倡名字皆非苟然也。

　　其最後佛(至)植諸善本。

　　論曰前文既敘日月燈明佛名同字同姓同者三世之佛也而特言其最後佛有八王子則前之二佛無容有不同者矣經言八王子各領四天下者何也曰本識執識分別事識及眼耳鼻舌身之五識為八種皆依地水火風四大軀命而住八王子者八識也四天下者四大也圓覺經曰四緣假合妄有六根六根四大中外合成妄有緣氣於中積聚似有緣相假名為心此心本識最先所依止處也執識唯自內緣而不外執介於八六之間故身即八識相分也於此敘眾生依處故經言佛未出家時也既已成佛號日月燈明則其光明照十方界矣然亦必以身土為依圓覺經又曰身心寂滅平等本際圓滿十方不二隨順於不二境現諸淨土淨土即身土也所謂身土者即轉八識四大之相而為之非別有也故經言聞其父王出家得阿耨多羅三藐三菩提悉捨王位亦隨出家也問曰八王之子名何以分之曰本識微而難見二乘凡夫以為無瑜伽論以八種義證其有一依止執受相二最初生起相三有明了性相四有種子性相五業用差別相六身受差別相七處無心定相八命終時分相以是義知有本識八王子一名有意是也緣本識有執識以執著為體與四惑相應性有覆無記至阿羅漢位乃滅與涉玄途則順理生善二名善意是也此則第八本識第七執識也至於六識五識則維摩經曰所見色與盲等所聞聲與響等所齅香與風等所食味不分別受諸觸如智證知諸法如幻相無自性無他性本自不然今則不滅起信論曰若有所見則有不見之相若無所見即是徧照法界義故以是知所見色與盲等者眼識體相如此故三名無量意首楞嚴經曰金剛王寶覺者空法也以不動為義風體不動以緣故動如其本動則寧有止時以是知曰所齅香與風等者鼻識體相如此故四名寶意也智度論曰二乘出無漏道時六情隨俗分別取諸法相故不盡心力諸佛及大菩薩智慧無量無邊常在禪定於世間出世間無所分別智慧增長以是知所食味不分別者舌識體相如此故五名增意也華嚴經曰應以智證明白自心夫自心既明則疑情盡矣以是知受諸觸如智證者觸識體相如此故六名除疑意也智度論曰若耳根聞耳根無覺知故不應聞若耳識聞耳識一念故不能分別不應聞以是知所聞聲與響等者耳識體相如此故七名響意也起信論曰凡所分別即分別自心心不見心無相可得分別而無相以是知本自不然今則不滅者分別事識體相如此故八名法意也又問曰然則皆以意稱何也曰意者末那染汙執識之別名內緣本識外染六識而五識起時必與之俱故總謂之意古釋曰如一幻士化而為七智者見之知其化也而愚人謂真有七則過矣。

　　是時日月(至)所為因緣。

　　論曰經以光明隱顯互見以示十方三世無不徧周以動靜更用相參以示根身器界無不融攝於一念之頃見廣大之境界於五蘊之軀證清淨之身土古佛樣式昭然在前而二十億之眾亦欲知光之所自也諦觀耆闍崛山今日一會如印印泥弗差毫髮如晉陶侃少嘗夢生八翼飛而上天見天門九重已登其八唯一門不得入閽者以杖擊之因墜地折其左翼及寤左腋猶痛既老都督八州據上流握強兵潛有窺窬之志每思折翼之祥自抑而止方侃夢時即是自抑之日中間年歲亦與此時一同元無先後以驗文殊師利所敘日月燈明佛說無量義時不異世尊耆闍崛山之會也然豈特放光現瑞之同出定說法亦同也豈特出定說法之同入滅授記亦同也經之文勢具全但辭略耳。

　　時有菩薩(至)無餘涅槃。

　　論曰此段經放光入定說法授記至入涅槃雖辭略而莫不同獨於毫相之光所現境界菩薩行道經歷長久之意本具故經特曰六十小劫不起于座時會聽者亦坐一處六十小劫身心不動聽佛說法謂如食頃葢欲足前義耳華嚴論曰其為廣也以虗空而為量其為小也虗極微而無跡十方無卷匪虧於小相之中纖塵不舒含十方而非礙一毫相中盡見廣大之境者纖塵不舒含十方而無礙也一食之頃已經六十小劫者十方無卷匪虧於小相之中也瑜伽論曰或增減為一劫謂飢饉疫病刀兵或有二十劫為一劫謂梵眾天或有四十劫為一劫謂梵輔天或有六十劫為一劫謂大梵天或有八十劫為一劫謂火灾少光天乃至不可數為一阿僧祗大劫雖分大小延促皆不出一剎那也經言日月燈明佛從三昧起因玅光菩薩說大乘經名玅法蓮華則與今佛已出定說法同言中夜入無餘涅槃則與今佛將入涅槃同言次當作佛號淨身多陀阿伽度阿羅訶三藐三佛陀則與今佛授諸弟子記莂同也多陀阿伽度此言如來阿羅訶此言應供三藐三佛陀此言正徧覺十號之二也或全舉十或略舉三以此段文意同而辭略故十號亦略也。

　　佛滅度後(至)佛所護念。

　　論曰經稱八王子而皆以意為名者象八種識俱為末那所汙染雖隨父出家以象轉而為智未見所以轉依之意將發此意先稱日月燈明佛已入無餘涅槃以起後文所言智者有四種一曰大圓鏡智二曰平等性智三曰玅觀察智四曰成所作智經言玅光菩薩持玅法蓮華經者轉汙染意識為平等性智也此意在諸識位得汙染名今已成智則沒汙染名成平等光故稱玅光經言八子皆師玅光玅光教化令其堅固乃至最後成佛名曰然燈者轉本識為大圓鏡智也此智在諸識位得執持名入第七地方稱異熟至於佛地乃為智故言最後成佛名曰然燈也經言八百弟子中有一人號曰求名乃至爾時玅光菩薩豈異人乎我身是也者轉第六分別事識為玅觀察智則文殊師利也又言求名菩薩汝身是也者轉五識為成所作智也問曰轉依之旨可得聞乎曰玅觀察智平等性智俱為意識因其功用之精粗遂分汙染分別之異今轉分別為玅觀察轉汙染為平等性則合而為一矣故文殊師利自言我前身為妙光也五識即本識相分相分葢三苦所成之趣也六根皆有功德而全半不齊身具八百功德故經言八百弟子然觸之一法味著深故號曰求名唯其味著深故便細滑喜軟美故言貪著利養又觸以合方知性鈍無記故言雖復讀誦眾經而不通利多所忘失也然亦必至果位方轉與本識同故經言彌勒為求名菩薩後身彌勒最後成佛故也八王子及求名菩薩必言供養百千萬億諸佛者自凡夫以至成佛必依善知識為勸發之友以是知善知識者是成佛最大因緣故譬如乳中有酪酪非自然而成須酵以作而發之。

　　爾時文殊(至)內現真金像。

　　論曰又見諸如來自然成佛道者經意佛道之玅有不假修證而成者如首楞嚴經曰何藉劬勞肯綮修證是也譯者潤色不工乃曰自然成佛道佛道非自然而成自然而成者魔外所計耳夫不假功力修證而成無上正等正覺之意難以語人也語人則必驚疑不信佛知其如此故於圓覺經更三菩薩之問乃盡其辭初告文殊師利則曰永斷無明方成佛道次告普眼則曰始知眾生本來成佛後告彌勒則曰一切眾生皆證圓覺初則顯言有無明可斷次則遮無無明而曰本來成佛至於其卒乃曰皆證也皆證之旨如此其難知幸而知之文字之師反罪譯者而易之曰證知眾生具有圓覺甚矣三乘學者之難寤也昧一切眾生皆證之旨而自然及譯者得之而講師又更易之以循其私不可以不辨也。

　　世尊在大眾(至)是事何因緣。

　　論曰經稱二十億菩薩而偈言四部眾經稱欲知此光所為因緣而偈言各各自相問經稱如今所見是諸佛土而偈言眾生業趣諸佛淨土種種莊嚴種種修證者欲詳略互見耳偈敘六波羅蜜故言精進持淨戒行施忍辱等深入諸禪定知法寂滅相然亦先言精進經欲學者精進每於要會必致其意焉晉僧曇翼以持律稱住江寧長沙寺修精進行欲求佛舍利置寶瓶于齋几日夕拜之忽光夜出瓶中五色一室如晝翼加精進更求瑞像日夕向十方拜之曰像滿虗空願早感應太元十九年二月八日光發城北白馬寺寺僧見像不能舉翼後至曰像為我至即舉之泠然而起有旁行字曰某年月阿育王造翼壽八十而化於像前魏僧道進者甞詣曇摩懺受菩薩戒懺曰當洗心自悔七日乃來既詣懺懺忽怒進默念曰此夙障也加精進三年夢中見釋迦像為授戒同夕十餘僧皆夢如進所見又詣懺懺大驚曰善哉已獲戒矣曇翼道進之明驗精進之力也。

　　天人所奉尊(至)今則我身是。

　　論曰問八識何以能轉而為四智乎曰以無性故能轉也如其有性則是凝然不可更易之物聖應自聖凡應自凡從古至今無一人發菩提心者一切眾生流轉三界無有止息者不知無性之玅故楞伽經曰前聖所知轉相傳授妄想無性又問何以能知汙染意識轉為平等性智乎曰經旨深玅微見其端曰玅光菩薩持玅法蓮華經而八王子皆師事之汙染意識者住持三世之法起信論曰以念相應不斷故住持過去無量世等善惡之業令不失故復能成熟現在未來苦樂等報無差違故能令現在已經之事忽然而念未來之事不覺妄慮故此意識具如是堪能於轉依時但是轉其名耳以其能持經而光無憎愛故知其為平等性智也又問五識何以能知是求名菩薩為觸識乎曰身者見聞覺知所依止處而經言求名利無厭多遊族姓家愛著深故無厭惑玅麗故多遊眼耳鼻舌皆利而明了唯觸一法鈍故經言棄捨所習誦癈忘不通利也又問何以能知玅觀察智為文殊師利乎曰分別事識與意識皆因中轉亦但轉其名葢分別而不起法相不起非法相耳文殊師利亦號玅德思益經曰雖說諸法而不起法相不起非法相故名玅德。

　　我見燈明佛(至)令盡無有餘。

　　無盡居士論曰釋迦文佛既成道已釋梵諸天請轉法輪佛觀諸眾生根器狹劣得少為足默而不說則違我度人之本願說而不信則重彼謗法之罪報隨宜方便演說三乘有餘涅槃非真滅度四十餘年教化純熟乃於耆闍崛山集阿羅漢有學無學菩薩摩訶薩天龍聖眾放眉間中道白毫相光照見東方萬八千世界說妙法蓮華經者諸法之相從本以來常自寂滅不可以言宣者也玅者至玅而難思者也唯佛與佛乃能究盡猶如優曇鉢華時一現爾優曇鉢華瑞蓮華也此華難有如佛難值所謂玅法蓮華經者非如諸經蓮華或取其開敷出水或取其因果同時也眉間相光中道之光也表佛出現照東方者東者日之始且物之始生以表此會始說佛乘也萬八千世界者一十八界歷劫修行至此而佛光始現故以東方表之也比丘萬二千人有學無學二千人摩訶波闍波提比丘尼與眷屬六千人大菩薩八萬人或二萬或二千或六千或八萬者以表二乘十二因緣六通八解脫也不標上首者所謂我此會中純是真實無復枝葉猶日月燈明二萬佛同一字一姓也佛光所照靡不周徧惟得道者見之六趣眾生現於光中而不自知也此經會三乘歸一乘彌勒後佛也文殊佛之師也故以二人為起疑問答之主舍利弗受記以開其始普賢勸發以成其終文殊宣說過去日月燈明佛說玅法蓮華經時放光現瑞與今無異斯則前佛後佛無異法也佛為眾生之父八王子聞父出家隨修梵行則八意識轉而為清白梵行矣滿六十小劫不起此座則滿足六波羅蜜不離當處此經謂之旋陀羅尼法音方便陀羅尼旋者旋轉互攝而歸一也方便者得意忘言不滯於名相算數之迹也得此二陀羅尼則法華三昧照然現前矣。

　　序品終。

　　玅法蓮華經方便品第二

　　爾時世尊(至)所不能知。

　　論曰佛以諸佛智慧不可思議以玅方便示白毫之相光入無量義處三昧便諸學者自求而得之謂之智慧門然此為一佛乘境界三乘種性其能入之哉維摩詰聞東方度三十六恒河沙國有世界號須彌相其佛號須彌燈王彼佛長八萬四千由旬其師子座高八萬四千由旬嚴飾第一於是維摩詰現神通力即時彼佛遣二萬二千師子座高廣嚴淨來入維摩詰室諸菩薩大弟子釋梵等昔所未見舍利弗曰未曾有也如是小室乃能容受此高廣之座於毗耶室無所妨礙此舍利弗佇思其間自成妨礙非毗耶離室之罪也善財童子至彌勒樓閣之前以彌勒菩薩威神力故及不思議幻智力故能以幻智知諸法故得諸菩薩自在力故見樓閣中一切莊嚴自在境界爾時彌勒菩薩摩訶薩即攝神力入樓閣中彈指作聲告善財言善男子起法性如是此是菩薩知諸法智因緣聚所現之相如是自性如幻如夢如影如像悉不成就爾時善財聞彈指聲從三昧起見種種境界此善財於彈指頃自覺成就非彌勒閣之功也由是論之則諸佛智慧之門所以難解難入固非聲聞辟支佛所能知也。

　　所以者何(至)令離諸著。

　　論曰佛以一切眾生覺性無性故不能自知無性名曰無明若知無性無明即滅慧身成就雖曰不由他悟然亦必藉善知識為緣故佛將說法首言親近百千萬億無數諸佛雖有禪定觀照則是親近方便雖有六度萬行則是長養成就皆所以隨順之非修證也故又曰盡行諸佛無量道法勇猛精進初於鹿野苑為小根者說小乘明心境俱有次為中根說法相大乘明境空心有唯識道理以根劣故未能全入平等真空故作是說後乃為上根說無相大乘辦心境俱空平等一味為真了義如人劈木先用細楔後用麤楔故又曰隨宜所說意趣難解也。

　　所以者何(至)佛悉成就。

　　論曰經言所以者何疊前段經意之辭也經意有三種所謂如來方便知見波羅蜜者即隨宜所說意趣難解是也所謂如來知見廣大深遠無量無礙者即放毫相之光現凡聖之土是也所謂力無所畏禪定解脫三昧深入無際者即入無量義處三昧身心不動是也一切未曾有法以是三種所以成就豈特三種雖無量無邊皆悉成就故曰舍利弗取要言之取要者槩舉之辭也。

　　止舍利弗(至)本末究竟等。

　　論曰佛知時至當說而曰止不須復說者語枉意直激之以奮發之辭不奮不發則不能以深觀諸法實相也諸法實相而曰如是相者生而無生之相也生而無生則無以名之但曰如是而已然相言如是可也又申之曰其性體力作因緣果報皆名如是何也曰此九種義起必同時於一剎那無有先後所以結其辭曰本末究竟等等之為言齊也楞伽經曰一切法不生我說剎那義當生即有滅不為愚者說以其偈觀九義若合符契一切法不生則如是性如是體也我說剎那義則如是相如是力如是作也問曰三義同一剎那有據乎曰瑜伽論曰唯有因法有諸行皆剎那住尚無況用即說彼生起為用為作者之用力也夫一剎那生起之相用與作便具則三義同一剎那明矣當生即有滅則如是因如是緣如是果如是報也唯其當生而滅則本末等之謂也不為愚者說則第一希有之法唯佛與佛乃能究盡故其下文之偈曰世雄不可量言世雄者正以三乘之眾及天人等皆雌伏故也隋僧智顗以九義為十如唐僧窺基又以為五句葢不足恠也。

　　爾時世尊欲重宣此義而說偈言。

　　世雄不可量(至)信力堅固者。

　　論曰經前文言諸法實相所謂諸法如是相如是性如是體如是力如是作如是因如是緣如是果如是報如是本末究竟九種義一寂滅耳故偈曰是法不可示言辭相寂滅意義粲然無可疑者而舊疏輙曰相如水火之相異故易知性如火以熱為性水以濕為性體則以主質為義如十法界陰入俱用色心為體力則以堪任為義心亦具有如來十方作則以運為建立為義若離心者更無所作因則以招果為因緣則以緣由助業果則以克獲為果報則以酬因為報相以為本報以為末悉入緣生緣生故空則空等也相但有字報亦但有字悉假施設假等也又相即無相無相而相非相非無相報亦然一一皆入如實之際則中等也經示諸法之相如是皆本末等者以法當生即有滅如前段所論詳矣文字之師乃撰造其辭入空假中三觀之中譬如夷狄入華夏假華夏之語以遮夷狄之形自以為至矣而華人聞其謦咳則掩口而笑也。

　　諸佛弟子眾(至)十方佛亦然。

　　論曰聲聞辟支佛多於稻麻竹葦矣而又滿十方剎者廣也億無量劫者久也盡其思慮以度佛智終莫能得非特然也諸新發意及不退菩薩多於恒河沙矣而又滿十方剎者廣也恒河沙劫者久也盡其思慮以度佛智亦莫能得是何也曰佛之智境出於形數之表葢思慮所及皆形數也思於文從囟從心說文曰造形上極思之又思之乃至於無思如囟上達土氣然也所以童子之謠筮瓦之卜其神驗如影赴形者出於無思無理故也華嚴論曰如來第三會於須彌山頂說十住者以明入理契智非生滅心所得至故如此山在海中高八萬四千由旬非手足攀攬所及明八萬四千塵勞山在煩惱大海於一切法無思無為即煩惱海枯竭塵勞山成一切智山煩惱海成一切性海若起心思慮有所攀緣則無明山愈高煩惱海愈深不可至其智頂也。

　　舍利弗當知(至)引之令得出。

　　論曰金剛般若經曰須菩提白佛言世尊頗有眾生得聞如是言說章句生實信不佛告須菩提莫作是說如來滅後後五百歲有持戒修福者於此章句能生信心以此為實當知是人不於一佛二佛三四五佛而種善根已於無量千萬佛所種諸善根聞是章句乃至一念生淨信者自是而言則信力之生非一朝一夕葢久積淨業曠劫修持所致也舍利弗始從外道沙然學學成而去道逢頞䫌比丘愛其威儀問曰汝師為誰耶頞䫌曰諸法從緣生是故說因緣是法緣及盡我師如是說舍利弗一聞而悟曰世尊有大智慧我亦當師事之唐僧元曉自東海來欲傳習華嚴大教夜宿塚間渴甚引手掬于坐旁得水甘涼明日見之髑髏也欲嘔而悟曰心生則種種法生心滅則髑髏不二經言三界唯心世尊豈欺我哉舍利弗聞偈而信元曉遇緣而信則經誡令於佛所說法當生大信力是為剩語也。

　　爾時大眾中(至)是義所趣。

　　論曰經言我等亦得此法到於涅槃者如黃金黑金名同而精粗則異佛所證者自性清淨涅槃一切有情平等共有與一切法不一不異離一切相一切分別尋思路絕名言道斷唯真聖者自內所證黃金也聲聞則身心語言皆悉斷滅終不能至彼之親證所現涅槃涅槃而言所現則非自性清淨涅槃黑金也世有以黑金為黃金非生盲則失心者但離虗妄名為解脫而已而舍利弗便以為一切解脫是黃金黑金之說也。

　　爾時舍利弗(至)則生大歡喜。

　　論曰佛聞舍利弗勤請之語初止之曰若說是事一切世間諸天及人皆當驚疑次請而止之曰若說是事一切世間天人阿修羅皆當驚疑此會百千萬億之眾但言天人阿修羅聞必驚疑何也曰天人根利受法情深殊勝之境微玅之音乃其見聞之習不復生疑阿修羅根鈍得預法會被佛威神之力由昔熏蒸之善然方瞋故不暇生疑今天人阿修羅皆驚疑則事之殊異非其所聞之習也信敬如天人如阿修羅眾則驚疑矣不信敬如增上慢者則必墜惡道以此故佛未欲遽說也。

　　爾時世尊(至)願樂欲聞。

　　論曰耆闍崛山預法會者無慮百千萬眾推之人情莫不欽奉慈嚴欣聞明誨不信是五千人自甘刪去經必有意耶曰涅槃經曰譬如有人以雜毒藥用塗大鼓於眾人中擊之發聲雖無心欲聞聞之皆死唯除一人不橫死者是大乘典大涅槃經亦復如是在在處處諸行眾中有聞之者貪欲瞋恚愚癡悉皆滅盡其中雖有無心無念是大涅槃經因緣力故能滅煩惱而自結滅犯四重禁及五無間聞是經已亦作無上菩提因緣漸斷煩惱除不橫死一闡提也推涅槃經之意以知此經之旨龍女獻珠之頃忽然變成男子具菩薩行即往南方無垢世界坐寶蓮華成等正覺者無心欲聞聞之皆死者也而是五千人自甘刪去者不橫死一闡提者也至於授舍利弗大弟子五百阿羅漢學無學人成佛之記者即是涅槃經曰聞是經已作無上菩提因緣漸斷煩惱如聞鼓聲而久乃死者也然佛為世間大悲慈父等視眾生猶如一子豈於五千人獨不憐愍之乎華嚴經曰金翅鳥王以龍為食先觀大海諸龍命將盡者即以兩翅襞海取而食之彼五千人者又如命未盡之龍而佛則如金翅鳥王其不取之固其所以也。

　　佛告舍利弗(至)時一現耳。

　　論曰十方三世微塵數佛以無礙辯才於此經不能增一字以無量三昧於此經不能增一毫葢辯才無所施其巧三昧無所施其力巧力絕矣而名如是玅法者如夜半正明天曉不露也譬如射者射至百步力也射中百步巧也至於箭鋒相直則非巧力所能及也維摩詰聞三十二菩薩談不二法門竟於是文殊師利問維摩詰曰我等各自說已仁者當說何等是菩薩入不二法門時維摩詰默然無言而文殊師利歎以為是真入不二法門龍勝菩薩聞迦那提婆來過將及門遣侍者以滿鉢水置座前提婆既見以針投之於是龍勝欣然付以祖位夫文殊師利之歎維摩詰迦那提婆之契龍勝菩薩箭鋒相直也豈有法可傳或優曇鉢此言瑞應三千歲乃華華必金輪王應世佛以況第一希有之法故經言諸佛如來時乃說之也。

　　舍利弗汝等(至)乃能知之。

　　論曰佛意若曰我種種譬喻而說者但能說諸法耳至於適今所示如是玅法者則無有譬喻言辭可形容之也華嚴經曰佛子如來以一切譬喻說種種事無有譬喻能喻此法何以故心智路絕不思議故譬如太末蟲處處能集唯不能集於火聚之上眾生意識處處能緣唯不能緣般若何以故般若如大火聚觸則為所燒故故經言唯有諸佛乃能知之耳。

　　所以者何(至)諸佛法亦如是。

　　論曰聲聞辟支佛之望登地菩薩其遠如天淵況以凡失眾生而望佛地乎而經乃言眾生開佛知見茲為難信也然佛不言以佛知見授之眾生而言欲令眾生開佛知見示佛知見悟佛知見入佛知見者則知眾生本自有之不從他以得之也雖不從他以得之必藉善知識為之緣以方便為開示而使之悟入也如世良醫之治目病者目以翳故無所見哀求目明良醫笑曰我能去翳耳翳除則明自現非有明持以相與也明如可與還應是翳以是觀之則佛於佛之知見一大事因緣但曰開示使之悟入者法如是故然此非佛自智故言十方諸佛法亦如是言十方則自具三世故下文又敘三世。

　　舍利弗過去(至)何況有三。

　　論曰文起前義示過去未來現在諸佛皆言以無量無數方便種種因緣譬喻言辭者必說三乘法也所以說三乘法者引令趣一佛乘故因一佛乘以得一切種智則一佛乘者因也一切種智者果也故三世聞法之眾皆言從諸佛聞法究竟皆得一切種智三世之凡聖頓漸之權實與夫一佛乘之因果既已詳具之矣乃明告以所以謂之一佛乘者欲示佛之知見令一切眾生悟入之耳夫佛之知見不存三世情見凡聖權實之號故終則不言皆為一佛乘便言皆為得一佛乘一切種智故一佛乘一切種智同時言得則因果一念也楞伽經曰如世尊所說我從某夜得最正覺乃至某夜入般涅槃於其中間不說一字亦不已說當說今說是佛說以此而觀雖一佛乘亦為剩法也。

　　舍利弗諸佛(至)分別說三。

　　論曰鳩摩羅什曰梵本多歲數名多由泓多由泓者大劫也如賢劫比大劫中有小劫名諸過惡總名劫濁也善良既盡純惡種類名眾生濁也諸貪瞋癡等煩惱增長為增上緣重者能障道入惡趣名煩惱濁也於煩惱中起邪見謗無因果罪福涅槃名見濁也大劫初時人壽無量自後漸短乃至一百二十歲及以下者名命濁也佛意若曰我於是時知一佛乘之法微玅不可以驟語之故以方便力於一佛乘分別說三非真實也。

　　舍利弗若(至)唯一佛乘。

　　論曰此一佛乘如來知見唯佛與佛乃能究竟若二乘阿羅漢辟支佛之知見則不能知也葢二乘所見狹小故經言自謂已得究竟涅槃不復志求佛乘此則謂之增上慢人又言若有比丘實得阿羅漢而不信此法是二者皆過矣佛所以誡學者毋於二乘尋求但於佛乘生信故丁寧之曰除佛滅後現前無佛則但受持讀誦此經而已受持讀誦滋茂封殖譬也若遇有佛出世則以所甞滋茂封殖者求決了之便當即獲本悟也故經言若遇餘佛於此法中便得決了圓覺經曰眾生有妄業故妄見流轉厭流轉者妄見涅槃是故不能入清淨覺非覺違拒諸能入者有諸能入非覺入故非覺入故猶言非入覺故非覺違拒諸能入者則經言於教化菩薩事不聞不知者類也有諸能入非覺入故者則經言實得阿羅漢而不信此法者類也易曰仁者見之謂之仁智者見之謂之智百姓日用而不知故君子之道鮮矣。

　　爾時世尊欲重宣此義而說偈言。

　　比丘比丘尼(至)優波提舍經。

　　論曰修多羅此言法本亦言契經摩訶衍及四阿含二百五十戒直說者是也伽陀此言不重頌一切四言五言七言九言等偈不重頌者是也祗夜此言重頌義與伽陀同但重頌不重頌為異耳優波提舍此言論議謂答諸問者并廣說諸義者是也并本事本生未曾有因緣譬喻為九部然本十二部而次第則一修多羅二祗夜三記莂四諷誦即伽陀也五自說六緣起七譬喻八本事九本生十方廣十一希有即未曾有也十二優波提舍。

　　鈍根樂小法(至)皆成佛無疑。

　　論曰如三乘知見則佛道之成必歷三大阿僧祗劫盡行種種苦行始從凡夫而入信位自十信以入十住自十住以入十行自十行以登十回向然未及十地猶是地前假名菩薩其去等覺玅覺之位尚遼邈而此經乃言聲聞若菩薩聞我所說法乃至於一偈皆成佛無疑則知一佛乘知見決非地位修行所能受攝佛初以非其時故未說今其時矣則敢明告之也迦陵仙禽方出殻時鳴聲超越已勝羣鳥堅好之樹初出土時高特敷茂已勝眾木華嚴經曰譬如王子生於王家王后所生具足王相生已即勝一切臣眾。

　　十方佛土中(至)如是人難度。

　　論曰以諸欲因緣乃至如是人難度重敘眾生濁命濁見濁煩惱濁劫濁也然是五濁實本一念以迷妄故境界則形經敘劫濁於先以示器界偈敘眾生濁於先以示根身根身之增長如唯識論曰第八識一念受生時有執取結生相續義結者繫也於母胎中一念繫之方父母愛染之極自識攬其流液如磁石吸鐵一剎那而住根塵等種從自識中亦生現行名為執取結生故在胎則五位具一七日名雜穢狀如薄酪二七日名靤猶如豌豆瘡靤之形表裏如酪未生肉故三七日名凝結形如就了之血四七日名凝厚漸成堅硬內風所吹生諸根相一身四肢生差別故於此三十五日盡其五根皆足是謂五位具也於六七日則髮毛爪齒七七日則諸根皆具以五根圓滿次生識然未具空明緣也受胎之微形世世常增長如此至於以有為常見以無為斷見因此二見於色中計我謂色即我離色非我色大我小我在色中我大色小色在我內五陰以前四種見計為二十二十之數加三世計為六十并根本二見成六十二入邪見稠林又如此。

　　是故舍利弗(至)令入於佛道。

　　論曰如前所示眾生濁命濁者即是苦見濁煩惱濁劫濁者即是苦集說諸盡苦道即是滅道示之以涅槃即是滅然此特以假名字引導眾生令入佛道而已故言是亦非真滅真滅者當觀諸法從本來常自寂滅相不言寂滅性者經有微旨大乘論曰諸法體相世間現見云何言無耶曰凡夫妄見此非可信生滅之法皆悉是空猶如燈焰念念生滅凡夫愚人謂為一𦦨涅槃經曰如燈雖念念滅而有光除破暗冥念等諸法亦復如是夫自燈一法而觀則但自燈明法本無暗明暗俱空無作無取明若有作不應容暗暗若有取不應容明豈特燈體相如此法法皆然故首楞嚴經曰諦觀法法何狀。

　　又諸大聖主(至)其實為一乘。

　　論曰春在萬物大如山川細如毫忽繁如草木玅如葩葉纖穠橫斜深淺背向雖不一而其明秀艶麗之色隨物具足無有間限一切眾生本來成佛之玅見於日用亦復如是欲令眾生自證此玅則必於因緣時節之中故佛於世間出世間之法名標件數使之成就六波羅蜜者出世間之法也如是諸法舉必全真無非佛者故經每言皆已成佛今偈自若有眾生類至皆已成佛道敘六波羅蜜也又自諸佛滅度已至皆已成佛道敘塔廟也然聚沙之戲不如曠野積土曠野積土不如石香木殖石香木殖不如寶飾萬億雖麤玅不等而成佛等也又自若人為佛故至皆已成佛道敘佛像也然戲𦘕易於彩𦘕彩𦘕易於塑像塑像易於鑄像鑄像易於雕像而以爪甲之戲至於雕鎪寶飾增積其功亦成佛道雖真戲不等而成佛則等也又自若人於塔廟至皆已成佛道敘聲音也然一稱南無輕於一舉手一舉手輕於小低頭小低頭輕於合掌合掌輕於禮拜散華一華微於一音一音微於歌唄歌唄微於眾玅音眾玅音微於眾玅供雖勤怠不等而成佛則等也又自於諸過去佛至其實為一乘結其辭以三世諸佛莫不皆以是異方便助發之然法無生滅則生與滅等證知三世同時也。

　　諸佛兩足尊(至)天人所供養。

　　論曰般若燈論曰若諸緣起彼無起彼起自體不可得若緣自在說彼空解空名為不放逸若人知無一物起亦復知無一物滅彼非有故亦非無見彼世間悉空寂本來寂靜無諸起自性如是已涅槃然則何以知其然乎曰以緣起無性故知之夫塵為心緣心為塵因因緣和合幻相方生由從緣生必無自性此一佛乘知見也成佛以是為種故經言佛種從緣起是故說一乘於一切法不生異見何以故任萬用之自然故其體本真無轉變相故起信論曰一切法常靜無有起相無明不覺妄與法違是故不能隨順世間種種知故經言是法住法位世間相常住即一切法常靜無有起相也然世之相既稱種種則非以本自性而從緣起乎。

　　現在十方佛(至)而起大悲心。

　　論曰眾生以愛著故往來六趣而欲又助發其性如火方熾而沃之以油也然顛倒貪戀至失軀命而不自知故經言如𤛆半愛尾𤛆牛南夷之牛也長鬣而尾佳每自愛之見人則以身自蔽遂為所殺佛所嗟惜貪欲成性有欲斷者先須精進大勢佛者精進力也故經言不求大勢佛及與斷苦法者謂不能以精進斷滅貪愛也智度論曰貪欲葢非內非外亦非兩間何以故若內法有不應待外出若外法有於我亦何患若兩中間有兩中間則無處亦不從先世來何以故以一切法無來故如童子無有欲若先世有者小亦應有以是故知先世不來亦不至後世不從諸方來亦不常自有非一分中非徧身中亦不從五塵來亦不從五情出無所從生無所從滅若貪欲若先生若後有若一時生是事不然何以故若先有生後有貪欲是中不應貪欲生未有貪欲故若後有生先有貪欲則生無所生若一時生則無生名生處生者生處無分別故以是觀之則貪欲本無生也知欲葢無生則根自斷。

　　我始坐道場(至)法僧差別名。

　　論曰華嚴論曰說經時分前後不同如力士經曰佛成道一七日方說法大品經曰佛初成道即詣鹿野苑說法矣而不言時四分律及薩婆多論曰六七日方說法與起經及出曜經曰七七日方說法五分律曰八七日方說法智度論曰五七日方說法十二遊行經曰一年不說法而唐僧法藏決定斷佛二七日說華嚴經然此經乃曰於三七日中思惟如是事尚憂鈍根不信謗法入惡趣欲般涅槃因念過去諸佛曾說三乘然後隨宜而說也如依此經則諸經為不可信如信諸經則此經為不可依矣而可乎曰十定品曰如來於剎那際出現於世入涅槃總無時也言剎那際者猶是寄言耳以無時即一切時出現一切時說法一切時涅槃為寂用無礙隨眾生心所現故則下文曰吾從成佛已來經無量阿僧祗劫以無時可量故言無量此為佛說法時也以此為定不逐世情遠思為無量之想經首言眾方集便說無量義教菩薩法佛所護念已夫眾集之頃已說無量之義則以無時是說法時明矣。

　　從久遠劫來(至)自知當作佛。

　　論曰經言諸佛興出世懸遠值遇難能聽是法者斯人亦復難三復之為之流涕疏此經者能聽是經者也而反不信如經言使諸眾生悟佛知見其辭意皎如日星輙曲說曰悟者不知義以一切聲聞辟支佛不知彼真實處故不知真實處者不知究竟唯一佛乘故謂如有人至親友家醉酒而臥以無價寶珠繫之衣裏尋彼不覺後悟方知佛以無漏智所示以如實語所演曰使諸眾生悟佛知見而文字之師臆斷苟認曰悟者不知義特標聲聞辟支佛為不知真實處如人失心以白為黑也又經言聚沙為佛塔乃至皆已成佛道則疏之曰謂發菩提心者行菩薩行者所作善根能證菩提非諸凡夫及決定性聲聞未發菩提心者之所能得故乃至舉手低頭等其義皆同佛方示誨時但言如是諸眾生皆已成佛道而疏者則枝辭蔓說更易之審如疏者之論則何不明告曰諸發菩提心聚沙為佛塔乃至小低頭皆已成佛道乎。

　　無盡居士論曰佛入無量義處三昧從三昧安詳而起者佛曾親近百千萬億諸佛盡行諸佛無量道法今涅槃時至末後垂範而我弟子等誰堪於某劫某世界成某佛正法像法各住若干劫於三昧中悉知悉見如是性相如是體力如是因緣如是果報如是本末出定安詳隨宜宣示故舍利弗承文殊說言先佛現瑞之因與諸大眾渴仰敬信三請世尊惟願說之然猶會中比丘比丘尼優婆塞優婆夷五千人作禮而退此五千人猶存五蘊聞佛智慧微玅甚深難信難解望涯而返佛愍此故為信心者方便演說導歸一乘爾四諦也十二因緣也六波羅蜜也是皆方便以為開示悟入之門苟知吾說之為方便則塔廟形像旛華音樂種種供養至於低頭合掌一稱佛號無不成佛如是悟如是入則佛之知見出現于世矣。

玅法蓮華經合論卷第一

　　音釋

　　讋

　　(懾同)。

　　蔤

　　(音密)。

　　分

　　(去聲)。

　　扼

　　(音厄)。

　　相

　　(去聲)。

　　覆

　　(去聲)。

　　籋

　　(鑷同)。

　　娠

　　(音申)。

　　弁

　　(皮變切)。

　　䎡

　　(而兗切)。

　　肵

　　(音欣)。

　　省

　　(星上聲)。

　　數

　　(入聲)。

　　玦

　　(古穴切)。

　　焄

　　(音熏)。

　　徑廷

　　(下勑定切)。

　　侃

　　(空旱切)。

　　便

　　(平聲)。

　　綮

　　(音啟)。

　　楔

　　(音屑)。

　　囟

　　(音忽)。

　　頞䫌

　　(惡葛切匹米切)。

　　靤

　　(蒲貌切)。

　　豌

　　(於丸切)。

　　間

　　(去聲)。


卍新纂大日本續藏經第 30 冊 No. 603 法華經合論


玅法蓮華經合論卷第二

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經譬喻品第三

　　爾時舍利弗(至)而說偈言。

　　我聞是法音(至)令眾至道場。

　　論曰舍利弗知同入法性而不知何以謂之法性如人知室所藏者為寶聚不知其為黃金珠壁歟水晶象犀歟夫法性者無性之性也以無性故循三乘之性所起而為聲聞為辟支佛為菩薩非實有三乘決定之性惟其無決定性故無取無證圓覺經曰圓覺自性非性性有循諸性起無取無證非性性有則以非三乘故循諸性起則以無性故舍利弗謂佛以小乘見度念之不妄者不知無性之性隨為三乘則遒奉佛所以濟度之法思惟取證而已如窶人之子知華屋玉食非我當亨惟以裨販求脫飢寒今知免矣則其踊躍固其所也知佛種種因緣言辭譬喻者方便也因其方便以開悟故言從佛口生知無性之性所以為三乘故言從法化生知本來成佛故言得佛法分如室所藏之寶今發露矣珍異現前由我受用不復起父想子想亦不起用想也金剛般若經曰譬如人身長大而無著菩薩釋之曰菩薩證道時得二種智慧謂攝種性智及平等智如人身長者以方生如來家決定紹佛種故名攝種性智如人身大者已於一切智智悉成就到平等際有大勢力故名平等智言譬如人身長大者兼此二義舍利弗方生如來家者也但得攝種性智故言真是佛子瑜伽論曰謂是大師子佛腹所生佛口所生佛法所生佛法所化得佛等分則攝種性智也。

　　我本著邪見(至)非是實滅度。

　　論曰一切賢聖證四種涅槃而佛祕密藏大涅槃不預也何謂四種曰一者自性清淨涅槃謂雖有染心性常明潔具足一切性功德故一切有情平等共有與一切法不一不異離一切相一切分別尋思路絕名言道斷惟真聖者自內所證故二者有餘依涅槃謂真如出煩惱障雖有微苦所依未滅而障永寂故三者無餘依涅槃謂真如出生死苦煩惱既盡餘依亦滅眾苦永寂故四者無住處涅槃謂真如出所知障大悲般若常所輔翼所以不住生死涅槃利樂有情窮未來際用而常寂故至如佛祕密藏大般涅槃則如伊字三點竝則不成伊縱亦不成伊如摩醯首羅面上三目乃得成伊三點若別亦不得成我亦如是解脫之法亦非涅槃如來之身亦非涅槃摩訶般若亦非涅槃三法各異亦非涅槃我今安住如是三法為眾生故名入涅槃二乘所證之涅槃則異於是五種者矣初則諦觀以求親證以心麤故不見正智及生空真如乃見惑業後苦不生心便變作涅槃想解圓覺經曰但諸聲聞所圓境界身心語言皆悉斷滅終不能至彼之親證所現涅槃又曰有妄業故妄見流轉厭流轉者妄見涅槃涅槃而言所證又言妄現舍利弗言我於空法得證乃至如今自覺非實滅度葢因而後返者也。

　　若得作佛時(至)教化諸菩薩。

　　論曰舍利弗出於小果驟聞大法剎那之間便起見惑至以佛為魔緣差之失有至是者然魔何所從來哉若從外來耶則佛言三界惟心此義不成何以故以心猶有外故若從內出耶則佛言心徧十方此義不成何以故以心有容受魔地故作是觀時魔即是佛如善財童子至伊沙那聚落勝熱婆羅門所見四面火聚猶如大山中有刀山高峻無極登彼山上投身入火時善財念曰將非是魔魔所使耶乃至登刀山投火聚未至中間即得菩薩善住三昧纔觸火𦦨又得菩薩寂靜樂神通三昧善財白言甚奇聖者如是刀山及大火聚我身觸時安隱快樂時婆羅門告善財曰善男子我唯得此菩薩無盡輪解脫如諸菩薩摩訶薩大功德𦦨能燒一切眾生見惑令無有餘舍利弗以知見力為功德𦦨者也。

　　爾時佛告舍(至)三十二小劫。

　　論曰眾生本來成佛而不自知由不自知故反從人覔所以供養承事善知識者以此然善知識者明告之曰汝固本來成佛則不信默不欲告則益疑不得已而言曰汝信根成熟當自開悟耳南越有蜑方病目聞其鄰漁於海濵得明珠問珠狀何若其鄰曰圓如彈光如月目病者疑不決更欲問有蜑叟笑曰汝目病若愈當自見珠也佛授大弟子舍利弗等成佛之記有以類此金剛般若經曰須菩提於意云何如來於然燈佛所有法得阿耨多羅三藐三菩提不不也世尊如我解佛所說義佛於然燈佛所無有法得阿耨多羅三藐三菩提佛言如是如是須菩提實無有法如來得阿耨多羅三藐三菩提若有法如來得阿耨多羅三藐三菩提者然燈佛則不與我授記佛意若曰若然燈佛當時有法可以付與我則便可得之矣以無法相付與故但蒙授記而已又勝天王般若經曰菩薩須真胝白勝天王言如來為大王授記乎勝天王答善思惟菩薩言善男子我授記如夢相又問曰大王如此授記當得何法答曰不得眾生壽者我人養育陰界入悉無所得若善若不善若染若淨若有漏若無漏若世間出世間若有為若無為若生死若涅槃悉無所得又問若無所得用授記為答曰善男子無所得故則得授記勝天王意若曰若有所得則佛即時付與我矣以無法相授故但得授記而已推然燈佛之於釋迦文佛推釋迦文佛之於勝天王授記之意洞然如此則知舍利弗信根成熟則當自證知也經言汝於未來過無量無邊不可思議劫者成佛不可以時期也供養若干千萬億佛受持正法具足菩薩所行之道者成佛不可以功計也以所經之劫所供養之佛皆非思慮所及故也夫思不及之地豈關時數功用哉經言國名離垢其土平正清淨嚴飾者一切智智之境非心識無明之相也安隱豐樂天人熾盛瑠璃為地者神通光明之藏非分別煩惱之區也黃金為繩以界其側八正道之所會也其旁各有七寶行樹常有華果者七覺支之所生也佛號華光劫名大寶莊嚴而其中菩薩皆為大寶者則以不思議功德莊嚴以為主伴不思議無漏三昧以為眷屬故言彼諸菩薩無量無邊不可思議筭數譬喻所不能及也。

　　爾時世尊(至)宣應自欣慶。

　　論曰經則先敘時節進修之因而後敘佛號偈則先敘佛號而後敘時節進修之因經必有旨也葢成佛之義不可以時論圓覺經金剛藏菩薩甞問佛曰若諸眾生本來成佛何故復有一切無明若諸無明眾生本有何因緣故如來復說本來成佛十方異生本成佛道後起無明一切如來何時復生一切煩惱而佛特不答但呵之曰一切世界始終生滅前後有無聚散起止念念相續循環往復種種取捨皆是輪回未出輪回而辯圓覺彼圓覺性即同流轉若免輪回無有是處以佛所呵之辭以觀此經所敘先後之不倫則成佛不可以時論明矣。

　　爾時四部眾(至)而說偈言。

　　昔於波羅奈(至)令離疑悔。

　　論曰前文敘舍利弗成佛之國名曰離垢其土平正清淨嚴飾乃至黃金界側七寶行樹而其劫名大寶莊嚴以有諸大菩薩威德神變諸妙光明以為伴助是國也可謂殊勝妙淨者矣至於下文有大長者其家廣大唯有一門乃至有五百人止住其中周障屈曲雜穢充徧諸惡蟲輩交橫馳走諸怪禽獸異狀之鬼如是諸難恐畏無量是宅也可謂污穢不祥者矣然殊勝妙淨之國為身土之報污穢不祥之宅為五陰區宇之譬非二法也惟眾生心所趣向而隨順之如何耳華嚴論曰以迷十二有支名一切眾生悟十二有支即是佛故眾生及以有支皆無自性若隨煩惱無明行識名色六相相對生觸受愛取有成五蘊身即有生老病死常流轉故若以戒定慧觀照方便力照自身心境體相皆自性空無內外有即眾生心全佛智海故偈曰欲知諸佛心當觀佛智慧佛智無依處如空無所依眾生種種樂及諸方便智皆依佛智起自是而觀則諸天所脫上妙之衣於虗空而自回轉者欲示回而隨順殊勝淨妙之國之象也何以知之維摩經曰慚愧上服豈非諸天以其耽著三界火宅之久而聞舍利弗成佛之國嚴淨競生慚愧乎不然何天樂自奏天華自雨而衣獨迴轉耶。

　　爾時佛告(至)無求出意。

　　論曰或謂之國謂之邑謂之聚落則欲界色界無色界也大富長者則佛世尊也幻滅都盡慧光渾圓故言其身老邁萬德成就光嚴住持故言財富無量涅槃法界吾所轉也天魔外道吾所役也故言多有田宅及諸童僕區三界以為宅一佛乘以為歸故言其家廣大唯有一門紛然六趣之中幻出五蘊之聚故言多諸人眾一百二百乃至五百其中止住也然不直曰五百而曰一百二百乃至五百何也曰無明緣行行緣識識緣名色次第而具故也三苦之趣既成則生老病死諸苦之火無所可逃其來迅速故言堂閣朽故乃至俱時欻然火起焚燒舍宅也佛視聲聞辟支佛則二乘子也視菩薩則大乘子也然眾生皆佛之子何獨以三乘為子乎曰彼方捨父逃逝未還唯三乘之子行至父舍故變百言十者明眾生入三乘者纔十一也況至佛乘者乎於是佛觀六趣之苦而悲之初見而驚既驚而怖佛豈有是哉以其子病故父母亦病之謂也故言見是大火從四面起即大驚怖也我為度眾生而生三界而諸眾生方深著五欲以貪著故不覺不知不驚不怖故言我雖能於此所燒之門安隱得出而諸子等於火宅內樂著嬉戲乃至無求出意也。

　　舍利弗是(至)視父而已。

　　論曰以欲荷擔大法提挈四生故言身手有力承以解脫之服熏以知見之香履以方便之智凭以廣大之願故言當以衣裓若以几案從舍而出西域以衣裓為盛華之器以獻尊貴者而裓常有香阿含經曰初七思惟所得法如用衣裓二七思惟眾生根緣如用几三七思惟樹地恩如用案然所得法即佛之知見也所欲說即種種方便之智也所念恩即廣大度生之願也唯此一佛乘之法微玅難入故言唯有一門而復狹小也眾生於五濁惡世未能出離為說佛智莫之能度故言諸子幼稚未有所識戀著嬉戲或當墮落為火所燒如下文曰眾生未免生老病死憂悲苦惱而為三界火宅所燒何由能解佛之智慧是也由不知有苦不知有苦集不知忘失慧命之由雖出生入死或值佛世而不知聞法故言亦復不知何者是火何者為舍何者為失東西走戲視父而已如下文曰於此三界東西馳走雖遭大苦不以為患是也背明投暗故言東西生死往還速疾故言馳走而於是中特起見愛故言戲。

　　爾時長者(至)皆當與汝。

　　論曰佛為度眾生而生三界若捨方便則一大事因緣亦幾乎息矣則父子俱喪故言我及諸子必為所焚以是先令出苦乃說實道故言當設方便令諸子等得免斯害如下文曰雖有力無所畏而不用之但以智慧方便於火宅拔濟眾生是也知諸眾生心有種種欲隨宜所說故言父知諸子先心各有所好乃至宜速出來隨汝所欲皆當與汝如下文曰為說聲聞辟支佛佛乘稱讚三乘誘令脫苦又言汝等莫得樂住三界勿貪麤弊色聲香味觸速出三界當得三乘此三乘法皆是聖所稱歎等是也。

　　爾時諸子(至)歡喜踊躍。

　　論曰於此論修證行相之差別勤墯超升之後先故言心各勇銳互相推排於八正道之共由而有遲疾故言競共馳走爭出火宅車馳謂之馳徒走謂之走以此而得出三界火宅故下文曰自求涅槃求自然慧求一切智而名聲聞辟支佛佛乘出於火宅是也夫出三界險道三乘交會之處以四諦法而自觀照故言四衢道中然見惑雖除思惟猶在不名露地至三界思惟已盡故言露地以住果不進故言而坐不為見思所局故言泰然生滅度安隱想故言歡喜如下文曰如來為一切眾生之父若見無量億千眾生以佛教門出三界苦怖畏險道得涅槃樂是也。

　　時諸子等(至)而侍衛之。

　　論曰羊鹿二車小而非大牛與羊鹿大而非一今無羊鹿之二車亦無羊鹿牛之三車故言等與一大車而已舍利弗既疑佛獨以小乘濟度謂一佛乘外有別出之二乘又疑我等同入法性謂一佛乘中有分別之三乘今皆無之唯一佛乘以此乘無上無邊故言其車高廣萬行之所莊嚴故言眾寶莊校總持之所護遮故言周匝欄楯以四辯之下化故言四面懸鈴以慈悲之普覆故言上張幰葢又以眾善嚴此慈悲也故言亦以珍奇雜寶而嚴飾之又以四誓固此慈悲也故言寶繩交絡用四攝以和悅之如華用神通以驚動之如瓔故言垂諸華瓔以諸定之柔軟故言重敷婉筵綖以安其身故第一義之安隱故言安置丹枕枕以奠其首故西域枕中以綿實之外以赤皮鞔之故名丹枕清淨調伏福慧兩足故言駕以白牛膚色充潔貌悴骨剛堪任大事故言形體姝好有大䈥力以定慧等持疾至薩婆若海故言行步平正其疾如風眾魔外道惟所使令故言又多僕從而侍衛之如下文曰悉與諸佛禪定解脫娛樂之具皆是一相一種聖所稱歎能生淨妙第一之樂是也。

　　所以者何(至)等與大車。

　　論曰定慧莊嚴法又平等是故說一佛乘令皆作佛故言我有如是七寶大車其數無量應當等心各各與之不宜差別如下文曰我有無量無邊智慧力無所畏諸佛法藏是諸眾生皆是我子等與大乘不令有人獨得滅度是也假令初無方便直全軀命軀命之全重於玩好即是已得玩好之具猶不為虗況復本設方便拔出火宅寧有虗也此以方便拔難況直全軀命乎故言得免火難全其軀命非為虗妄何以故若全身命便為已得玩好之具況復方便於彼火宅而拔濟之假令財足愛均直以方便拔難猶不為虗況復財富等欲饒益寧有虗也故言自知財富無量欲饒益諸子等與大車如下文曰如來亦復如是無有虗妄引導眾生然後但以大乘而度脫之何以故如來有無量智慧力無所畏諸法之藏是也。

　　佛告舍利弗(至)分別說三。

　　論曰求自然慧不從人得則優於聲聞然樂獨善寂不能兼善則劣於菩薩深知諸法因緣此其所以為緣覺法不從人得又樂獨善如鹿不依人而力小於牛也佛徧知一切法一切智即是佛智佛名自然人佛智即自然智自然智即無師自然智即是無師智轉相釋也辟支佛亦名自然人但無一切智止名慧而已譬之牛者以其力大於羊鹿也大乘雖從人得而是法住法位世間相常住故不以依人為嫌也然未出火宅之時雖大乘猶與羊鹿為三至其等則唯一佛乘而已此其所以為異然經言若有眾生從佛世尊聞法信受勤修精進求一切智佛智自然智無師智如來知見力無所畏則凡夫可以現證以是知佛乘為不可思議寶篋經曰猶如迦陵頻伽鳥王卵中之子其喙未現便出迦陵頻伽妙聲佛法卵中諸菩薩等未壞我見未出三界然能演出佛法妙音也。

　　佛欲重宣(至)變狀如是。

　　論曰經文則槩舉其意故略至於偈則備敘其事故詳然三界之相不出無明之三毒利鈍之十使惡見之與雜染倒想之與細惑也於器界則紛五濁於根身則縛八苦總以異類惡見為之喻經言其宅久故而復頓弊則變化密移而不覺無常之壓至也基陛隤毀則無明為基餘緣為陛基即堂之基陛即陛之級自行識以次等級之相緣故以為陛畢竟變滅故名隤毀也墻壁圮坼則四大之將離泥塗阤落則皮膚之瘦瘠覆苫亂墜則毛髮之遺棄椽梠差脫則骨齒之朽缺周障屈曲雜穢充遍則百骸九竅三十六物塵穢交雜無一淨者豈非眾生著身見也深故歷言之使如虗誑之法一切現前不可恃以為牢且久也有五百人止住其中者五道所攝三乘種性也鴟梟鵰鷲烏鵲鳩鴿則貪毒也甚則孳尾奪攘輕則傳沫目運蚖蛇蝮蠍蜈蚣蚰蜒則瞋毒也守宮百足鼬貍鼷鼠則癡毒也守宮食朱砂七斤搗以傅身宮觸則滅百足即蚿也足多而行不速者也鼬鼠即鼯夷由五技而窮者也諸惡蟲輩交橫馳走者結前義之辭也屎尿臭處不淨流溢蜣蜋諸蟲而集其上者以明前因貪而生瞋癡此明因癡而有貪愛不辨淨穢故為癡樂著不捨故為貪也狐狼野干咀嚼踐蹋者狐貪而疑狼貪而狼野干貪而癡疑則癡之別狼則瞋之別三毒雜相也咀嚼踐蹋則言於不淨之境味著不厭蹈藉不離也嚌齧死屍骨肉狼藉則言於無常之身計校不捨紛亂不攝也由是羣狗競來搏撮飢羸求食則貪之相鬪諍摣掣啀喍嘷吠則瞋之相於不淨之境無常之身而追求爭奪如此則癡之相是為三毒等分相而諸結使乃至八萬四千煩惱皆由三毒別相及等分相所從生也其舍恐怖變狀如是者亦結之之辭也。

　　處處皆有(至)恐畏無量。

　　論曰前十偈多敘五鈍使煩惱謂貪瞋癡慢疑也而此十偈多敘五利使煩惱謂身見邊見邪見見取戒取也利使徧緣五陰四大故言處處皆有然以喻鬼神者以其有通有智而以鈍使喻禽獸者以其無通無智故也魑魅魍魎者魑之言離魅之言昧魍之言罔魎之言兩凡諸鬼物同一法性皆由離而不守昧而不明罔而不出兩而不一依止諸見具六十二故夜叉捷疾之鬼食人肉則撥無善因果者食惡蟲類則撥無惡因果者如外道富蘭那迦葉謂一切法斷滅性空即無生死果報者也孚乳產生者世間之法從自類因生自類果各自藏護者以因中有果名藏必得不失名護言此者明善惡因果皎然利生以暴外道邪見之惡也邪見具足為飽邪見蔓莚為熾造為諍論陷人於惡趣如鬪之聲可怖畏也鳩槃茶可畏而勝者則有漏善能生勝處六欲諸天欲界之高處有土埵之象而此鬼蹲踞之或時離地一尺二尺者則色界無色界也往返遊行縱逸嬉戲則往來三界或升或墮戀著不出而娛樂無厭也捉狗兩足撲令失聲則謗無苦集以脚加頸怖狗自樂則謗無滅道如外道毗闍夜毗羅胝子謂道不須求但經生死劫數苦自盡得以狗喻苦則見苦斷集如兩足之相須也今則以道為不須求使苦集之說不行則捉其兩足撲令失聲也修道而後證滅如首之在上足之在下也今則以為苦盡自得道以沮厭苦之意令自放逸則是以脚加頸怖狗自樂者也復有諸鬼其身長大者竪以計三世為我謂之長橫以計五陰為我謂之大無慚愧之衣故言裸無白淨之法故言黑無功德之質故言瘦堅執其所見未甞暫捨故言常住其中發聲宣說為惡聲冀望得果為求食其咽如針則氣縷命危而延其壽此非想無常而計以為涅槃者也首如牛頭者斷常二邊牛之兩角也智度論曰邊地人有人而牛首者計斷不修善因如食人之肉計常不求苦滅如復食狗之肉依止諸見紛然不能料理故言頭髮髼亂以斷破常以常破斷故言殘害兇險無智定飲食以自滋養故言飢渴所逼以諍論之往返故言呌喚馳走然欲界煩惱之相俱是有漏之心以常無道味深著邪見不能自出故言飢急四向闚看牕牖也如是諸難恐畏無量者結前義之辭也。

　　是朽故宅(至)揚聲大呌。

　　論曰夫三界者佛應化之所其初發心願度脫一切有情故言是朽故宅屬于一人我於大通智勝佛時常教汝等當伏五濁由我應緣他方而汝等機感已盡五濁便起故言其人近出如下文曰數現涅槃即是出宅之意也四面一時其𦦨俱熾者則身受心法等起四倒起五濁起八苦起相續漸增故言俱熾命已斷則諸根自壞故言棟梁椽柱爆聲震裂氣消體解故言摧折墮落墻壁崩倒於是時諸見紛亂欲靜不可故言揚聲大呌。

　　鵰鷲諸鳥(至)眾難非一。

　　論曰於此示色界火起之相也鳩槃茶等周慞惶怖者鳩槃茶惡見也以愛想輕飛纏於惡見故言不能自出惡獸毒蟲藏竄孔穴者四禪之定如孔穴被燒之類雖不及門外泰然不遭猛𦦨如禪定之中不見欲界麤弊之惡也毗舍闍鬼亦住其中者孔穴之中雖無猛𦦨猶有熱惱則四禪無欲界之惡亦有愛味細苦故見愛交凌如相飲噉故言共相殘害飲血噉肉則謂於禪中起諸見不能生無漏定默如飲血又著五支喜如噉肉野干之屬則貪相也謂欲界之貪未來之定已斷故言竝已前死諸大惡獸競來食噉臭烟蓬㶿充塞四面者則輕貪先亡重愛未去如惡獸之噉野干惡覺回環如臭烟之充塞也於此又示無色界火起之相也厭色界定出而向無色界以厭觀麤境而欲觀無色之法如蜈蚣毒蛇之類遭燒出穴若得無色界定必滅色界之緣故言隨所取食又諸餓鬼頭上火然者無色非想雖居最頂然猶生滅不停未度諸苦何則心異念故名生苦念念不住故名老苦行擾擾妨定故名病苦以是退定故名死苦求定不得即求不得苦必為障礙即冤憎會苦四陰即五陰盛苦愛著此定欲出不忍即愛別離苦以無無漏酒故言飢渴以未出輪回故言悶走也其宅如是甚可怖畏毒害火災眾難非一者結之之辭也。

　　是時宅主(至)嬉戲不已。

　　論曰我於此所燒之門安隱得出故言在門外立聞火宅之難思所由濟之意也前文既言我以佛眼觀見六道眾生之苦今乃言聞有人言何也曰此譬喻也譬喻則言聞有人者葢是起後之語端耳若所言佛眼觀見六道則是稱法所演如實之義也先因遊戲來入此宅者三界之相起於戲論以戲論故則有生死首楞嚴經曰從畢竟無成究竟有而佛歎嗟為起大悲故言驚入施巧方便故言告喻則所敘患難鬼物為可怖畏也宅以火故言災火蔓莚則因惑生苦宅既已壞則當修宅故言眾苦次第也然緣生之中無明緣行行緣識等以成三苦之聚故言相續不絕所謂毒蛇蚖蝮及諸夜叉一切惡見三毒之相紛然復起矣則佛雖以方便誘喻終不信受故言猶故樂著嬉戲不已也。

　　是時長者(至)令至滅度。

　　論曰前文學無學人亦各自以離我見及有無見便謂已得涅槃者彼安知祕密藏大涅槃哉佛性論曰如摩犍特經說世尊若涅槃是有我今自有聦明利智云何不見佛言涅槃實有汝今未得無分別聖智故不得見以微細故非聞慧所得以真實故非思慧所得夫以聞慧思慧之妙且不能以得之則但離虗妄名為解脫者豈能得之耶問曰說三乘而單言四諦四諦三乘皆具耶曰四諦於華嚴經則名四聖諦葢三乘之通法也隨其所證淺深如何耳辟支佛觀無明乃至老死是為苦集觀無明盡乃至老死盡是為滅道菩薩觀四諦即是一諦頓漸有異故也。

　　我為法王(至)非己智分。

　　論曰信有二種一者智通之信二者依通之信智通之信者所謂一切智無師智自然智悉已成就信如來出世說法度生入般涅槃始終不出一剎那際故經言汝舍利弗尚於此經以信得入者智通之信也依通之信者所謂以情解故疑網不除且信佛語故經言其餘聲聞信佛語故隨順此經非己智分者依通之信也晉王羲之以善書名世其子弟皆師其筆法羲之方落筆時手忘筆筆忘法心融神會點畫所至意態自足師其筆法者手不忘筆心不忘字通則行否則止皆曰書也如羲之者智通之信也師之者依通之信也舊疏曰此以不定性二乘方順生信故謂舍利弗如汝上根尚信我語方漸證入況餘不定性聲聞乎悞矣。

　　又舍利弗憍(至)玅法華經。

　　論曰自又舍利弗至莫說此經凡三十六偈詳言謗經者所獲報所言斯經者非語言品目紙墨文字也一切眾生之自心也受持讀誦書寫演說者經行坐臥折旋俯仰不令餘念敢間斷之故謗之為言不信也至親者心也而不信反信物是謂顛倒夫顛倒者必流轉故佛歷言其故謂生地獄中徧甞諸苦尚餘苦業生旁生中徧甞諸苦甞業盡矣乃生人趣然為順後之業而昏荒鄙暗時世所憎嫉固其所也首楞嚴經曰阿難是諸眾生非破律儀犯菩薩戒毀佛涅槃諸餘罪業歷劫燒然後還罪畢受諸鬼形乃至鬼業既盡則情與想二俱成空方於世間與元負人冤對相值身為畜生酧其宿債從是畜生酬償先債若彼酬者分越所酧此等眾生還復為人反徵其剩此言毀佛涅槃者罪報如是則諸佛之涅槃眾生之自心非二法也無盡居士論曰舍利弗既悟三乘方便之義疑悔永盡定知作佛佛以祕護之語於天人婆羅門大眾中示以宿命令憶本願授記於未來世作佛號曰華光劫名大寶莊嚴所謂大寶者其國以菩薩為大寶故也此諸菩薩皆久植德本於無量百千萬億佛所淨修梵行此猶如今者彌勒菩薩在兜率內院教化上生天眾於當來下生龍華授記其事同也瑠璃為地以表淨光有八交道以表八正金繩界道以表戒體七寶行樹以表七覺寶華承足以表履踐雜色華果以表行解淨業如是依報亦然舍利弗既得記已千二百心自在者聞所未聞皆墮疑惑舍利弗請佛為說因緣佛言吾先以譬喻言辭方便說法皆為化菩薩故然當復以譬喻更明其義有大長者其年衰邁則佛之將入涅槃也其家廣大唯有一門則十方佛乘無二無三也有五百人止住其中則五陰眾生也堂閣朽故則無所觀也墻壁隤落則無所聞也柱根腐敗則下無以立梁棟傾危則上無以承欻然火起則病苦將至戀著嬉戲則不知恐怖鴟梟鵰鷲以言其搏擊也烏鵲鳩鴿以言其喧淫也蚖蛇蝮蠍蜈蚣蚰蜒以言其毒守宮百足以言其擾動鼬貍鼷鼠以言其偷伏𧏙蜋諸蟲以言其穢狐狼野干以言其貪羣狗嘷吠以言其爭夜叉競來以言其殘鳩槃茶鬼以言其虗餓鬼周障以言其熱惱毗舍闍鬼以言其本欲害人而亦遭其害也凡此之類起於三毒無明增為八萬四千煩惱以一身之微而具足如此皆由執著樂戀佛愍此故度以三乘而引出火宅賜以一大寶乘駕以白牛則一體純淨寶飾莊嚴則萬行相暉悟於譬喻之理得於言辭之表此聲聞所以次第授記也。

　　玅法蓮華經信解品第四

　　爾時慧命(至)不求自得。

　　論曰維摩經曰若菩薩欲得淨土當淨其心隨其心淨則佛土淨者心空則佛土空也圓覺經曰一世界清淨故多世界清淨者一世界空故多世界空也何以知清淨謂之空耶智度論曰清淨者即空義以眾生畏空故言清淨以遮之耳諸佛菩薩之談空法如聲度墻無所留礙如山出雲無有窮極而諸眾生不知無始世來虗妄受用也聲香味等諸外境界皆亦實無而誠以執著之深故顛倒不信於是以大悲方便空諸所有使諸眾生自覺成就如經言於菩薩法遊戲神通淨佛國土成就眾生而須菩提自言方念空無相無作之法而聞菩薩境界心不喜樂也問曰菩薩遊戲神通淨佛國土可也乃曰成就眾生何哉曰諸佛菩薩之欲成就眾生如天地之於萬物始則雷霆以震驚之雨晹以發生之終則以風露以長養之雪霜以成熟之也故其威怒之嚴慈祥之和或逆或順或與或奪皆非苟然佛以神力令寶積五百長者子葢合而成一徧覆三千大千而此世界廣長之相悉於中現又此三千大千世界諸須彌山等乃至大海江河川流泉源及日月星辰諸龍宮殿悉現葢中又十方諸佛諸菩薩說法亦現葢中此何意耶曰欲以是三昧方便壞二乘凡夫之見惑也見惑壞滅則慧身現前華嚴經曰知一切法即心自性成就慧身不由他教又示阿難五體之光遠灌十方微塵如來及法王子諸菩薩頂彼諸如來亦於五體同放寶光從微塵方來灌佛頂并灌會中諸大菩薩及阿羅漢林木池沼皆演法音交光相羅如寶絲網此何意耶曰欲以是無分別智光破二乘凡夫之癡暗也癡暗破除則自心發露楞伽經曰由自心執著心似外境轉彼所見非有是故說惟心以維摩首楞嚴二經之旨以證華嚴楞伽二經之義而合此經之意如風中鼓槖雖有大智莫能分也又問菩薩遊戲神通以淨佛國土謂之空與二乘之但念空無相無作何以異哉曰二乘觀空取證者也何敢望菩薩遊戲神通顯發色心不二之空乎。

　　世尊我等(至)以明斯義。

　　論曰佛之訓弟子以其所易曉喻其所難知也須菩提反欲以譬喻以曉佛無乃不自量乎曰非敢以喻冀佛得解也如人有疾因醫而愈不能自言其病得愈之證為醫者言之曰我方病時其熱如湯其痛如榍今其瘳也如湯之涼如榍之去醫者非不知也而其人必譬喻者欲以自喻其不能言而已今佛弟子以喻自明亦復如是。

　　譬若有人(至)所止之城。

　　論曰譬若有人年既幼稚則癡迷而無知者捨父逃逝久住他國則亡失本願飄泊六趣伶俜孤苦而可憐也或十二十至五十歲則以劫濁命濁眾生濁見濁煩惱濁為五而劫以時分為名故言歲也年既長大復加窮困則熏種漸熟知以生老病死之苦為厭馳騁四方以求衣食隨逐外道不隨中正以無慚忍之衣無禪定之食故言求也漸漸遊行則求於漸法而不知頓乘遇向本國則遭遇佛世而不知失趣也其父先來求子不得則生在難處而不聞佛法中止一城則為眾生而生三界也倉以藏粟則法喜禪悅食之所出庫以藏財則諸法珍寶之所聚童僕幼賤而親者則初發心菩薩之未出生死諸見者也臣佐輔已而貴者則得忍菩薩之助佛揚化者也象馬車乘則佛菩薩乘其力甚大牛羊無數則大小二乘其法不一出入息利乃徧他國則教授滋息非道之無所不行商估賈客亦甚眾多則法商求寶險道之無所不歷也時貧窮子遊諸聚落則四生之流轉經歷國邑則三界之往來遂到其父所止之城則幸與佛世際會然前言遇向本國今言所止之城者來歸而彌近也。

　　父每念子(至)悔來至此。

　　論曰父每念子則本願之欲度生而不蹔捨與子離別五十餘年則眾生之在五濁而不見佛未曾向人說如此事則不說二乘之作佛但自思惟心懷悔恨則教以佛道而悉亡財物散失無所委付則憂法藏之無傳得子快樂無復憂慮則欣佛種之不斷傭賃展轉則資生艱難非坐享富貴者也則欲以思惟心求證諸果而非本來具足然遇到父舍則邂逅而遇非出告反面者也則偶值佛興而非真知歸依之意住立門側不得而入則不知佛智之正徧遙見其父不得而親則不見法身之微玅也前言父城今言父舍舍之於城又為彌近耳師子床則降眾魔服外道以得無所畏故寶几承足則依真如境而起福慧以福慧為兩足故諸婆羅門剎利居士皆恭敬圍繞則諸大菩薩法位等級一心之環向以真珠瓔珞價直千萬莊嚴其身則萬德珍異光明而煥發吏民童僕手執白拂侍立左右則新學菩薩以白淨法拂除塵氛而入法位者也覆以寶帳垂諸華旛則慈悲大雲徧覆一切而四攝之華足以有悅神通之旛足以有動也香水灑地散眾名華則戒定慧解脫解脫知見之香清涼其心地而布以七淨之華也羅列寶物出內取與則諸法之寶無所不有或出而與以利他或納而取以自利也有如是等種種嚴飾威德特尊窮子見父有大力勢則具足力無所畏即懷恐怖悔來至此則樂小退大雖令志願而悉廢忘也。

　　竊作是念(至)悶絕躃地。

　　論曰此或是王或是王等非我傭力得物之處則法報之身本來成道非斷滅取證者之所得預不如往至貧里肆力有地衣食易得則二乘空地可以智證而慚忍之衣禪定之食其求易足也若久住此或見逼迫強使我作則小乘之所畏也作是念已疾走而去則退大之亟而趣小之堅也二乘空法無如來藏含容萬德故以貧里為言香積菩薩曰釋迦牟尼佛隱其無量自在之力乃以貧所樂法度脫眾生是也時富長者於師子座見子便識然子雖見父而不知其為父故恐怖而悔來父之見子即識其為子故歡喜而適願則彼雖廢忘而佛所以付囑護念者終不忘也我雖年朽猶故貪惜則煩惱暗蔽雖已永盡而不棄眾生即遣傍人急追將還爾時使者疾走往捉則令諸菩薩化以頓法而捨其方便窮子驚愕則駭於一乘大教之聞稱怨大喚則畏於煩惱生死之入小乘以煩惱為怨聞說煩惱即菩提故稱冤也以生死為苦聞說生死即涅槃故大喚也我不相犯何為見捉則以不求而強伏之故使者執之逾急強牽將還則以不從而強牽之故自念無罪而被囚執則畏入三界以為牢獄也此必定死轉更惶怖則畏失諸果亡其慧命也菩薩大悲與眾生同入生死獄以度脫之小乘無此故以為無罪而不入也悶絕躃地則強之不已謗法不信將墜惡趣也。

　　父遙見之(至)汙穢不淨。

　　論曰父遙見之而語使言不須此人勿強將來則以知其子志意下劣而自知豪富為子所難故也則知其先心樂小擬之以大而不信則不強也以冷水洒面令得醒悟莫復與語則以審知是子而以方便不語他人云是我子故也則以解脫水解其迷悶雖審知其終為佛子而以方便名之為聲聞也凡言所以者何皆申前義之辭也使者語之我今放汝隨意所趣則為如來使隨佛方便不逼迫之也從地而起往至貧里以求衣食則免謗大乘罪脫三塗苦而用其貧所樂法也爾時長者將欲誘引其子而設方便密遣二人形色憔悴無威德者則以同事而教化之故言二人也徐語窮子此有作處倍與汝直則導以漸教有為之法而許以無為涅槃之意也便可語之雇汝除糞則令其思惟蠲除諸法戲論之糞也我等二人亦共汝作則施其方便與其同事也既已得之具陳上事則順佛而施其化先取其直尋與除糞則慕果而修因也其父見子愍而怪之則愍其失大怪其樂小又以他日於牕牖中則隱其玅淨殊勝之身不以示之之意也遙見子身羸瘦憔悴則福智薄少而怖畏諸苦糞土塵坌汙穢不淨則戲論未除而樂觀不淨也。

　　即脫瓔珞(至)名之為兒。

　　論曰即脫瓔珞細軟上服嚴飾之具則祕其萬德莊嚴具足諸好第一微玅之相更著麤弊垢膩之衣塵土坌身則現有麤弊五欲垢重五濁眾惱所集之身也右手執持除糞之器狀有所畏則以方便力同用是法斷結成佛示有生死之畏語諸作人汝等勤作勿得懈息以方便故得近其子則因教示現之權人而得近退大之實人也咄男子汝常此作勿復餘去當加汝價則以苦言督令於中勤加精進而以煖頂忍法及世第一之法而增益之諸有所須盆器米麵鹽醋之屬莫自疑難則以無漏道品之法四禪之食禪支之味與夫諸定三昧令思惟修無所吝惜亦有老弊使人須者相給則今所使示現二乘知所應與者給其所須咄則警覺責數之聲故以喻苦言道品雖無漏法然助道而已不出乎形器故言盆器初禪有覺有觀二禪無覺有觀為麤故言米三禪無覺無觀至於四禪無出入息為精故言麵然無喜樂諸支則如淡食無足味著須鹽醋以和解之故言鹽醋諸定三昧皆由道品出故為之屬而已蓋其稱名小而取類大也老弊使人則向所謂密遣二人形色憔悴者也好自安意則安其所未安之辭也勿復憂慮則令斷除煩惱之辭也所以者何我年老大而汝少壯則我已斷結而汝當勤除苦集不以向之苦語為嫌也汝常作時無有欺怠瞋恨怨言如餘作人則深信我法勤加精進毋如謗法外道諸邪見者自今以後如所生子更與作字名之為兒則雖未為其子而如來常說我等為佛子也。

　　爾時窮子(至)當體此意。

　　論曰雖欣此遇猶故自謂客作賤人則雖佛子而猶以斷除客塵煩惱為事未能說無上道也於二十年中常令除糞則雖在三十子而猶為二乘令盡殘結過是已後則殘結已斷得涅槃之證心相體信則我加訾而無嫌彼見呵而不怨入出無難則可語大而不退小之意也然其所止猶在本處則雖堪聞大而猶居果位也世尊爾時長者有疾自知將死不久則化緣將畢欲示入滅之相金銀珍寶倉庫盈溢則諸法財寶之無量其中多少所應取與汝悉知之則令以其法轉教菩薩我心如是當體此意則示以諸法皆惟自心令其體之也金以言之則佛十力四無所畏四無礙智十八不共法及一切種智以其微玅而相不壞也銀以言之則菩薩之六波羅蜜以其柔軟白淨之法也珍寶以言之則一切萬行之光燄倉以藏粟則禪定食之所自出也庫以藏財則法寶貨之所聚也言盈溢則既以與人已而愈有既以為人已而愈多也多少取與隨宜應量宜多與者無所吝惜宜少與者雖愛法不為多說也佛於般若會中令舍利弗等轉教菩薩一切諸法莫不畢說而會歸於真空即其事也。

　　所以者何(至)是子所知。

　　論曰所以者何今我與汝便為不異則告以佛菩薩眾聖賢以至諸法一如無別無異也宜加用心無令漏失則誡以但棄生滅守於真常無失如來知見也爾時窮子即受教勅領知眾物金銀珍寶及諸庫藏則以承佛旨以佛諸法為菩薩說而無希取一飡之意則雖為菩薩說而以大乘為己智分也然其所止故在本處下劣之心亦未能捨則樂大而未知進取小而未能捨也大迦葉曰一切聲聞菩薩不可思議解脫法門皆應號泣聲震三千大千世界一切菩薩應大欣慶頂受此法葢樂大耻小之意也復經少時父知子意漸以通泰成就大志自鄙先心則我見佛子志求佛道而自奮起也臨命終時而命其子并會親族國王大臣剎利居士皆悉已集則涅槃時至人天大集將說法華之時也即自宣言此是我子我之所生於某城中捨吾迯逝竛竮辛苦五十餘年則欲界色界無色界失其本願生死五濁之久也其本字某我名某甲則或字外道或字凡夫我某須陀洹乃至阿羅漢昔在本城懷憂推覔忽於此間遇會得之則方在五濁而不得度乃於此經聞而信解也此實我子我實其父則既聞法已受記作佛令紹大位也今我所有一切財物皆是子有先所出內是子所知則付以法藏之意也親族則會中諸菩薩并八部國王葢十方諸佛之來集者大臣剎利居士則十方菩薩之侍佛者皆於此經自然見如是事也。

　　世尊是時(至)戲論之糞。

　　論曰我本無心有所希求則是法非思量分別之所能解因不以心求故今此寶藏自然而至則諸佛之道有時自現非從人得也傳曰百工居肆以成其事君子學以致其道莫之求而自至斯以為致也歟須菩提等以喻自明佛無難曉者然不若佛於弟子喻所難知所以喻中雖詳合喻甚略故捨父迯逝求子中止行到父舍思子委付等四種喻但以條而合之可也以三苦者五蘊行成之趣自無明緣行以至六入為行苦觸為苦苦餘為壞苦迷惑無知故言遙見疾走也樂著小法故言急迫驚怖也放令隨意密遣二使方便得近若言勉進也四種喻其文雖多要皆令思惟除糞之意故總以一條合之諸法從本來常清淨常寂滅相一念不生是為真滅即無糞可除而二乘執以為有是名戲論之糞以有思惟欲蠲除之而思惟心竟非己物則如人傭力取直而已所作之功亦非己有也。

　　我等於中(至)而說偈言。

　　我等今日(至)隨宜說三。

　　論曰於此文以下以譬合法故詳略不等如我等於中勤加精進則合汝常作時無有欺怠瞋恨怨言也得至涅槃一日之價則合更與作字名之為兒也既得此已心大歡喜自以為足便自謂言於佛法中勤精進故所得弘多則合窮子雖欣此遇然世尊先知我等心著弊欲樂於小法便見縱捨不為分別汝等當有如來知見寶藏之分則合猶故自謂客作賤人二十年中常令除糞也世尊以方便力說如來智慧謂對三乘說大乘法如大般若維摩等經則合心相體信入出無難也我等從佛得涅槃一日之價以為大得於此大乘無有志求則合然其所止猶在本處也我等又因如來智慧為諸菩薩開示演說則合其中多少所應取與汝悉知之即受教勑令知庫藏所以者何佛知我等心樂小法以方便力隨我等說而我等不知真是佛子此再明前義則合下劣之心亦未能捨也今我等方知世尊於佛智慧無所恡惜而今盡以法藏付囑故則合一切財物皆是子有也所以者何我等昔來真是佛子則合此是我子我實其父而但樂小法若我等有樂大之心佛則為我說大乘法也於此經中唯說一乘而昔於菩薩前毀呰聲聞樂小法者然佛實以大乘教化此再明佛所以無恡惜之意是故我等說本無心有所希求今法王大寶自然而至如佛子所應得者皆已得之此葢結成無量珍寶不求自得之義也向言無量珍寶而此言大寶者大寶即法王之位也得其位則無量珍寶不求自得如王行則營從隨之則合今此寶藏自然而至也。

　　無盡居士論曰須菩提摩訶迦葉等本樂空無相無作之小法忽聞舍利弗受無上正徧正覺之記於難信難解之法心生信解既信解已即能隨宜譬喻說法遂一心合掌於世尊前說貧子幼稚捨父逃逝後於父所獲大珍寶以譬所聞希有之法一心合掌者劉虯以謂一心則身無異念合掌則意靡他緣貧子久住他國或十二十至五十歲此則所見所著未離乎十使二見五陰也密遣二人無威德者雇以除糞二十年中常執此役此則二乘之法可以除治垢穢也脫上玅服衣弊垢衣此則觀根而化也子意通泰自鄙先心會親族國王大臣剎利居士此是我子一切財物皆是子有此則於釋梵沙門婆羅門四眾前授記也。

玅法蓮華經合論卷第二

　　音釋

　　窶

　　(即羽切)。

　　裨

　　(音𢍉)。

　　蜑

　　(音但)。

　　瘉

　　(愈同)。

　　自雨

　　(去聲)。

　　鞔

　　(莫安切)。

　　鼯

　　(音吾)。


卍新纂大日本續藏經第 30 冊 No. 603 法華經合論


玅法蓮華經合論卷第三

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經藥草喻品第五

　　爾時世尊(至)一切智地。

　　論曰佛言如來方便知見之力者解迷遣惑之智也然必因言以發之眾生迷惑如欲渡而不知津者聞佛言教如得筏而獲濟既獲濟矣筏則當棄金剛般若經曰汝等比丘知我說法如筏喻者法尚應捨何況非法法尚應捨者捨筏也然凡夫二乘愛見因緣種種戲論隨佛所說而生執著聞其說有則起有見聞其說無則墮斷見不知所以說有滅斷見故所以說無滅有見故如經初說火宅之喻非但較量三乘亦以對治凡夫欣求天人玅果之執也又說窮子之喻非但親近隨順亦以對治二乘有學起自所乘與佛乘等不復更求之執也又為已信大乘者特起唯一佛乘元無二乘之執也於是佛乃今為說一雨所潤三草二木便知有三乘之異而佛所說之法平等則無異也故經言如來是諸法之王若有所說皆不虗也皆不虗猶言皆有以不虗發也如人遠託異國俱其僮僕來歸故鄉道路脩阻經歷險艱疲劣者為減負載健捷者為增輕重逗留城邑者勸發其進是人於諸服役施其方便豈有他哉欲其疾至故鄉耳故經言於一切法以智方便而演說之其所說法皆悉到於一切智地。

　　如來觀知(至)一切智慧。

　　論曰中觀偈曰諸法不自生亦不從他生不共不無因是故說無生若言自生心豈復生心若言他生自尚無體寧曰有他若言共生自他俱無以何為共若言無因生者有因且不言生況復無因如是推求四者皆無系屬即證無生無生即唯心所現心為諸法之所會故經言如來觀知一切諸法之所歸趣者以此凡夫以天人之樂為求二乘以禪悅之樂為求菩薩以六度萬行之樂為求佛洞見諸三乘人種種心行而能隨其所欲解脫成就故經言亦知一切眾生深心所行通達無礙者以此又於諸法究盡明了者疊前歸趣之義斷是一心示諸眾生一切智慧者疊前通達無礙之義知是智慧。

　　迦葉譬如(至)名色各異。

　　論曰三千大千世界同為一地而山川高下谿谷險邃以譬同一佛土而有三界等故諸趣苦惱之異然卉木叢林及諸藥草一地所生而種性若干名色差別以譬法性本一而有天人三乘菩薩之殊卉則有叢木則有林藥則出於卉木而獨言草者以譬天人三乘對菩薩為小耳種則種子類則族類名則稱謂色則形相以譬天人三乘菩薩根性伴助名狀體號亦有差別也。

　　密雲彌布(至)各有差別。

　　論曰密雲彌布遍覆三千大千世界以譬如來出世以大音聲普遍沙界天人阿修羅眾一時等澍其澤普洽以譬雨大法雨無不充足卉木叢林及諸藥草根莖枝葉隨求所受之小大而滋茂之以一切眾生種性體相好樂欣慕之不等一雲所雨稱其種性而得生長華果敷實以譬一音說法隨類得解任力所能而成道果雖一地所生一雨所潤而諸草木各有差別以譬眾生俱是一相一味之法而有天人三乘菩薩之差種性即上根莖偈又言如其體相即上枝葉皆互相見華果敷實言華敷果實亦欲錯以成文耳。

　　迦葉當知(至)各得生長。

　　論曰智度論曰師子坐必踞臥必右脇日唯一食累足而臥以其筋為絃彈之他絃皆絕以其乳滴驢乳中皆化為血生三歲即能哮吼百獸怖懾其種性猛利而無所畏也佛號人中師子者以於諸法得無所畏故經言於大眾中唱如是言我是如來乃至我是一切知者一切見者知道者開道者說道者噫於大菩薩天人阿修羅眾之前有所畏者能如是乎此哮吼之聲也經言隨其所堪而為說法者隨其住趣而免苦厄是謂現世安隱由惡趣而生人天由人天而生佛國是謂後生善處或以十善道或以四諦法或以十二因緣或以六波羅蜜以自娛樂是謂以道受樂於所生處復得見佛聞所未聞是謂亦得聞法則人天當斷事障以入二乘菩薩之道二乘菩薩當斷理障以入菩薩之道是謂離諸障礙於諸法中任力所能漸得入道此皆佛自以法合其所喻故經言如彼大雲雨於一切卉木叢林及諸藥草如其種性具足蒙潤各得生長。

　　如來說法(至)一切種智。

　　論曰捨外塵邪執得意言分別意言分別猶為識想捨唯識想得真法界真法界是為智境經言如來所說法一相一味者顯發智境無假法者智境既無假法則是解脫何必言解脫相邪曰以華嚴論曰一切眾生現行無明即是如來根本大智故然智體清淨而能容受一切智體既言能容受一切則是離何必言離相邪曰以首楞嚴經曰譬如虗空體非羣象而不礙彼諸相發揮故以智性無性不妨緣起無性智性既言不妨緣起無生則是滅何必言滅相邪曰以維摩經曰不生不滅是無常義然則何謂究竟至於一切種智乎曰前三義以相言者所謂智相至於窮極則猶名種智種智者心相也以是微細念故起信論曰遠離微細念故得見心性自是而觀則智與得猶為障礙而不自在般若經曰無智亦無得以無所得故菩提薩埵。

　　其有眾生(至)難解難知。

　　論曰如凡夫聞佛所說則念惡趣之苦思所由濟修十善道希天人之果二乘則念捨煩惱趣寂滅修四諦十二因緣希所證涅槃之報菩薩則念眾生之苦思起大悲修六波羅蜜希登無上正等正覺而凡夫二乘及諸菩薩所得功德則不自覺知其材之大小性之美惡但濯濯然而密茂欣欣然而敷榮而已而佛能盡知之故經言唯有如來如實見之明了無礙以合一雲之布一雨之潤也故又言如來知是一相一味之法問曰所謂解脫相離相滅相皆疊前三義於此變一切種智之名為究竟涅槃常寂滅相而特言終歸於空何也曰佛之方便難解難知然亦特見其端夫法之一相一味則是解脫解脫即是離離則是滅而必言相者豈非為對三乘說知其根性之殊遮之而言相也歟如下文曰佛知是已觀眾生心欲而將護之是故不即為說一切種智護之猶言遮之也又問曰審如所言則卒明告曰終歸於空何也曰先以方便遣其執執盡矣則見自亡譬如磨鏡垢盡明現鏡垢已盡則明非外來執盡見亡則雖不言終歸於空亦可然根性未熟則遮之既已純熟則明告法施之式如此。

　　爾時世尊(至)而說偈言。

　　破有法王(至)令得正見。

　　論曰首楞嚴經曰空生大覺中如海一漚發又曰一人發真歸源十方虗空悉皆消殞然則虗空亦生滅法也顯此虗空必由色法該諸色法總名為有葢甞深觀之有若真實則不可破不可破則空有不遍之處何以故以真實有體為間礙故有若可破則非真實既非真實則便可言無何必更名破有哉曰論必有旨也言破以明有非實有言有以明空非斷空故經言破有法王出現世間有之字從月月無光光之者日也從又又手也執而有之凡有如此舊疏曰有者即三有也能破一有謂三界為一業有之所有故或破二有謂本有中有故或破三有即是三界故誤矣。

　　迦葉當知(至)悉當成佛。

　　論曰經言密雲彌布遍覆三千大千世界故偈中言之曰迦葉當知譬如大雲起於世間遍覆一切便言慧雲含潤何也曰慧雲以譬應身以能具微塵沙數修多羅教故言含潤又應身皆智之光如電故言晃曜修多羅教曰文身句身句身皆慧之辯如雷故言遠震使九十五種邪光不現故言掩蔽除九十八種熱惱故言清涼然以此身現于世間示同三有雖可即之而不可取故言如可承攬舊疏曰慧雲含潤者慈心龍所起之雲此龍將施雨必先七日布以雲陰候眾事辦乃雨故稱含潤審如疏所論則經乃不言慈雲而言慧雲邪夫佛應身全是智慧故。

　　無盡居士論曰須菩提既說貧子喻摩訶迦葉重說偈世尊稱其能信能受然而先愚後智先貧後富先失後得先迷後悟未能盡知如來無量無邊阿僧祗功德故又示之以一相一味之法譬如大雲遍覆一切則孰為先後孰為廣狹電光晃曜劉虬所謂類應身之顯知見雷聲遠震劉虬所謂類應身之發鴻唱其雨普等四方俱下其雲所出一味之水者以明解脫相離相滅相究竟涅槃相常寂滅相何法不爾卉木藥草上中下樹各得生長根莖枝葉各得滋茂潤於人華各得成實生長之茂盛之成實之所稟各異所潤是同斯則無一趣而不攝無一類而不度無一法而不周非若貧子得財之喻鄙先心而存二見也。

　　玅法蓮華經授記品第六

　　爾時世尊(至)而說偈言。

　　告諸比丘(至)其事如是。

　　論曰迦葉號大迦葉者耆年於眾中身光吞飲一由旬佛稱其慈悲禪定神通三昧之力與我同甞分座使之坐故以為大也始於䟦耆聚落見佛獻寶衣佛以糞掃衣授與囑曰此大衣大聖所衣無以麤重生怠想迦葉曰當作師想塔想不敢首奠矧覆臥邪何以故此衣大進我行故佛以維摩詰臥疾毗耶離城令往問疾迦葉曰我不堪往也憶念我昔於貧里行乞時偶遇見之謂我言有慈悲心而不能普捨豪富從貧乞迦葉住平等法應次行乞食不為食故應行乞食為壞和合相故應取其食為不受故應受食以空聚想入於聚落所見色與盲等所聞聲與響等所齅香與風等所食味不分別受諸觸如智證知諸法如幻相無自性無他性本自不然今則無滅迦葉若能不捨八邪入八解脫以邪相入正法以一食施一切供養諸佛及眾聖賢然後可食如是食者非有煩惱非離煩惱非入定意非起定意非住世間非住涅槃其施者無大福無小福不為益不為損是為正入佛道不依聲聞迦葉若如是食為不空食人之施也我時得未曾有佛聞此語亦不強之行佛將入滅以法付之曰汝能為一切眾生作依止如我在世有頭陀行如汝我法則存不然法則滅汝真荷擔大法者付法竟乃般涅槃諸天請結集法藏以偈讚曰耆年欲恚慢已除其形譬如紫金聚上下端嚴玅無比目脩清淨如青蓮結集畢登忉利天禮佛髮塔為諸天人說法曰為善生天為惡入淵五欲無常如華上露見日則晞於是諸天為泣下良久問曰大迦葉何為披此抖擻邪曰玅衣求時若得時復畏失既失又生惱此衣糞掃之餘無此過若多畜則有沈縫負載之勞故甘被一衲也又問曰何為常乞不受食邪曰受食有僧事役故乞食殘食小食擾動喪時故一食多食難消生睡故小食飢劣乏力故應量食食器多持滌費功故一鉢食飲多數起故不飲又問曰何為不時經行而長坐邪曰舍宇令人生著故止於樹下樹下久復然去居塚間又起悲憂皆妨道乃露地而休即便欲臥臥則增懶故常坐耳言訖乃去諸天歎曰里巷寒酸苦厄羸劣貧窮孤露彼常憐愍今棄而去誰覆護我哉佛在世時比丘有問者曰大迦葉身光剡浮那陀金色不及此金在濁水光徹波上何修而臻此乎佛曰毗婆尸佛時迦葉為鍛師有貧女見塔像壞丐金使鍛修飾之因喜約為夫婦九十一劫人中天上身常金色今佛授記當作佛佛號光明國名光德葢其因地所致然也。

　　爾時大目犍連(至)二十小劫。

　　論曰須菩提者性慈順敬愛常修空行入空定住無諍三昧樂於閒林石窟燕默而坐有來親近者為剖析空義眾生供養必獲現報故號善吉然能護眾生意不令生念礙謂如不欲其行即住不欲其住即行無事於去留佛坐夏忉利天夏休下降人間億萬之眾爭先願見蓮華色比丘尼犯眾接足而禮時須菩提方端坐石室念諸法空曰色非佛乃至識非佛眼非佛乃至意非佛豁然而悟佛語蓮華色比丘尼非汝先見我須菩提乃先見我也蓮華色比丘尼白佛曰何為乃爾倒植邪佛曰汝禮我色身須菩提則見我法身也佛甞遣詣維摩詰所問疾須菩提曰我不堪往也憶念我昔入其舍從乞食維摩詰取我鉢盛滿飯謂我言若能於食等者諸法亦等諸法等者於食亦等如是行乞乃可取食若須菩提不斷婬怒癡亦不與俱不壞於身而隨一相不滅癡愛起於明脫以五逆相而得解脫亦不解亦不縛不見四諦非不見諦非得果非凡夫非離凡夫法非聖人非不聖人雖成就一切法而不離諸法相乃可取食若須菩提不見佛不聞法彼外道六師富蘭那迦葉末伽梨賖棃子刪闍夜毗羅胝子阿耆多翅舍欽婆羅迦羅鳩䭾迦旃延尼犍陀若提子等是汝之師因其出家彼師所墮汝亦隨墮乃可取食若須菩提入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔共一手作諸勞侶汝與眾魔及諸塵勞等無有異於一切眾生而有怨心誘諸佛毀於法不入眾數終不得滅度汝若如是乃可取食時我世尊聞此茫然不識是何言不知以何答便置鉢欲出其舍維摩詰曰取鉢勿懼於意云何如來所作化人若以是事詰寧有懼不我言不也維摩詰曰一切諸法如幻化相汝今不應有所懼也所以者何一切言說不離是相至於智者不著文字故無所悸也何以故文字性離無有文字是則解脫解脫者則諸法也以是不堪彼佛默然而止初須菩提生時家諸倉庫器皿皆空又平生修空行說空法今授記作佛佛號名相國名寶生觀其因地以空法而至果位則名相與寶葢有為法也因空果有其亦顯發無住義故。

　　爾時世尊(至)莊嚴其國。

　　論曰迦旃延者有慧辯善說法要於大眾中以解義稱第一甞宴坐樹下有外道來作禮問曰以我觀世人但有此世更無他世可得然乎迦旃延曰今此日月為天為人為此世為他世耶若無他世則無日月矣外道俛首良久曰我見人死無有還者知無他世也曰如有罪者彼囚寧得還耶又問曰若死者生天何不歸乎曰如人墮廁得出寧肯復入廁耶且上天一日人間百年彼生未終日而汝骨已壞寧能知之乎又問曰我以罪人鑊煑之不見其神出故知無他世也曰汝晝睡時傍人有見汝神出游者乎又問曰我以人臠肉粉骨求神竟無有故知無他世也曰如人折薪寸斷之寧有火可得耶又問曰我以人秤之皆輕於死者若神去應輕而反重故知無他世也曰凡鐵在火則輕出火則重人生有神則輕既死失其神則重何以異此乎又問曰我以將死者剎那求神不可得故知無他世也曰汝聞貝聲寧能剎那求得之耶於是外道慘悴而言曰汝種種破壞我所執然我執此久竟未忍捨之奈何迦旃延笑曰汝見採穭者乎採穭而見麻即取麻捨劣能勝人之情也汝獨不欲爾耶又問曰眾人所見皆然非止我獨如是汝豈得專以我為非乎曰昔有二人同行見鬼詒曰君牛人俱徤前即豐草茂穀處更載芻米何益哉一人聞其語即棄芻米一人曰我見豐草茂穀處乃棄之前棄芻米者行三日飢無所得為鬼所噉眾人所見者如鬼詒汝也而汝不受我語如棄芻米也外道者伏地扣頭曰我不能捨我所所執更復見難當大瞋怒也曰我非難汝但記昔有人家畜猪多因行見路旁糞收置笥頂戴而歸中途遇雨穢液流面路人勸其疾棄之其人恚曰汝家不養猪耶正汝類也於是外道屈伏歡曰我始聞日月之論則已解但欲深聞智辯故敢喋玅哉大士善開迷雲也佛甞遣詣維摩詰問疾即白佛言我不堪往憶念我昔因佛為諸比丘略說法要我即於後敷演之謂無常義苦義空義無我義寂滅義時維摩詰來謂我言無以生滅心行說實相法迦旃延諸法畢竟不生不滅是無常義五受陰洞達空無所起是苦義諸法究竟無所有是空義於我無我而不二是無我義法本不生今則無滅是寂滅義以是故不堪行迦旃延之辯能拆外道而不能迯維摩詰之訶大乘二乘之宗異故然今佛授記當作佛佛號閻浮那提金光而但曰其土不言國名豈非義無量而名不足以盡之耶。

　　爾時世尊(至)汝等善聽。

　　論曰目犍連號大目犍連者羅夜那名同者多故以大別之性豪爽矯然出羣以神通稱第一佛臨阿耨池池之龍念曰此眾乃不見舍利弗耶佛勑目連往祇洹精舍呼之舍利弗方補衲顧見謂目連曰汝先行我補竟即去於是目連引手摩其刺處衣即成舍利弗以針之餘線置之地曰汝能舉此乎目連盡其神力不能舉自疑失其神通又促之乃去以屈伸臂頃至佛所舍利弗已在座前矣有耆域者生忉利天未久目連登天遇諸天出遊於中途見域乘車不下目連駐之使不得行耆域合爪謝曰我受天樂方美未暇謁尊者也車乃得行因入天宮宮女皆逃羞目連念其著樂火其宮殿令崩壞乃為帝釋說法帝釋喜俄金碧樓觀儼如故佛梵音無極目連戲尋其音盡其神力西過恒河沙國土梵音尚在耳邊至一國值比丘眾方食目連息其力登食鉢之上經行眾大驚曰何從得此人頭蟲耶彼佛曰此葢東方無量佛土釋迦牟尼佛神足弟子尋聲至此耳佛甞遣詣維摩詰所問疾即白佛曰我不堪往也憶念昔入毗耶離城為諸居士說法時維摩詰謂我言為白衣說法不當如仁者所說夫說法者當如法說法無眾生離眾生垢故法無有我離我垢故法無壽命離生死故法無有人前後際斷故法常寂然滅諸相故法離於相無所緣故法無名字言語斷故法無有說離覺觀故法無形相如虗空故法無戲論畢竟空故法無有我離我所故法無分別離諸識故法無有比無相待故法不屬因不在緣故法同法性入諸法故法隨於如無所隨故法住實際諸邊不動故法無動搖不依六塵故法無去來常不住故法順空隨無相應無作離好醜法無增損法無生滅法無所歸法過眼耳鼻舌身意法無高下法常住不動法離一切觀行唯大目連法相如是豈可說乎夫說法者無說無示其聽法者無聞無得譬如幻士為幻人說法當建是意而為說法當了眾生根有利鈍善於知見無所罣礙以大悲心贊于大乘念報佛恩不斷三寶然後說法世尊我畏其辯故不堪任也調達者常引五百比丘為其徒眾目連厭之令睡於是調達鼾聲𪖙𪖙瞿伽離以脚蹴之不寤舍利弗為五百人者說法皆回心歸佛而調達始欠伸目連以手擎去僧乃得和合今佛授記當作佛佛號多摩羅䟦栴檀香如來劫名喜滿國名意樂西北方二佛一多摩羅䟦栴檀香神通香神通之譬也然大迦葉所行之因光明欲其果亦光明者證成因果等故須菩提所行之因空而所得之果不空者顯示無住義故迦旃延所行之因則分別名相義句而所得果報之境不立名字葢發明義理非名字所能盡故大目犍連所行之因以神通而所得之果號栴檀香示法喻齊故是四大弟子泛觀其為象則神通光明法相空寂也問曰唯授記為佛決定之說乃以象釋之自非上根敢逃疑謗乎曰然涅槃經曰若有聞說隨順樂入速得成佛心生輕賤授以遲記若言佛難得久受勤苦然後乃成為此人故授以速記又善根熟者授以速記善根未熟授以遲記如四大弟子之得記皆於三百萬億佛而供養之謂四人者善根未熟聞佛所說獨不隨順樂入可乎維摩詰甞謂彌勒菩薩曰世尊授仁者記一生當得阿耨多羅三藐三菩提為用何生得受記乎過去耶未來耶現在耶若過去生已滅若未來生未至若現在生現在生無住如佛所說比丘汝即時亦生亦老亦滅若以無生得記者無生即是正位於正位中亦無受記亦無得阿耨多羅三藐三菩提云何彌勒受一生記乎美哉維摩詰之言亦可以深觀之也。

　　無盡居士論曰佛既以藥草喻為摩訶迦葉等說所行是菩薩道漸漸修學悉當成佛修菩薩道必有其果成佛必有其名佛出必有其劫應劫必有其國故授記以迦葉於未來世奉覲三百萬億諸佛供養恭敬尊重讚歎廣宣大法於大莊嚴劫光德國成佛名曰光明如來十號具足須菩提於當來世奉覲三百萬億佛供養恭敬尊重讚歎常修梵行具菩薩道於有寶劫寶生國成佛號曰名相大迦旃延於當來世以玅好供具奉事八千億佛又復供養二萬億佛成佛號曰閻浮那提金光大目連供養恭敬八千二百萬億諸佛於喜滿劫意樂國成佛號曰多摩羅䟦栴檀香我諸弟子其數五百皆當授記於未來世而成佛夫生老病死苦人之所大怖畏也無生無老無病無死無苦其惟修菩薩道成佛乎過去佛日月燈明亦如是見在佛釋迦世尊亦如是未來佛授記聲聞亦如是然則佛無生無死而有前佛後佛彼劫此劫彼國此國何也曰虗空無邊世界無邊國土無邊而宿世因緣或在此世界或在彼國土佛於無量無邊浩劫應緣而現釋梵諸天四眾見其滅度而佛實非滅度也見其正法住世像法住世有若干劫而法實無正像也劫實無久近也故於閻浮那提金光佛則但曰成佛而不言其何劫何國例此思之則佛之意深也。

　　玅法蓮華經化城喻品第七

　　佛告諸比丘(至)而說偈曰。

　　我念過去世(至)通達無量劫。

　　論曰大通智勝如來者能證無量義處三昧之佛也以大通智三字攝三重法界以如來知見力入三重觀門故又以勝之一字足其義乃言觀於久遠猶若今日初入真空絕相觀偈曰若人欲識真空理身內真如還徧外情與無情共一體處處皆同真法界故經於此言大也次入理事無礙觀偈曰只用一念觀一境一切諸境同時會於一境中一切智一切智中諸法界故經於此言通也次入周徧含容觀偈曰一念照入於多劫一一念劫收一切時處帝網現重重一切智通無障礙故經於此言智也以此三重妙觀而入三重法界以顯此三昧出情離見一切諸三昧無能及者故經於此言勝也華嚴經曰世尊在摩竭提國阿蘭若法菩提場中始成正覺於普光明殿入剎那際諸佛三昧以一切智自在神通力現如來身清淨無礙無所依止者即是此大通智勝如來也又曰無有攀緣住奢摩他最極寂靜者國名好城也以此最極寂靜住處非化城故又曰具大威德無所染著能令見者悉得開悟隨宜出興不失於時常住一相所謂無相者劫名大相也以此一相無相之相非證空小果故經必言過去滅度者以明其體常寂滅故必言觀於久遠猶若今日者以明古今不移一念故。

　　佛告諸比丘(至)三藐三菩提。

　　論曰垂得猶言俄將得也經十小劫結跏趺坐身心不動者禪定三昧也禪定三昧而諸佛法不現在前何也曰諸佛法不屬禪定三昧何以故智身無有住處故若有住處則普賢常行之行應有止息也過十小劫諸佛之法乃得現前成阿耨多羅三藐三菩提者以明智身出諸功用故何以故以智身不與一切染法相應故凡微細惑習殊勝禪定皆是垢淨染法故華嚴論曰成佛果德已後常行普賢行常處世間十方六道無有休息如十地道滿欲見普賢行以十地中三昧力倍倍入無量三昧畢竟不見普賢身及境界普賢菩薩即智身也十地道滿以十地中三昧力倍倍入無量三昧者經十小劫過十小劫之謂也畢竟不見者諸佛法而不現在前之謂也如論則稱如來常憫會中一切諸大菩薩求覔普賢不見其身及座佛令各生想念殷勤三禮普賢菩薩方以神通力如應現身明智身不可以三昧處求也為智體無所住無所依故若生想念願樂即如應現身無有處所依止故猶如谷響但有應物之音若呼之則應無有處所可得故有欲見普賢者但生想念而已。

　　其佛未出家(至)而說偈言。

　　世雄無等倫(至)當轉無上輪。

　　論曰唯識論曰眼耳鼻舌身五識及分別事識意識阿賴耶識為八種起信論曰依阿賴耶識說有無明不覺而起能見能現能取境界起念相續故說為意此意復有五種名云何為五一者名為業識謂無明力二者名為轉識依於動心能見相故三者名為現識所謂現一切境界猶如明鏡現於色像現識亦爾隨其五塵對至即現無有前後以一時任運而起常在前故四者名為智識分別染淨法故五者名為相續識以念相應不斷故又為八種以阿賴耶生滅因緣共十六種皆是眾生生死之趣十二有支之區宇十明論曰十二緣生者是一切眾生逐妄迷真隨生死流轉波浪不息之若海其海廣大甚深無際亦是一切諸佛聖賢寶莊嚴大城以此十二有支無自性故隨順無明即入生死隨順智慧即證覺道經言其佛未出家時有十六子其第一者名曰智積即十六種識名相起於阿賴耶阿賴耶即智積種種珍異玩好之具即雜染微細煩惱也經言聞父得成菩提皆捨所珍往詣佛所者隨順智慧以證覺道也則以同體之悲哀怜眾生故言諸母涕泣而隨送之又以無緣慈感攝眾生故言其祖轉輪聖王佛以父喻慈此言其祖祖則大父葢無緣之慈即大慈也又以四無量心三十七助道品種種法道以隨從之故槩言一百大臣及餘百千萬億人民皆共圍繞隨至道場華嚴論曰十住初心便名見道若有餘習則以如來知見之力而用治之經言十六王子偈讚佛已勸請說法者淨治餘習之意故有多所安隱怜愍饒益之辭問曰所示唯識八種名字體相曉然而起信八種義濫難分願詳為言之曰五識為阿賴耶相分故曰依阿賴耶識說有無明不覺而起能見能現能取境界此三種識相分說也若有分別則方屬意收故曰起念相續故說為意也又問曰雖明告此意復有五種知不與阿賴耶相分二種相濫然業識轉識現識與能見能現能取境界又何異哉曰所以言相分者以未有分別也若剎那流入意地則分別生分別生則有精粗故謂之業識者動之至微細者轉識現識皆相次而形以其行相如此故知不濫前阿賴耶相分三種也。

　　佛告諸比丘(至)而說偈言。

　　我等諸宮殿(至)徧照於十方。

　　爾時五百萬億(至)以偈頌言。

　　世尊轉法輪(至)無量劫習法。

　　論曰化城一品名為䇿發二乘疲墮而說其實破序品如言之執而續未盡之義何以知之無量義處三昧者諸佛剎那際定也為此經之宗宗之微玅無以寄之而寄之於無量義處三昧而已恐學者機思不玅作如言執故前段示大通智勝佛雖十劫坐道場而其佛法不得現在前過十小劫乃得現前耳佛放眉間之光但照東方者密示無量義處三昧之相如指飢者以甑飢者但見甑而不見飯故在會之人如彌勒者亦所不知其端而問曰文殊葢佛意不在放光照東方而已恐學者機思不玅作如言執故此段示自然之光普照十方而諸梵天推尋此光自十方來隨其所向皆得見佛而佛無定住之處證成智身不可以三昧處求以無處所依止故如觀駭雞犀枕面面皆正也凡上所示皆破如言執也日月燈明佛未出家時有八王子隨父出家因玅光菩薩教化皆得成佛而其成佛有速有遲以示八識轉成四智若以知見力觀六七觀則因中所轉成佛之速者也若五八識則必果中所轉成佛之遲者也然義未盡故今言大通智勝佛未出家時有十六王子因父成道隨往供養尋復出家諸母泣送其祖及諸眷屬共詣親近見其成道葢增前所示八種識名相為十六種以隨順親近之而用無緣大慈同體大悲諸玅功德長養成熟故十六王子之成佛不言先後也日月燈明佛之八王子成佛但是玅光文殊然燈彌勒者但見根身轉依之義未見器界轉依之意故今以十六王子當成佛道隨方得名以示器界亦轉依隨方成佛也然根身器界既俱轉依矣五蘊已成三苦之區十二緣微細行相猶未剖析故又詳敘三轉四諦十二因緣其文皆在下故凡此所論皆續未盡之義也。

　　爾時大通(至)是苦滅道。

　　論曰三轉者一示相轉二勸修轉三作證轉示相轉者示其相狀謂是苦乃至是道也勸修轉者勸其令修謂苦應知乃至道應知也作證轉者引己證彼謂苦我已知不復更知乃至道我已修不復更修三轉四諦是為十二又曰十二行謂令聞法者發生無漏真聖慧眼於每諦中觀三世為總又於每諦中觀過去為智未來為明現在為覺別為四諦如是一轉總別四行三轉四諦凡十二行也輪有摧研之用唯教無行豈能摧惑必須立行方有輪義故名十二行法輪經言若沙門婆羅門若天魔梵及餘世間所不能轉者以我所得法轉入他心令不斷故辟支佛雖自悟而口不能說聲聞則因佛說而知故沙門所不能轉婆羅門若天魔梵雖聞其名而不解其義亦所不能轉則餘世間可知也。

　　及廣說十二因緣法。

　　論曰三轉十二行法輪本為四諦而言廣說十二因緣法者明此十二因緣即是細觀四諦法而廣說之也約苦集則有無明緣行乃至生緣老死約道滅則有無明滅無明滅則行滅乃至老死滅也十二通名因緣者本因為因緣因為緣因如因丘緣如緣木無明為本因緣無明之因而為行行為本因緣行之因又為識如是展轉相為因緣維摩詰曰若知無明畢竟滅故諸行亦畢竟滅乃至生畢竟滅故老死亦畢竟滅則十二因緣者出世之要道辟支佛有自悟者佛當其機而為之說如維摩詰所言則菩薩所觀者也。

　　無明緣行(至)憂悲苦惱滅。

　　論曰華嚴經十地品第六地金剛藏菩薩曰三界所有唯是一心如來於此分別演說十二有支皆從一心如是而立何以故隨事貪欲與心共生心是識事是行於行迷惑是無明與無明及心共生是名色名色增長是六處六處三分合為觸觸共生是受受無厭足是愛愛攝不捨是取彼諸有支生是有有所起名生生熟為老老壞為死佛子此中無明有二種業一令眾生迷於所緣二與行作生起因行亦有二種業一能生未來果報二與識作生起因識亦有二種業一能令諸有相續二與名色作生起因名色亦有二種業一互相助成二與六處作生起因六處亦有二種業一各自取境界二與觸作生起因觸亦有二種業一能為觸所緣二與受作生起因受亦有二種業一能領受愛憎等事二與愛作生起因愛亦有二種業一深著所愛事二與取作生起因取亦有二種業一令諸煩惱相續二與有作生起因有亦有二種業一能令於餘趣中生二與生作生起因生亦有二種業一能起諸蘊二與老作生起因老亦有二種業一諸根變異二與死作生起因死亦有二種業一能壞諸行二與不覺知故相續不絕自是觀之則十二有支相因而成無有作用無有體性但如磁石鐵不謀而合磁石豈有知思哉而注發動轉若有使之者故涅槃經曰磁石不曾吸鐵鐵亦不吸磁石而磁石與鐵見必相合無明不吸諸行諸行不吸識心亦得名為無明緣行識等故經言無明滅則行滅乃至老死憂悲苦惱滅者如此。

　　佛於天人(至)于今不盡。

　　論曰大通智勝佛受十六王子勸請說法過二萬劫乃說此經經八千劫未曾休廢則經之句偈以阿僧祗阿難陀海亦不能記持以阿僧祗迦旃延辯亦不能演說唯自證者神而明之若欲深入三昧求之雖大通智勝佛宴坐經八萬四千劫終莫能睹若欲盡其辯慧傳之雖十六王子樂說經八萬四千劫終莫能授葢宴坐三昧不過乎默樂說辯慧不過乎語夫自證者思慮所不能及語默豈能形容哉然十六王子始稱王子漸次出家則稱沙彌勤苦得道乃稱菩薩者示此經必須自成熟而悟非可以三昧求語言傳也。

　　諸比丘我今(至)三藐三菩提。

　　論曰萬物出乎震震東方也二佛一名阿閦在歡喜國二名須彌頂震動也動而怖懼也阿閦此言無動而在歡喜國者也須彌頂則又無動之極也齊乎巽巽東南方也巽為進退為不果則不能無所畏者也二佛一名師子音則其音無畏者也二名師子相則其相無所畏者也相見乎離離南方之卦也萬物皆相見則其相於此辯也二佛一名虗空住二名當識虗空住則於相無相也常滅則從本已來常寂滅也致役乎坤坤西南方也坤也者地也萬物皆致養也二佛一名帝相則雖差別假名無非帝相也二名梵相則雖藏疾納汗無非梵相也說言乎兌兌西方也以出乎震反之則萬物之所入也二佛一名阿彌陀二名度世間苦惱阿彌陀此言無量壽則不見其有出入相而度世間一切無常之苦惱也戰乎乾乾西北方之卦也二佛一名多摩羅䟦栴檀香神通二名須彌相多摩羅䟦此言無垢賢香則不與萬物戰者也神通則非萬物之所敵也須彌相則毀譽不動而其相之可見也勞乎坎坎水也北方之卦也萬物之所歸也二佛一名雲自在二名雲自在王雲自在則不滯於水者也雲自在王則又自在之至也成言乎艮艮東北方也萬物之所成終而成始也原始反終故知死生之說而壞世間之所怖畏也佛名壞世間怖畏則不見其有生死怖畏也第十六我釋迦牟尼佛於娑婆國土成阿耨多羅三藐三菩提釋迦牟尼此言能仁寂默娑婆此言堪忍唯能仁寂默所以於萬物終始之際不厭生死不住涅槃而於忍土成無上正徧正覺救諸苦趣眾生也問曰佛於耆闍崛山說此經計支那國易書未具也而以此方之易卦釋中印祕言乃不自疑乎曰一切法分四重無礙一曰理無礙二曰事無礙三曰理事無礙四曰事事無礙若以中印支那語言為不可交相釋則事事為礙也安能達一切法乎華嚴論曰閻浮東北艮位也文殊師利童子游行居止之所以明啟蒙之首故名童子菩薩其實為十方諸佛無性玅慧成佛必由之門眾生皆具而以迷理自惑不見欲見者現行分別是也以定慧照之即明故艮為止也又曰南無佛陀者南方離卦離虗其中自心之象也南無此言救我而論釋以理方隅定位而論媲以法是真達事事無礙之旨者也。

　　諸比丘我等(至)而說偈言。

　　大通智勝佛(至)引入於佛慧。

　　論曰如前偈曰若人散亂心入於塔廟中一稱南無佛皆已成佛道但一稱佛之名則佛道已成何其易哉今此偈曰大通智勝佛十劫坐道場佛法不現前不得成佛道經十劫而坐猶不成道又何其難也豈一經首尾自相違戾耶經必有旨耶曰一佛乘唯論知見唯以佛之知見開悟眾生故鄙陋功力取證也華嚴經曰如來常愍會中一切諸大菩薩求覔普賢不見其身及座者以功力取證者也又曰令各生想念殷勤三禮普賢菩薩方以神通力如應現化者以知見之力了達者也葢智身不可以三昧處求為智體無住無所依止故若生想念願樂即如應現化無有處所依止故猶如谷響但有應物之音若呼之即應無有處所可得經言寶所在近不言方所者以此也金剛般若經曰應無所住而生其心若心有住即為非住釋者曰若住善法即是善法成就若住惡法即是惡法成就善惡之法既各成就則真心自應隱沒若不住一切處則真心顯露故經過險道止息化城之眾方於自心之外妄見息滅之境作滅度想其可以語寶所在近之旨哉問曰論稱化城一品雖名䇿發二乘疲墮而說其實破序品如言執續未盡之義然何意特於授記品之後說之耶曰一佛乘之宗建於序品故眉間之光密示此宗無量義處三昧顯說此宗夫密示顯說之意既已傳然神頴玅契者不可以人人求之故又方便譬喻說之既已信解授記則是一大事因緣出現於世者畢矣而破如言之執續未盡之義次於其後固其所也尚何疑哉。

　　無盡居士論曰聲聞大弟子既授記於未來成佛然過去現在佛以何為證佛即為說過去無量無邊不可思議阿僧祇劫有佛名大通智勝我以如來知見力故觀彼久遠猶若今日偈言曰大通智勝佛十劫坐道場佛法不現前不得成佛道何也十六王子十方梵天請轉法輪佛雖許之而說時未至故佛法不現前也初轉法輪宣說四諦十二因緣度六百萬億眾阿羅漢而已再轉法輪千萬恒沙眾於諸法不受亦得阿羅漢而已至十六王子出家作沙彌請佛為我等說阿耨多羅三藐三菩提受請過二萬劫已乃說大乘經名玅法蓮華經如恒河沙偈佛法現前則向之十六沙彌今謂之十六菩薩已六祖曰前念後念及今念念念不被愚迷染苟非弟子與師宿世因緣正念常住未甞生滅則何以植德本於沙界種善根於曩劫猶如今日也且釋迦文佛自大通智勝佛時出家教化至此而後聲聞授記何其悠久也葢人之貪著未易遣拂厭苦則欣慕欣慕則著小法佛以是故說化城採寶之喻先以二乘涅槃息其疲懈而終示之以佛寶也然則四諦十二因緣者化城也息於化城而得佛寶故偈曰是十六王子皆得成佛道法不妄起數不虗設通此則通彼知喻則知實矣。

玅法蓮華經合論卷第三

　　音釋

　　輜

　　(音緇)。

　　斷

　　(去聲)。

　　揣

　　(楚委切)。

　　穭

　　(音魯)。

　　畜

　　(凶入聲)。

　　瘉

　　(音愈)。

　　榍

　　(音屑)。

　　數

　　(上聲)。

　　語

　　(去聲)。

　　悸

　　(奇寄切音忌心動)。


卍新纂大日本續藏經第 30 冊 No. 603 法華經合論


玅法蓮華經合論卷第四

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經五百弟子授記品第八

　　爾時富樓那(至)今但略說。

　　論曰富樓那彌多羅尼子者生於五天附庸寒陋之國然其為人隆準白析精敏絕倫有大智慧善說法要佛每稱之以為說法第一其母亦英靈有卓識誦四韋陀書聲被諸國富樓那嘗白佛願還本國作佛事利益有情佛曰汝國弊惡柰何富樓那曰我當修忍若毀辱我我當作念幸不以拳歐我設遭拳歐又當作念幸不捶楚我設遭捶楚又當作念幸不兵刃我設遭兵刃又當作念因受兵刃幸離此五陰毒器也佛贊嘆之曰非特汝持是忍力我亦從中證舍利弗亦從而合爪稱美曰一切梵行人當縈衣頂戴於汝若見汝者得大利益初其父禱於江瀕之祠祠大梵天之像也願求嗣息而值江滿又夢寶器中眾寶皆滿入母之懷及生子矣所願得滿故名滿願母彌多羅尼此言慈有問其姓氏者答曰我父名滿我母名慈諸梵行人呼我為滿慈子今佛授記過無量阿僧祗劫當於此土得阿耨多羅三藐三菩提號曰法明如來乃至以恒河沙等三千大千世界為一佛土七寶臺觀充滿其中劫名寶明國名善淨壽無量阿僧祗劫法住甚久佛滅後起七寶塔徧滿其國其因善說法要故號法明其行可貴故劫名寶明慈力和易故國名善淨至於應緣而生則禱江見夢皆以滿為祥及其證果則所化之國眾寶莊嚴充滿既化之後一切塔廟亦復徧滿葢三世古今本一念也。

　　爾時千二百(至)心遍歡喜。

　　論曰阿若憍陳如者寬仁博識大慧通達以最初得法故一時大弟子中推其早悟為冠曰日佛也明星憍陳如也日初昇則明星現以此星破長夜之暗而陳如則破無明之暗故也佛為太子時棄國入山學道其父淨飯王念之不忘遣親臣五人者往侍衛之陳如其一也二人則以欲為淨三人則以苦行為淨而太子專修苦行故二人者棄之而去其後太子受飲食蘇油暖水三人者曰噫太子亦捨苦行矣於是亦棄而去之然太子得道先為此五人說法葢其因地佛於飢世化其身為大魚躍浪及岸浪去迅疾魚留沙鹵間示作死相有梓匠五人行見之先斧其肉餘飢乏者爭赴之佛以魚身誓曰我若成佛要先度此五梓匠也今佛受記當供養六萬二千億佛然後成佛號曰普明而與五百阿羅漢同號以其因最先悟無生智破無明癡暗故其成佛亦號普明也迦留陀夷此言黑色光優陀夷此言出現周陀具言陀奴莎伽陀此言善來餘者已見序品釋之是諸大士皆眾中之選者故特標之。

　　無盡居士張商英論曰滿慈於人中說法第一既聞化城之非實知寶所之不遠世尊知其深心本願即記之汝於未來成佛號曰法明又與一千二百心自在者次第授記憍陳如號曰普明五百阿羅漢既受佛記即得如來方便法音隨宜說法即引醉客衣珠之喻以明斯義與向之自謂究竟滅度不侔矣。

　　妙法蓮華經授學無學人記品第九

　　爾時阿難羅(至)護持諸佛法。

　　論曰阿難此言歡喜佛成道之日乃生於釋利葢佛諸弟也生二十歲為佛侍者其相美好初佛使著覆肩之服有女子將兒臨井欲汲顧見阿難目不暇瞬悞以汲綆繫兒之頸兒幾絕又隨佛入天人宮龍宮所見美女雖未盡殘思心已無染為諸天人龍神所恭敬佛每曰阿難比他侍者為勝他侍者聞說乃解阿難於佛未發言已解其意須此不須此皆悉能知後以法藏付囑之初四天王各以鉢獻佛佛累之以手平之而為一而四鉢之緣宛然然此鉢重大阿難每荷之隨佛無懈容年二十五侍佛所聞八十千犍度皆誦不遺不重問一句其念力精玅如此佛入般涅槃在師子床迦葉大眾見而贊曰面如淨滿月眼若青蓮華佛法大海水流注阿難心自誓入涅槃住則恐離車怨進則恐闍王怨於是至恒河中入風奮迅三昧分身為四分一以與天一以與龍一以與毗舍離一以與阿闍世阿育王禮其塔奉千萬兩金贊以偈曰能攝持法身法燈故法住念盛佛智海故設上供養念持多所聞口出微玅語世尊所贊歎天人之所愛今佛授記於來世當得作佛號山海慧自在通王如來國名常立勝旛劫名玅音徧滿其因以持佛法藏一切天魔外道所當懾伏故其佛國名常立勝旛以演法音至一切處故其劫名玅音遍滿夫自空王佛所同佛發心勇猛明利不動如山廣大如海而深入玅義故其慧辯自在於一切法與奪無礙故其通達如王也。

　　爾時佛告羅(至)如甘露見灌。

　　論曰羅睺羅者佛之子也初佛為太子時將出家以白其父淨飯王王不可太子懇求不已王曰若汝有子聽汝所求於是太子以指指耶輸之腹而言曰却後六年汝當生男果如所期而生故名覆障太子夜踰牆而去耶輸乃娠諸釋氏以為不祥欲治而殺之賴寶女劬毗羅證之止既生羅睺羅終不能自明抱而臨大火聚曰我若為非子母俱焚不然天當作證即趨而入於是火聚化而為蓮池國人疑謗乃息佛既成道還歸本國耶輸遣羅睺羅以果奉獻羅睺羅恃其幼稚於萬眾中徑持上佛佛欣然受之淨飯王曰吾兒入道而吾孫如此亦可以紹金輪之位復何恨哉及長佛令出家耶輸鍾愛之藏於高樓大目犍連飛空携之而去使師事舍利弗為弟子在沙彌中膽氣逸羣好誕語國王大臣婆羅門居士有來親近佛者羅睺羅必詒之曰佛不在令無量人不得見佛佛呵之甞使濯足因三覆其盆曰汝何不注水答曰盆覆不能注也佛言汝好誕如覆盆於佛法中法水不留自今當實語也久之求道無所得以問佛佛言汝為人說五陰空未曰未也佛曰當為人說說竟又問佛佛言汝為人說十二入未說十八界未說法是得道之門若欲得道當為他說說竟自當得道後果得道見愛皆除三界生盡今佛授記汝於來世當得作佛號蹈七寶華如來壽量國土與阿難得果同葢因其宗同然其獨得號佛長子耳。

　　無盡居士論曰阿難成佛曰山海慧自在通王羅睺羅成佛號蹈七寶華學無學二千人成佛同一號曰寶相五百羅漢同號普明二千學無學同號寶相圭峯所謂河沙諸佛入我身我身徧入河沙佛亦如二萬佛同號日月燈明也問曰未來世佛何授記之多乎曰覺體徧周佛身充滿入於名數已是隨宜若不如斯誰復修證以其供養奉事種種莊嚴之具推之相雖有而不著性雖空而不斷珍而至貴者寶也剛而不壞者金也淨而無垢者珠也熏而普聞者香也摧邪不動者幢也立正表勝者旛也舒而垂蔭者葢也開敷而麗者華也凝結而實者果也塔廟者應身之所在也瓔珞者報身之所賁也或三或五或六或七或八至於百千萬億內不出乎三十七助道品所行之行外不出乎三十七助道品所依之報也一蒙佛記成佛不虗此所以佛出難值如優曇鉢華時一現耳。

　　玅法蓮華經法師品第十

　　爾時世尊(至)法華最第一。

　　論曰修多羅有觀照二門是妙方便如曰一念普觀無量劫無去無來亦無住如是了知三世事超諸方便成十力又曰照心無體則境無所起心境總無業體便謝唯普光明智無暗無明即無明滅十二虗妄緣滅故凡言於此經受持讀誦書寫演說者觀照方便之謂也經言於法華經乃至一句受持讀誦解說書寫種種供養乃至哀愍眾生願生此間廣演分別玅法華經何况能受持種種供養者欲己悟一佛乘者常以如來知見之力觀照之耳問曰但無情見大智逾明萬法體真無轉變相者一佛乘知見也而觀照方便耳亦可施於一佛乘乎曰情見餘習未除則觀照豈可捨也華嚴論曰十住初心便明見道若有餘習則以如來知見而淨治之非別有法與之對治但是知見則無念而知無念而知則愛惡自然淡薄悲智自然增明業障自然壞滅功行自然圓成如是受持佛所護念者故經言若善男子善女人我滅度後能竊為一人說法華經乃至一句當知是人則如來使如來所遣行如來事也。

　　爾時佛復(至)手摩其頭。

　　論曰經文前段教以如來知見之力常在現行今此教以於怨嫉之世堪能忍受故經言如來則為以衣覆之衣者柔和忍辱是也夫了知自心之外無有一法是謂大信力將以此法普施眾生是謂志願之力以戒定慧觀照方便以隨順之是謂諸善根力始從凡夫眾生之地至獲披如來之衣而佛同室其親近隨順之至者歟故經言當知是人與如來共宿則為如來手摩其頭也迦那提婆甞以無礙辯才折困諸外道論師已而經行林間為外道弟子刀決其腹曰汝以口舌困我師我則以刀困汝汝復能神乎於是提婆五臟委地然命未絕謂曰吾有三衣鉢具在禪室汝急持以遁我弟子未得法忍者將害汝汝未得法利惜身惜重惜名次之夫身與名為有生之累今汝狂心所欺忿毒所燒罪報未已痛泣受之受之者實自無主為之者實自無人無人無主哀酷者誰以實求之實不可得而昧者為狂癡顛倒所惑見得之心著已膠固而有我人苦樂也俄眾弟子至驚仆呌然而慟聲震山谷提婆曰諸法之實誰怨誰酷誰割誰截諸法之實實無受者誰為怨賊汝為癡毒所欺妄生著見而號呼也寧知彼人所害害諸善報非害我也言卒而逝若迦那提婆則能受如來所覆之衣者也。

　　藥王在在(至)如來全身。

　　論曰前文佛教以於怨嫉之世當披柔和忍辱之衣以對治憎妬違害之緣此緣非自然而有以有我人之相故生也方便以法對治如施藥治病病癒則藥棄未見從來無病之意經言藥王在在處處若說若讀若誦若書若經卷所住之處皆應起七寶塔者非苟以為言也塔有寂滅之象示一切寂滅也一切寂滅則寧有怨嫉之世柔和忍辱之衣乎問曰何以知言塔者為寂滅之象耶曰華嚴經曰鞞瑟胝羅居士常供養栴檀座佛塔釋者曰栴檀止蛇虺熱毒智慧解脫之香消一切眾生熱惱塔者佛形像所在今特設座而已空慧不滅解脫之門也又曰文殊師利化入人間覺城東大塔廟處轉說此經號普照法界修多羅經釋者曰塔寂滅之處故必言大塔廟者示心體究竟寂滅也前言塔者佛形像所在此言塔寂滅之處則形像而寂滅非斷滅也經言起七寶塔極令高廣嚴飾不須復安舍利者七寶嚴飾福相也不須復安舍利智相也以福嚴智非斷滅之旨也故經言是中有如來全身。

　　此塔應以(至)得見恒沙佛。

　　論曰經言此經深固幽遠無人能到則諸佛自住三摩之地祕密神通之藏也唯其無人能到故聞者驚怖疑謗然則終不可以開悟眾生乎曰為根熟眾生設象以示之如曰在在處處若說若讀若誦若書若經卷所住處皆應起七寶塔極令高廣嚴飾不須復安舍利所以者何此中已有如來全身者使之自悟自見不藉以語言文字也故經曰此經開方便門示真實相者謂是故也若根未熟眾生則當廣說恐譬喻言辭於敷演時致諸疑謗如曰若說此經時有人惡口罵加刀杖瓦石念佛故應忍故佛曲折付囑曰應為四眾廣說斯經當入如來室如來室者一切眾生中大慈悲心是當著如來衣者柔和忍辱心是當坐如來座如來座者一切法空是所言室者歸宿之地坐者寢處之所衣者嚴飾之儀葢日用經行宴坐俯仰談笑於此者也故經曰安住是中然後以不懈怠心為諸菩薩及四眾廣說法華經者謂是故也。

　　無盡居士論曰聲聞弟子授記作佛則不疑矣諸天龍王夜叉乾闥婆阿修羅迦樓羅緊那羅摩睺羅伽人非人如是等類皆與授記何也曰是皆圍繞佛會聽法之眾非有恭敬心歡喜心信受心隨順心則豈能在此佛不云乎我滅度後能竊為一人說法華經乃至一句當知是人則如來使如來所遣行如來事又曰若人在空閑我遣天龍王夜叉鬼神等為作聽法眾以此佛語審諦推尋則我等人趣也所知者人趣而已佛以一音演說法眾生隨類各得解則天龍鬼神授記復何疑哉裴休曰修羅方瞋諸天正樂鬼神沉幽愁之苦鳥獸懷獝狘之悲整心慮趣菩提唯人能為裴休之言讚圓覺經則美矣於諸佛之慈悲智願無量無邊未之盡也經曰若有人聞此經一偈一句一念隨喜我亦與授阿耨多羅三藐三菩提記一念者非異非如之念也苟能如是隨順如是歡喜則究竟成佛如穿鑿高原漸見濕潤決知近水無可疑者佛滅度後親近法師隨順師學則去佛也何遠之有。

　　玅法蓮華經見寶塔品第十一

　　爾時佛前(至)善哉善哉。

　　論曰如經言爾時寶塔中出大音聲讚言善哉善哉乃至釋迦牟尼世尊如所說者皆是真實此大音聲以為多寶佛所說也邪則多實佛為過去滅度之佛不應能出音聲也以為寶塔能說也邪則塔無舌根既無舌根不應能說也而經又言我此塔廟為聽是經故湧現其前以為多寶佛能聽經也邪則多寶佛為過去滅度之佛滅度之佛不應能聽經也以為塔廟能聽也邪則塔無耳根既無耳根不應能聽經也以是觀之則知說而無說聞而無聞而於眾生現行分別煩惱之中即是如來涅槃常寂滅相也問曰寶塔之湧現高廣嚴飾必非苟然其旨可得聞乎曰天親菩薩曰塔言高五百由旬者示一切佛土清淨勝出世間善根所生故何以故以其大而淨故若世間善根生者非淨而小故佛地經曰勝出世間善根所起則五者五根也百者百行也以百行資五根以成故高五趣縱廣二百五十由旬則橫出二十五有破凡夫常見之執故言從地湧出破外道斷見之無故言住於空中至以眾寶莊校而飾以欄楯龕室之妙鳴以寶鈴瓔珞之音則皆眾善之成就萬德莊嚴也。

　　是時大樂說(至)乃出現耳。

　　論曰如經言多寶佛有深重願若我寶塔為聽法華經故出現諸佛前其有欲以我身示四眾者彼佛分身諸佛在於十方世界則是多寶佛所分之身也及觀下文乃曰爾時釋迦牟尼所分之身次第來集釋迦牟尼見所分之身悉已來集即時一切眾會皆見多寶如來於彼塔中坐師子座全身不散如入禪定且法身尚無彼此迭相見之義豈有釋迦分身集而令多寶全身出現乎此佛寓其意於事法之中使學者觀象而自求之然竟莫有知者起信論曰若心馳散即當攝來住於正念是正念者當知唯心無外境界所言若心馳散即當攝來住於正念則十方分身來集之旨也所言是正念者唯心無外境界則全身不散如入禪定之旨也使釋迦牟尼所分之身來集多寶如來全身出現非以象論則是外道譊亂邪說豈一佛乘之教法乎舊疏曰此以顯多寶釋迦同塔二身無差別故十方分身佛集身無異故彼身即我身故是大不然九十六種之論也。

　　大樂說我(至)如來寶塔。

　　論曰佛以白毫一光為廣長舌徧滿十方以呼召一切分身之佛此何意哉起信論曰一切諸法本來唯心實無於念而有妄心不覺念起見諸境界故說無明心性不起即是大智慧光明義故若心起見則有不見之相心性離見即是徧照法界義故葢此毫光離念離見之象也不以象論則佛放眉間白毫相光已照東方萬八千土矣其光未收今又放白毫一光何也學者當深觀之經曰爾時十方諸佛各告眾菩薩言善男子我今應往娑婆世界釋迦牟尼佛所此何意哉華嚴經偈曰華藏世界所有塵一一塵中見法界寶光現佛如雲集此是如來剎自在此葢心心爾念念爾塵塵爾剎剎爾皆融攝歸於自心之象也不以象論則釋迦分身多寶全身不應同故大哉出情無比之法成佛必由之門而學者以義理求則過矣。

　　時娑婆世界(至)徧布其地。

　　論曰自時娑婆世界即變清淨乃至一方所分之身猶故未盡為初變淨土又自時釋迦牟尼佛欲容受所分身諸佛乃至諸天寶華徧布其地為中變淨土又自釋迦牟尼佛為諸佛當來坐故乃至諸天寶華徧布其地為終變淨土問曰佛於三變淨土何意哉曰亦象也破凡夫眾生無明煩惱麤細之相也初變娑婆之穢土為眾寶嚴淨之境是凡夫執相應染所謂麤中之粗者也中變二百萬億那由他之境為廣大清淨之土是勝玅轉變自在所謂細中之麤者也終變二百萬億那由他之境為微玅無礙之土是一切處解脫自在所謂細中之細者也問曰三變淨土之旨已歸迷悶更聞麤細之諭茫然自失願詳開示曰首楞嚴經曰緣妄有生因生有滅生滅名妄滅妄名真夫分別生滅之相未盡則名未見性故佛三變淨土者示無明煩惱生滅微細之相使學者知其體性耳起信論曰分別生滅相者有二種云何為二一者麤與心相應故二者細與心不相應故又麤中之麤凡夫境界麤中之細及細中之麤菩薩境界細中之細是佛境界釋之者曰無明過患六種染心前三種麤後三種細前三種者一執相應染二不斷相應染三分別智相應染言凡夫之境為麤中之麤者就三種麤染中執相應染尤麤故也若不斷相應染及分別智相應染二種為麤中之稍細者也言菩薩境界為細中之麤者以現色不相應染及能見心不相應染根本業不相應染此三種皆為細於現色不相應染及能見心不相應染同是不相應故名為細獨其後根本業識麤故名細中之麤也如佛境界則細中之細葢根本業不相應染能所未分則行相極細唯佛能了耳舊疏曰初變大千表至聲聞次變二百萬億那由他國土表至獨覺後更變二百者表出二乘至一乘位極滿故失經之旨為甚不可信也。

　　爾時東方(至)皆應供養。

　　論曰經前文所敘七寶塔中有佛全身者雖示寂滅之體而未見寂滅非斷滅之意故又敘能出大音聲讚歎釋迦牟尼佛能以平等大慧教菩薩法也既已明寂滅非斷滅矣又未見五蘊緣生之身皆證之意故經言一切眾生皆見多寶如來於寶塔中坐師子座全身不散如入禪定又聞其言善哉善哉釋迦牟尼佛快說是法華經我為聽是經故而來至此爾時四眾等見過去無量千萬億劫滅度佛說如是言歎未曾有以天寶華聚散多寶佛及釋迦牟尼佛而作是言釋迦牟尼佛可就此座即時釋迦牟尼佛入其塔中坐其半座也何以知之曰既言過去無量千萬億劫滅度佛矣而曰能聽經能讚歎釋迦牟尼佛又入其塔與之竝座而坐皆可疑也曰何疑哉曰多寶如來久已滅度則寂滅體也釋迦牟尼佛正當出世則緣生佛也今寂滅者聽經讚歎則為緣生者之事緣生者入于塔中竝座而坐則為寂滅者之相以是知其示五蘊緣生之身皆證也。

　　無盡居士論曰前佛後佛皆以教菩薩法說玅法華經已次第授記古佛過去久已是事可信耶於是佛前有七寶塔從地湧出住虗空中高至三十三天塔中出大音聲歎言善哉善哉釋迦牟尼佛能為大眾說玅法華經以開示言之則塔中久滅度佛多寶如來全身是也以悟入言之塔從地涌住虗空中高至梵天則平等自在無有高下也出大音聲則滅而非滅也久滅之身四眾願見必待十方分身之佛集歸一佛然後出現則一多相即也變八方為清淨移諸天於他土多寶分半座與釋迦佛大眾見二如來佛座高遠惟願如來以神通力令我等輩俱處虗空佛接以神力皆在空中以大音聲普告四眾如來不久當入涅槃欲以玅法華經付囑有在我滅度後誰能護持自說誓言以此觀之情存垢淨則此土他方見起凡聖則佛座高遠於斯悟入性相歷然將入涅槃夫復何慮或曰佛說往古日月燈明多寶諸佛何其佛之多名也曰莊子云容或氏大庭氏柏皇氏中央氏栗陸氏驪畜氏赫胥氏管仲云封泰山禪梁父者七十二君子能以傳記之所聞攷之乎子以為駕說乎。

　　玅法蓮華經提婆達多品第十二

　　爾時佛告(至)蓮華化生。

　　論曰提婆達多此言天熱生時人天心皆熱故以為名斛飯王之子佛之從弟初其母禱天而娠亦名天授然其行逆方佛化被大千含識者必敬信而提婆達多獨害之以毒藏十指甲見佛接足而禮佛足不傷而指自壞不勝其忿教阿闍世王放五百護財醉象以衝佛之駕佛以手示之醉象見佛十指皆現師子伏地驚懾遺糞而去因嗜酥多食頭痛呻吟佛遙聞憐之引手為摩其頭痛即止大喜曰何從得此長手邪熟視之知為佛手乃又大怒蓮華色比丘見之無故又大怒以拳歐之至死佛呵誨之終不悛甞破僧領五百比丘欲為己徒眾將去之舍利弗厭之睡熟而大目犍連以手擎之以往既覺大怒誓報之乃以大石抵佛石長三十肘廣十五肘地神手遮之石碎迸其小者中佛足流血其五逆大罪皆此類佛終悲怜之今獲授記作佛號天王如來所御世界名曰天道而已劫名國名殊勝之報皆所不言何也曰豈有形曲而影直者邪隋僧智顗曰此經至震旦凡四譯今所盛行者兩本西晉天竺僧法護所譯名正法華而護又能敷演僧道安法太所承稟者也後秦龜茲僧童壽所譯名玅法蓮華葢弘始八年也壽亦能敷演而其門弟子僧叡繼其席開為九喻有二十八品而此一品為宮嬪所留江東所傳止二十七品耳梁僧曇滿講一百徧以此品列持品之前乃於長沙焚身報法之恩陳僧慧思於經三生妍究以此品次寶塔品之後後獲法護所譯若合符契也。

　　於時下方(至)默然信受。

　　論曰經以象為示者示言語莫能達其玅也然有數種之象乃盡一義者有一種之象能該眾義者問曰何謂數種之象乃盡一義乎曰如過去滅度之佛在寶塔中全身不散者以象自心之寂滅也如出大音聲讚歎言此塔為聽法華經而至者以象寂滅非斷滅也如釋迦牟尼佛入多寶塔中與過去滅度之佛竝座而坐者以象五蘊緣生之身具證寂滅靈知之體也又問曰何謂一種之象該眾義乎曰此經不因地位修證不因凡聖迷悟不論善趣惡趣男子女人之相不論新熏舊熏遲成速得之異則以娑竭羅龍王之女獻珠之頃而成正覺為象也華嚴論曰如華嚴經說即不然但使自無情見大智逾明萬法體真無轉變相如維摩詰經曰舍利弗謂天女曰何故不轉女身天女謂舍利弗我從十二年來求女身相了不可得當何所轉菴提遮女謂舍利弗自男生我自女生當知萬法本自體如有何可轉如入法界品善財童子見善知識如文殊普賢比丘比丘尼居士長者童子優婆夷童女仙人外道五十三人各各自具菩薩行自具佛法隨諸眾生見身不同不言有轉若以法眼觀無俗不真若以世間眼觀無真不俗以法華經對權教三根見未盡者令成信種且將女相速轉成佛令生奇特方始發心趣真知見不堪本法而起善根此明且引三權令歸一實又破彼時劫定執三僧祗令於剎那證三世性本來一際無始無終稱法平等裂三乘之見網撤菩薩之草菴令歸法界之門入佛真實之宅故令龍女成佛明非過去久修年始八歲又表今非舊學轉女時分不逾剎那具行佛果無虧毫髮法本如是自體無時權學三根自將見隔迷自實法反以為化不知躬己本來如斯今處宅中猶存滯見云何界外懸指僧祗此見不離定乖永劫回心見謝方始舊居何如今時減諸見業徒煩多劫苦困方回如華嚴經法界緣起門明凡聖一真猶存見隔見存即凡情忘即佛稱性緣起俯仰進退屈伸謙敬皆菩薩行無有一法可轉變相有生住異滅故不同龍女轉身成佛然華嚴論所示者法本然故而不知法華龍女轉身成佛者象也便以象為實法而優劣之其可哉如善財童子登玅峯山頂不見德雲比丘必於別峯乃見至彌勒樓閣之前閣門不開必須彈指乃覺是二者亦皆象也又可以別峯乃見彈指方覺而議之歟。

　　無盡居士論曰佛於多劫嘗作國王為求法故捐捨國位奉事仙人經於千歲仙人為說玅法華經仙人者提婆達多是也由提婆達多善知識令我具足六波羅蜜慈悲喜捨三十二相八十種好紫磨金色十力四無所畏四攝法十八不共神通道力成等正覺棄捨王位者示欲樂之無常也僕事仙人者示善知識之難遇也仙人而能教佛者法以口傳而佛以心證也故善財南詢善知識一一經歷五十五位法門釋迦奉事善知識具足三十七助道法其致一也佛道勤苦難成如此恐弟子聞而退屈故又因智積問文殊以頗有眾生速成佛不文殊為說娑竭龍女年始八歲功德具足能至菩提智積言如來於三千大千世界乃至無有如芥子許非是捨身命處為眾生故乃成菩提不信此女於須臾頃乃得成佛舍利弗亦言女有五障非是法器爾時龍女以無價寶珠上佛佛受之即變成男子於南方無垢世界成等正覺以此觀之善受持法華經者忽然之間而非速也無量阿增祗劫而非遠也三乘非權也一乘非實也法法融通則法音方便旋陀羅尼昭然現前矣。

　　玅法蓮華經勸持品第十三

　　爾時藥王(至)佛自知我心。

　　論曰學無學等八千人以娑婆國中人弊惡故欲於他方國土廣說此經而波闍波提及耶輸陀羅比丘尼亦欲於他方國土廣說此經佛則視八十萬億那由他諸菩薩者鄙八千學無學及六千比丘尼志願之不宏也而諸菩薩初猶冀佛明有告勅而佛默然無說則知佛意所在譬如良馬而見鞭影故經言時諸菩薩敬順佛意并欲自滿本願便於佛前作師子吼而發誓言世尊我等於如來滅後周旋往返十方世界令諸眾生書寫此經受持讀誦解說其義如法修行正憶念皆是佛之威力惟願世尊在於他方遙見守護則知佛之志願此經不以濁惡憎嫉之世為棄也至於同聲說偈專以牢持忍力為言譬如舟師不畏雲濤之險唯恐櫓柂不固也金剛般若經曰若有善男子善女人以恒河沙等身命布施若復有人於此經中乃至受持四句偈等為他人說其福甚多爾時須菩提聞說是經深解義趣涕淚悲泣而白佛言希有世尊佛說如是甚深經典我從昔來所得慧眼未曾得聞如是之經釋之者曰為離懈怠利養等樂味故謂以布施如是身命之福猷莫及受持四句偈之福則其可以一身味著懈怠故身為障礙耶四句偈者無我無人無眾生無壽者常修如是觀則於濁惡憎嫉之世能弘此經須菩提所以聞之而泣也起信論曰應忍他人惱心不懷報亦當忍於諸善事心不懈退立志堅強遠離怯弱當念過去久遠已來受一切身心大苦無有利益釋之者曰為於無數劫為求世間貪欲境界遭斷身命畢竟無有少分滋味為對此緣當勤精進立志堅強者能逶情境故能觀諸體相故能不令緣差故能成就世間出世間難事故常不忘此志則於濁惡憎嫉之世能弘此經也然金剛般若經及起信論所敘敘其不能忍苦以失大利䇿發其加精進而已若智度論所敘則曰忍者是最善玅行若遇緣時當作是念我若以瞋報彼則為自害又我先世自有是罪不得如意要必當償若於此人不受餘亦害我俱不得免云何起瞋又忍為硨磲能瑩諸功德若人加惡如豬揩金聚益發其明葢求佛道濟眾生之利器故曰忍為最善玅行故西域有無價珠名曰玻瓈若溺汙泥即便涌出騰高一丈若置濁水則令濁水成塵唯在清水中即便安住若置福多伽林中則異香噴發遮諸穢惡之氣令皆遠去菩薩忍力於弊惡之世如珠在福多伽林中發一切知見之香遮一切憎嫉之穢耳。

　　無盡居士論曰佛既以諸佛守護之法玅法蓮華經宣示四眾以無邊智慧自在神通觀見當來眾生善根尠薄信力狹劣謗毀者多受持者少乃說多寶如來久已滅度尚為法來我於往昔為求此法棄捨國王給事仙人吾今說法已竟汝等誰能護法當發大願於是藥王二萬菩薩及此會中授記者同聲發願願不為慮我等於佛滅後當奉持讀誦廣說此經佛視八十萬億那由他諸菩薩是諸菩薩各作是念世尊默然不見告勅我當敬順佛意并欲自滿本願便於佛前作師子吼而發誓言我等於如來滅後周旋往返十方世界能令眾生書寫此經受持讀誦解說其義如法修行夫空而無相寂而無體非信受則不能久非願力則不能持二萬菩薩與授記殷勤付囑各發大願則然已至於八十萬億那由他菩薩不待告勅而敬順佛意各發大願則佛與菩薩道存於顧視之間與同宣其義而說偈言遠矣。

玅法蓮華經合論卷第四

　　音釋

　　捶

　　(封蘂切)。

　　犍

　　(巨言切)。

　　懾

　　(占入聲)。

　　覆

　　(去聲)。

　　使

　　(去聲)。

　　寢處

　　(下上聲)。

　　悛

　　(且緣切)。

　　磔

　　(陟格切)。

　　滔

　　(他刀切)。


卍新纂大日本續藏經第 30 冊 No. 603 法華經合論


玅法蓮華經合論卷第五

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經安樂行品第十四

　　爾時文殊(至)說法華經。

　　論曰如前文稱當入如來室著如來衣坐如來座乃說此經者葢其親近隨順之至者也自凡夫眾生之地而能具大慈悲柔和忍辱了諸法空非其親近隨順之至而佛攝受護念之深何以臻此哉今此但言於後惡世欲說是經當安住四法一者住忍辱地觀諸法空如實相二者安施床座著新淨衣三者起大慈父想四者生大悲心者方將親近隨順而經營之際者也何以明之曰前言乃說此經今言欲說此經故前言著如來衣坐如來座此言而施床座著新淨衣故前言入如來室此言起大慈父想生大悲心而已故以是知其不同也首楞嚴經曰猶如旅泊之人忽蒙天王賜與華屋雖獲大宅要因門入則最初息惑之要無如止觀自止觀乃證定慧也自定慧乃能同塵也自同塵乃能會悲也何謂止觀曰經言住忍辱地唯忍辱力為能消散違害之緣所言心不卒暴亦不驚者不動如山止也於法無所行而觀諸法如實相者空也空則離分別相乃曰亦不行不分別者假也觀空而不礙假中也空中假者觀法也入法界品善財童子登玅峯山於其山上東西南北四維上下觀察求覔渴仰欲見德雲比丘經于七日見彼比丘在別山上徐步經行釋之者曰玅峯山即止之象十方觀察即觀之象偏住於止防其沉偏在于觀防其亂言七日者以七覺支推求升進除其沉掉故言徐步則不拘亂體言經行則不住淨心定亂兩融方能契會當如德雲比丘則是行處也何謂定慧曰經言國王王子大臣宦長者驕氣矜色之會希求諂曲之域也言外道梵志尼犍子等者梵志出家而邪見尼犍子在家而邪見者也言世俗文筆讚詠外書者綺靡不根之語異端雜揉之學也言路伽耶陀者師破弟子之論逆路伽耶陀者弟子破師之論者也言兇戲相扠相撲及那羅等種種變現之戲者散亂顛倒之習塵勞耳目之觀也那羅此言力旃陀羅此言嚴幟謂以業自嚴行持標幟之者也言女人身及小女處女寡女乃至五種不男之人年少弟子沙彌小兒者趣惡道之捷徑焚草根之烈燄是皆惡世障道之緣雜染之相也弘經菩薩一切不當親近所當親近者定慧而已故經言常好坐禪在於閒處修攝其心善財童子至摩利聚落周遍求覔海幢比丘乃見其在經行地側結加趺坐入于三昧離出入息無別思覺者釋之者曰以明寂用自在也言經行地則用言三昧則寂依用有寂也而言側者不住寂用之中而任運自在故離出入息則稱理而寂稱理而用性自徧周非同二乘作寂滅之證也當如海幢比丘則是初親近處也經言觀一切法如實相者明見自信無有錯謬以有分別則顛倒以有所疑則有動以有所畏則有退以有所惑則有轉而虗空無所有性之中尚無有滅豈有生尚無有沒豈有出尚無有止豈有起以是知因緣顛倒故不能如實而知然入此觀法要必勇猛精進志力堅固者故經於偈內深致其意曰於後惡世無怖畏心又曰菩薩則以無所畏心又曰說斯經時無有怯弱又曰其心安隱無有怯弱善財童子至海岸聚落觀察十方求覔善住比丘見此比丘於虗空中來往經行者釋之者曰以法空觀察三界細習淨業現前故證得十無障礙法門惟無障礙故於虗空中來往經行也當如善住比丘則是第二親近處也。

　　又文殊師利(至)說不能盡。

　　論曰何謂同塵曰經言若口宣說若讀經時不樂說人及經典過者忘其言也又言亦不輕慢諸餘法師者忘其我也又言不說他人好惡長短乃至亦不稱名讚歎其美者忘其緣也又言又亦不生怨嫌之心者忘其心也夫忘言至於忘我忘我至於忘緣忘緣至於忘心則閱世頹然而已故言善修如是安樂心然不逆其意者隨緣而起也必答以大乘者隨扣而應也唯忍辱力堅固法空之觀深諦乃能如是故偈曰菩薩常樂安隱說法於清淨地而施床座以油塗身澡浴塵穢著新淨衣內外俱淨善財童子至三眼國於城邑聚落村鄰市肆川原山谷一切處周遍求覔善見比丘見在林中經行往返壯年美貌端正可喜釋之者曰一切處周遍求覔者同塵也壯年美貌者同塵之相也唯其心離世間方堪處俗和光利物耳言見在林中經行者雖示同塵之行亦不滯此淨行之中當如善見比丘則是成就第三法行也。

　　又文殊師利(至)無有過失。

　　論曰何謂會悲曰經言當於一切眾生起大悲想者則豈復暴其所未至也言於諸如來起慈父想者豈敢失其所不忘念也言於諸菩薩起大師想乃至恭敬禮拜者豈當負其法道之恩也言於諸眾生平等說法乃至深愛法者亦不為多說者豈有背其隨順之行也未發菩提心者悲愍之已登無上道者依歸之同行菩薩道者愛敬之及其以法施諸眾生亦不違隨順之旨惡世弘經菩薩如是用心是謂第三安樂行於惡世不忘柔和忍辱猛利精勤者以智故偈言是佛子說法常柔和能忍慈悲於一切不生懈怠心也問曰如前所示皆菩薩於惡世以智故安樂行未聞會悲之旨也曰經言於在家出家人中者謂已發菩提心而未知此經則生大慈心為演說之而與之樂於非菩薩人中者謂未發菩提心又亦未知此經則生大悲心為演說之而拔其苦至於其人不知不信不解則以神通力智慧力引之令住是法中此其以智與悲會明矣善財童子至海潮處入普莊嚴國周遍觀察見休捨優婆夷坐於玅座而告善財曰東方諸佛常來至此處於寶座上為我說法南西北方四維上下一切諸佛悉來至此處於寶座為我說法善男子我常不離見佛聞法與諸菩薩而共同住釋之者曰十方諸佛悉來至我所坐寶座上為我說法者悲與智會之象休捨優婆夷悲也十方諸佛智也當如休捨優婆夷則是成就此第四法行也。

　　常為比丘(至)如上諸功德。

　　論曰佛初自鹿野苑至耆闍崛山次第演說隨其機宜眾生之機未熟則不宜說大乘如其已熟則不宜說小法始說小乘小乘者純有也以諸凡夫繫著世法以為實有隨於色塵作諸不善以不善故墮於苦趣還將有法轡勒其心於是以戒防護其諸不善之法故次說般若般若者破有明空也謂小乘實有令成軌範制其身語意業令住善法既說生空等觀方說法空之理破彼繫著漸向法身故次說解深密經解深密者和會空有令邊見者不滯二門則為不空不有以二乘則滅識證寂住寂無知欲回此機故安立九識為純淨識五六七八等識常以九識為依凡愚不了妄執為我如水瀑流不離水體既回此機則令達識成智以二乘於生死業種六七八識有怖畏故恐其難信以方便故於生死外別立純淨識名漸引令留惑不滅則庶其悲智漸生解深密經曰如是菩薩雖由法住以智為依止漸令空見達識成智故次說楞伽經楞伽經者以直為大乘根堪之者頓說第八業種之識名為如來藏識也曰得相者曰識不得相曰智又曰藏識海常住境界風所動葢此經直於無明業種以明智門明與無明其性不二然說無明業種成智猶希出俗未現同塵故次說維摩詰經維摩詰經者不以聲聞二乘及三乘菩薩為知法者也故以十大弟子彌勒光嚴菩薩皆不敢嬰其辯而以文殊師利為法身以維摩詰為入廛之行葢法身為體而行為用體用自相問答為三乘樂學如如空理厭假修真積行多生方成佛者令歸法界性相事理因果同時故次乃說此法華經故言如彼強力之王久護明珠今乃與之也。

　　無盡居士強商英論曰文殊師利見諸菩薩敬順佛意發大誓願疑後惡世難說是經佛言欲說是經當安住四法四法者安樂行也第一行者勿行於不可行勿近於不可近第二行者勿談於長短勿生於怨嫌第三行者勿懷諂嫉亦勿戲慢第四行者於在家出家人中生大慈心於非菩薩人中生大悲心住此四行人安之己亦樂之己樂之人亦安之如此而後經可廣宣法可久持也若不具此安樂四行雖使聲聞如稻麻竹葦辟支佛如恒河沙亦不能使其信受也故誓願者所以持經安樂行者所以持願二者相須不可偏廢。

　　玅法蓮華經從地湧出品第十五

　　爾時他方(至)廣說此經。

　　論曰佛於一切菩薩聲聞天龍之眾有所問難不逆其意今他方國土諸來菩薩白言聽我等於佛滅後於此娑婆世界弘經而佛曰不須汝等護持此經佛何獨逆其意耶曰此品佛示依法力自然修行為貴而鄙未覺幻力而修者也何以知之圓覺經有三種觀法一曰寂靜二曰如幻三曰寂滅佛為辯音菩薩說則曰若諸菩薩唯取極靜以靜力故乃至若諸菩薩唯觀如幻以佛力故乃至若諸菩薩唯滅諸幻不取作用如是三種謂之依於未覺幻力修習而已至為威德自在菩薩說則曰若諸菩薩悟淨圓覺以淨覺心取靜為行乃至若諸菩薩悟淨圓覺以淨覺心知覺心性乃至若諸菩薩悟淨圓覺以淨覺心不取幻化及諸靜相而此三種先必言悟淨圓覺而後乃起行進修謂之親近隨順也三乘淨土菩薩則依於信力而修故不言悟淨圓覺地上法身菩薩則依於法力而修故圓覺經曰皆是圓覺親近隨順非特圓覺經為然起信論亦曰體用熏習分別復有二種云何為二一者未相應謂凡夫二乘初發意菩薩以意識熏習依信力故而能修行未得無分別心與體相應故未得自在業修行與用相應故二者已相應謂法身菩薩得無分別心與諸佛智用相應唯依法力自然修行熏習真如滅無明故經言佛告諸菩薩摩訶薩眾止善男子不須汝等護持此經者以法華非依未覺幻力而修者也故稱他方國土諸來菩薩又言我娑婆世界自有六萬恒河沙等乃至廣說此經者以法華唯依法力自然修行自然修行猶言隨順之也舊疏曰如來止之者有三義汝等各各自有己任若許汝住此土則廢彼土利益又他方此土結緣事淺雖欲宣授必無大益又若許之則不得名下方諸菩薩矣下方諸菩薩若不來跡不得破是謂三義陋哉之論也。

　　佛說是時(至)從下發來。

　　論曰如前文言分身諸佛在於十方者一切智智清淨無二無二分無別無斷故之象也此言三千大千國土地皆振裂而於其中有無量千萬億菩薩摩訶薩同時涌出者如來大智慧無量神通光明皆出於止觀地中之象也故言是諸菩薩身皆金色三十二相無量光明既言在此娑婆世界之下又言此界虗空中住則究竟無所住矣言聞釋迦牟尼佛所說音聲從下發來則究竟無所來矣住不見其處來不知所從但見從地涌出則無量智慧神通光明不可知其所從來所可知者出於止觀法而已華嚴論曰當以止觀力功熟乃證急亦不成緩亦不得但知不休必不虗棄如乳有酪皆須待緣緣之中無作者故其酪成已亦無來處亦非本有如來智慧以戒定慧眾善方便以照之而緣緣之中無作者無成就故然於一切智一切種智於中而得朗然於諸法中無能作所作故亦非本有亦非本無以第一義中無本無末無始無終無成無壞無三世古今不可作本有及以修生成就世間斷常諸見及諸諍論應如是知此經之設象而華嚴論辭釋之皎如日星而舊疏曰在下不屬彼非此非彼即中道也錯謬甚矣。

　　一一菩薩(至)於二世尊。

　　論曰如經之文所敘則六萬五萬四萬三萬二萬一萬恒河沙等眷屬為多也而敘五四三二一弟子至於單己為少也推經之辭乃曰況將況復則是五四三二一弟子至於單己為多也多少之數綿密而言數之意無所系屬可疑也及觀結其辭則曰如是等比無量無邊筭數譬喻所不能知然後知其所示非數也直以明如來大智慧功德光明非思議分別所能及也夫以如來大智慧神通光明出於止觀地中則已知其旨矣其言是諸菩薩從地出已各詣虗空七寶妙塔多寶如來釋迦牟尼佛所何意哉曰多寶過去滅度之佛寂滅體之象也釋迦牟尼現在緣生之佛五蘊身之象於五蘊現行之中證一切如來智慧神通光明則諸菩薩所以俱至其所也故言諸菩薩種種讚法而以讚歎住在一面欣樂瞻仰於二世尊也問曰現行五蘊之身乃能證如來智慧功德光明乎曰一切神龍具有三毒亦發神通況自心違理不與妄合其智自神者乎首楞嚴經論禁戒成就則曰是清淨人修三摩地父母肉身不須天眼自然觀見十方睹佛聞法親奉聖旨得大神通游十方界維摩詰經曰亦不滅受而取證父母所生之眼不須天眼則色蘊也亦不滅受則受蘊也自色受以觀想行識莫不皆然何疑其不能證乎。

　　是諸菩薩(至)發隨喜心。

　　論曰華嚴論曰如權教中佛生之後即以踰城出家菩提樹下成等正覺時以之為時如毗盧遮那佛即實不如是如來安立化相為度三乘眾生應見如是出家成佛葢毗盧遮那佛依本法界成大菩提還依本法界無始無終不出不沒無成無壞無有時分以是觀之則佛從兜率天下降神入母胎轉法輪入涅槃不出一剎那際彼天猶未下母胎猶未出此已入涅槃一切法事總畢矣經言如是時間經五十小劫是時釋迦牟尼佛默然而坐及諸四眾亦皆默然五十小劫佛神力故令諸大眾謂如半日非特佛降神入胎般涅槃不出一剎那際觀於無量劫亦不出一剎那際以是知五十小劫者佛為眾生故安立化相也問曰何以證知耶曰經言是菩薩眾中有四導師一名上行者即前所謂依法力隨順修行者也此行為萬行之最故以象之二名無邊行者即前所謂如來大智慧神通光明者也此行無量無邊故以象之三名淨行者即以無量無邊如來智慧神通光明嚴淨法身者也如前諸菩薩從地涌出向二世尊所以象之四名安立行者即以方便隨其機宜安立五十小劫謂如半日者也以一剎那際無長短時分故以象之耳。

　　爾時彌勒(至)教化是等眾。

　　論曰彌勒所問之偈其略曰如是諸菩薩神通大智力四方地震裂皆從中涌出世尊我昔來未曾見是事願說其所從國土之名號我常游諸國未曾見是眾我於此眾中乃不識一人忽然從地出願說其因緣者彌勒辭似疑而意則悟矣及佛答其問則曰汝等當共一心被精進鎧發堅固意如來今欲顯發宣示諸佛智慧諸佛自在神通之力則遂明告而直指之也而前論所敘從地涌出無量千萬億菩薩摩訶薩為如來大智慧神通光明之象斷以佛之明告直指則可無疑矣問曰經言諸佛師子奮迅之力諸佛威猛大勢之力何謂也曰師子之奮迅離疲懈相故師子之威猛示無畏相故而必言諸佛者以其大慈為此之相以激諸菩薩勤求佛道也諸佛何甞有疲懈怯弱哉示現之則然也故其教菩薩則被精進鎧發堅固意而其自為則謂之奮迅謂之威猛也問曰從地涌出無量千萬億菩薩摩訶薩為如來大智慧神通光明之象則證義甚明然何以決知其必出於止觀二法乎曰以佛答彌勒之問知之但其辭微密故學者莫能曉也如言是諸菩薩調伏其心令發道意者一切菩薩皆以止觀之法調伏自心息滅惑障令趨無上菩提也故其偈曰初令發道心今皆住不退此但略示其綱目耳至於詳言之則曰是善男子不樂在眾多有所說常樂靜處勤行精進未曾休息者止也又曰亦不依止人天而住常樂深智無有障礙亦常樂於諸佛之法一心精進求無上慧者觀也止法貴不懈故稱勤行精進觀法貴專主故稱一心精進故論敢顯言出於止觀地中者以明見佛意無有錯謬故。

　　爾時彌勒(至)而住不退地。

　　論曰此段經文致深妙之意而古今文字之師莫能知之所能知者知其粗耳如淮北諸師雖粗亦不知以譬釋譬曰父服還年之藥故貌同二十五歲人而子不服此藥故形如百歲也若知是藥之力則不疑父少而子老今爭怪之者不知故如來橫服垂迹之藥示伽耶城之始生而諸菩薩則直論本起因地久發道心令住不退耳問曰既排斥此義則所謂深妙者可得聞乎曰佛以止觀方便成就如來大智慧神通光明無量無邊皆已現前矣而憂聲聞辟支佛地前菩薩不解故謂如來大智慧神通光明始假止觀二法而發現未見此大智慧神通光明如來本來自具之意故經下文言如是我成佛已來甚大久遠壽命無量阿僧祗劫常住不滅夫言無量阿僧祗劫常住不滅則所謂大智慧神通光明非始假止觀二法而發現也如圓覺經佛為文殊師利菩薩說無明體性曰善男子此無明者非實有體如夢中人夢時非無及至於醒了無所得者示無明體性究竟滅也復憂其住心於滅則隨又曰如眾空華滅於空時不可說言有定滅處何以故無生處故一切眾生於無生中妄見生滅是故說名輪轉生死佛於圓覺談無明體性尚不許存生滅之見豈於法華談大智慧神通光明而容作修生本有之解乎。

　　無盡居士論曰他方國土諸來菩薩過八恒河沙數白佛言願聽我等於娑婆世界護持此經佛言我此世界自有六萬恒河沙數菩薩一一菩薩各有六萬恒河沙眷屬是等能於我滅後廣說此經時娑婆世界三千大千國土地皆震裂而於其中菩薩涌出各詣虗空寶塔禮多寶釋迦二佛各以種種讚偈而讚於佛如是時間經五十小劫佛神力故謂如半日有四導師而為上首曰上行曰無邊行曰淨行曰安立行皆於如來發隨喜心彌勒菩薩及八千恒河沙諸菩薩眾問此地涌出本末因緣佛言我於此娑婆世界成佛已教化示導是諸菩薩皆於下方虗空中住彌勒等怪世尊成佛未久云何於此少時大作佛事是事難信夫住於下方空中自空言之孰為上下孰為四方孰為四維具足四行則受持讀誦廣說是經豈有古今豈有老稚彌勒起疑以發語語爾。

　　玅法蓮華經如來壽量品第十六

　　爾時佛告(至)導利眾生。

　　論曰昔所未說為祕唯佛自證為密離念了知為神徹法明見為通而謂之力者即如來知見也以此知見觀其自住三摩地中前際不知其始後際不知其窮現在不知其邊智識所不能到思想所不能及故經言我實成佛已來無量無邊百千萬億那由他劫華嚴經曰佛子此菩薩摩訶薩住普賢行念念入百億不可說三昧然不見普賢菩薩三昧及佛境界莊嚴前際何以故知一切法究竟無盡故知一切佛剎無邊故知一切眾生界不思議故知前際無始故知未來無窮故知現在盡虗空遍法界無邊故知一切諸佛境界不可思議故知一切菩薩行無數故知一切諸佛辯才所說境界不可說無邊故知一切幻心所緣法無量故圓覺經曰善男子覺成就故當知菩薩不與法縛不求法脫不厭生死不愛涅槃不敬持戒不憎毀禁不重久習不輕初學何以故一切覺故譬如眼光曉了前境其光圓滿得無憎愛何以故光體無二無憎愛故善男子此菩薩及末世眾生修習此心得成就者於此無修亦無成就圓覺普照寂滅無二於中百千萬億阿僧祗不可說恒河沙諸佛世界猶如空華亂起亂滅不即不離無縛無脫始知眾生本來成佛生死涅槃猶如昨夢於普賢則名行智成就於普眼則名覺智成就於此經則名如來正智成就然行智之境一切心所緣法以幻譬之覺智之境諸佛世界以空華譬之而如來正智之境如經言今釋迦牟尼佛出釋氏宮去伽耶城不遠坐於道場得阿耨多羅三藐三菩提者一切世間天人及阿修羅見幻事為真實見空華有開落者也。

　　諸善男子(至)皆實不虗。

　　論曰涅槃經曰譬如女人因嬰兒疾良醫授藥而教之言若服藥已未可與乳須其藥消乃可乳之女人即以苦味自塗其乳兒觸苦味即便棄去其藥度消即洗苦味呼兒與乳兒癡掉頭莫肯就飲其母告曰我以毒塗須汝藥消藥今消已毒則洗去於是嬰兒則復飲乳經言我以佛眼觀其信等諸根利鈍隨所應度處處自說名字不同年紀大小亦復現言當入涅槃又以種種方便說微玅法者則苦塗水洗之譬也大莊嚴論曰譬如工𦘕師平起凹凸相如是虗分別於無見能所譬如善巧𦘕師能𦘕平壁起凹凸相實無高下而見有高下不真分別亦復如是於平等法界無二相處而常見有能所二相如經言如來所演經典皆為度脫眾生或說己身或說他身或示己身或示他身或示己事或示他事諸所言說皆實不虗者則凹凸高下之譬也苦塗水洗則母愛其子之至而見有高下非𦘕師之罪也。

　　所以者何(至)未曾蹔廢。

　　論曰陳那菩薩曰三界者唯以名言為體由強分別非實有之法故不得真也將簡諸法自性令生不顛倒智經言無有生死者三界既是名言由妄分別而有則生死寧是真實之物哉中觀論曰佛所言說無不是實說生死無始何以故生死初後不可得是故言無始汝謂若無初後應有中者是亦不然何以故若無有始終中當云何有是故於此中先後共亦無因中後故有初因初中故有後若無初無後云何有中生死中無初中後是故說先後共不可得何以故若使先有生後有老死者不老死有生不生有老死若先有老死而後有生者是則為無因不生有老死如是觀時顛倒想滅所謂若退而沒若出而離有在生死之世有入涅槃之滅種種分別皆成戲論於是有涅槃之實有生死之虗有理性之如有事相之異如來以如實智而見三界如實之相無有分別故經言無有若退若出亦無在世及滅度者過一切戲論也言不如三界者猶言非實有三界見於三界而已問曰不如三界則是正觀見於三界則是隨染其旨安在曰以諸眾生有種種根性欲樂行業憶想分別其病不同故雖無生死退出而說有生死退出亦無在世滅度以若干因緣譬喻言辭種種法藥以治之諸所施為皆大慈悲之光所以淨佛國土成就眾生之力者如此然於一切無有間斷故言未曾蹔廢。

　　如是我成佛(至)速成就佛身。

　　論曰常住不滅唱言取滅二種相違何也曰涅槃經曰甘露之性令人不死若合異物亦能不死故知寂滅而甘露者不死之滅不死之滅則常住不滅之謂也修多羅亦曰甘露滅亦曰甘露寂滅則與唱言當取滅者不侔固其所也問曰佛自喻良醫何也曰以其能瘳眾生生死之病也而證不死之滅故涅槃經又曰大慈愍眾生故令我歸依善拔眾毒箭故稱大醫王也世醫所療治雖瘥還復生如來所治者畢竟不復發世尊甘露藥以施諸眾生眾生既服已不死亦不生然醫之所治有種種有治病而病增者空見外道是也肆情行惡而教令一切人起邪見斷善根故有治病而病無增損者苦行外道是也以投巖赴火為行既不得禪定又不能斷愛結故有治病而病損然不能禁其損已復生則修定斷結外道是也有治病而病已損更不復生但其所治不徧則二乘是也但治其有緣者不能徧一切故有能徧治諸病然無巧玅之工以止痛惱釋論以拙度名之則六度菩薩是也有治病而其術神驗雖能止痛惱而未能起死則地前菩薩是也但治凡夫以其有反復心不治二乘以其種已焦壞故有能治難瘉之病而能起死則地上菩薩是也而佛則知醫之邪正斥邪取正隨病而授藥故稱大醫王故佛自喻良醫也。

　　無盡居士論曰彌勒既聞地涌菩薩因緣與大眾懷疑請問佛三告之曰汝當信解如來誠諦之語彌勒等三請不止佛始告之我實成佛已來甚大久遠壽命無量但以方便教化眾生令入佛道實無生死若退若出亦無在世及滅度者天三界唯心萬法唯識真識靈明而常寂真心虗寂而常周了知下界之虗空何用他方之往反大慈大悲以度五濁之苦則三十所以成道難值難遭以起眾生之想則雙林所以入滅默而喻之則方便皆誠諦之語執而索之則如如成幻戲之論李長者謂法華經引權就實予竊以為不然何以故過去之日月燈明無量之大通智勝十方之分身諸佛十方之河沙菩薩住世四十九年而法會移頃乃坐五十小劫耆闍崛山不遠王城而三千大千世界山川震裂佛所言說誠實不虗譬如良醫示死本無虗妄之咎狂子飲藥遂愈失心之疾以此而思教意則引權就實豈一音誠諦之語哉。

　　玅法蓮華經分別功德品第十七

　　爾時大會(至)三菩提心。

　　論曰三世如來付授一切菩薩修行法式詮量淺深力用分別地位等差始自十信然以為信者尚屬生滅故當住心乃成十住又以為住者缺資發方便之用故有行心乃成十行又以為行者止以自利未有以及眾生故施迴向心乃成十迴向自十信至十住自十住至十行自十行至十迴向名三賢位又自三賢登初地以大慈大悲發生資養茂益成熟之故名十地而初地方曰證無生忍乃至十地之終鍊磨淘汰之功盡矣則方與本覺真如等故名等覺經言六百萬億那由他恒河沙眾生得無生法忍者自凡夫身以聞經之力越登初地故又言復有千倍菩薩摩訶薩得聞持陀羅尼門者以聞經之力倍進第二地故又言復有一世界微塵數菩薩摩訶薩得樂說無礙辯才者以聞經之力漸進第三地故又言復有一世界微塵數菩薩摩訶薩得百千萬億無量旋陀羅尼者以聞經之力復進第四地故又言復有三千大千世界微塵數菩薩摩訶薩得轉不退法輪者以聞經之力增進第五地故又言復有二千中國土微塵數菩薩摩訶薩能轉清淨法輪者以聞經之力升進第六地故又言復有小千國土微塵數菩薩摩訶薩八生當得阿耨多羅三藐三菩提者超進第七地而必曰八生當得阿耨多羅三藐三菩提者八地以七地修進之功已極無明之惑斷盡任運而登覺道故也譬如夢欲渡河者銳其功力忽然夢覺功力俱失華嚴論曰初地中緣一切佛法願求滿故第二地離心垢故第三地願轉增長得法光明故第四地入道故第五地順世所作故第六地入甚深法門故第七地超一切佛法故皆已滿足菩提分法故又明初地乃至七地成就智功用故八地乃至十地成就無功用行故以第七地已前皆有功用第八地已去得無功用故經自八地已去皆無功用之旨也而言復有四四天下乃至三四天下乃至二四天下乃至一四天下微塵數菩薩摩訶薩以四生以三生以二生以一生而皆得阿耨多羅三藐三菩提者無功用旨之證也又言復有八世界微塵數眾生皆發阿耨多羅三藐三菩提心者以前文自凡夫身已至等覺而特言眾生發心則示此經必欲令凡實證也修多羅中第八地作月喻曰月自生魄以至十五夕圓則光漸增者此地地增進之功也而自十六日以至晦則光漸減者以絕增進之功也以是觀其辭敘七番之功德漸盛乃於第八截然而止但曰菩提菩提豈有功用可以加之耶。

　　佛說是諸(至)以助無上心。

　　論曰經言佛說是菩薩摩訶薩得大法利者以分三種力故一者如來功德之力二者信解之力三者慈善根力何名如來功德之力曰以深厚心好樂供養諸佛禮拜一切塔廟諸玅因集諸善法故言於虗空中雨曼陀羅華乃至大會一一佛上以明不忘法道之恩而離生死之畏故維摩詰經曰菩薩於生死中有畏當依何法而維摩詰曰當依如來功德之力也宋僧曇諦吳興康氏子也初母夢僧以麈尾鐵縷書鎮寄之既覺而二物在前已而生諦諦五歲母以二物示之笑曰秦主餉我者耳十歲隨其父肜過關中見僧呼僧𮗿顧見童子曰汝乃敢召宿土耶諦曰省擷蔬野猪傷足時乎𮗿大驚曰宏覺甞遣我擷蔬野猪傷我足童子何從知之肜以麈尾鐵縷書鎮示之𮗿泣曰先師為姚莨講法華經二物萇所供者也夫出生入死奇驗如此是謂如來功德之力也。

　　爾時佛告(至)於此無有疑。

　　論曰何名信解之力曰以得自心如實受用故經言其有眾生聞佛壽命長遠如是乃至能生一念信解所得功德無有限量者以得自心如實受用也夫自心如實受用則是無功之功無功之功即智慧智慧者般若也般若非可解非不可解何以故以離一切法相故金剛般若經曰須菩提發阿耨多羅三藐三菩提心者於一切法應如是知如是見如是信解不生法相所謂不生法相與所得功德無有限量其旨同也故言於八十萬億那由他劫行五波羅蜜而除般若波羅蜜者以五波羅蜜之功德皆有限量所以比類之曰百分千分百千萬億分不及其一乃至算數譬喻所不能及也晉建興二年長沙縣西有千葉青蓮華兩本生於陸地官史掘之丈許根莖出於瓦棺發棺有白骨一聚而蓮之根蒂出髑髏齒骨間有銘記棺上曰有僧不知姓氏誦法華經至千萬部將化遺言令以紙為衣以瓦為棺葬于此事聞朝廷有詔建寺其處號曰蓮華今驛亭其故基基近譙門因號蓮華門門臨湘江洄澓處又號蓮華潭其於生死之間殊勝奇瑞如此是謂信解之力也。

　　又阿逸多(至)經行及坐臥。

　　論曰何名慈善根力曰以成熟心不動本際徧應十方一切眾生之前對現色身三昧故經言深心信解則為見佛常在耆闍崛山共大菩薩諸聲聞眾圍繞說法又見此娑婆世界其地瑠璃坦然平正閻浮檀金以界八道乃至是名深信解相以明慈善根力令眾生自然見如是事涅槃經曰調達教阿闍世王放五百護財醉象奔衝世尊來眾爾時佛垂十指醉象見佛十指間皆有師子驚怖伏地遺糞而去佛言善男子我時指中實無師子皆我慈善根力令諸醉象見有師子陳僧慧思坐夏衡岳夏休自念此夏空過又無所證放身倚壁未至之間豁然大悟曰是真精進是名真法供養如來於是諦見靈山一會儼然如昨於自悟親證之際靈玅發現如此是謂慈善根力也舊疏曰加修觀行入禪用慧想成相起能見有餘實報兩土想懇見佛共比丘僧常在耆闍崛山者方便有餘土相也此殆夢中之語也其可憑哉。

　　無盡居士論曰會中聞佛壽命長遠若菩薩若眾生或一念信解或解其言趣若自持或自書若教人持教人書是人所得功德無有限量自一四天下菩薩至于小千世界菩薩至于中千大千微塵數菩薩得聞陀羅尼以至于得阿耨多羅三藐三菩提自六百萬億那由他恒河沙眾生至于八世界微塵數眾生得無生法忍以至于發阿耨多羅三藐三菩提心其法利饒益廣大無邊如此而佛言曰聞我說壽命長遠深心信解則為見佛常在耆闍崛山又曰若能受持讀誦是經則為以佛舍利起七寶塔高廣漸至梵天懸諸旛葢及眾寶鈴華香瓔珞鼓樂玅聲以作供養古德曰凡觀經教皆須宛轉歸就自心此分別功德之旨也。

玅法蓮華經合論卷第五

　　音釋

　　糅

　　(忍九切)。

　　瀑

　　(音暴)。

　　間斷

　　(上去聲)。

　　差

　　(楚懈切)。

　　寺差

　　(下楚加切)。

　　施

　　(去聲)。

　　分法

　　(上去聲)。

　　麈

　　(音主)。

　　餉

　　(或亮切)。

　　肜

　　(以中切)。

　　[(丰*力)/石]

　　(音略)。

　　𮗿

　　(音辯)。

　　擷

　　(胡結切)。

　　萇

　　(徐良切)。

　　觀行

　　(竝去聲)。


卍新纂大日本續藏經第 30 冊 No. 603 法華經合論


玅法蓮華經合論卷第六

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經隨喜功德品第十八

　　爾時彌勒(至)所不能知。

　　論曰佛將顯發菩提信心功德之勝而彌勒菩薩乃問隨喜者得幾所福發菩提信心者如王者之子王相具足受用如意其隨順喜悅者如近侍之臣屬也先及近侍臣屬之勢力則知王子之尊貴譬如市監之履狶履其瘦處則知肥處經言是諸人等聞已隨喜復行轉教餘人聞已亦隨喜轉教如是展轉至第五十佛必以五十人為品量者謂菩薩十信十住十行十迴向十地也然皆不出乎初發菩提信心之中而已華嚴論曰初發心者志樂智德含一切諸佛智德體用始成一念初發心菩薩之位以初發心境與心不二若志樂毫釐不似如來所修法身悲智願行者不名初發心菩薩故經言其第五十善男子善女人隨喜功德我今說之乃至但施眾生一切樂具功德無量況令得阿羅漢果者於諸眾生盛年則施以樂具滿其欲及其頹齡則教以道果救其衰以是為施福德宜多然猶不及是第五十人聞經一偈隨喜功德乃至千萬億分之一豈非三界味著之染幻妄而非真實三乘息滅之樂方便而非究竟也哉華嚴論又曰校量發心功德廣大之量設使於等虗空無限之境以一切樂具總用供養無限之眾生令得天人勝樂又教令得四沙門果辟支佛果及三乘出世菩薩之果滿虗空界而所度眾生亦等然未令所化眾生得成佛者亦不可比於此經中初發心乘者發菩提信心無有優劣而此經與華嚴經校量功德多寡不同者豈非佛以法華為對三乘菩薩說為隨宜所說者耶。

　　阿逸多(至)其福不可限。

　　論曰推經之旨以五十人者象十信初發菩提心之位則知最初於會中聞經者為象十地滿心菩薩也何以知之以十地滿心菩薩聞經親於三賢菩薩三賢菩薩聞經親於十信初發菩提心者故也經言往詣僧坊若坐若立須臾聽受者以象十信猶為疎遠況三賢十地乎然經號一佛乘一佛乘之微玅既已超越三乘則其聞熏之報葢皆微玅也故經言轉身得上玅象馬車乘珍寶輦轝及乘天宮此皆帝王所服御者其因但以為是經故往詣僧坊而已又非能至講法之處也故言若復有人於講法處坐更有人來勸令坐聽若分座令坐是人轉身得帝釋坐處若梵王坐處若轉輪聖王所坐之處則知講法之處為賢於僧坊矣以此經於諸經中為王故其聞熏之報亦尊勝故也金剛般若經曰佛言以七寶滿恒河沙數三千大千世界以用布施得福多不須菩提言甚多世尊佛告須菩提若善男子善女人於此經中乃至受持四句偈等為他人說而此福德勝前福德無著菩薩釋之曰如來廣攝異根故以有一類貪著福德菩薩聞最上玅法非其好樂之習而生退墮故言福德殊勝則此經示一佛乘之法對三乘之眾校功德於坐立須臾之間者亦廣攝異根之意也歟問曰轉身得與陀羅尼菩薩共生一處則知聞持之力勝然特又敘眼耳鼻舌身意何也曰以示令凡夫眾生聞持之力勝則有一生現證六根清淨者所言轉身者如諸天之生不經中陰是也然未若不用轉身而證者將示六根清淨故言利根智慧則意之功德也言不瘖瘂不瘡胗則舌之功德也胗者宋玉曰中唇謂之胗言鼻脩高直則鼻之功德也言見佛則眼之功德也而聞法則耳之功德也其餘則身之功德六根功德具矣清淨之玅所自出也譬如取酪者必先設乳何以故以酪出於乳中故。

　　無盡居士論曰親聞佛說者功德既如彼於佛滅後聞說是經隨順歡喜展轉教人其福無量乃至須臾聽受勸人坐聽以至往聽所得功德倍倍殊勝或為天人或為釋梵世世所生人相具足予聞聽法華者耳根不壞誦者舌根不壞此其見於世者班班可攷也今以儒書攷之洪範曰威用六極嚮用五福五福者壽也富也康寧也攸好德也考終命也六極者㐫短折也疾也憂也貧也惡也弱也以洪範而推釋氏之因果則華梵一也何以言之生而㐫幼而短折與夫百年而壽攸好德與夫以惡駭天下康寧之與疾病此豈人力所致哉殃慶之來有所自矣況其於玅法華經信而持之聞而喜之不恡不妬樂與人共則功德之報可量也哉。

　　玅法蓮華經法師功德品第十九

　　爾時佛告(至)皆令清淨。

　　論曰首楞嚴經曰阿難云何名為眾生世界世為遷流界為方位汝今當知東西南北東南西南東北西北上下為界過去未來現在為世方位有十流數有三一切眾生織妄相成身中貿遷世界相涉而此界性設雖十方定位可明世間只目東西南北上下無位中無定方四數必明與世相涉三四四三宛轉十二流變三疊一十百千總括始終六根之中各各功德有千二百阿難汝復於中克定優劣如眼觀見後暗前明前方全明後方全暗左右旁觀三分之二統論所作功德不全三分言功一分無德當知眼唯八百功德如耳周聽十方無遺動若邇遙靜無邊際當知耳根圓滿一千二百功德如鼻齅聞通出入息有出有入而缺中交驗於鼻根三分缺一當知鼻唯八百功德如舌宣揚盡諸世間出世間智言有方分理無窮盡當知舌根圓滿一千二百功德如身覺觸識於違順合時能覺離中不知離一合雙驗於身根三分缺一當知身唯八百功德如意默容十方三世一切世間出世間法唯聖與凡無不包容盡其涯際當知意根圓滿一千二百功德問曰三四四三宛轉十二流變三疊一十百千何以通之曰以觀一十百千則三疊流變千二百之數自具非外來也所言眾生世界三四四三宛轉流變則成十二此第一疊也於十二之上各增十為百二十矣此第二疊也於十二之上各又增百為千二百矣此第三疊也經言以是功德莊嚴六根則為有法今詳細分辨錙銖校量者欲示有法本自體空之玅故又言皆令清淨清淨者遮空之辭也瑜伽論曰眼不能見色耳不能聞聲鼻不能齅香舌不能甞味身不能覺觸意不能知法於此亦無能任持驅役者以是觀之則六根果空空則無法也諸佛玅義難以一言而盡故前聖則有方便使之生解以盡其情建言以遣其執情忘執滅則解自棄六根功德所以清淨其旨見於下文。

　　是善男子(至)肉眼力如是。

　　論曰父母所生之眼肉眼也肉眼何緣清淨耶曰以眼不能自見故中觀論曰是眼不能自見其己體若不能自見云何見餘物以是知其空而言清淨者遮空之辭也然則何以能見三千大千世界乃至一切眾生及業因緣果報生處悉見悉知乎曰以精進之力成就則自然證知普僧法賢者天挺神俊博通經論秦太子弘延至東宮與鳩摩羅什議論什莫敢觸其鋒太子既崇尚出入宮闈者三千僧賢獨靜退頹然而已偶謂弟子曰昨見天竺五舶俱發眾聞之以為顯異而賢有弟子自言得阿那含果主事僧[(丰*力)/石]道洹者倡於眾曰佛不聽說已所得五舶之語何以窮詰又弟子誑惑妄生同異於律有違理不同止賢笑與慧觀等四十輩渡江姚興驚詬[(丰*力)/石]等使人追之不及至江陵少留而五舶尋畢至矣賢亦父母所生肉眼也。

　　復次常精進(至)功德已如是。

　　論曰父母所生常耳何緣清淨耶曰以耳根無覺知故智度論曰聞者如何聞用耳根聞耶用耳識聞耶用意識聞耶若耳根聞耳根無覺知故不應聞若耳識聞耳識一念故不能分別不應聞若意識聞意識不能聞何以故先五識識五塵然後意識識意識不能識現在五塵唯識過去未來五塵若意識識現在五塵者聾盲人應識聲色何以故意識不破故以是知其空而言清淨者遮空之辭也然則何以能聞於三千大千世界中一切內外所有諸聲曰以精進之力成就自然證知唐西域僧無畏者以開元中至長安明皇延見加禮敬焉問曰法師遠來良苦欲何所止住對曰聞西明寺僧道宣持律甚嚴願往親近於是明皇詔舘于西明宣燕坐一室清如氷雪而無畏飲啖無所擇甞醉吐坐褥諠笑無度宣厭苦之一夕捫虱投于地無畏絕呌曰律師撲殺佛子我聞其聲不忍其苦於是宣起作禮知其神異而師事之無畏亦父母所生之常耳也。

　　復次常精進(至)先得此鼻相。

　　論曰父母所生之鼻非無漏法生之鼻何緣清淨耶曰以鼻亦身相齅觸難分故以為鼻則雙爪之形不在身外以為身則唯聞香臭身鼻兩種無系屬故首楞嚴經曰阿難今汝心中以何為鼻為取肉形雙爪之相為取齅聞動搖之性若取肉形肉質乃身身知即觸名身非鼻名觸即塵鼻尚無名云何立界若取齅知又汝心中以何為知以肉為知則肉之知元觸非鼻以空為知空則自知肉應非覺如是則應虗空是汝汝身非知今日阿難應無所在以香為知知自屬香何預於汝若香臭氣必生汝鼻則彼香臭二種流氣不生伊蘭及栴檀木二物不來汝自齅鼻為香為臭臭則非香香應非臭若香臭二俱能聞者則汝一人應有兩鼻對我問道有二阿難誰為汝體以是知其空而言清淨是遮空之辭也然則何以能聞於三千大千世界上下內外種種諸香曰以精進之力成就自然證知龍勝菩薩未出家時甞從外道學隱形之法外道祕不肯傳龍勝苦求不已乃以藥三丸授之曰用竭復來因教以服食之法龍勝研碎一丸齅之凡用藥材九十三種皆知名件龍勝亦父母所生之鼻也。

　　復次常精進(至)或時為現身。

　　論曰以舌根於大眾中有所演說出深玅聲又能變諸異味為甘露味而皆父母所生之舌何緣清淨耶曰以不知音聲所從來甘露味所依止故若音聲所從舌根來耶舌及耳鼻皆具於面不從耳鼻來而從舌根來耶若不從舌根來耳鼻應能語言何以故以俱是面相故以甘露上味依止舌根耶則遇世雜味應不推移醎酸苦淡變生無常畢竟上味何所依止華嚴經曰諸天子如此音聲不從東方來不從南西北方四維上下來業報成佛亦復如是非十方來諸天子譬如汝等昔在地獄地獄及身非十方來但由於汝顛倒惡業愚癡纏縛生地獄身此無根本無有來處以是知其空而言清淨者遮空之辭也然則何以信其若欲以玅音徧滿三千界隨意即能至曰以精進之力成就自然證知晉僧道生者隱於姑蘇虎丘山欲講涅槃經患無聽徒乃竪石為講之至闡提人亦有佛性普告曰如我所說義契佛心不於是眾石作首肯之狀以生能令石亦肯首則玅音隨意可至無疑矣道生亦父母所生之舌也。

　　復次常精進(至)一切於中現。

　　論曰父母所生常體何緣清淨耶曰以分段生死之趣而能開合自如故圓覺經曰眼根清淨根清淨故眼識清淨識清淨故聞塵清淨聞清淨故耳根清淨根清淨故耳識清淨識清淨故覺塵清淨如是乃至鼻舌身意亦復如是以是知其空而言清淨者遮空之辭也然則何以能令三千大千世界眾生生時死時上下好醜生善處惡處悉於中現曰以精進之力成就自然證知晉僧佛圖澄者天竺人也以永嘉四年至洛陽自言百餘歲腹旁有孔以絮塞之夜讀書則拔絮出光照室又常將齋臨水從孔中引腸胃洗濯乃還納腹中以油塗掌中使童子即而窮之童子驚走曰是中有軍馬葢照見石氏摛劉曜計其處千餘里澄亦父母所生之常體也。

　　復次常精進(至)持法華經故。

　　論曰意如幽室見何緣知其清淨耶曰以圓明了知離分別念而知之經言諸所說法隨其義趣皆與實相不相違背者圓明了知也又言若說俗間經書治世語言資生業等皆順正法者離分別念也維摩詰經曰一念知一切法是道場成就一切智故圓明了知離分別念則知其空而言清淨者遮空之辭也然則何以能於三千大千世界六趣眾生心之所行心所動作心所戲論皆悉知之曰以精進之力成就自然證知唐僧義福者開元中住長安興善寺福上黨人有慧辯日誦數萬言搢紳敬事之所至人施金帛以萬計皆委之而去一日謂其徒曰吾此日終兵部侍郎張洎中書侍郎嚴挺之刑部侍郎房琯禮部侍郎韋涉嘗所過從者聞福將化畢集於是陞座告別曰日昃當行張洎私謂房公曰吾餌金丹不敢臨喪乃引去福顧房公曰吾與張公相善有年其人有非常之禍名節俱喪若能終此法會庶幾可免惜哉又曰公必為中興名臣勉之言卒而化張洎後果陷祿山而房琯翊載兩朝立大節福之意根清淨如此。

　　無盡居士論曰隨喜功德修於現在而通於未來矣法師者以無畏心說是玅經則功德宜如何哉是人也不待受生而獲報明矣眼根八百功德耳根千二百功德鼻根八百功德舌根千二百功德身根八百功德意根千二百功德此乃父母所生肉眼耳鼻舌身意以是說經功德莊嚴六根皆令清淨眼清淨則一切悉見耳清淨則一切皆聞鼻清淨則無香不辨舌清淨則無味不美無音不玅身清淨則如映瑠璃內瑩外照意清淨則思惟言說皆是佛法此則自利利他成己成物六根之報豈虗也哉舊經本云身根鼻根各具千二百功德恐梵本翻譯或藏經傳寫之誤予以海眼經文殊偈觀音入理之門校正身鼻二根改從海眼庶行布圓融不相違戾。

　　玅法蓮華經常不輕菩薩品第二十

　　爾時佛告(至)皆同一號。

　　論曰經言乃往古昔則無有定所之辭也言無量無邊不可思議阿僧祗劫則無有定數之辭也言有佛名威音王如來則無有定體之辭也何以言之曰無有定所者顯發廣大而無依無住義故無有定數者顯發甚深而出諸數量義故無有定體者顯發微玅而無時無性義故凡物有容斯有威有言斯有音今尚無物而曰威乎尚無言而曰音乎自是觀之則所謂無有定體明矣威音王佛尚無定體而曰壽量四十萬億那由他恒河沙劫何也而曰正法住世一閻浮提微塵數劫乃至像法住世四天下微塵數劫何也曰以明二種法身故然壽量之劫不為減正法像法住世不為增葢非有思惟心所能測度之境也問曰何謂二種法身曰金剛般若論曰有二種法身一者證得法身二者言說法身夫廣大而無依無住甚深而出諸數量微玅而無時無性者即證得法身也非有思惟心所能測度之境即言說法身也問曰經言於此國土復有佛出亦號威音王如來何意哉曰修多羅有月喻曰唯一月真中間更無是月非月者以明月有定體故於此欲發明無有定體之旨故言復有佛出號威音王如來豈特二如來而已雖至億千萬數可也故又言如是次第有二萬億佛皆同一號夫言數者起於眇忽增至億兆參差闊略皆所不可今自一威音如來至二自二遂及二萬億其參差闊略如此似無意於言數者也於此又發明無數量之旨最初威音王如來則劫名離衰國名大成至於第二佛則曰於此國土而已其詳簡不侔似無意於言處者也於此又欲發明其無有定所之旨學者精研而深觀之。

　　最初威音王(至)為常不輕。

　　論曰常不輕菩薩告人以當作佛乃遭打逐何也曰菩薩告之之心善矣而告之之辭未善也明珠白璧以暗投人於道而人猶按劒而疑之況無因而得佛位乎然則菩薩不省其辭未善而告之歟曰知之而告之以誡後世為師者使授法當以如來世尊為法耳佛甞於首楞嚴會上使阿難自徵其心更七處而無得乃舉拳問之曰汝將誰見對曰我與大眾同將眼見佛言汝稱我拳曜汝心目汝目可見以何為心而阿難乃曰現今徵心所在而我以心推窮尋逐即能推者我將為心佛言咄阿難此非汝心阿難於是驚矍自陳曰說此非心我實驚怖乃至佛曰我非勅汝執為非心但汝於心微細揣摩若離前塵有分別性即真汝心若分別性離塵無體斯則前塵分別影事塵非常住若變滅時此心即同龜毛兔角則汝法身同於斷滅其誰修證無生法忍佛之心欲阿難之悟其作佛甚於常不輕之告人也而其辭曲折如此然阿難說偈曰大雄大力大慈悲希更審除微細惑故曰常不輕告之之辭未善也晉樂廣與客飲客見盃中有蛇既歸而病廣知其蛇蓋所坐署屋之𦘕也不告之而復延其客於𦘕影之下客見盃中之蛇𦘕影也其病遂瘉唐僧智永號書字工有來學者依止二十年而去永知業未精而不告之但付一篋曰到家當發其人中路疑而發之則磨穿之硯數枚其人乃悟其學之未至也樂廣智永雖盃酒技藝之間其告人也妙密如此豈常不輕菩薩告人當作佛也而徑廷如是乎。

　　是比丘(至)三藐三菩提。

　　論曰經言是比丘臨欲終時聲六根不行之時也六根不行則為無功又言具聞威音王佛先所說經夫無功而聞經則為無功之功也無功之功其體自妙而常寂根塵所莫能間數量所莫能礙故言二十萬億偈悉能受持即得如上眼耳鼻舌身意清淨得是六根清淨已更增壽命二百萬億那由他歲修多羅有二種覺一者性覺二者本覺又有二種般若一者本覺般若二始覺般若而此四種之名隨義而立體則常同也首楞嚴經曰性覺妙明本覺明妙者辭相錯以成其義謂性覺妙明為一切眾生現證之境不從能所而生不因修證而起本自妙而常明者也能以始覺般若明性覺之妙故言本覺明妙夫未以始覺般若明之則名性覺性覺則不屬終始故也既以始覺般若明之則名本覺本覺則分本末故也自是觀之則三種義而具四種名經言威音王佛則性覺之象以不言處所但言具聞先所說經而已日月燈明佛則本覺之象以言命終之後於其法中雲自在燈王則始覺之象以言於此諸佛法中問曰於威音王佛則言先所說經於日月燈明佛則言於其法中說是經於雲自在燈王佛則言於此諸佛法中受持讀誦為四眾說三佛皆以說經為言何意哉曰顯示此本自妙而常明之體徧照法界普濟羣生使傳續無盡即其旨也佛傳續者也故言常不輕菩薩豈異人乎我身是也。

　　得大勢(至)疾成佛道。

　　論曰於此論法華經之力殊勝眾生聞熏之者終必成佛雖經微塵數劫如釋迦牟尼佛而墮惡趣如䟦陀羅師子月等皆登覺道夫威音王佛壽量及正法像法住世已經無數塵劫而況二萬億同名之佛而常不輕菩薩聞經發心乃在最初乎如經言我於宿世不受持讀誦此經為他人說者不能疾得阿耨多羅三藐三菩提我於先佛所受持讀誦此經為人說故疾得阿耨多羅三藐三菩提則聞熏而信經微塵數劫終必成佛者以如此人食少金剛此金剛性不與血肉合則至地地亦不能留直至金剛際而止耳經言彼時四眾乃至以瞋恚意輕賤我者二百億劫常不值佛不聞法不見僧千劫於阿鼻獄受大苦惱畢是罪已復遇常不輕菩薩教化阿耨多羅三藐三菩提者則聞熏而不信雖墮惡趣終必成佛者以此如豐城劒埋獄屋下而光芒見斗牛之間一旦發之為希世之寶問曰信而微塵數劫終必成佛可也不信而墮惡趣矣亦曰成佛寧有是事哉曰華嚴經曰佛子為菩薩時於兜率天宮放大光明名光幢王照十方佛剎微塵數世界彼世界中地獄眾生遇斯光者眾苦休息得十種清淨眼耳鼻舌身意亦復如是咸生歡喜踊躍稱慶從彼命終生兜率天天中有鼓名甚可愛樂彼天生已此鼓發音而告之言諸天子汝以心不放逸於如來所種諸善根往昔親近眾善知識毗盧遮那大威神力於彼命終來生此天此其證也。

　　無盡居士論曰常不輕菩薩凡見比丘比丘尼優婆塞優娑夷禮拜讚歎言我深敬汝汝等皆行菩薩道當得作佛夫人人具足箇箇圓成行菩薩道當得作佛此妙法華經之旨也葢善財問善知識云何行菩薩道云何修菩薩道善知識即下座作禮以華散之則行菩薩道而作禮豈可輕之哉汝以吾為狂則輕辱毀罵是汝不自信而自謗此經也然則隨喜法師功德既如彼則謗經之罪安可免乎故常不輕即值威音王佛同說法華經二十千萬德偈得六根清淨復值二千億日月燈明佛復值二千億雲自在燈王佛復值千萬億佛而成我今釋迦牟尼佛其輕賤者二百億劫常不值佛不聞法不見僧千劫於阿鼻地獄受大苦畢獲遇常不輕教化此持經謗經二者罪福之報也而佛之慈悲平等無二矣。

　　玅法蓮華經如來神力品第二十一

　　爾時千世界(至)得未曾有。

　　論曰舌根面相之小者而不出諸口梵天色界之極處而度越欲天經乃言廣長舌相上至梵天乎一切毛孔身之細微十方世界境之廣大經乃言光明徧滿於一切處乎夫自舌相而觀之上至梵天者非竪窮三際耶又自毛孔而觀之徧至諸處者非橫互十方耶然非佛自示現之如是十方分身諸佛葢亦互為之經復言於此一時滿百千歲則該三際十方之廣滿百千歲之久而皆見於佛說法之頃謦欬彈指皆聲之小者十方世界皆處之廣者而言是二音聲皆能徧至然非佛與分身諸佛多寶與諸菩薩見之而已一切天龍夜叉乃至人非人等亦皆見之此豈識心分別妄情裁接之境哉問曰非識心分別妄情裁接之境則是智之境歟智之境佛佛證之眾生亦有能證之者歟曰圓覺經曰一切眾生皆證圓覺逢善知識依彼所作因地法行爾時修習便有頓漸若遇如來無上菩提正修行路根無大小皆成佛果然未極真信者當以事觀之陳那嘗與外道論義外道墮負化而為石陳那則結草肖其形而鞭之因血流石亦吼而升空則非有情無情之異漢孝子蔡順負薪入郭忽客至其舍母自齕其指而順心動馳而歸則非有間隔之遠唐元德秀猶子提孩失母家貧無乳媼而德秀乃自乳之而乳為之湩則非有男女之相漢孝子孟宗之母冬月思筍宗泣於竹間而筍生則非有時節之殊謂之不證可乎。

　　即時諸天(至)如說修行。

　　論曰耆闍崛山佛現神力之時有無量百千萬億舊住娑婆世界菩薩摩訶薩及諸比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等一切之眾而經但言諸天於虗空中勸令深心隨喜乎曰惟天性為最利見佛所示境界廣大微妙通達無礙則先開悟自信其所證無錯謬故彌感佛恩作師子吼耳故言高聲唱言過此無量無邊百千萬億阿僧祗世界有國名娑婆是中有佛乃至汝等當深心隨喜亦當禮拜供養釋迦牟尼佛問曰釋迦牟尼佛在此耆闍崛山中而空中之聲乃曰過此非特過此而已又言無量無邊百千萬億阿僧祗世界國名娑婆是中有佛何也曰以是佛身無有依處故何以故如前所現之境為智之境故智智清淨寧有限極哉佛猶以空中之聲未能發諸眾生癡暗之相則以眾莊嚴具珍寶妙物華香旛葢散之佛上而此諸妙供養從十方來變成寶帳凡為此者欲以開顯色心不二故何以故是所散諸妙供具無有心識而能從十方來又能變而為帳則色心不二之旨也色心不二則智智清淨故般若經曰無二無二分無別無斷故也經之微妙盡修行心數門戶故言以要言之如來一切所有之法也是無障礙不思議之境故言如來一切自在神力也不妄開示此難信之珠故言如來一切祕要之藏也人天二乘所不能知故言如來一切甚深之事也向則密說今則明告故言皆於此經宣示顯說也。

　　所在國土(至)決定無有疑。

　　論曰經言汝等於如來滅後應一心受持讀誦解說書寫如說修行者告以親近隨順之旨也故言應一心受持今言若有受持讀誦解說書寫如說修行則是或見親近隨順之人也親近隨順之人則能念念無間由念念無間故不與妄合由不與妄合故能遇緣即宗於諸緣塵當處出生隨處滅盡故經言若經卷所在之處若於園中若於樹下若於僧坊若白衣舍若在殿堂若山谷曠野是中應起塔者滅盡之所也。

　　無盡居士論曰前佛後佛皆說妙法蓮華經經有百千萬億那由他恒河沙等偈而前此演說者寶車藥草化城鑿井醉客狂子種種譬喻而不顯其法門至如來神力品而後玅法蓮華經無量句偈粲然大備所謂如來與十方世界分身諸佛一切毛孔皆放無量色光皆悉徧照出廣長舌放無量光上至梵天滿百千歲還攝舌相一時謦欬俱共彈指是二音聲徧至十方諸佛世界地皆六種震動諸天於虗空中高聲唱言釋迦牟尼佛今為諸菩薩說大乘經名妙法蓮華眾生聞空中聲已合掌向娑婆世界遙散妙具猶如雲集變成寶帳十方通達為一佛土爾時佛告上行等菩薩如來一切所有之法一切自在神力一切祕要之藏一切甚深之事皆於此經宣示顯說是故汝等我滅度後應一心受持讀誦解說書寫如說修行若經卷所住之處皆應起塔供養是處即是道場諸佛於此得阿耨多羅三藐三菩提於此轉法輪於此般涅槃廣長舌者阿僧祗劫不妄語之所莊嚴也舌相至梵天者舌者宣說圓通之根超欲界而說經不可以相求也毛孔交光佛佛互照主伴重重也滿百千歲還攝舌相者出攝久近自在在我也諸佛謦欬聲及彈指之聲周聞十方國此則諸佛說法妙而難思也地皆六種動者說法已竟動地表法也夫稱性而論則不見修行之實證執相而談則昧於妄言之妙會受持是經囑累是經意在茲乎。

　　玅法蓮華經囑累品第二十二

　　爾時釋迦(至)勿生慳悋。

　　論曰金剛般若經曰須菩提於意云何如來於然燈佛所有法得阿耨多羅三藐三菩提不不也世尊如我解佛所說義佛於然燈佛所無有法得阿耨多羅三藐三菩提佛言如是如是須菩提實無有法如來得阿耨多羅三藐三菩提須菩提若有法如來得阿耨多羅三藐三菩提者然燈佛則不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記以是觀之則佛無法與人明矣而經於此乃言如來有大慈悲無諸慳悋亦無所畏能與眾生佛之智慧如來智慧自然智慧如來是一切眾生之大施主以是觀之則佛有法與人亦明矣稱性所說義相背戾如此何所折衷哉曰華嚴經曰如來明星現時忽然大悟普觀無量眾生歎曰無一眾生而不具有如來智慧德相但以妄想執著而不證得若離妄想則一切智自然智無礙智即得現前夫妄想執著無有實相如人迷東為西忽有悟人指示之則迷西之情自解而東方不從外來也所以如來智慧者通於迷悟言之也自然智慧葢於迷解之時證之也能以方便指諸眾生使其迷解者佛之智慧也如來智慧為所證佛之智慧為能證至於自然智慧則不屬能所以不從人得故嗚呼自然智慧不從人得則釋迦牟尼佛於然燈所但得授記而已也能以方便指諸眾生使其迷解者名佛之智慧則此經言能與眾生佛之智慧如來智慧自然智慧也不然經但言佛之智慧足矣而又言如來智慧自然智慧者諸佛妙意難以一言盡之故也。

　　於未來世(至)諸佛之恩。

　　論曰於信如來智慧者則稱善男子善女人以是知其為根熟眾生也於不信受者則但稱其為眾生以是知其為根未熟眾生也金剛般若經曰須菩提恭敬而白佛言希有世尊如來善護念諸菩薩善付囑諸菩薩天親菩薩釋之曰善護念者為根熟眾生說善付囑者為根未熟眾生說佛之法施不遺眾生如此譬如師子王之搦象搦兔其力未甞不均也首楞嚴經曰阿難我今度汝已出生死汝遵佛言名報佛恩以其知奉持最後明訓者是為知恩也。

　　時諸菩薩(至)皆大歡喜。

　　無盡居士論曰佛從法座起現大神力以右手三摩無量菩薩摩訶薩頂付囑以應當一心流布此法諸菩薩同聲三反如世尊勅願不有慮佛令諸佛菩薩各還所安法座者不動之體也起而以右手三摩者順體以致用也頂者尊而無上也一心流布者佛無二說也同聲三反者終始相成也各還所安者本覺則徧周沙界始覺則佛佛道同也。

　　玅法蓮華經藥王菩薩本事品第二十三

　　爾時宿王華(至)說法華經。

　　論曰禪觀經曰藥王菩薩昔名星光嘗從日藏尊者聞說佛慧即以雪山上藥供養眾僧而發大願願我於未來世能治一切眾生身病及與心病發是願已舉世歡喜故號藥王經言爾時佛為一切眾生喜見菩薩及眾菩薩諸聲聞眾說法華經則知藥王菩薩因地所以號一切眾生喜見者以其本所誓願清淨廣大而致眾生歡喜故此經能為心病者之良藥信而受持者必獲六根清淨之報聞而疑者如人入藥肆雖未服食而為藥氣所熏有病亦損也藥王菩薩於昔能捨所愛之身莊嚴之臂則非止能治一切眾生身心諸病亦能治佛病法病也。

　　是一切眾生(至)色身三昧。

　　論曰華嚴十明論曰普賢菩薩恒對現色身在一切眾生前教化無有休息者十一地菩薩所利眾生等同法界隨根隨時對現色身不為而用不作而應以普光明智不屬方所同眾生心任物現形無往來故文殊師利菩薩作象王迴旋以觀善財童子者示攝受之意也葢以大聖無方智圓形徧隨根對現不背眾生一切眾生如應見者皆如對面而諸眾生各不相知皆謂聖者獨對我語耳問曰何修而能證此三昧耶曰唯以精進之力成熟無別法也精進有四種三昧一者常行二者常坐三者半行半坐四者非行非坐於是四種一向攝心念念無間經言是一切眾生喜見菩薩樂習苦行於日月淨明德佛法中精進經行一心求佛者樂習常行三昧也始自精進經行一心求佛終至對現色身在一切眾生前教化無有休息是謂精進之力成熟之効也。

　　得此三昧已(至)以供養佛。

　　論曰修多羅有三法攝一切差別之義一者徧計性名分別執若得人空智則此執方遣二者依他性名法執若得法空智則此執方遣二執次第而盡則方入圓成實性解深密經曰翳眼人如徧計現青黃如依他淨眼人如圓成陳那菩薩則以智照此三法而說喻為偈曰於藤起蛇知見藤則無境若知藤分已藤知如蛇知以藤知蛇知皆自亂知非本自妙而常知故何以故如人見藤似蛇為境所誑及見藤則異相之蛇便滅此則徧計分別之心絕矣然藤者色香味觸而成析此藤則但有色香味觸而異相之藤亦滅此則依他法執之心絕矣二執已盡則圓成實性現前一切眾生喜見菩薩以得現一切色身三昧皆由苦行隨順三法將以示其體相令一切眾生皆證也故不以神力供養為精進經言又雨海此岸栴檀之香此香六銖價直娑婆世界以供養佛者香以象神通而曰六銖則六神通也然猶與娑婆世界相直非所有現行俱無能所者也。

　　作是供養已(至)而以供養。

　　論曰經自而自念言我雖以神力供養於佛不如以身供養乃至而各默然其身火然千二百歲過是已後其身乃盡者離徧計分別執得人空智故又自作如是法供養已命終之後乃至即於八萬四千塔前然百福莊嚴臂七萬二千歲而以供養者離依他法執得法空智故葢身相既盡則法執亦亡故也問曰何以言即服諸香耶曰五欲熱惱以戒清涼之栴檀能除熱惱故言栴檀冤憎之痛以定止息之薰陸能止痛故言薰陸禪支凝結以慧發明之膠香能去瘡疹故言膠香但離虗妄名為解脫而已兜樓婆畢力迦則水沉之麤者也觀於久遠猶如今日則水沉之必至淵底者也故以兜樓婆畢力迦為解脫而以水沉為解脫知見也故言兜樓婆畢力迦沉水以是五種香以象戒定慧解脫解脫知見又以薝蔔諸華之香為油塗之以象如意也又問何以言以天寶衣而自纏身灌以諸油以神通力願而自然其身光明徧照八十億恒河沙世界耶曰言自然其身者非常火也以智慧火也方其然時根境寂照故其光明徧徹無礙也又問曰何以言是真精進是名真法供養耶曰以神力供養者非精進非真法供養惟以大智慧照此身相了不可得以是不可得之妙普供十方如來則為真法供養也又問曰何以謂之得解一切眾生語言陀羅尼耶曰此名入辭無礙三昧也如經欲示身不可得則言一千二百歲焚燒其身欲示法執不可得則言七萬二千歲復燒百福莊嚴之臂謂此語為真實也耶則眾生信心無自而生謂此語為非真實也耶則佛之無漏智所演不應虗誑葢言一切眾生語言者雜偽也又言陀羅尼者真實也雜偽而真實終不可解而有解之者故般若經曰不可解者即般若般若非可解非不可解是也又問身相之盡則言千二百歲法執之盡則言七萬二千歲既敘日月淨明德佛出生入死又敘一切眾生喜見菩薩出生入死何意哉曰於身相以千二百歲為言者十二緣生所滅之區宇也於法執以七萬二千歲為言者七識染汙所執持也身相所以言生法執所以言死以二執不出生死之域而所供養佛住世及入般涅槃無異相也。

　　令無數求(至)自然還復。

　　論曰龍勝菩薩曰無有一法定性可取故名不可破以眾生著因緣空法故名為可破譬如小兒見水中月愛著欲取而不可得心懷憂惱智者教言雖可眼見不可手捉但破可取不破可見經言于時菩薩於大眾中立此誓言我捨兩臂必當得佛金色之身若實不虗令我兩臂還復如故作是誓已自然還復則知圓成實智雖捨兩執而不絕滅但破可取不破可見之旨也圓覺經曰善男子彼新學菩薩安處徒眾宴坐靜室常作是念我今此身四大和合所謂髮毛爪齒皮肉筋骨髓腦垢色皆歸於地唾涕膿血津液涎沫痰淚精氣大小便利皆歸於水煖氣歸火動轉歸風四大各離今者妄身當在何處乃至畢竟無有緣心可見者入人空觀也又言善男子彼之眾生幻身滅故乃至幻滅滅故非幻不滅譬如磨鏡垢盡明現者入法空觀也然以觀法治之而空故言垢相永滅十方清淨未見本來身心之相不可得之意故又言譬如清淨摩尼寶珠映於五色隨方各現諸愚癡者見彼摩尼實有五色善男子圓覺淨性現於身心隨類各應彼愚癡者說淨圓覺實有如是身心自相亦復如是隨類各應則千二百歲所焚之身也現於五色則七萬二千歲所焚之臂也而淨摩尼珠之體則一切眾生喜見菩薩也。

　　由斯菩薩(至)一切眾生。

　　論曰如前段經所論曰欲示身相不可得則言一千二百歲焚燒其身欲示法執不可得則言七萬二千歲復燒百福莊嚴之臂以明身相既盡法執亦亡則經之設象以達其意洞然無疑矣於此乃言若有發心欲得阿耨多羅三藐三菩提者能然手指乃至足一指供養佛塔則若誡勅之實然何也曰亦象也言未能頓獲人空法空二種之智但如阿那含人於分別生滅之相捨其麤執於五利使捨其身見亦可也起信論曰分別生滅相者有二種云何為二一者麤與心相應故二者細與心不相應故與心相應謂之執染之麤者經言能然手指則執已無力麤相盡矣瑜伽論曰阿那含雖無身見於捨受時我愛現行方起則身見未全盡也經又言乃至足一指則身見未全盡之象也晉僧法羽平生誦法華經慕藥王菩薩焚身之施以白蒲坂晉王姚緒曰入道多門何必燒骸體乎曰吾願如是即以布滔香油自纏其身誦藥王品以登火柵又宋僧慧益有至行辟穀累年於鍾山置鑊辦油乘牛車詣雲門辭武皇帝乃入鑊據小床以油灌吉貝帽將著之帝令太宰勸曰為道多途何必焚身耶曰本願如此不敢上煩聖慮乞度僧二十人許之即誦藥王品火至眉聲猶分明翌日帝為設齋建寺號藥王嗚呼法羽慧益視不貲之軀如薪芻讀此品未熟之悞也豈不哀哉問曰經言說是藥王菩薩本事品時八萬四千菩薩得解一切眾生語言陀羅尼眾生語言何以復言陀羅尼乎曰一切聖教以四法為體謂名身文身句身語身也葢先以慣習相領解故為四聞持流布令法久住故三世如來正法賴此名文句語等防閑世間雜揉無義之論一切聖教譬如牛乳以酵發之久而成酪世間雜揉無義之論譬驢乳其色與牛乳同至裂之則成不潔今言一切眾生語言陀羅尼者非分別智識所到之境何以故以一切聖教攝之歟則名一切眾生語言以世間文書攝之歟則名陀羅尼如安樂行品則曰世俗文筆讚詠外書皆不當親近所言外書則非正法也而法師品又曰若說世間經書治世語言資生業等皆順正法自是觀之則聲音語言豈有實相哉此土惟棗柏大士得解一切眾生語言陀羅尼其論華嚴經也則曰文殊師利居東北方清涼山者艮卦也艮為小男主東北方故艮為小男為童蒙為文殊常化凡夫啟蒙見性及本智之初首故又與普賢俱在東方卯位卯為震卦也震為長男又像日出東方春陽發萌無物不生無物不照理智雙徹體一無二如日出東方無物不照春陽發萌無物不生以根本智差別智無別體用生萬行故子為佛位丑為信位寅為十住卯為十行辰為十迴向已為十地午為等覺未為晦明入俗同俗化迷申酉戌亥為所化此真入辭無礙三昧游戲於眾生語言陀羅尼者也而義學之師聞之竪毛喪氣葢龍象蹴踏非驢所堪也。

　　無盡居士論曰如來既付囑若經卷所住之處皆應起塔供養宿王華菩薩即問藥王菩薩云何遊於娑婆世界佛告宿王華乃往過去無量劫有佛號日月淨明德彼佛為一切眾生喜見菩薩等說法華經是一切眾生喜見菩薩樂習精進滿萬二千歲得現一切色身三昧以種種香華供養已又以香油灌身然以供養命終於此佛國化生於淨德王家而白父言我先供養日月淨明德佛聞說法華經八百千萬億那由他等偈即往作禮偈讚彼佛彼佛滅後收舍利起八萬四千塔又然兩臂供養發誓願言我捨兩臂必得佛金色之身作是誓已臂復如本爾時喜見即藥王菩薩是也于時會中聞說藥王菩薩本事品者所得功德無量無邊而況於親為藥王乎供養奉事若行捨愛所獲報身如此然猶未離有為之果不如受持此經一四句偈其福最多此我佛囑累之至也。

玅法蓮華經合論卷第六

　　音釋

　　王相

　　(下去聲)。

　　稀

　　(音喜)。

　　詬

　　(訐候切)。

　　施金

　　(上去聲)。

　　洎

　　(音冀)。

　　喪

　　(去聲)。

　　參差

　　(上丑林切下叉宜切)。

　　更七

　　(上平聲)。

　　能間

　　(去聲)。

　　齕

　　(下沒切)。

　　媼

　　(烏晧切)。

　　湩

　　(覩勇切)。

　　無間

　　(去聲)。

　　搦

　　(女卓切)。

　　無間

　　(下去聲)。

　　蹵

　　(子六切)。


卍新纂大日本續藏經第 30 冊 No. 603 法華經合論


玅法蓮華經合論卷第七

　　經　姚秦三藏法師　鳩摩羅什　譯

　　論　宋寶覺圓明禪師　慧洪　造

　　(附論)　宋丞相無盡居士　張商英　撰

　　玅法蓮華經玅音菩薩品第二十四

　　爾時釋迦(至)甚深智慧。

　　論曰放大人相肉髻光明者開示頂法故及放眉間白毫相光者顯發中道義故頂法無上而覆以肉髻無自見相無他見相故眉間毫相不高不下而適於中故前文佛亦放眉間白毫相光止照東方萬八千土此則加以肉髻之光徧照東方至百八萬億那由他恒河沙等諸佛世界葢其廣大殊勝十倍過之也問曰肉髻之光廣大殊勝足矣何必更放眉間之光乎曰欲顯發中道義則示因緣果報靈驗之瑞耳如前所論如是因緣果報本末究竟等者非為中道義為第一義也如前所放眉間毫相光者密示無量義處三昧之體如人以指指月也而今放眉間毫相光者顯示因緣果報靈驗之瑞又如以指月之指染羮也若謂此指但可指月不可染羮則陋矣妙音菩薩因中以十萬種伎樂供養雲雷音王佛故今成菩薩號妙音又以八萬四千寶鉢為施故今獲種種三昧眷屬莊嚴又以解一切眾生語言陀羅尼故今得一切色身三昧其因果報施之清淨非止如此而已夫大人相者大相海也有三十二種大人之相八十種隨形之好較其勝異自足至頂倍倍增勝徧體毛孔功德不及一好眾好功德不及一相眾相功德不及眉間毫相功德而肉髻功德冠於諸相此淨業之相從弟子孝順其師所致而放此光所召弟子則又知染羮之指或可以撚楊柳枝也其因果報施之清淨又非止於如此而已諸佛國土皆以金繩界道寶樹行列而為莊嚴獨此佛國唯以淨光莊嚴豈妙音菩薩所成就法因中清淨殊勝而致然邪寶鉢清淨之器一切眾生語言陀羅尼無分別智之光也維摩經曰因其心淨即佛土淨夫豈不然哉。

　　得妙幢相(至)藥上菩薩。

　　論曰此十六種三昧十地菩薩所遊行處唯證乃知其未證者但以一切聖教而知如道路之人聞從都邑來者說紛華盛麗雖非目見猶賢於不聞唐僧窺基者曰妙幢相者如幢高顯眾德莊嚴故法華者達一佛乘法故淨德者斷雜染得勝德故宿王戲者如星之光明如王之遊戲以是三昧開悟眾生故無緣者即滅盡定無所緣定離攀緣故智印者以智為印印三世一念無始終故解眾生語言者即詞無礙定離一切分別故集一切功德者即集福王定得如意自在故清淨者能生七淨九淨四淨等故四淨則所謂所依淨所緣淨及心淨智淨也神通遊戲者即資發變化定以能起大神通故慧炬者照明真俗諸境界故莊嚴王者能具內外莊嚴故淨光明者放神光故淨藏者含眾德故不共者不共二乘得故日旋者如日之明徧照四生故三昧者正定也華嚴論曰冬至之月為一陽十二月為二陽正月為三陽則三為定也方五蘊冥昧未有分別時則昧為定也圓覺經又曰三昧正受則於正定中不受諸受故。

　　爾時淨華(至)那由他佛。

　　論曰文殊師利菩薩於耆闍崛山釋迦牟尼佛法座之前見八萬四千蓮華皆眾寶所成就光明開敷問佛所以發現此瑞而佛告之曰有妙音菩薩者當自淨華宿王智佛國而來也於是文殊師利有願見妙音之意而致詞焉佛許之曰多寶佛當為汝現其相即時多寶佛謂妙音曰文殊師利欲見汝身自是觀之則多寶佛葢與妙音周旋之舊也不然何以能與文殊為地哉已而妙音見釋迦牟尼佛則有詞曰久滅度多寶如來在七寶塔中來聽法不又致辭于多寶如來曰安隱少惱堪忍久住不乃白釋迦牟尼佛曰我今欲見多寶佛於是佛語多寶如來曰妙音菩薩欲得相見自是觀之則妙音方藉釋迦牟尼佛為之先容以求見多寶如來則葢雅未相識矣文殊則求於多寶願見妙音而妙音則求於釋迦轉語多寶則其不相知明矣然前則嘗與妙音相語是其已相識亦明矣釋迦多寶之兩佛文殊妙音之二菩薩既已相語矣而不相知經之旨其安在哉曰皆象也亦此品敘因緣果報靈驗之瑞然因緣果報之相皆無生之相故也何以知之華嚴經文殊師利問覺首菩薩言佛子心性是一云何見有種種差別所謂往善趣惡趣諸根滿缺受生同異端正醜陋苦樂不同業不知心心不知業受不知報報不知受心不知受受不知心因不知緣緣不知因智不知境境不知智時覺首菩薩以頌答曰仁今問是義為曉悟童蒙我如其性答惟仁應諦聽諸法無作用亦無有體性是故彼一切各各不相知譬如河中水湍流競奔逝各各不相知諸法亦如是亦如大火聚猛𦦨同時發各各不相知諸法亦如是又如長風起遇物成鼓扇各各不相知諸法亦如是又如眾地界展轉因依住各各不相知諸法亦如是眼耳鼻舌身心意諸情根以此常流轉而無能轉者法性本無生亦現而有生是中無能現亦無所現物眼耳鼻舌身心意諸情根一切空無性妄心分別有如理而觀察一切皆無性法眼不思議此見非顛倒若實若不實若妄若非妄世間出世間但有假言說以是頌證因緣果報靈驗之瑞弗差毫髮而求其作用體相皆不可得文殊根本智也一切眾生因之而迷因之而悟圓覺會中首問本起因地法行者也釋迦報身佛也般若會上謂眾曰我於一切法無所執故報得常光一尋者也釋迦文殊則因緣果報之象而不相知因緣果報之無生也多寶如來寂滅之體自心之象妙音菩薩清淨之行無作妙力淨業之象然亦不相知心不知業業不知心而心與業皆無生也。

　　華德汝但見(至)得法華三昧。

　　論曰於此敘一切色身三昧一切色身三昧者所證之法而以妙音菩薩為能證之人故經言善男子其三昧名現一切色身妙音菩薩住是三昧中也葢慈善根力冥熏法界故能不動真際應迹十方經言妙音菩薩其身在此而是菩薩現種種身為諸眾生說是經者推涅槃經三機之義若合符契所謂聖行天行梵行為三種慈悲妙音於此三機能圓應之故言或現梵王身或現帝釋身或現自在天身乃至或現優婆塞優婆夷身者以天行慈悲應其機而令其各各自然見如是身也又言或現長者居士婦女身或現婆羅門婦女身乃至摩睺羅伽人非人等身而為說是經諸有地獄餓鬼畜生及眾難處皆能救濟乃至於王後宮變為女身而說是經者以聖行慈悲應其機而令其各各自然見如是身施是無畏事也又言若應以聲聞形得度者現聲聞形而為說法應以辟支佛形得度者現辟支佛形而為說法乃至如是種種隨所應度而現其形乃至應以滅度而得度者示現滅度者以梵行慈悲應其機而令其各各自然見如是身也是所謂現一切色身三昧皆依慈善根力故華嚴經曰諸菩薩摩訶薩以一念智普知三世一念遍入一切三昧如來智日常照其心於一切法無有分別了一切佛悉皆平等如來及我一切眾生等無有二知一切法自性清淨無有思慮無有動搖而能普入一切世間離諸分別住佛法印悉能開悟一切眾生所言無有思慮無有動搖者即妙音菩薩其身在此之意也所言而能普入一切世間者即而是菩薩現種種身處處為諸眾生說是經之意也。

　　無盡居士張商英論曰宣說此經不離六根合掌恭敬以身說法也作是思惟以意說法也瞻仰世尊以眼說法也聞未曾有以耳說法也聞香悉知以鼻說法也宣說顯示舌說法也六門說法苟非舌出妙音耳聞普聞則開示悟入於斯路絕此妙音菩薩觀世音菩薩二品所以次於囑累之後也佛放大人相肉髻光及眉間白毫相光徧照東方百八萬億那由他恒河沙等諸佛世界過是數已有世界名淨光莊嚴其國有佛號淨華宿王智有一菩薩名曰妙音久已成就百千萬億諸大三昧白彼佛而來禮拜親近釋迦佛及見文殊藥王勇施宿王華等菩薩前此放光止於萬八千今放光百倍而又倍之者光愈遠世界愈不可窮非妙音孰宣之哉故於普門品曰妙音觀世音梵音海潮音此二菩薩現一切天龍四眾等應身說法功德略同葢說而知之聞而修之所以成此經之終也觀世音以聞思修入佛法不曰聞而曰觀所謂耳如眼眼如鼻鼻如舌一根返源而六根解脫矣。

　　玅法蓮華經觀世音菩薩普門品第二十五

　　爾時無盡意(至)皆得解脫。

　　論曰一切音聲語言之相從耳所聞之境一切形色分別之相從眼所見之境是諸眾生無始戲論六妄分隔而成於自分境不相踰越而經言觀其音聲皆得解脫則是以眼觀聲音語言之相也聲音語言之相若可以眼觀而了別則形色差殊之相亦可以耳聞而成就矣耳不可見形色差殊之相則眼豈能觀聲音語言之相乎而名為觀世音者根境俱絕非特見聞之境俱絕而已凡六根所對之境皆然故言皆得解脫也首楞嚴經曰觀世音菩薩即從座起頂禮佛足而白佛言世尊憶念我昔於無數恒河沙劫於時有佛出現於世名觀世音我從彼佛發菩提心彼佛教我從聞思修入三摩地初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前問曰何以分生滅寂滅乎曰如鐘鼓俱擊而不同知此不同者即生滅之法也然知鐘非鼓鼓亦非鐘兩者之聲同時而不相參即寂滅也問曰觀世音之名義幸已聞其旨然勸請說法菩薩名無盡意其必有謂也邪曰示度生必乘願力故爾阿差末經曰菩薩行六波羅蜜四攝法等種種妙行誓度眾生眾生界盡菩薩之意乃盡眾生未盡菩薩之意無盡故名無盡意也。

　　若有持是(至)巍巍如是。

　　論曰修多羅曰假使百千劫所作業不亡因緣會遇時果報還自受則經之所敘遭水火之焚溺入羅剎之鬼國臨形致冦鎻禁桎梏經歷險難虎狼蛇虺之怖邂逅冤仇呪咀毒藥之厄皆其定業會遇因緣者也而經言誦持觀世音名皆得解脫審如此義則百千劫不亡之論為非若如百千劫不亡之論則此義可疑也何以明之曰涅槃經曰未入佛法名決定業已入佛法名不定業金剛般若經曰若有善男子善女人受持讀誦此經若為人輕賤是人先世罪業應墮惡道以今世人輕賤故先世罪業則為消滅當得阿耨多羅三藐三菩提夫所謂業者果何物哉若有決定則不可轉重以為輕而登佛果矣方其未受持經則有惡道可墮則涅槃經所言未入佛法者也及其既受持經矣則有佛果可得則涅槃經所言已入佛法者也自是而觀之則業之體相遂離生滅如空中華而瑜伽論又曲折其詞曰業有二種一定異熟業謂思業若作若增長業二不定異熟業謂故思已作而不增長故思已作猶言悔作之也葢諸作不增長業若無追悔不修對治當可受果名增長業若追悔等則名不增長然則於所作不亡之業會遇險難之中稱觀世音菩薩名者追悔之謂也菩薩之愛念苦難眾生如慈母之不忘念其亡子子佚蕩不歸無懷仰慈母之意則百年莫由相見亡子猛省念母疾馳而返則見慈母必矣眾生之哀號於菩薩大悲願力其忍不一援手哉首楞嚴三昧經曰佛告堅意有一藥樹名曰除滅大軍鬬時有無量人為毒箭所中是時良醫持藥王樹用塗鼓面於眾人中擊之出聲無量毒箭一時自拔諸佛菩薩住首楞嚴三昧力故有人稱名懷念之者無量罪垢自然除滅如一醍醐能愈眾患經言觀世音菩薩摩訶薩威神之力巍巍如是者首楞嚴三昧之力歟。

　　若有眾生(至)福德之利。

　　論曰彌勒菩薩曰貪瞋嫉妬放逸憍慢自以為明不知是暗放逸味著欲而加貪多於婬欲者也嫉妬為執礙而加憍慢多於愚癡者也瞋而恚則多於瞋者也三者皆喑相眾生顛倒反以為明觀世音亦名光世音能以智慧破諸結業之暗故經偈曰無垢清淨光慧日破諸暗寶積經曰佛言譬如然燈一切黑暗皆自無有無所從來去無所至非東方來去亦不至南西北方四維上下不從彼來去亦不至而此燈明無有是念我能滅暗但因燈明法自無暗明暗俱空無作無取如是迦葉實智慧生無智便滅智與無智二相俱空無作無取迦葉譬如千歲冥室未曾見明若然燈時於意云何暗寧有念我久住此不欲去邪不也世尊若然燈時是闇無力而不欲去必當磨滅如是迦葉百千萬劫久習結業以一實觀即皆消滅其燈明者聖智慧是其暗相者諸結業是故經言若有眾生多於婬欲常念恭敬觀世音菩薩便得離欲若多瞋恚常念恭敬觀世音菩薩便得離瞋若多愚癡常念恭敬觀世音菩薩便得離癡謂是故也問曰然則何以求男女者亦隨願而獲邪曰此無作妙力自在成就者也夫無作妙力無生滅相但應眾生自心清淨則能隨其所願使之成就智嚴經曰譬如大地瑠璃所成帝釋毗闍延宮殿供具等影現其中閻浮提人見瑠璃地諸宮殿影合掌供養燒香散華願我得生如是宮殿我當遊戲如帝釋等彼之眾生不知此地是宮殿影乃布施持戒修諸功德為得如是宮殿果報文殊師利如此宮殿實無生滅以地淨故影現其中彼宮殿影亦有亦無不生不滅菩薩無作妙力實無生滅所求男女之影亦有亦無但以女人心淨故能現也無生無滅則無與無奪亦有亦無心淨則見不淨則無故經言常念恭敬者所求必獲也。

　　無盡意菩薩(至)施無畏者。

　　論曰妙音菩薩以解一切眾生語言陀羅尼得現色身三昧而觀世音菩薩以聞思修入三摩地故對現色身皆非意識所到之境唯慈善根力之所成就涅槃經曰我欲涅槃於初發足向拘尸那城有五百力士於其中路平治掃洒中有一石眾欲舉棄盡力不能我時憐愍即起慈心彼諸力士尋即見我以足拇指舉此大石擲置虗空還以手接安置右掌吹令碎粖復還聚合令彼力士貢高心息即為略說種種法要令其俱發阿耨多羅三藐三菩提心善男子如來爾時實不以指舉此大石在虗空中還置右掌吹令碎粖復合如本善男子當知即是如來慈善根力令諸力士見如是事此則三十二應身所以圓具也問曰何以謂之應以此身得度者即現此身而為說法乎曰唐文宗嗜蛤蜊大和中沿海官吏先時遞進人亦勞止一日御饌中有不可擘者帝以其異即焚香禱之俄變為菩薩形梵相具足乃貯以金粟檀香合覆以美錦賜興善寺令眾僧瞻禮因問羣臣斯何祥邪或言太一山僧惟政者於佛法博聞強識於是召至問其事對曰臣聞物無虗應此乃啟陛下信耳故契經曰應以此身得度者即現此身而為說法帝曰菩薩身則已現然未聞說法政曰陛下睹此為奇瑞而敬信之乎帝曰朕實深信惟政者賀曰陛下已聞法竟於是皇情欣悅得未曾有詔天下寺院各立觀世音像以答殊休又問曰何以謂之施無畏者宋僧求那䟦羅者此云功德賢中天竺人也以元禧十二年至建業為南譙王義宣所敬王有逆謀諫之至流涕王雖不聽亦不敢怒梁山之敗墮江水中一心誦觀世音菩薩手捉竹杖顧見童子牽其衣曰汝小兒乃能爾邪即及岸脫衲衣欲賞之而童子忽失所在嗚呼菩薩之出文宗御饌童子之牽衣求那䟦羅衲衣何自而至哉。

　　無盡意菩薩(至)三菩提心。

　　論曰謂之法施珍寶瓔珞者非世之瓔珞也瓔珞莊嚴之具也無盡意欲施之言仁者愍我等故受此瓔珞者著其願之至也觀世音即時愍諸四眾及天龍人非人等受其瓔珞者示其悲之相也如經前文釋迦牟尼佛入多寶佛塔竝座而坐者示生而無生之象多寶佛久已滅度而言為聽法華經來者滅而不滅之象夫生而無生滅而不滅則自心之體法身佛也無盡意則大願也而又著其願之意觀世音則大悲也而又示其悲之相而瓔珞則莊嚴之具經之旨其以悲願莊嚴法身也歟何以深切著明也故言受其瓔珞分作二分一分奉釋迦牟尼佛一分奉多寶佛塔者如此。

　　無盡居士論曰勝彼世間音者出世之音也慈眼視眾生者聞其音而觀之也無盡意聞說觀世音菩薩因緣以瓔珞上觀世音觀世音順佛勅而受之分作二分一分奉釋迦牟尼一分奉多寶佛塔此則慈悲救苦之功歸於二佛而持經功德不必重以言宣也妙音來往品者說之者或語或默故也觀音普門品者聞之者無滅無生故也二品相須則此經廣布矣。

　　妙法蓮華經陀羅尼品第二十六

　　爾時藥王(至)得無生法忍。

　　論曰舊疏曰昔有窶人之子智而多瞋逃至他國以有智故謁其國王紿之曰我亦鄰國之王子也以失愛於父王流離失所而歸大王大王幸哀憐之彼國王愛其舌辯又聞其亦王者之子使沐浴衣冠與子弟遊久之以女妻之女難其多瞋俄聞有客自其國來遣人問窶人子之家世且告之曰吾夫好瞋柰何客默笑祝之曰若當瞋時即為說偈曰毋浪遊他國欺誑一切人食麤亦常事何必故作瞋窶人子方瞋妻即前跪說此偈於是默然不復瞋然其妻及餘人但聞其偈不知其意呪亦如是謂之密默語非也又曰如王有所欲即索先陀婆如欲飲水先陀婆即汲水以獻之如欲乘馬先陀婆即馭以獻之在𨑲之臣屬皆莫能知之而有智之臣獨知之呪亦如是亦非也然則何以謂之呪哉曰陀羅尼者總持也天親菩薩曰以念慧為體以少略密無義文字神力所加靈驗莫測此說近矣如涉公為符堅致雨以呪為檄以檄其龍龍為下鉢中而雨隨至龍則有情識者也如佛圖澄以呪為石勒致奇瑞而青蓮輙華鉢中青蓮則無情識者也龍可檄而至蓮其可檄而華哉若以有思惟心籌量是事非愚即狂嗚呼豈無心無理乃能得萬物之情歟豈特萬物之情天地鬼神亦莫能違也而佛於惡世弘經者謂菩薩當護持之而藥王勇施二菩薩毗沙門天王持國天王及羅剎女毗藍婆等皆願以呪守護者豈非以其為少略密無義文字而神力所加者乎。

　　無盡居士論曰陀羅尼者此云總持皆是先佛所說威靈不測謂之神降制諸魔知其所由謂之呪藥王得之於六十二億恒河沙佛勇施菩薩得之於恒河沙佛持國天王乾闥婆眾得之於四十二億諸佛毗沙門天王十羅剎女與鬼子母各於佛前說呪擁護讀誦受持是經者若不如是魔強法弱豈可久住於世間哉。

　　玅法蓮華經妙莊嚴王本事品第二十七

　　爾時佛告(至)二名淨眼。

　　論曰華嚴論曰為真智慧無體性不能自知無性故為無性之性不能自知無性故名無明金剛藏菩薩曰不了第一義故號無明將以真智慧本無性故不能自了是以諸佛更須示現出世說法利樂人天本無眾生可度既先賢得道利樂世間明知真智要得了緣方能現也問曰誰為了緣乎曰唯善知識是眾生成佛了緣如下文曰當知善知識者是大因緣所謂化導令得見佛然善知識之示教善利當用四法以攝化一切眾生使其淳熟乃可入道一名利行二名布施三名愛語四名同事經於此品示其法故言雲雷音宿王華智佛者利行也有王名妙莊嚴者布施也其王夫人名淨德者愛語也有二子一名淨藏二名淨眼者同事也何以知之曰以經辭意之著知之所謂利行者利他人之行也雲含潤以慈致雨雷音怒以威發生故言雲雷音舒光所以破暗開敷所以結實故言宿王華智宿王謂月天子也以是知利行為雲雷音宿王華智佛也所謂布施者捨所甚難也金剛般若論曰施二種報未來有大福德於今眾美歸往福德則莊嚴義眾美歸往則王者義以是知布施為妙莊嚴王也所謂愛語者卑柔巽順故以夫人言之愛人以德而語和美故言愛語以是知愛語為淨德夫人也所謂同事者非獨善者必與人同故言二子深藏若虗故謂之藏曉了無惑故謂之眼以是知同事為淨藏淨眼也此釋其象耳至於深義則見於下文雜阿含經云善知識者如貞良妻善知識者如宗親財善知識者如商主導善知識者如子臥父懷葢妻貞良則愛其夫非愛語乎財出於宗親則不匱非布施乎商主導之則必有以利我非利行乎子臥父懷則信之至也非同事乎。

　　是二子有(至)微妙之色。

　　論曰四攝深義願遂聞之曰所謂同事而經必言二子者如前文長者之念窮子則曰密遣二人無威德者經必言生邪見家者脫珍御服著弊垢衣執持糞器狀若所畏之謂也六波羅蜜者三乘菩薩不刊之行修多羅名曰六度此經獨於淨藏淨眼所行之行六度之外增方便波羅蜜豈同事化人者必以方便為先乎此則件唱其名至於為其父現十八變令其父王心生信解則施其方便之用也經必言二子化其父王捨邪見已即白其母俱求出家者葢同事方便權也權以濟事事濟則捨之固其所也所謂利行而經必言彼佛欲導妙莊嚴王及愍念眾生故說法華經者利他無先以法利相濟故又言彼佛為王說法示教利喜王大歡悅乃至於四眾中稱其精進受記其成佛終告之曰善知識是大因緣所以開發激勸而安慰之者皆利他之行也所謂愛語而經必言母告子言汝父信受外道深著婆羅門法而囑令當現神變幸其見之必發信心者愛其夫之至也然不自化其夫必語其子令往化之者其愛語之指也所謂布施而經必言時父見子神力如是心大歡喜得未曾有者悔其歸向之晚之辭也於是妙莊嚴王與群臣眷屬俱淨德夫人與後宮婇女俱其王之二子與四萬二千人俱一時共詣佛所者淨德夫人及王二子皆正見者王今與之俱至佛所則捨邪見而歸正法之意見於此矣施有二種謂財施法施也捨其所學婆羅門法則法施也解頸真珠瓔珞價直百千以散佛上則財施也經必言爾時妙莊嚴王及其夫人施真珠瓔珞則是布施而及愛語豈非愛語亦布施之法類耶謂以美辭至意生其善心故經言真珠瓔珞於虗空中化成四柱寶臺者布施必生慈悲喜捨四無量心何以知四柱寶臺為四無量心之象如前文方便波羅蜜之下便言慈悲喜捨乃至三十七品助道法故也臺中有寶床者於是四無量心當以法空為座言床則座之辭變也敷百千萬天衣者又當以忍辱深自覆護之耳問曰布施而以慈悲喜捨助發之足矣更令觀法空持忍辱何也曰施之行為難若住心則退墮舍利弗初欲修六度發心施內外所有忽一婆羅門從求眼睛舍利弗欣然取以付之婆羅門輙以投于地曰我以為寶珠光明可愛不知其腥血彈耳以脚踐碎之而去於是舍利弗念曰不用則已何至脚壞踐之也因是退墮四十劫若能觀法空持忍辱而以慈悲喜捨助發施心則名不住相布施故言有佛結加趺坐施大光明金剛般若經曰須菩提若菩薩心住於法而行布施如人入暗則無所見若菩薩心不住法而行布施如人有目日光明照見種種色此其證也。

　　時雲雷音(至)得法眼淨。

　　論曰經言其王即時以國付弟與夫人二子并諸眷屬於佛法中出家修道者謂四攝法皆眾生所欲因其所欲而施方便化令成佛故維摩經曰先以欲勾牽後令入佛智布施之心非同事教化罕能自發借能自發亦宿世善知識勸導熏習之力成熟所致非愛語稱贊莫能輔助激其勇銳故經言王出家已乃至二子者是我善知識為欲發起宿世善根饒益我故來生我家然二子之能施是方便葢其母淨德夫人其實使之問曰妙莊嚴王於此贊佛佛三十二大人之相八十種隨形之好獨稱肉髻之光明照其眼眉間毫相映其口何也曰以此品亦示因緣果報故也故經言妙莊嚴王豈異人乎今華德菩薩是其淨德夫人今佛前光照莊嚴相菩薩是乃至其二子者今藥王藥上菩薩是也如肉髻光明示頂法微密唯佛能見故稱眼眉間毫相示中道義則因緣果報所以巧譬善導之者未能忘言故又稱口也問曰前文或曰得一切眾生語言三昧或曰得無生法忍或曰得法華三昧或曰得現色身三昧或曰發無等等阿耨多羅三藐三菩提心獨此品但曰八萬四千人遠塵離垢於諸法中得法眼淨而已何也曰以此證知所示者四攝法耳四攝之法方便導助之權故其得之者不過遠塵離垢於諸法中法眼清淨耳無盡居士論曰甚矣正法之難信難解也既示之以罪福之報又示之以神通自在之力舉藥王身命布施之因以昭其供養之果集妙音殊妙眷屬以起其希有之心發惡趣鬼神誓願說呪以固其護持之力可謂叮嚀審諦矣猶以為未也故又因會中藥王藥上菩薩舉其宿命以告勅大眾雲雷音宿王華智佛者往古無量不可思議劫之佛也雲雷音者德蔭萬物聲震十方者也宿王者宿植善根而至尊也華智者開敷妙慧以嚴智體者也有王名妙莊嚴者雖學外道而聰利易化也其夫人曰淨德者清淨不染可以導引也有二子一名淨藏一名淨眼淨藏者淨而包含者也淨眼者淨而徧照者也王學外道而二子出家此則過去受佛付囑護持法華經者以願力故來為父子情親語通善巧引導回其邪心破其邪見然後父母二子及其臣民眷屬婇女反然歡喜知佛難值如優曇鉢華相與出家當作娑羅樹王佛而二子者今藥王藥上是也如是則佛說妙莊嚴王本事品時八萬四千人遠塵離垢於諸法中得法眼淨不其然乎。

　　玅法蓮華經普賢菩薩勸發品第二十八

　　爾時普賢(至)等陀羅尼。

　　論曰智度論曰普賢菩薩一一毛孔常出諸佛世界及諸菩薩遍滿十方以化眾生無的住處則普賢菩薩為難見難知也而此經乃言普賢菩薩以自在神通力威德名聞與大菩薩無量無邊不可稱數從東方來則普賢菩薩又若易知易見也經之旨安在哉曰菩薩之於一切眾生以悲願之力故無所棄遺雖至愚暗者僅別方隅亦可授法非必奇英神頴者也如學者不識文殊普賢及觀世音之義則問其師師曰汝識東方乎萬物發生之始如萬行之增長此普賢住處也又曰汝識西方乎萬物肅殺之所以悲救之此觀世音住處也又曰汝識東北方乎東北萬物之所終始之位如因智而迷因智而悟此文殊住處也以是觀之皆言其所易見易知所以勸發之若示之以高深昭之以微妙則彼將望崖而返尚何能悅聞而願從之耶推智度論所言普賢無的住處以信華嚴論所示曰十地道滿見普賢行以十地中三昧三度倍倍入無量三昧畢竟不見普賢身及所有境界況如來果後常行普賢行十方國土悉遍於中功德如何可見哉則果難見難知也經言是人若行若立讀誦此經乃至若坐思惟此經我皆乘六牙白象王與大菩薩俱詣其所現身於其人前何十地菩薩入無量三昧乃不能見而凡夫眾生四威儀中讀誦受持法華經便能見之耶嗚呼是亦易見易知之意也宋僧普明者精嚴誦持不捨晝夜每至此品必見菩薩乘白象王與諸眷屬威光照曜現於其前菩薩豈欺予哉所言法華三昧旋陀羅尼者諸佛甚深境界謂如走波回旋而為渦則必極深處也亦名旋𣸪海三昧無量三昧中之王也乃言以見我身故即得之豈佛甚深三昧三賢十聖菩薩莫能測知而以一見普賢則便得之乎此又以易解之語勸發之也經言我於寶威德上王佛國遙聞此娑婆世界說法華經則是已聞之矣及見佛則為俱來菩薩勤請曰願佛當為說之此又晦其廣大無量神通之力百千微妙三昧知見之力而示以未聞之相以勸發之也凡此皆普賢所行之妙行一切菩薩莫能知其意而佛獨知之故告之曰善男子善女人成就四法於如來滅後當得是法華經一者為諸佛護念二者植眾德本三者入正定聚四者發救一切眾生之心夫諸佛護念則志樂佛乘者也植眾德本則集諸善法者也入正定聚則常不忘念者也發救一切眾生之心則有淨願者也新學菩薩於是四法如人之飲食服用不可一日缺者何待佛言而後知耶憂學者以為易解易知而莫肯遵奉故曲折之耳晉僧耆域者天竺人也以惠帝時至洛陽久之會洛中亂將西歸僧竺法行請曰願乞一言終身行之乃集道俗升座曰守口攝身意慎勿犯眾惡修行一切善如是得度世言訖默然法行曰願聞所未聞之法若此偈八歲童子能誦之域笑曰八歲能誦百歲不行不行而誦之何益哉人皆知敬得道者不知行之自得道於是掣肘徑去域可謂知授法之要得佛菩薩之遺意者也。

　　世尊若後世(至)衣之所覆。

　　論曰經敘受持讀誦修習書寫而正憶念者則親見佛而聞法者也謂於此經不忘念則為見佛見佛為難況復口聞經典況復得佛讚嘆況復受其摩頂況復蒙以衣覆葢愛念親信悲憐保護之至也華嚴經曰德雲比丘語善財童子曰我得憶念諸佛智慧光明門以止心勿念妄想不生正慧現前名為憶念以正慧與一切諸佛無相妙理合故以此無相正慧現前普照心境身見邊見等五見總亡萬境虗寂見亡業謝名為光明故言憶念諸佛智慧光明門所謂則見釋迦牟尼佛者身合也所謂如從口聞者語合也供養釋迦牟尼佛者意合也嗚呼能不忘念則與佛身語意合學者當盡心焉。

　　如是之人(至)作禮而去。

　　論曰此段經文義大略如安樂行品葢佛最後清淨明誨也外道經書手筆誡勿貪著者以其於正憶念為滲漏耳譬如近城之乳乳味淡故諸惡境界誡勿親近者以其是障道增上之緣恐緣差故佛之意惟欲汝山間林下經行燕默破衣壞衲隨緣粥飯其心自然清淨其身自然閒暇此隨順法華三昧之要門也經言如是之人心意質直正憶念有福德力渠不信夫。

　　無盡居士論曰世尊說法文殊普賢未甞不在獨此法會十方無量無邊諸大菩薩皆集而說法已竟普賢菩薩始從東方寶威德上王佛國來聽受又問善男子善女人於佛滅後云何能得是經佛告普賢如來滅後成就四法當得是經一者為諸佛護念二者植眾德本三者入正定聚四者發救一切眾生之心如是成就必得是經然則不待受持讀誦解說而得之則行此四法不求經而經自得矣此普賢請問於佛而勸發後人也佛言若法華經行閻浮提有受持者應作是念皆是普賢威神之力閻浮提者乃吾此一天下也昔思大和尚於法華經不通利夢普賢乘六牙白象來摩其頂遂證法華三昧此乃行於閻浮提之感應歟。

玅法蓮華經合論卷第七(終)

　　音釋

　　窶

　　(郎自切)。

　　紿

　　(佗亥切)。

　　妻

　　(去聲)。

　　No. 603-B 重刻玅法蓮華經合論䟦語

　　宋覺範洪禪師有法華論行於世達觀師為余言之搆之十年矣而不得余於覺範著述已得披覩僧寶林間智證諸書愛其議論直截痛快能為人解粘去縛獨不見是書慕之頗切一日詣楞嚴靜室達觀師出以示余云得之精嚴僧舍余喜甚欲狂不意至寶再耀於世因得盡讀之夫世尊出現為說法華諸大弟子等得受記莂為悟法華然蓮華是喻至於孰為玅法則七軸文字中竟無一語說破欲於此旁施註脚大難大難覺範此論大都就自己所悟印正法華橫說豎說無不如意而亦未甞有一語說破讀是論者當從不說破處猛著精采忽然拶破靈山一會儼然未散始信覺範老人婆心太切若束於教者見其眨駁人師操戈相向遺其天機而索其玄黃牝牡豈敢謂盡無哉每品末有張商英附論一篇議論亦直截可喜足以羽翼覺範鏤版完達觀師已先期北去是書流通想見其欣欣於數千里外也時。

　　明萬曆己酉冬十一月晦日淨心居士馮夢禎書於淨業堂


