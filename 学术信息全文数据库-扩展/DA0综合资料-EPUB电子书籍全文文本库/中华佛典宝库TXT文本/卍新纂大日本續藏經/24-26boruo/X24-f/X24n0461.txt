卍新纂大日本續藏經第 24 冊 No. 461 金剛經註


　　No. 461-A 川老金剛經序

　　此一卷經如儒家論語辭有盡理無窮自佛法西來雖載於大般若經第五百七十七卷而其文義經六朝法師翻譯今之所行者廼秦羅什本也前後解注議論不一唯草堂宗密禪師所得最多觀其序云住一十七處密示階差斷二十七疑潛通血脉至有慧徹三空檀含萬行之說非深於般若未易臻此會首正將劉侯同化緣范師榮近得是本鏤板於橋庵屬予為序然世尊演說般若凡四處十六會此祇園之答善現第九會也即刊諸善人須得兔忘蹄而川老子不免畫蛇添足云。

　　淳熙己亥結制日西隱五戒(惠藏)無盡書

　　金剛經啟請

　　若有人受持金剛經者先須志心念淨口業真言然後啟請八金剛四菩薩名號所在之處常當擁護。

　　淨口業真言

　　修唎修唎摩訶修喇修修唎薩婆訶

　　開經偈

　無上甚深微妙法　　百千萬劫難遭遇
　我今見聞得受持　　願解如來真實義

　　No. 461

金剛般若波羅蜜經註卷上

　　金剛般若波羅蜜經

　　川老曰法不孤起誰為安名　頌曰。

　摩訶大法王　　無短亦無長　　本來無皂白
　隨處現青黃　　華發看朝艶　　林凋逐晚霜
　疾雷何太急　　迅電亦非光　　九聖猶難測
　龍天豈度量　　古今人不識　　權立號金剛

　　(本註六祖所述也頌著語川老所述也)。

　　新注　此經雙喻法為名實相為體無注為宗斷疑為用大乘為教相。

　　初釋法喻名者金剛喻也般若法也金中精剛至堅至利能碎萬物此經能斷眾生疑執取以為喻故大品般若十六分中以此經名能斷分波羅蜜是梵語華言到彼岸眾生在生死海中無有窮極修此般若到涅槃彼岸蓋大乘菩薩達生死即涅槃則非度而度非到而到也經者訓法訓常梵語曰修多羅此翻契經謂契理契機故也。

　　二辨實相體者即一實相理也經曰若人得聞是經即生實相。

　　三明無住為宗者宗者要也經曰應無所住經中多以無住破著故以無住為宗也。

　　四論斷疑為用者由經力用能斷妄執故以斷疑為用也。

　　五判大乘為教相者經曰為最上乘者說故以大乘為教相也此經乃姚秦三藏法師鳩摩羅什所譯分三十二分者相傳為梁昭明太子所立元譯本無又與本論科節不同破碎經意今不取焉今註一本慈氏天親偈論取其意而不盡用其語以其語深難便初學故也。

　　姚秦三藏法師鳩摩羅什奉　詔譯。

　　○法會因由分第一

　　丞相張無盡居士云非法無以談空非會無以說法萬法森然曰因一心應感曰由故首以法會因由分。

　　如是我聞。

　　如者指義是者定詞阿難自稱如是之法我從佛聞明不自說也故言如是我聞又我者性也性即我也內外動作皆由於性一切盡聞故稱我聞也。

　　一時佛在舍衛國祇樹給孤獨園。

　　言一時者師資會遇齊集之時也佛者是說法之主在者欲明處所舍衛國者波斯匿王所居之國祗者太子名也樹是祗陀太子所施故言祗樹也給孤獨者須達長者之異名園者本屬須達故言給孤獨園佛者梵語唐言覺也覺義有二一者外覺觀諸法空二者內覺知心空寂不被六塵所深外不見人過惡內不被邪迷所惑故名曰覺覺即是佛也。

　　與大比丘眾千二百五十人俱。

　　言與者佛與比丘同住金剛般若無相道場故言與也大比丘者是大阿羅漢故比丘者梵語唐言能破六賊故名比丘眾多也千二百五十人者其數也俱者同處平等法會。

　　如　古人道喚作如如早是變了也且道變向甚麼處去咄不得亂走畢竟作麼生道火不曾燒却口　頌曰。

　如　　靜夜長天一月孤
　是　　水不離波波是水
　鏡水塵風不到時　　應現無瑕照天地
　看看

　　我　淨躶躶赤洒洒沒可把　頌曰。

　我　　認得分明成兩箇
　不動纖毫合本然　　知音自有松風和

　　聞　切忌隨佗去　頌曰。

　猿啼嶺上鶴唳林間　　斷雲風捲水激長湍
　最愛晚秋霜午夜　　一聲新鴈覺天寒

　　一　相隨來也　頌曰。

　一　　破二成三從此出
　乾坤混沌未分前　　以是一生參學畢

　　時　如魚飲水冷暖自知　頌曰。

　時　　清風明月鎮相隨
　桃紅李白薔薇紫　　問著東君自不知

　　佛　無面目說是非漢　頌曰。

　小名悉達長號釋迦　　度人無數攝伏群邪
　若言佗是佛　　自己却成魔
　祗把一枚無孔笛　　為君吹起大平歌

　　在　客來須看也不得放過隨後便打　頌曰。

　獨坐一爐香　　金文誦兩行
　可憐車馬客　　門外任佗忙

　　舍衛(至)人俱　獨掌不浪鳴　頌曰。

　巍巍堂堂　　萬法中王　　三十二相
　百千種光　　聖凡瞻仰　　外道歸降
　莫謂慈容難得見　　不離祗園大道場

　　新注　如是者指一經所聞法體也我聞者阿難謂如是之法我從佛而聞也一時者即如來說法機應和合時也佛者覺也佛是教主尊極名佛舍衛者國名也華言豐德祗樹給孤獨園者祗陀太子施樹給孤長者買園共立精舍請佛而住此說法處也與大比丘眾者聞法之侶也比丘者梵語也華言乞士上乞法以資慧命下乞食以資色身又折己慢幢生彼福德千二百五十人俱者此諸弟子凡佛說法之處常隨侍也已上如是等六事冠於諸經之首謂之通序如來臨滅度時阿難問佛一切經前當安何語佛言當安如是我聞等語非但我法如是三世諸佛皆如是。

　　爾時世尊食時著衣持鉢入舍衛大城乞食於其城中。

　　爾時者當此之時是今辰時齊時欲至也著衣持鉢者為顯教示跡故也入者為自城外而入也舍衛大城者名舍衛國豐德城也即波斯匿王所居之城故言舍衛大城也言乞食者表如來能下心於一切眾生也。

　　次第乞已還至本處飯食訖收衣鉢洗足已敷座而坐。

　　次第者不擇貧富平等以化也乞已者如多乞不過七家七家數滿更不至餘家也還至本處者佛意制諸比丘除請召外不得輙向白衣舍故云爾洗足者如來示現順同凡夫故言洗足又大乘法不獨以洗手足為淨蓋言洗手足不若淨心一念心淨則罪垢悉除矣如來欲說法時常儀敷栴檀座故言敷座而坐也。

　　爾時(至)而坐　惺惺著　頌曰。

　飯食訖兮洗足已　　敷座坐來誰共委
　向下文長知不知　　看看平地波濤起

　　新注　此別敘也亦名發起序以乞食為發起者蓋佛欲說無住相施故先乞食以表之然佛以禪悅法喜為食而行乞者示同凡僧耳爾時者當是時也世尊者世間所尊十號之一也食時者辰時也著衣者服僧伽梨衣也持鉢者持應量器也次第乞者佛心平等不擇貧富也本處者給孤園也洗足者天竺跣足而食故食訖而洗足也敷座而坐者敷坐具而跏趺也。

　　○善現起請分第二

　　從空起慧請答雙彰故受之以善現起請分。

　　時長老須菩提。

　　何名長老德尊年高故名長老須菩提是梵語唐言解空也。

　　在大眾中即從座起偏袒右肩右膝著地合掌恭敬而白佛言。

　　隨眾生所坐故云即從座起弟子請益先行五種儀一者從座而起二者端整衣服三者偏袒右肩右膝著地四者合掌瞻仰尊顏目不暫捨五者一心恭敬以伸問辭。

　　希有世尊。

　　希有略說三義第一希有能捨金輪王位第二希有身長丈六紫磨金容三十二相八十種好三界無比第三希有性能含吐八萬四千法三身圓備以具上三義故云希有也世尊者智慧超過三界無有能及者德高更無有上一切咸恭敬故曰世尊。

　　如來善護念諸菩薩善付屬諸菩薩。

　　護念者如來以般若波羅蜜法護念諸菩薩付屬者如來以般若波羅蜜法付屬須菩提諸大菩薩言善護念者令諸學人以般若智護念自身心不令妄起憎愛染外六塵墮生死苦海於自心中念念常正不令邪起自性如來自善護念言善付屬者前念清淨付屬後念後念清淨無有間斷究竟解脫如來委曲誨示眾生及在會之眾當常行此故云善付屬也菩薩者梵語唐言道心眾生亦云覺有情道心者常行恭敬乃至蠢動含靈普敬愛之無輕慢心故名菩薩。

　　時長老(至)諸菩薩　如來不措一言須菩提便興讚嘆具眼勝流試著眼看　頌曰。

　隔墻見角便知是牛　　隔山見煙便知是火
　獨坐巍巍天上天下　　南北東西鑽龜打瓦
　咄

　　新注　長老須菩提乃此經發起之人稱長老者以其德長年老也梵語須菩提華言空生亦名善現從座起至恭敬乃請法之敬義希有者讚佛之辭也善護念者為護念現在根熟菩薩與智慧力令其成熟自行與教化力令其攝受眾生也善付屬者為付屬未來根未熟菩薩已得大乘者令其不捨未得大乘者令其勝進也護念付屬即希有事也佛德之大無過眾生然雖注意於般若度生必待請問故善現觀相知意即首稱歎希有而後請問也。

　　世尊善男子善女人。

　　善男子者平坦心也亦是正定心也能成就一切功德所往無礙也善女人者是正慧心也由正慧心能出生一切有為無為功德也。

　　發阿耨多羅三藐三菩提心云何應住云何降伏其心。

　　須菩提問一切發菩提心人應云何住云何降伏其心須菩提見一切眾生躁擾不停猶如隙塵搖動之心起如飄風念念相續無有間歇問欲修行如何降伏。

　　世尊(至)其心　這一問從甚處來　頌曰。

　你喜我不喜　　君悲我不悲
　鴈思飛寒北　　燕憶舊巢歸
　秋月春華無限意　　箇中只許自家知

　　新注　此發問之端也阿耨多羅三藐三菩提者華言無上正等正覺也問意以如來護念付屬現在未來菩薩令成佛果是菩薩雖發道心誓度眾生求成佛道未知其心云何安住大乘云何降伏妄心使至佛果不退失耶也。

　　佛言善哉善哉須菩提如汝所說如來善護念諸菩薩善付囑諸菩薩。

　　是佛讚嘆須菩提善得我心善得我意也。

　　汝今諦聽當為汝說。

　　佛欲說法常先戒勅令諸聽者一心靜默吾當為說。

　　善男子善女人發阿耨多羅三藐三菩提心應如是住如是降伏其心。

　　阿之言無耨多羅之言上三之言正藐之言徧菩提之言知無者無諸垢染上者三界無能比正者正見也徧者一切智也智者知一切有情皆有佛性但能修行盡得成佛三者即是無上清淨般若波羅蜜也是以一切善男子善女人若欲修行應知無上菩提道應知無上清淨般若波羅蜜多法以此降伏其心也。

　　唯然世尊願樂欲聞。

　　唯然者應諾之辭願樂者願佛廣說令中下根機盡得開悟樂者樂聞深法欲聞者渴仰慈誨也。

　　佛言(至)欲聞　住住事因丁囑生　頌曰。

　七手八脚神頭鬼面　　棒打不開刀割不斷
　閻浮踔躑幾千迴　　頭頭不離空王殿

　　新注　善現既讚嘆請問妙稱佛心故印可云善哉善哉當為汝說也而又誡絇云應如是住如是降伏其心善現即會佛意故唯然應之願聞是法然一經之大要不過善現所問安住大乘降伏妄心如來所答修行之法亦不出乎理事二行破執斷疑而已具見下文。

　　○大乘正宗分第三

　　宗絕正邪乘無大小隨三根而化度簡異說而獨尊故受之以大乘正宗分。

　　佛告須菩提諸菩薩摩訶薩應如是降伏其心。

　　前念清淨後念清淨名為菩薩念念不退雖在塵勞心常清淨名摩訶薩文慈悲喜捨種種方便化度眾生名為菩薩能化所化心無取著是名摩訶薩恭敬一切眾生即是降伏自心處真者不變如者不異遇諸境界心無變異名曰真如亦云外不假曰真內不虗曰如念念無差即是降伏其心也不虗一本作不亂。

　　新注　善現雙問安住降伏如來但答降伏其心者善降伏妄心安住大乘則接安住矣。

　　所有一切眾生之類若卵生若胎生若濕生若化生。

　　新注　人與旁生具有四生諸天地獄中陰惟是化生鬼通胎化二生皆屬欲界。

　　若有色(色界天)若無色(無色界天)若有想(識處天)若無想(無處有處天)若非有想非無想(非想非非想處天)我皆令入無餘涅槃。

　　卵生者迷性也胎生者習性也濕生者隨邪性也化生者見趣性也迷故造諸業習故常流轉隨邪心不定見趣多淪墜起心修心妄見是非內不契無相之理名為有色內心守直不行恭敬供養但言直心是佛不修福慧名為無色不了中道眼見耳聞心想思惟愛著法相口說佛行心不依行名為有想迷人坐禪一向除妄不學慈悲喜捨智慧方便猶如木石無有作用名為無想不著二法想故名若非有想求理心在故名若非無想煩惱萬差皆是垢心身形無數總名眾生如來大悲普化皆令得入無餘涅槃云多淪墜一作墮阿鼻也。

　　而滅度之。

　　如來指示三界九地眾生各有涅槃妙心令自悟入無餘無餘者無習氣煩惱也涅槃者圓滿清淨義滅盡一切習氣令永不生方契此也度者渡生死大海也佛心平等普願與一切眾生同入圓滿清淨無餘涅槃同渡生死大海同諸佛所證也有人雖悟雖修作有所得心者却生我相名為法我除盡法我方名滅度也。

　　如是滅度無量無數無邊眾生實無眾生得滅度者。

　　如是者指前法也滅度者大解脫也大解脫者煩惱及習氣一切諸業障滅盡更無有餘是名大解脫無量無數無邊眾生元各自有一切煩惱貪嗔惡業若不斷除終不得解脫故言如是滅度無量無數無邊眾生一切迷人悟得自性始知佛不見自相不有自智何曾度眾生祗為凡夫不見自本心不識佛意執著諸法相不達無為之理我人不除是名眾生若離此病實無眾生得滅度者故言妄心無處即菩提生死涅槃本平等何滅度之有。

　　何以故須菩提若菩薩有我相人相眾生相壽者相即非菩薩。

　　眾生佛性無有異緣有四相不入無餘涅槃有四相即是眾生無四相即是佛迷即佛是眾生悟即是眾生是佛迷人恃有財寶學問族姓輕慢一切人名我相雖行仁義禮智信而意高自負不行普敬言我解行仁義禮智信不合敬爾名人相好事歸己惡事施於人名眾生相對境取捨分別名壽者相是謂凡夫四相修行人亦有四相心有能所輕慢眾生名我相恃持戒輕破戒者名人相厭三塗苦願生諸天是眾生相心愛長年而勤修福業諸執不忘是壽者相有四相即是眾生無四相即是佛也。

　　佛告(至)菩薩　頂天立地鼻直眼橫　頌曰。

　堂堂大道赫赫分明　　人人本具箇箇圓成
　祗因差一念　　現出萬般形

　　新注　此一段是菩薩所修理觀具乎四心謂廣大心勝心常心不顛倒心慈氏頌曰廣大第一常其心不顛倒第一即勝心也經云所有一切眾生之類者所懷之境此廣大心也云我皆令入無餘涅槃者此勝心也無餘涅槃即如來究竟彼岸也云實無眾生得滅度者了生佛一如此常心也云無我人眾生壽者此不顛倒心也若有四相謂之四倒若一眾生不令滅度及見眾生實滅度者則未能了達本源遂有我人眾生壽者四相不名菩薩我者於五薀中妄計有我我所人者妄計我生人中異於餘趣眾生者妄計五蘊和合而生壽者妄計我受一期果報即若長若短壽命也此皆顛倒妄想亦名四見菩薩能用般若妙智照了性空本無四相名降伏其心否則非菩薩也。

　　○妙行無住分第四

　　得宗而行不住於相故受之以妙行無住分。

　　復次須菩提菩薩於法應無所住行於布施所謂不住色布施不住聲香味觸法布施。

　　凡夫布施祗求身相端嚴五欲快樂故報盡却墮三塗世尊大慈教行無相布施者不求身相端嚴五欲快樂但令內破慳心外利益一切眾生如是相應名不住色布施。

　　須菩提菩薩應如是布施不住於相。

　　應如是無相心布施者為無能施之心不見有施之物不分別受施之人是名不住相布施也。

　　新注　此一段理觀兼事行也不住是理觀布施是事行於法者六塵諸法也布者普也施者捨也菩薩所修六度梵行以布施為初度攝後五度蓋施有三種資生施無畏施法施也資生施者施以財物資佗生也無畏施者持戒不惱無冤忍辱不報有冤法施者精進不倦說法禪定不差機說法智慧不顛倒說法然一切布施不過六塵所謂六塵如床敷臥具飲食湯藥之類是也世人行施心希果報是為著相菩薩行施了達三輪體空故能不住於相三輪者謂施者受者及所施物也佛告善現應如是不住於相而行施者蓋欲菩薩降伏妄心也。

　　何以故若菩薩不住相布施其福德不可思量。

　　菩薩行施無所希求其所獲福德如十方虗空不可較量言復次者連前起後之辭一說布者普也施者散也能普散盡心中妄念習氣煩惱四相泯絕無所蘊積是真布施又說布施者由不住六塵境界又不有漏分別惟當返歸清淨了萬法空寂若不了此意惟增諸業故須內除貪愛外行布施內外相應獲福無量見人作惡不見其過自性不生分別是名離相依教修行心無能所即是善法修行人心有能所不名善法能所心不滅修未得解脫念念常行般若智其福無量無邊依如是修行感得一切人天恭敬供養是名為福德常行不住相布施普敬一切倉生其功德無有邊際不可稱計。

　　須菩提於意云何東方虗空可思量不不也世尊。

　　緣不住相布施所得功德不可稱量佛以東方虗空為譬喻故問須菩提東方虗空可思量不不也世尊者須菩提言東方虗空不可思量也。

　　須菩提南西北方四維上下虗空可思量不不也世尊須菩提菩薩無住相布施福德亦復如是不可思量。

　　佛言虗空無有邊際不可度量菩薩無住相布施所得功德亦如虗空不可度量無邊際也世界中大者莫過虗空一切性中大者莫過佛性何以故凡有形相者不得名為大虗空無形相故得名為大一切諸性皆有限量不得名為大佛性無有限量故名為大此虗空中無東西南北若見東西南北亦是住相不得解脫佛性本無我人眾生壽者若有此四相可見即是眾生性不名佛性亦所謂住相布施也雖於妄心中說有東西南北在理則何有所謂東西不真南北苟異自性本來空寂混融無所分別故如來深讚不生分別也。

　　復次(至)思量　若要天下行無過一藝強　頌曰。

　蜀川十樣錦　　添華色轉鮮
　欲知端的意　　北斗向南看
　虗空不礙絲頭念　　所以彰名大覺仙

　　須菩提菩薩但應如所教住。

　　應者唯也但唯如上所說之教住無相布施即是菩薩也。

　　須菩提(至)教住　可知禮也　頌曰。

　虗空境界豈思量　　大道情幽理事長
　但得五湖風月在　　春來依舊百華香

　　新注　此段恐人疑云既離相施則無福報故佛告離相之施其福轉多良由不住相施施契性空性空無邊施福無邊故舉十方虗空以為喻也論云其義有三一徧一切處二寬廣高大三究竟不窮已上答降伏安住問竟。

　　○如理實見分第五

　　行行皆如謂之實見故受之以如理實見分。

　　新注一斷求佛行施住相疑　此疑從前之不住相布施來一經始終二十七疑此第一斷疑。

　　須菩提於意云何可以身相見如來不不也世尊不可以身相得見如來。

　　色身即有相法身即無相色身者四大和合父母所生肉眼所見法身者無有形段非有青黃赤白無一切相貌非肉眼能見慧眼乃能見之凡夫但見色身如來不見法身如來法身量等虗空是故佛問須菩提可以身相見如來不須菩提知凡夫但見色身如來不見法身如來故言不也世尊不可以身相得見如來。

　　何以故如來所說身相即非相。

　　色身是相法身是性一切善惡盡由法身不由色身法身若作惡色身不生善處法身作善色身不墮惡處凡夫唯見色身不見法身不能行無住相布施不能於一切處行平等行不能普敬一切眾生見法身者即能行無住相布施即能普敬一切眾生即能修般若波羅蜜行方信一切眾生同一真性本來清淨無有垢穢具足恒河妙用。

　　須菩(至)身相　且道只今行住坐臥是甚麼相休瞌睡　頌曰。

　身在海中休覓水　　日行山嶺莫尋山
　鸚吟燕語皆相似　　莫問前三與後三

　　佛告須菩提凡所有相皆是虗妄若見諸相非相則見如來。

　　如來欲顯法身說一切諸相皆虗妄若見是一切諸相虗妄不實即見如來無相之理也。

　　佛告(至)如來　山是山水是水佛在甚麼處　頌曰。

　有相有求俱是妄　　無形無見墮偏枯
　堂堂密密何曾問　　一道寒光爍大虗

　　新注　前段說無住相施降伏其心是成佛之因也恐善現疑佛果是有為身相故佛問云可以身相見如來不善現悟佛問意乃答不可以身相見然有相者應身也無相者法身也法身是體應身是用若知用從體起應即是法也所以無相故論云如來所說相即非相若能了達此意則一切世間之相無非真如無為佛體故佛印可善現云若見諸相非相即見如來。

　　○正信希有分第六

　　見而信之善根深固故受之以正信希有分。

　　新注　二斷因果俱深無信疑　此疑從前兩段經文而來。

　　須菩提白佛言世尊頗有眾生得聞如是言說章句生實信不。

　　須菩提問此法甚深難信難解末世凡夫智慧微劣云何信入佛答在次下。

　　新注　論云無住行施因深也無相見佛果深也因果之法既深疑末世在迷鈍根眾生不如是能生信心。

　　佛告須菩提莫作是說如來滅後後五百歲有持戒修福者於此章句能生信心以此為實。

　　須菩(至)為實　金佛不渡爐木佛不渡火泥佛不渡水　頌曰。

　三佛威儀總不真　　眼中瞳子面前人
　若能信得家中寶　　啼鳥山華一樣春

　　新注　佛答末世自有具福慧人聞此般若能生實信言後五百歲者大集經中云有五箇五百歲今乃最後五百歲時也持戒戒也修福定也生信慧也三學俱備能生實信。

　　當知是人不於一佛二佛三四五佛而種善根已於無量千萬佛所種諸善根聞是章句乃至一念生淨信者。

　　於我滅後後五百歲若復有人能持大乘無相戒不妄取諸相不造生死業一切時中心常空寂不被諸相所縛即是無所住心於如來深法心能信入此人所有言說真實可信何以故此人不於一劫二劫三四五劫而種善根已於無量千萬億劫種諸善根是故如來說我滅後後五百歲有能離相修行者當知是人不於一二三四五佛種諸善根何名種諸善根略述次下所謂於諸佛所一心供養隨順教法於諸菩薩善知識師僧父母耆年宿德尊長之處常行恭敬承順教命不違其意是名種諸善根於一切貧苦眾生起慈愍心不生輕厭有所須求隨力惠施是名種諸善根於一切惡類自行和柔忍辱歡喜逢迎不逆其意令彼發歡喜心息剛戾心是名種諸善根於六道眾生不加殺害不欺不賤不毀不辱不騎不箠不食其肉常行饒益是名種諸善根信心者信般若波羅蜜能除一切煩惱信般若波羅蜜能成就一切出世功德信般若波羅蜜能出生一切諸佛信自身中佛性本來清淨無有染污與諸佛性平等無二信六道眾生本來無相信一切眾生盡能成佛是名清淨信心也。

　　新注　若論實信之由從多佛所已種善根聞此大乘之法則能生信至於一念少時生信亦從佛所種諸善根而然也。

　　須菩提如來悉知悉見是諸眾生得如是無量福德。

　　當知(至)福德　種瓜得瓜種菓得菓　頌曰。

　一佛二佛千萬佛　　各各眼橫兼鼻直
　昔年親種善根來　　今日依前得渠力
　須菩提須菩提
　着衣喫飯尋常事　　何須特地却生疑

　　新注　信心生一念諸佛悉皆知凡有眾生聞是章句乃至一念淨信佛智佛眼無不知見所以得福無量。

　　何以故是諸眾生無復我相人相眾生相壽者相無法相亦無非法相。

　　若有人於如來滅後發般若波羅蜜心行般若波羅蜜行修習悟解得佛深意者諸佛無不知之若有人聞上乘法一心受持即能行般若波羅蜜無相無著之行了無我人眾生壽者四相無我者無色受想行識也無人者了四大不實終歸地水火風也無眾生者無生滅心也無壽者我身本無寧有壽者四相既亡即法眼明徹不著有無遠離二邊自心如來自悟自覺永離塵勞妄念自然得福無邊無法相者離名絕相不拘文字也亦無非法相者不得言無般若波羅蜜法若言無般若波羅蜜法者即是謗法。

　　新注　此順釋生信得福之故若有四相生信不深得法不廣其福德無量者為無四相也無法相者相執空也亦無非法相者性執空也。

　　何以故是諸眾生若心取相即為著我人眾。

　　何以故(至)人眾　圓同大虗無欠無餘　頌曰。

　法相非法相　　開拳復成掌
　浮雲散碧空　　萬里天一樣

　　生壽者若取法相即著我人眾生壽者何以故若取非法相即著我人眾生壽者。

　　取此三相竝著邪見盡是迷人不悟經意故修行人不得愛著如來三十二相不得言我解般若波羅蜜法亦不得言不得般若波羅蜜行而得成佛新注　此一節是返顯違經非福。

　　是故不應取法不應取非法。

　　生壽者(至)取非法　金不博金水不洗水　頌曰。

　得樹攀枝未足奇　　懸崖撒手丈夫兒
　水寒夜冷魚難覔　　留得空船載月歸

　　以是義故如來常說汝等比丘知我說法如筏喻者法尚應捨何況非法。

　　法者是般若波羅蜜法非法者生天等法般若波羅蜜法能令一切眾生過生死大海既得過已尚不應住何況生天等法而得樂著。

　　以是義(至)非法　水至成渠　頌曰。

　終日忙忙那事無妨　　不求解脫不樂天堂
　但能一念歸無念　　高步毗盧頂上行

　　新注　我人眾生壽者四相該乎生法二執生即眾生假名也法乃五陰實法也亦名我所此二執中各有性相二執此二執非性相二空妙觀不能破也故龍樹云於生於法破性破相謂於假名中破性相二執於實法中亦破性相二執也不應取法者忘能觀之智也不應取非法者忘所觀之境也所觀如病觀智如藥境智俱泯如病去藥忘也言如筏喻者筏乃渡河之具到岸則不用之借喻法尚應捨何況非法。

　　○無得無說分第七

　　無得之得是名真得無說之說是名真說故受之以無得無說分。

　　新注三斷無相云何得說疑　此疑從前第一疑中不可以身相得見如來而來。

　　須菩提於意云何如來得阿耨多羅三藐三菩提耶如來有所說法耶。

　　新注　向說不可以身相見佛佛非有為恐有疑云何故釋迦樹下得道諸會說法耶。

　　須菩提言如我解佛所說義無有定法名阿耨多羅三藐三菩提亦無有定法如來可說。

　　阿耨多羅非從外得但心無我所即是也祗緣對病設藥隨機宜為說何有定法乎如來說無上正法心本無得亦不言不得但為眾生所見不同如來應彼根性種種方便開誘化導俾其離諸執著指示一切眾生妄心生滅不停逐境界動於前念瞥起後念應覺覺既不住見亦不存若爾豈有定法為如來可說也阿者心無妄念耨多羅者心無驕慢三者心常在正定藐者心常在正慧三菩提者心常空寂一念凡心頓除即見佛性。

　　須菩(至)可說　寒則言寒熱則言熱　頌曰。

　雲起南山雨北山　　驢名馬字幾多般
　請看浩渺無(性情)水　　幾處隨方幾處圓

　　何以故如來所說法皆不可取不可說非法非非法。

　　恐人執著如來所說文字章句不悟無相之理妄生知解故言不可取如來為化種種眾生應機隨量所有言說亦何有定乎學人不解如來深意但誦如來所說教法不了本心終不成佛故言不可說口誦心不行即非法口誦心行了無所得即非非法。

　　何以(至)非法　是甚麼　頌曰。

　凭麼也不得　　不恁麼也不得
　廓落太虗空　　鳥飛無影迹
　咄
　撥轉機輪却倒迴　　南北東西任往來

　　所以者何一切賢聖皆以無為法而有差別。

　　三乘根性所解不同見有深淺故言差別佛說無為法者即是無住無住即是無相無相即無起無起即無滅蕩然空寂照用齊皎鑒覺無礙乃真是解脫佛性佛即是覺覺即是觀照觀照即是智慧智慧即是般若波羅蜜多又本云聖賢說法具一切智萬法在性隨問差別令人心開各自見性。

　　所以(至)差別　毫釐有差天地懸隔　頌曰。

　正人說邪法　　邪法悉歸正
　邪人說正法　　正法悉皆邪
　江北成枳江南橘　　春來都放一般華

　　新注　真如法體離有無相離言說相豈可以耳聞心得耶當知樹下得道諸會說法但應身耳其報身法身無得無說然應即法報說即無說是故不可以有取不可以無取也善現解佛問意即答以無道可證無法可說何以故下又自徵釋由不可取不可說非法非非法言非法者不可以有取言非非法者不可以無取由不可取故不可說然如來垂應有證有說者蓋得非有非無之體也一切賢聖者三世十方佛菩薩也以用也無為乃自證之理真諦也差別乃化他用俗諦也諸佛說法不離二諦吾佛亦然。

　　○依法出生分第八

　　無得無說怖於沉空一切諸佛皆從此經出故受之以依法出生分。

　　須菩提於意云何若人滿三千大千世界七寶以用布施是人所得福德寧為多不須菩提言甚多世尊何以故是福德即非福德性是故如來說福德多。

　　三千大千世界七寶持用布施福德雖多於性上一無利益依摩訶般若波羅蜜多修行令自性不墮諸利是名福德性心有能所即非福德性能所心滅是名福德性心依佛教行同佛行是名福德性不依佛教不能踐履佛行即非福德性。

　　若復有人於此經中受持乃至四句偈等為佗人說其福勝彼。

　　十二部教大意盡在四句中何以知其然以諸經中讚嘆四句偈即是摩訶般若波羅蜜多以摩訶般若為諸佛母三世諸佛皆依此經修行方得成佛般若心經云三世諸佛依般若波羅蜜多故得阿耨多羅三藐三菩提從師所學曰受解義修行曰持自解自行是自利為人演說是利佗功德廣大無有邊際。

　　須菩(至)勝彼　事向無心得　頌曰。

　寶滿三千及大千　　福緣不可離人天
　若知福德元無性　　買得風光不用錢

　　何以故須菩提一切諸佛及諸佛阿耨多羅三藐三菩提法皆從此經出。

　　此經者非指此一卷之文也要顯佛性從體起用妙利無窮般若者即慧也智以方便為功慧以決斷為用即一切時中覺照心是一切諸佛及阿耨多羅三藐三菩提法皆從覺照生故云此經出也。

　　何以故(至)經出　且道此經從甚處出須彌頂上大海波心　頌曰。

　佛祖垂慈實者權　　言言不離此經宣
　此經出處還相委　　便向雲中駕鐵船
　切忌錯會

　　須菩提所謂佛法者即非佛法。

　　所說一切文字章句如標如指標指者影響之義依標取物依指觀月月不是指指不是物但依經取法經不是法經文則肉眼可見法則慧眼能見若無慧眼者但見其文不見其法若不見法即不解佛意不解佛意則誦經不成佛道。

　　須菩(至)佛法　能持蜜菓子換汝苦葫蘆　頌曰。

　佛法非法能縱能奪　　有放有收有生有殺
　眉間常放白毫光　　癡人猶待問菩薩

　　新注　此乃較量持說功德佛乃發問假如人以大千世界七寶為施其福多不善現會意答云甚多蓋此福德離福德自性故言多也然世間布施福報乃有漏因果受持此經為人演說能趣菩提所以其福勝彼言乃至四句偈者舉少以況多耳其故何哉蓋諸佛之身及所證之法無不從是般若而生般若稱為佛母者良有故也然猶恐於此取著故告云所謂佛法者即非佛法。

　　○一相無相分第九

　　果雖有四相本無二故受之以一相無相分。

　　新注四斷聲聞得果是取疑　此疑從第三疑中不可取說而來。

　　須菩提於意云何須陀洹能作是念我得須陀洹果不須菩提言不也世尊。

　　須陀洹者梵語唐言逆流逆生死流不染六塵一向修無漏業得麤重煩惱不生決定不受地獄畜生修羅異類之身名須陀洹果若了無相法即無得果之心㣲有得果之心即不名須陀洹故言不也。

　　何以故須陀洹名為入流而無所入不入色聲香味觸法是名須陀洹。

　　流者聖流也須陀洹人也離麤重煩惱故得入聖流而無所入無得果之心也須陀洹者乃修行人初果也。

　　新注　梵語須陀洹華言入流此聲聞所證初果也已斷見惑離四趣生預入聖人之流故云入流言無所入者是不著於所入之流又不著於六塵境界故言不也也。

　　須菩提於意云何斯陀含能作是念我得斯陀含果不須菩提言不也世尊何以故斯陀含名一往來而實無往來是名斯陀含。

　　斯陀含者梵語唐言一往來捨三界結縛三界結盡故名斯陀含斯陀含名一往來往來從天上却到人間生從人間却生天上竟遂出生死三界業盡名斯陀含果大乘斯陀含者目觀諸境心有一生滅無第二生滅故名一往來前念起妄後念即止前念有著後念即離故實無往來。

　　新注　梵語斯陀含華一往來此聲聞第二果也蓋欲界有九品思惑前六品已斷後三品未斷更須欲界一度受生故云一來言實無往來者謂不著於往來之相。

　　須菩提於意云何阿那含能作是念我得阿那含果不須菩提言不也世尊何以故阿那含名為不來而實無來是故名阿那含。

　　阿那含梵語唐言不還亦名出欲出欲者外不見可欲之境內無欲心可行定不向欲界受生故名不來而實無來亦名不還以欲習永盡決定不來受生是故名阿那含。

　　須菩(至)那含　諸行無常一切皆苦　頌曰。

　三位聲聞已出塵　　往來求靜有疎親
　明明四果元無果　　幻化空身即法身

　　新注　梵語阿那含華言不來此聲聞第三果也斷欲界思惑盡不來欲界受生故曰不來言實無不來者謂不著不來之相也。

　　須菩提於意云何阿羅漢能作是念我得阿羅漢道不須菩提言不也世尊。

　　諸漏已盡無復煩惱名阿羅漢阿羅漢者煩惱永盡與物無諍若作得果之心即是有諍。

　　何以故實無有法名阿羅漢世尊若阿羅漢作是念我得阿羅漢道即為著我人眾生壽者。

　　阿羅漢梵語唐言無諍無煩惱可斷無貪瞋可離性無違順心境俱空內外常寂若有得果之心即同凡夫故言不也。

　　新注　梵語阿羅漢華言無學此聲聞第四果也此位斷三界煩惱俱盡究竟真理無法可學故名無學言實無有法名阿羅漢者謂不著於無學果位若著於此即著四相也此一段明四果離著論云向說無佛果可成無佛法可說云何四果各取所證而說恐起此疑故佛約此而問善現皆答以離著深會佛之意也。

　　世尊佛說我得無諍三昧人中最為第一是第一離欲阿羅漢我不作是念我是離欲阿羅漢。

　　何名無諍三昧謂阿羅漢心無生滅去來唯有本覺常照故名無諍三昧三昧梵語此云正受亦云正見遠離九十(六五)種邪見是名正見然空中亦有明暗諍性中有邪正諍念念常正無一念邪心即是無諍三昧修此三昧人中最為第一若有一念得果心即不名無諍三昧。

　　須菩(至)羅漢　把定則雲橫谷口放行也月落寒潭　頌曰。

　喚馬何曾馬　　呼牛未必牛
　兩頭都放下　　中道一時休
　六門迸出遼天鶻　　獨步乾坤總不收

　　世尊我若作是念我得阿羅漢道世尊即不說須菩提是樂阿蘭那行者以須菩提實無所行而名須菩提是樂阿蘭那行。

　　阿蘭那梵語唐言無諍行無諍即是清淨行清淨行者為除去有所得心也若存有所得心即是有諍有諍即非清淨道常得無所得心即是無諍行也。

　　世尊(至)那行　認著依前還不是　頌曰。

　蚌腹隱明珠　　石中藏碧玉
　有麝自然香　　何用臨風立
　活計看來恰似無　　應用頭頭皆具足

　　新注　此乃善現引自己所證離著令人生信也然善現所證之果不過無學而世尊特稱其為第一者以無諍故也梵語阿蘭那華言無諍無諍者謂離二障一者惑障二者智障離智則不著於法離惑則不著於非法言實無所行者謂不著於所行之行也。


卍新纂大日本續藏經第 24 冊 No. 461 金剛經註


金剛般若波羅蜜經注卷中

　　○莊嚴淨土分第十

　　清淨心生是淨土莊嚴諸相即非莊嚴故受之以莊嚴淨土分。

　　新注五斷釋迦然燈取說疑　此疑亦從第三疑不可取不可說而來。

　　佛告須菩提於意云何如來昔在然燈佛所於法有所得不世尊如來在然燈佛所於法實無所得。

　　佛恐須菩提有得法之心為遣此疑故問之須菩提知法無所得而白佛言不也然燈佛是釋迦佛授記之師故問須菩提我於師處有法可得不須菩提即謂法因師開示而實無所得但悟自性本來清淨本無塵勞寂然常照即自成佛當知世尊在然燈佛所於法實無所得如來法者譬如日光明照無有邊際而不可取。

　　佛告(至)所得　川老曰古之今之　頌曰。

　一手指天一手指地　　南北東西秋毫不覩
　生來心膽大如天　　無限群魔倒赤幡

　　新注　此段斷釋迦然燈授記之疑善現述己所證離著固已得矣而如來又恐善現疑佛昔受然燈之記於法實有所得故興此問善現答以實無所得是無疑矣然燈者大論云然燈生時身光如燈以至成佛亦名然燈。

　　新注六斷嚴土違於不取疑　此疑亦從第三疑中不可取而來。

　　須菩提於意云何菩薩莊嚴佛土不不也世尊何以故莊嚴佛土者即非莊嚴是名莊嚴。

　　清淨佛土無相無形何物而能莊嚴耶唯以定慧之寶假名莊嚴事理莊嚴有三第一莊嚴世間佛土造寺寫經布施供養是也第二莊嚴見佛土見一切人普行恭敬是也第三莊嚴心佛土心淨即佛土淨念念常行佛心是也。

　　須菩(至)莊嚴　孃生袴子青州布衫　頌曰。

　抖擻渾身白勝霜　　芦花雪月轉爭光
　幸有九臯翹足勢　　更添朱頂又何妨

　　是故須菩提諸菩薩摩訶薩應如是生清淨心不應住色生心不應住聲香味觸法生心。

　　是故(至)生心　雖然凭麼爭奈目前何　頌曰。

　見色非干色　　聞聲不是聲
　色聲不礙處　　親到法王城

　　應無所住而生其心。

　　此修行人不應談佗是非自言我能我解心輕未學此非清淨心也自性常生智慧行平等慈下心恭敬一切眾生是修行人清淨心也若不自淨其心愛著清淨處心有所住即是著法相見色著色住色生心即是迷人也見色離色不住色生心即是悟人住色生心如雲蔽天不住色生心如空無雲日月長照住色生心即是妄念不住色生心即是真智妄念生則暗真智照則明明即煩惱不生暗則六塵競起。

　　應無(至)其心　退後退後看看頑石動　頌曰。

　山堂靜夜坐無言　　寂寂寥寥本自然
　何事西風動林野　　一聲寒鴈唳長天

　　新注　問意以菩薩修六度梵行莊嚴淨土現身說法是有所取云何不取答意以菩薩雖修梵行莊嚴是無作行稱性莊嚴故曰即非莊嚴是名莊嚴既而如來又囑善現云為菩薩者應如是生清淨心乃非取而取如維摩經云隨其心淨則佛土淨斯之謂也若於六塵生著不名清淨故又告云應無所住而生其心。

　　新注七斷受得報身是取疑　此疑亦從第三疑中不可取而來。

　　須菩提譬如有人身如須彌山王於意云何是身為大不須菩提言甚大世尊何以故佛說非身是名大身。

　　色身雖大內心量小不名大身內心量大等虗空界方名大身色身縱如須彌終不為大也。

　　須菩(至)大身　設有向甚麼處看　頌曰。

　擬把須彌作幻軀　　饒君膽大更心鹿
　目前指出千般有　　我道其中一也無
　便從這裡入

　　新注　須彌山者梵語須彌盧華言妙高此山四寶所成高出眾山之上故稱山王佛之報身遠離諸漏名之為非尊重奇特名之為大佛之問意以聖人之法既無為無取所得報身豈非有取恐有此疑故設喻為問而善現即知須彌自無分別我是山王故得為大報身離著亦復如是故曰佛說非身是名大身。

　　○無為福勝分第十一

　　有為之福限量有窮無為之福殊勝無比故受之以無為福勝分。

　　須菩提如恒河中所有沙數如是沙等恒河於意云何是諸恒河沙寧為多不須菩提言甚多世尊但諸恒河尚多無數何況其沙。

　　須菩提(至)其沙　前三三後三三　頌曰。

　一二三四數恒沙　　沙等恒河數更多
　算盡目前無一法　　方能靜處薩婆訶

　　須菩提我今實言告汝若有善男子善女人以七寶滿爾所恒河沙數三千大千世界以用布施得福多不須菩提言甚多世尊佛告須菩提若善男子善女人於此經中乃至受持四句偈等為佗人說而此福德勝前福德。

　　布施七寶得三界中富貴報講說大乘經典令諸聞者生大智慧成無上道當知受持福德勝前七寶福德。

　　須菩提(至)福德　真鍮不換金　頌曰。

　入海算沙從費力　　區區未免走塵埃
　爭如運出家珍寶　　枯木生花別是春

　　新注　恒河天竺之河周四十里佛多近是說法故取為喻前說一大千世界七寶布施以喻持說福勝今以無量大千世界七寶布施不如持說此經四句其福轉勝於彼此則前少後多蓋漸化眾生令起信心故也。

　　○尊重正教分第十二

　　是經所在天龍敬事故受之以尊重正教分。

　　復次須菩提隨說是經乃至四句偈等當知此處一切世間天人阿修羅皆應供養如佛塔廟。

　　所在之處如有人即說是經若念念常行無念心無所得心不作能所心說若能遠離諸心常依無所得心即此身中有如來全身舍利故言如佛塔廟以無所得心說此經者感得天龍八部悉來聽受心若不清淨但為名聲利益而說是經者死墮三塗有何利益心若清淨為說是經令諸听者除迷妄心悟得本來佛性常行真寶感得天人阿修羅等皆來供養持經人也。

　　何況有人盡能受持讀誦須菩提當知是人成就最上第一希有之法若是經典所在之處即為有佛若尊重弟子。

　　自心誦得此經自心解得經義自心體得無著無相之理所在之處常修佛行念念心無有間歇即自心是佛故言所在之處則為有佛。

　　復次(至)弟子　合如是　頌曰。

　似海之深如山之固　　左旋右轉不去不住
　出窟金毛獅子兒　　全威哮吼眾狐疑
　深思不動干戈處　　直攝天魔外道歸

　　新注　藏佛舍利之處謂之塔奉佛形像之處謂之廟成就最上第一希有之法者成無上佛果菩提也隨說此經四句偈處天人當敬之如佛塔庿況能具足持誦者耶經典所在之處固當敬了如佛現在若尊重弟子者若猶及也言說經弟子亦當重之蓋能續佛慧命故也。

　　○如法受持分第十三

　　至道無名假之方便以是名字行者受持故受之以如法受持分。

　　爾時須菩提白佛言世尊當何名此經我等云何奉持佛告須菩提是經名為金剛般若波羅蜜以是名字汝當奉持。

　　爾時(至)奉持　今日小出大遇　頌曰。

　火不能燒水不能溺　　風不能飄刀不能劈
　軟似兜羅硬如鐵璧　　天上人間古今不識
　咦

　　所以者何須菩提佛說般若波羅蜜即非般若波羅蜜。

　　佛說般若波羅蜜令諸學人用智慧除却愚心生滅生滅除盡即到彼岸若心有所得不到彼岸心無一法可得即是彼岸口說心行乃是到彼岸。

　　所以(至)羅蜜　猶較些子　頌曰。

　一手擡一手搦　　左邊吹右邊拍
　無絃彈出無生樂
　不囑宮商格調新　　知音知後徒名邈

　　須菩提於意云何如來有所說法不須菩提白佛言世尊如來無所說。

　　佛問須菩提如來說法心有所得不須菩提知如來說法心無所得故言無所說也如來意者欲令世人離有所得之心故說般若波羅蜜法令一切人聞之皆發菩提心悟無生理成無上道。

　　須菩(至)所說　低聲低聲　頌曰。

　入草求人不奈何　　利刀斫了手摩挲
　雖然出入無蹤迹　　紋彩全彰見也麼

　　新注　善現既聞是希有之法則生忻樂故問經名及受持之法佛答此經名金剛般若者為能斷一切疑執故當如是奉持能斷疑執雖用般若智然法性本空不可取著故云即非般若波羅蜜也如來又慮善現未達般若性空謂有言說故又詰云如來有所說不而善現了知說即無說乃答云如來無所說也。

　　須菩提於意云何三千大千世界所有微塵是為多不須菩提言甚多世尊須菩提諸微塵如來說非微塵是名微塵如來說世界非世界是名世界。

　　如來說眾生性中妄念如三千大千世界中所有微塵一切眾生被妄念微塵起滅不停遮蔽佛性不得解脫若能念念真正修般若波羅蜜無著無相之行了妄念塵勞即清淨法性妄念既無即非微塵是名微塵了真即妄了妄即真真妄俱泯無別有法故云是名微塵性中無塵勞即是佛世界心中有塵勞即是眾生世界了諸妄念空寂故云非世界證得如來法身普見塵剎應用無方是名世界。

　　須菩(至)世界　南瞻部州北𣠵單越　頌曰。

　頭指天脚踏地　　飢則飡困則眠
　此土西天　　西天此土
　到處元正便是年　　南北東西祗者是

　　新注　此節文意由前施寶得福而來蓋以無量大千世界七寶布施得福雖多然是貪等煩惱染因流轉生死遂以世界微塵為喻塵乃無情之物不生貪等煩惱染因是則有為福報不及微塵之無情況持說此經是遠離煩惱之因能取菩提而不勝耶非微塵非世界者非煩惱染因微塵世界也乃是無記微塵世界無記猶無情謂不起善惡也。

　　須菩提於意云何可以三十二相見如來不不也世尊不可以三十二相得見如來何以故如來說三十二相即是非相是名三十二相。

　　三十二相者是三十二清淨行三十二清淨行者於五根中修六波羅蜜於意根中修無相無為是名三十二清淨行常修此三十二清淨行即得成佛若不修三十二相清淨行終不成佛但愛著如來三十二相自不修三十二相行終不得見如來。

　　須菩(至)二相　借婆衫子拜婆年　頌曰。

　你有我亦有　　君無我亦無
　有無俱不立　　相對觜盧都

　　新注　三十二相者應身相也非相者非法身相也是名三十二相者有感即應不妨說三十二相也施寶之福縱能成佛身相但是應身不及持說功德能成法身之體也。

　　須菩提若有善男子善女人以恒河沙等身命布施若復有人於此經中乃至受持四句偈等為他人說其福甚多。

　　世間重者莫過於身命菩薩為法於無量劫中捨施身命與一切眾生其福雖多亦不如受持此經四句之福多劫捨身不了空義妄心不除元是眾生一念持經我人頓盡妄想既除言下成佛故知多劫捨身不如持經四句之福。

　　須菩(至)甚多　兩彩一賽　頌曰。

　伏手滑槌不換劒　　善使之人皆總便
　不用安排本現成　　箇中須是英靈漢
　囉囉哩哩囉囉　　山花笑野鳥歌
　此時如得意　　隨處薩婆訶

　　新注　七寶布施外財也身命布施內財也身施者如尸毗王代鴿是也命施者如薩埵飼虎是也以輕重較之則外財輕而易內財重而難然此二施皆有為有漏因果總不如持說四句能取菩提之妙果也。

　　○離相寂滅分第十四

　　聞經解義獨悟實相故受之以離相寂滅分。

　　爾時須菩提聞說是經深解義趣涕淚悲泣而白佛言希有世尊佛說如是甚深經典我從昔來所得慧眼未曾得聞如是之經。

　　爾時(至)之經　好笑當面諱了　頌曰。

　自小來來慣遠方　　幾迴衡嶽渡瀟湘
　一朝蹈著家鄉路　　始覺途中日月長

　　世尊若復有人得聞是經信心清淨則生實相當知是人成就第一希有功德。

　　自性不痴名慧眼聞法自悟名法眼須菩提是阿羅漢於五百弟子中解空第一已曾勤奉多佛豈得不聞如是深法豈於釋迦牟尼佛所始言聞之然或是須菩提於往昔所得乃聲聞慧眼至今方悟佛意故始得聞如是深經悲昔未悟故涕淚悲泣聞經諦念謂之清淨從清淨體中流出般若波羅蜜多深法當知決定成就諸佛功德也。

　　世尊是實相者即是非相是故如來說名實相。

　　雖行清淨行若見垢淨二相當情並是垢也即非清淨心也但心有所得即非實相也。

　　世尊(至)實相　山河大地甚處得來　頌曰。

　遠觀山有色　　近聽水無聲
　春去華猶在　　人來鳥不驚
　頭頭皆顯露　　物物體元平
　如何言不會　　祗為太分明

　　世尊我今得聞如是經典信解受持不足為難。

　　世尊(至)為難　若不得後語前語也難圓　頌曰。

　難難難　　如平地上青天
　易易易　　似和衣一覺睡
　行船盡在把梢人　　誰道波濤從地起

　　若當來世後五百歲其有眾生得聞是經信解受持是人即為第一希有。

　　若當(至)希有　行住坐臥著衣喫飯更有甚麼事　頌曰。

　氷不熱火不寒　　土不濕水不乾
　金剛脚蹈地　　幡竿頭指天
　若人信得及　　北斗向南看

　　何以故此人無我相無人相無眾生相無壽者相所以者何我相即是非相人相眾生相壽者相即是非相何以故離一切諸相即名諸佛。

　　須菩提深悟佛意蓋自見業盡垢除慧眼明徹信解受持即無難也世尊在世諸法之時亦有無量眾生不能信解受持何必獨言後五百歲蓋佛在之日雖有中下根不信及懷疑者即往問佛佛即隨宜為說無不契悟佛滅後後五百歲漸至末法去聖遙遠但存言教人若有疑無處咨決愚迷抱執不悟無生著相馳求輪迴諸有於此時中得聞深經清心敬信悟無生理者甚為希有故言第一希有於如來滅後後五百歲若復有人能於般若波羅蜜甚深經典信解受持者即知此人無我人眾生壽者之相無此四相是名實相即是佛心故曰離一切諸相則名諸佛。

　　何以(至)諸佛　心不負人無面慚色　頌曰。

　舊竹生新筍　　新華長舊枝
　雨催行客路　　風送片帆皈
　竹密不妨流水過　　山高豈礙白雲飛

　　新注　善現知捨身命之重所感之福不如持說之勝得聞此法感佛恩深遂悲泣流涕讚言希有自謂從昔以來未曾聞是經典蓋由信經清淨能生乎實相又謂我今值佛獲聞是經不以為難而未來眾生得聞是經法始為希有所以希有者以依此經修行不起我人眾生壽者四相即我空也言非相者即法空也離此諸相即成正覺故曰即名諸佛也。

　　佛告須菩提如是如是。

　　佛印可須菩提所解善契我心故重言如是也。

　　若復有人得聞是經不驚不怖不畏當知是人甚為希有。

　　聲聞久著法相執有為解不了諸法本空一切文字皆是假立忽聞深經諸相不生言下即佛所以驚怖唯是上根菩薩得聞此理歡喜受持心無畏怖退轉如此之流甚為希有。

　　佛告(至)希有　祗是自家底　頌曰。

　毛吞巨海水　　芥子納須彌
　碧漢一輪滿　　清光六合輝
　蹈得故關田地穩　　更無南北與東西

　　何以故須菩提如來說第一波羅蜜即非第一波羅蜜是名第一波羅蜜。

　　口說心不行即非口說心行即是心有能所即非心無能所即是也。

　　何以(至)羅蜜　八字打開兩手分付　頌曰。

　是名第一波羅蜜　　萬別千差從此出
　鬼面神頭對面來　　此時莫道不相識

　　新注　如是如是者然之辭也大乘之法本是難信難解然非大乘根器卒聞是法未免驚愕疑怖畏懼能聞是法而不驚畏者實為希有此希有法無與等者故名第一然猶慮其於法取著其法本離言說故云非第一波羅蜜有因緣故亦可得說故名第一波羅蜜。

　　新注八斷持說未脫苦果疑　此疑從第七疑中捨身布施而來。

　　須菩提忍辱波羅蜜如來說非忍辱波羅蜜。

　　見有辱境當情即非不見辱境當情即是見有身相當彼所害即非不見有身相當彼所害即是。

　　何以故須菩提如我昔為歌利王割截身體我於爾時無我相無人相無眾生相無壽者相。

　　須菩(至)者相　智不責愚　頌曰。

　如刀斷水似火吹光　　明來暗去那事無妨
　歌利王歌利王
　誰知遠煙浪　　別有好思量

　　何以故我於往昔節節支解時若有我相人相眾生相壽者相應生瞋恨。

　　如來因中在初地時為忍辱仙人被歌利王割截身體無一念痛惱之心若有痛惱之心即生嗔恨歌利王是梵語此云無道極惡君也一說如來因中曾為國王常行十善利益蒼生國人歌讚此王故云歌利王求無上菩提修忍辱行爾時天帝釋化作旃陀羅乞王身肉即割施殊無嗔惱今存二說於理俱通。

　　須菩提又念過去於五百世作忍辱仙人於爾所世無我相無人相無眾生相無壽者相。

　　如來因中於五百世修行忍辱波羅蜜以得四相不生如來自述性因者欲令一切修行人成就忍辱波羅蜜行忍辱波羅蜜行人既行忍辱行者不見一切人過惡冤親平等無是無非被他打罵殘害歡喜受之倍加恭敬行如是行者即能成就忍辱波羅蜜也。

　　何以(至)者相　目前無法從教柳綠華紅耳畔無聞一任鸎吟燕語　頌曰。

　四大元無我　　五蘊歸皆空
　廓落虗無理　　乾坤萬古同
　妙峯巍巍常如故　　誰管顛號括地風

　　新注　忍辱者六度之一也安受曰忍也毀害曰辱前云捨身命之福報是生死苦因不及持說福此之行忍辱亦捨身命不成苦因者何耶蓋能達法無我到於彼岸說非忍辱波羅蜜者即遣著也如是忍行佛昔行故引歌利王之事以證之梵語歌利王華言極惡佛於宿世曾作仙人山中修道王因田獵見而不喜遂割其耳鼻截其手足時仙人略無嗔恨以慈忍力身復如故蓋能了達我人眾生壽者四相皆空非惟無苦亦乃有樂也又引過去五百世中作忍辱仙以證之者明行忍行非止一世也。

　　是故須菩提菩薩應離一切相發阿耨多羅三藐三菩提心。

　　是故(至)提心　是即此用離此用　頌曰。

　得之在心應之於手　　雪月風華天長地久
　朝朝鷄向五更啼　　春來處處山華秀

　　不應住色生心不應住聲香味觸法生心應生無所住心。

　　不應住色生心者是都標也聲香等別列其名也於此六塵起憎愛心由此安心積集無量業結覆蓋佛性雖種種勤苦修行不除心垢無解脫之理推其根本都由色上住心如能念念常行般若波羅蜜推諸法空不生計著念念常自精進一心守護無令放逸淨名經云上求一切智無非時求大般若經云菩薩摩訶薩晝夜精勤常住般若波羅蜜多相應作意無時暫捨。

　　若心有住則為非住。

　　若心住涅槃非是菩薩住處不住涅槃不住諸法一切處不住方是菩薩住處上文說應無所住而生其心是也。

　　是故佛說菩薩心不應住色布施須菩提菩薩為利益一切眾生應如是布施。

　　菩薩不為求望自身快樂而行布施但為內破慳心外利益一切眾生而行布施也。

　　不應(至)布施　有佛處不得住無佛處急走過三十年後莫言不道　頌曰。

　朝遊南岳暮住天台　　追而不及忽然自來
　獨行獨坐無拘繫　　得寬懷處且寬懷

　　如來說一切諸相即是非相又說一切眾生則非眾生。

　　如者不生來者不滅不生者我人不生不滅者覺照不滅下文云如來者無所從來亦無所去故名如來如來說我人等相畢竟可破壞非真實體也一切眾生盡是假名若離妄心即無眾生可得故言即非眾生。

　　如來(至)眾生　別有長處不妨拈出　頌曰。

　不是眾生不是相　　春暖黃鶯啼柳上
　說盡山雲海月情　　依前不會空惆悵
　休惆悵　　萬里無雲天一樣

　　新注　佛累世行忍以無我故得成菩提故發菩提之心應須離一切相離相即不住色等六塵當生無所住心即菩提因若心有住不名菩薩故曰非住菩薩所行六度皆應離相色為六塵之首施為六度之初故云不應住色布施如是行施為利群生若存施受之心又非妙行故曰非眾生也。

　　新注九斷能證無體非因疑　此疑從第八疑中利生行施而來。

　　須菩提如來是真語者實語者如語者不誑語者不異語者。

　　真語者說一切有情無情皆有佛性實語者說眾生造惡業定受苦報如語者說眾生修善法定有樂報不誑語者說般若波羅蜜法出生三世佛決定不虗不異語者如來所說初善中善後善旨意微妙一切天魔外道無有能超勝及破壞佛語者也。

　　須菩(至)語者　知恩者少負恩者多　頌曰。

　兩箇五百是一貫　　阿爺元是丈夫漢
　分明對面報渠言　　爭奈好心無好報
　真語者實語者　　阿呵呵喏喏喏

　　須菩提如來所得法此法無實無虗。

　　無實者以法體空寂無相可得然中有恒沙性德用之不匱故言無虗欲言其實無相可得欲言其虗用而無間是故不得言無不得言有無而不無言譬不及者其惟真智乎若不離相修行無由臻此。

　　須菩(至)無虗　水中鹹味色裏膠青　頌曰。

　硬似鉄軟如酥　　看時有覓還無
　雖然步步常相守　　要且無人識得渠
　咦

　　新注　如來所得妙果如理而證離於言說何故累稱持說功德勝餘布施等福耶然佛無所證而證無所說而說所證所說無不當理恐善現未達此意故又告云是真實等語真語者說佛菩提也實語者說小乘法也不異語者說授記事也不誑語者不誑眾生也古譯無此一句無實無虗者如來所證之法本離言說故曰無實對機有說故曰無虗也。

　　新注十斷如徧有得無得疑　此疑遠從第三疑中一切賢聖皆以無為法得名而來。

　　須菩提若菩薩心住於法而行布施如人入闇即無所見。

　　於一切法心有住著則不了三輪體空如盲者處暗無所曉了華嚴經云聲聞在如來會中聞法如盲如聾為住諸法相故也。

　　若菩薩心不住法而行布施如人有目日光明照見種種色。

　　若菩薩常行般若波羅蜜多無著無相行如人有目處於皎日之中何所不見也。

　　新注　聖人以無為真如得名然真如之體徧一切時徧一切處何故眾生有得者有不得者蓋心有住法不住法之異耳住者住著也如行布施不達三輪體空名為住法心既住法不成檀波羅蜜如入暗中則無所見若達三輪體空則心無所住即成檀波羅蜜如人有目在日光中見諸色相也。

　　須菩提當來之世若有善男子善女人能於此經受持讀誦則為如來以佛智慧悉知是人悉見是人皆得成就無量無邊功德。

　　當來之世者如來滅後後五百歲濁惡之世邪法競起正法難行於此時中若有善男子善女人得遇此經從師稟受讀誦在心精進不妄依義修行悟入佛之知見則能成就阿耨菩提以是三世諸佛無不知之。

　　須菩(至)功德　因地而倒因地而起地向你道甚麼　頌曰。

　世間萬事不如常　　又不驚人又久長
　如常恰似秋風至　　無意涼人人自涼

　　新注　言未來世中若有受持讀誦者佛眼佛智悉能知見既行勝因必成妙果故曰成就無量無邊功德也。

　　○持經功德分第十五

　　受持讀誦自利利佗功德無邊不可稱量故受之以持經功德分。

　　須菩提若有善男子善女人初日分以恒河沙等身布施中日分復以恒河沙等身布施後日分亦以恒河沙等身布施如是無量百千萬億劫以身布施若復有人聞此經典信心不逆其福勝彼何況書寫受持讀誦為人解說。

　　佛說末法之時得聞此經信心不逆四相不生即是佛之知見此人功德勝前多劫捨身功德百千萬億不可譬喻一念聞經其福尚多何況更能書寫受持讀誦為人解說當知此人決定成就阿耨多羅三藐三菩提所以種種方便為說如是甚深經典俾離諸相得阿耨多羅三藐三菩提所得福德無有邊際蓋緣多劫捨身不了諸法本空心有能所未離眾生之見如能聞經悟道我人頓盡言下即佛將捨身有漏之福比持經無漏之慧實不可及故雖十方聚寶三世捨身不如持經四句偈注云心有能所四字一本云有能捨所捨心有元來未離眾生之見此解意又分明故兩存之。

　　須菩(至)解說　人天福報即不無佛法未夢見在　頌曰。

　初中後日發施心　　功德無邊算莫窮
　爭似信心心不立　　一拳打透太虗空

　　新注　初日分者寅卯辰時也中日分者巳午未時也後日分者申酉戌時也如是一日三時捨無量身歷無量劫而行布施世間固無此事然佛設此喻者以況聞經生信福德之勝何況書寫受持誦說者耶信力曰受念力曰持對文曰讀背文曰誦所謂書寫受持讀誦者自行也為人解說者化佗也。

　　須菩提以要言之是經有不可思議不可稱量無邊功德。

　　持經之人心無我所無我所故是佛心佛心功德無有邊際故言不可稱量。

　　如來為發大乘者說為發最上乘者說。

　　須菩(至)者何　如斬一握絲一斬一切斷　頌曰。

　一拳打倒化城關　　一脚踢飜玄妙塞
　南北東西信步行
　休覓大悲觀自在　　大乘說最上乘說
　一棒一條痕　　一掌一握血

　　若有人能受持讀誦廣為人說如來悉知是人悉見是人皆得成就不可量不可稱無有邊不可思議功德如是人等即為荷擔如來阿耨多羅三藐三菩提。

　　大乘者智慧廣大善能建立一切法最上乘者不見垢法可厭不見淨法可求不見眾生可度不見涅槃可證不作度眾生心不作不度眾生心是名最上乘亦名一切智亦名無生忍亦名大般若若有人發心求佛無上道聞此無相無為甚深之法即當信解受持為人解說令其深悟不生毀謗得大忍力大智慧力大方便力方能流通此經也上根之人聞此經典得深悟佛意持自心經見性究竟復起利佗之行能為人解說令諸學者自悟無相理得見本性如來成無上道當知說法之人所得功德無有邊際不可稱量聞經解義如教修行復能廣為人說令諸眾生得悟修行無相無著之行以能行此行有大智慧光明出離塵勞雖離塵勞不作離塵勞之念即得阿耨多羅三藐三菩提故名荷擔如來當知持經之人自有無量無邊不可思議功德。

　　若復(至)菩提　擘開大華手須是巨靈神　頌曰。

　堆山積岳來　　一一盡塵埃
　眼裏瞳人碧　　胸中氣若雷
　出邊沙塞靜　　入國貫英才
　一片寸心如大海　　波濤幾見去還來

　　何以故須菩提若樂小法者著我見人見眾生見壽者見即於此經不能聽受讀誦為人解說。

　　何名樂小法者為二乘聲聞人樂小果不發大心故即於如來深法不能受持讀誦菩人解說。

　　何以(至)解說　仁者見之謂之仁智者見之謂之智　頌曰。

　不學英雄不讀書　　波波伇役走長途
　娘生寶藏無心用　　甘作無知餓死夫

　　新注　此般若之體本絕言思其功德廣大不可得而稱量非樂小乘者所可得聞故曰為發大乘者說為發最上乘者說發大乘者元住大乘之人也發最上乘者初聞最妙大乘而能信解之人也如是之人修行此法則成就不可思議功德故能荷擔如來無上菩提彼小乘不能聽受讀誦為人解說為著此四見故也。

　　須菩提在在處處若有此經一切世間天人阿修羅所應供養當知此處則為是塔皆應恭敬作禮圍繞以諸華香而散其處。

　　若人口誦般若心行般若在在處處常行無為無相之行此人所在之處如有佛塔感得一切天人各持供養作禮恭敬與佛無異能受持經者是人心中自有世尊故云如佛塔庿當知所得福德無量無邊。

　　須菩(至)其處　鎮州蘿蔔雲門胡餅　頌曰。

　與君同步又同行　　起坐相將歲月長
　渴飲飢飡常對面　　不須迴首更思量

　　新注　塔為藏舍利之處若天人阿修羅固當敬事此般若經卷所在之處是真法身舍利寶塔可不敬乎。

　　○能淨業障分第十六

　　恒沙罪業一念消除果報不空豈經多劫故受之以能淨業障分。

　　復次須菩提若善男子善女人受持讀誦此經若為人輕賤是人先世罪業應墮惡道以今世人輕賤故先世罪業則為銷滅當得阿耨多羅三藐三菩提。

　　佛言持經之人各得一切天人恭敬供養為前生有重業障故今生雖得受持諸佛如來甚深經典常被人輕賤不得人恭敬供養自以受持經典故不起人我等相不問冤親常行恭敬心無惱恨蕩然無所計校念念常行般若波羅蜜行曾無退轉以能如是修行故得無量劫以至今生所有極惡罪障並能消滅又約理而言先世即是前念妄心今世即是後念覺心以後念覺心輕賤前念妄心妄不得住故云先世罪業即為消滅妄念既滅罪業不成即得菩提也。

　　復次(至)三菩提　不因一事不長一智　頌曰。

　讚不及毀不及　　若了一萬事畢
　無欠無餘若大虗　　為君題作波羅蜜

　　新注　持誦此經者人當恭敬而反被人輕賤者以宿罪業可招惡報由經力故轉重為輕被輕賤故其罪消滅當得無上佛果持經功德可謂大矣。

　　須菩提我念過去無量阿僧祗劫於然燈佛前得值八百四千萬億那由佗諸佛悉皆供養承事無空過者若復有人於後末世能受持讀誦此經所得功德於我所供養諸佛功德百分不及一千萬億分乃至算數譬喻所不能及。

　　供養恒沙諸佛施寶滿三千界捨身如微塵數種種福德不及持經一念悟無生理息希望心遠離眾生顛倒知見即到波羅蜜彼岸永出三塗證無餘涅槃也。

　　須菩(至)能及　功不浪施　頌曰。

　億千供佛福無邊　　爭似常將古教看
　白紙上邊書黑字　　請君開眼目前觀
　風寂寂兮水連連　　謝家人祗在魚船

　　新注　阿僧祗翻無數時那由佗者十億為洛叉十洛叉為俱胝十俱胝為那由佗如來於過去然燈佛前供養無數諸佛其功德可謂深且大矣乃言不及末世持經功德者何然持經能生理解得證菩提供佛雖感福報但是事相較以持經功德百千萬億分中不及一分者以此又言算數譬喻所不能及者蓋事相之福是可思議之法而般若妙智忘能所絕待對不可得而思議者也。

　　須菩提若善男子善女人於後末世有受持讀誦此經所得功德我若具說者或有人聞心則狂亂狐疑不信。

　　佛言末法眾生德薄垢重嫉妬彌深邪見熾盛於此時中如有善男子善女人受持讀誦此經圓成法相了無所得念念常行慈悲喜捨謙下柔和究竟成就無上菩提或有人不知如來正法常在不滅聞說如來滅後後五百歲有人能成就無相心行無相行得阿耨多羅三藐三菩提則必心生驚怖狐疑不信。

　　須菩提當知是經義不可思議果報亦不可思議。

　　是經義者即無著無相行也云不可思議者讚歎無著無相行能成就阿耨多羅三藐三菩提也。

　　須菩(至)思議　各各眉毛眼上橫　頌曰。

　良藥多苦忠言逆耳　　冷暖自知如魚飲水
　何須佗日待龍華　　今朝先授菩提記

　　新注　此經非大乘根器不能持誦而持誦所感功德豈常人可聞聞必狐疑不信故不具說蓋此經之義趣與其果報不可思議故也。

　　○究竟無我分第十七

　　本來無我安得有人為度彼人故權立我故受之以究竟無我分。

　　新注十一斷安住降伏存我疑　此疑從前諸文無我人等相而來也。

　　爾時須菩提白佛言世尊善男子善女人發阿耨多羅三藐三菩提心云何應住云何降伏其心。

　　新注　善現初問此善至是復問者何耶問辭雖同其意則別蓋所問不過住大乘降伏妄心而已初之問意但問能住能降之法此之問意若謂我能住我能降存此分別障於真證無住之道故又興此問也。

　　佛告須菩提善男子善女人發阿耨多羅三藐三菩提心者當生如是心我應滅度一切眾生滅度一切眾生已而無有一眾生實滅度者。

　　須菩提問佛如來滅後後五百歲若有人發阿耨多羅三藐三菩提心依何法而住如何降伏其心佛言當發度脫一切眾生心度脫一切眾生盡得成佛已不得見有一眾生是我滅度者何以故為除能所心除有眾生心亦除我見心也。

　　爾時(至)度者　有時因好月不覺過滄州　頌曰。

　若問云何住　　非中及有無
　頭無纖草蓋　　足不履閻浮
　細似隣虗㭊　　輕如蝶舞初
　眾生滅盡知無滅　　此是隨流大丈夫

　　何以故須菩提若菩薩有我相人相眾生相壽者相則非菩薩。

　　菩薩若見有眾生可度者即是我相有能度眾生心即是人相謂涅槃可求即是眾生相見有涅槃可證即是壽者相有此四相即非菩薩也。

　　所以者何須菩提實無有法發阿耨多羅三藐三菩提心者。

　　有法者我人等四法是也不除四法終不得菩提若言我發菩提心者亦是人我等法人我等法是煩惱根本。

　　何以(至)心者　少佗一分又爭得　頌曰。

　獨坐修然一室空　　更無南北與西東
　雖然不借陽和力　　爭奈桃華一樣紅

　　新注　此一節文意亦與前同但前是破情顯智所破之情即我人等四相粗執所顯之智即般若真智自此而下忘智顯理破我人等四相細執由此賢位漸入聖階矣。

　　新注十二斷佛因是有菩薩疑　此疑從第十一疑中實無有法發菩提心者而來。

　　須菩提於意云何如來於然燈佛所有法得阿耨多羅三藐三菩提不。

　　新注　由前云實無有法發菩提心者意謂無發心者則無菩薩若無菩薩云何釋迦於然燈佛所名曰善慧布髮掩泥行菩薩道得發記耶佛恐善現潛有此疑故舉以問。

　　不也世尊如我解佛所說義佛於然燈佛所無有法得阿耨多羅三藐三菩提。

　　新注　善現答意云善慧彼時都無所得離諸分別由悟無法故得授記。

　　佛言如是如是。

　　佛告須菩提我於師處不除四相得授記不須菩提深解無相之理故言不也善契佛意故佛言如是如是言是印可之辭也。

　　須菩(至)如是　若不同床睡爭知紙被穿　頌曰。

　打皷弄琵琶　　相逢兩會家
　君行楊柳岸　　我宿渡頭沙
　江上晚來初雨過　　數峯蒼翠接天霞

　　須菩提實無有法如來得阿耨多羅三藐三菩提須菩提若有法如來得阿耨多羅三藐三菩提者然燈佛則不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼。

　　須菩(至)牟尼　貧似范丹氣如項羽　頌曰。

　上無片瓦下無卓錐　　日來月往不知是誰
　噫

　　新注　善現既會法無所得佛然其說乃言如是如是既而又反覆告者要令善現知法無所得深契至理故得授記蓋如來所證妙果乃心地本具法門離諸名相無授受中而論授受者也。

　　新注十三斷無因則無佛疑　此疑從第十一二疑中而來。

　　何以故如來者即諸法如義。

　　佛言實無我人眾生壽者始得受菩提記我若有發菩提心然燈佛則不與我授記以實無所得然燈佛始與我授記此一段文總成須菩提無我義佛言諸法如義者諸法即是色聲香味觸法於此六塵中善能分別而本體湛然不染不著曾無變異如空不動圓通瑩徹歷劫常存是名諸法如義菩薩瓔珞經云毀譽不動是如來行入佛境界經云諸欲不染故敬禮無所觀。

　　何以(至)如義　住住動著則三十棒　頌曰。

　上是天兮下是地　　男是男兮女是女
　牧童撞著放牛兒　　大家齊唱囉囉哩
　是何曲調萬年歡

　　若有人言如來得阿耨多羅三藐三菩提須菩提實無有法佛得阿耨多羅三藐三菩提。

　　新注　何以故者徵起之辭也由前云實無有法得菩提果故受然燈之記遂疑既無佛果豈有佛法耶釋云如來者即諸法如義如者真如也不偽曰真不異曰如此真如體貫徹三世綿亘十方非空非有不變不遷名如來性若有所得即非佛菩提也。

　　須菩提如來所得阿耨多羅三藐三菩提於是中無實無虗。

　　佛言實無所得心而得菩提以所得心不生是故得菩提離此心外更無菩提可得故言無實也所得心寂滅一切智本有萬行悉圓備恒沙德性用無乏少故言無虗也。

　　若有(至)無虗　富嫌千口少貧恨一身多　頌曰。

　生涯如夢若浮雲　　活計都無絕六親
　留得一隻青白眼　　笑看無限往來人

　　是故如來說一切法皆是佛法。

　　是故(至)佛法　明明百草頭明明祖師意　頌曰。

　會造逡巡酒　　能開頃刻華
　琴彈碧玉調　　爐煉白硃砂
　幾般伎倆從何得　　須信風流出當家

　　須菩提所言一切法者即非一切法是故名一切法。

　　能於諸法心無取捨亦無能所熾然建立一切法而心常空寂故知一切法皆是佛法恐迷者貪著一切法為佛法為遣此病故言即非一切法心無能所寂而常照定慧齊行體用一致是故名一切法。

　　須菩(至)一切法　上大人丘乙己　頌曰。

　是法非法不是法　　死水藏龍活鱍鱍
　是心非心不是心　　逼塞虗空古到今
　祗是絕追尋
　無限埜雲風捲盡　　一輪孤月照天心

　　新注　所得者忘情而證也無實者非有為相也無虗者是真如體也然此真如非別有法即一切色等諸法離性離相名真如體唯佛與佛乃能證此故一切法皆是佛法真如之體雖不離於諸法然亦不可取著故云即非一切法是名一切法。

　　須菩提譬如人身長大須菩提言世尊如來說人身長大則為非大身是名大身。

　　如來說人身長大則為非大身者以顯一切眾生法身不二無有限量是名大身法身本無處所故言則非大身文以色身雖大內無智慧即非大身色身雖小內有智慧得名大身雖有智慧不能依行即非大身依教修行悟入諸佛無上智見心無能所限量是名大身也。

　　須菩(至)大身　喚作一物即不中　頌曰。

　天產英靈六尺軀　　能文能武善經書
　一朝識破娘生面　　方信閑名滿五湖

　　新注　上說如來所證真如之體徧一切處可謂長大矣又恐善現起長大之見故佛又說喻徵之曰譬如人身長大善現因喻有悟即曰非大身是名大身論云大身有二義一者徧一切處即法身二者功德大即報身此之二身皆離諸相故名為非相也。

　　新注十四斷無人度生嚴土疑　此疑同十二疑皆從十一疑中實無有法發心者而來。

　　須菩提菩薩亦如是若作是言我當滅度無量眾生則不名菩薩。

　　菩薩若言由我說法除得彼人煩惱即是法我若言我度得眾生即有我所雖度脫眾生心有能所我人不除不得名為菩薩熾然說種種方便化度眾生心無能所即是菩薩也。

　　何以故須菩提實無有法名為菩薩是故佛說一切法無我無人無眾生無壽者。

　　須菩(至)壽者　喚牛即牛呼馬即馬　頌曰。

　借婆衫子拜婆門　　禮數周旋已十分
　竹影掃堦塵不動　　月穿潭底水無痕

　　須菩提若菩薩作是言我當莊嚴佛土是不名菩薩何以故如來說莊嚴佛土者即非莊嚴是名莊嚴。

　　菩薩若言我能建立世界者即非菩薩雖然建立世界心有能所即非菩薩熾然建立世界能所心不生是名菩薩最勝妙定經云假使有人造得白銀精舍滿三千大千世界不如一念禪定心心有能所即非禪定能所不生是名禪定禪定即是清淨心也。

　　須菩提若菩薩通達無我法者如來說名真是菩薩。

　　於諸法相無所滯碍是名通達不作解法心是名無我法無我法者如來說名真是菩薩隨分行特亦得名為菩薩然未為真菩薩解行圓滿一切能所心盡方得名真是菩薩。

　　須菩(至)菩薩　寒即普天寒熱則普天熱　頌曰。

　有我元無我　　寒時燒軟火
　無心似有心　　半夜拾金針
　無心無我分明道　　不知道者是何人
　呵呵

　　新注　法界混然身土平等尚無佛道可成安有眾生可度是則起度生之心修習梵行淨佛國土即凡夫見不名菩薩畢竟起何等心名為菩薩能通達無我法者真菩薩也。

　　○一體同觀分第十八

　　一眼攝五眼一沙攝恒河沙一世界攝多世界一心攝若干心故受之以一體同觀分也。

　　新注十五斷諸佛不見諸法疑　此疑從第十四疑中而來。

　　須菩提於意云何如來有肉眼不如是世尊如來有肉眼須菩提於意云何如來有天眼不如是世尊如來有天眼須菩提於意云何如來有慧眼不如是世尊如來有慧眼須菩提於意云何如來有法眼不如是世尊如來有法眼須菩提於意云何如來有佛眼不如是世尊如來有佛眼。

　　一切人盡有五眼為迷所覆不能自見故佛教除却迷心即五眼開明念念修行般若波羅蜜法初除迷心名為第一肉眼見一切眾生皆有佛性起憐愍心是名為第二天眼癡心不生名為第三慧眼著法心除名為第四法眼細惑永盡圓明徧照名為第五佛眼又云見色身中有法身名為天眼見一切眾生各具般若性名為慧眼見性明徹能所永除一切佛法本來自備名為法眼見般若波羅蜜能生三世一切法名為佛眼。

　　須菩(至)佛眼　盡在眉毛下　頌曰。

　如來有五眼　　張三祗一雙
　一般分皂白　　的的別青黃
　其間些子誵訛處　　六月炎天下雪霜

　　須菩提於意云何恒河中所有沙佛說是沙不如是世尊如來說是沙須菩提於意云何如一恒河中所有沙有如是沙等恒河是諸恒河所有沙數佛世界如是寧為多不甚多世尊。

　　恒河者西國祗園精舍側近河如來說法指此河為喻佛說此河中沙一沙況一佛世界以為多不須菩提言甚多世尊佛舉此眾多國土者欲明其中所有眾生一一眾生皆有若許心數也。

　　佛告須菩提爾所國土中所有眾生若干種心如來悉知。

　　佛告(至)悉知　曾為蕩子偏憐客慣愛貪盃識醉人　頌曰。

　眼觀東南意在西北　　將謂猴白更有猴黑
　一切眾生一切心　　盡遂無窮聲與色
　喝

　　何以故如來說諸心皆為非心是名為心。

　　爾所國土中所有眾生一一眾生皆有若干差別心數心數雖多總名妄心識得妄心非心是名為心此心即是真心常心佛心般若波羅蜜心清淨菩提涅槃心。

　　何以(至)為心　病多諳藥性　頌曰。

　一波纔動萬波隨　　似蟻循環豈了期
　咄
　今日為君都割斷　　出身方號丈夫兒

　　所以者何須菩提過去心不可得現在心不可得未來心不可得。

　　過去心不可得者前念妄心瞥然已過追尋無有處所現在心不可得者真心無相憑何得見未來心不可得者本無可得習氣已盡更不復生了此三心皆不可得是名為佛。

　　所以(至)可得　低聲低聲真得鼻孔裏出氣　頌曰。

　三際求心心不見　　兩眼依前對兩眼
　不須遺劒尅舟尋　　雪月風光常見面

　　新注　前說不見彼是眾生不見我為菩薩不見淨佛國土如是則不見諸法名為諸佛如來然而如來具足五根豈都無所見耶五眼者肉眼天眼慧眼法眼佛眼古德偈曰天眼通非碍肉眼碍非通法眼唯觀俗諦慧眼了知空佛眼如千日照異體還同此之五眼通該十界而優劣有殊如經所說五眼皆如來所具者無非佛眼也恒沙世界一切眾生之心如來無不知見然眾生之心種種顛倒言非心者妄識本空也是名為心者真如不滅也所以者何者徵起非心所以而釋之三世心者虗妄生滅之心也求之皆不可得蓋過去已滅未來未至現在不住此即如來所知之心也。

金剛般若波羅蜜經註卷中


卍新纂大日本續藏經第 24 冊 No. 461 金剛經註


金剛般若波羅蜜經註卷下

　　○法界通化分第十九

　　遍周法界一化普通七寶福田寧如四句故受之以法界通化分。

　　新注十六斷福德例心顛倒疑　此疑從第十五疑中而來。

　　須菩提於意云何若有人滿三千大千世界七寶以用布施是人以是因緣得福多不如是世尊此人以是因緣得福甚多須菩提若福德有實如來不說得福德多以德福無故如來說得福德多。

　　七寶之福不能成就佛果菩提故言無也以其無量數限故名曰多如能超過即不說多也。

　　須菩(至)能多　由勝別勞心　頌曰。

　羅漢應供薄　　象身七寶珍
　雖然多濁富　　爭似少清貧
　罔象祇因無意得　　離婁失在有心親

　　新注　前說眾生心有住著是為顛倒然福由心造豈亦是顛倒若是何名善法耶恐潛此疑故佛斷之福德有實者住相布施成有漏因其福則寡福德無者離相布施成無漏因其福乃多是則不住於相心離顛倒所作之福無非善法也。

　　○離色離相分第二十

　　三身具足諸相圓成人法俱忘即非具足故受之以於離色離相分。

　　新注十七斷無為何有相好疑　此疑從第三之中無為得名而來。

　　須菩提於意云何佛可以具足色身見不不也世尊如來不應以具足色身見何以故如來說具足色身即非具足色身是名具足色身。

　　佛意恐眾生不見法身但見三十二相八十種好紫磨金耀以為如來真身為遣此迷故問須菩提佛可以具足色身見不三十二相即非具足色身內具三十二淨行是名具足色身淨行者即六波羅蜜是也於五根中修六波羅蜜於意根中定慧雙修是名具足色身徒愛如來三十二相內不行三十二淨行即非具足色身不愛如來色身能自持清淨行亦名得具足色身。

　　須菩提於意云何如來可以具足諸相見不不也世尊如來不應以具足諸相見何以故如來說諸相具足即非具足是名諸相具足。

　　如來者即無相法身是也非肉根所見慧眼乃能見之慧眼未明具足生我人等相以觀三十二相為如來者即不名為具足也慧眼明徹我人等相不生正智光明常照是名諸相具足三毒未泯言見如來真身者固無此理縱能見者秪是化身非真實無相之法身也。

　　須菩(至)具足　官不容針私通車馬　頌曰。

　請君仰面看虗空　　廓落無邊不見蹤
　若解轉身些子力　　頭頭物物總相逢

　　新注　上說諸佛所證乃無為法云何佛身有八十種好三十二相而可見耶為斷此疑故有此問善現乃會如來法身固非色身可見而未甞離於色相而不可見故云即非具足色身是名具足色身即非具足諸相是名具足諸相良由全法身無為之體起應身相好之用是故應身即是法身乃無相而相相而無相無見而見見而無見者也。

　　○非說所說分第二十一

　　終日談空不談一字若云有說謗如來故受之以非說所說分。

　　新注十八斷無身何以說法疑　此疑從第一疑中即非身相而來。

　　須菩提汝勿謂如來作是念我當有所說法莫作是念何以故若人言如來有所說法即為謗佛不能解我所說故。

　　須菩(至)說故　是即是大藏小藏從甚處得來　頌曰。

　有說皆成謗　　無言亦不容
　為君通一線　　日向嶺東紅

　　須菩提說法者無法可說是名說法。

　　凡夫說法心有所得故告須菩提如來說法心無所得凡夫作能解心說如來語默皆如所發言辭如響應聲任用無心不同凡夫作生滅心說若言如來說法心有生滅者即為謗佛維摩經云真說法者無說無示聽法者無聞無得了萬法空寂一切名言皆是假立於自空性中熾然建立一切言辭演說諸法無相無為開導迷人令見本性修證無上菩提。

　　須菩(至)說法　兔角杖龜毛拂　頌曰。

　多年石馬放毫光　　䥫牛哮吼入長江
　虗空一唱無蹤跡　　不覺潛身北斗藏
　且道是說法不是說法

　　新注　既云如來色身相好不可得見如何為人演說之耶然如來悲願深重隨感而應無說而說說即無說不達此意是為謗佛言無法可說是名說法者離性執已不妨稱性而說也。

　　爾時慧命須菩提白佛言世尊頗有眾生於未來世聞說是法生信心不。

　　新注　善現解空第一與般若空慧相應以慧為命故稱慧命前云身乃非身之身法乃非說而說身說俱妙難信難解所以有此疑問。

　　佛告須菩提彼非眾生非不眾生。

　　新注　眾生有聖有凡而凡夫眾生於此般若不能生信聖體眾生乃能信解言彼非眾生者非凡夫眾生也非不眾生者非不是聖體眾生也聖體眾生即大乘根器人豈可視為凡夫眾生不能生信尚恐善現未悟又自釋云。

　　何以故須菩提眾生眾生者如來說非眾生是名眾生。

　　靈幽法師加此慧命須菩提六十二字是長慶二年今見在濠州鐘离寺石碑上記六祖解在前故無解今亦存之。

　　爾時(至)眾生　火熱風動水濕地堅　頌曰。

　指鹿豈能成駿馬　　言鳥誰謂是翔鸞
　雖然不許纖毫異　　馬字驢名幾百般

　　新注　眾生眾生者言凡夫眾生也如來說非眾生是名眾生者言非是凡夫眾生是聖體眾生能生信解者。

　　○無法可得分第二十二

　　無上正智實無少法法無所得正偏歷然故受之以無法可得分。

　　新注十九斷無法如何修證疑　此疑從十二十三疑中而來。

　　須菩提白佛言世尊佛得阿耨多羅三藐三菩提為無所得耶佛言如是如是須菩提我於阿耨多羅三藐三菩提乃至無有少法可得是名阿耨多羅三藐三菩提。

　　須菩提言所得心盡即是菩提佛言如是如是我於菩提實無希求心亦無所得心以如是故得名阿耨多羅三藐三菩提。

　　須菩(至)菩提　求人不如自求己　頌曰。

　滴水生水信有之　　綠楊芳草色依依
　秋月春華無限事　　不妨閑聽鷓鴣啼

　　新注　前既云實無有法得無上正覺如何却有修證故疑而問之佛答有三一答無法可得二答平等為正覺三答正助修善成正覺初答如文可見。

　　○淨心行善分第二十三

　　一法存心情生高下淨心修善法何窮故受之以淨心行善分。

　　復次須菩提是法平等無有高下是名阿耨多羅三藐三菩提。

　　新注　二答平等為正覺也。

　　以無我無人無眾生無壽者修一切善法則得阿耨多羅三藐三菩提。

　　此菩提法者上至諸佛下至昆虫盡含種智與佛無異故言平等無有高下以菩提無二故但離四相修一切善法則得菩提若不離四相修一切善法轉增我人欲證解脫之心無由可了若離四相修一切善法解脫可期修一切善法者於一切法無有染著對一切境不動不搖於出世法不貪不著不愛於一切處常行方便隨順眾生使之歡喜信服為說正法令悟菩提如是始名修行故言修一切善法。

　　復次(至)菩提　山高海深日生月落　頌曰。

　僧是僧兮俗是俗　　喜則笑兮悲則哭
　若能於此善參詳　　六六從來三十六

　　須菩提所言善法者如來說即非善法是名善法。

　　修一切善法希望果報即非善法六度萬行熾然俱作心不望報是名善法。

　　須菩(至)善法　面上夾竹桃華肚裏侵天荊棘　頌曰。

　是惡非惡從善非善　　將逐符行兵隨印轉
　有時獨立妙香峯　　却來端坐閻羅殿
　見盡人間祇點頭　　大悲手眼多方便

　　新注　三答正助修善成正覺也正助者正謂正觀空四相也助謂緣助修一切善法也初答以無法可得為正覺者達妄即真也二以平等為正覺者法無高下也三以正助成正覺者離相修善也由離相故名為善法。

　　○福智無比分第二十四

　　施寶如山山非無盡大身妙智斯即寶山故受之以福智無比分。

　　新注二十斷所說無記非因疑　此疑從第十九中修善法而來。

　　須菩提若三千大千世界中所有諸須彌山王如是等七寶聚有人持用布施若人以此般若波羅蜜經乃至四句偈等受持讀誦為佗人說於前福德百分不及一百千萬億分乃至算數譬喻所不能及。

　　大鉄圍山高廣二百二十四萬里小鉄圍山高廣一百一十二萬里須彌山高廣三百三十六萬里以此名為三千大千世界就理而言即貪嗔癡妄念各具一千也如爾許山盡如須彌以況七寶數持用布施所得福德無量無邊終是有漏之因而無解脫之理摩訶般若波羅蜜多四句經文雖少依之修行即得成佛是知持經之福能令眾生證得菩提故不可比。

　　須菩(至)能及　千錐劄地不如鈍鍬一捺　頌曰。

　麒麟鸞鳳不成群　　璧璧寸珠那入市
　逐日之馬不競馳　　倚天長劒人難比
　乾坤不覆載　　劫火不能壞
　凜凜威光混大虗　　天上人間總不知
　噫

　　新注　前既云從修善法得菩提佛所說法不能得菩提耶蓋所說之法是無記故恐有此疑故佛舉大千世界中施七寶聚如須彌山之多且大較之持說四句功德百千萬億分中乃不及其一言無記者謂所說法離言說相也以離相故能作菩提之因故慈氏偈云雖言無記法而說是彼因彼即菩提也。

　　○化無所化分第二十五

　　化門建立未脫筌蹄以要言之實無所化故受之以化無所化分。

　　新注二十一斷平等云何度生疑　此疑從第十九疑中是法平等而來。

　　須菩提於意云何汝等勿謂如來作是念我當度眾生須菩提莫作是念何以故實無有眾生如來度者若有眾生如來度者如來則有我人眾生壽者。

　　須菩提意謂如來有度眾生心佛為遣須菩提如是疑心故言莫作是念一切眾生本自是佛若言如來度得眾生成佛即為妄語以妄語故即是我人眾生壽者此為遣我所心也夫一切眾生雖有佛性若不因諸佛說法無由自悟憑何修行得成佛道。

　　須菩(至)壽者　春蘭秋菊各自馨香　頌曰。

　生下東西七步行　　人人鼻直兩眉橫
　哆和悲喜皆相似　　那時誰更向尊堂
　還記得在麼

　　須菩提如來說有我者則非有我而凡夫之人以為有我須菩提凡夫者如來說即非凡夫是名凡夫。

　　如來說有我者是自性清淨常樂我淨之我不同凡夫貪嗔無明虗妄不實之我故言凡夫之人以為有我有我人者即是凡夫我人不生即非凡夫心有生滅即是凡夫心無生滅即非凡夫不悟般若波羅蜜多即是凡夫若悟般若波羅蜜多即非凡夫心有能所即是凡夫心無能所即非凡夫。

　　須菩(至)凡夫　前念眾生後念佛佛與眾生是何物　頌曰。

　不現三頭六臂　　却能拈匙放筯
　有時醉酒罵人　　忽爾燒香作禮
　手把破砂盆　　身披羅綿綺
　做摸打樣百千般　　驀鼻牽來我是你

　　新注　既云是法平等無有高下云何如來却度眾生故偈曰平等真法界佛不度眾生以各共彼陰不離於法界各即眾生假名也陰即五陰實法也此假名實法皆即法界故云即不離於法界既即法界凡聖一如豈有眾生可度故云佛不度眾生如來若謂我為能度眾生為所度此則著於四相由離四相則非度而度度而非度則是如來說有我者真我也則非有我者非妄我也若凡夫之我是我執也非凡夫者論云非生謂不生聖人法即毛道凡夫也。

　　○法身非相分第二十六

　　色見聲求是行邪道於慈妙契獨露真常故受之以法身非相分。

　　新注二十二斷以相比知真佛疑　此疑從第十七疑中如來不應以色身諸相而來。

　　須菩提於意云何可以三十二相觀如來不須菩提言如是如是以三十二相觀如來。

　　須菩(至)如來　錯　頌曰。

　泥塑木雕縑彩畵　　堆青抹綠更粧金
　若將此是如來相　　笑殺南無觀世音

　　佛言須菩提若以三十二相觀如來者轉輪聖王則是如來須菩提白佛言世尊如我解佛所說義不應以三十二相觀如來。

　　世尊大慈恐須菩提執相之病未除故作此問須菩提未知佛意乃言如是如是之言早是迷心更言以三十二相觀如來又是一重迷心離真轉遠故如來為說除彼迷心若以三十二相觀如來者轉輪聖王即是如來轉輪聖王雖有三十二相豈得同如來世尊引此言者以遣須菩提執相之病令其所悟深徹須菩提被問迷心頓釋故云如我解佛所說義不應以三十二相觀如來須菩提是大阿羅漢所悟甚深得方便不生迷路以冀世尊除遣細惑令後世眾生所見不謬也。

　　佛言(至)如來　錯　頌曰。

　有相身中無相身　　金香爐下鉄崑崙
　頭頭盡是吾家物　　何必靈山問世尊
　如王秉劒

　　爾時世尊而說偈言若以色見我以音聲求我是人行邪道不能見如來。

　　若以兩字是發語之端色者相也見者識也我者是一切眾生身中自性清淨無為無相真常之體不可高聲念佛而得成就念須正念分明方得悟解若以色聲求之不可見也是知於相中觀佛聲中求法心有生滅不悟如來矣。

　　爾時(至)能見如來　直饒不作聲求色見亦未見如來在且道如何得見不審不審　頌曰。

　見色聞聲世本常　　一重雪上一重霜
　君如要見黃龍老　　走入摩耶腹內藏
　噫此語三十年後擲地金聲在

　　新注　三十二相者應身相也觀如來者觀法身如來問意謂可於應身相好中觀見法身不善現乃知應身相好從法身流出若見相好即見法身故答云如是如是佛又恐善現於應身取著不達法體故又以輪王即如來為難而善現解佛難意故云不可以三十二相觀如來也既而佛乃說偈以證之法身之體固不離於聲色但凡夫墮於聞見是行邪道不能見於如來也。

　　○無斷無滅分第二十七

　　相而無相空而且不空亘古亘今孰云斷滅故受之以無斷無滅分。

　　新注二十三斷佛果非關福相疑　此疑從第二十二疑中而來。

　　須菩提汝若作是念如來不以具足相故得阿耨多羅三藐三菩提須菩提莫作是念如來不以具足相故得阿耨多羅三藐三菩提須菩提汝若作是念發阿耨多羅三藐三菩提心者說諸法斷滅相莫作是念何以故發阿耨多羅三藐三菩提心者於法不說斷滅相。

　　須菩提聞說真身離相便謂不修三十二淨行而得菩提佛語須菩提莫言如來不修三十二淨行而得菩提汝若言不修三十二淨行得阿耨菩提者即是斷佛種性無有是處。

　　須菩(至)滅相　剪不齊兮理還亂拽起頭來割不斷　頌曰。

　不知誰解巧安挑　　揑聚依前又放開
　莫謂如來成斷滅　　一聲還續一聲來

　　新注　上明如來所證菩提不從福德而致是則菩薩所修福德不成菩提之因亦不克果報耶為斷此疑故告之曰莫作是念如來不以具足相而得菩提具足相即福德相也蓋大乘所修福德之因所得福德之果但離取著之相不因小乘斷滅之見故曰於法不說斷滅相也下又說喻以告。

　　○不受不貪分第二十八

　　大心成忍本自無貪世福甚多云何有受故受之以不受不貪分。

　　須菩提若菩薩以滿恒河沙等世界七寶持用布施若復有人知一切法無我得成於忍此菩薩勝前菩薩所得功德。

　　須菩(至)功德　耳聽如聾口說如噁　頌曰。

　馬下人因馬上君　　有高有下有疎親
　一朝馬死人歸去　　親者如同陌路人
　祇是舊時人改却舊時行履處

　　須菩提以諸菩薩不受福德故須菩提白佛言世尊云何菩薩不受福德須菩提菩薩所作福德不應貪著是故說不受福德。

　　通達一切法無能所心是名為忍此人所得福德勝前七寶福菩薩所作福德不為自己意在利益一切眾生故言不受福德。

　　何以(至)福德　裙無腰袴無口　頌曰。

　似水如雲一夢身　　不知此外更何親
　箇中不許容佗物　　分付黃梅路上人

　　新注　假使有人以無量世界七寶行施心有所著所感之福則成有漏心若離著即成無漏故云若有人知一切法無我得成於忍無我者無人法二執也忍即無生法忍初住菩薩所證也既得無生法忍則與彼住相行施者不同故云勝前菩薩所得福德言不受福德者不受有漏福德也善現又疑既不受福報云何能獲無生法忍須知有漏果報則不應受無漏果報則受而不取取謂取著故云菩薩所作福德不應貪著也。

　　○威儀寂靜分第二十九

　　去來坐臥無不如如故受之以威儀寂靜分。

　　新注二十四斷化身出現受福疑　此疑從二十三疑中不受福德而來。

　　須菩提若有人言如來若來若去若坐若臥是人不解我所說義何以故如來者無所從來亦無所去故名如來。

　　如來非來非不來非去非不去非坐非不坐非臥非不臥行住坐臥四威儀中常在空寂即是如來也。

　　須菩(至)如來　山門頭合掌佛殿裏燒香　頌曰。

　衲捲秋雲去復來　　幾迴南岳與天台
　寒山拾得相逢笑
　且道笑箇甚麼　　笑道同行步不擡

　　新注　有去來坐臥者乃如來應身也無來無去者法身也然如來昔行菩薩道時不受福報云何至果有去來坐臥之相使諸眾生供養獲福恐有此疑故告以釋之良以如來法身如如不動所有動作乃應身耳。

　　○一合相理分第三十

　　信心不斷斯即微塵信寶徧充是名世界界塵一合法爾如然故受之以一合相理分。

　　新注二十五斷法身化身一異疑　此疑從二十四二十三二十二疑中而來。

　　須菩提若善男子善女人以三千大千世界碎為微塵於意云何是微塵眾寧為多不世尊。

　　須菩(至)世尊　若不入水爭見長人　頌曰。

　一塵纔起翳虗空　　碎抹三千數莫窮
　野老不能收拾得　　任教隨雨又隨風

　　新注　上明應身去來是異法身無去來是一佛恐善現有一異之見故說喻以釋之釋中初舉世界微塵一異斷疑次舉言說我法離見初釋中文有三科一標界塵一異以顯無性言世界者喻法身也微塵者喻應身也世界一也微塵異也碎界作塵塵無異性合塵為界界無一性喻全法起應應無異性全應即法法無一性故偈云去來化身佛法身常不動於是法界處非一亦非異然如來體用互融所以能一能異非一非異自在無碍者由煩惱淨盡故也。

　　何以故若是微塵眾實有者佛則不說是微塵眾所以者何佛說微塵眾即非微塵眾是名微塵眾。

　　佛說三千大千世界以喻一切眾生性上微塵之數如三千大千世界中所有微塵一切眾生性上妄念微塵即非微塵聞經悟道覺慧常照趣向菩提念念不住常在清淨如是清淨微塵是名微塵眾新注　此釋微塵喻應身無異性若知碎世界作微塵全微塵是即世界則世界之與塵皆無實性故曰即非微塵是名微塵得此喻意則應身是全法之應何異性之有哉也。

　　世尊如來所說三千大千世界則非世界是名世界。

　　三千者約理而言則貪嗔癡妄念各具一千數也心為善惡之本能作凡作聖其動靜不可測度廣大無邊故名大千世界。

　　何以故若世界實有者則是一合相如來說一合相則非一合相是名一合相。

　　心中明了莫過悲智二生由此二法而得菩提說一合相者心有所得故即非一合相心無所得是名一合相一合相者不壞假名而談實相。

　　須菩提一合相者即是不可說但凡夫之人貪著其事。

　　由悲智二法成就佛果菩提說不可盡妙不可言凡夫之人貪著文字事業不行悲智二法若不行悲智二法而求無上菩提何由可得。

　　須菩(至)其事　揑聚放開兵隨印轉　頌曰。

　渾崙成兩片　　擘破却團圓
　細嚼莫空碎　　方知滋味全

　　新注　此釋世界喻法身無一性前以世界是一喻法身是一世界若定是一世尊何故說三千大千世界是則世界實性了不可得故云則非世界是名世界言一合相者乃眾塵和合為一世界言非一合相者非性執之一合乃離性一合故云是名一合相此一合相不可思議而凡夫不了自生著耳良以即應是法法叵得何一性之有哉。

　　○知見不生分第三十一

　　四見俱非是名四見故受之以知見不生分。

　　須菩提若人言佛說我見人見眾生見壽者見須菩提於意云何是人解我所說義不世尊是人不解如來所說義何以故世尊說我見人見眾生見壽者見即非我見人見眾生見壽者見是名我見人見眾生見壽者見。

　　如來說此經者令一切眾生自悟般若智慧自修行菩提果凡夫人不解佛意便謂如來說我人等見不知如來說甚深無相無為般若波羅蜜法如來所說我人等見不同凡夫我人等見如來說一切眾生皆有佛性是真我見說一切眾生有無漏智性本自具足是人見說一切眾生性本自無煩惱是眾生見說一切眾生性本不生不滅是壽者見。

　　新注　此明離我法二見初離我見夫我見者有真我之見有妄我之見妄我見者虗妄分別眾生見也真我見者遠離執著如來見也既離執著示有我見人見眾生見壽者見此不見而見在迷眾生以為如來實有四見故云不解如來所說義也善現既解如來所說義即知四見皆非虗妄分別是真我之見故云是名我見人見眾生見壽者見也。

　　須菩提發阿耨多羅三藐三菩提心者於一切法應如是知如是見如是信解不生法相須菩提所言法相者如來說即非法相是名法相。

　　發菩提心者應見一切眾生皆有佛性應見一切眾生無漏種智本自具足應信一切眾生自性本無生滅雖行一切智慧方便接物利生不作能所之心口設無相法而心有能所即非法相口說無相法心行無相行而能所心滅是名法相也。

　　須菩提若人言(至)是名法相　飯來開口睡來合眼　頌曰。

　千尺絲綸直下垂　　一波纔動萬波隨
　夜靜水寒魚不食　　滿船空載月明歸

　　新注　次離法見夫如來說法要令眾生發菩提心修行契理故聞如來所說當如法受持乃告善現當如是知見信解不生法相不生法相者不於法取著也法本離相如來稱性而說故云即非法相是名法相此一段文雖正釋離於法執亦是總結降住正行由經初善現請問若人發無上菩提者應云何住降伏其心如來答云應如是住如是降伏其心故今結云發菩提心者於一切法如是知見信解此結如是住也不生法相此結降伏妄心也。

　　○應化非真分第三十二

　　一念發心獲福亦爾應身化物豈得已哉真佛流通於事畢矣故受之以應化非身分。

　　新注二十六斷化身說法無福疑　此疑從二十五疑中而來。

　　須菩提若有人以滿無量阿僧祇世界七寶持用布施若有善男子善女人發菩薩心者持於此經乃至四句偈等受持讀誦為人演說其福勝彼云何為人演說。

　　須菩(至)演說　要說有何難即今便請諦聽諦聽　頌曰。

　行住坐臥是非人我　　忽喜忽嗔不離這箇
　祇這箇驀面唾
　平生肝膽一時傾　　四句妙門都說破

　　不取於相如如不動。

　　七寶福雖多不如有人發菩提心受持此經四句為人演說其福勝彼百千萬億不可譬喻說法善巧方便觀根應量種種隨宜是名為人演說所聽法人有種種相貌不等不得作分別之心但了空寂如如之心無所得心無勝負心無希望心無生滅心是名如如不動也。

　　不取於相如如不動　末後一句始到牢關直得三世諸佛四目相觀六代祖師退身有分可謂是江河徹凍水泄不通極目荊榛難為措足到這裏添一絲毫如眼中著刺減一絲毫似肉上剜瘡非為坐斷要津蓋為識法者恐雖然恁麼佛法只如此便見陸地平沈豈有燈燈續焰川上坐今日不免向虎口中奪食獰龍頷下穿珠豁開先聖妙門後學進身有路放開一線又且何妨語則全彰法體默則獨露真常動則隻鶴片雲靜則安山列岳舉一步如象王迴顧退一步若獅子嚬呻法王法令當行便能於法自在祇如末後一句又作麼生道還委悉麼雲在嶺頭閑不徹水流㵎下太忙生　頌曰。

　得優游處且優游　　雲自高飛水自流
　祇見黑風飜大浪　　未聞沉却釣魚舟

　　新注　此段文有三節初以無量阿僧祇世界七寶布施是假喻也自若善男子以下明持說福勝自云何為人演說以下是釋福勝所以據經文但明持說功德而論乃謂化佛說法有無量功德者蓋化佛是說經教主持說是弘經之人然所弘之經是佛所說佛之所說離言說相而弘經之人若能離著其福亦能勝彼也如如者法身理也化身既即法身則無去來故云如如不動。

　　新注　二十七斷入寂如何說法疑　此疑從第二十六疑中演說與不動而來。

　　何以故。

　　新注　上言如如不動則佛常住世間為眾生說法何故言如來入涅槃耶恐有此疑故說偈以釋云。

　　一切有為法如夢幻泡影如露亦如電應作如是觀。

　　夢者是妄身幻者妄念泡者是煩惱影者業障夢幻泡影業是名有為法真實離名相悟者無諸業。

　　何以(至)如是觀　行船盡在把櫓人　頌曰。

　水中捉月鏡裏尋頭　　刻舟求劒騎牛覓牛
　空華陽焰夢幻浮漚　　一筆句下要休便休
　巴歌杜酒村田樂　　不風流處自風流

　　新注　一切有為法者一切世間生滅之法也佛生人中示同生滅亦屬有為無常之法無常之法虗假不實故以夢幻泡影露電六種為喻應作如是觀者觀即般若妙智以此妙智觀有為法如夢幻等能觀既是妙智所觀無非妙境妙境者一境三諦也妙智者一心三觀也三觀者空假中也三諦者真俗中也即觀有為之法離性離相之謂空無法不具之謂假非空非假之謂中諦者審實不虗之謂全諦發觀以觀照諦諦既即一而三觀豈前後而照故云如是觀也能如是觀乃了化身即法身無常即常也雖即法身不碍涅槃常即無常也良以如來究竟非常非無常之旨故所以能常能無常也是則終日涅槃終日說法不住有為不住無為不可得而思議者也一經始末皆稱如是始云如是住如是降伏心中間節節云如是至此又云如是觀論乃釋云妙智正觀故知妙智寔一經之宗也正宗竟。

　　佛說是經已長老須菩提及諸比丘比丘尼優婆塞優婆夷一切世間天人阿修羅聞佛所說皆大歡喜信受奉行。

　　佛說(至)奉行　三十年後莫教忘却老僧不知誰是知恩者呵呵將謂無人　頌曰。

　飢得食渴得漿　　病得瘥熱得凉
　貧人遇寶嬰子見娘　　飄舟到岸孤客皈鄉
　旱逢甘澤國有忠良　　四夷拱手八表來降
　頭頭總是物物全彰　　古今凡聖地獄天堂
　東西南北不用思量
　利塵沙界諸群品　　盡入金剛大道場

　　新注　此流通分也流通般若使之不壅利益後世眾生也天親偈云佛說希有總持法不可稱量深句義從尊者聞及廣說回此福德施群生。

　　金剛般若波羅蜜經

　　金剛(至)蜜經　崇奉三寶弟子陳友諒窒湯氏五娘男改過善來家眷算敬重楮毫書寫最上乘經命工刊梓施入徐林獨坦東際菴印行上答四恩下資三有普願一切有情俱明般若之因盡入金剛之地　伏冀　莊嚴先所生考君千五監務注公先妣閔氏百三娘子及累世冤親仗此良因齊登佛域者也。

　　補闕真言

　　南無喝羅怛那哆囉夜耶佉羅佉羅摩囉摩囉虎囉吽賀賀蘇怛拏吽潑抹拏婆婆訶

金剛般若波羅蜜經註卷下(終)

　　金剛經義一卷

　　宋　可觀注


