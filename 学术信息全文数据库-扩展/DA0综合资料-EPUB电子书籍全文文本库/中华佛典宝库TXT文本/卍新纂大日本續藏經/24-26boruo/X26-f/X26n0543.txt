卍新纂大日本續藏經第 26 冊 No. 543 般若心經提綱


　　No. 543

心經提綱

　　明　李卓吾　撰

　　心經者。佛說心之徑要也。心本無有。而世人妄以為有。亦無無。而學者執以為無。有無分而能所立。是自罣礙也。自恐怖也。自顛倒也。安得自在。獨不觀於自在菩薩乎。彼其智慧行深。既到自在彼岸矣。斯時也。自然照見色受想行識五蘊皆空。本無生死可得。故能出離生死苦海。而度脫一切苦厄焉。此一經之總要也。下文重重說破皆以明此。故遂呼而告之曰。舍利子。勿謂吾說空便即著空也。如我說色不異於空也。如我說空不異於色也。然但言不異。猶是二物有對。雖復合而為一。猶存一也。其實我所說色。即是說空。色之外無空矣。我所說空。即是說色。空之外無色矣。非但無色。而亦無空。此真空也。故又呼而告之曰。舍利子。是諸法空相。無空可名。何況更有生滅垢淨增減名相。是故。色本不生。空本不滅。說色非垢。說空非淨。在色不增。在空不減。非億之也。空中原無是耳。是故五蘊皆空。無色受想行識也。六根皆空。無眼耳鼻舌身意也。六塵皆空。無色聲香味觸法也。十八界皆空。無眼界乃至無意識界也。以至生老病死。明與無明。四諦智證等皆無所得。此自在菩薩智慧觀照到無所得之彼岸也如此。所得既無。自然無罣礙恐怖與夫顛倒夢想矣。現視生死。而究竟涅槃矣。豈惟菩薩。雖過去現在未來三世諸佛。亦以此智慧。得到彼岸。共成無上正等正覺焉耳。則信乎盡大地眾生。無有不是佛者。乃知此真空妙智。是大神呪。是大明呪。是無上呪。是無等等呪。能出離生死苦海。度脫一切苦厄。真實不虗也。然則空之難言也久矣。執色者泥色。說空者滯空。及至兩無所依。則又一切撥無因果。不信經中分明讚嘆。空即是色。更有何空。色即是空。更有何色。無空無色。尚何有有有無於我罣礙。而不得自在耶。然則觀者。但以自家智慧。時常觀照。則彼岸當自得之矣。菩薩豈異人哉。但能一觀照之焉耳。人人皆菩薩。而不自見也。故言菩薩。則人人一矣。無聖愚也。言三世諸佛。則古今一矣。無先後也。奈之何可使由而不可使知者眾也。可使知。則為菩薩。不可使知。則為凡民。為禽獸。為木石。卒歸於泯泯爾矣。

心經提綱(終)


