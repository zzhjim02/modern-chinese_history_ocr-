卍新纂大日本續藏經第 26 冊 No. 519 仁王經疏法衡鈔


　　No. 519

仁王護國般若經疏法衡抄卷第一

　　譯經證義講經律論廣演大師遇榮　集

　　夫以般若宏廣經旨幽深古造疏以釋經今述抄而贊疏釋此經疏大分為三初釋疏題目二彰造疏人三釋疏本文疏題分二初釋一部之總名後釋此卷之別目總名分二初離釋後合釋離釋分二初辨所釋經題後辨能釋疏字且經題者梵語磨努產捺囉䟦囉囉瑟咤囉般囉枳穰(二合)波囉弭多素呾纜華言仁王護國慧到彼岸經今取文詞穩順諸教共談所以華梵相兼仍存訛略故云仁王護國般若波羅蜜多經釋此分二初離釋後合釋離釋分二初辨所詮十字後辨能詮經字所詮分二初離釋後合釋離釋分二初明能請之人後明所請之法且能請人者謂仁王也周禮云仁有六德鄭氏注云愛人及物曰仁上下相親曰仁貴賢親親曰仁殺身成人曰仁仁者忍也善惡含忍曰仁好生惡殺曰仁韓詩云王者往也天下往之善養人也故人尊之善辨理也故人安之善悅人也故人親之善粉飾人也故人樂之具此四德而天下往謂之王矣又仁者賢也仁慈慧悟具賢德故王者主也威德臨民獨尊勝故正理論說劫初之時為分香稻共立田主三曼多王(此云共許王也)眾許此人有賢德故所收香稻六分之一以奉於王請治不平為田農之主也亦名人王人民之主獨尊勝故亦名天子金光明偈云雖生在人世尊勝故名天由諸天護持亦名為天子波斯匿等諸大國王久修福慧具仁賢德故名仁王王有仁德名曰仁王分有財釋王行仁行是仁之王名曰仁王依主釋也第二所請法者謂護國般若波羅蜜多釋此分二初離釋後合釋離釋分二初明般若到岸通名後明護國此經別用且初文者般若慧義鑒照理事有簡擇故般若有五一者實相般若謂真如理而與般若為實性故名為般若故下文云法性不住色不住非色受想行識乃至法空人空皆名般若二者觀照般若謂清淨慧觀照性相真俗諦故故下文云以甚深般若照見諸法一切皆空乃至體相平等名一切智智皆名般若三者文字般若謂能詮教詮般若故亦名般若故下文云般若波羅蜜多文字章句百佛千佛百千萬億一切諸佛而共同說十二分教皆名般若四者眷屬般若謂六度萬行玅慧相應助般若故亦名般若故下文云菩薩摩訶薩依五忍法以為修行乃至三賢十地一切玅行皆名般若五者境界般若謂二諦三性等般若境故亦名般若二諦品等廣明其相此經一部上下文義皆顯般若故以般若為經總題慈恩心經疏中釋五般若云福慧俱修空有齊照尋詮會旨究理解生慧性慧資皆名般若能除障習證法真空眾德之尊萬行之導強獨名慧攝一切法皆名般若即瑜伽云諸法同體巧相集成名集成方便以智以識攝一切法故意云攝一切法令同一體蓋以巧相所集成故即巧相集成是方便義巧相有三一文巧相其語巧玅文言峭麗巧玅相故二義巧相以巧玅義顯諸法故三事巧相如彩𦘕等巧玅相故此義巧相略有二門謂智與識且以智為門攝一切法者智性智相智因智伴智境體即是前五種般若約義巧便攝一切法令同一體皆名為智是謂巧相集成方便以識為門攝一切法者八識心王識自性故五十一心所識相應故十一種色識所變故二十四不相應行識分位故六種無為識實性故以此五種攝一切法皆名為識是謂巧相集成方便二門意者因位識強立於識門果位智強立於智門故此般若攝一切法波羅者彼岸義古說有二謂菩提涅槃慈恩說五一所知二教三理四行五果蜜多者離義到義總此意云由行般若離諸障染境盡有無解窮六藏義洞真俗業備二因覺滿寂圓斯昇彼岸體用兼舉故立此名能到般若從所到岸以彰其名波羅之蜜多名波羅蜜多依主釋也般若體義通於因果因位般若分離障染分到彼岸果位般若全離障染究竟到岸般若即波羅蜜多名般若波羅蜜多持業釋也依唯識論所修諸行具七最勝方可得名波羅蜜多隨闕一種非到彼岸在於初劫名波羅蜜多在第二劫名近波羅蜜多在第三劫名大波羅蜜多佛果位中更無異稱今包因果故舉通名五種般若通教理行果謂依教詮理依理起行依行得果皆般若故詮旨分別通教及理因果分別通因及果福智分別通福及智覺寂分別通滅道諦菩提涅槃二利分別通於二種自利利他又由行者修習般若通於二智根本後得觀於二理生空法空斷於二障煩惱所知息於二死分段變易證於二果菩提涅槃圓於二滅無餘無住所以立此般若名者六波羅蜜多經第一卷云諸佛世尊以八萬四千法門調伏有緣眾生攝為五分若有眾生樂修靜慮威儀分別性相如次為說契經調伏對法若樂修習大乘真實智慧離於我法執著分別而為彼說般若波羅蜜多若不能持三藏般若造重罪等種種不善欲令消滅悟於涅槃為說陀羅尼於此經意正是第四樂修智慧離我法執為說般若令離我法契無相故兼餘四分也後明護國此經別用者國者邦域依止之義理土事土凡聖依止王臣化治安身統王目之為國護者加衛覆攝之義般若威德而加衛之而覆攝之灾害不生禍亂不作人天歡慶龍鬼施恩般若興而不墜賢聖護而國安法藉人以弘宣人由法而建國般若勝用其在斯乎然此護國而有內護外護且內護者如下文云佛告波斯匿王吾今先為諸菩薩說護佛果護十地行護化眾生外護者如世尊言諸大國王諦聽諦聽我為汝等說護國法一切國土若欲亂時有諸灾難賊來破壞汝等諸王應當受持讀誦此般若波羅蜜多嚴飾道場置百佛像百菩薩像百師子座請百法師解說此經乃至若王大臣及四部眾聽受讀誦如法修行灾難即滅廣如下文能護名護是國之護名為護國所護名護護即是國名為護國第二合釋所請法者此通二釋若依護國依主釋者顯此般若而能衛護諸國土故護國即般若名護國般若波羅蜜多攝用歸體持業釋也若依護國持業釋者能護般若從所護國以彰其名護國之般若名護國般若波羅蜜多依主釋也(收科可知)第二合釋所詮十字者所請之法從能請人以彰其名仁王之護國般若名仁王護國般若波羅蜜多依主釋也(收科可知)第二辨能詮經字者天親解云謂能貫穿依故相故法故義故說名為經謂於是處由此為此而有所說名之為依真俗諦相名之為相善巧等法名之為法隨密意等以說諸法名之為義具此四義故名為經然此經體總以聲名句文四法為性由此四法能詮義故又瑜伽云經體有二一文二義文之一法進攝名句退攝於聲雖言文義具攝聲名句文及所詮義五法為體餘如下釋(收科可知)第二合釋經題者上之十字皆是所詮文字般若亦是經中所詮顯故能詮之經從彼所詮以彰其名仁王護國般若波羅蜜多之經依主釋也又以教論攝五般若文字能詮餘四所詮依瑜伽論經通教理仁王護國般若波羅蜜多即經持業釋也(收科可知)第二辨能釋疏字者疏猶記也纂錄之義纂錄諸教相應文義釋經意故又疏者疏(平聲)也分也決也疏通文義分別旨趣決擇性相故名為疏即以疏主聲名句文及所詮義五法為體瑜伽論說菩薩造論釋經有四意五喻造疏釋經意趣亦爾且四意者一嚴顯佛經莊嚴聖教顯深意故二摧邪顯正令解經義邪心不生故三令法久住演教利他法不滅故四佛種不斷令解義者修行成佛故言五喻者一如見華蘤見雖生喜不如開敷見經雖喜不如得疏開示道理二如見他財見雖生喜不如攝為己有三如見家書見雖生喜不如開之知其吉事四如見金鋌見雖生喜不如鍛為器物得其受用五如飢遇美饍見雖生喜不如飡之得疏釋經隨文可知(收科可知)第二合釋疏題者造疏本為釋經文故故能釋疏從所釋經以彰其名仁王護國般若波羅蜜多經之疏依主釋也第二釋此卷之別目者謂卷第一卷者行布規矩之義目於文字然此文字墨等書之從因果說意取聲名句文而為體也聲等為因方有字故文字為因引聲等故又卷者捲舒之義貝葉紙等而為體也若唯文字而無紙等文字散滅若唯紙等而無文字則非聖教由是能依文字所依紙等互相依藉捲舒規矩目之為卷第一者初首之義一部六卷此軸標初故名第一卷體即第一名卷第一元唯三卷後人開成六卷也。

　　【疏】青龍寺翻經講論沙門良賁奉賁述者彰造疏人也其青龍寺在長安城東南隅也青龍寺記云昔隋朝時創置長安以於城南本是戰場聚骨於此帝曰以此處是國家青龍之首多諸墳墓有子孫親戚者令移葬之其中無親戚者官與移之去城東南約七里餘穿坑埋之後有鬼哭之聲有司聞奏有勑令於埋骨之處與置其寺號靈感焉後至唐太宗皇帝女城陽公主有疾請蘇州僧法朗持念觀音神呪而獲疾愈公主上請所廢靈感寺地可以置寺以答聖恩至高宗大帝龍朔二年勑旨宜令依舊置寺改名觀音寺後至中宗皇帝以寺標青龍之崗於神龍二年改為青龍寺焉寺者嗣也司也治事者相嗣續於此司也漢書云後漢第二主孝明皇帝夜夢金人身長丈六乘空西來遂問朝臣傅毅奏曰准周異記竺乾有大聖人出現滿一千年後有聲教流於此國陛下所夢必是此焉帝遣王導等一十八人西迎佛教至大月支國逢摩騰竺法蘭二僧持四十二章經梵本釋迦形相等初來權止鴻臚寺永平七年乙丑歲(或云甲子歲也)西迎至十年戊辰歲十二月三十日迴屆洛陽明帝喜悅別創堂殿安之二僧移入別居不忘其本遂標寺號又以白馬䭾經至此而死建塔於寺中因名白馬寺焉僧史略云至後魏太武帝始光元年創立伽藍名為招提隋煬帝大業年中改為道場至唐復為寺也西天名僧伽藍摩此云眾園是出家眾所住園故翻經者律論是經中一分之義契經具攝三藏義故但言翻經也翻者倒也倒西天語傳授此方謂之翻譯沙門者具正應云沙迦懣曩此云息惡息除諸惡故亦名勤息勤修眾善息不善故法華疏云沙門息義以得法故暫爾寧息亦息惡也正言室羅摩拏或云室摩那拏此云功勞精修道業有功勞故今存不正復略梵語故名沙門沙門有四如常可知良賁者疏主名也賁(彼義切)疏主是河中邑縣人也俗姓郭氏法名良賁家承官官闕而不錄艸歲出家長而獨德講仁王經唯識因明論善內外學住青龍安國等寺名望當時緇素仰重曾為代宗皇帝授菩薩戒不空三藏翻諸經論七十七部內四十餘本疏主筆受并潤文也於永泰二年二月十一日奉代宗勑旨在內南桃園修撰新譯仁王般若經疏至當年十一月八日繕寫畢功文過萬言部成三卷并陀羅尼念誦軌儀一卷承明殿講密嚴經御記一卷並同進呈勑批歎譽略而不錄奉詔述者述猶敘也撰也親奉宣詔敘述義理撰集聖教成此疏文名之為述唯識疏云敘理名述先來有故作故名造今新起故。

　　【疏】稽首等者自下釋疏本文如所釋經亦分三分初明序分二正宗分三流通分且初序分長分四段初稽首三尊陳造疏之情懇二歎佛身說為經起之源由三正顯此經彰般若之幽致四釋經品題明總別之綱要然此四段文意次第者夫欲釋經先敬三寶述造疏之情誠求聖力而加護故有初段既已歸依三寶便應製疏然以文字體式欲正稱揚彼事必先汎述端由即言在於遠意在於近為引事之由漸也此第二段即是汎述之詞汎述教興本末源由所謂真理湛然性離有無報身玅智窮性相源然後起他化用應機利物體無生說用有說生如是汎述體用本末漸欲引至說此經事故有第二段歎佛身說汎述已訖方辨此經靈山集眾示現羣祥法雨遐滋普潤凡聖陳經宗旨大義所由內護佛果五忍二諦之門外護仁王般若靈驗之事華飛瑞應德用難思法師奉持灾消難息如來悲念垂誡付囑乃至教流此土弘闡因由褒揚稱讚意表慇懃敬仰之誠欲令學者知其大義而生鄭重故有第三段正顯此經般若幽致顯此義已便合次第釋經文義然以本文前有經題目所以先釋經題後釋經文以經題者詮一部之大綱品題者顯一品之要義由釋題故即顯一部總別大意故有第四段釋經品題故四段文次第如是由此而言序者致也序致大義本末意故又序者緒也如蠒之得緒緒盡一蠒之絲疏之得序序盡一部之意也言稽首者能敬之相也無上覺等所敬三寶也依俗釋云稽者至也首者頭也以頭至地故名稽首此即拜跪首至地故若依經論稽首者敬禮異名□□□□□□□□□禮俱舍論云稽首接足故稱敬禮□□□□□□□□□□彼足故名敬禮虔仰深故以身比語□□□□□□□□□輕可發身由意起不說自成故唯身敬□□□□□□□□起慇淨心策殊勝業伸誠歸仰故名敬禮即□□□諸聖教中或云稽首藉身語業之稽首伸三業之敬禮也無上覺者覺體是慧覺察斷障覺照理事故名為覺佛果位中法身覺性報身覺相化身覺用無比等故通名無上覺次別示云法身體遍報相圓明他化應現塵沙數身大悲拔苦玅用難思而無與佛齊等者也故華嚴云菩薩有十種大悲常觀眾生一無所歸依二隨逐邪見三貧無善根四長寢生死五行不善法六欲縛所縛七在生死海八久遠長病九無欲善法十失諸佛法以此十種大悲拔眾生苦菩薩尚爾何況如來於利他中大悲最勝故此偏言大悲無與等。

　　【疏】所說甘露法者前能說佛此所說法也所說之法猶如甘露世間甘露有二功能一能除疾病而得身安二能除熱惱而得清涼佛法亦爾一能除生死之疾病得聖身安二能除障染之熱惱得涅槃清凉故涅槃云世尊甘露藥以施諸眾生眾生既服已不死亦不生(餘文易解)。

　　【疏】住果勝果道者聲聞四果前之三果現居有學名為住果第四果人已證無學於自乘中最殊勝故名勝果道麟喻部行尊者初學記中引諸家書籍明麟相貌今直敘之麟者仁獸也麇身牛尾一角馬足黃色角端有肉音中黃鐘王者至仁則出一角明海內共一主也生於火游於土含仁懷義行步中規游必擇土不履生蟲不折生草不羣居不旅行不犯陷穽文章彬彬軒轅有麒麟之信魯哀公十四年春西狩獲麟以為不祥仲尼曰麟也獨一而出更無羣伴獨覺聖者三千界中獨一而出如麟一角名麟角喻獨覺復有一類獨覺聖者於其現身離稟至教不依於佛而自悟道名為獨覺有各部眾而行行故名部行獨覺此二獨覺初皆見佛聞法修行得聖果已麟角聖者定不見佛部行獨覺容可見佛初是利根後是鈍根皆離障染證無學果具無漏德故名尊也五忍諸聖凡者忍謂忍可印證之義以其玅慧印證境故名之為忍於五忍中初伏忍位在於地前名為凡夫信忍順忍無生忍寂滅忍此之四忍從於初地至佛果位名為聖人其寂滅忍通佛菩薩今取菩薩敬僧寶故疏說僧寶聲聞獨覺菩薩從劣向勝為次第故我今盡敬禮者前歸敬佛有稽首言此後句疏通敬法僧兩度言之法及聖賢我盡敬禮此等佛僧總指數類下自有文此不廣敘。

　　【疏】三寶等者彰歸敬意也佛法眾僧如世金玉可貴可重說名為寶唯願三寶以悲智力加護於我見示愍念幸無遺弃今欲讚釋般若真文願法久住利濟含識故金剛頂瑜伽經云歸依佛者即得諸佛五方菩薩并諸眷屬皆來加護歸依法者即得帝釋并諸眷屬四天王等皆來加護歸依僧者即得色究竟天五淨居天并諸眷屬皆來加護由三寶力善願皆成諸惡不生故今歸敬希加護我造疏釋經心通玅理語巧身安。

　　【疏】粤真理湛寂逈出有無之表者粤者辭也發語之端入文之辭藻也逈者孤也獨也表者外也真理體玅澄湛不動凝寂離喧逈然獨出有無法之外也。

　　【疏】智鏡澄照洞鑒性相之源者鏡者鑒照之義性相之源者水本曰源生流派故法亦如是約其根本以性為源生一切法無量義經云義無量者從一法生其一法者所謂真如從彼出生一切法故若約其末以相為源生一切法謂第八識含持諸法三性種子展轉變現無量差別色心之法乃至佛果無漏第八持無漏種展轉變現無量差別清淨之法故一切法性相為源佛果四智猶如明鏡澄淨遍照洞達明鑒性相本源善惡因果無量差別故疏云爾。

　　【疏】德海揚波汩清流於塵剎者此法喻合明從於德海現他化身也德海者真理湛然無為之德智鏡澄照有為之德此之二德深廣無窮猶如大海揚者擊也汩(音骨沒也又于筆切汲也今取後呼)塵剎者微塵剎土世界多義世間大海風所擊揚起於波浪清泉流派遍諸川澤益濟黎元如來亦爾德海幽深廣無邊際由本願力悲智相應擊於德海起他化波汲引玅用化相清流他受用身遍諸淨剎變化佛身遍淨穢剎隨應利樂凡聖有情故唯識第十云他受用身而依自土謂平等智大慈悲力由昔所修利他無漏純淨佛土因緣成熟隨住十地菩薩所宜變為淨土或小或大或劣或勝前後改轉他受用身依之而住能依身量亦無定限若變化身依變化土謂成事智大慈悲力由昔所修利他無漏淨穢佛土因緣成熟隨未登地有情所宜變為佛土或淨或穢或大或小前後改轉佛變化身依之而住能依身量亦無定限。

　　【疏】牟尼大聖故現迹於王宮者梵語牟尼此云寂默所證真理體性寂靜離煩惱喧故名寂默聖者正也以無漏智正合理故三乘見諦皆名聖人其二乘者聖而非大十地菩薩大而未圓今明佛果廣大圓滿故名大聖大聖釋迦證寂默理故云牟尼大聖故者所以義由前德海揚波汩清流於塵剎遂有釋迦牟尼大聖所以示現權迹生於王宮此屬迦毗羅城淨飯王宮也故本行悲華經等說護明菩薩居兜率天從彼天沒七月十五日乘日輪御白象入摩耶腹示同凡夫十月處胎四月八日降生七歲作嬰兒八年為童子四年學五明論十年受欲樂二十九歲出家在於雪山六年修苦行三十五歲成等正覺四十五年住世說法金光明說釋迦牟尼佛壽八十歲。

　　【疏】從無生而生則生無所生者此顯如來現身之相也無生者清淨法身凝然常住本無生滅名曰無生圓滿報身不斷常住而無一期生滅之相名曰無生從於法報無生真佛而生他化應物權身此則真佛生彼無所生他化權身也或可唯從無生真理而生他化則真如理生彼無所生他化也故下經云一切諸佛於般若中生般若中化般若中滅而實諸佛生無所生化無所化滅無所滅其疏釋云實相般若無生化滅諸佛化現圓應十方於般若中示生示化示滅即王宮生轉法輪化雙林後滅也。

　　【疏】演無說之說則說無所說者此顯如來說法之相也諸法體性本離言詮名為無說一切諸法性離言故如來方便令人曉解遂於無名相法中強以名相方便顯示名為之說此則以其名相開示說彼無所說法故下經云佛未出前無三界名無善惡果報六趣名字諸佛出現為有情故說於三界六趣染淨無量名字也。

　　【疏】動而寂若清月陵空者動謂權身寂謂真身若者如也陵者昇也如清月非空影隨水器月體昇空喻於真佛而居淨土月影千差喻於權身隨機有異影離月無亦非即月真佛是體權身是用用離體無亦非即體器喻眾生根性差別水喻眾生信等善根器全水清月影便現器破水濁月影便沉眾生根熟心水澄清身器圓淨佛現權身而利益之若根未熟心水渾濁破器非根佛不現身如影沉隱月體圓而昇空月影異而任器真佛寂而端居體無有異權身動而隨器用有千差總此意云由前德海揚波汩清流於塵剎牟尼大聖故現迹於王宮從無生而生則生無所生諸如是等動而寂若清月陵空。

　　【疏】語而默等摩尼照物者語謂他化權身說法默謂法報真佛無言也等者齊等相似之義摩尼者如意珠也佛似彼珠默而利物摩尼瑩而無思流光照物真佛默而無說現身有語應器宣揚法利含識總此意云由前德海揚波汩清流於塵剎牟尼大聖故現迹於王宮演無說之說則說無所說諸如是等語而默等摩尼照物。

　　【疏】所以者承前起後之詞由前德海揚波現身說法義故所以如來在昔居于鷲峰集眾說法也於造疏時指說經時名為在昔具正梵語佶栗陀羅矩吒此云鷲峰亦名鷲臺既棲鷲鳥又類高臺故以為名住定者安住定中興悲現通集眾也如下經云入大寂靜玅三摩地梵語三摩地此云等持定之異名離於沉掉平等持心專注一境故名等持顯功能勝故名為玅入大寂靜玅等持中有其二意一者興悲欲利有情二者現通光馳聚日馳者奔馳迅速之貌佛光迅發猶如聚日若唯一日足以為明多日聚之明盛至極也放光意者集有緣眾來聽法故故下文云佛身毛孔放大光明普照十方恒沙佛土復放無量阿僧祇光其光雜色一一光中現寶蓮華乃至十方菩薩皆來至此。

　　【疏】波斯匿等者梵語鉢剌犀那恃特王此云勝軍王舊云波斯匿王訛也等者等餘國王及諸凡聖一切大眾爭趍法會如霧競集繁盛至甚有類煙凝。

　　【疏】亂墜天華坦夷巖谷者坦猶平也夷者等也所散天華繽紛亂墜高巖下谷由華覆之坦然平等無高下相顯佛所說平等法故以華供養表聞法已修因行華結菩提果即下文云欲界諸天雨眾玅華色界諸天亦雨天華時無色界雨諸香華香如須彌華如車輪如雲而下遍覆大眾又云十方菩薩皆來至此持種種香散種種華作無量音樂供養如來。

　　【疏】遂得至法雨者此顯說經利益之事也遂得者承前起後之詞由前眾集機熟緣和願聞玅法如來慈悲應機為說聞者獲益故言遂得等也淨土等者佛住靈山隨機見異若大菩薩見佛報身而居淨土若小菩薩二乘等眾見佛化身居淨穢土由佛身土一處見異報化雙彰淨穢雙顯故然也雲有二義一能廕覆二能出雨潤益草木慈心如雲廕覆有緣施玅法雨潤益時機如雲密而彌布非卒暴雲也由此三乘若凡若聖皆霑潤益生長善根及得果證故下經中說觀如來品時無量大眾得法眼淨說菩薩行品時無量人天大眾得伏忍空無生忍一地二地乃至十地無量菩薩得一生補處乃至奉持品中皆有悟證得道非一。

　　【疏】宗陳護國者有內護外護內護者教示菩薩護佛果護十地行護化眾生外護者示諸王等護國土護自身護人民遣諸災難國泰人安此內外護皆是經宗所明之義故云宗陳護國於二護中觀如來品理事雙彰於此理事包總攝括始終之位境智俱寂行相云何此品所明觀照般若是事是智實相般若是理是境泯相觀性名境智俱寂下云聖智現前最初一念具足八萬四千波羅蜜多名歡喜地此名為始無漏聖智初證理故又云體相平等名一切智智此是佛果故名為終餘五忍等取下文意略敘大義隨文可知。

　　【疏】華彰令德力現難思者令字去聲善也不思議品中大眾散華彰於般若善玅之德如來神力變現難思之事表於般若神功叵測謂一華入無量華無量華入一華等也。

　　【疏】十三法師者三賢十地持經菩薩也師有彼法名為法師法即是師名為法師昭昭炅炅者明盛之貌也氛與芬同呼氛侵妖氣也寰區者宇宙也帝王所統普天之下封疆寬廣謂之寰區總此意云十三法師奉持般若其文昭昭明顯易曉如觀指掌之內也由於般若威德力故七難氣侵妖氣息滅般若威光炅炅照明靜於寰區之內也故奉持品云從初習忍至金剛定如法修行十三觀門皆為法師依持建立又云若七難起一切國王為除難故受持解說般若波羅蜜多七難即滅國土安樂。

　　【疏】恐季葉等者季者末也禾熟結子秋末之象也又季者昆季也兄弟枝葉子孫相繼名為季葉佛說般若利益當時然恐末世遺法之中王臣四眾子孫枝葉漸漸凋殘致令法滅國土災興是故永言垂誡付囑國王令諸王等建立佛法護國安民如囑累品學者敘之。

　　【疏】若非等者歎佛說法能滅苦集也衢者路也生死苦果有情依此往返三界昏迷遊歷名曰昏衢窒者滅也慾與欲同貪愛名欲即是惑障亦攝所知障及所發業皆是苦因集諦攝故愛欲過重疏偏言之故法華云諸苦所因貪欲為本若滅貪欲無所依止愛欲有四故言諸也瑜伽五十五云現有愛云何謂於自體瞻視藏護後有愛云何謂求當來自體差別貪喜俱行愛云何謂於現前色等五境起貪著愛彼彼喜樂愛云何謂於未得可愛色等起希望愛總此意云若非如來大明作照說法開迷何以能破生死苦果昏衢者矣若非如來大振法音何以能滅生死苦因諸慾者矣。

　　【疏】皇唐八葉者一高祖二太宗三高宗四中宗五睿宗六玄宗七肅宗八代宗金枝玉葉子孫相繼代宗第八也造者化也玄者聖也垠者(語斤切)界也先帝上昇今帝再造子育生靈聖德聖化無窮壃界法令正而無曲刑憲清而有截截者剪也齊如剪紙矣。

　　【疏】張墜網震頺綱者震者舉也頹者墜下也綱者網之總索也欲張墜網先舉總索眾網皆張自古不行之事猶如墜網代宗治化舉而行之有似重張墜網再舉頹綱也重張再舉其意者何駈黔庶於福壽之場導蒼生於無為之宅黔者(琴劒二音)黑黃色也黑黃等類眾庶人民謂之黔庶福壽之場者之是語助也場者處所依止之義一切庶民皆依福德壽命而住福壽如場名福壽場今之主上以德化民令於萬姓勤修福壽言含緊切之意有似駈物上場故疏云爾蒼生者生靈之類似於蒼草謂之蒼生無為之宅者之亦語助也為者作也真理凝然無造作故名曰無為宅者依止居處之義如人舍宅外障風雨內去毒蟲居之安隱若有證得無為理者外障六塵風雨內去三毒諸蟲處之安隱無為如宅名無為宅今之主上以德化民導引生靈漸入聖境安樂之處故疏云爾。

　　【疏】廣運明德者國語云廣運百里東西為廣南北為運意敘仁君廣運聰明聖德光顯發揚佛法聖旨乃詔不空三藏重譯仁王經也。

　　【疏】三藏言善兩方者不空三藏善解西天此土兩方之言也三密者謂即三業說法語密現通等為身密入定等為意密如來三業隱秘難知故名三密不空三藏獨善持呪秘密法門故云教傳三密。

　　【疏】龍宮演奧䆳旨聞天者以其天子有龍威之德從喻名龍彼所居宮故名龍宮此指大明宮譯仁王經處也於此龍宮演奧梵語譯成華言以顯此經幽邃玅旨聞奏天庭也。

　　【疏】佛日再中者昔魯陽公共韓遘戰午時為期魯陽公午後方至韓公責之魯陽公以戈揮日却令正午如來在世佛法熾盛猶日正中佛滅度後教法漸微如午後日今由翻經聞奏王臣欽尚佛法增暉似佛在世教法熾盛故云佛日再中真風永扇者爾雅中說東為谷風南為凱風西為泰風北為涼風草木稼穡如次四時谷風生之凱風長之泰風結實涼風調熟今明佛法簡異世俗名為真風一切眾生未生善根扇之令生已生善根扇之令長已增長者扇令趣果已趣果者扇令圓滿長時不息故云真風永扇。

　　【疏】學孤先哲者學而無友名曰學孤孤無先哲指訓也以其學孤少見少聞凡事鄙陋點污釋子清淨緇流叨接者叨濫接承次也膺者當也親也文意可知。

　　【疏】幸揚天闕者爾雅云幸謂非分而得自惟無德非分舉揚在於天子闕庭也宸者天子所居室也避席者從座而起也總此意云幸得舉揚在於天闕親奉德音令於大明宮內南桃園中修述義疏贊演新經實謂宸中出光而埀曲照王意親切不容避席退讓也。

　　【疏】竊玄珠者玄玅寶珠喻於聖教涅槃經云諸行無常是生滅法名如意珠法華亦云解髻上之明珠貝葉者經也天竺以經書之貝多樹葉故以為名私竊取彼教義玄珠釋此貝葉自惟寡學唯但增益慚耻兢惶也捧白璧於丹墀者國史云卞和者楚人也於荊山得玉璞獻楚厲王王使相者看之不別曰石也厲王以和為慢遂刖其左足厲王崩武王立和又獻之武王使相者看之還不別曰石也武王以和為慢刖其右足武王崩文王立和乃抱玉璞哭於荊山之前文王召之問曰刖足者眾何獨怨乎和曰臣不敢恨於刖足所恨真玉以為石忠士以為慢所以悲耳文王乃使人剖其璞果得真玉文王曰昔乎先君而難剖石而易刖足失之何甚乃謝於和而重賞之丹墀者往古天子堦墀以丹漆之謂之丹墀寧勝報効者力小不任名曰寧勝賀酬恩德名曰報効總此意云親奉德音宸光曲照如斯恩澤難以酬之若如卞和心懷忠孝刖足不辭捧彼白璧詣此丹墀奉獻仁君不任報德矣。

　　【疏】仰酬等者俯者俛也低首之貌課者課虗成疏也既者已也竭者盡也誠者情也庶者冀也玄造者聖化也總此意云仰酬皇澤俛首課疏唯忠唯勤已盡愚情庶冀昭代永光聖化矣。

　　【疏】釋經等者仁王護國般若波羅蜜多經者總宏綱之極唱旌一部之通名序品第一者鏡義類之鴻標顯異詮之別目。

　　【疏】明境智之幽玄者五般若中觀照眷屬是智餘三是境波羅彼岸義是所到境蜜多離到義攝劣從勝則能到智若境若智幽深玄玅也。

　　【疏】仁者五常之首者仁義禮智信謂之五常仁居其首好生惡殺曰仁知恩報恩曰義長幼恭勤曰禮敏達多知曰智立行可依曰信又曰不殺為仁不盜為義不亂為禮不淫為智忠實為信由此五行王者以之立國君子以之立身不可暫亡謂之常也王者說文云德貫三才曰王才之言氣天地人三是陰陽之秀氣也橫三為才竪一為德一貫於三故為王也。

　　【疏】破識浪之煩籠者有漏心識煩惱相應漂溺有情沉生死海故言識浪煩惱拘繫不可出離如籠籠於飛禽故言煩籠清涼之室宅者菩提涅槃離生死之熱惱自性清涼眾聖所依喻如室宅菩提如室有為別故涅槃如宅無為總故。

　　【疏】序者由也始也陳教起之因由作法興之漸始品者類也別也區玄旨而異類派幽筌而彚別第者次也居也一者極也首也經有八類條貫真宗此品次居極首故名序品第一序即是品名為序品或序之品名為序品序品即第一名序品第一仁王護國等是一部之通名序品第一是此品之別稱仁王護國般若波羅蜜多經之序品第一依主釋也。

　　【疏】將解等者門者收攝無擁趣入之義欲釋經文須知大意凡所解釋體義行相有所歸著故以四門陳述大義收攝一部經文意趣綱要令其學者依此義門入解經宗達其理趣然此四門次第意者夫欲釋經先須知佛說經本意為何事故佛說此經故有初門敘經起之意既知此經起之所以由為如是如是事故此經得起次應總相知一部經根本宗趣體性行相故有第二明經宗體宗者崇尊主義聖教所崇所尊所主名之為宗此經即以般若為宗旨也令其學者知此經中凡所說義皆歸般若寂照雙彰遣相談性既知此義然未委此經藏乘時會如何收攝被何等機故有第三所攝所被顯於此經菩薩藏攝廣說乃至大乘經也被三乘機如是三門總陳大義已知綱要故第四門科經釋義由此四門如是次第。

　　【疏】根緣感赴者受法根熟為緣感佛佛起慈悲赴感說法所說諸經隨其一處一會各對機緣合宜聞者佛有多意令其獲益已下引經但取大意子細義理至文釋之。

　　【疏】廣明外護者文云應當受持讀誦般若波羅蜜多嚴飾道場置百師子座請百法師解說此經乃至王臣四眾聽受讀誦如法修行災難即滅。

　　【疏】有如等者靈猶神也逮者及也至也誕者育也育者長也六義意云有似世人慈母所生從初降質神氣異常及至長養勝德超群修學資德立仁賢行自幼及長次第積德更藉師友同教誨之遂乃立身為官極品揚名播美為眾所欽般若亦爾。

　　【疏】明佛母者下引經文雖顯般若通為佛菩薩母出生國王無上法等有多義意然於其中唯取佛母之義歸此初意也。

　　【疏】全身等者涅槃經云諸行無常是生滅法生滅滅已寂滅為樂雪山童子捨於全身供養夜叉求下半偈廣如彼說。

　　【疏】外道等者諸國外道種種異見或有一類妄行苦行拔髮自餓或有一類邪見捨身厭苦投巖或有一類五熱炙身四邊置火頭上日炙雖大劬勞徒抂功力不能免苦如拘逐塊塊折轉多邪見苦行欲求出苦苦果轉多也。

　　【疏】諸佛等者佛利有情略有二門謂語及默宜聞說法而得道者佛便與語說諸忻厭宜見默然而得道者佛便默然令生忻厭又說法名語所餘身意入定現通皆名為默此等語默雖殊然皆不離般若妙用若無般若於其語默不自在故是故諸佛同說般若勸物修學。

　　【疏】果位菩提等者佛果菩提從種生現是生因得一得已後相續不斷涅槃之果從了因得聖智了證自性凝然既從生因了因得佛二果如何此說般若是諸佛母出生佛果耶。

　　【疏】由斷等者二障二果各別為障由煩惱故分別發業俱生潤生發潤既備續於後有生死不絕名續生煩惱障由斷此障而不發潤生死永息證真解脫以解脫者棄背之義棄背煩惱證真理故名得真解脫由所知障礙於智解於境不達名礙解所知障由斷此障得大菩提知一切境以所知障正障智故障者礙義覆義礙智不生覆理不顯說名為障由煩惱障覆理義勝故說斷彼得真解脫由所知障礙智義勝故說斷彼得大菩提理實通斷二障通證二果因此經說十三法師皆由般若斷彼二障當得二果故此般若為諸佛母也。

　　【疏】由斯等者由斯六義大覺世尊現化利生說斯般若。

　　【疏】翻譯年代者前辨西天經起此顯此土經起此經唐時不空三藏之所譯也三藏置灌頂道場受灌頂戒以華擲佛擲得北方不空成就佛因以為號謂之不空不空三藏行記及彼本傳其文極廣今略要云灌頂大師法名智藏號不空也輔於三朝向三十載傳法利人大師本北天竺婆羅門族也幼失父母隨叔遊方因到此土時年十三事金剛智大弘教祖師師導梵本悉談章及聲明論等不經旬日而洞悟焉祖師大驚異之十五落髮三十具戒善一切有部解諸國語識異國書先師翻經常令譯語對唐梵之義詞辯清巧學聲明論十二年功六日告畢誦文殊普賢行願一年之限再夕而終後於祖師處求新瑜伽五部三密(東方金剛部南方寶部西方蓮華部北方羯磨部中方如來部)已經三載不遂所求為求法故欲歸天竺師感靈應知是法器所持法藏盡總付之後於他日傳授五部之法餘可傳法而盡付之後數十年祖師奉詔歸於本國不空侍奉至河南府祖師示疾而終大師承事凡經二十四年是時開元二十九年仲秋月矣影塔既成而奉先師遺言令往天竺及南天師子國等後至南海郡採訪使劉巨鄰三請大師哀祈道場灌頂大師許之權住法性寺由劉公所請四眾咸賴度人百千萬億採訪使遂追集蕃客大首領舶主等設會謂諸蕃曰大唐帝師不空三藏和尚奉勅往南天師子國汝等好將和尚及弟子含光等三七人并國信物到師子國劉公已下舉州仕庶大會陳設及香華等送數百里是歲開元二十九年歲次辛巳十二月五日於嶺南廣州上崑崙舶入於南海任風飄舶經於諸國後至師子國住經三年師子國正西行十五日兼夜得於好風便達西岸至東天竺國界此國西北陸行三月至大菩提樹佛成道處遍歷五天後至天寶五載還歸西京奉勅權住鴻臚寺尋後詔請入內建曼荼羅為玄宗帝五部灌頂是歲移住靜影寺又請入內祈雨及傳法皇帝大悅賜紫袈裟并絹三百疋後詔住大興善寺至永泰元年十一月一日制授大師特進試鴻臚卿號大廣智三藏肅宗皇帝令內外侍臣高品宰相百官並入灌頂學法受緣至大曆九年歲次甲寅六月十一日加開府儀同三司封肅國公食邑三千戶至六月十五日午時香湯浴身換新衣服端居正容具表辭帝北面瞻望東首倚臥而滅行年七十僧臘五十聖上輟朝三月中使勅葬凡所破用並是宣賜七月六日荼毗賜贈司空諡曰大辯正廣智不空三藏荼毗火滅得舍利數百粒進呈入內勑於大興善寺所住院內置舍利塔大師將終諸僧夢見千仞寶幢無故摧倒文殊閣壞師所居寺荷池周迴數十畝傍無灌注中涌直泉冬夏常滿師遷化日先夕而涸諸異相事近數十條略而不敘然以三藏親遊五天求所未受并諸經論重廣學習凡得梵本瑜伽真言經論五百餘部天寶五年歸於上都奉玄宗皇帝恩命翻諸經論歷於肅宗代宗至大曆六年十月十二日代宗降誕之晨總錄三朝所翻經論始自開元年至大曆年凡一百一卷計七十七部并都錄一卷表進請入錄流行其仁王經於永泰元年歲次乙巳夏四月一日宣詔三藏并義學沙門良賁等十四人於南桃園大明宮內建置道場譯仁王護國般若經不空出梵本譯語良賁筆受兼潤文建宗等證義一日起首至十五日譯畢繕寫進呈尋至秋九月詔資聖西明兩寺各五十人百座敷闡下紫微而千官作禮經出內而百姓觀瞻遂感卿(去聲)雲呈瑞喜氣浮空兩街緇侶威儀整肅幡華前引音樂後隨內外咸歡京城共喜千郭充滿猶牆堵焉。

　　【疏】周星漢日者星辰日月皆取時景之義謂周穆王時西天佛滅慈光隱耀至漢明帝時遺法流通津潤此土有緣者也漢書引周書異記云周昭王即位二十四年甲寅之歲四月八日江河汎漲井水滿溢宮殿人舍山川大地咸悉振動其夜有五色光入貫太微遍於西方盡作金色昭王問太史蘇由曰是何祥瑞由對曰西方有大聖人生現此瑞矣王曰於天下如何由曰即時無事一千年後聲教當流於此王遣鐫石記之埋於南郊天祀之前即佛生之瑞也異記又云周穆王即位五十二年壬申之歲二月十五日平旦寅時暴風忽起發屋拔樹山川大地悉皆震動午後天陰黑雲四起有白虹一十二道南北通貫連夜不滅穆王問太史扈多扈多對曰西方有聖人入滅衰相現耳穆王大悅朕常恐此人來侵我國今既入滅朕何憂哉即佛滅之瑞也後漢法本內傳云後漢第二主孝明皇帝永平七年甲子歲(或云乙丑歲也)帝夢見丈六金人頂佩日輪光明赫奕飛空而至光明特異色相無比明帝寤已而不自安至旦大集群臣以占所夢通人傅毅奏曰臣聞西域有神人號之為佛今陛下所夢將必是乎國子博士王導對曰臣按周書異記周昭王時有聖人出在西方其時太史蘇由奏於昭王一千年後聲教被此陛下所夢必是此焉明帝信然即遣中書侍郎蔡愔秦景國子博士王導等一十八人往於西方訪尋佛法至中天竺國遇摩騰竺法蘭二三藏愔等求之東行二人乃誓至弘通不辭疲苦冐涉流沙達于洛陽明帝大悅而極重之別立精舍安止今白馬寺是也即漢地僧之初寺之始也白氎上𦘕釋迦形相出四十二章經一卷即佛法之始也今依六十甲子算之自周穆王即位五十二年壬申之歲二月十五日釋迦入滅至今大宋三葉天禧二年歲次戊午凡經一千九百六十七年也。

　　【疏】重昌堯化者堯王治化風雨順時五穀豐熟人民康樂庸宗亦爾故曰重昌革者改也黎元者眾庶也急改姧弊如救火焚至憂眾蔗如念赤子澡心齋戒者周易注云洗心曰齋防患曰戒。

　　【疏】乾坤者乾天也坤地也禮樂惟新者孝經注云風俗移易先入樂聲變隨人心正由君德正之與變因樂而彰也禮者治民之大節也所以正君臣父子之道明男女長幼之序故可以安上化下也明白四達者聖君德化絕於淫蕩謂之明白遐方歸順謂之四達。

　　【疏】凡諸等者法苑云宗者崇尊主義聖教所崇所尊所主名之為宗機所聞法領解各異隨機所敬立以為宗而非一轍故無量義經云眾生性欲無量故法亦無量法無量故義亦無量義無量者從一法生其一法者謂真如理無垢稱云佛以一音演說法眾生隨類各得解所以然者無上法王昔於曠劫修習慈悲喜捨隨順眾生智解淺深應機設化而利益之修習圓滿已至果位不加功用任運起心運大慈悲應一切機演微玅法由任運力發一語言含種種義隨諸眾生信解淺深領受各異對小機宜即此一言顯小乘法令其悟入對大機宜即此一言顯大乘法令其悟入對頓悟機即名頓教對漸悟機即名漸教廣說乃至隨其所對治貪治嗔淺深性相等義隨機有異各各不同一切契經大義如此。

　　【疏】維摩經等者如彼疏云此經以不思議解脫為宗然不思議略有五種一理謂真如法性二行謂般若方便三報謂淨土佛身四用謂神通變化五教謂聲名句文正以真理為不思議依理起行依行得報依報起用依用起教是故五種皆不思議故以為宗經文上下多顯用不思議化眾生故法華經以一乘為宗彼云今此經中唯說一乘又云唯有一乘法無二亦無三對彼聲聞獨覺立一乘義破彼執二以為真極立一乘極會彼二乘所學教理行果皆是入一乘之漸次故故立一乘以為經宗楞伽經以如來藏為宗彼云阿梨耶識名空如來藏(新云阿賴耶識翻為藏識)具足熏習無漏法故名不空如來藏慈恩釋云藏識有漏虗妄不實故名為空能含一切無漏種故名如來藏(空體即藏名為空藏如來之空藏名空如來藏也)四智種子體是無漏非虗妄法名為不空由近善友多聞重習漸次生長當成四智四智之因名不空如來藏藏是含藏因性故(含藏義釋前空如來藏因性義釋此不空如來藏不空即藏名不空藏如來之不空藏名不空如來藏也)涅槃經以佛性為宗彼云一切眾生皆有佛性凡有心者皆得阿耨菩提譬如虗空非過去未來現在佛性亦爾非三世也非佛性者謂牆壁等無情之物意云佛性有二一理性二行性理性遍有行性或無以涅槃經一性宗攝顯理佛性遍諸眾生性是因義在纏真如理性因故出纏真如名為法身是佛之性名為佛性故涅槃經佛性為宗。

　　【疏】此諸經宗約對待立者隨諸有情機性樂欲對待立宗形待思議立不思議形待二乘立一乘等也由佛法王於法於根得自在故對機遣病立宗有異逗令修學。

　　【疏】對治心量立宗之失者眾生心識度量境界起善染等種種差別為欲對治彼心量故立能治宗教示修斷隨此立宗而有其失其失者何楞伽頌云隨其所立宗即有眾雜義謂隨宗所顯善染無記漏無漏等眾雜之義令人曉解不立相故是立宗失若不立宗而無有失其相云何頌云等觀自心量言說不可得能觀所觀兩相稱可名為等觀平等觀察自己心量法體離言言說不及不可得故離言法體無差別相所以無失問何不普等教示眾生等觀心量何用立宗義類差別翻成失耶答不然立宗不立宗佛有多意略敘三義一者廢詮談旨法體離言不可說於立宗之相若約將旨就詮依詮顯示善染因果有漏無漏權實等相義理差別隨經立宗也二者對於上位諸大菩薩令彼遣相契無相故故不立宗若對下位初機小器未能亡相佛為顯示修斷行相由機性異隨機立宗故說一乘為宗佛性為宗等若不立宗彼不曉解修斷意故三者依大智門智證法性豁虗湛寂無相凝然故不立宗依大悲門為利有情顯示諸法有忻有厭有淨有染世出世等差別行相令其修學對機設教隨教立宗由此廢詮談旨對於上位智證真理勝義無相非宗絕待也將旨就詮對初小機悲心利物是故立宗皆是對治心量為治大病立宗小失也。

　　【疏】若宗不生宗還生矣者離言真理非緣生故名為不生宗還生者帶詮宗旨藉教生故若以言教宗於不生真如之理隨其言教宗還生矣故淨法界性離言詮無宗無不宗。

　　【疏】依三等者多說有教多說空教非空非有教也此三種教詮三種宗及下所明三時之教立意有異文義大同依所詮宗定三種教隨其宗教分三時異欲令學者解於此等義意差別識知如來說法意也。

　　【疏】謂佛等者佛初成道觀眾生機未任大法若說大乘彼不信解誹謗墮落故初成道十二年中多說小乘顯法有教於此時中顯多分說不遮其間亦說大乘遇大機故此小乘教文言不了義亦不了隨機淺說唯小乘教也於此教中亦說三乘即是小乘教中說三乘義應於小機權宜說之如說大乘因位三無數劫猶是凡夫三十四心方成聖者至佛果位亦說三身即以戒定慧解脫等五分功德法名為法身丈六金身名為報身隨形六道名為化身非大乘位有此行相由此第一多說有教雖說三乘皆不了義小乘諸師二十部宗皆依此教也。

　　多明空宗者佛成道已十二年後四年之中多說此教唯是大乘由諸眾生已依於前多說有教悟解證果然多著有未契中道佛欲令彼漸悟深理信向大乘為欲除彼著有病故故說此等遣相之教而多隱相說諸法空文言隱密義亦隱密也隱密者含隱之義不顯了義為除有病故密說空亦不違前多說有教前言有者總相說有其意但顯依圓是有此言空者總相說空其意但顯遍計所執我法是空故解深密經云諸說空教皆依遍計所執說諸法空故雖說空不違前有非空非有宗者佛成道已十六年後至般涅槃多說此教遠除有病近除空病顯示中道顯了之教文言顯了義亦顯了具顯諸法非有非空依三性門聊簡說之謂遍計非有依圓非空故。

　　【疏】自雙等者前引三教顯三種宗唯是佛經此下所明佛滅度後聖賢造論釋三種教顯三宗義也天親傳云佛滅度後三百年中有阿羅漢名迦旃延子先於薩婆多部出家後往罽賓國與五百阿羅漢共撰薩婆多部阿毗達磨秘不流行經於多時五天不起後東天竺阿瑜闍國有婆羅門子名婆須䟦陀羅聰明大智往彼習學記後流行眾生聞者多執著有大乘之教而多隱沒三百年外有南天竺龍猛菩薩造大智度論釋大般若經造大無畏論滿十萬偈龍猛弟子提婆菩薩造百論等為破小乘及諸外道執我執法說法為空時多著空後九百年北天竺境富樓沙國有國師婆羅門姓憍尸迦彼有三子同名伐蘇畔度此云世親雖同一名號即各別第三世親於薩婆多部出家得無學果其第一者菩薩之性亦於有部出家後得離欲思惟空義不能得入欲自殺身有賓頭盧阿羅漢在東毗提訶觀見此事從彼方來為說小乘空觀意猶未安謂不應心樂故因此乘通往覩史多天諮問彌勒菩薩彌勒為說大乘空觀還下思惟即得悟入因名無著爾後數往覩史多天諮問彌勒大乘經義為餘人說聞聞多不信即自發願請彌勒下為說大乘令見聞者皆同信受即如其願於夜分時放大光明集有緣眾於阿瑜闍國為說瑜伽論總一百卷理無不窮事無不盡文無不釋義無不詮雙離有空契會中道正為菩薩令於諸乘境行果等而得善巧兼為餘乘令於自法修自分行得自果證即是大乘教中說三乘義也時阿瑜闍國大講堂中無數億人雖同一會唯有無著得近彌勒自餘但得遙聞其聲或見異相由是眾生皆得遠離有空之病契於中道此等諸論佛滅後造也據實亦有佛在世時所造之論但隨所依之經三種不同屬三種教由此判教攝盡一切經律論也。

　　【疏】初小等者婆沙論九十九云末吐羅國賣主有子名曰大天父出貨易子漸長大情染於母後父歸家大天與母遂殺其父事漸彰露將母逃避至波吒釐城逢本供養無學苾蒭恐事彰露設計殺之後復知母與餘交通大天怒曰我為此事造二重罪流移他國今復捨我而更好他遂殺其母雖造三逆不斷善根深生憂悔自惟罪重何緣當滅傳聞釋子有滅罪法遂往雞園僧伽藍所見一比丘徐步經行誦伽陀云若人造重罪修善得滅除彼能照世間如日出雲翳大天聞已歡喜踊躍知歸佛教定當滅罪便求出家時彼比丘不審驗問遂度出家還名大天大天聰明出家未久便能誦持三藏文義言詞清巧善能化導波吒釐城無不歸仰時無憂王聞已召請入內恭敬供養而請說法後歸伽藍不正思惟夢失不淨然彼先稱是阿羅漢而令弟子洗所污衣弟子白言阿羅漢者諸漏已盡云何有此大天告曰天魔所嬈汝不應恠漏失有二一者煩惱漏失羅漢已無二者不淨漏失如便唾等羅漢猶有有諸天魔常於佛法而生憎嫉見修善者便往壞之故我漏失是彼所為不應疑恠此一事也二者時彼大天欲令弟子歡喜親附矯設方便次第記別四沙門果弟子白言阿羅漢等應有證知如何我等都不自知得果之相大天告言阿羅漢等亦有無知汝不應疑無知有二一染污無知羅漢已無二不染污無知羅漢猶有由此汝輩不能自知三者時諸弟子而白師言曾聞阿羅漢者已度疑惑如何我等於諦寶等猶懷疑惑大天告言疑惑有二一隨眠疑羅漢已斷二處非處疑羅漢未斷獨覺於此猶未能斷況汝聲聞於諸諦寶豈無疑惑四者弟子白師我讀諸經說阿羅漢有聖慧眼於自解脫能自證知不因師言我等既得阿羅漢果應自證知云何我等由師令入都無現智能自證知大天告言羅漢有二一鈍根二利根鈍根羅漢由他令入不能自知如舍利子智慧第一若佛未記彼不自知況於餘人而能自知故汝於此不應窮詰五者然彼大天雖造眾惡不斷善根復於中夜自惟罪重必當受苦憂惱所逼數唱苦哉近事弟子聞已驚恠晨朝參問如何昨夜唱苦哉耶大天告言我呼聖道不應有恠謂諸聖道若不志誠稱苦言者終不現前故我昨夜唱言苦哉呼苦聖道於後鷄園寺中諸上座苾蒭多皆入滅十五日夜布伽陀時次當大天陞座說戒彼便自誦所造伽陀(頌云餘所誘無知猶預他令入道因聲故起是名真佛教)爾時眾中有學無學多聞持戒修淨慧者聞彼所說無不驚呵咄哉愚人自作是說此於三藏教中曾所未聞咸即對翻彼所頌曰餘所誘無知猶預他令入道因聲故起汝言非佛教於是竟夜鬪諍紛然乃至終朝朋黨轉盛城中仕庶乃至大臣而來和諍皆不能息時無憂王聞已自至僧中時僧兩朋各執己頌王聞說已亦自生疑尋問大天孰是孰非我等今者當寄何朋大天白王戒經中說若欲滅諍依多人語王遂令僧兩朋別住賢聖眾內耆年雖多而僧數少大天朋內耆年雖少而僧數多王遂從多依大天眾訶責餘眾事竟還宮爾時鷄園諍猶未息時諸賢聖知眾乖違捨於鷄園欲詣餘處國王知之勅令引至殑伽河邊載以破舡中流墜溺以驗斯輩是凡是聖時諸賢聖各起神通猶如鴈行飛空而往復以神力接取舡中同捨鷄園未得通者現諸神變作種種形相次乘空西北而去時王聞已深生悔恨悶絕躃地水洒乃甦速即遣人尋其所趣使還知在迦濕彌羅國王固請還僧皆辭命王於彼國造僧伽藍安置聖眾王復遣使多賷珍寶營辦捨物而供養之於是佛法初分二部一上座部住迦濕彌羅國二大眾部住本鷄園宗輪論云佛涅槃後百有餘年摩竭陀國俱蘇摩城王號無憂統攝贍部是時佛法大眾初破分為兩部大眾部中分為九部上座部中分十一部總二十部廣如彼說。

　　【疏】馬鳴者無常經中前後頌文起信論等皆馬鳴作也起信疏云菩薩生時眾馬嘶鳴故以為名摩耶經云佛滅度後六百年間有一比丘名曰馬鳴善說法要降伏外道西域記第七卷說北天竺月支國王將諸兵事伐東天竺國國人困乏王欲請和月支國王乃索金錢三億如無金錢者請以佛鉢當一億金錢馬鳴菩薩當一億金錢餘任多少事不獲已王遂與之北天竺國大臣咸言佛鉢至貴當一億金錢可爾馬鳴菩薩當一億金錢王甚不明爾時國王欲令臣等知菩薩聰明神異取馬七疋不與草粟已經六日至第七日大集群臣請菩薩說法談吐如流明經辨理洗悟人心王於眾中令人以草粟等飼前餓馬諸馬不食但唯悲鳴垂淚聽法於是國中咸知菩薩說法神異無比也龍猛者順中論序云梵語那伽夷離淳那此云龍勝亦名龍猛舊云龍樹訛也十卷楞伽經偈云於我滅度後南天竺國內有大德比丘號名為龍樹住初極喜地善說大乘法能破有無見往生安樂國廣如龍樹本傳說。

　　【疏】洎千等者佛地論第四卷說其聲聞藏佛去世後一百年外即分多部而菩薩藏千年已前清淨一味無有乖諍千載已後乃與空有兩宗異論是故如來正法但經千載清辯者西域記云南印度境大案達羅國城南不遠有大山巖婆毗吠伽(唐言清辨)論師住阿蘇洛宮待見慈氏菩薩成佛之所論師雅量弘遠志操幽邃外示僧法之服內弘龍猛之學聞摩竭提國護法菩薩宣揚法教學徒數千有懷談論杖錫而往至波吒釐城知護法菩薩在菩提樹下論師乃命門人曰汝行詣菩提樹護法菩薩所如我詞曰菩薩宣揚遺教導誘迷徒仰德虗心為日已久然以宿願未果遂乖禮謁菩提樹者誓不空見見當有證稱天人師護法菩薩謂其使曰人世如幻身命若浮渴日勤誠未遑談議人倍往復竟不會見論師既還本國靜而思曰若非慈氏成佛誰決我疑於觀音菩薩像前誦隨心呪絕粒飲水時歷三歲觀音菩薩乃現玅色身謂論師曰何所志乎對曰願留此身待見慈氏觀音曰人命危脆世間浮幻宜修勝善願生覩史多天於斯禮覲當速得見論師曰志不可奪心不可二觀音曰若然者宜往䭾那羯磔迦國城南有山巖執金剛神所志誠誦念執金剛呪者當遂此願論師於是往而誦焉三歲之後神乃謂曰伊何所須若此勤勵論師曰願留此身待見慈氏觀音菩薩指遣來請成我願者其在神乎神乃授祕方謂論師曰此巖石內有阿素洛宮如法行請石壁當開開即入中可以待見論師曰幽曠無覩詎知佛興執金剛神曰慈氏出世我當相報論師受命專精誦持復歷三歲初無異相呪白芥子以擊石壁豁然洞開是時百千萬眾觀覩忘返論師跨其戶而告眾曰吾久祈請待見慈氏聖靈警祐大願斯遂宜可入此同見佛興聞者怖駭莫敢履戶謂是毒蛇之窟恐喪身命再三告語乃有六人從入論師頋謝時眾即入石壁入已石壁還合眾皆嗟恨前言之過也護法者西域記說護法菩薩是達磨波羅毗茶波國建至城中大臣之子幼懷雅量長而弘道學乃深於海𤀹解又朗於曦明天親之後一人而已年三十二卒於菩提寺空中響告波羅門曰此賢劫千佛之一佛也此二菩薩初是勝義皆空宗主後是應理圓實宗主各依大乘了義之教明空明有謂清辯菩薩依般若等經以為了義勝義諦中一切皆空名勝義皆空宗三種教中多說空教三時教中第二時也護法菩薩依解深密經等以為了義具明諸法其中有為無為依圓是有我及我所遍計非有名應理圓實宗三種教中非空非有教三時教中第三時也又前所指馬鳴龍猛所造諸論各隨自意定是空宗若般若等經是佛所說但文含隱義通兩宗若勝義皆空宗主龍猛提婆清辯等隨文釋義謂法皆空即屬勝義皆空宗攝顯此等經為不了義文言不了義亦不了若應理圓實宗主慈氏菩薩無著天親亦各造論釋般若等經弘於此等多說空教即顯般若等經文言隱密而義顯了是故般若等經通兩宗弘兩宗如次第二第三時教攝也。

　　【疏】言空有等者一切諸法總為二類一者空二者有空法無差別名遍計所執性周遍計度名為遍計此遍計心妄所執著我法性故名遍計所執性有法有差別總為二類一者無常法謂有為法二者常法謂無為法復有二類一者依他起性二者圓成實性依他起性者依他眾緣所起之法即是有為有體性法因緣所生名依他起性此有二類一者有漏謂根隨二十六惑無想定無想事異生性睡眠惡作計三十一法全并餘遍行別境等六十二法一分通有漏者二者無漏謂滅盡定全及餘六十二法一分通無漏者此等九十四法皆是依他起性圓成實性者此復有二一者無為唯識論云二空所顯圓滿成就諸法實性名圓成實顯此遍常體非虗謬簡自共相虗空我等此有三義一體遍遍一切處故即圓滿義二體常非生滅故即成就義三體非虗謬法真性故即真實義具此三義名圓成實性二者有為即前無漏有為淨分依他亦名離倒圓成實性故唯識云無漏有為離倒究竟勝用周遍亦得此名亦具三義離倒故實究竟故成勝用周遍故圓論文以實成圓如次三義今就義便名圓成實兩宗所諍依他起性依常無常門也。

　　【疏】瑜伽學徒者天親護法等朋從慈氏深密等經造論弘法皆名瑜伽學徒其中難陀安慧等或有偏執未契正理第二清辯等師朋輔龍猛般若經意說一切法勝義諦中一切皆空世俗諦中可說是有第三護法菩薩破此兩宗說有說空皆未盡理故立中道非有非空。

　　【疏】今且等者法苑章說於大乘中顯了言教名了義經隱密言教名非了義經解深密云世尊在昔第二時中以隱密相轉正法輪猶未了義第三時中以顯了相轉正法輪是真了義意說諸法性皆是空三無性教言非顯了所詮不究竟名不了義謂若顯了詮究竟理名了義經護法依此明於二諦略辨正義指歸中道息諸諍論執有執空。

　　【疏】此世俗諦亦有亦空者依他是有緣生性故遍計是空妄所執故。

　　【疏】此據等者此依般若親證真理離言絕相故此言空真性虗融寂然無礙真理名空非是無體空也。

　　【疏】三無性論等者一分別無相性二依他無生性三真實無性性立此意者一切眾生無始已來虗妄分別執人執法為遣彼病故依真如立此分別無相性真理湛然無彼相故復有眾生妄執色心從緣生法謂是實有為遣彼病故依真如立依他無生性真性常住無生相故復有眾生知遍計無依他不實然謂真理而是實有起執著故為遣彼病故依真如立真實無性性上言性者無彼所執真實體性下言性者離執。

　　言真性不無為令眾生泯一切相契無相故所以依一真如立三無性遣彼三性也。

　　【疏】論頌等者唯識頌云即依此三住立彼三無性故佛密意說一切法無性初即相無性次無自然性後由遠離前所執我法性先明三性後三無性故指前云即依此也密意者含隱之義不顯了義說一切法性皆是空三無性教名非了義為治眾生執有病故密意說此三無性義一者相無自性謂遍計所執全體是空無體相故二者生無自性謂依他起性仗因緣有無自然生性故三者勝義無自性謂圓成實性言勝義者圓成真理勝義諦故勝義之上無彼所執我法自性名勝義無自性復有顯了三無性義如下敘之。

　　【疏】於如是等者心經疏中明空有已總評議云觀斯聖意空有無乖法離智詮何空何有對機遣病假說有空後諸學徒隨文起執己之所解謂契中宗他之所知將為謬說今贊經義伸其兩端玅理是非智者當了(兩端者勝義皆空宗應理圓實宗同此下疏性相二宗也)。

　　【疏】幸而等者義淨三藏云所說大乘不過二種一者中觀二者瑜伽中觀即俗有真空體虗如幻瑜伽即外無內有事皆唯識斯遵聖教孰是孰非同契涅槃何真何偽意在斷障利濟眾生豈欲廣致紛紜重增尤結依行即俱昇彼岸棄背即並溺迷津西國雙行理無乖諍既無慧目誰鑒是非但切勤修無勞自害矣。

　　【疏】生空法空根本後得者無漏本後正是經宗遠加行智近加行智為本後之方便故助成觀照故亦是宗資粮位忍為遠加行四善根位為近加行近無漏故。

　　【疏】有義此二合為經宗者合以實相觀照為此經宗宗者崇尊主義此經所崇所尊所主正顯此二般若法故題云般若符順經宗所崇意故三義如疏今又解云隨別所明以般若為宗護國為旨宗如疏說旨者意旨旨趣佛說此經別顯二護是正所為本旨意趣故於題中標云護國般若也如下經文明般若已而結說云菩薩摩訶薩護佛果護十地行護化有情為若此也外護可知。

　　【疏】經體有二一文二義者此言文者進為所依攝所名句退為能依攝所依聲故但言文具攝四法并所詮義五法為經體也。

　　【疏】成所引聲者意說諸聖及聖弟子成立教理所引發聲名成所引聲是故聖教以聲為體。

　　【疏】唯識至能詮者此破小乘執名句文離聲實有仍是能詮大乘正義名句文三依聲假立不離聲故難小乘云聲上屈曲表詮諸法生物情解唯聲之用我說名等不離聲體故是能詮汝宗所說名句文三離聲實有應如色等非是能詮並曰色等是實有色等非能詮名等亦實有名等非能詮由此應許色等是實有色等非能詮名等非實有名等是能詮。

　　【疏】謂名至連合者婆沙俱舍皆有此語名身次第行列諸名但詮自性未顯差別安立義故句身次第安立施布差別義門文身次第連合上下令義不散故說佛教名句文三為體。

　　【疏】皆以二事而得究竟者此言究竟取滿足義以聲及字二事滿足名為聖教字即是文進攝名句故聲及字具攝四法問相攝建立行相云何答謂於聲上屈曲差別有能顯義假立為文若顯自性義轉名為名若顯差別義轉名為句梵語那(上聲)摩此翻為名是隨義歸義赴義謂隨音聲歸赴於境呼名法故如言色時詮色自性即是一字所成名攝若言阿難羅睺羅等即是二字多字所成名攝皆目法體詮自性故梵語鉢陀義翻為句正翻為跡象有四跡如頌四句尋跡見象尋頌解理如言諸行無常等詮於諸行差別義故此即詮義差別句也復有攝法滿足句長句短句等(如別處說)。

　　【疏】文即是字為二所依者梵語便繕那此云文文者能顯義近顯名句遠顯於義通顯自性差別義故梵語惡剎那此云字如啞啊(上入聲下上聲)等字即以此字若有詮表令物生解者名之為文文即是字也若無詮表不生物解者唯字非文文狹字寬故名句二種依文而成是彼所依故云文即是字為二所依然聲字文名句五法相望寬狹不同謂若有聲字其文名句而不定有如徑定聲無屈曲故但有聲字無文名句若成字時文等不定無詮表字不成於文有詮表字方成文故若成文時名句不定言去言來非名句故若以名句相望互有寬狹言色言聲是名非句去來坐立終不疲厭是句非名如言眼耳鼻舌身色聲香味觸是名亦句餘一切法例此應知今明教體四中聲實名句文假合此假實四法為體此三離聲至詞緣於聲者此唯識文也因破小乘名句文三離聲實有彼反詰云若名句文依聲假立無實體者應不異聲若不異聲即法詞二無礙解境無差別若無差別如何能緣成四種異故此釋云此三離聲雖無別體而假實異亦不即聲聲名句文假實既異由此法無礙解緣於名等義無礙解緣所詮義詞無礙解而緣於聲辯才無礙能應機說所以法詞二無礙解境有差別引此意者聲名句文假實有異以此四法為教體也。

　　【疏】清淨等者無量義經云眾生性欲無量故法亦無量法無量故義亦無量義無量者從一法生其一法者即是無相真如玅理乃至云從於一法生百千義百千義中一一復生百千萬數如是展轉生無量無邊之義此所生法皆名為末就事相中一切諸法皆從心生心為本也今明教體復有本末若就根本能說者心若取於末能聽者心謂如佛言諸行無常由悲願力擊動大圓鏡智相應淨識現文義相玅觀察智託此為質變於影像文義之相觀機說之即以鏡智所變文義而為說者本質教體玅觀察智所變文義而為說者影像教體若諸凡聖託佛所變文義為質各自本識變有漏聲而為聽者本質教體各自耳識意識變影像聲而為聽者影像教體聽者意識緣變於聲聲上屈曲名句文相及所詮義皆為教體然說者教質正影兼為利有情從於淨識現文義故聽者教體影正質兼耳識意識能聽法故上明說者唯顯佛說其餘凡聖皆能說聽但以說者為本聽者為末類上可知。

　　【疏】世親等者頌云展轉增上力二識成決定論曰如疏展轉者更互之義二識者佛識眾生識也謂諸眾生有信智決定由此信解如來所說為增上緣有增上力擊動如來本願慈悲如來有悲願決定愍念眾生於佛識上現文義相由悲願力為增上緣有增上力令諸眾生識心之上文義相生相續者身義身有三義謂體義名身積集義名身相續義名身今取相續義前滅後生常相續故上言餘者佛是眾生之餘下言餘者眾生是佛之餘為由於佛相續身中現差別識令餘眾生相續身中差別識生何以故佛與眾生展轉互為增上緣故言差別識者即是直非直說文義之相見分相分皆名識故名差別識。

　　【疏】攝相歸性者有為諸法事相差別皆是真如上之義用故攝於相用歸真如性故一切法皆以真如為體今明教法是真如上一分之義用也故慈恩云攝法歸有為之主故言諸法皆是唯識攝法歸無為之主故言諸法一切皆如是故立此唯識門真如門也。

　　【疏】總別淺深者總分二類謂文與義別開為五文三義二也就文義中文淺義深詮旨異故所詮義中識淺如深相性異故皆是從淺至深為次第矣。

　　【疏】瑜伽等說者藏體是教含持之義以教對機而含其理立於二藏對菩薩故名菩薩藏對聲聞故名聲聞藏由彼獨覺斷煩惱障證生空理與聲聞同能詮教少從多為名名聲聞藏故顯揚等但立二藏。

　　【疏】諸教說三者以教詮行而含其理立三藏異顯三學故素怛纜者舊名修多羅修妬路皆訛也此云契經契理契根故能契即經所契之經名為契經契經即藏名契經藏毗奈耶者舊名毗尼毗尼皆訛也此云調伏調和控禦身語意業制伏滅除諸煩惱故亦調亦伏名為調伏通於教行謂佛所說調伏即藏名調伏藏若凡聖持調伏之藏名調伏藏阿毗達磨者舊名阿毗曇訛也此云對法以清淨慧對向對觀涅槃四諦世出世法法之對故名為對法對法之藏名對法藏。

　　【疏】三四五藏等者問經律論三藏為同為異答法苑二師一云經律論三各別部類各立一藏二云無別部類文殊問經等多詮戒學名調伏藏楞嚴經等多詮定學名契經藏解深密經等多詮慧學名對法藏隨多所詮以分三藏又云若唯詮定或詮三學名契經藏若唯詮戒或詮戒定名調伏藏俱是福故若唯詮慧名對法藏若詮定慧通經論藏福慧異故或契經藏契經寬故若依初師此經題標般若顯由勝定發般若故正顯定學意令修定引發般若由此此經契經藏攝若依後師此經正顯定學教示修習遣相空觀令其忻趣教示修習離執有觀令其厭捨又滅妄想於空門起真心於有觀修此二觀引勝般若是故題標般若之名又修定慧必離殺等亦具戒學由此此經具顯三學然以正顯定學兼顯戒慧依正非兼依總非別契經藏攝。

仁王護國般若經疏法衡抄卷第一

　　仁王經隨抄音切

　　枳穰

　　(注云二合指枳穰二字是切脚也仍上聲呼之)。

　　弭多

　　(上名婢切)。

　　煬

　　(余亮切)。

　　宦

　　(音患官也亦音䆠)。

　　丱

　　(古患切)。

　　麇

　　(居筠切鹿屬也)。

　　穽

　　(音靜坑也)。

　　狩

　　(書救切冬獵也)。

　　佶

　　(巨乙切)。

　　繽紛

　　(上疋賓切下芳文切)。

　　炅

　　(古逈切)。

　　窒

　　(陟栗切塞也)。

　　頹

　　(杜迴切俗作頹)。

　　遘

　　(古候切)。

　　凱

　　(苦海切樂和也)。

　　璞

　　(疋角切)。

　　剖

　　(普口切破也)。

　　墀

　　(直尼切堦墀也)。

　　枉

　　(於往切濫也亦作狂)。

　　漲

　　(知亮切)。

　　甦

　　(音蘇)。

　　磔

　　(張格切)。

　　跨

　　(苦化切越也)。

　　濬

　　(私潤切)。

　　曦

　　(許宜切日光也)。


卍新纂大日本續藏經第 26 冊 No. 519 仁王經疏法衡鈔


仁王護國般若經疏法衡抄卷第二

　　譯經證義講經律論廣演大師遇榮　集

　　【疏】十二分教者先德翻為十二部經以此部言義含二種一謂部帙二謂部類世人疑有十二部帙也又言經者亦濫契經總別難明今者翻為十二分教分者類義支義數義教者教誡斷惡教授修善故名為教教體即分名為分教教有十二義類支條分類異故名十二分教帶數釋也問何故但爾數無增減答涅槃經言能聽法者所宜聞故三乘通說以轉法輪三周總說十二行相能詮彼教分類十二又以對破十二有支所以說法亦分十二廣如法苑。

　　【疏】契經等者此等顯示十二分教行相差別文皆分二初辯相後配經隨文可解能契即經所契之經名為契經。

　　【疏】應頌者應字去聲契應也平聲合也合長行義合後來機也頌者歌也美也頌中文句極美玅故歌詠法故是應之頌名為應頌。

　　【疏】記別者記謂驗識驗識辨別彼彼人法也記體即別所別之記名為記別。

　　【疏】諷頌者梵語伽陀此翻為頌顯揚論說非應長行不名重頌一句結成或二三句四五句等皆是諷頌一二三句相隱難知諸經多以四句已上顯諷頌相經文句義可諷詠之可歎頌之亦諷亦頌名為諷頌同依持業釋又諷者所諷之法頌者能頌之言諷之頌故名為諷頌慈恩云重頌是教唯能詮故諷頌是言通教理故。

　　【疏】自說者自目於佛說是言教自之說故名為自說。

　　【疏】緣起者涅槃經云舍衛國中有一丈夫輔鳥放生世尊知已為說偈言莫輕小罪以為無殃水滴雖微漸盈大器是因事說餘二可知由此三緣而起說故是緣之起名為緣起。

　　【疏】譬喻者譬者況也類也喻者開也曉也曉喻之譬譬體即喻名為譬喻。

　　【疏】本事者依瑜伽論通說往昔凡聖人法皆名本事本是過去所依時分事是時中所作事業本世之事本體即事名為本事本生二釋准此。

　　【疏】方廣者理正曰方包總曰廣方理之廣名為方廣。

　　【疏】希法者希謂希奇異常玅事教法詮彼是希之法名為希法。

　　【疏】瑜伽等者論自釋云謂於是處世尊自廣分別法相及聖弟子已見諦跡依自所證無倒分別諸法體性如是名為摩呾哩迦言循環者不斷之義研覈者窮究之義問答往復文意不斷研窮徵究性相法體故名論議摩呾哩迦者此云本母論藏生慧如本如母也亦名阿毗達磨此云對法義翻論議論量性相詳議幽旨故名論議論體即議名論議也十二分中譬喻本事本生望於分教作依主釋餘皆持業與前二藏相攝者菩薩聲聞二藏之中而皆具有十二分教瑜伽第二十一具列其相與前三藏相攝者瑜伽等說緣起一分是調伏藏論議一分是對法藏自餘十分是契經藏然因事制戒論難深理各入一藏非契經中無餘二分譬喻本事本生亦通調伏但是眷屬非自性也。

　　【疏】法華經等者為化二乘不定性者令學一乘皆作佛故唯說一乘無第二獨覺無第三聲聞有初大乘一乘即大乘故隱劣彰勝唯說一乘。

　　【疏】攝論等者論說上乘性下乘性亦名大乘性小乘性勝劣異故以通從別不言不定性也。

　　【疏】諸經論等者依法華疏三義同故聲聞獨覺合名小乘七義異故分羊鹿殊羊鹿牛三喻三乘故三義同者所斷障同所證理同假擇滅同七義異者一利根鈍根異二依佛自出異三藉教觀理異四觀諦緣起異五一果四果異六練根時節異七說法現通異。

　　【疏】四乘五乘者勝鬘經中說四乘性謂三乘性及人天乘性大般若經說四乘性謂三乘定性及不定性瑜伽論中說五乘性謂三乘定性及不定性并人天乘性其不定性復有四種謂聲聞獨覺性聲聞菩薩性獨覺菩薩性具有三乘性。

　　【疏】經詮等者正被菩薩大乘經攝然大乘經通被諸乘故下文中有得聲聞果者也。

　　【疏】古立一時者菩提流支立一時教猶如一雨無有差別但稟潤異也復有古德立二時教一頓二漸隱士劉虬立五時教皆如法苑破。

　　【疏】初於等者敘初時教文意有五初說法處二所被機三能被教四縱為希奇五奪未了義隨文可解下准此知波羅痆斯者舊名波羅奈國訛也波羅者幼小義痆斯者仙住義幼小仙人住此修道得世五通因名小仙住國仙人墮處者婆沙論說昔有國王將諸宮人詣山遊翫奏樂縱意命諸女人露形而舞時有五百仙人乘通上過見已失通墮此處故施鹿林事如西域記第七卷說據其顯相對漸悟機施鹿林中唯為發趣聲聞乘者轉四諦輪理實通被餘乘機性大般若云佛於鹿苑說四諦法無量眾生發三乘心無量眾生得三乘果而於彼時所轉法輪更有第二第三時教可過上故容彼勝故猶未了義二十部小乘諍論依此而起名諸諍論安足處也。

　　【疏】第二時等者第二時中唯為發趣修大乘者令其亡相密意談空仍告聲聞意令解此法空之義成不愚法言中總相說一切法皆無自性等別義意趣意說三無性也一顯相無自性說一切法皆無自性謂我法體相無自性故二顯生無自性說一切法無生無滅謂因緣法而無自然生滅性故三顯勝義無自性說一切法本來寂靜自性涅槃謂諸法性本來寂靜離生死諠自性圓寂無彼生死妄執性故以隱密相轉正法輪者言中含隱密意宣說三無性也此三無性空教法輪更有第三時教可過上故容彼勝故猶未了義清辨等師執空諍論自此而興也。

　　【疏】第三時等者普為發趣求三乘者顯了說法也下云無自性性釋成此文依顯了相說三無性一顯相無自性性說一切法皆無自性上言性者顯遍計空下言性者遍計以無而為性故二顯生無自性性說一切法無生無滅上言性者顯無自然生性下言性者顯有從緣生性三顯勝義無自性性說一切法本來寂靜自性涅槃上言性者顯勝義體上無彼生死妄所執性下言性者顯有圓成實性異第二時密意三無性義故經重言無自性性第二性字是顯了說即是三無性家之體性也。

　　【疏】屬諸經者如法苑云阿笈摩等為初時教諸說空經為第二時教以隱密言總說諸法無自性故華嚴深密唯識教等為第三時以顯了相說三無性非空非有中道教故三時次第者由諸異生無始已來迷執有我不了我無沉沒愛河輪廻癡海故佛初說四諦法輪令知我空唯有其法憍陳那等最初得道彼聞法有說我皆空便執諸法為真實有執著小果不求大位佛為方便復說法空破餘有病故次時中說般若等言一切法本性皆無須菩提等有趣大意彼聞法空隱密言教便撥諸法性相都無何所造修何所斷捨佛為除此復說唯識三性等教勝義生等信解修學遍計所執無知法我而俱遣之依他圓成有照真俗而雙存之廣說乃至約理及機漸入道者大由小起乃有三時諸教前後若非漸次而入道者大不由小起即無三時諸教前後頓教唯一然頓漸法無別教門隨一會中所應益故說華嚴經聲聞在會深密經中亦有聲聞發菩提心法華經中有八世界微塵數眾生發菩提心如是等文諸經非一故法華經亦被頓悟華嚴亦被漸悟之人隨其一會一部通被頓漸此依證果說三時教若說人天即有四時也。

　　【疏】今者此經等者如下經中先為菩薩說護佛果護菩薩行護化眾生後為諸王說護國法乃至廣說諸品經中而有三乘悟證法門由彼根性有大小乘頓漸異故此經大乘正為大機說於二護般若之義亦被二乘大乘經中兼被小故大乘根性復有二類謂定性不定性若對定性頓悟大機大不由小起頓發大心此經被彼即名頓教不立三時教被唯一其不定性總有四類一聲聞獨覺性二聲聞大乘性三獨覺大乘性四具有三乘性初之一類唯偏小乘不說頓漸無大性故後之三類名漸悟性發心求佛復有二類有從始初便發大心修行大行此即漸悟種性起頓悟行就行不就其性廢劣不廢其勝名為頓悟亦有一類先發小心修證小果後向大乘此即漸悟種性起漸悟行就性不就其行廢劣不廢其勝名為漸悟大乘此經被彼頓悟機性即名頓教教被唯一不立三時但於第三時教中攝也若被漸悟即名漸教於此漸教可立三時若對二乘未迴心者令彼悟空漸入解故即名漸教第二時攝若對先時已迴心者令彼修學非有非空中道之義即名漸教第三時攝是故此經通於頓漸第二第三時教也於此經中為諸菩薩說三乘法令諸菩薩通解三乘轉化眾生經文總相含多意趣故般若經通兩宗弘如前已說。

　　【疏】其猶等者盪洋者水闊貌也渤澥者海深廣貌也長山渤澥喻大般若一峰別浦喻於此經大部般若二十萬頌高而復大猶如長山勢分聯綿高大峻極文義深廣猶如大海洪波盪洋於廣部中別說此經高中更高猶如長山內有一峰而獨出秀五忍等義勝彼此故亦如大海別分一浦澄鑑天像皆現水中也。

　　【疏】披之等者問一峰別浦喻顯此經別說之意其義云何故此釋之略敘十義一解三祗二知十地三遣疑滯四登聖位五達因行六曉佛果七增勝福八殄灾殃九安庶民萬姓康樂十護國土兵戈永息由此義故此經別行配釋可解覽者視也昇者超也超昇聖位階級也融者明也明鑑其心餘文易解。

　　【疏】夫人經者佛為勝鬘夫人說此經故彼說四乘謂三乘性及人天乘今疏偏引人天乘性顯無種性者也無種性人離於說出世法善知識故而無三乘聞思修故亦非三乘勝法器故但以人天善根三歸五戒而成熟之雖復者縱奪之詞無種性人闕依因故必不發心設縱發心勤行精進然終不得無上菩提無種性故。

　　【疏】兩宗等者有二種性一者理性謂法身因二者行性謂報身因五性宗云理性遍有行性或無談有藏無說皆作佛故涅槃說一切眾生皆有佛性皆得阿耨菩提也一性宗云理性遍有行性由人修之即有不修即無斷善根輩暫爾不修名無種性勝鬘經中約未發起趣聖之心但以人天善根漸成熟之大般若中二乘種性於此現身不發大心名為定性非畢竟定五性問云涅槃經說三種病人一者遇醫不遇醫決定可差謂菩薩性二者遇醫即差不遇不差謂二乘性三者遇與不遇決定不差謂一闡提(此云無性)既說無性決定不差如何成佛一性會云經文但說遇醫不差不言服藥不差若有服藥亦可差也一性問云若說眾生一類不成佛者二乘入滅即是減沒違世尊說諸眾生界法爾已來不增不減五性會云譬如大海除一滴水二滴多滴何所減乎約大性者言其不減理實言之定性二乘亦有減也。

　　【疏】問有等者金剛疏云問理有一長不應俱是開釋教藏須定指歸今但和光作不定說將令學者何所承稟答義有可定不可定者不決定義理通多解豈其一向要決定釋佛尚不定誰敢定乎但眾生性有二類殊故不定說大義同疏。

　　【疏】以教被者依五性宗此經正被諸菩薩眾顯護佛果護十地行護化眾生護王國土而兼被於二乘人天之性故下經文說如來品時無量大眾得法眼淨乃至說奉持品時十六國王皆得法忍人天修羅等隨應皆得生空法空菩提分法諸菩薩等皆證法門故此經文通被三乘依一性宗眾生根性初有諸乘漸入道者然以眾生皆有佛性皆得成佛根性熟者此經被之或頓或漸皆被之也。

　　【疏】有財依主如次者仁王之名通此二釋也慈恩法苑離合懸隔云一切諸法二義已上而為名者即當此釋唯一義名即非此釋一義為名理目自體不從他法而立自名不相濫故二義為名理有相濫故合釋之釋疑簡濫也初但別釋二義體相後乃合之如言佛陀此云覺者者是主義通目無漏五蘊假者也覺是察義唯屬於慧此別釋已是覺之者名為覺者此合釋也如言菩提雖有二字但目覺之一義無濫可簡不須合釋釋此合名有其六種名六合釋以義釋之名六離合釋初各別釋名之為離後總合解名之為合一者持業釋亦名同依持謂任持業者業用體能持用名持業釋名同依者依謂所依二用同依一所依體名同依釋如言大乘大者有遮簡之用形小運以為名乘者運載之義濟行者而為目若乘若大同依一體名同依釋體即萬行也若體大法有運載功大體即乘名為大乘持業釋也二者依主釋亦名依士依謂能依主謂法體依佗主法以立自名名依主釋或主謂君主一切法體名為主者從喻為名如言仁王以仁為主以王為依是依主義王依仁行以彰其名是仁之王名為仁王名依士者士謂士夫所依法體有力能故名之為士約法約喻如依主釋三者有財釋亦名多財釋然不及有財義也財謂財物自從佗財而立已稱名為有財亦是從喻而為名也如言菩薩具云菩提薩埵菩提覺義智所求果薩埵有情義悲所度生今明行者從彼所求所度二境以彰其名有菩有薩故名菩薩全取佗名有財釋也亦如仁王王有仁德名曰仁王分有財釋四者相違釋名中二義法體各殊兩法互乖總立一名是相違義名相違釋如言名色支四蘊名名色蘊名色二法體殊名與色異名為名色相違釋也若望支言作持業釋名色即支名名色支五者隣近釋俱時之法義用增勝自體從彼以立其名名隣近釋如言念住體唯是慧俱念用增從念彰名名為念住謂由念力令慧住境此住近於念故名為念住隣近釋也或由慧力令念住境念體即住名為念住今慧名念住者此慧近念住故慧名念住隣近釋也前解從俱時法彰名名分隣近釋後解隱已從佗立號名全隣近釋六者帶數釋數謂一十百千等數帶謂挾帶而此法體挾帶彼數名帶數釋如言五蘊蘊體帶彼五數名為五蘊帶數釋也(廣如別記)。

　　【疏】有界有緣者界是體義性義緣是助義若字通目智慧之體般若助之曰智目慧不同也。

　　【疏】惑業苦三是生死海者體即苦集二諦若小乘人度分段生死海若大乘人度二種生死海過去今生無量生死皆是已起苦集而為此岸未來更有無量生死皆是未起苦集而為中流般若等行而為船筏(餘如疏配)。

　　【疏】彼岸之離到者五種彼岸而為所到菩薩分到如來全到能到蜜多從彼彰名波羅之蜜多名波羅蜜多依主釋也般若體上有到彼岸之義用故般若即波羅蜜多舉體就用持業釋也所護名護名護國能護般若從彼彰名護國之般若波羅蜜多依主釋也能護名護名為護國護國即般若波羅蜜多持業也所請般若從能請人以彰其名仁王之護國般若波羅蜜多依主釋也。

　　【疏】素呾纜者法苑云西域呼汲索衣線席經聖教皆名素呾纜此有六義藏教攝三謂線經聖教聖教者謂律與論以是經中一分之義所以皆名素呾纜天親菩薩四義釋經(如前已錄)慈恩四義雜心五義由此多義故但言經不言線等。

　　【疏】常則等者依俗釋云古今百王不改易故常也金枝玉葉王子依稟故法也依真釋云經者常也經有道德軌範常定百千法王不改易故經者法也經有勝德可為摸範法王之子百千聖賢金枝玉葉依稟經法出生死故葉者枝葉喻顯子孫相繼之義經者攝也攝持蘊集所詮玅理令不散失經者貫也如線貫華華不離散教貫眾生生不墮落庸生者凡庸生類眾生之異名貫穿調御凡庸眾生也。

　　【疏】庶者意也意令眾生終畢離於生死河津終畢登於菩提涅槃之覺岸矣。

　　【疏】五義者一出生義令生出苦故二涌泉義義味無盡故三顯示義顯示因果故四繩墨義去邪取直故五結鬘義如線貫華集諸義故。

　　【疏】九釋者總為三類共成九釋初三釋者上十字是教經唯是教經唯是理經通教理次三釋者上十字是理經唯是教經唯是理經通教理後三釋者上十字通教理經唯是教經唯是理經通教理合有六依主三持業共成九釋於九釋中末後持業攝義周盡謂般若是體經是義用利物證真義用勝故仁王護國般若波羅蜜多即經持業釋也又此般若總有五種通教理行果文字般若亦是經中所詮法故經者准教與理一文二義名為經故能詮顯經從所詮顯五種般若以彰其名仁王護國般若波羅蜜多之經依主釋也安布教相總成十釋末後二釋攝義周備所明雖有多義二釋攝括宏綱故為玅矣。

　　【疏】優波離者正言鄔波離翻為近執佛為太子彼為從人親近太子執事人也阿㝹樓䭾者亦名阿那律翻為無滅於過去世見佛燈昏時為劫賊以箭挑燈彼因不盡感於天眼而最第一故名無滅近執無滅二人教請四事准涅槃經阿難具其八德堪傳法藏故優波離令請四事而不自請一者不受師主故衣二者不隨佛受別請乃至第八能知一切秘密言教大術經云佛初成道未久魔王波旬來請世尊何時涅槃佛言吾未度得神通弟子智慧弟子後度目連舍利弗已魔復請言今既度訖何不入滅佛問阿難魔請我入滅夫修神足者能住一劫或減一劫我既善修四神足法汝意如何佛三問之阿難被魔閇其耳故不聞佛語時波旬言弟子尚不願住何況我等於是世尊告波旬言却後三月當入涅槃魔聞此語歡喜歸天佛告阿難汝於後園修諸禪觀阿難承命遂至樹下端坐思惟昏然睡著夢見一樹上至有頂聳幹上昇傍羅三有一切眾生採華食菓皆言賴於此樹身命得存忽有猛風吹此樹倒枝葉華菓皆悉零落阿難驚覺心甚驚忙知夢不祥遂往白佛說其所夢佛語阿難吾入滅相也我先三問汝尚不答何勞說夢阿難悲泣不能自勝悶絕躃地阿泥樓逗謂阿難曰一切有為無常散壞無上法王將欲衰殄甚深法河將涸大法明燈將滅不久法山欲崩法船欲沉法橋欲壞法幢欲倒法樹欲折善友欲去大怖將至佛日將沒汝莫愁惱如凡夫人我佛大師三僧祇劫難行苦行所集法寶親自付汝汝若愁悶忘失如來真甘露味有情漂沒生死暴流於苦海中憑何解脫汝可諮問大牟尼尊未來世事徒悲何益一旦遠離無上世尊設有疑惑當後問誰時阿難言我懷憂惱知何諮問尊者無滅教問四事又教阿難請佛住世莫般涅槃阿難受教以偈請云如來若入滅眾聖不莊嚴猶如夜暗中有星而無月如來若在世眾聖即莊嚴如月有星辰四面常圍遶佛告阿難曰有會必有離有生還有滅已受波旬請決定入涅槃有疑應速問吾當為汝說故問四事諸比丘等以誰為師依何處住惡性比丘如何調伏一切經首當置何言。

　　【疏】波羅提木叉者此云別解脫各別防非棄背惡故別解脫戒是汝等師師者訓匠軌範義如來在日以佛為師訓匠成德如來滅後以戒為師作善止惡有軌範故說戒為師依四念處者為治四倒依身受心法四處而住一者觀身不淨謂觀此身五種不淨一種子不淨謂攬父母赤白二物成此身故二住處不淨謂住生熟二藏兩中間故三自體不淨三十六物成此身故四外相不淨九孔常流穢惡物故五究竟不淨命盡氣絕身壞爛故二者觀受是苦謂觀三受生於三苦如下釋之三者觀心無常謂觀心品剎那生滅無暫停義無常性故四者觀法無我五蘊不實四大無主生同聚沫壞若飄塵尚無一常寧容有我常觀此等為所念處依之而住此通三乘若唯大乘觀身如虗空觀受內外無觀心但有名觀法善惡不可得梵壇治之者梵是淨義默義壇是法義惡性比丘應以清淨默擯之法而以治之不應打罵恐喧雜故有云梵王之法默擯治過佛法似彼默擯治之問何所以故唯請四事不增減耶答戒能進止所以為師念處破倒依之修學梵壇之法能治惡人初明正行次明正解次明除障此三依教謂如是等由此所以故請四事。

　　【疏】立之所以者立如是我聞令眾生信是所以也唯識論曰云何為信於實德能深忍樂欲心淨為信能治不信樂善為業論自釋云信有三種一信實有謂於諸法實事理中深信忍故二信有德謂於三實真淨德中深信樂故三信有能謂於一切世出世善深信有力能得能成起希望故信以淨心而為自性有二業用一能治不信如水清珠能清濁水故二樂善為業愛樂證修世出世善故。

　　【疏】四十心者十信十住十行十迴向如下自釋。

　　【疏】具信等者信精進念定慧五根五力中信根信力也出生善法故名為根無屈伏義能伏諸障故名為力資糧位中名為五根出生諸善開七覺華結菩提果根義勝故加行位中名為五力將趣見道觀名義自性差別空所取空能取空能取空等不被四魔屈伏能伏四魔力義勝故二位各勝故偏說之據實五根五力通漏無漏遍諸位有。

　　【疏】證淨等者未入聖位信敬三寶生生不墮三惡趣中信戒修行離貧賤因常受富貴後入聖位於見道中解脫道位證於諦理出解脫道後得智位得四證淨淨信證境成勝德故能證即淨所證之淨名為證淨隨境說別立四證淨即此亦名四不壞信體堅用利如金剛故科云通玅真之證淨玅真者所通勝玅真如之理今明證淨而能通達玅真理故名通玅真之證淨也。

　　【疏】荷至德之嘉依者佛果位中至極勝德名為至德諸修行者欲荷負此至極勝德須依信心是故說信為嘉善之所依也婆沙釋云信者淨也如水清珠能清濁水心有信珠令心澄淨又於四諦三寶善惡業果忍許名信如大龍象者象中一類有大威勢如龍無異名為龍象學佛法者有大威勢如龍象也捨者捨離沉掉令心平等無警覺性念謂於境明記不忘慧謂於境能有揀擇以信為手者凡欲食物用手為先欲食法味用信為先故喻於手以捨為牙者牙能噉嚼受用飲食捨能捨離昏沉掉舉令心平等受用法樂以念為頸者頸能連持身之與頭牙齒等物令有受用動作之事念亦如是由明記故令不忘失善淨之法連持慧捨令有作用於善境轉以慧為頭者頭上安置牙齒眼耳鼻等為一身之前導善知通塞慧亦如是而為諸法之所依止為眾善之先導揀擇是非捨等善法由慧而轉方得殊勝故喻於頭兩肩者謂定慧也或二利行由此兩肩擔集一切世出世間無量善法。

　　【疏】七聖財之元胎者元猶初也胎猶始也信為七聖財之初始也一除疑正見財信也由信除疑心淨正見生眾善故二防非發善財戒也以思種上防發功能為體三除愚愽達財聞慧為體四越貪離惡財捨施也無貪為體或是善十一中行捨行捨即依精進及三善根而假立之五揀擇勝劣財思修二慧為體六崇重賢善財以慚為體崇敬賢人鄭重善法故七輕拒暴惡財以愧為體拒者拒逆不順之義不重暴人不順惡法故。

　　【疏】九善因之俶落者俶(昌六切)春之始也落秋之初也信等九法為眾善之因善因之中信為初始也瑜伽等者夫欲趣入一切性相功德善法欲為根本希求諸善功德法故作意所生者作意為能生功德法為所生為由作意作動意識數數驚覺起善法故觸者唯識論云觸謂三和分別變異令心心所觸境為性受想思等所依為業意說此觸依根境識三法和合而生故云觸謂三和分別變異者謂根境識和合之時有順生心所之用改異於前未和合位無生心所之用名變異也分別者領似之義根境識三和合之位為因生餘觸等心所觸既生已亦能順生諸心所法順生心所似變異故變異即是根境識三領似義邊名為分別如世子孫媚好似父名分別父今疏意說觸所集起餘心所法同聚和合對勝所緣生功德法是觸行相令心心所觸境為性受想思等所依為業受者領納義由受引攝一切善法領納在心常不失故定為增上者增上是殊勝義熏修身心令成勝德莫過於定由得定故令心澄寂諸功德法由斯殊勝故云定為增上由俱時慧有揀擇之能揀去惡法擇取善法令所修習展轉殊勝由此所以慧為最勝解脫者棄背之義無為解脫棄背煩惱而證得故由證解脫息除煩惱纏縛令不觸動內所成德諸功德法方得堅固纏縛者纏繞繫縛諸有情類難出離故十纏三縛如別處說出離為後邊者至於果位解脫道中纖瑕必去片善無遺二障皆盡餘習亦亡生死有漏一切不攝出障離苦名出離道此出離道是諸功德修進後邊自此已去覺道滿故如是功德無不皆由欲為根本此欲依信方得有故所以此信為九善因之俶落也。

　　【疏】啟機門之勝手者夫欲開啟誘物機之教門者信為勝手也。

　　【疏】拔眾生出生死泥者煩惱如水業異熟如土相雜而位成生死泥如來慈悲拔濟令出。

　　【疏】佛地等者論以四義正釋如是兼解我聞轉者起也建立之義依於四義而建立之又轉者說也依於四義而解說也。

　　【疏】一依等者疏有二解前解阿難所聞與佛所說無異後解以阿難結集時所說與阿難為侍者時所聞不異前以阿難望佛後以阿難自身相望前解昔聞同昔說後解今說同昔聞後解意云今所說法非昔所聞以時懸遠生滅異故約其前後所變相似故言今所說法如我昔日所聞法也又言如是所傳之法者謂結集時所傳之法似於昔日佛所說法定無有異此即今說同昔說也問此言依譬喻轉者阿難所聞之法即是佛所說法何故更言所聞之法如佛所說何者能似何者所似言依譬喻轉耶答佛所說法聲是無漏無垢淨識所變現故阿難聞時而不親得佛無漏聲託彼為質自第八識變有漏聲似佛無漏聲也此有漏聲從自識內聲種生起自之耳識託有漏聲而為本質變影像聲亦是有漏自第六識緣佛聲時亦即託自第八所變聲為本質變影像聲於三識中耳意二識所變之聲即是阿難昔所聞法而為所似未見邊故佛所說法而為能似已見邊故定為利樂方便之因彼此相似通二類故故言依譬喻轉。

　　【疏】二依等者初義教誨修行後義教令聽受。

　　【疏】四依等者疏中二義初是阿難許可大眾後是大眾信許阿難如是而思而作而說者如次意身語三業也謂結集時諸菩薩眾者地持論說文殊菩薩將阿難陀於二鐵圍山間結集大乘經聲聞不知是故此言菩薩眾也。

　　【疏】微細律者真諦記說律部有三一比丘律二百五十戒二比丘尼律三雜誦律此微細律即雜誦律有說微細律別有梵本此土未飜。

　　【疏】光宅者寺名也在潤州江寧縣先是梁武帝潛龍時所居之宅曾七日七夜放異光明帝曰非我所居乃捨為寺法師在此寺中即是紫雲法師法師生時有紫雲之瑞因為法名後出家時年十三歲講法華經前後可滿一百餘遍常有鬼神來聽說法如高僧傳即為我聞作呼轍耳者若不先言如是指所聞法便言我聞我聞於何所以先標如是提舉一部經也如是兩字與彼我聞而為軌轍反能呼召彼我聞故耳者語助也。

　　【疏】注法華經者京兆韋詮晉朝劉虬及僧叡法師皆有注釋此劉虬注也。

　　【疏】注無量義經者後秦慧觀法師注也至人者佛為至極之人出過二乘及因位故。

　　【疏】瑤公者古文寶字也是梁朝時寶志法師即志公也如者稱實義是者無非義稱實無非故言如是離五謗故第一句如是者表於此經離執有增益謗如有外道執於神我即是虗妄增益有我不稱法體說名為謗如來所說一切諸法皆悉無我離於執謗餘謗准說第二句如是者表於此經離於執無損減謗如有外道撥無因果即是損減因果之法說名為謗如來所說善惡因果稱實而言離於執謗第三句如是者表於此經離於妄執亦有亦無相違謗如有外道妄執我法亦有亦無若爾如言此人亦死亦活死活二義而自相違有違於無無違於有有無二義而自相違佛法離之第四句如是者表於此經離於妄執非有非無愚癡謗如有外道由見前說亦有亦無自語相違自翻前說計於我法非有非無若爾如言此人非死非活如此妄執愚癡之甚名愚癡謗然佛所說非有非無者總說諸法其中遍計非有依圓非無若執一法非有非無豈非愚癡第五句如是者表於此經離於妄執非非有非非無戲論謗第二第四非字皆訓不也非不有者即是有義非不無者即是無義狂詞反復有言無義猶如童稚戲論名戲論謗佛語誠諦一一稱實離於執謗五句意者由諸外道計執多端彼佛弟子依正義理迆邐徵難諸師計執不越五句如來說法離諸過非故於經首置如是言有所表矣。

　　【疏】長耳三藏者隋開皇初人梵語那連提梨耶舍(隋言尊稱)是北印度烏萇國人形貌希奇頂有肉髻耳長高聳因此立名三解是字皆無非之義如字初後二解皆訓似也亦不異義就法一解如謂如常無變異義又言如如而說者上如似也下真如也。

　　【疏】三就僧者佛於眾中為上首僧亦聖僧攝佛是說本質教僧阿難是傳影像教僧兩相似故名之為如離過非故名之為是。

　　【疏】妄所執我者如勝論外道執我常遍量同虗空隨身生處受苦樂報獸主外道執我常住至小如一極微潛轉身中作諸事業所以能令大身遍動無慚外道執我體常而量不定隨身大小而有卷舒此等所執皆無有體妄計度故名妄所執我假施設我者謂佛世尊初說觀身不淨觀受是苦觀心無常觀法無我四念住觀除諸凡夫妄執常樂我淨四種顛倒諸凡夫中因修此觀便有證得阿羅漢果者彼雖得果時復猶觀修此觀時非但於自作無常苦等解乃至於佛亦爾彼計如來前十五界是有漏故佛為除此顛倒解心遂於離言大般涅槃法身理上假施設有常樂我淨意令忻趣也涅槃真理離四相故說名為常離眾苦故說名為樂為法實性有主宰故說名為我煩惱不染故說名為淨理實無為無諸相故不可說有常樂我淨但為除遣二乘倒故強施設之。

　　【疏】除無我怖等者若言無我不將謂但無一常之我便謂世流布我亦即是無若如此者為誰修學恐錯生此怖故言我聞除彼一類無我怖也第四義意若言無我即一切法悉皆無我無我理邊都無差別即無自他染淨等異今言我聞既有於自對自立他自他既異由此染淨因果善惡事業等一切皆成。

　　【疏】世間悉檀者(悉檀宗也)為欲隨順眾生世間立世間悉檀顯世流布我(四悉檀如下疏)。

　　【疏】薩婆多者此師所說根是色法有對礙故能聞於聲識無對礙故不能聞尊者玅音許眼識見尊者法救許眼根見耳鼻舌身根識求境亦復如是。

　　【疏】以一切法無作用故者一法獨立必無作用依根發識心所相應聲境現前諸法和合假立為聞。

　　【疏】諸法自性眾緣生故者色心諸法各別自性藉眾緣生闕緣不生謂心法四緣生色法二緣生廣如論中。

　　【疏】若約名句唯意識聞者總論教體有其五法意識皆緣但今疏主別說名句於五法中四是能詮謂聲名句文一是所詮謂所詮義以前五識任運緣境唯聲一法耳識緣之所餘四法皆意識緣有計度故名句文三依聲假立義對能詮方得顯故故唯意識緣餘四法今言名句具攝四法謂依聲立文依文立名句舉其名句攝所依文隨名句文有所詮義是故名句具攝四句。

　　【疏】聞謂比量者第六意識相應之慧為比量體比度境界無錯謬故因明疏云現量得境親明比量度義無謬若相應體意俱一聚心品為性前五第八而無比度唯是現量若第七識有漏位中恒與執俱唯是非量故比量言唯是意識第六意識通三量故以此證前若緣名句惟意識聞也。

　　【疏】然由等者問若緣名句唯意識者何故佛地論云聞謂耳根發識聽受所說名為聞耶故此會釋二義如疏。

　　【疏】耳意為緣熏習在識者熏習是熏種之義耳識意識為能熏緣熏於種子在總聚我第八識內此所熏種因聞所成亦名為聞。

　　【疏】自有二解者法苑第一云大乘教體有二一顯邊體龍猛清辨咸作是言勝義諦中一切無相諸法皆空何教何體世俗諦中亦可說有句言章論聲為教體二顯中道體瑜伽八十一云經體有二一文二義文是所依義是能依由能詮文義得顯故能詮文中復有二解一者龍軍論師無性菩薩及佛地論一師此諸師說宜聞法者識上所變聲等直非直說以為教體佛不說法餘如疏引二者護法勝子親光等說佛身具有十八界故應機說法然依諸教明佛說法或不說法總有四宗一小乘宗說如來說法十八界中前十五界而是有漏佛所說法聲界攝故亦是有漏二龍猛提婆清辨等諸空宗師真諦無說俗諦有說三龍軍無性及佛地論中一師真俗諦中佛皆不說離戲論故四護法等師明佛說法是此正義略如疏引。

　　【疏】龍軍等者此等諸師皆說如來無前十五界以前十五界為諸眾生帶煩惱緣故生他漏故是故如來唯有後之三界後三界中大定大智大悲以是諸佛殊勝功德故偏言之諸佛如來久離戲論曾不說法若佛說法者則有戲論便違諸經佛無戲論也。

　　【疏】由佛等者由佛慈悲及本願力無邊眾生誓願度故以此慈悲願力為增上緣有增上力能令聞者識心之上文義相生名為我聞佛實無言諸聞法者識變文義而為教體通漏無漏隨識明之。

　　【疏】雖親等者問若眾生識上文義相生佛不說法者何故經云眾生根熟聞佛說法故此釋之聞者識心雖復親依自善根力起文義相然就強緣慈悲願力名為佛說欲顯主尊法必勝故令生敬信種善根故龍軍等云大般若經四百二十五文殊問經等皆作是言我成道來不說一字汝亦不聞我之所說一字之法故知教體眾生心變文義為性。

　　【疏】譬如天等者昔有婆羅門子為求聰明於閑靜處泥壇誦呪求自在天經一七日自心志意想成心識昏昏如夢見有天神授與呪論因獲聰明引斯意者大自在天雖有呪論之法然不親來授與婆羅門子以婆羅門子自心志識託自在天增上緣力令於夢中得呪論等此亦如是佛不說法大定智悲為增上緣令聞法者自心變現文義之相為教體也。

　　【疏】親光至戲論者此親光等標自正義及破前師也十八界中而舌根界是說法具聲界法界即是所說三乘之法然佛世尊由離分別名無戲論豈不說法名無戲論耶莊嚴論云戲論有三一分別名戲論無分別名無戲論二有漏名戲論無漏名無戲論三說法名戲論不說法名無戲論龍軍等師依第三義親光等師依第一義故成差別佛離虗妄分別心故名無戲論也。

　　【疏】謂宜等者以信慧等善根緣力本願樂欲聞法緣力此二緣力為增上緣有增上力擊動如來慈悲願力決定於無漏識上應三乘機現文義相是佛往昔三劫所修利他善根之所現起名為佛說三乘法也然其經體性用別論詮旨齊說總以聲名句文及所詮義五法為體今言文義具攝五法如常分別。

　　【疏】聞者等者問佛無漏識現文義相名為佛說其聞法者稱為我聞若得如來識上文義即是聞者心外取法乖於唯識若不得者何稱我聞故此釋之聞者識心雖不親得佛無漏教然仗佛變文義為質聞者自心變現文義似佛所變文義之相分明顯現約相似義聞佛所說故稱我聞由此昇攝波喻經中佛以樹葉置於手中謂阿難言我已所說法少如手中葉未所說法多如林中葉故佛如來決定說法。

　　【疏】阿難是佛成道夜生者智度論云後夜分時菩提樹神報淨飯王而說偈言汝子已成道魔軍已破散光明如日出普能照十方當於此夜斛飯大王生於王子內外咸慶因名慶喜梵語阿難陀此云慶喜言阿難者略也。

　　【疏】本願力故者賢愚經第十卷云佛告諸比丘乃往過去阿僧祇劫有一比丘畜一沙彌恒以嚴勅而令讀經日日課程其經足者師便歡喜若經不足苦切責之於是沙彌情懷懊惱若疾得食讀經便足師徒歡喜乞食若遲讀則不充便被切責沙彌愁悶啼哭而行時有長者見而問之沙彌具答於是長者即語沙彌從今已往常詣我家當供飲食令汝不憂食已讀經我願當來多聞總持爾時沙彌即得讀學課限不減日日常度師徒歡喜佛告諸比丘爾時師者定光佛是時沙彌者今我身是時大長者供養食者今阿難是乃由過去修是行故今得無量總持據此經文由於過去本願之力於佛所說多聞多解是故皆稱如是我聞。

　　【疏】佛入世俗心令阿難知者心緣俗諦名世俗心非有漏也雖世俗心亦須加持方能知之略說等者佛地論云由能說者得陀羅尼說一字義一切皆了由能聽者得淨耳意聞一字義一切皆解。

　　【疏】法性覺性自在王三昧者此三昧力如王威勢縱任自在名自在王三昧由此三昧證知遍計法性都無依他法性從緣幻有圓成覺性離餘虗妄而此三昧從境彰名法性覺性之自在王三昧也。

　　【疏】聞法力等者引二經意顯由聞法增長智慧能憶過去無量劫事二十年法總言我聞不以為多也文殊問經云阿難未侍佛時二十年在王宮佛再三化之勸令出家為佛侍者阿難白佛有四種願佛若許我我即出家為佛侍者一者不著師主故退衣服二者不受別請三者有人見佛須由於我四者一世所說之法願佛為我再說一遍佛咸依所請後於二月十五日一剎那間佛以神力而為阿難再說一遍所以總言如是我聞。

　　【疏】阿難常隨等者涅槃經第四十云佛告文殊菩薩此大眾中雖有無量無邊菩薩是諸菩薩皆有重任所謂大慈大悲各各忩務調伏眷屬莊嚴自身以是因緣我涅槃後不能宣說十二部經若有菩薩或時能說人不信受(知諸菩薩不定隨佛或不聞故)阿難比丘是吾之堂弟給事我來二十餘年我所說法具足受持譬如瀉水置之異器故能宣說我所說法。

　　【疏】智論第二等者彼云迦葉以手摩阿難頂令集法藏阿難合掌向涅槃方而說偈言佛初說法時爾時我不見如是展轉聞(於其佛處展轉聞之非從餘人展轉聞也)佛在波羅柰為五比丘眾轉四諦法輪時千阿羅漢聞是語已上昇虗空高七多羅樹皆作是言無常力大如我眼見佛自說法今者乃言如是我聞言多羅樹者有似此方葼櫚樹也其樹高四十九尺以七尺為一仞七仞為一多羅七多羅樹者計三百四十三尺也如者似也無常力大似於眼見或可意云如我等輩眼見佛說今言我聞無常迅速實堪悲心。

　　【疏】意避增減異分過失者加佛語名增刪佛語名減改佛語名異分過失之言通上三類離此三過名為避也顯示聞昔傳法菩薩有所堪能具多聞德故。

　　【疏】有二義釋者一說聽究竟名一時二說聽會遇名一時初簡說聽餘部時後簡說聽前後時。

　　【疏】此有二義等者如下經云於一念中有九百剎那一剎那經九百生滅從初集會始說此經說者聽者五蘊諸法剎那剎那生滅相續前前引於後後後後續於前前乃至說經終畢齊是若干時節總名一時若爾者過未無體唯現是有諸有為法唯一生滅又言時無別體依法假立過去已無未來未有不可依之假立時故此一時言應唯目於現在一生滅時既爾如何說經終畢文義具足以時促故故疏釋云此有二義且道理時者依於現在說聽五蘊有酬前引後之道理故假立三世總名一時先縱之云誠如所難說者聽者雖唯現在五蘊諸行剎那生滅唯一生滅現在是有然此五蘊有酬前引後之義即以所酬名為過去是未來法之所酬故即以所引名為未來是過去法之所引故對此過未說為現在此過未世并於現在五蘊法上約說聽究竟假立三世總名一時此約體說名道理時下約心變名唯識時。

　　【疏】如夢等者問如何三世容可時長皆是現在不離識耶亦如昨日聽法聞三性義豈皆不離於我今日識耶是事難解舉喻釋云如夢所見謂有多生覺位唯心都無實境但是夢心變作多生相狀無多生境此亦如是但是識心變作三世相狀無三世境不離現在能變識故故唯識云未至真覺恒處夢中故佛說為生死長夜。

　　【疏】唯意等者疏以三門分別一時謂八識所緣門五位法攝門三科收攝門配疏可知。

　　【疏】五心集現者法苑文廣今略顯示有其二類初能集現心後所集現相能集現心有其五種一率爾二尋求三決定四染淨五等流凡聖聽法略有二義一者專注七心集現二者散亂十二心集現且初義者如佛說言諸行無常其聽法者聞諸字時有率爾心謂率爾而聞諸字聲故聞此聲時亦不親得佛無漏聲而聽法者自本識內諸聲種子而生現行第八緣之即是性境似於佛聲以為本質於此聲上而立諸字諸文若是耳識及第六識同時率爾託前本質各變影像之聲耳意所變而是性境亦名帶質境下准此知於此聲上亦立諸字諸文從此無聞耳識不續第八所變聲亦斷故唯意識起名尋求心尋求諸字為目何等雖多剎那行解唯一總名尋求未決定知諸所目故聞行字時以專注故便生決定決定知諸目一切行由前字力展轉熏習熏成種子遂令後念意識之上二字聚集連帶解生於此念中聞法之者自第八識隨佛所說自變行聲於此聲上立行字行文行名詮自性故若耳意識託此為質變影像聲於此二識所變聲上各立行字行文及立行名詮自性故耳識變者聞已便謝無聚集義意識變者本質未謝即是性境行字影像與前諸字獨影之聲聚集顯現本質謝已皆獨影聲聚集顯現於此聚集二聲之上復立二字所成名也謂詮諸行有為自性故其能緣心即有三心謂聞諸字已有二心率爾尋求今聞行字復生決定成三心也聞無字時亦第八識及耳意識各變聲境於上各立無字無文以專注故由前字力復起尋求尋求諸行無字為無何等之法通前三心共四心也聞常字時亦第八識及耳意識各變聲境於上各立常字常文與前三字意識頭上影像聚集即立一句以詮諸法差別義故其能緣心有三心現謂決定心相續不斷決定心後即起染淨及等流心以決定知諸行無常即生染淨次後後念續於前前以相似故名為等流故約解義究竟總有七心於其最後由前前心熏習力故於第六識見分頭上諸心集現謂諸行無常方能解義立為教體聲名句文四法具足第六所變義之相分亦立為教耳識聞聲與意為門令意解義故所變聲聲上名等皆立教體第八所變之聲是耳意識疎所聞故由託第八所變之聲耳意二識方能變故由此第八雖非能聞所變之聲是所聞故有詮表故為教體也(然有兼正可知)第二散亂十二心集現者以散亂故聞一一字皆有率爾尋求聞諸字時具初二心謂率爾尋求聞行字時起初三心謂率爾尋求決定聞無字時起初二心聞常字時具起五心合十二心且約聞此四字散亂之者起十二心若聞多字其心轉多准此可悉又約下品極散亂故具十二心若中品心有散不散即減十二心又聞一句聚集顯現解釋如前若聞多句多義准此可悉第二所集現相者總有十四相說聽皆爾此明聽者聞諸字時有三種相謂諸聲諸文諸名聞後二字各三亦爾總成十二說四字竟合成一句隨此句下一所詮義故成十四相也問名詮自性句詮差別初言諸字顯不一義但是其文不詮自性非是名攝何者諸字而有三相答瑜伽論意總顯一切十二分教隨舉一頌分別義門以為法式故指諸行無常此諸字位於餘文中可有名故如言色聲香味觸其於色字即當諸字位故而是名攝詮色自性故餘准此知法苑云問何須辨此五心之義答為令眾生知心分位入法無我唯識相故辨此諸心集現顯一切法皆心現故。

　　【疏】佛地論等者彼論正釋一時之言顯時成就其百法論汎明時數之義不釋經文故不取之法華疏云問處中有淨穢隨機定說處時中凡聖殊何容不定說答說處標淨穢淨穢可定知(標王舍城十地菩薩謂是淨土聲聞等眾謂是穢土一處見異淨穢雙彰也)說時有短長凡聖不可准一會機宜有利有鈍長時短時如何定准(一時之言具含長短利根謂短悟解速故鈍根謂長悟解遲故)故處可定說而時但總言一時也。

　　【疏】覺有三義等者一自覺覺察斷障覺照真俗簡凡夫故二覺他現身說法覺一切眾簡二乘故三覺行圓滿簡諸菩薩彼在因位二覺未圓不名佛也者是主義總目如來無漏五蘊有似主宰自在之義故名者也此假者內有智覺故是覺之者名為覺者也。

　　【疏】具一切智者真如玅理遍於一切色心之法與一切法為實性故名為一切本智證彼一切性故一切之智名一切智也一切種智者有為色心種類非一名一切種而後得智了達彼故一切種之智名一切種智能自開覺亦能開覺一切有情者如次釋上二智功能也如睡夢覺者喻根本智金剛道後解脫道起無明昏睡生死夢境一切頓遣如睡夢覺一切夢境皆悉頓遣不可得也如蓮華開者喻後得智蓮華開敷其華菡萏其香馥郁見聞生喜若後得智以能現身應機說法如彼蓮華令見聞者歡喜得道具斯二智故名為佛。

　　【疏】一切種智等者此有八對一十六名前八根本智後八後得智初三對可知次三對者一空有二理事三真俗本後二智從境彰名其第七對當體彰名無分別智者謂根本智證真如時離分別相任運契證此智無彼分別相故名無分別智後所得智者根本智後而起此智若前位中未起根本智不能起此後得智故根本無漏智後所得緣事之智通漏無漏皆名後所得智此明佛位後所得智唯無漏也其第八對約本來處而為名也如所有智者如謂真如從真如界流出一切有為法故本智即是所流一切之數智復冥證真如玅理此所有智從能有之如以彰其名如之所有智也盡所有智者盡謂起盡有為生滅名起盡法此起盡法具攝一切有為諸法後所得智是起盡中一法之數復能知彼起盡法故此所有智從彼能有以彰其名盡之所有智也總相等者總相而言無為真諦本智契證有為俗諦後得了達前八根本智後八後得智若子細說四真四俗共八諦之義真俗諦境皆通本後二智證達。

　　【疏】薄伽梵聲者論云自在熾盛與端嚴名稱吉祥及尊貴具足如是諸六義應知總名薄伽梵(解義如疏)。

　　【疏】十號者法華疏云一者如來是謂總序是下九號之總序也般若經云如來者無所從來亦無所去故名如來即法身也涅槃經云如過去佛修六度等來至菩提故名如來即報身也成實論云乘如實道來成正覺故名如來彼宗報身即是大乘化身佛也二者應永解脫煩惱障故應無分段生死身故應受世間玅供養故三者正等覺舊名正遍知由永解脫所知障故謂正覺等覺正覺如次簡異外道小乘菩薩三種外道邪覺妄推非正小乘分覺缺而非等菩薩正覺等覺而未圓正四者明行圓滿等覺舊名明行足明者三明知三世故行謂遮行行行也遮行者密護根門遮諸過故行行者謂三業清淨現行正命又住四禪現法樂住亦名住行五者善逝善玅也逝往也謂於生死長夜具二利行往菩提果故名善逝六者世間解有情及器二種世間皆通達故七者無上丈夫調御士此有二解一云佛智無等無過上故具足相好為大丈夫調和控御三業柔順名調御士二者云多分調御彼諸丈夫最第一故極尊勝故由此後釋舊名無上士調御丈夫也八者天人師以彼天人解甚深義勤修正行有力能故餘趣非勝故不稱師九者佛陀謂畢竟斷煩惱所知并餘習氣證得無上正等覺故十者薄伽梵舊名世尊坦然安坐玅菩提座具足六德摧四魔故。

　　【疏】覺勝天皷者攝論中說帝釋有皷修羅來時即言怨來修羅去時即言怨去天不受樂即言何不受樂太過即言何不生厭佛能驚覺勝於天皷也不由他悟者無師自覺稱天人師故離二無知者惑智二障於境不悟名曰無知佛已斷故名離無知自性無染者法身本有自性清淨非染污也具三寶性者同體三寶唯是真如是覺性故名為佛寶軌持義故名為法寶無違義故名為僧寶或別體三寶三身皆具大功德法軌持義故三身皆具和合無違義故為上首僧。

　　【疏】三身俱說者依楞伽經夫說法者令彼生解為義真如法身合根本智生於一味真常之解親證解故名真說法自受用身窮盡諸法三性本源後起他化隨宜開示無量差別若以所說歸本三性推功歸本即報身說若以所說應機差別六度緣生三科等義流類無量種種不同名他化說(餘如疏中)。

　　【疏】理實等者法華疏云准處准機應聲聞而為化佛准文准理教菩薩而即報身感者機器不同應現故通報化王城鷲嶺劫盡火燒鶖子聞經即化佛也我土安隱壽量長遠文殊在中即報身也應化非真佛亦非說法者推功歸本即法身也乃至云據理而言實通三佛應物現身非定一故楞伽經中三身說法行相各別皆說法故由此劬師羅(此云玅音)長者覩三尺以發心五百婆羅門見灰身而起信無邊身之菩薩窮上界而有餘住小聖之凡夫觀丈六而無盡令顯主尊教隨定勝初標教主令生喜心故言佛也。

　　【疏】遊化居止目之為住者居止在山遊化城內故通名住。

　　【疏】摩揭陀者宗輪疏云舊名置甘露處謂劫初時大梵天王以龍為繩以山為鑽鑽於乳海于時眾生福德所致海變成乳得其甘露置於此地因以為名此世俗說若正應云阿摩揭陀此云無毒害今天帝釋往昔因名也性好治地與三十二人同修勝業現招富貴化治此方立性仁慈犯罪重者駈令出國犯罪輕者以寶贖之不行毒害因立國名也姞呬(上巨乙切下許器切)。

　　【疏】智論第三等者彼說往昔摩伽陀王初生一子一頭兩面而有四臂時人恠異以為不祥王裂身首棄於壙野有羅剎女名曰利藍還合其身乳養長大(餘如疏引)五山者東名象頭山南名馬頭山西名羊頭山北名師子頭山中名鷲頭山。

　　【疏】羯尼迦樹者黃華樹也似此方槐而非是槐其華大小量如手指堪作塗身香油者是也。

　　【疏】頻毗娑羅王者西域記云此云影堅王也舊云頻婆娑羅王瓶沙王皆訛也徧戶者編次也取眾多相隣次義也罹(呂支切心憂也)。

　　【疏】吠舍釐者此云廣嚴廣博嚴淨所住城故。

　　【疏】未生怨王者即阿闍世王也未生已前便結怨故四分律第四說瓶沙王無子因召相師問之相師對曰南山之內有一老仙捨命已後當生王宮王聞是語便殺仙人夫人無孕再召相師問之相師對曰今在王後苑之內而為白兔王又殺之夫人懷孕復問相師相師對曰此子是王之怨王語夫人若生子時登高樓上推於樓下夫人依之以業力故墮樓不死唯損一指而收養之後與提婆達多共搆殺佛殺王我為新王汝為新佛教化世間可不樂哉(餘如常談)。

　　【疏】無憂王者梵語阿育王此云無憂王依宗輪疏是頻婆娑羅王之曾孫也波吒釐者樹名也昔日有人因此樹下納妻有子名波吒釐子城因樹兒立名名波吒釐子城(廣如宗輪疏說)。

　　【疏】自麓等者麓者山足也之者至也跨者越也王發人徒自於山足至於山峰越跨溪壑接於陵巖編石砌之以為道路登山聽法一謂退凡者此有二解一云初二果人通在家證此未得聖故簡退也二云非王親屬所餘凡庶故簡退也。

　　【疏】說法像者佛像有三一入定像斂手相重二降魔像垂手指地三說法像舉手屈指。

　　【疏】法華論者慈恩釋云城乃摩揭陀國之正中人王之所都處表說一乘乃三乘之中道法王之所住境城既勝餘城經勝餘經也俱蘇摩城(此云華城即是上茅城也)既是山城近於王舍乃有多山此山獨勝高而顯故表法高顯出過二乘自在巍巍功德滿故又云或城勝餘城無麗物而不出法勝餘法無嘉德而不具山勝餘山為好鳥之所棲止法勝餘法為上人之所遊心喻通教理又云或教玅如城含玅理故理高如山出二乘故所以此經在王舍城居鷲嶺說有所表矣。

　　【疏】住處有二等者化境在城居止在山道緣道體者城中化食助道之緣依止山中修習道體。

　　【疏】七義等者謂佛與眾同一說聽處同一說聽時同一奉法心同一出家戒同一正見同一出離道同證一無為解脫總此七義名之為與。

　　【疏】苾芻者天竺草名草具五德況出家人一體性柔軟折伏三業令柔軟故二不背日光常向佛日故三引蔓傍布學三藏教相傳授故四香氣遠聞防護三業美聲播故五觸身安樂人身疼痛此草拂之即得安樂況出家人伏於三毒息生死苦究竟樂故今名苾芻從喻為名。

　　【疏】因名怖魔乞士破惡等者轉此三名成阿羅漢三義名應也淨戒淨命通因果有故不相翻。

　　疏僧伽者此云眾亦云和合理事二和故名和合理和者謂諸聖人同證諦理名理和僧事和者同受大戒具六和故謂戒見利身口意具此六義名事和僧復有二僧一事和僧如前二辦事僧謂作羯磨辦事業故極少四人方成辦事一為能白三為所白由是白言大德僧聽若至三人一為能白二為所白而於所白無僧義故若約六和義名僧一人兩人是僧類故亦得名僧三千界中麟角聖者名僧寶故若約辦事名僧四人已上方得名僧故律中說僧者四人若過四人方辦事故。

　　【疏】舊經者羅什所譯經云八百萬億人(謂凡聖通論也)。

　　【疏】五見者百法論中總名惡見唯識論中開為五見一身見二邊見三邪見四見取五戒禁取并貪等五成十煩惱唯識又云十煩惱中六通俱生四分別起分別起者迷四諦理故四諦下皆有十法十中疑邪見見取戒禁取唯分別起不通俱生唯迷理故於見道斷餘貪等六通迷理事通見修斷二十隨惑者唯識頌云隨煩惱謂忿恨覆惱嫉慳誑諂與害憍無慚及無愧掉舉與惛沉不信并懈怠放逸及失念散亂不正知此二十中初十小隨次二中隨後八大隨。

　　【疏】地法無瞋者瞋性猛利九品聊簡前八品攝瞋唯不善色無色界一切煩惱定力所伏唯無記性故彼無瞋小隨惑中忿恨惱嫉害此之五種是瞋等流故上二界隨瞋非有覆慳二種上界無用故亦非有諂誑二種唯初禪有以初禪中大梵天王臣主相依行諂誑故餘禪不然故無諂誑憍遍三界於自所得禪定等法生染著故中隨二種唯不善性上二界無大隨八種一切染心皆共相應通遍三界合上二界根隨煩惱除無明外總有九十二法為有漏體。

　　【疏】緣有之漏等者雖知三界一切煩惱皆名為漏漏於三有有之漏故然下界煩惱多緣欲起從勝為名說為欲漏上界諸惑更無別勝得其本名名為有漏無明不以餘法為名彰自行勝名無明漏。

　　【疏】相應不共者無明與餘貪等同起名相應無明不共無明此復有二一恒行不共唯第七識俱無始恒行餘識無故名為不共二獨行不共唯意識俱由不與餘貪等俱故名為不共此復有二一是主獨頭與大隨俱迷理而起非忿等俱無明力勝名為是主非貪等竝名為獨頭二非主獨頭謂此無明與忿等俱忿等力強無明非主非貪等竝名為獨頭此等皆是無明漏體無明不了為諸惑本故說與前二漏而作所依也。

　　【疏】永得等者現行諸漏能熏盡故無復所熏煩惱種子名無復煩惱如拔草根既無根苗無復子菓也。

　　【疏】謂阿羅漢有其二種者俱舍頌云阿羅漢有六謂退至不動前五信解生總名時解脫後不時解脫從前見至生依長行論謂契經說阿羅漢有六種一退法謂逢少緣退所得故二思法謂懼退失恒思自害故三護法謂於所得常自防護故四安住法無勝退緣亦不退故無勝加行亦不增進故五堪達法謂性堪能好修練根速達不動故六不動法不為煩惱所退動故前五種性從先學位信解性生名時解脫以鈍根故要待六時方能入定得解脫故後不動性名不時解脫以利根故不待於時便能入定得解脫故從前學位見至性生於見道前有二類人一者隨信行人以鈍根故彼於先時隨信他言隨行義故二者隨法行人以利根故彼於先時由自披閱契經等法隨行義故後入聖位隨信行人名信解性謂由信他勝解顯故隨法行人名見至性謂由自見至果道故由此從初修習證阿羅漢有鈍有利兩類異也。

　　【疏】離煩等者離於貪等得聖道故名慧解脫離於想受得滅盡定名俱解脫離定障時必離慧障離此二障得滅盡定名心解脫俱舍頌云俱由得滅定餘名慧解脫問滅定無心何名心解脫答由離二障得滅盡定於一切時心得自在名心解脫非以滅定當體名心解脫此二句經慈恩二解一云離性障故名慧解脫離定障故名心解脫(性障謂煩惱定障謂劣受定能令心專注一境故定名心三學之中名心學故)二云由離無明貪愛等體名慧解脫慧相應心得離縛故名心解脫無諍願智者諍有三種一煩惱諍二有情蘊諍三有情言諍俱解脫人離此等諍名無諍也而有願智以願為先引四無礙勝玅智故如願而了緣一切法。

　　【疏】且初盡智者知盡苦諦乃至修盡道諦名為盡智得果智已一切煩惱永不生故復能證彼無生理故具此二義名無生智。

　　【疏】鈍根等者依俱舍論退有三種一已得退已所證得諸功德法而有退故二未得退未證得殊勝功德而有退故三受用退已所證得諸功德中欲受用時不現在前故名為退佛有後一謂受用退已具眾德無容一時頓現前故利根羅漢而具中後二種退義以利根故無已得退鈍根羅漢具三種退。

　　【疏】顯揚第二者彼云法智類智他心智世俗智苦智集智滅智道智盡智無生智。

　　【疏】所作已辦者同大般若已作所作已辦所辦也已離苦集名已作所作已具滅道諸勝德法名已辦所辦。

　　【疏】智有加行及以根本者於見道前學修此觀唯有漏加行智入聖位已進趣修習亦加行智通漏無漏此加行智通觀假實真俗諦境若根本智唯是無漏照真諦境觀實非假別名假實總名為法此能觀智從境彰名法假實之觀名法假實觀。

　　【疏】受假實觀等者受自性受相應受境界受業受果以類相從五皆名受由受自性及相應法領納順違俱非境故起貪瞋癡作業受果生死不斷是故如來教示弟子觀受假受實名受假實觀餘准前釋。

　　【疏】諸法自性等者釋觀名之所以也一切諸法性離言詮有情無智起妄倒心橫生執著依能詮名計所詮義或依所詮義計能詮名由此計執順情起貪違情起嗔不順不違而起於癡三毒所使造福等業輪迴生死無始時來妄計熏習熏習力故展轉相續生死無窮為令眾生斷生死根教示觀察能詮名假名依聲立聲亦示虗幻依他不實故說為假名既是假義亦假也名中實性即是真如體非虗妄故說為實觀此名假名實也又解名假實觀觀察於名為假為實由審觀故知名唯假應捨假名趣真實相(廣如攝論)。

　　【疏】智度論者彼釋大般若經列聲聞眾千二百五十人多是菩薩示作聲聞以彼例此即是菩薩故具修此三假實觀今又解云般若等說三假實觀大乘教中通被三乘令各修習趣自乘果謂大乘者依二空觀小乘聲聞依生空觀各各觀察法受名境淺深分全斷障得聖大小果異故此經說諸阿羅漢三假實觀皆悉成就。

　　【疏】三空門觀者離我我所三性非有名三空也門者出入無擁之義以此觀行而為門故出苦入樂門即是觀名為門觀修此觀時緣於三境加行進趣治障染故三空之門觀名三空門觀即此觀行總有三名一名三空門觀通漏無漏及通定散以聞思修三慧為體二名三解脫門唯定非散唯是無漏以解脫者棄背義故三名三三昧唯定非散通漏無漏次引三論如次釋三名。

　　【疏】俱舍者觀於四諦作十六行相苦諦四行謂非常苦空非我集諦四行謂因集生緣滅諦四行謂滅靜玅離道諦四行謂道如行出以此四諦攝一切法今觀四諦作此三觀即是總觀一切法盡如是行相修習增長聞思修慧攝十六行而為三觀如疏可知。

　　【疏】佛地論等者觀遍計圓成依他如次三境生老死相者病不定有故不說之。

　　【疏】有部等者明諸無學後兼前位據圓滿說總有八十九品有為功德謂見道中斷八諦下分別煩惱修道位中斷於九地八十一品俱生煩惱此能斷道皆有為德其道所證擇滅無為隨能證道亦八十九品無為功德。

　　【經】比丘尼者四分律說佛姨母摩訶波闍波提與五百舍夷女人詣世尊所欲求出家如來不許後於異時姨母及五百舍夷女人而自剃髮各披袈裟往舍衛國祇園精舍在門外立阿難見已即往問之時彼具說欲求出家受持大戒世尊不許阿難語言且止外門我為汝等詣佛求請爾時阿難禮佛足已而白佛言善哉世尊願聽女人於佛法中出家受大戒佛告阿難且止莫作是語若聽女人於佛法中出家受大戒即令佛法不得久住譬如長者男少女多即知其家而漸衰微如是阿難若令女人出家受大戒則佛法不久如好稻田而遭霜雹即時破壞女人出家亦復如是(此直請佛不詳)阿難白佛言摩訶波闍波提於佛有恩佛母命過乳養世尊長大佛告阿難如是如是於我有恩然我於摩訶波闍波提亦有大恩若有人因他得歸依佛法僧受持五戒知四諦法無有狐疑若得須陀洹果斷諸惡趣得入正道盡於苦際如是之人恩難可報非衣食床臥資具醫藥所報我出世故令摩訶波闍波提受三歸依乃至決定得入正道亦復如是(此恩德請佛不許也)阿難白佛言女人於佛法中出家受戒得須陀洹果乃至阿羅漢果不佛言可得阿難白佛言若女人於佛法中出家受戒得須陀洹果等者願聽出家受戒(此名舉眾得道請也餘處復有阿難問佛過去佛有四眾弟子否佛答言有阿難白佛言唯願世尊度於姨母令得四眾成就)佛告阿難今為女人制八盡形壽不可過法若能行者即是受戒何等為八一者雖百歲比丘尼見新戒比丘應起迎送禮拜與其敷座此法應尊重恭敬讚歎盡形壽不得犯(上十五字下皆言之)二者比丘尼不應罵詈比丘不應訶責不應謗言破戒破見破威儀三者比丘尼不應為比丘作舉作憶念作自恣言不應遮他覓罪遮說戒遮自恣應受比丘訶之四者式叉摩那(此云正學)受學戒已從比丘僧乞受大戒五者比丘尼犯僧殘罪應在二部僧中半月行摩那埵(善見論釋云折伏貢高義亦名下意)六者比丘尼半月一度從僧乞教授七者比丘尼不應在無僧處夏安居恐有難事無人護助八者比丘尼夏安居竟應往比丘僧中求三事自恣謂見聞疑罪如是阿難我今說此八不可過法若女人能行即是受戒譬如有人於大水上安置橋梁而得渡之阿難受教往姨母所語言女人得在佛法中出家受戒世尊為女人說八不可過法若能行者即是受戒即說八事如上摩訶波闍波提言我及五百舍夷女人當共頂受阿難譬如男子女人年少淨潔莊嚴若有人與洒沐頭已止於堂上持種種華鬘繫置頭上歡喜頂受如是世尊為於女人說此八不可過法我及五百舍夷女人當共一心歡喜頂受爾時阿難即往佛所頭面禮已而白佛言已為女人說八不可過法彼等聞已歡喜頂受佛告阿難若女人不於佛法出家者佛法當得久住五百歲阿難聞之不樂心懷悔恨憂惱涕泣流淚前禮佛足繞已而去然其正法滅與不滅兩解如常。

　　【疏】依四弘等者無上菩提誓願成無邊眾生誓願度今明行者有彼所求菩提所度薩埵故名菩薩全取他名有財釋又此行者有求菩提度薩埵之義用故亦菩亦薩二用同依五蘊體故名為菩薩同依持業釋。

　　【疏】薩埵者勇猛義勇悍猛利不憚長時於一切處求大菩提是菩之薩名菩薩也前目五蘊此精進行二依主別。

　　【疏】菩提即是般若者是根本智斷證用故薩埵謂方便是後得智善巧用故由此二法利樂自他一切有情是故假者名為菩薩亦菩提亦薩埵二用同依一慧體故名菩提薩埵同依持業釋。

　　【疏】謂諸薩埵求菩提故者三乘薩埵各求自乘果位菩提菩之薩故名為菩薩故通三乘為簡小乘加言摩訶薩埵然諸經論多以修大乘者別名菩薩以行勝故別得總名修小乘者別名獨覺聲聞也。

　　【疏】方便者拔濟有則曰方令他獲安名便是便之方名為方便。

　　【疏】七地等者於十地中初二三四根本後得前後而起五六七地加行發起本後俱起若不加行亦前後起八九十地任運俱起。

　　【疏】得同體悲者亦名於諸有情得同自體意樂謂諸如來十地菩薩等觀眾生皆如自己由得攝他同己想故不見身外有別眾生便常度之若見身外有別眾生執生勞倦便不能度雖度不廣亦不恒也。

　　【疏】顯揚等者彼以四義釋無量名一行解廣大故二為大梵王福無量故三成如來果德無量故四所緣無量故。

　　【疏】又顯揚等者法界有情總為三類一於無苦無樂者無倒與樂名慈無瞋為體二於有苦者拔苦名悲不害為體三於有樂者助喜名喜不嫉善根為體復於有苦者由福劣故形容可惡凡愚於彼多分起嗔於有樂者以福德故凡愚於彼多分起貪今此翻彼於有苦者起離嗔想於有樂者起離貪想於彼一類無苦無樂有情既無貪瞋可翻起離癡想於諸有情離於如是不平等心起平等行欲令有情遠離諸惡是捨行相然此行相初習業者稟性仁賢或宿習力於諸有情普修四行與樂拔苦忻慰有情平等若不能爾應漸習之於一切有情想作七品親分三品謂上中下怨亦分三謂上中下及中容者即非親非怨也以此七品上品親為初上品怨為末中容者為中分品既定從易至難而漸習之以快樂事亦分三品謂上中下先上品親與上品樂中品親與中品樂下品親與下品樂次中品親與上品樂下品親與中品樂中容者與下品樂及至第七番上品怨與上品樂上品親與中品樂中品親與下品樂如是修慈於諸有情方便平等而與其樂悲喜亦然准前可解若捨行相亦分三品謂上中下將前七品有情中容者為第一易起捨故從易至難下品親為第二下品怨為第三中品親為第四乃至上品怨為第七起三品捨從易至難從初向後准前作法四無量心差別有三一有情緣作有情想二法緣不見有情唯作三科法想三無緣而於諸法離分別心作真如想名為無緣又復觀行漸勝三境別觀法緣者緣教法起有情無緣同前問後二種境不緣有情不能與樂拔苦等故何名慈悲等耶答此後二種雖不緣有情處起若以無嗔不害等緣教緣真如時以無嗔不嗔不害無害等故即名慈等或緣教緣如意為於諸有情拔苦與樂等也若不悟教法不證真如理利物狹劣不廣大故。

　　【疏】雜集等者引發殊勝定慧為體相應助伴四蘊心品而為其體眷屬五蘊為體有定道戒為色蘊故。

　　【疏】慈唯等者問與大慈大悲大喜大捨有何差別答依法華疏四義不同彼唯實觀唯佛所起緣三界生并無癡俱此通假實通凡聖起緣界不定悲無癡俱由斯義故彼四唯是不共之德此是共德通三乘故。

仁王護國般若經疏法衡抄卷第二

　　仁王經隨抄音切

　　研覈

　　(下胡的切)。

　　痆

　　(女八切)。

　　聯

　　(音連)。

　　盪漾

　　(上徒曩切下餘亮切)。

　　浡澥

　　(上蒲沒切下胡買切)。

　　叡

　　(以稅切聖也)。

　　聳幹

　　(上息涌切下古旱切或作簳)。

　　謔

　　(許虐切)。

　　迆邐

　　(上移爾切下力爾切)。

　　麓

　　(音祿山足也)。

　　羂罥

　　(古犬切作[罷-(匕/匕)+(ㄙ/月)]同)。


卍新纂大日本續藏經第 26 冊 No. 519 仁王經疏法衡鈔


仁王護國般若經疏法衡抄卷第三

　　譯經證義講經律論廣演大師遇榮　集

　　【疏】宿住隨念智證明者聖智自在證達明鑒名智證明智即證明名智證明隨念者隨所憶念過去世事明記不忘所隨之念名為隨念能隨即念名為隨念或所隨是念能隨是智隨於念知過去故所隨即念也此智證明近於念故名隨念智證明隣近釋也智從於境以彰其名宿住之隨念智證明也死生者諸有情類死此生彼受報好醜悉能知故死生之智證明也漏盡者煩惱過失說名為漏聖道斷盡彼漏法故所顯滅性名為漏盡此智證彼漏盡理故漏盡之智證明也或此智明知於自他漏染之法盡與未盡亦漏盡之智證明也三明如次知去來今三世之境對治三際愚癡暗故於六通內別以三通立為三明問如天眼通乃是眼識相應之慧緣現在境如何即是死生智證明知未來事答由天眼通觀諸有情死此生彼由此引發死生智明知未來世五趣有情死此生彼今歸能引故相即之。

　　【疏】出三明體者俱舍十智初世俗智唯是有漏第八他心智通漏無漏自餘八智皆是無漏此初二明緣世俗事即世俗智唯有漏也漏盡智明以四諦智及盡智無生智六智為體證諸諦理漏盡性故唯無漏智若事觀中緣四諦理通漏無漏或知自身煩惱漏盡漏盡身中有此十智明證境界名漏盡智明總以十智為體通漏無漏。

　　【疏】神境智證通者神謂神變靈玅之德等持為體境謂境界所變化事神所變境名為神境或所變境不可測度名之為神神即是境名為神境聖智自在證達無擁名智證通智即證通神境之智證通名神境智證通天眼者天謂色界天趣有情清淨色根發識照境說名為眼依天之眼名為天眼此報得者也若修得者身通欲色一類聖賢身在欲界由修習力令自身中上地所攝眼根種子依下地身生起現行能見被障細遠等色報得修得勝劣雖異然體不殊清淨色根而為性故由此天眼發智證通也天耳通准此。

　　【疏】若就根本知心非所知所非心者下言加行反顯此言根本者修習成滿位也就此修習成滿之位知他心王善染無記非是心所知他心所善染無記非是心王修加行時觀他有情總聚心品善染無記便得名為他心智證通宿住通名如三明釋。

　　【疏】明五體者若無間道正為斷障不發通故解脫道慧為五通體依前所引十智出體取捨如疏。

　　【疏】唯四根本者四禪根本地定慧均平復增勝故能發神通故偏依之四近分地定慧非勝難發通故故不依彼。

　　【疏】顯揚等者五通尅性以慧為體若引發體定慧為性若相應體彼慧俱時一聚心品四蘊為性眷屬五蘊性。

　　【疏】三十七者分為七位一者四念住觀觀於內外身受心法也通觀自佗故言內外謂觀身如虗空觀受內外無觀心但有名觀法善惡不可得是謂菩薩四念住觀住近念故名為念住念住即觀名念住觀二者四正斷精進為體尅性能斷體即是慧精進遍䇿助慧斷故立正斷名謂未生惡法修習斷斷未生惡法是所應斷由精進力令惡不起說名為斷斷之斷故名為斷斷已生惡法修律儀斷滅惡之方法律軌儀名為律儀律儀即斷名律儀斷未生善法修修習斷由精進力修習生長未生善法令惡不起說名為斷修習即斷名修習斷已生善法修防護斷由精進力護已生善令轉增進令惡不起說名為斷防護即斷名防護斷三者四神足以定為體神謂神變靈玅之德足者是定神所依故是神之足名神足也欲勤心觀四法為因得神足故四之神足名四神足故對法云謂由成滿三摩地力發起種種神變事故修習四行謂欲勤心觀欲三摩地者謂由慇重猛利樂欲恭敬方便得三摩地勤三摩地者謂由無間方便觸心一境性而常精進無時暫間心三摩地者謂先修定觸心一境性由於前生數修定力令彼種子功能增長由種子力令心任運於三摩地隨順轉變由此速證心一境性(劣定名心勝定名三摩地)觀三摩地者由聞教法內自揀擇觸心一境性(聞思慧名觀也)四者五根五者五力出生眾善說名為根勝難屈伏說名為力六者七覺分覺謂聖道分謂支分為因之義是覺之分名為覺分輕安者唯識論云遠離麤重調暢身心堪任為性對治昏沉轉依為業名為輕安由伏定障令所依身轉安適故捨者體即行捨唯識論云云何行捨精進三根令心平等正直無功用住為性對治掉舉靜住為業謂由精進及三善根對治掉舉靜住正直故名為捨為簡捨受名為行捨餘名可知七者八正道正見正思惟皆慧為體問正思惟體何不取思答由正思惟能發語言誨示於佗若非慧者餘無此能故對法云正思惟者是誨示義如其所證方便安立發語言故正見者是分別義如先所證而揀擇故正語等者以無嗔癡所發身語名為正語正業無貪所發總名正命此三遮防惡色不起假立無表色名以色思為體餘名可知。

　　【疏】故三十七體唯有十者若依大乘九法為體十中除尋故對法說慧能發語誨示他故名正思惟餘同俱舍瑜伽論云覺道者眾多最勝三十七又云依止菩薩無礙解由善方便所攝玅智於三十七菩提分法如實了知然大小乘皆修此行有五義異一求果異二斷障異三二死異小乘修習盡分段生死大乘修習盡變易生死四悲智異大乘由悲故修小乘由智故修五利行異大乘二利小乘自利。

　　【疏】修諸諦觀者十地菩薩修十度行遊二空觀然為降伏二乘者故故四五六地如次傍修菩提分法諦緣生觀。

　　【疏】依緣辨觀者依十二緣生辨三觀也華嚴經中先明緣生次下便云此地菩薩觀前緣生得入空無相無願門(如疏引之)。

　　【疏】異熟等者五取蘊身名異熟果自害自損名蘊魔也能招之業為士用因正捨壽時所有五蘊名之為死而此死果從因得名士用之果名士用果死有自害名為死魔或蘊魔樂住死魔樂滅蘊死二魔自相害也。

　　【疏】體即是慧者四無礙解多以後得智為體緣事法故義無礙解亦通正智證真諦故初地分得九地任運離障圓成佛果滿足。

　　【疏】佛果十力者能摧怨敵義不可屈伏義故名為力具云十智力智體即力名為智力智力有十名十智力一者處非處智力因果相當名之為處若不相當名為非處處者建立義依義起義能建立果為依能起彼彼果故因立處名於此正知名此智力二者自業智力一切眾生各自造業受異熟果於此正知名此智力三者靜慮解脫等持等至智力謂四靜慮八解脫等持者諸有心定等至者諸有心無心定於此正知名此智力四者根勝劣智力大小乘性有軟中上名根勝劣於此正知名此智力五者種種勝解智力若從他信以為其先或觀諸法以為其先而修習之成軟中上愛樂勝解名種種勝解於此正知名此智力六者種種界智力界是性義若廣建立種種種性一乘二乘乃至八萬四千性行名種種界於此知故七者遍趣行智力諸趣門中隨順正行如貪行者修不淨觀等名遍趣行或趣一切五趣之門名遍趣行於此知故八者宿住隨念智力於彼種種有情眾中四方名字假設安立品類差別隨先過去宿所住事所有自體無量種類皆能知故而此智力近隨念故名隨念智力隣近釋也於宿住境正了知故九者死生智力有情命終名為死時住在中有名為生時於善惡趣死時生時皆能知故十者漏盡智力一切諸漏及餘隨眠永斷無餘所顯實性漏盡顯故名為漏盡或知眾生漏染盡故名為漏盡智力瑜伽論說此十智力以慧為體若引發體定慧為性若相應體四蘊心品故對法云若定若慧及彼彼相應心心所法為智力體若尅實體菩薩地說信等五根為性若眷屬體五蘊為性有定道戒為色蘊故餘四蘊可知。

　　【疏】十體隨應者初牢固力及第六七八九十此六以慧為體第二慈力無嗔為體第三悲力不害為體第四精進第五禪定各如自名。

　　【疏】故一等者金剛三昧屬等覺位第十地菩薩近無等等佛果之位近金剛三昧等覺之位也。

　　【疏】七賢等者大小乘教皆說三乘五位行相有殊應各說之今隨疏意敘小乘教以補闕略且聲聞乘發心修行從生死地發心趣果總分為二初外凡位後內凡已去外凡位者俱舍第二十二云云何方便勤修趣見諦道應先安住清淨尸羅戒為本故次應勤修聞思修慧謂先住戒以淨身器方堪作諸加行善法功德所依應於解脫具深意樂觀涅槃德背生死過親近善友聽聞正法具聞等慧而令修慧速得圓滿次具三因一者身心遠離身遠離者離相離住遠惡朋黨心遠離者離惡尋思二者少欲知足三者次應安住四種聖種一衣服喜足聖種二飲食喜足聖種三臥具喜足聖種四樂斷樂修聖種此四能為證聖因種故名聖種四中前三皆是喜足第四即是樂斷煩惱樂修聖道前三助道生具第四助道事業以諸弟子歸佛出家捨俗生具及俗事業世尊哀愍立此助道生具助道事業令修行者解脫非久俱舍又云以諸眾生於我我所而起貪欲如來為令暫止息故立前三聖種永除滅故立第四聖種此四聖種無貪為體內凡已去者五位分五資加二位名七方便謂五停心觀等也方便者方法便宜為因之義為因趣入見道位故具此方便賢善之德亦名七賢行七中前三屬資粮位後四屬加行位(隨疏可知)。

　　【疏】五停心觀者以諸眾生無始時來流轉生死起諸過失隨境而轉無由得定證會聖果故佛令作五種觀行停息其心總說過失八萬四千約類分之不過五種一多貪二多嗔三多癡四著我五尋伺對治如是五種病行如來教示令修五停心觀而便得定若自覺知或教誨他若多貪者作不淨觀若多嗔者作慈悲觀若多癡者作十二因緣觀若著我者作界分別觀多尋伺者作持息念觀俱舍又云觀雖有五要者有二一不淨觀二持息念觀以諸眾生多此二種過失增故謂貪猛利數現在前如是有情名貪行者觀察不淨能正入修以諸眾生多於玅色起貪愛故貪有四種一顯色貪二形色貪三玅觸貪四供奉貪謂於美色相狀玅好身體柔軟折旋供奉故起四貪為欲對治此四貪故緣於四境假想勝解作四觀行緣青瘀等修不淨觀治顯色貪緣被虫食等治形色貪緣虫蛆等治玅觸貪緣屍不動等治供奉貪如是數修令貪不起又彼頌云為通治四貪且辨觀骨鏁觀廣至海復略名初習業位除足至頭半名為已熟修繫心在眉間名超作意位此頌意說作骨鏁觀通治四貪以骨鏁中無四貪境故修此觀行有三位殊一初習業位二已熟修位三超作意位且初位者修骨鏁觀應先繫心於自身分或於足指或額或餘隨所樂處安止其心心得住已依勝解力假想思惟皮肉爛墮漸令骨現乃至具觀全身骨鏁見一具已復觀餘人爛墮亦爾觀第二具已漸次一房一寺一村乃至遍地以海為邊骨鏁充滿為令勝解得增長故漸略而觀乃至唯觀一具白骨齊此漸略不淨觀成名初習業位二者為令略觀以勝解力於一具中先除足骨思惟餘骨漸次乃至除頭半骨思惟半骨齊此轉略不淨觀成名已熟修位三者為令略觀勝解自在除頭半骨繫心眉間專注一緣湛然而住齊此極略不淨觀成名超作意位如是修習乃至得定此不淨觀以治貪故無貪為體持息念觀者梵語阿那阿波那念阿那者此云遣來謂持息入是引風入身義阿波那者此云遣去謂持息出是引內風令出身義以義翻為持息念也以慧為性息者謂風念能持彼息故名持息念分有財釋今目慧者為由念力慧於境中得分明故名持息念隣近釋也修此觀行差別有六一數二隨三止四觀五轉六淨數者謂從一至十入息為先出息為後由具四緣息方得轉一息所依地謂欲界初二三禪名有息地二風道通謂口鼻三毛孔開謂出母胎四入出息地謂麤心現前入無心定闕麤心緣在母胎中四緣不具生無色界四緣俱闕此等諸位緣不具故息皆不轉具四緣處以念憶持入出息數離三過失名為正數一者數減失於二謂一等二者數增失於一謂二等三者雜亂失於入謂出於出謂入若十中間心錯亂者復應從一次第數之終而復始乃至得定然以先入後出共為一數二三等亦爾隨者謂繫心緣入出息不作加行隨息而行念息入時遠至何所為行遍身為行一分隨彼息入唯心臍臗髀脛乃至足指念恒隨逐止者謂繫心唯在鼻端或在眉間乃至足指隨所樂處安止其心觀息住身如珠中縷為冷為煖為損為益觀者謂觀察息風體已兼觀息俱大種造色及依色住心及心所具觀五蘊以為境界轉者謂移轉轉息風覺安置後後勝善根中乃至世第一法淨者所謂勝進入見道等得無漏淨尋伺是散亂之因故令數於入息出息能離散亂不起尋伺即不散亂也。

　　【疏】心遠離等者離染污作意者及離無記作意者翻彼二類親近修習能引義利定地作意者也。

　　【疏】緣起觀等者觀十二緣起從緣而生支支遷變無常苦空無我假和合故輪迴不息皆是無明為輪迴本如是觀察對治愚癡。

　　【疏】界差別觀能離憍慢故者隨行者病離憍慢也前不淨觀足驗無我又觀緣起及六界差別皆具顯示無常苦空無我故故與俱舍所治有異也。

　　【疏】總結者瑜伽復云若薄塵行者即便安止於對面念不必修習五停心觀也。

　　【疏】別相念住等者俱舍第二十三說前修不淨觀等已成勝奢摩他(此云止品)次為成觀品修四念住身受心法名之為別於此四境或以自相別觀或以共相別觀是故名為別相念住除身受心餘皆名法謂觀身不淨觀受是苦觀心無常觀法無我如是所觀四境各別自性名為自相言共相者諸法共有此相名為共相謂一切有為皆非常相一切有漏皆是苦相一切諸法皆空非我相於觀身時唯不淨性謂三十六物所成性故名自相別觀若觀此身與一切有為皆非常相與一切有漏皆是苦相與一切法皆空非我相空者空其我所非我者無實我故本意但觀於身不欲總觀一切諸法是故名為共相觀觀身既爾餘三亦然雖有自相共相二類不同總得名為別相念住以諸眾生無始時來由四顛倒流轉生死於諸境事起淨樂常我四顛倒故故諸行者為超生死對治此失修四念住不減不增觀身乃至一極微色一剎那時亦是苦性亦是非常空非我性如是名為四念性成滿也依俱舍論二義釋名一云由念力持慧得住境是念之住名為念住以慧為體二云謂由慧力令念住境於所觀察令得明記念即是住名為念住今慧名念性者與彼相應近念住故名為念住隣近釋也。

　　【疏】雜緣法念住等者引文闕略正理論說別相念住所觀四境前三唯不雜緣第四法念住通雜不雜法名寬通攝餘境故觀別別法名不雜緣若以四境二二合緣三三合緣總緣四境復以自相共相總合雜緣法念住境即是別相念住修習成滿於此雜緣法念住之後總相念住之前修無我行次觀生滅次觀緣起次三義觀謂蘊處界乃至依於聞慧學作十六行次依思慧學作十六行並是總相念住加行此乃遠從於前雜緣法念住起總觀四境攝一切法修四行相謂非常苦空非我名總相念住亦以慧為體七賢行中已上三位名資粮位資粮者為欲遠趣菩提果故積集福慧二種資粮名資粮位亦名順解脫分解脫是果涅槃果故分是因義因能順趣解脫果故順即是分名為順分解脫之順分名順解脫分。

　　【疏】煖善根等者七賢行中此後四種名加行位也此加行位修習已久近見道故能與見道為加行故名加行位亦名順決擇分決擇者無漏聖慧順分如前此加行因順趣彼故決擇之順分名順決擇分又正理云分是段義謂見道智是決擇中一分攝故決擇即分也煗等善根順趣彼故決擇分之順名順決擇分。

　　【疏】謂色界攝者意取定善修慧相應善法也小乘宗說四善根中前二可動後二不可動各有下上劣勝異故成四善根謂煗位中容造無間等業由福德故速出惡趣必至涅槃於頂位中不造無間業容造餘惡業忍世第一不作惡業名不可動故俱舍頌云煗必至涅槃頂終不斷善忍不墮惡趣世第一離生。

　　【疏】然此等者疏但說緣而有八類謂諦本名說名為緣不說其行謂一一諦各有三行上下八諦共有二十四行若緣若行合而說之總三十二於三品忍及世第一從廣至略勤加修習順趣見道且下品忍具觀四諦十六行相謂觀欲界苦修四行相無常苦空非我觀上界苦亦四行相如是乃至觀上界道修四行相謂道如行出如是名為下品忍位下忍成已復觀欲界苦聖諦境修四行相乃至觀上界道諦但修三行謂道如行減於一行即中品忍是第一周復觀欲界乃至上界諦修二行相謂道及如是第二周減二行也復觀欲界苦乃至觀上界道唯修一行是第三周減三行也復觀欲界苦乃至觀欲界道具修四行不觀上界道諦是減一緣減一緣時亦減一行減緣攝故但說三周減行一周減緣如是漸次略觀乃至唯觀欲界苦諦修四行相不觀上界苦等諸諦即是七周減緣二十一周減行復觀欲界苦修前三行相是第二十二周乃至唯觀欲苦但修二行經二剎那心是中忍位滿復觀此苦修前一行一剎那心為上忍位總說名為忍位圓滿依俱舍疏第六苦諦四行隨留何行理皆無遮以觀行之人有其二種一者利根利根有二若著我者留無我行著我所者留於空行二者鈍根鈍根有二若我慢者留無常行由於有身迷無常理恃著生慢故懈怠增者留於苦行懈怠不能強精進故觀諦為苦不安隱故進修出離隨留何行即以此行入見道也。

　　【疏】世第一善根等者從上忍無間有善根生緣前苦諦一行一剎那心如是名為世第一法此與上品忍有何差別正理六十一云色界善業而有九品謂下三品煗位所攝若中三品頂位所攝上下上中名為忍位此二品善三忍攝者上下品善下中二忍攝也上中品善上忍攝也上上品善世第一攝也由勝劣殊故成差別此唯一剎那必不相續為等無間緣即能引生苦法智忍此四善根以慧為體相應四蘊眷屬五蘊。

　　【疏】有士用力等者有漏心品引於有漏無漏心品引於無漏如是二類前因後果自類相引同等流類名同類因等流果今世第一位引於見道離同類因前一剎那是有漏因引次後念無漏聖道前因後果漏無漏異因有士夫之力果從彼生中無間隔名無間士用果也唯修爾所者唯緣欲界苦諦修一行相為入聖之緣故不修多即此一行一剎那心似於見道苦法智忍也。

　　【疏】八勝處等者初二勝處內未伏除見者色想貪故名內有色想後六勝處由久修習內已伏除見者色想貪故名內無色想少色者有情色資具色多色者大地山河等色如是觀彼少多色時一一復修七種行相一若好色謂一向淨玅二若惡色與上相違三若劣色謂不可意四若勝色與上相違五勝知謂奢摩他道六勝見謂毗鉢舍那道(此云觀也)七得如實相於勝未勝二種之中離增上慢生制伏想後四勝處青黃赤白復各有四行相謂青顯青現青光四中初是總句餘三別句青顯者謂俱生青如青華等青現者謂和合青如衣青等青光者是前三青之上所有鮮淨之光如青既爾黃等亦然作如是等殊勝觀時心勝境處名為勝處非如餘生心劣境勝被境牽迷也。

　　【疏】初二勝等者依俱舍論初三解脫如次引發初二次二後四勝處也將能造色隨所造攝不言地等初四勝處依初二禪觀色少多不淨相轉對治欲界及初禪中顯色貪故後四勝處依第四禪觀欲界色清淨相轉令心忻故審成滿故。

　　【疏】十遍處等者俱舍論說由第三解脫引發前八遍處後二遍處即是空識遍一切處此亦內無色想而觀外色謂觀所造青黃赤白遍一切處復觀能造地水火風遍所造中故總成八為欲成滿前八周遍義故所緣遍滿不過於空能緣遍滿不過於識是故修習後二遍處周遍境處故名遍處。

　　【疏】後二等者俱舍論說後二遍處如次空處識處無色界中定善為性非無記染亦非散善性微劣故然通近分根本定善各緣自地空識為境者婆沙八十四云謂初習業者先住思惟諸虗空相取此相已假想勝解觀察照了無邊空相而修加行展轉引起初無色定故說此定名空無邊處今明空一切遍處即是此定緣空為境緣識准此可知。

　　【疏】及道共等者等於生等四相小乘說此別有體性有相助力斷諸煩惱而與現觀同一事業是故總說名事現觀。

　　【疏】欲謂欲界者由此界中有彼婬食睡眠三欲事故名為欲界具有五趣今明天趣仁君有六名六欲天王。

　　【疏】四大王眾天者謂此天王統攝四大洲故名四大王一洲一王類非一故復名眾也玅高四面面各一王謂東名持國南名增長西名廣目亦名醜目北名多聞此四天王統領諸鬼神等各護一方眾生之類玅高山者梵語世羅蘇迷盧此云山玅高今順方言名玅高山舊名須彌山訛也謂北金東銀南琉璃西頗胝迦(此云水精)以此四寶成於山體說名為玅出水入水皆八萬瑜繕那量故名為高瑜繕那者限量義西域記說往昔軍行之一程也俗法八十里或四十里聖教所說十六里也俱舍頌云玅高層有四相去各十千傍出十六千八四二千量堅手及持鬘恒憍大王眾如次居四級亦住餘七山謂玅高山形如腰皷上下俱濶中腰細狹於其下半從水面上盡四萬瑜繕那量有四層級上下相去各十千瑜繕那量四層傍出繞玅高山從水面上第一層級出十六千瑜繕那量第二層八千第三層四千第四層二千有藥叉神名為堅手守住初層級有名持鬘住第二層有名恒憍住第三層其第四層是四天王所住之處亦住所餘七金山上是別聚落也梵語忉利提婆此云三十三天玅高山頂四方各有八殿一殿一天為帝釋臣帝釋居中住善法堂而為其君君臣合說三十三天夜摩天者此云時分天由彼諸天受其喜樂各有時分故又婆沙論說玅高山半已上而無日月諸天自依身光或珠光等作照導故依華之開合鳥之喧靜或依天眾寤寐建立晝夜又以青蓮華合黃蓮華開為晝翻此為夜依此等相建立晝夜時分名時分天覩史多天者此云知足天由彼天眾於五塵境不極貪著知欲樂足故樂變化天者樂自變化所用資具而受用之非如下二天所用資具從樹生故他化自在天者謂劣天子變於資具與勝天子而受用故若彼此俱劣者互變受用由彼有情性欲爾故。

　　【疏】摩揭陀國等者是蠒兒為此處官立性仁慈不行毒害之事以德為名名無毒害王也因為國號名無毒害國智度論中敘世俗說名置甘露處。

　　【疏】帝釋往昔等者舊抄曰帝釋前身拘舍王家為奴眾人敬信王放從良結於三十二人治街掃路勸人行善名聞於上王欲封官佞臣讒之付象令殺象既不殺封本郡官後娶四妻一名善法二名園生三名歡喜四名清潔時此郡主共於眾人而造法堂善法夫人作承露盤歡喜夫人繞堂置園園生夫人種植樹木清潔夫人不修福業後命終已皆生欲界第二天中隨因受果故有善法堂等唯清潔夫人先不修福生水鴛鳥中時天帝釋天眼觀見化身同彼教持不殺戒由本妬忌捨水鴛已生阿修羅宮中名為設支帝釋娶之歸忉利天言設支者或名舍支此翻為縛美色異常縛男子故修羅生男醜陋生女端正所以帝釋娶之然帝釋宮中有蘇陀味(此云甘露)由此天與非天互爭色味數興鬪諍。

　　【疏】色四靜慮者色界四靜慮也疏唯目定靜即慮故又解梵語禪那此云靜慮靜謂寂靜定之異名慮謂籌度慧之別稱欲界有慮無靜無色界中靜多慮少唯是色界定慧均平有靜有慮名為靜慮目器界也四種別者瑜伽論云初有尋伺喜靜慮第二離尋伺有喜樂靜慮第三離喜有樂靜慮第四離喜樂有捨念清淨靜慮。

　　【疏】梵眾天等者其云梵覽摩此云清淨亦名極淨離欲界染法於色界得極淨名然四靜慮皆名梵天初禪居首故偏言梵中間禪者下二天眾有尋有伺二禪已上無尋無伺此大梵天有伺無尋名中間禪。

　　【疏】雜修靜慮者俱舍頌云先雜修第四成由一念雜為受生現樂及遮煩惱退由雜修五品生有五淨居言雜修者有漏無漏間雜修故必先雜修第四靜慮以第四靜慮最堪能故若阿羅漢或是不還為雜修故必先入於第四靜慮多念無漏相續現前從此引生多念有漏次復引生多念無漏是雜修定初起加行如是旋還後後漸減乃至最後二念無漏次引二念有漏現前無間復生二念無漏名雜修定加行成滿此後唯從一念無漏引起一念有漏現前無間復生一念無漏如是中間有漏剎那前後剎那無漏雜故名雜修定根本成滿前二剎那似無間道第三剎那似解脫道由此能斷雜修定障然雜修定勝劣不同總有五品謂一下品二中品三上品四上勝品五上極品其所斷障亦有五品謂一下品二中品三上下品四上中品五上上品修五品定斷五品障逆順相對如斷煩惱由雜修定及斷彼障各有五故如其次第生五淨居以五淨居凡夫不生唯是不還及阿羅漢而居彼故名淨居天無始凡夫不生彼故若得彼定證聖已後不造新業復無故業諸不還者如何生彼故依下三天處或初唯依廣果天處以雜修定前後無間熏修中間有漏助彼前生凡位所造下地故業令轉殊勝感生淨居由是聖修雜修靜慮總有三緣一為生淨居故二為受用現法樂住故三為遮防煩惱退故定所依地初唯第四禪修習成已承此勢力亦能雜修下三靜慮身所依地先於欲界人趣三洲若退失已後生色界承前勢力依色界身亦起雜修靜慮疏中文略初後二天不言雜修。

　　【疏】娑婆者正云索訶翻為堪忍諸菩薩等行利樂時多諸怨嫉眾苦逼迫堪耐勞倦而忍受之因以為名悲華經云諸有情類忍耐煩惱不生厭患是故名為娑婆世界楞嚴經云何名世界世謂遷流界謂方位十方為界三世為世故名世界。

　　【疏】化身變土者彼諸梵王或依定力起變化身來至佛會或依定力運通來此然欲界之地麤而虗疎不堪梵王細身依止梵王福德力故宮殿隨身自變器界依之而住。

　　【經】諸趣變化者變謂變改變小令大變大令小變好令醜等無而忽有說名為化若變若化無量形類皆來集會。

　　【疏】人唯有四無生得故者三乘修通義如常談婆沙論說有陀羅尼名因持利持此能往十方世界名呪得通如龍樹菩薩有勝玅藥能隱身騰空入水不溺等名藥得通如班足王以業力故承通往來名業得通鬼趣可知傍生趣中龍金翅等有生業二通俱舍論說地獄趣中初受生時得宿住通能知過去作惡業等於受苦時以苦逼故即不能憶有業通者如次疏引正法念說。

　　【疏】以彼等者由佛動地大悲變化令彼三塗及八無暇皆離苦難同詣佛所復令一類從彼捨命得生人天憶宿住事賀佛恩深同詣佛所。

　　【疏】羅[目*隻]者此云執日非天與天戰時時四天王先與其戰日月天子助四天王放盛光明射非天眼此為非天前鋒以手執日障蔽其光故云執日勇健者舊云婆稚新云䟦稚迦此云團圓身力充實有勝用故義翻勇健次執日後與天戰時有勇健力故華鬘者梵語佉羅騫駄(佉騫去聲駄字平聲)此云廣肩髆形貌最大故以為名義翻華鬘妻公者公猶父也。

　　【疏】天神者經文已列三界天眾故言阿修羅等也依舍利弗問經別有一類天趣中神靈通變化名為天神身有光明住於空界宮殿中也。

　　【疏】龍神者謂能變化入水騰空興雲量雨阿含經說龍有四種一天龍持天宮殿令不墜故二人龍在於人間興雲雨故三地龍持大地故四王龍守王庫藏故正法念經如奉持品引。

　　【疏】藥叉者舊名夜叉真諦翻為輕健神慈恩翻為勇健亦云暴惡飛行空中食噉生類此雄者也雌者地行名羅剎娑此云可畏鬼。

　　【疏】健達嚩者此云尋香行尋食香氣作樂求故經音義云海中有之屬於非天十寶山間而有樂神名乾闥婆忉利天子意須音樂此神身有異相神知天意往娛樂之有角者名緊那羅無角者名乾闥婆。

　　【疏】玅翅鳥者阿含經中佛告諸比丘有四生玅翅鳥謂卵胎濕化有四生龍亦卵胎濕化卵生玅翅食卵生龍設爾欲食胎生龍等鳥即喪命如是胎生玅翅食卵胎生龍濕生玅翅食三生龍化生玅翅食四生龍玅翅有四一大威德迦樓羅王有大威德諸龍怖故二大身兩翅相去三百三十六萬里故三大滿腹中有龍食常飽故四如意頷下有如意珠故樓炭經說金翅鳥王住在須彌山南大海之北各有宮殿廣長二十四萬里七重城壁皆是七寶七重欄楯樹木園苑小鳥和鳴以為同類。

　　【疏】緊捺落者慈恩翻為歌神隨佛所說歌詠之故如世音樂歌君德故正法華中列尋香行及此歌神皆云天子顯是天趣歌神有四如法華經。

　　【疏】大腹者腹肚大故大蟒者大蛇也蛇王也田蚥者蚥(音斧)切韻云蜛蚥螗蜋之別名此等多於田野中有故名田蚥無足者蟒有足者蚥皆名大腹。

　　【疏】以二種業者總報惡業別報善業一趣受果。

　　【疏】人非人至正法者於八部中有是人形有非人形也涅槃經說機有四類一者乘急戒緩於戒緩故墮傍生中於乘急故見佛聞法二者乘緩戒急急持戒故生人天中於乘緩故不聞正法三者乘戒俱急有智凡夫及諸聖賢常生人天見佛聞法四者乘戒俱緩常處三塗不聞正法又云於戒緩者不名為緩得聞法故於乘緩者是名為緩不聞正法沉惡道故此等八部多是戒緩乘急者也。

　　【疏】所變之土者法華疏云國土清淨者示現一切佛土清淨無比勝出世間善根生故大而且淨世間善根生非淨而小也瑜伽論說十八變中此有四種一者示現示現十方淨土相故二者轉變即此經文變淨土也三者所作自在謂現師子座現種種華等也四者能施安樂謂師子座上現佛說法施法樂故。

　　【疏】師子之座者佛能降魔猶如師子能伏眾獸佛於眾中威德自在猶如師子獸中無畏師子人所坐之座名師子座然現淨土表說般若淨土因故現百億座者表大千界百億如來同說般若得無畏故。

　　【經】其中等者問但可顯示化眾來集何須示現諸佛說法答意顯釋迦欲說般若諸佛亦爾表同說故。

　　【疏】法華等者二禪眾生見於下地劫盡火燒我佛淨土如故安隱菩薩天人充滿其中以佛國土一處見異淨穢雙彰故爾。

　　【疏】法華白日者經云今日如來當說大乘經名玅法蓮華無量義處者若教若理皆是真如所流之義處者處所出生之義真如從彼所生無量教理以彰其名無量義之處名無量義處三昧從境彰名無量義處之三昧也。

　　【疏】今茲等者佛說此經初年月八日入定放光表說般若八正道體於諸法中為先首故經言八日顯非夜說下云今日如來放大光明表其般若慧日皎然破癡暗故其猶白日鑒照一切故無垢稱云如來動用施為能令所化有情調伏皆轉法輪事無虗設皆有表矣。

　　【疏】皇唐御曆建寅為正者皇猶大也曆算之官御詔造曆故以名焉建正歲首在寅月也昔夏殷周建正各異夏時建正於寅寅有引也萬物引生之月也殷時建正於丑丑者冥昧之貌萬物雖生未萌之月也周時建正於子子者始生之貌各至一陽始生故為歲首西天三時略有二說一者准起世經寶積經及諸部律從十二月十六日至四月十五日為春時從四月十六日至八月十五日為夏時從八月十六日至十二月十五日為冬時每時四月月有黑白西天先黑後白合成一月若依此說丑為正月即今十二月二十三日是春際首黑日八日二者依僧祇律及西域記一年三時從正月十六日至五月十五日為熱際時從五月十六日至九月十五日為雨際時從九月十六日至正月十五日為寒際時若依此說寅為正月即今正月二十三日是熱際首黑月八日故云初年月八日然翻譯者廢於佛出周時建正子月但就此方現今所用建正寅月也。

　　【疏】大寂靜者定所證境也謂即般若深廣無窮說名為大離惑業苦名為寂靜大體即寂靜名大寂靜三摩地者此云等持平等持心專一境轉名為等持而此等持通凡聖得如來所得勝餘凡聖故復稱玅玅即等持名玅三摩地此三摩地從境彰名大寂靜之玅三摩地也玅觀察智相應勝定觀所說法然後出定如證而說法華論云三昧成就而有二意一成就自在力身心不動故二離一切障隨自在力故初力意云若不入定有分別動搖於法不能證說自在今入三昧身心不動離於分別動搖於法便能證說自在後力意云由入三昧離諸定障隨順於法證說自在若有定障於證及說不自在故(廣如彼疏)定所依地者謂第四靜慮定慧均平功德勝故佛多依之餘地非勝佛多不依。

　　【疏】答佛等者佛無散心常在定中略由五義示相入定一者師範後學令修定故二者顯慧必由依定引發示相入定發勝慧故三者定慧雙修不傾動故入定定滿掉散不動說法慧滿問難不動四者入定放光現神變故若不入定恐非佛瑞故又顯說法三業示導利眾生故能示能導名為示導身業能起神變示導神通變化利有情故語業能起記心示導記別說於他心事故意業能起教誡示導教授修善誡勗斷惡故俱舍說此名三示導大乘諸教名為三輪又此入定顯示如來三密滿故放光身密說法語密入定意密三業深密而無比等下位不測故第五義如疏。

　　【疏】若云等至通有無心者九次第定中滅定無心名等至者此有二解一云等謂正在定位身心安和平等名之為等在滅盡定有第七八識亦名身心平等安和至謂定體能至名至是等之至名為等至二云等者定者定前加行修加時遠離沉掉高下失故名之為等修等加行至定中故所至名至是等之至名為等至前八以定為體第九滅盡定體(滅定如下)等引者即前八種有心定也准前等至二義釋名。

　　【疏】此云豐德者上生疏云室利羅筏悉底舊云舍衛國訛略也此云豐德城中印度境憍薩羅國之都城名也為簡南憍薩羅故以都城為國之稱國中有彼豐德城故室羅筏之國也。

　　【疏】波斯匿者上生疏云鉢剌犀那侍特王舊名波斯匿王此云勝軍王象馬車步四軍勝故鴦掘摩羅此云指鬘誓殺千人取指為鬘因為名也。

　　【疏】舍利弗者具正云奢利弗呾羅奢利此云春鸎亦名鶖鷺即今百舌鳥也彼飲春水即能巧語若飲秋水即不能言故得二名尊者之母由懷子故善巧言論生子已後而無詞辨眼復俊相如舍利故弗呾羅云子是彼生故鶖鷺之子略言鶖子。

　　【疏】須菩提者正云蘇補底此云善現初生之時舍等皆空善相現故因以為名亦名善吉亦名空生鶖子善現皆婆羅門種入法因緣如別處說。

　　【疏】彌勒者正言梅呾利曳耶此翻為慈三義得名一輔相家生母懷子已行慈愛故子從母名二自行立名自性慈故三宿願立名於古彌勒佛所發弘誓願願作彌勒故亦是姓者因性行慈立於姓氏謂姓慈氏以姓標名也師子吼者內證無畏吼法降魔也。

　　【疏】舉此等餘者舉三類人皆言等故顯遍問也其問意云如來現相是何意趣作何佛事說何玅法有此種種異常瑞相然此問眾略有二解一云波斯匿王位居因地不知佛意故問眾人二云波斯匿王雖不知盡佛果境界然亦分知知佛欲說甚深般若如下文說龍光王佛時王為四地菩薩佛為佛為八地從彼至今足驗位高逢緣不少植業良多豈復覩放光而不知觀等持而不了但是示有不知之相發問以警群心也。

　　【疏】為法甚深者此指佛意所欲說法也下位不知上位意故無能答者也。

　　【經】廣作音樂者以樂供養表佛出定說法音聲悅眾意故。

　　【經】三千大千世界者四洲日月乃至初禪各有一千以鐵圍山而總圍之量等二禪名小千界復以十箇小千是一萬百箇小千是十萬千箇小千是百萬以鐵圍山而總圍之量等三禪名中千界復以十箇中千是千萬即此千萬總為一億百箇中千是十億千箇中千是百億此千中千即是大千世界以鐵圍山而總圍之量等四禪以大兼小合此小千中千大千名為三千大千世界。

　　【經】一一光中等者放無量無數光表無量無數世界諸佛皆說般若於一一光中現無量無數華表眾聞法開因行華結菩提果其華千葉皆作金色表說此經濟大千界諸有情類第一之珍寶故如來三業舉足下足皆轉法輪故皆有表。

　　【經】恒河沙者河有恒神故名恒河正云殑伽訛略云恒西域記說摩竭陀國西北有九黑山黑山北有大雪山大雪山北有香醉山香氣芬馥聞者醉故雪山北香山南有無熱惱池其池縱廣五十瑜繕那量唯得通者而能到彼其池四岸以金銀琉璃頗胝迦四寶所成金沙布底水味香美具八功德大地菩薩以願力故於中潛宅出清冷水濟贍部洲諸有情類於池四面各出一河東名殑伽南名信度西名縛芻北名死多各各出時繞池一匝隨自本方流入海中或曰地下潛流貫中華境即死多河為孟津河之上源也其殑伽河具五義故經多為喻一由沙多二由世人共為福水入洗罪滅投死生天三雖經劫壞名字常定四佛多近此宣說玅法五眾人共委故多為喻仍取初出池口長四十里廣二十里沙為喻也。

　　【經】東方等者大般若經四百一說東方蓋殑伽沙等世界最後世界名曰多寶佛名寶性現為菩薩宣說般若彼有菩薩名曰普光見此光明雨華動地而問於佛彼佛具說普光請來彼佛許之爾時普光及諸眷屬到此會中供養讚佛禮佛足已退坐一面餘方菩薩來相皆爾。

　　【疏】聞思等者慧體是一約用就境有多異名謂聞所成慧思所成慧修所成慧生空智法空智俱空智加行智根本智後得智皆為觀體法苑章云聞慧唯取意識相應慧為體性所引伴類亦通五識相應慧性七識不外緣八識佛果起皆無聞慧思意唯取意識俱慧前五識無行相殘故非七識俱在無漏位行相深勝不思擇故佛無思慧非第八俱也修慧之體因果通論八識俱有名聞所成慧者聞謂能聽即是耳識能聞於聲成是生長圓滿之義慧者揀擇義因聞法故成於此慧名聞所成慧思謂思數由思籌慮勝慧方生因相應思成此慧故此所成慧近於思故名思所成慧隣近釋也或依主釋修者證義明證境故體即定數因定相應成此慧故隣近依主如思慧說皆言所成者顯此三慧是彼聞思修三因成也但言聞慧等濫持業故婆沙四十二說聞所成慧於一切時依名了義念三藏教及師友教隨其所念皆能解了然成熟位實唯緣義據其初位說唯緣名思所成慧緣名義境有時由文引義有時由義引文未全捨文而觀義故修所成慧唯緣義境已能捨文而觀義故譬如有人浮深駛水曾未學者不捨所依曾學未成或捨或執曾善學者不待所依自力浮渡三慧亦爾然此三慧三乘凡聖而皆容起發三乘心已去於見道前資粮位中散多定少多住聞思少起修慧加行位中定多散少多住修慧少起聞思三乘見道唯起修慧內觀諦理非散心故二乘修道及無學道三慧容起菩薩修道七地已前定散相間三慧容起八地已上無漏相續都無散心皆唯修慧依十地論八地已上有聞思修慈恩釋云以修慧體一剎那中能取外教而尋義理名為聞慧能深籌度先理後文名為思慧於此二中能證明顯即名修慧聖智迅速於一念頃義分三慧實無別體唯修慧故於三界中欲界無修有聞思慧色界無思起心思時即入定故有聞修慧無色界中無聞思慧唯有修慧其聞思慧不通根本唯有修慧通加行根本後得智也今此經意三乘凡聖皆觀如來故通三慧其中菩薩見道已去二空本智觀佛法身加行後得觀報化身凡位菩薩以加行智觀佛三身二乘凡聖以加行後得智觀佛化身彼雖證理不名法身非功德法所依止故經文大意教示三乘凡聖觀察如來色相之身即無相法身也。

　　【疏】如來者起信論意心源本體湛然常住非生非滅性離昏迷獨照明靈名為本覺依此本覺一念心起說名不覺由此不覺迷本覺故妄有輪迴生死他國從於他國他習玅行返趣本覺如從外來故名如來返本覺時虗妄皆滅生死幻夢事相俱寂唯法身如來譬如大海波浪息滅湛然寂靜也。

　　【疏】當相者(當相皆去聲呼)由此品題契當本文所詮行相故名當相。

　　【疏】結加趺坐者婆沙論云以兩足趺加其兩體䯗名結加趺坐。

　　【疏】如覆等者攝論中說攝耳專心勿如覆器故令諦聽令生恭敬勿如漏器故令善思不令顛倒勿如穢器故令念之如次令生聞思修慧猶如仰器完器淨器。

　　【疏】云何住至作心思念也者此是論文明諸菩薩愍念心切求於眾生勸令修行出生死苦也作者起也於一切時起心思念願化四生無厭倦故。

　　【疏】是男等者中有末位男子受生於母起愛於父起恚競色嗔故居母腹中倚腹向脊以受生時向於母故女子受生於父起愛於母起恚競色嗔故居母腹中倚脊向腹以受生時向於父故男作事順居母右脇女作事背迂迴不順故居左脇。

　　【疏】生之等者瑜伽論說初受生者本居中有極長七日命終極多不過七七日住造惡業者中有如黑羺光或陰暗夜(業有勝劣中有二類也)造善業者如白衣光或晴明夜(中有二類准惡業說)隨當生相所往無礙見己同類及當生處造惡業者眼視不淨伏面而行往天趣者上往人趣者傍若造不律儀業生地獄中見昔同類喜樂馳趣遂被拘礙純苦鬼界傍生亦爾若餘雜業隨業善惡隨處生也居母腹中初一七日內名羯剌藍此云雜穢父母不淨共和名雜深可厭惡名穢若已結凝仍內稀故二七日內名頞部曇此云疱猶如豌豆瘡疱之形表裏如酪未生肉故三七日內名為閇尸此云凝結猶如熱血稍凝結故雖已成肉仍極柔軟四七日內名為健南此云凝厚漸凝厚故由已堅厚稍堪摩觸五七日內名鉢羅賖佉此云形位猶如泥團五箇相連一身四支內風向外擊生根形差別相故即前肉團增長支分相現六七日內名髮毛爪位髮毛生故七七日內名具根位五根圓滿明盛顯故經此初後方鈎三月種種成就若不增減如是合經三十八七日在腹圓滿更經四日頭趣向下雙足向上胎衣遂裂逼趣產門種種眾苦于時逼迫然於腹中或由先業母食灰鹽子髮毛稀尠或由先業母食煖熱子黑暗色或赤色生或由先業母食冷食或近寒室子多頑自母習婬欲子多疥癩癬病等生母多跳躑威儀不整子支缺減繚戾不安如是穢身初攬父母不淨依之而住後以母之不淨而資長之現緣既爾故業招致百惡所成三十六物不淨為體如是惡身不可受樂輪轉不窮受胎微形世世增長(廣如寶積)。

　　【疏】瑜伽等者四生合論總四因緣一業思二卵殻三胎藏四濕潤(配四生如疏中)化生最勝具緣少故然佛出世多化人趣隨彼胎生涅槃經說如來不受化生者化生滅已無遺體故佛欲留身遺形舍利故受胎生。

　　【疏】人與等者婆沙論說般遮羅王妃生五百卵生已羞耻以函盛之棄殑伽河隨流而去隣國收得經數月後各生一子長大驍勇所往皆伏即與般遮羅王以力共戰夫人知之具說前事子若見母必不致害夫人登城告五百人說前因緣汝若不信皆應張口妃按兩乳有五百道乳各注其口應時信伏兩國和安布洒陀王頂皰生子顏貌端嚴王抱入宮諸人皆言我願養之此頂生王即是濕生劫初化生胎生如常傍生具四者如四生玅翅食四生龍鬼多化生少分胎生如有鬼母告目連言我晝生五百子夜五百亦然隨生即食之終不能充飢即胎生鬼故俱舍云人傍生具四鬼通胎化二地獄及諸天中有唯化生。

　　【疏】身量大小者俱舍頌云贍部洲人量三肘半四肘東西北洲人倍倍增如次欲天俱盧舍四分一一增色天瑜繕那初四增半半此上僧倍倍唯無雲減三佛滅度後一千年初天親造論說人身量贍部洲人隨身大小各如自肘長三肘半或長四肘若東洲人等此洲人七肘方等自肘三肘半量若西洲人等此洲人一十四肘方等自肘三肘半量若北洲人等二十八肘方等自肘三肘半量或四肘量准加可解俱盧舍者此云鳴喚大牛吼量可應二里故以為名以其二里開為四分半里成一分也四大王天身長半里三十三天一里夜摩天一里半兜率天二里化樂天二里半他化天三里瑜繕那者限量義十六里也梵眾天身長半瑜繕那梵輔天一瑜繕那大梵王天一瑜繕那半少光天二瑜繕那無量光天四瑜繕那極光淨天八瑜繕那少淨天十六瑜繕那無量淨天三十二瑜繕那遍淨天六十四瑜繕那其無雲天若依倍增即一百二十八瑜繕那論說減三即長一百二十五瑜繕那也減三所以者超於三禪變異受故一向捨受而修習故身量減也又以有情業力之差感報如是不可以事而責不容增減福生天二百五十瑜繕那廣果天五百瑜繕那(無想有情同廣果也)無煩天一千無熱天二千善現天四千善見天八千色究竟天一萬六千是謂色天身量差別地獄鬼趣傍生有情飛空水陸形量大小無量差別身量不定然化生有情頓生頓滅卵胎濕生皆漸生長漸而衰滅。

　　【疏】此明等者菩薩利生於三界中據四生類有情界說所依器界非此所要樂者敘焉。

　　【疏】雖菩等者問所化四生總攝五趣其中三塗八難之類如何化之設人天中根未熟者如何強化故此釋云雖菩薩願四生等化然其理實所化有情隨對根緣八難之處及非難處待機熟時應時而濟非強化之也。

　　【疏】趣無中有者無色天趣而無中有不離欲色二界立無色界故無所往趣故無中有。

　　【疏】若無分別勝義相應者有相觀心名為分別若已其相無分別觀冥勝義諦玅觀相應修一毫善發跡趣聖必至佛果豈況多善故令不觀色相不觀色如。

　　【疏】此無分別遍下言之者此指經中不觀之言應云不觀受相不觀受如想等亦爾我人知見常樂淨倒亦不觀相不觀如乃至力無畏等一切諸行亦不觀相不觀如。

　　【疏】謂於等者謂於四蘊皆離分別已蘊相故攝相歸性如波歸水離水無波波即是水離性無相相即是性所以性相平等境智皆如如是觀察泯一切相意令對治執有病故能分別心依他起性而亦遣之。

　　【疏】依蘊妄執先我後法者一切有情無始已來盲無慧目不了五蘊從緣虗幻妄計此蘊謂有實我謂有實法若總執此五蘊之身有實主宰勝玅自在名實我相別執此蘊一一皆有軌持勝用任持自體名實法相凡夫外道情見千差總聚論之執我執法各有四類故各四倒(配數如疏)。

　　【疏】我謂主宰者我如國主實自在故我如宰輔能割斷故又主是我體宰是我用又主是我體宰是我所二十見中即陰計我是主義離陰計我是宰義和合十見陰是所計皆名為宰能計妄情名為主也此我是總人及知見是我名別相。

　　【疏】離陰計我者如將車人離車有人離陰有我名離陰計我。

　　【疏】疏分別我故者分別執著我及我所皆我倒也。

　　【疏】無著論者彼云取體相續說為我相相續者不斷義總執五蘊體常不斷說為我相此前世我是今世我所執取故今明所取前世我也。

　　【疏】人者無著論云展轉趣餘趣取為人相意云如今世中人趣之我能趣後世餘天趣等說為人相執取未來後生異趣即後世我。

　　【疏】言知者諸論皆說數論外道執有實我我即是思受用諸法此能知者即現在我。

　　【疏】言見者謂即我執通執三世推求計我說名為見即身見也執身為我體是實有身名有身見。

　　【疏】由斯等者我執為頭引生一切諸煩惱障法執為頭引生一切諸所知障由二障故起或造業生死輪迴永沉苦海為障既重故令菩薩修無住行治我法執於此四種不觀相倒不觀真如澄心自在豁虗湛寂修而無修度而無度是謂菩薩修無住行。

　　【疏】唯無分別者無分別相也無相定慧能治我法二種顛倒若有相觀分別觀察蘊相蘊如我人知見常樂淨倒執相不除亦即是病必不能除我法二倒為令菩薩以無相觀對治二倒故佛示云不觀色相不觀色如等。

　　【疏】即相觀無相即無相者性相融貫彼此無二所以即相觀無相即無相即相也說此觀行意者欲使順流者返本迷途者悟道著有者泯相居因者證果息妄歸真究竟常寂也。

　　【疏】謂令等者為令菩薩無相勝觀而現在前所修勝行皆悉無相所以能住即是所觀諸大菩薩反觀自身而不見相不見如故或有一類勝行高者已離相故觀於能住即是所觀今復示之令不起於分別之心所以觀彼不見相不見如總此兩類正離自他分別之心住無相行。

　　【疏】又解等者依金剛經住修降伏三行重釋前文三段經意也應如是住者住無相心趣大覺故教化四生者修利他行化眾生故不觀蘊相不觀蘊如乃至於佛菩薩亦不觀相不觀如此等顯示降伏著相分別之心意令遣相契無相理證圓寂故此三為因當成三德三身佛果(三德如下)。

　　【經】所以者何者前說不觀蘊相不觀蘊如乃至觀佛菩薩亦復如是不觀之所以者何謂也。

　　【經】以諸等者重廣前文不觀色等三節文意也前文雖說遣相之行義意未盡故此徵起而廣釋之攝相歸性五蘊諸法皆勝義諦是故不觀蘊相不觀蘊如等此是所以。

　　【疏】釋法四倒等者眾生無始依於五蘊妄執常樂我淨第八識心為能執心而熏習之因此熏成我執熏習在本識中由此識浪流動不息四相循環有來有去有生有滅若了彼倒妄計所執常樂我淨體即是空唯勝義諦無來無去無生無滅是故前說常樂淨倒不觀相不觀如。

　　【疏】同真際者離妄名真法本名際萬行是用真際是體廣遍相似用於體故言同真際於諸行中行一切行虗融無礙等於法性也以是義故於四攝等一切諸行不觀相不觀如。

　　【疏】雖諸等者問一切法性本來常住無名無說性離言詮何因緣故安立名字而廣分別諸顛倒法非顛倒法乃至四攝六度俗諦真諦致使聞者依言推度起諸妄幻諸佛菩薩何用說乎故此釋之誠如所難雖諸法性本來常住無名無說性離言詮然諸眾生生無慧解不識是非若不以言顯示是非愚迷有情無由曉悟修證出離所以於彼無名法中方便以言而顯示之即以其言說無言法令其曉解捨離顛倒修不顛倒起六度行證真常果故佛菩薩出現於世廣為開示種種法門教示眾生學是除非然諸學者依教修行而未亡相猶謂見有能說所說及凡聖等自他差別由相拘礙障於上位無相勝德故佛令觀佛菩薩等無二無別無差別故猶如虗空第二解意逐難廣前五蘊之義也五蘊諸法所依真性其體真實故言以諸法性即真實也性被妄熏者如烟熏珠珠不受熏由烟熏故而於珠上有烟塵生翳於明珠人不見珠但見珠上烟塵之相真性亦爾而被眾生妄識熏之性不受熏由妄熏故而於性上有妄塵生翳於真性人不見性但見妄相五蘊事法來去生滅今即相以說性五蘊諸法性本空寂唯勝義諦無來無去無生無滅也次二句意以相同性存於相故名同名等後二句意教示菩薩安止觀心泯性亡相於所觀境圓融絕待無二無別如彼虗空無別無二第三解意前文世尊教示菩薩不觀蘊相不觀蘊如等彼等皆是差別之相不應觀之應觀法性常住真實所謂法性常住離三世故無來無去常住不變離起盡故無生無滅餘文可知。

　　【經】蘊處界相者大小乘教說三科義少異多同今釋大乘經略敘大乘說如對法論第二卷說蘊義有三一者積聚義所謂色有十一種一過去二未來三現在四內五根色五外五塵色六麤有對色七細無對色八劣不可意色九勝可意色十近自界色十一遠他界色總略攝義說名為蘊體不可聚聚義名蘊受想行識蘊義准此二者廣大義苦相廣大故三者荷擔義荷擔雜染故初通凡聖佛非後二次第爾者如識而住初立色蘊如其色相而領受故如所領受取像知故如所取知而思作故如所思作而了別故故色受想行識如是次第然由世執我事有五謂我身具事我受用事我言說事我造作事我自體事今顯是蘊唯法功能無實自性非我我所故唯說五不減不增彼論又說處義有三一者生長義生長心心所故二者種子義諸法因故三者攝一切法差別義攝諸義故然以世間相見問訊塗香受膳侍給分別故佛說處次第如是界者有三義一者能持自性義由根境識各持自性故二者能持因果性義由根及境能持六識故三者種族義以此六類根境識相各為族故前處次第識界隨生故十八界次第如是能取於境是內六根界眼等所取是外六境界相依根緣境似境了別是六識界相由外道等執有實我能持諸法佛為破彼施設為界界能持法非我持故然般若說蘊等皆空者由外道等執有實我種種勝用眾生依學永沉生死佛為破彼妄執我故於非蘊等無言法中方便安立說為蘊等教示眾生捨彼學此引令入真永出生死其二乘等而不了此方便言說遂便執有蘊處界法如來顯彼所執蘊等都無體性於因緣中無實蘊等法性空理無蘊等相依三無性說蘊等空故經說言五蘊皆空又云眼處但有名乃至法處但有名眼處空乃至法處空於十八界次第皆空然佛說法善染無記色心因果有為無為隨機開示無量差別天親菩薩立一百法攝盡諸法復以三科攝一百法令易解故廣說心所略說色心明於五蘊攝一百法頌曰色攝十一全受想各當一七十三行蘊八王識蘊收無為非積聚故非蘊門攝廣說色法略說心心所法明十二處攝一百法頌曰內外各五處十色隨自名八王意處收八十二皆法廣說色心略說心所明十八界攝一百法頌曰根塵各五界十色隨自名八王歸七心八十二皆法。

　　【疏】種族界義者眼根色境眼識為一種族乃至意根法境意識為一種族即此種族為同類因引生自類等流果故即界是因義。

　　【疏】執我一常者有情異見妄起計執執我體一而性常住或執此我勝用領納或執此我了知取像或執此我造作事業佛為破彼故說五蘊於五蘊中由受領納非我領納由想取像非我取像由行造作非我造作諸國外道執我情見乃有多端妄見說法誑誘眾生如來愍彼說蘊處界隨彼彼執以此此破是故總成五蘊十二處十八界。

　　【經】若菩薩眾生性無二者前云菩薩應如是住教化四生不觀蘊相不觀蘊如乃至菩薩如來亦不觀相不觀如經自釋云無二無別猶如虗空意顯一切諸法眾生菩薩如來皆無二也故以者言牒前問之此等所明三種般若以此重廣前文住化眾生無相觀行之義也。

　　【疏】後列四倒者常樂我淨重指前文也眾生無始計執五蘊謂有常樂我淨故先標此蘊及四倒後顯彼空。

　　【經】法性等者經文大意法性真如謂即實相般若不住五蘊四倒中也何以故以諸法性悉皆空故歸勝義諦一切諸法皆是真空不可更說住彼彼處是故法性不住五蘊。

　　【疏】常樂我淨者具足應言不住常不住非常乃至不住淨不住非淨淨謂淨倒餘名非淨常等亦爾法性不住四倒中故。

　　【疏】言本等者意顯境智俱空也由修空觀觀一切法皆是真空漸引聖智見真空境所證之境能證之智悉皆是空是故能化菩薩所化眾生不可更說住彼彼處以勝義諦一切皆空無化相故若有化相即成俗諦屬後文故。

　　【經】以諸法性悉皆空故者總論空義略有四類一者無法空龍樹等說第一義諦一切不立廓然凝寂故名為空二者遍計空妄心所執實我實法情有理無故名為空慈氏等說三無性義皆依此辨三者因緣空龍樹所造中論說言諸心心所元無自性依四種緣而假立之一者因緣謂諸種子二所緣緣謂所緣境三等無間緣謂前引後四增上緣謂他緣助由此四緣共成心心所法若離四緣而無心法故心心所一切皆空一切色法元無自性依二種緣而假立之一因緣二增上緣由此二緣合成色法若離二緣而無色法故一切色皆是空也如是色心自性本空愚夫不知固謂實有故佛說言五蘊皆空依世俗諦說因緣空為遮斷見亦名幻有四者勝義空亦名真性空略言真空謂真如理虗融無礙故與空為性故因空所顯故名之為空此真空義諸教共談上下疏文多依第四空義兼顯餘空隨文可見。

　　【疏】知斷證修者說真令知勸斷妄執說俗令解勸證修學真空俗有次第明矣。

　　【經】造福等者福是殊勝義由諸善業自體及果殊勝可愛名之為福諸不善業自體及果相鄙劣故不可愛樂名為非福感上二界天趣之業名不動行不可改轉異地受故能感上界定地果故此三行中復有順三時異是故言等因果皆有結文也。

　　【疏】雖下等者尋伺憂苦喜樂入息出息名為八患初禪出憂二禪出苦尋伺三禪出喜四禪出樂無出入息火水風灾如次壞初二三禪唯第四禪離此三灾八患捨念清淨雖下三禪有灾患動今約上界定地名為不動感不動地果之業名不動業第二義云又初禪業招初禪果不可改轉感果決定名為不動。

　　【疏】業果處定立不動名者雙結二解也故慈恩云若定地名不動即通一切若不異處受名不動從多分說如雜修靜慮資下故業生五淨居有動轉故。

　　【疏】不同等者如欲界中純十善業感天趣果間斷十善感人趣果謂若有人初修純十善業必感天趣後時作惡間彼善業却感人趣即名動業餘趣准知。

　　【疏】餘之三果者斷盡三界分別煩惱證須陀洹果若斷欲界前六品俱生證斯陀含果斷後三品證阿那含果斷盡上二界俱生證阿羅漢果。

　　【疏】獨覺地等者依大乘教明獨覺性修行得果定不定性總有四種有一種一性謂定性獨覺有二種二性謂聲聞獨覺性及獨覺大乘性有一種三性謂具有三乘性者若定性者亦如聲聞修資粮等以與聲聞行無異故不定性中無大性者於聲聞位資粮加行及聖有學皆能迴趣獨覺菩提若具大乘不定性者於獨覺乘資粮加行有學無學皆可迴趣無上菩提然無獨覺得聖果已迴趣聲聞聲聞劣故得聖果時無師自覺名為獨覺此獨證者有彼覺故名為獨覺或覺之獨名獨覺也梵語辟支迦佛陀此云獨覺者略言獨覺觀待緣起而證覺故亦名緣覺始從發心至無學果分之為二一外凡位二內凡已去且外凡位者瑜伽三十四末云云何獨覺種性謂由三相應正了知一薄塵種性謂彼種性煩惱微薄由此因緣於憒閙處心不愛樂於寂靜處深心愛樂二薄悲種性由是因緣於說正法利有情事心不愛樂於內思務寂靜住中深心愛樂三中根種性謂慢行類論總結云由是因緣深心希願無師無歒自證菩提准此論文獨覺種性若遇佛世化令修行若不遇佛亦自依法修聲聞行若資粮位若加行位若已證得聲聞聖果隨何位中乃至迴趣獨覺菩提起善法欲心已去皆是獨覺外凡位攝第二內凡位已去者有其二類一麟角喻二部行皆有資粮等五位修證且麟角喻獨覺資粮位者未起聲聞順決擇分從資粮位迴求獨覺或有值佛或不值佛成熟相續專心求證獨覺菩提初入資粮不必更修五停心觀等先聲聞位已熟修故依瑜伽論資粮位中修六善巧謂蘊處界緣起處非處及諦善巧修習然於緣起善巧多所修習是獨覺乘別緣境故如修習過百劫已出無佛世無師自能觀緣起故即能修習三十七菩提分法謂四念住四正斷四神足此後為欲起加行修習五根復更修習前五善巧謂蘊處界緣起即起觀處非處以處非處即是緣起差別義故於此修習□□七智次復修習四十四智即觀緣起歸四諦門即是第□□諦善巧齊此總名資粮位也此後即屬加行位攝具觀四諦修十六行起煖頂忍世第一法同聲聞說齊此總名加行位也見道位者亦如聲聞起一心真見道次起二心及十六心名相見道乃至第十六心皆見道位攝修道位者已於百劫資粮位中修習玅行必以世道伏下八地修斷煩惱雖未斷種由世道力已虧損故入見道時真見道位與分別惑種一時俱斷唯有頂地世道不伏而此聖者起九無間道九解脫道斷障證理第九無間名金剛道齊此總名修道位攝第九解脫道即是證得獨覺菩提名為盡智盡智無間起無生智而具成就果位功德定性獨覺乃至涅槃不定性者未趣大乘已來如是總名無學位攝名麟角者為彼一向樂處孤林乃至樂住空無相無願三解脫門謂觀苦諦修空無我行是空解脫門若觀苦諦修苦無常行及集諦四行是無願解脫門於此二諦不願樂故若觀滅諦修四行相是無相解脫門□□□□□道諦自是清淨行故非三觀境是謂麟角喻獨覺也第二部行獨覺謂於昔時依聲聞乘修行已至順決擇分煖頂□□迴趣獨覺世第一位以時促故不趣獨覺於見道位專□□諦亦無迴心或有修行已得聲聞隨何等果迴趣獨覺□□法欲心已去皆名獨覺外凡位攝自此已後屬資粮位□□□修習五停心觀資粮位中多觀緣起修六善巧極速四生極遲百劫修習次第例前說之或資粮位經多生數或於加行煖頂忍位亦容經生資粮位中或有遇佛或不遇佛修習滿時由彼因緣出無佛世自能修習菩提分法從四念住經五根位復能修習六善巧位作七十七智四十四智觀次復引起加行位等乃至圓證獨覺菩提如是名為部行獨覺大義同前部行獨覺得聖果已容可見佛麟角聖者定不見佛華嚴經說菩薩在兜率天將下生時於右手掌中放大光明名嚴淨世界三千界中若有獨覺遇斯光已速入涅槃若不入者佛光力故移置他方不得見佛。

　　【疏】三中根性是慢行類者對前二類塵垢稍厚悲心稍勝名中根種性由此塵垢而稍厚故名慢行類。

　　【疏】第二道等者以三類人依六善巧修習福慧說名為道初二類人依凡夫身修六善巧第三類人依得聖身修六善巧各求菩提。

　　【疏】百劫者俱舍論說獨覺修行百增減劫方成聖果是此類也處非處者處是依因義建立義依善惡因建立果故因果相稱說名為處外道妄計殺生祀天求生梵福與上相違名為非處觀彼為境精勤修習由斯入聖故名處非處善巧。

　　【疏】二有一類等者法華疏云若未入聲聞順解脫分而作獨覺便成麟角入決擇分已後作者皆成部行在解脫分未定生時作獨覺者可成麟角生數多故已定生者亦成部行生數少故意云練修相對生數多者練修時長而根性利名麟角喻生數少者練修時短而根性鈍名為部行前第一類定性獨覺及修聲聞順解脫分未定生者而趣獨覺成麟角喻此第二類已定性者故成部行依此凡身說當來世見道修道漸次證彼獨覺菩提得沙門果究竟無學。

　　【疏】三有一類等者此第三類依聲聞乘修行得聖證生空法現量觀察四諦境故名證法現觀隨應獲得初二三果而無力能至極究竟聲聞無學也種性力故迴趣獨覺復修蘊等六種善巧於此聖身容可經生依出世道於當來世至極果也畢竟離垢者煩惱集盡分段苦亡也滅諦名梵清淨義故道諦名行行解義故滅道圓滿名為邊際獨覺無學名阿羅漢。

　　【疏】第三習等者釋前三類修習行相也如彼論云云何獨覺習謂有三類(如疏引之)初類意云修六善巧過百劫已出無佛世種性力故無師自能修菩提分法證生空法現量勝觀得無學果此依凡身斷盡煩惱究竟果滿故成麟角其後二類即次前文兩類部行本學聲聞由彼種性因緣力故出無佛世迴趣獨覺雖無師友自能修習菩提分法如次從前第二第三凡位聖位迴心趣獨覺者也然此行位皆修六種善巧由前已說故略不言第四住者前三類人所住止處第五行者前三類人化行之事隨文可解。

　　【疏】唯現等者以說法者令人生解獨覺之人現神通相令人生解決疑起信隨求滿願是故說法不發語言由諸獨覺性好寂靜若形言說而必集眾恐喧閙故。

　　【疏】外道等者所執雖無能執之心是依他性故六十二見亦名為有。

　　【疏】賢劫等者多類外道起此等見謂色是我或色是我瓔珞莊嚴我故色是我僮僕屬我驅使故色是我窟宅我在其中住故餘四蘊亦爾。

　　【經】若著名相分別諸法者疏外釋云分別是執著義教示行人不執世諦但可了知因緣如幻悟因緣空若着名著相著事法有為相所迷即不能見諸法實性。

　　【疏】顯揚瑜伽者依常無常門一切諸法五法攝盡前四無常攝諸有為名依他起性第五常法攝諸無為名圓成實性遍計無體五法不攝就前四中初三有漏第四無漏就前三中初二所緣第三能緣就前二中相是所詮名是能詮由不解相以名詮之故以五法攝一切法。

　　【疏】言覺相者覺覺了也妄幻心想皆能了別自分境相故名覺相自性二相者釋上三法遍計自性依他自性二種行相如如者即是真如但以二字稱呼依漏無漏門有為無漏皆歸正智離戲論故說是離倒圓成實性諸無為法體凝然故說是常住圓成實性故楞伽經合以正智如如為圓成實性。

　　【疏】後世等者今詳後世諦文通前四法具三性義三界因果生死之相分別妄想此三依他三乘因果通漏無漏若有漏者名為分別依他性攝若無漏者名為正智圓成實攝六十二見遍計如疏。

　　【疏】顯揚瑜伽屬此經者諸法實性不住色不住非色等明勝義諦攝彼真如三乘因果有為功德通漏無漏攝彼前四謂有漏者相名分別無漏者正智所攝然三乘所證無為功德是勝義諦非此所明三界五趣四生六十二見攝彼相名分別皆有漏故。

　　【疏】二諦等者前說法性顯勝義空此說三界三乘因果顯世俗有其義未了故重廣之說二諦品真俗次第爾者先明勝義令其遣相契無相理後說世俗勸令修學知妄幻故二諦品廣明真俗教示菩薩依二諦門修因趣果圓成大覺也。

仁王護國般若經疏法衡抄卷第三

　　仁王經隨抄音切

　　臍臗

　　(上音齊下音寬)。

　　髀脛

　　(上毗米切下胡定切)。

　　卵生

　　(上落管切作外俗也)。

　　蟒

　　(莫黨切)。

　　頞

　　(烏庠切)。

　　黯

　　(乙斬切)。

　　癩癬

　　(上力代切下息淺切)。

　　繚[戶@犮]

　　(上音了下郎計切)。

　　驍

　　(古堯切)。

　　𪖻

　　(許救切正作[鼻*(自/犮)])。

　　莠

　　(音酉)。


卍新纂大日本續藏經第 26 冊 No. 519 仁王經疏法衡鈔


仁王護國般若經疏法衡抄卷第四

　　譯經證義講經律論廣演大師遇榮　集

　　【疏】士大夫六界者由諸有情似有力用轉名士夫也地水火風空識名為六界界者性義由此士夫六法能持自性非如外道執我能持也。

　　【疏】此為正也者唯識為正生住異三皆居現在以現存故滅居過去已無體故過去名前屬前位故未來名後在向後故。

　　【疏】論有兩解者彼云經說三相何不說四答有三解一云如生名起滅名為盡如是應知異相名住住而變異名住異相二云無為之法有自相住住相濫彼經不說住三云經說住異總合為一名住異相合說意者如黑暗女吉祥天榮辱相隨令生厭離故合說之其第一解釋住異名其後二解明三相意故今疏主指後兩解。

　　【疏】無二常相者真性常有兔角常無此有為法無彼二常之相故名無常。

　　【疏】剎那者時之極少也俱舍論說三極少義一者色中極少謂一極微二者名中極少謂一字三者時中極少謂一剎降於色法中至極微細名極微也生滅有二者瑜伽論說生及住異俱名生品滅名滅品令諸弟子應觀諸法剎那生滅而住其心所觀生滅具足四相然有二種一者剎那四相亦名細四相遍有為法如此經說生滅空義二者一期四相亦名麤四相依於情器一期住世分齊差別以分四相且如人趣初生入胎住胎出胎皆名生相生已住世一期壽命皆名住相少年老年前後改變皆名異相於一剎那正捨壽命及中有位皆名滅相慈恩法師引涅槃說中有之身名為死苦故中有身滅相攝也生住異滅亦名生老病死四相交侵應厭離之如下當說。

　　【疏】緣和等者俱舍第十二云眾緣和合法得自體頓或有動法行度一極微時名一剎那譬如壯士一彈指頃有六十五剎那如是名為一剎那量初解可知後解意說度一極微時是一剎那量婆沙一百三十六引契經說佛告苾蒭譬如四人皆善射箭各執弓箭相皆攢立欲射四方有一捷夫來語之曰汝等今可一時放箭我能遍接俱令不墜於意云何此捷疾不苾蒭白言甚疾世尊佛言彼人捷疾不及地行藥叉地行藥叉捷疾不及空行藥叉空行藥叉捷疾不及四大王眾天彼天捷疾不及日月輪二輪捷疾不及堅行天子此是導引日月輪者此等諸天展轉捷疾佛告苾芻壽行生滅捷疾於彼剎那流轉無有暫停。

　　【疏】答然等者准次經文而積算之於一念中總有八萬一千生滅也既爾如何分於生滅前後時極促故答如以利刃於一剎那頓斷九百重紙彼紙斷時而有前後生滅亦爾凡情識昧有而不覺唯大聖人現量知之說示眾生顯有為法生滅故空也。

　　【疏】華嚴等者長風鼓水生於動勢說名為波前前波滅後後波生二波生滅各不相知生滅亦爾。

　　【疏】此中眼由眼空等者依龍樹義心心所法四緣合成根境等色二緣合成若離因緣無色心故一切皆空也依慈氏義內空者內六根處而無所執實我法故說名為空非無根體如說舍空舍中無人名為舍空非舍體空通途義者攝相歸性一切諸法皆即真空如波依水不即不離故下經云一切法皆如也諸佛法僧亦如也上下准此三義釋經。

　　【疏】此中內六處等者內六處由所取外六處空故能取內六處空外六處由能取內六處空故所取外六處空相形待故內外俱空此三空義初別觀內次別觀外皆悉是空若內若外總合觀之亦皆空也。

　　【疏】云何空空者上之空言謂一切法所遍之處太虗空也下之空言顯彼無也意說十方虗空之相亦即是無故曰空空故次便說十方器界物象皆無名為大空顯揚論云大空者器世間空。

　　【疏】由無為空者為之言作若法有彼生等造作名有為法若法無彼生造作名無為法顯彼無為亦不可得故云無為空。

　　【疏】由畢竟空者前無始空明三世空此畢竟空明非世空諸法實性非三世故。

　　【疏】由散空者色心諸法說名為散諸法實性名為不散散與不散相形待故經但說散必對不散文影顯耳大般若中散空無變異空相翻說之無變異者是不散義。

　　【疏】如是等者於處界皆有自相又攝三科為二謂有為自相無為自相彼經復有共相空謂如苦是有漏法共相無常是有為法共相空無我是一切法共相諸如是等有無量共相此共相由共相空。

　　【疏】智論等者十八空中別觀內根別觀外境總觀內根外境此十二處攝盡諸法一切皆空於中重廣差別義類說次十一空謂十方虗空及器世界彼皆是空故說空空大空對此世俗復說勝義明勝義空彼二諦空歸有為無為門亦即是空故說有為空無為空有為墮世無為非世故說無始空畢竟空世法可散非世不散故說散空彼世非世皆有自性及有自相亦不可得故說本性空自相空總攝諸法世出世間色非色等性相染淨故說一切法空前十四種總明諸法染淨境智性相皆空次三別明出因果初通因果次因後果以智照彼一切皆空以十七空對破諸有然恐眾生著能破空而生空病故說第十八空空故空也第二空言是所遣空初後空言是能遣空以此一空遣彼諸空能空亦空也如榍出榍(音屑)譬如木孔中有餘物礙以榍遣之物遣榍存榍亦是礙復以一榍而遣彼榍二榍俱遣物礙皆除木孔虗通以此一空而遣彼空二空俱遣執遣心通也然不可立第三空義以無用故有病先除空病後遣智照實性非有非無泯相絕待此經之大意也。

　　【疏】恐等者問眾生執法有以空破於有眾生著於空應以有破空答此難不然如人有於病以藥療於病慮恐藥成病以藥解藥毒眾生著有病以空破於有慮恐空成病以空遣於空只可以藥療病不可以病療藥也。

　　【疏】名集故有者以名呼召詮表諸法熏種子故而此種子因名所集故說為有若非熏習新熏種子本體無故。

　　【經】因集等者能集所集皆名為集煩惱及業為能招集名因集故有有情及器為所招集名果集故有果中有情六趣差別非無故有三句義中初一為因後二為果果中初總後別。

　　【經】十地佛果者此明出世勝功德法唯取無漏十地佛果福慧功德地前三賢有漏福慧非此所明或可三賢略不說之。

　　【疏】又科等者標結同前釋中三集通顯世出世法而皆是有因果六趣別顯世間有十地佛果別顯出世間有隨經可解。

　　【疏】迷杌謂人者由迷杌木妄謂是人若不迷杌不執為人也迷杌不了猶如法執不了法空執法實有也妄執為人猶如我執不了無我妄執有我也迷杌謂人人杌俱迷迷法執我我法俱迷理定然也故佛告言若菩薩住於法相即非菩薩住者著也由著法故必起我執汝等不應住著法相。

　　【疏】漚和者方便義未始者未曾義此顯菩薩具般若門觀於法空具方便門涉行於有勝餘凡夫二乘之行也般若觀空方便涉有此二有何勝耶答方便涉有未曾迷空故雖處有而不染有不同凡夫迷空處有而染有也無相般若而不厭有以觀於空故雖觀空而不證寂不同二乘厭有生死而趣寂滅。

　　【疏】如三器異空界不別者能盛三器異所盛空界一況法如文。

　　【疏】如實行對治者有餘師解或約文定數或約義定數顯彼說非指此正義故云如實如實正義約所治障有八萬四千能對治行數量亦爾如不淨觀對治貪等如來說法詮顯彼行法數亦同故彼頌云牟尼說法蘊數有八十千八十千者八萬也此就全數具足應云八萬四千。

　　【疏】十種煩惱者一貪二嗔三癡四慢五疑六身見七邊見八邪見九見取十戒禁取一一皆以餘九為方便足成一百言方便者方法便宜為因之義如貪為頭餘九助成謂由嗔故起貪由癡故起貪乃至由戒禁取故起貪十種煩惱更互為頭十十成百小乘中說未來名前過去名後前後時長有相資義現在時促無相資義未來之法有法前得過去之法有法後得現在之法有法俱得由於能得有勢力故所得之法常存不滅所以煩惱皆有已起未起者也。

　　【疏】雖真等者取彼法數以釋此經一心真見道位具多功德雖真見道無此多品然所治障有此數類能治聖道數量亦爾故云聖智現前最初一念具足八萬四千波羅蜜多。

　　【疏】賢劫等者由依貪等十種煩惱一一為頭引生餘九十十成百容三世起謂過去一百資成一千未來亦爾現在一百以時促故無相資義合成二千一百依四大六塵一一皆起二千一百合成二萬一千多貪多嗔多癡及等分者四人各起二萬一千故總合成八萬四千塵勞根病如來宣說八萬四千清淨法藥治彼根病謂如布施治慳貪等賢劫經說始從兜率下閻浮提名光曜度乃至雙林分布舍利度總三百五十度一一皆說六波羅蜜合成二千一百波羅蜜門(餘如疏說)。

　　【疏】又解等者前解世尊出世於一切時說此此法治彼彼病所合大數八萬四千通途對治煩惱病行義如常說不歸此經見道法數此又解者准彼釋此見道德數由彼二障障覆淨慧性相功德所障功德隨能障說有多品類今至見道剎那智起頓斷八萬四千障染頓顯八萬四千清淨功德其猶磨鏡一分塵盡一分明現乃至多分塵盡多分明現二障麤重者總相顯示分別二障名為麤重非唯習氣。

　　【疏】一切智智者慈恩三番釋一云一切智者佛也又言智者根本後得此二是用二智實性即是真如若用若性合名為智一切智人之智名一切智智第二同疏三云一切智者智用菩提重言智者智性涅槃今顯此二悉皆無上嘆勝令忻。

　　【疏】維摩等者隨所見聞覺知皆作佛事也維摩經說上方香積世界無有文字說法諸菩薩眾坐香樹下聞斯妙香即獲一切德藏三昧或有佛土而無言說意思為佛事見色聞聲如疏。

　　【疏】噁啊者(上人聲下上聲如前已釋)。

　　【疏】義翻為句者詮差別義究竟意故名章句也。

　　【經】七寶者無量壽經云金銀瑠璃頗梨珊瑚瑪瑙硨磲恒水經云金銀珊瑚真珠硨磲明月珠摩尼珠佛地論云一金二銀三吠瑠璃四頗胝迦五牟呼娑羯洛婆當硨磲也六遏溼摩羯婆當瑪瑙也七赤真珠三文不同者隨方愛樂差別有異列名別也。

　　【疏】此有彼四三聞一思者受持讀誦此三聞慧解一句者是思慧也略舉此四例餘六行皆應行之。

　　【經】文字性離者因緣空義也文字緣生本性空故由性空故無文字相也歸勝義諦文字性離泯文字相唯真性也。

　　【疏】不增等者彼經之意隨相以說性謂清淨法身在眾生身中隨諸眾生往來生死說往來相名為眾生若彼眾生逆生死流返本還源歸於本性依舊而住名為成佛猶如伎兒轉變形容還復本身也。

　　【疏】欲界者欲謂三欲所謂婬欲食欲睡欲界者擊義分義下至風輪上至他化自在天五趣有情及器世間齊此彊分擊屬三欲故名欲界又此欲界名五趣雜居地色四靜慮無色四空共成九地(隨文可知)。

　　【疏】四空等者謂無色界四空處天名無色四空也婆沙一百四十一云何故此四說名無色答超過一切有色法故色法於此無容生故八十四云謂初習業者先住思惟諸虗空相取此相已假想勝解觀察照了無邊空相而修加行展轉引起初無色定故說此定名空無邊處第二空者謂修業者先應思惟六種識相餘准前說第三空者無我所故名無所有若爾諸地皆然何獨此地無我所耶答我及我所勢力羸劣滅減更無如此地者故第四空者謂此地中無明了相不無相故名非想非非想處此四名處者皆是生長諸有之處生長種種業煩惱處破諸妄計彼為涅槃故佛說為生長有處處體是定從境彰名空無邊之處依主釋也餘三准此問入二界定相狀云何復云何別答靜慮定俱其中相狀如處室中依於色故入無色定其中相狀如處虗空無色依故。

　　【疏】依此近分等者俱舍論云世俗無間及解脫道如次能緣下地上地為麤苦障及靜妙離謂無間道緣次下地諸有漏法作麤苦障三行相中隨一行相若解脫道緣彼次上地諸有漏法作靜玅離三行相中隨一切相非寂靜故說名為麤由大劬勞方能越故非美妙故說名為苦由多麤重能違害故非出離故說名為障由此能礙越自地故靜玅離三翻此可解意云厭麤忻靜或厭苦忻玅或厭障忻離隨一行成伏於下地俱生煩惱即生上地謂厭欲界忻初禪厭初禪忻二禪乃至有頂今明無色四空處業三行相中隨修一行得定為因生彼為果眾同分者慈恩釋云眾者種類義同者一義分者相似義即是多法一類相似立眾同分無色界天無色身故唯依命根立眾同分四類各各相似各立一同分。

　　【疏】第六等者第七識俱恒行無明不發業故非此正要第六識俱迷理無明正能發業迷事起者能助發業取此無明正發助發福等三業緣生之首名為根本或此無明是三界苦果之根本也。

　　【疏】起信至枝末者即彼論中根本不覺枝末不覺也彼說從真起妄本末五重初唯一心謂本源第二依一心開二門一者心真如門謂心性不生滅二者心生滅門謂如來藏與生滅合名阿賴耶識第三依此識明二義一者覺義謂心體離念等虗空界二者不覺義謂不如實知真如法故不覺心起第四依不覺義而生三細一依不覺故心動名業相二依動故能見名轉相三依見故境界妄現名現相第五依現相而生六麤一智相(依境分別即俱生法執也)二相續相(起念不斷即分別法執也)三執取相(心起著故俱生我執)四計名字相(分別我見上四皆惑)五起業相(因業)六業繫苦相(苦果)當知無明能生一切名三界根本。

　　【疏】枝末細相等者依心生滅門開為二義謂覺義不覺義此不覺義有二一者根本不覺對於真如無始本覺此名有始不覺最初一念迷背本覺名根本不覺也二者枝末不覺本覺為因不覺為緣生三細相一業相二轉相三現相此三即是第八識也能變現故名為現識依此現識現起前七事識六麤之相如是六麤總名枝末不覺。

　　【疏】楞伽者頌云如海遇風緣起種種波浪現前作用轉無有間斷時藏識海亦然境等風所擊恒起諸識浪現前作用轉海水起波浪現前展轉作用無有間斷藏識如海起轉識浪境等緣擊前七轉識隨緣而現前引於後後續於前前作用展轉生死相續無有間斷。

　　【疏】猶如等者譬如有人剏至山川或入聚落心迷亂故以東為西既一方迷餘方俱轉正迷之時方亦不轉忽然醒悟亦是舊方反推此迷無有蹤跡唯有四方若迷若悟皆依方也眾生亦爾最初一念迷背本覺既迷本覺覺隨迷轉正迷之時覺亦不轉忽然悟解亦是舊覺若迷若悟皆依本覺覺即是悟不覺是迷迷悟相對以辨行相今取最初一念不覺心起名根本不覺即是此經三界根本無明。

　　【疏】聖位等者舊仁王經唯說八九十地受變易身就普等說八地已上頓悟漸悟普等皆受變易身故今依此經聖位諸地文意寬通即顯二乘有學無學迴心向大受變易類十地菩薩皆是得人也總論變易二乘不得唯菩薩得菩薩二類一者頓悟二者漸悟入初地後分為三類謂悲增智增悲智平等且悲增者入八地後生空觀品長時相續煩惱不起無留惑潤生不受分段須入變易若智增者入初地後永伏煩惱受變易身若悲智平等者隨彼菩薩樂行不同從初一地二地乃至七地滿心隨其意欲怖煩惱者先入變易不怖煩惱者後入變易二者漸悟五果迴心皆受變易然有差別謂二乘無學迴心向大便受變易無後有故有學迴心有後有故若現身若經生隨聖者意隨應皆得受變易身。

　　【疏】大慧等者二乘迴心在見道前而未證得法無我理然以生空無漏定願之力資於故業受不思議變易身也。

　　【疏】夫人經等者經說二乘是已迴心者漸悟菩薩呼舊名故彼說三乘皆受變易名三種意生身於相及土得自在者無性攝論第七云第八地中所證法界是二自在所依止處謂所求相欲現前時如其勝解即能現前名相自在若所希求金寶等土隨其勝解即能現前名土自在。

　　【疏】楞伽第三等者彼云一者三摩跋提樂意生身三摩跋提此云等至通有心無心定也此位菩薩依三昧力受變易身隨意而生亦名意生身今云意成身隨意願成故以非新起不名生也經說三四五地靜慮自在而得此身以後該前初地二地亦得之也二者覺法自性意生身觀察覺了如幻等法悉無所有名覺法自性八地菩薩得無相觀即能覺法如幻無體然六非長時七有加行彼經偏說八地得之實通六七八地得也三者種類俱生無作行意生身種類俱生者隨諸眾生所有種類菩薩皆能現同類身然同類身百千萬類俱時能現而無加行任運而起名無作行意生身猶如鏡中頓現多像鏡無加行九地十地現身亦爾。

　　【疏】三文皆同者舊仁王經四卷楞伽夫人經也楞伽第四及夫人經皆說二乘無學迴心向大地前亦得受變易身況登地者也三種意生身通十地得同此經云聖位諸地也。

　　【疏】障有二等者有煩惱障為發潤緣感分段身得變易者無煩惱故唯所知障為迷執緣為所斷緣感變易身。

　　【疏】此有三名者一名不思議變易身變麤身為細質易短命為長年由體細妙下位不測名不思議故唯識云由悲願力改轉身命無定齊限故名變易妙用難測名不思議(餘二名如疏引)。

　　【疏】依欲色身隨諸界地者初二果人欲界迴心第三果人迴心通欲色界二乘無學欲界迴心或第四果通色界中迴心向大此等諸聖隨應在彼欲界四禪即依彼身而受變易諸佛菩薩教化緣故其頓悟者託勝所依生第四禪廣果天中資此下地感現身業受變易身改轉五蘊成細玅故非無色界身也由細玅故唯自同類自互相見後後勝位諸佛菩薩見下位身下位劣聖不見上位勝變易身菩薩等者等於佛也非劣等境者等凡夫也皆顯下位不見上位勝變易身故名細妙慈恩又解以同類故下位亦得見上變易。

　　【疏】自證菩提利樂他故者為欲成辦此二事故所以以無漏定願力冥資故業感變易身也如延壽法資現身之因業使之殊勝令業長時與變易果相續不絕覺其勢盡而復資之如是數數資感變易依變易身趣證菩提度有情類乃至臨成佛時金剛道後解脫道中此變易身與金剛道俱時而捨如燈光滅永無蹤跡言延壽法者如阿羅漢決定性者不再受生無後有身欲留此身久住世間先捨衣[錳-子+犮]施作眾善發願要期使於靜處入邊際定以定願力而冥資彼感現身因昔時故業故業被資功能強盛令分段身延年住世然彼定願體是有漏資於故業今取冥資故業行相相似舉彼為喻。

　　【疏】既未等者由所知障執法為有見有菩提可以求證見有有情可以濟度故說此障名之為緣依此緣故意欲久住修菩提行度有情類然以因業力微故以無漏定願資於能感現身故業令業殊勝感變易身久住於世求大菩提度有情類反釋如疏。

　　【疏】又所等者以所知障障大菩提為斷彼障留身久住漸漸斷之如何留身久住斷障應以無漏定願之力資於故業感變易身依變易身漸斷彼障圓證菩提。

　　【疏】楞伽等者謂憶往昔發弘誓願上求菩提下度眾生由此因緣資感變易依變易身滿本願心。

　　【疏】聖教等者有聖教說無漏變易出三界者無漏定願為能助因有漏故業為所助因以此二因感變易果隨其根本能助之因說變易果出過三界非果無漏出三界也問無漏之法破壞三有如何無漏感有漏身答不然但以無漏定願之力思慕資助感現身業令業殊勝與果不絕其實能感是有漏業如世樹木藉於水等資助於根殊勝故枝葉茂盛。

　　【疏】佛地論等者若諸菩薩五八識變是有漏土屬三界繫六七二識無漏位中所變淨土體是無漏非三界繫隨能變識一分無漏淨土出過三界例此變易約其一分能助之因體是無漏出三界也。

　　【疏】如何等者如何等覺猶有分段因果疏有三解一云俱生惑種是彼分段潤生之因猶觀相續不容潤生若觀間斷必能潤生受分段身故等覺位猶有分段因果勢分二云變易因果本是分段由以無漏資於故業延改分段為變易身約盡處論二死永盡方成大覺故等覺位猶有二死因果三云本覺為因根本無明為緣而生三細三細生六麤合此三六名枝末無明即是二種生死如是名為從本向末若能發心修行趣聖從末向本改分段身成變易身來歸本覺名為如來今等覺位但有變易若因若果其分段身有因無果總相而說故有二死因果。

　　【疏】三身三德者二滅法界為法身二智為報身性相平等通法報身應用為化身法報化身如次斷智恩三德也。

　　【疏】兩句明人者今詳三句明人謂修學般若之人觀其說者聽者譬如幻士似有動轉無說聽相自性空故。

　　【疏】流轉三世者諸有為法剎那生滅而體流轉謂從未來流至現在復從現在流至過去已往名前未來稱後對此前後名為現在法行三世者行(平聲)四相遷流猶如行人所依色心猶如道路生住異滅依法而行名為法行(三世如疏)。

　　【疏】婆沙論者彼云一趣田謂傍生鬼等二苦田謂行路人病人等三恩田謂父母法師等四德田謂佛寶等此四境中生長福利名為福田。

　　【經】非見等者眼見耳聞離取色聲故名見聞鼻舌身三合中知故總名為覺意識取境了別諸法通離合取說名為知。

　　【疏】唯修有行以非空者非空之言釋上有行修有行故著有妄心而更增長教示菩薩滅於著有妄想心故令修空行但修空行而非有者非有之言釋上空行修空行故滯著空中真無漏心無因不生教示菩薩發起真心令修有觀於有觀中聞思修慧熏習本種發起聖位真無漏心由此教示空有雙修。

　　【疏】三種玅觀者厭離有為心妙觀為斷德因證法身果求菩提心玅觀為智德因得報身果悲愍有情心妙觀為恩德因成化身果。

　　【疏】伏忍等者五中伏忍是有漏慧忍謂忍可印持之義自餘四忍通漏無漏忍謂忍察印證之義且伏忍者忍能折伏分別二障令不起故所伏之忍能伏即忍名為伏忍信忍者忍近信故名為信忍隣近釋也順忍者所順之忍能順即忍名為順忍無生忍者自然無生即忍三無生之忍名無生忍寂滅忍者初解依主(云云)後解意云此忍能寂生死能滅障染名寂滅忍同依持業釋。

　　【疏】如來藏者即是法爾無漏種子名為法力亦名依因力也藏是因性義從於當來現行佛果以彰其名如來之藏名如來藏。

　　【疏】一體三寶者亦名同體三寶佛法僧寶同一真如為體性故真如與覺為實性故名為佛寶軌持義故名為法寶無違義故名為僧寶別相三寶者亦名別體三寶體性行相而各別故三身如來名為佛寶三乘無漏教理行果名為法寶三乘聖眾具理事和名為僧寶以具無漏戒見等故方名僧寶住持三寶者舍利遺形及餘佛像名為佛寶佛滅度後法有三時謂正像末其中有漏教行及貝葉文字皆名法寶無漏之者真法寶故示道命道二沙門中異生具戒見等正像末法能住持者名為僧寶(三寶義如法菀)。

　　【經】發於十信者發此十心信為初首餘九助成總名十信。

　　【疏】必不退轉等者必不退信起上品邪見普斷善根善根邪見皆分九品逆次斷善乃至上上品邪見斷下下品善根名為斷善善根盡故然所斷善唯是有漏有為生得善法唯是現行非斷善種闡提者此云無性無性有二一者無有三乘無漏種性二者現無修行善因種性令明斷善是後無性。

　　【疏】入正定聚者起信論云十善位中厭生死苦求無上覺遇佛菩薩承侍供養彼行諸行經十千劫信乃成就而能發心既發心已入正定聚畢竟不退住佛種性勝因相應言發心者謂信成就發心初入內凡位故名入正定聚總攝凡聖立為三聚瑜伽論說一闡提人名邪定聚初地已上名正定聚地前及餘名不定聚又云無涅槃性為邪定聚於十住中第七不退住已前名不定聚已後為正定聚今依此經及起信論信不退位名正定聚斷善根輩名邪定聚所餘有情名不定聚四不退者一信不退十信第六名不退心自後不退生邪見故二位不退十住第七名不退住自後不退入二乘故三證不退初地已上已證理智不退失故四行不退八地已上名不退地有為無為皆修證故法駛流中任運轉故。

　　【疏】瓔珞經等者十心一一各有少分多分全分少時多時盡形自作教他讚勵慶慰十十成百行也或此十信一行起時餘九助之十十相資成百行也百行法是諸學者明智依止趣入上上位故名曰明門修百行時常發無量有相行願願利眾生無相行願願證真常如是修行得入習種性位。

　　【疏】十住為初無別十信者十信即是發心住攝十住已去名為內凡習種性位入正定聚下品伏忍也。

　　【疏】勤學十法等者初之四法各一句文後六各兩句文隨義可知。

　　【疏】八相成佛者一入胎相二嬰兒三童子四苦行五成道六降魔七轉法輪八入涅槃相如是名為八相成佛度諸有情(廣如大般若說)。

　　【疏】乾慧地者資粮位中定水少故聞思二慧名乾慧地種性地者加行位中種類族姓漸尊貴故八人地者四向四果從勝至劣數之當第八故即是見道初果向也具見地者謂即初果具見諦故薄地者即第二果已斷六品煩惱餘下三品極微薄故離欲地者即第三果離欲證故已辦地者即第四果果已滿故(餘文可知)。

　　【疏】同性經者彼下卷說聲聞十地者一三歸地二信行地三法行地四內凡地五學信戒地六八人地七預流地八一來地九不還地十阿羅漢地緣覺十地者一苦行具足地二自覺因緣地三覺了四聖諦地四甚深利智地五八正道地六覺了法界虗空界眾生界地七證寂滅地八六通地(謂六善巧)九微細祕密地十習氣漸薄地菩薩十地如常佛果十地者一甚深難知性地能離習氣故二威嚴明德地為諸菩薩說深法故三自性實相地說三乘法故四神通智德地說八萬四千法門降四魔故五火輪明德地降外道故六無垢涅槃地現八相成道故七廣勝法界地於三十七分法無所有無所著故八普覺智通地與菩薩授記故九迴向照明地為諸菩薩示現善巧方便故十毗盧遮那智德地為諸菩薩說一切法本來寂靜大涅槃故。

　　【疏】淨法界者界是性義因義法性為因平等流出十二分教所流教法似法界故名等流法也聞法熏習資無漏種增長異本養育令勝如養胎子於見道位現生聖智如胎出生所證法性有依止義從喻名家聖智依證名生佛家今明見道已前說為聖胎聖之胎故名聖胎也。

　　【疏】性種性者無漏智種種即是性也上言性者聽聞正法聞等熏習本無漏種增長異本說名為性性是增長成就義故性即種性名性種性。

　　【疏】本性住種性者下言種性者本有無漏種子體性也唯識疏中作此姓字類也體性姓類俱得謂本來有此種子體性姓類差別非今有故而此種性有其二義一簡新熏名為本性本有體性故二簡已熏名之為住守本而住不增長故習所成種性者謂發大心後聽受正法聞等熏習法爾種子增長異本轉名習所成種性而此種性亦有二義一習義三慧熏習令增長故二成義熏習殊勝性成就故。

　　【疏】論約本種者本有種子未曾修習名本性住種性若已修習增長異本名習所成種性是故性先而習後也經文唯約發心已去修習種性立於二名謂初修習名習種性已久修習習已成性名性種性是故習先而性後也。

　　【疏】十度行者於六度上加方便願力智共成十度意令十行位菩薩隨所愛樂而修習之釋三十心如奉持品。

　　【疏】觀過去業起曾因忍者且如過去所作善業體雖已滅然曾為因招感今世善趣異熟審諦觀察印彼因業名曾因忍現在異熟是前世中曾因業所感之果即此現身復造因業感未來果審諦觀察雙印忍之名因果忍現在善因必感未來善趣異熟審諦觀察印忍當果名當果忍。

　　【疏】雖唯等者問現在因果可說是有過去已滅未來未有如何復說過去之因未來之果起因果忍故此釋之。

　　【疏】緣生等者瑜伽論說十二緣生總為四種謂無明行為能引識等五為所引愛取有為能生生老死為所生於此因果審諦觀察而印忍之名過去因忍等也。

　　【疏】等取等者此之五名皆是外道所計我之異名計我來世更有壽故名為壽者計我現今能造作故名為作者我命常住而不滅故名為命者計我勝用譬如壯士名為士夫計我美玅勝用絕倫名為儒童儒者美也童者少也神我美妙而少健故。

　　【疏】言倒想者四倒俱時之想也瑜伽論云於無常等中起於常等妄想分別故名想倒於彼妄想所分別中忍可樂欲建立執著故名見倒所執著中起貪等惑名為心倒四倒想應有此三種共成七倒惑經意云外道顛倒妄想撥無不壞菩薩正行也。

　　【疏】由觀等者諸經論說五蘊功德一戒蘊別解脫戒二定蘊九次第定三慧蘊緣有為慧四解脫蘊即勝解數五解脫知見蘊緣無為慧菩薩分得如來圓證彼五蘊德是此五忍所印可法此位菩薩修習忍行印可趣向聖位五蘊勝功德故五蘊之忍名五忍也。

　　【疏】解脫知見忍者了證名知觀照名見體即是慧亦知亦見名為知見緣無為解脫之知見名解脫知見地前菩薩修忍趣向證彼聖位知見德故解脫知見之忍名解脫知見忍餘四准知。

　　【疏】此二等者由此二忍引生真相二見道也行相云何觀俗諦假知法無常得無常忍而此所觀依安立諦由此引生十六心相見道安立諦觀觀真諦實知一切法空性不生得無生忍而此所觀依非安立諦總觀一真如理或觀二空理由此引生一心真見道及三心相見道非安立諦觀。

　　【疏】四證信者由無漏信與本後智同證真理三寶尸羅清淨四境名為證信此能證信於四境名四證信亦名四證淨信以淨心為自性故證淨境故。

　　【疏】歡喜地者釋十地疏皆唯識論也此歡喜地三義得名一初獲聖性捨凡性故二具證二空非如小乘證生空故三能益自他修二利故莊嚴論云見真見利物皆名為歡喜根本後得二位皆歡喜也地者理智為體是諸聖者眾行依止故任持功德令不失故發生玅行增長勝故具此三義故名為地故唯識云與所修行為勝依持令得生長故名為地歡喜之地名歡喜地(餘地准釋)。

　　【疏】尸羅者清涼義戒之果也二地菩薩性戒成就非如初地思擇護戒名離垢地。

　　【疏】煩惱障中等者十煩惱疑及邪見見取戒禁取此四唯分別起貪嗔癡慢身見邊見此六通俱生分別總十分別迷理起故見道頓斷其六俱生迷事起故修道位中分分斷之若所知障唯識論中例煩惱說迷理迷事法數皆同(依此消疏廣如下說)。

　　【疏】此經等者於此三地各斷一障而此三障多發身語色故多緣色境起故名色煩惱拘繫菩薩難登上上勝地位故說名為縛然此所斷有三類法一煩惱障習氣二所知障種三所知障習氣經依通相總名色煩惱縛初地布施正違貪故二地修習四無量心正違瞋等三地成就勝定大法總持能發無邊玅慧光明違癡暗故(餘准可知)。

　　【疏】十纏者俱舍頌云纏八無慚愧嫉慳并悔眠及掉舉昏沉或十加忿覆五蓋者一貪二嗔三癡四掉舉惡作五昏沉睡眠由此五種覆理不顯覆慧不生立以蓋名又見修二惑煩惱所知纏縛有情蓋覆理智如是等障誓願斷之。

　　【經】利益安樂者顯揚論說八義有異一濟後世名利益濟現在名安樂二利益現在安樂後世三攝善離惡四離惡修善五拔苦與樂六與出世善與世間善七與智與福八與小乘果與大乘果八義如次利益安樂。

　　【疏】焰慧地者初二三地相同凡夫修施戒忍四五六地相同二乘此第四地相同聲聞修菩提分法觀對前所修行殊勝故三十七中有非慧體助慧斷障燒煩惱薪第六識中身見等法是所燒故。

　　【疏】難勝地者依唯識論極難勝地無分別智證真諦境有分別智緣俗諦境初二三四地前後而起五六七地加行俱起八九十地任運俱起此第五地加行作意證真達俗同時起故能令二智互不相違能合難合名極難勝地。

　　【疏】現前地者此第六地觀十二緣起名住緣起智復能引生最勝般若令現前故名現前地。

　　【疏】三障如次與三慢俱者一者我法慢謂執我執法而起慢故此通二障二者身淨分別慢分別者執著義此由修習菩提分法觀故對治障染便於其身謂淨起慢三者染淨分別慢染謂苦集淨謂滅道此位菩薩觀察四諦著相起慢此等多是所知障品從我慢說名為煩惱同此三種□□所知障以煩惱名說名心煩惱。

　　【疏】皮肉心等者緣六□淺而易知故如皮也若緣內身執著人我法我起我□□□□難知故如肉也若迷真理執真俗異微細法執深□□□□如心也。

　　【疏】在皮麤重等者種現習氣通名麤重□□□□中品稍難下品微細極難斷故如先損皮次損於□□□□骨等實也。

　　【疏】經論等者善戒瑜伽斷障地位與□□□□皮肉等所喻法體皆通二障依彼顯此色心煩惱□□□□。

　　【疏】皆說三性名曰無生者一本性無生謂遍計所□□□□執有都無體性本性不生名本性無生二自然無□□□□起性色心等法從因緣生而無自然生性名自□□□□□三惑苦無生性謂圓成實性自性清淨惑苦不生名惑苦□生以□印證三無生故名無生忍。

　　【疏】即忍之忍者三□□□中□分自然無生體是智故無生體即忍名無生忍三無□□□□無生忍。

　　【疏】遠行地者三義得名一者至無相住□□□□後邊有相觀多無相觀少第六地中有相觀少無相觀多□□□中純無相觀乃有加行遠離有相行無相故二者□□□□已前諸地修習玅行皆有功用至此地中是功用□□□三者出過世間二乘道故初二三地相同世間凡夫行□四五六地相同二乘修觀行故第七地中遠離彼故能於□□□有勝行名遠行地。

　　【疏】不動地者無分別智任運相□□□不斷故由斯此地若有行若功用行若諸煩惱皆不□□□不動地。

　　【疏】色心習氣者俱生二障總為二類一多□□□名色煩惱縛二多緣心起名心煩惱縛此二各二謂□□□緣色而起上品麤者初二三地各斷一分緣心而起上□□者四五六地各斷一分緣色心起二類下者細而難遣七八九地地雙斷名色心習氣此習氣言通種及現并餘麤重現行為能熏習種子為所熏習由此能習所習皆微細故是彼麤障餘習氣分故名習氣二障麤重無堪任性正名習氣。

　　【疏】法雲地者聖智如雲以此智雲證法身故起大法故是法之雲雲之地名法雲地故唯識云大法智雲含眾德水蔽如空麤重充滿法身故等覺者等是相似義覺與佛等名等覺少解脫道故未名佛。

　　【疏】有說至下廣明者下云□起信論唯滅心相非心體滅滅者斷也乃至云今□覺□□□無明盡時動相隨滅但滅心相不滅心體□□□□□悲者諸經論說有四勝德唯如來有餘聖所無□□□□□□□無癡□□為體二大悲無癡不害為體三大喜無癡□□□□□大捨無癡善捨為體此四各三一有情緣二法緣三無緣□說大悲緣真如起名無緣大悲餘准知故。

　　【疏】汝等者汝等眾生先因惑業招感五蘊生死舍宅故言來入此宅慈恩二義釋於入宅一云不出義名入不修妙行沉沒不出名為入宅二云居處義名入居生死不求出故非先出苦後入宅處也父覩火起恐燒子以驚魂佛見惑興慮損生而悲意為利眾生而生三界朽故火宅如彼長者驚入火宅救諸子也。

　　【疏】我本等者本立二願一自利願求證菩提二利他願普化眾生昔自利願今已滿足復欲利他故化眾生皆入佛道。

　　【疏】一切煩惱者分別迷理俱生迷事迷理事故發業潤生分別正發俱生助發俱生正潤分別助潤發潤既俱生死輪迴。

　　【疏】異熟果者因通善惡果唯無記異類而熟名為異熟又前世造因今世異熟今世造因後世果熟異時而熟名為異熟異熟即果名異熟果。

　　【疏】二十二根者瑜伽五十七云何等是根義□增上義是根義何故唯二十二根以二十二法增上用□□□(□結頌疏引之)謂於取境有增上用故立眼等六根續家族故□□□二根由命於活有增上用故別立命根由受業果□□□□□別立五受根憂苦二根受惡業果喜樂捨三受善□□□可愛通能受用善惡業果六趣有故於世間淨有增上用故□□眼等五根出世間淨有增上用故立三無漏根□□□□□立二十二根餘法不然無此勝用故不立根三□□□□□相見道所有信等九根名未知當知根其相見□□□最後剎那唯識論云始從見道最後剎那所有信等□□□是已知根性諸無學位無漏九根是具知根。

　　【疏】色與□□眼等五根男女二根色法為體然男女二根續家族□□□□根少分建立一百法中更無別體命根以不相應行□□根為體意根總以八識心王為體信等五根各如自名□□法中一法為體五受根以心所中受數為體三無漏□□云三體性隨應言性者體義不欲重言故云性也三無□□□性隨應以見道修道無學道中信等九根為體謂意□□□及信等五成九也又解此後句意顯三無漏根體及□□□□應分別二十二根三體如前□□□□□□七色□□□□此八唯無記性意根五受根□□□□□□□□□□□根此八唯善性或可憂□□□□□□□□□□頌云唯善後八種憂通善不善意□□□□□□□□□□。

　　【經】諸佛示導等者報佛起用開示引導應十地身及食□□諸功德法所依止故皆名法身疏約應化隨所依性名為□身示居三界隨順眾生故云亦不離此。

　　【疏】外道等者成功之末人壽無量有外道出名嗢路迦此云鵂鶹形容醜惡晝藏山谷夜行教化時人謂似鵂鶹鳥故故以為名從所造論以立其名名勝論師舊云衛世師新云吠世史迦此翻為勝勝人造論故其論勝玅故名為勝論勝論外道說六句義第四名大有句經詮彼義名大有經也六句義者謂實德業大有同異和合(如別處說)。

　　【疏】若爾者二乘無學已出三界分段火宅彼等豈非出三界耶十地菩薩受變易者出此三界居彼報土豈非界外耶答二乘無學後有分段永不續故名出三界現居分段仍非界外受變易者細異熟果亦屬三界非界外也。

　　【疏】有說至智智者依起信論真如本覺名一切智返妄歸真還源始覺故重言智智體本覺而為法身智用始覺而為報身體用合論名一切智智。

　　【疏】從末等者下如實知真如實知真如法故不覺心起妄幻輪迴生死為末從生死末向於本覺歷五忍位返妄歸真故此本覺是佛菩薩之行本也。

　　【疏】見前後際百劫中事者此約一類頓悟菩薩入初地時不斷俱生任運能知百劫中事法華疏云二乘能知過未八萬劫事初地菩薩能知百劫之事劣於二乘其餘功德勝於二乘不可一准百法明門者此如百法論所說百法也門者無擁義入解之所由教理為體明慧之門名為明門以其明慧依教理門入解百法性相體用本智入性後得入相。

　　【疏】廣初地百為千法明門者十數同前故不言之千等異前故偏言也十地論第六云於初地中一念證得百三摩地二地千三昧三地百千三昧四地百億三昧五地千億三昧六地百千億三昧七地百千億那由他三昧八地百萬三千大千世界微塵數三昧九地於一念間得阿僧祇百千佛國土微塵數三昧十地菩薩於一念間得十不可說百千萬億那由他世界微塵數三昧(見百如來等准此可知具如彼論)。

　　【疏】轉法輪者依法華疏法輪之義於五門分別一出體二釋名三轉相四差別五三乘出體有五一輪自性謂擇法覺支正見正智瑜伽九十五云正見等法所成性故說名法輪自他三轉通見及修無學道故諸聖慧眼能摧煩惱說名輪故或體唯取八聖道支具轂輻輞圓滿義故二法輪因謂能生後聖道諸教聞思修等諸經論中說佛教法名法輪故瑜伽論說三周十二行相名得所得之方便故前為後因合為果因名為方便三輪眷屬謂諸聖道助伴五蘊(有色蘊者即道共戒也餘四蘊可知助於慧故)四法輪境謂四聖諦十二因緣三性等法五法輪果瑜伽論說四沙門果所攝受聲聞菩提獨覺菩提諸佛如來無上菩提是法輪果(此言菩提通性相也)是故菩提涅槃名所得果然此五體不過四種一教二理三行四果具攝五體釋名者法者可軌持義正見等法所成性故說名法輪輪有四義一圓滿義具轂輻輞正見正思惟說名為轂是根本故正語業命說名為輻因轂有故正念勤定說名為輞攝錄餘故此八聖道別修行相雖在修道體實通餘見無學道不爾世尊應無八聖道故二摧壞義此四種法若伏若斷若助斷若正斷未斷煩惱皆能摧故三鎮遏義已伏煩惱令勢遠故四不定義從自見至自修從自修至自無學從自無學發言教他他從言教解於諦理他從諦理起於正行他從正行起於果智如是展轉復為他說如轉輪王所有輪寶能降未伏諸煩惱故能鎮已伏諸煩惱故往復往故瑜伽論說當知世尊轉所解法置於阿若憍陳如身中此復隨轉置餘身中彼復隨轉置餘身中如是展轉隨轉義故說名為輪法即是輪持業釋也轉者動也顯也運也起也動宣言教顯揚玅理運聖道於聲前起真智於言後圓摧障惱名轉法輪所轉即法輪法輪之轉二釋皆得(持業釋後二訓依主釋初二訓)轉相者佛自三轉如彼具陳他三轉者云何三轉十二相行自得道已復為於他三轉法輪謂此是苦此是集此是滅此是道是名初轉謂此應遍知乃至此應修習是第二轉此已遍知乃至此已修習是第三轉如次顯示見道修道無學道初名示相轉顯示四諦相故次名勸修轉勸修四諦行故後名作證轉為作證明知彼滿故一一轉時令陳如等於一一諦生四行相謂眼智明覺為即於中所有現量聖智能斷見道所斷煩惱爾時說名真聖慧眼即此由依去來今世有差別故如其次第名智明覺此說一智總名法眼有三行相名智明覺非於一諦別起四智由真見道唯一剎那不同小乘上下別觀依詮證滅說通三世非是滅諦通三世有(詮者詮顯即有為法依之詮顯無為性故無為法性雖非世攝能詮事相以是有為屬三世攝今隨相以說性故作是說性相法爾不相離故)第二第三轉者亦四行相三轉竪論成十二行如是四諦合四十八不過十二以數等故總名三轉十二行由彼陳如最初悟解入見道已佛問彼言汝已解耶彼答已解故得解名第二第三轉已遂得阿羅果阿若憍陳起世間心我已解法如來知已起世間心憍陳已證我法地神知已舉聲傳告經於剎那瞬息須臾其聲展轉乃至梵世又云世間心者緣事之心非要散心差別者雖轉四諦法相不殊三乘之人各各證果聲聞性人已於三生或六十劫先修習已聞佛所說依蘊處界修證四諦理名聲聞法輪獨覺性人已於四生或於百劫先修習已聞佛所說依十二緣起修證四諦理名獨覺法輪菩薩性人已於一大阿僧祇劫先修習已聞佛所說依三性等修證四諦理名菩薩法輪不爾三乘俱觀四諦俱時證聖有何差別故大般若云世尊初於波羅柰國轉四諦法輪爾時無量眾生發聲聞心證聲聞果無量眾生發獨覺心證獨覺果無量眾生發大菩提心證於初地二地三地乃至一生當得菩提故知鹿苑剏轉三乘通行法輪若不爾者第二七日說十地經何故不名轉法輪也彼非三乘同所修故不與初轉法輪之名乃是大乘別相法輪然實他身三時智起亦有經生而證聖果名三轉者也今明解憍陳等佛於鹿苑一時之間令其次第得此三果名轉法(三果者三轉之果不說一來故)三乘者佛及菩薩聲聞說法令他得智斷惑名轉法輪獨覺不爾涅槃經說緣覺說法不能令人得煖頂等趣果道故然由聲聞不識藥病不與聲聞轉法輪若理實能轉也。

　　【疏】懸河湕泠者(上居偃切水名也下郎丁切清冷水)今取水主之義如懸河注水也如雷等者智度論云五種音聲從佛口出一甚深如雷二清徹遠聞聞者悅樂三入心驚愛四諦了易解五聽者無厭如是七辯即四辯中第四辯也約智起言名為四辯約智達境名四無礙解。

　　【疏】一音圓音者疏敘三義初是龍軍無性之義彼計如來無身無說唯有大定智悲慜眾生故如谷響應法利群生後二護法等說佛無漏音純一無雜名為一音此有二義轉名圓音一者以此一音圓應諸根圓之音故名為圓音二者以此一音圓具文義一多無礙故名為圓圓即是音名為圓音。

　　【疏】三密者如來三業微妙深隱故名三密示此三密令諸眾生依之出苦入樂故名門也。

　　【經】五忍功德者功謂功勞修行力用德謂道德福慧之果故名功德。

　　【經】唯佛一人能盡原者廣平曰原譬如山頂至極盡處謂之山原唯佛一人而能行盡五忍至極之處名能盡原或作源字水本曰源五忍體性為眾德本如泉源故唯佛一人而能證盡五忍本源問唯佛一人者應佛世尊未出五趣即是二種生死身攝若出五趣者應是非情何言人也答一切有為色心諸法世出世間總為三類一有情二非情三非有情非不有情佛是第三類也已超五趣離二生死非有情攝無漏智品證真達俗非非情攝故佛世尊非有情非不有情別是一類真無漏法巍巍獨立超五趣以稱尊皎皎無倫圓四智而垂範豈可以情非情物而同類者乎。

　　【疏】中下二等者瓔珞經說大同此經皆說未入劫前外凡位人修十善道分成三品下品十善人中小粟散王中品十善大粟散王上品十善䥫輪王也粟散王者如以穀粟散之於地意取小王數極多義又成劫之末人有身光各自照曜初食地肥地味林藤粳米粳米生皮名為香稻由食米稻便穢在身身光遂滅菩薩慈悲興日月星而照導之乃至立有德人封為剎帝利此云田主義翻為王即共許王也王以穀粟散濟人民名粟散王賑(賑音軫散濟之也)。

　　【疏】然四等者俱舍頌云輪王八萬上金銀銅鐵輪一二三四洲逆次獨如佛他迎自往伏諍陳勝無害慈恩釋云從增六萬至增八萬皆有轉輪聖王相次而出唯金輪王定增劫出餘三輪王出亦不定故䥫輪王名曰無憂佛滅度後百年出也又金輪王名曰穰佉出於增劫之末彌勒出於減劫之初輪王命長故見彌勒金銀銅䥫四王化境一洲二洲三四洲境逆其次第為化境異又一界中唯一輪王如佛獨出一王一佛是可教化一切眾生故四王威德七寶所領國土勝劣有異謂如金輪而有千輻餘三輪輻半半減少自餘諸寶亦復漸劣王於諸洲威定國土亦各不同謂金輪王出現世時諸小國王自來迎請我等國土安穩豐樂多諸人眾唯願天尊親垂教勅我等皆是天尊翼從若銀輪王王自往彼彼方臣伏若銅輪王至彼已宣威競德彼方欽伏此名諍勝若䥫輪王乃至列陣尅勝方止此名陣勝一切輪王必無傷害降伏彼已以十善化之。

　　【疏】若王生等者正法念說輪王受職之時皆於白月十五日齋沐陞殿父以白牛右角盛四大海水取一切種子安在角中灌王子頂於正灌時東方忽有金輪寶現具足千輻出玅光明來應導王如是名為金輪王受職位也餘三輪王受軄皆爾。

　　【疏】七寶者起世經等廣說七寶略其要云一者輪寶內外金色東西七由旬南北十二由旬具足千輻二者象寶身體潔淨純白六牙七枝柱地(四足尾根首為七枝)三者馬寶長毛清色騰空能行日行四天下四者珠寶毗琉璃色出光照曜五者女寶進止姝妙樂觀無厭六者主藏臣寶而得天眼見四天下寶藏七者主兵臣寶善治四兵謂象馬車步行走集散合於王心復有相似七寶一者劒寶若有國土起拒逆心劒寶飛去而降伏之二者皮寶其色鮮白如日光明商人奉王廣五由旬長十由旬海龍之皮水火風等不能為損能除寒熱隨王行處為屋覆王及覆軍眾一一隔別男女雜居各不相見三者床寶柔軟細滑王坐其上禪定思惟離貪嗔癡婦人覩者心無染污四者林寶王念遊林即入其中花菓茂盛集會懽娛彩女歌舞一切如意五者殿寶王居殿中欲見星月王即見之見已睡眠安樂無憂寒有煖相熱有凉相六者衣寶柔軟離垢王著此衣無寒無熱亦無飢渴消瘦疲倦火等不損七者履寶王著此履水行陸行皆悉安詳行百由旬不損威儀如是輪王七寶具足復有如是相似七寶隨心受用王四天下千子滿足皆悉勇健能破他軍十善報應有如是德餘三輪王雖漸漸劣七寶具足准此可知。

　　【疏】雖七等者如舍利弗曾六十劫修菩薩行欲入第七住遇婆羅門來乞眼睛遂退大心如來方便化以小垂彼依修學證小乘果法華會中迴心向大如是等類迴心不久當得信不退也。

　　【疏】又解等者得信心者顯是十信明信不退也必不退者明位不退此位已前容有退故瓔珞經說發心修行一劫二劫乃至第六住滿入第七住畢竟不退自此已前為退分如法財王子等八萬餘人欲入第七住由值惡因緣故退入不善法中亦入外道之中一劫十劫乃至千劫作大邪見及五逆業又攝論十信頌云清淨增上力堅固心勝進名菩薩初修無數三大劫論自釋云一清淨力謂信等善根二增上力大願及善友三堅固力隨遇惡緣種種方便破壞終不退轉大菩提心現世當來運運增進此名修習三大劫若爾十信初心堅固不退與瓔珞經如何不同答若有利根精進之者具此三力逢善友故即不退轉大菩提心亦不生於邪見若有鈍根非精進者不逢善友遇惡因緣容可退失論約一類利根精進者說也由此疏中第二解勝已得信心利根精進必得至於位不退故。

　　【疏】住者安住依持之義能住所住俱名為住無分別慧證實相理安住不動與功德法為依持故。

　　【疏】上句明境者無遍計相無因緣法唯真實性泯餘二性唯圓成故下句明智智達遍計無體相故了依他法無自然生故一真如名無二照。

　　【疏】具觀等者具觀一切身口業中諸法性本來清淨智照皆圓。

　　【疏】順道法愛者所修福慧順趣道果能順即法名為順法道之順法名順道法而此貪愛愛於彼故順道法之愛也金剛經中教示菩薩令離此愛修無相行故云菩薩所作福德不應貪著。

　　【疏】無明習相識俱轉者轉謂轉捨轉得無明習相與異熟識必俱時故金剛心時異熟識在無明習相爾時亦在金剛心後轉捨異熟識轉得解脫道無明習相與識俱捨得佛果也。

　　【疏】寂照者下無與等貫於三德一者智德寂照無與等佛無漏智照寂滅理名為寂照又此玅智能寂生死能照理事名為寂照勝餘凡聖故言無等二者斷德無為真解脫無與等無為玅理真勝解脫而無比等由斷二障顯此解脫名為斷德真理名斷斷障顯故三者恩德大悲應現無與等大慈大悲大喜大捨應物現身而無比等怨親普濟恩及尊卑故名恩德經舉大悲例餘三身三德如次報法化身。

　　疏安穩等者示現有餘馬麥等難殘苦之相勸人斷惡故爾其實如來纖瑕皆盡坦然安穩受用法樂智度論說世尊往昔作大婆羅門見佛及僧食諸美食作如是言此等喫食如馬食麥苗之聲因此墮於黑繩地獄多劫受苦乃至成佛尚自三月食馬麥也四分律云世尊遊於蘇羅婆國與比丘眾五百人俱至那隣羅濵州住一樹下時波闍國販馬之人將馬五百疋來至此處時世飢饉乞食難得時毗蘭若婆羅門請佛及僧三月安居都無供養時販馬人每日與僧馬麥人各五升與佛一斗五百比丘食麤食已生離欲想三月滿已皆得聖果五百疋馬先因犯戒墮畜生中佛以方便令解脫故以料布施也毗柰那云調達以四千兩金雇四力士上耆闍崛山共移大石當石室上□候如來出石室時共推大石以壓世尊時藥叉神立世□□□兩手接石擲向他方別有小片□石周七十餘步來趁世尊□世尊為眾示現宿業以三昧力飛騰虗空石亦在空眾皆□見東西南北皆隨佛後佛為大眾說石因緣(佛於過去有異母弟名修耶舍以競)□□佛以神力還至山中石室之內此石傷佛脚指血流大□□□振動眾皆來集佛為眾說宿世因緣廣如彼文。

　　【疏】若身者內五蘊身正報之果外器國土依報之果住者依止義□依聖賢所依國土隨本識變非淨無漏十地菩薩六七二識無漏變之是淨無漏唯佛一人能依所依皆淨無漏由此□居純淨國土。

　　【疏】登金剛原常不動者廣平曰原譬如山□高平坦故名為原金剛喻定居因位頂高廣平坦名金剛原第二念中解脫道位證真常理湛然不動所言常者有其三種一凝然常法身無為體凝然故二不斷常報身有為細四相遷遷不斷故三相續常化身利物此滅彼生常相續故莊嚴論云凝然不斷相續如次法報化身皆常住故。

　　【疏】後解意金剛定後證盡真原理故名登金剛原。

　　【經】獲大法利者總標也別有二類謂先未解者因聞法故而得悟解已悟解者得無生忍謂入正位發初地也。

　　【經】如海一滴者十地菩薩隨自智力讚忍功德百分千分億分皆如大海一滴之水所餘功德深廣無窮如大海水讚說不盡。

　　【經】不由此門者由以此忍為趣入門三賢十聖從劣至勝從下至上皆依此忍趣入究竟得一切智是者此也處者道理義不由忍門得一切智者必無此道理也。

　　【疏】八難者三塗為三四生佛前佛後五諸根不具六邪見攝世智辯聰七邊地攝北洲八長壽天即無想天也。

　　【經】阿耨等者法華疏云阿之言無耨多羅云上三云正藐云等又三云正菩提云覺即是無上正等正覺此有四覺一無上覺總也即是菩提及清淨法界名無上覺二正覺簡異外道邪妄覺故三等覺簡異二乘但了生空彼偏覺故四又正覺簡異菩薩未滿果位非圓正故此後三覺別顯菩提四智心品下一覺字貫通上四由具下三一切莫過超諸譬喻真理所覺名無上菩提然諸經論多說真理為無上菩提以根本故而偏說之今此雙取佛果理智俱名無上正等菩提若人聞此十四忍名能起信心近超苦難當得如是三菩提果。

　　【疏】有說初識等者依法相宗以續生第八識名為初識謂死有後中有身中之本識也或中有後生有身中本識也隨應五趣續生之位初一剎那唯第八識最先起故名初剎那識識有了別有執受故異於木石也。

　　【疏】楞伽等者返妄歸真從末向本而為次第先轉相次業相後真相真如即是識實性故故總說識有三相也起信論意從本向末生起次第先業相次轉相後現相也經以本覺名為真相於轉相中義含現相也依起信論從真起妄明一切法本末五重(如前已引)五中第三不覺義有二一者根本不覺對彼真如無始本覺此名有始不覺最初一念迷背本覺名根本不覺亦名根本無明二者枝末不覺第二念後以時長故生三細相一者業相本覺為因無明為緣擊靜令動起業識相二者轉相依動業故轉成能緣名為轉相三者現相依於見故現諸境界妄幻相故名為現相。

　　【疏】楞伽等者譬如明鏡能現能持種種色像第八現識能持能現諸境界處。

　　【疏】又遠等者久遠劫來時無初始之相何以故過去未來無體相故而於現在熏習唯心此熏習心即是妄念違真起故最初一念名初剎那識。

　　【疏】又熏等者根本無明熏彼本覺不思議體由熏習故客塵覆之不思議體遍客塵中隨客塵動說名為熏隨相以說性故云不思議熏也不思議變者本覺真如常住不變體遍諸法為諸法性所謂因性果性乃至器世間性眾生世間性事相因緣而有變異隨事以說性故云不思議變此不思議是現識因依不思議現起三細六麤識故。

　　【疏】又因緣者本覺為因無明為緣現起業識如是展轉生一切法故無量義經云義無量者從一法生其一法者即是真如從於一法生百千義百千義中一一復生百千萬數如是展轉生無量無邊之義即顯無明業識皆是本覺所生之義從真如界流出諸法義說為生。

　　【疏】是同類因生等流果者此有三類一種子引種子前念為因後念為果二種子生現行種因現果三現行熏種子現因種果如是三類善染無記各自相望同等流類名等流果。

　　【疏】有說第八等者第八識體白淨無覆無記性恒遍無雜真異熟識五趣四生施設本故唯識論云覆謂染法障聖道故又能蔽心令不淨故此識非染故名無覆記謂善惡有愛非愛殊勝果體可記別故此非善惡故名無記第七識體亦恒相續於有漏位有煩惱俱是有覆性無漏位中善性清淨前六染淨如常可知。

　　【疏】染淨熏習等者熏習是種子異名亦是熏種之義種子引種子種子生現行現行熏種子各自為因生自類果三類皆通新熏本有故經說言生得染淨各自能為無量無數染淨識本(於生得中最初一念唯是本有第二念後通新本也)。

　　【疏】有說業識等者此五類識是起信論文意也本覺為因無明為緣擊靜令動而生三細六麤差別(如前已引)。

　　【疏】前之等者其第八識而為三細由無明起非無明俱以第八識淨無記故後二類識染淨差別即前七識皆從業識展轉生故具攝六麤謂智識攝智相相續識攝後五種由前七識智相應故分別事法六七二識起我法執由執我法起惑造業感異熟果名相續識。

　　【疏】第八種識者諸法種子即第八識相分攝故第八種識為能生因生前七識現行果故前七現行為能熏因熏生第八種識果故所熏種子前能引後如是三類久遠劫來展轉為因乃至金剛定位最後剎那與無間道俱時頓捨次第二念解脫道中名為如來。

　　【疏】又因緣者三性種子各自為因是因義現識者謂第八識能變現故所變現境各自為緣是緣義如是自種為因境界為緣能令染淨諸識生起故名因緣。

　　【疏】流注者謂第八識生相住相滅相相續不斷名流注生住滅且生相者本覺為因無明為緣初起業識名為生相業識生轉識轉識生現識現識生六麤相續長劫名為住相若發心修行歷位伏斷至等覺末位一念斷除根本無明無明斷時業識頓捨名流注滅相。

　　【疏】相生住滅者謂相生相住相滅也前之七識對第八識若心若境麤顯事相名相生住滅問如第七識緣第八識境為境第七微細何故總說前七心識皆麤顯耶答雖第七識緣第八識對前六識第七識細然第七識俱有癡見慢愛四煩惱故變境麤顯故前七識心境皆麤且相生者依現識中自種為因諸境為緣和合而生前之七識名為相生如是種因境緣長劫熏習因果相續名為相住若發心修行返妄歸真從末向本歷位伏斷至七地滿滅麤分段說為相滅即入八地受變易身修行成佛此說直往悲增者也智增悲智平等二乘迴心隨分段身盡處即為相滅。

　　【疏】依前等者准楞伽經真如與流注生住滅而為所依名迷悟依真如與相生住滅而為所依名染淨依前長後短行相可知。

　　【疏】然今等者然諸有情於久遠劫初剎那識異於木石最初剎那業識始起爾時名迷未起已前本來是悟即顯真如為迷悟依又云生得染淨各自能為染淨識本依於真如有染淨故即顯真如為染淨依此云從初剎那不可說劫乃至金剛終一剎那即前生住滅以長攝短相生住滅在其中矣。

　　【經】生諸等者准起信論業相為初而起轉相依於轉相而起現相依於現相而起六麤乃至境界差別名為色法分別差別名為心法所以經云有不可說不可說識生諸有情色心二法。

　　【疏】現識現境等者識能現境名為現識所現色境因前六識緣五塵色熏五塵種在現識中此色種子生色現行非是現識生彼色法譬如明鏡現諸物像非謂明鏡生諸物像問意云豈以本識現於色境便是色境從心而生應鏡中物從鏡生耶鏡不生像心不生色如何說心而生色法疏答意云眼等五識緣於五塵皆是性境五俱意識與五同緣亦是性境此緣五塵熏三類種謂見分相分本質見分是心熏心種子質相是色熏色種子於相分中熏色種子彼色種子因心熏生屬於本識相分攝故色從本識相分而生故說心法生於色法(三境之義如別處釋)。

　　【疏】緣慮等者問意前七能熏第八能持所熏所持色心種子各自生現心法種子生心現行有緣慮義色法種子生色現行有質礙義如是色心皆自類生豈以心法所熏所持體即是色耶心法不應熏持色法慮礙別故疏二義釋初云熏種持種皆由於心故說色法從心而生心若不生質礙色者何名唯識以唯識者一切諸法皆由識故心生於色順契唯識中道之義。

　　【疏】楞伽第三等者楞伽意說彼於實性流出有為皆是妄幻於妄幻中有四大種妄想心熏妄想心持名妄想大種堪能者火有熟物壞器之堪能故。

　　【疏】若礙等者若執礙慮色法心法定別體者云何修行而斷法執得無漏智所變色法同能變心亦成無漏既所變色同能變心亦成無漏由此心法生於色法順契教理。

　　【疏】又諸佛等者凡夫等類不斷法執謂色質礙謂空不礙由法執故被色拘礙色空互違不自在轉諸佛菩薩已斷法執礙解所知障故證不思議無礙理故不被色拘色空互容自在而轉故能示現不思議事毛端孔中容受大海芥子之中納須彌山大小互入無礙自在諸如是等名不思議事若有問言為展毛孔令其寬廣受大海耶為縮大海令其細小入毛孔耶若展毛者毛端尖小本相如故如何展之若縮海者大海深廣本相如故如何縮之芥納須彌為問亦爾請示行相答若有如上展縮行相顯示道理即是有可思議也由不可思惟展縮行相不可議論舒捲所以是故名為不可思議(餘如疏說)。

　　【疏】五塵等者對法論說色有二十五種今作頌曰謂青黃赤白及長短方圓并麤細高下若正若不正光影與明闇烟雲塵霧異逈色表色殊及空一顯色乃至觸塵有二十六頌曰謂地水火風并澁滑輕重及軟緩急冷飢飽渴力劣悶癢粘老病死疲息勇殊小乘俱舍繁故且止。

　　【疏】持攝熟長者地能任持水能攝聚火能成熟風能生長如是名為四大業用文中地大堅義辨體持義顯用並列名也水火風三辨體列名文闕業用文取穩順故有具闕。

　　【疏】望前等者瑜伽第三說地水火風名四大種其性大故為種生故立大種名大有四義一所依大一切皆依能造有故二體相大遍所造故三形相大眾見地等遍一切處故四起用大如地生長一切物故種者因義此四為因起眾色故虗空雖大不能與餘為因體故彼不名種地水火風亦大亦種名大種也法苑第六云依增上緣辨六因造者大造望色唯有三因一能作因能與彼力不障礙故二同類因令增長故三俱有因大種造色必俱生故非心心所故不是相應因非善惡故不是異熟因非煩惱性故不是遍行因故無三因也造色望大亦為三因一能作因此因寬故二俱有因不相離故三異熟因律儀不律儀及定俱戒能招大故無三可知辨因造已緣造云何大造望色唯增上緣現行相望非心等故無餘三緣若諸大種同聚所有一切造色相依有者皆可名造互得造義瑜伽第三說有色聚中唯有一大如末尼珠江河燈燭無塵之風或有具二或具三四隨應不定。

　　【疏】然五等者五蘊瑜伽皆說眼等五根以所造淨色為性意取所造色香味觸為五根體聲體虗疎多間斷故故不取之有說能造所造八法為體瑜伽據顯相故唯說所造然有五義說名為根一莊嚴義眼等莊嚴有情身故二相續義一期身中常相續故三依義識所依故四發義能發識故五遍義遍與王所為依止故經據顯勝以發生義名根也根有二種一者勝義根根體勝玅唯聖智所知故二者世俗根根依處故亦名扶塵根其勝義根在扶塵根內如珠瑩淨照境發識說名根也取境離合者眼耳離取色聲二境說名見聞鼻舌身三對香味觸合取名覺並四大五塵總分別者瑜伽第三說諸色聚中略有十四種事謂四大五根五境如是色聚從自種生本識頓變於中復有能造所造多緣所成眼等根境約類分別種種差別如彼廣說界地有無者五根色聲觸在欲色界通五地有遍四禪故香味二種二界二地初禪有故能造四大遍所造故隨所造色以辨有無。

　　【疏】五蘊假者總名受蘊者由受領納順違俱非起惑造業感蘊果故此受有彼五蘊法故名受蘊也。

　　【疏】雖想等者問妄相取像妄念憶持體非是受如何名為觀受假耶疏釋意云雖想與念體非是受然以因受領境生想念故由受想念同聚相應助受領境總名受也。

　　【疏】雖業等者問作業是思受果是識異熟識故何名觀受疏釋意云雖業與果體是思識然由於受領納境界作業受果故名受也。

　　【疏】剎帝利者此云田主義翻王種謂劫初時競於香稻因分田土各定疆界立有德人為共許王封為田主次有厭家樂居閑靜精修淨業因名婆羅門此云淨行或云淨志次有吠舍此云坐收坐而收利即賣賈也次有戍陀羅此云耕田本於田中香稻自生後不生故耕田種之此四為初自後因事立種種姓如瑜伽說。

　　【疏】唯識等者夢中執有種種境界覺已頓遣知夢境空菩薩見道真覺起時頓遣妄想了生死夢一切皆空返照從來處生死中妄執我法顛倒謂有也。

　　【疏】名詮諸法自性之共相者自性者亦名自相此自相法為所依體其共相法為能依義義依於體而非法體法體自相而離言故帶言詮法名為共相如言水火但得帶詮濕熱之義不得離言濕熱之體言不得彼法自性故濕性熱性身所得故帶詮共相是意所緣餘長(去聲)之法謂法體上餘長義也由不得彼離言法體故一切名皆假施設(自相共相相形多類如別處說)。

　　【疏】出世言教離相解故者由諸有情不解出世性相因果故佛菩薩於彼無言法中假設言教而顯示之復教亡言離相而解修因證果故諸言教一切不實猶如谷響。

　　【疏】第二月者由眼病故於本月邊見有幻月於幻月上復生青黃赤白等解其實無之眾生執病於真性上見有幻事於幻事上復生有無一異等解其實無之故諸幻事有無一異皆無實體。

　　【疏】前為等者前言諸法緣成謂蘊處界者如緣生中行支為增上緣而能招感生老死支立蘊處界此言諸法因成等者識等五支為親因緣生成現行生老死支名為有情理實有情不離三科但以經文約增上緣約親因緣各立一義也因緣有三謂種子引種子引種生現行現行熏種子初之一類異時因果後之二類同時因果(如疏可知)。

仁王護國般若經疏法衡抄卷第四

　　仁王經隨抄音切

　　杌

　　(五忽切)。

　　漚

　　(烏侯切)。

　　謇吃

　　(上居輦切下居乙切)。

　　沠灑

　　(上疋賣切下砂下切)。

　　姝

　　(昌朱切美好也)。

　　濵

　　(必隣切)。

　　壓

　　(烏甲切)。

　　迸

　　(北諍切)。

　　趂

　　(刃刃切)。

　　縮

　　(所六切)。

　　三藐

　　(古玉篇亡略切)。

　　轉相

　　(轉通上去)。


卍新纂大日本續藏經第 26 冊 No. 519 仁王經疏法衡鈔


仁王護國般若經疏法衡抄卷第五

　　譯經證義講經律論廣演大師遇榮　集

　　【疏】外草等者第八識中色法種子而無形相本識變之令生現行質礙色法此種望現是親因緣現行色中如穀種子而生苗稼此是增上緣中說因緣義非親因緣。

　　【疏】三世善惡者由善惡業所感之果通之世受行相云何善惡之業總有四種謂今生作業今生受報名順現受業或復有業順次第一生即受其報名順生受業或復有業於第三生乃至百生千生可定生數受其果報名順後受業或復有業以輕微故或受其報或容不受若時若報俱不決定名不定受業瑜伽第六十四句分別一者報定時不定業謂所作業定受果報或於今生或於來生或後後生時不定故二者時定報不定即前三種業定於時分而受果報如不善業由遇勝緣懺悔力故不必受報三者時報俱定即前三種業也四者時報俱不定即前第四類不定受業也。

　　【疏】種於識中等者本識持種種無形相即是本識相分攝也本識如空色心如雲晴空皎潔瑩淨無霞龍皷雲飛隨空廣遍復增雷雨種種差別法亦如是本識皎淨種子無形遇緣變現色法心法種種差別隨應遍於三界九地各隨因業受苦樂報意令遣此虗妄色心淨其本識所以示此法門乃至三世善惡因果皆如空中雲也第二解意空喻真性雲喻色心虗空瑩淨由雲翳之若遣浮雲空即瑩淨真性本淨由蘊翳之若遣妄蘊本性即淨教示菩薩觀本性淨遣妄相也霈(普蓋切大雨也)。

　　【疏】然上等者總十句疏初一句標次四句能治之行次四句所治之障後一句結初觀法體若色若心皆如幻故明法是假對治執法實有倒也二觀法用作業受果如夢所見明受不實治執領納倒三觀體用名權假施設如呼聲響顯名是假治執名字倒四觀法生滅猶如陽焰明相續假治執斷常倒五觀十八界藉緣暫有猶如電光有無一異如第二月明相待假治執自然倒六觀法緣成現蘊處界如水上泡顯法緣成治執空倒七觀法因生因果同異三世善惡如空中雲明因生假治執無因倒教示菩薩治七顛倒住不顛倒安處無相自利利他如實觀察。

　　【疏】垢識者前七識聚煩惱相應故名垢識或是有漏八識總名垢識同於相縛遍八識故。

　　【疏】相縛者有漏八識緣境之時境相縛見令不自在相即能縛名為相縛二縛如下。

　　【疏】世俗即諦者依瑜伽論釋四諦云苦諦有三苦事苦理苦如皆名為諦餘諦名三此中事相名諦世俗即諦名世俗諦理如名諦世俗之諦名世俗諦此中二諦攝彼四諦故作是釋。

　　【疏】勝義即諦者通依圓性也審實名諦勝義之諦名勝義諦。

　　【疏】中智等者涅槃經說凡夫智緣而不能證名為下智對中上智也。

　　【疏】依法辨諦等者諸宗立諦總有四種一者小乘所立彼依初時多說有教立二諦義俱舍頌云如瓶衣世俗異此名勝義瓶及衣等虗假之法為世俗諦餘五塵等有為無為有實體法為勝義諦二者勝義皆空宗依第二時多說空教立二諦義俗諦門中歷位修證可說是有真諦門中無修無證一切皆空三者應理圓實宗亦依第二時多說空教立二諦義般若論說有為事相而為俗諦無為實相而為真諦四者應理圓實宗依第三時非空非有中道之教立二諦義一世俗諦二勝義諦二諦各四共成八諦如疏中說。

　　【疏】法有勝劣等者法有勝劣互相形待而為真俗總依五法相對四重共成八諦一真假二諦瓶林等假為世俗諦蘊處界實為勝義諦二理事二諦蘊等事法麤為世俗諦四諦道理細為勝義諦三淺深二諦四諦安立淺為世俗諦二空真如深為勝義諦四詮旨二諦二空真如帶詮為世俗諦一真法界亡詮為勝義諦四真四俗各有異名法苑釋云世俗諦四者一世間世俗諦亦名有名無實諦隱覆真理當世情有墮虗偽中名曰世間凡流謂有依情立名假名世俗世間即世俗諦名世間世間世俗諦餘皆持業二道理世俗諦亦名隨事差別諦謂蘊處界隨彼彼義立蘊處界名為道理事相顯現差別易知名為世俗三證得世俗諦亦名方便安立諦謂苦集滅道施設染淨因果差別令其趣果名為證得有相可知名為世俗四勝義世俗諦亦名假名非安立諦謂二空真如玅出眾法聖者所知名為勝義假相安立非體離詮名為世俗謂名生空真如法空真如假名施設帶於詮故勝義諦四者一世間勝義諦亦名體用顯現諦謂蘊處界事相麤顯墮虗偽中名曰世間亦聖所知過第一俗名為勝義世間即勝義諦名世間勝義諦餘皆持業二道理勝義諦亦名因果差別諦謂苦集滅道知斷證修因果差別名為道理無漏智境過前二俗名為勝義三證得勝義諦亦名依門顯實諦謂二空真如無相聖智依詮空門顯證真理名為證得凡愚不測過前三俗名為勝義四勝義勝義諦亦名廢詮談旨諦謂一真法界體玅離詮逈超眾法名為勝義聖智內證過前四俗復名勝義廣如彼文。

　　【疏】一云等者俗諦門中有說聽相由對俗諦立於真諦故成二諦名為不一依第一義諦無說聽相不立俗諦無俗諦故亦無真諦真俗相形俗泯真亡名不二也真俗之外非真非俗亡詮之法名第一義諦如瑜伽說四諦之外有非安立諦此二諦外有第一義諦。

　　【疏】二云等者有說有聽名為不一即顯二諦差別之義無說無聽名為不二即顯二諦亡詮法體無差別義也不一不二即是第一義諦者譬如依水而起波浪若無波浪存舊水體非別有水法亦如是依於真諦而有俗諦若無俗諦在舊真諦真諦即是第一義諦非真俗外別有第一義諦意遮初解故疏言非。

　　【疏】因緣如幻有者若色若心成有情身由善惡業為招感因由諸煩惱為發潤緣以此因緣受異熱果名為有情此增上緣非親因緣故言似因似緣因緣不實故如幻事或可因即是緣謂親因緣種子為因親辦自果生諸有為若心若色如幻有也或因緣者十二因緣藉待之義由前前支為因勢力藉待為緣引後後支謂無明緣行乃至生緣老死此皆虗妄故如幻有有情各自前能引後為因緣義非自我作非佗我作非苦我作非無因作。

　　【疏】中論者諸有為法不從自種因緣而生自無力能藉他助故要具眾緣和合方生故彼頌云諸法不自生亦不從佗生不共不無因是故知無生。

　　【經】法性本無性者諸法真性本無妄性何以故由勝義諦唯是空性真如理故。

　　【經】無無等者前第一頌顯勝義諦以無相故離依他性第二頌中離遍計性此第三頌雙離二性勝義之上無所執故名曰無無上上是能無下是所無也亡詮勝義實相真無名諦實無勝義之體離生死喧名為寂滅虗融無礙名勝義空。

　　【經】於解等者前經問云勝義諦中有世俗諦不若言無者智不應二若言有者智不應一一二之義其事云何世尊答中初三行頌雙明二諦顯法令解次兩行頌境智對辨一二行相此一行頌境智雙陳結成一二之義也於能解智而常是一無分別相照勝義故於所解諦而常是二不壞俗諦證真諦故若能達此一義二義安立說聽俗故不一是謂二義亡於說聽真故不二是謂一義菩薩摩訶薩如是照解是真入解勝義諦者也若不達此一二之義是似入解勝義諦者或是謬解勝義諦者也。

　　【經】世諦等者有情無始多著有病故此重廣世諦不實幻化而起幻似於化名幻化也如空中華由眼病有喻遍計性由亡情有空喻圓成依圓成性有虗妄故如形帶影從形發喻依佗性影有情之身從業緣現如毛輪者合顯二性依佗不實從因緣有遍計都無隨妄情有猶如毛輪由眼病有也。

　　【疏】維摩等者維摩居士受長者子善德所奉瓔珞分作二分一分施於最下乞人一分奉施難勝如來無所分別佛及眾生平等施故其福齊等名為法施觀行法故功德法故。

　　【經】空空故空者上能破空次所破空故空是結以此空義破彼空病故說此空。

　　【疏】有說等者法相宗說無明為本行等是末觀十二支修行趣聖乃至成佛得一切智如是諸法無自佗相故名為空第二性宗意說久遠劫前本覺為因無明為緣擊靜令動初起三細次起六麤輪迴生死從本起末本覺是本餘皆是末根本無明順自迷暗違他本覺故眠生死覺迷返本從生死末歸本覺性違自迷暗順他本覺歷住修證至佛果位得一切智也生死界中辨迷悟相故以無明為自本覺為他自他之相依對待立無分別慧照解勝義泯相絕待無自他相一切皆空此文釋成於前佛及有情一而無二行相所以也。

　　【疏】有說等者此相宗義菩薩未成佛時以菩提相而為煩惱以煩惱相依覺性故隨性以說相故言以菩提為煩惱菩薩成佛時以煩惱性而為菩提煩惱相滅覺性存故隨相以說性故言以煩惱為菩提如鹽在水未煎之時鹽即是水若已煎之水即是鹽此亦如是第二性宗意云如波依水水之動相轉名為波對波說水分波水異其實是一法亦如是煩惱是相依菩提性性之染相轉名煩惱對煩惱相說菩提性分為二類其實煩惱即是菩提(餘如疏說)。

　　【經】應頌諷頌者梵語祇焰此云應頌亦云重頌伽陀此云諷頌或單言頌有作誦字不順梵語。

　　【經】實相即是等者十二分教詮實相故文字般若為佛智母母者因也生長之義由聞此教熏習智種漸次生長諸佛智故詮實相教復為聖位有情智慧之母凡夫有情生善根本由契經等生彼德故若歸勝義十二分教即是實相即以實相為佛智母凡聖有情生善根本智慧之母同無量義經義無量者從一法生也。

　　【經】諸佛等者何所以故前云實相即是智母次云此即名為一切智體故此釋云未成佛時名為智母若已成佛名為智體約位因果得名別故復次未證實相名為因性已證實相名為果智以此二番釋成前文智母智體名義相行也有四為字(皆平聲呼作也是也)。

　　【疏】由聞熏力等者謂由聞說詮實相教文字般若熏習聞慧復由聞慧引生思慧復由思慧引生修慧復由有漏修慧引生無漏修慧由有漏修慧熏本識內本無漏種令漸增長由無漏修慧熏無漏種令生現行始從見道生玅平智證實相理乃至佛位圓證實相此皆因聞詮實相教緣實相理引生佛智故說實相為佛智母諸佛已成佛即為一切智智實性故瑜伽論云菩提菩提斷皆名為菩提此一切智即菩提斷也。

　　【疏】未得為性者性是因義未證理時聞法熏習令無漏種漸次增長當生佛智即此實相是彼佛智之因性也若已證得實相理者即為佛果智實性也。

　　【疏】覺解圓極即為智也者此性宗意即此實相便是覺解也因中本覺有勝功能令無明等漸漸輕微實相本覺分分顯現猶如磨鏡一分塵盡一分明現凡夫伏障如初磨鏡明相未現十地菩薩障分分滅覺分分明等覺末位解脫道中爾時本覺乃現圓極名一切智。

　　【疏】未得為性者性是因義於因位中障覆本覺理性因故離障本覺名佛果故故說實相為佛因性也。

　　【疏】因聲詮顯名言故熏者音聲屈曲立於名言詮顯實相因由聞此詮實相之名言故數數熏習發動識中本無漏種令漸生長乃至得佛之智證實相理皆因聞彼實相之名緣實相理正智得生故說實相為佛智母。

　　【經】護佛果者結觀如來品護佛果及化有情也護十地行者結菩薩行品護諸凡聖十四忍行及化有情也經依殊勝偏說十地前之二品顯示能依果德因行此二諦品顯示所依世俗勝義前別後總俱明內護。

　　【疏】明前理事等者前三品文明理及事逗令修學此下結釋前文大義及顯前文未了之義也。

　　【經】云由諸有情色法心法五取蘊相乃至非相非無相而非無量此遠結釋前二品中所化機性根行無量能被法門亦復無量法門雖多究竟皆契實相真理又云若菩薩隨諸有情見一見二乃至是故法門非一非二此近結釋二諦品中一二之義見有一二即是俗諦了知一二非一非二即是真諦也又云一切諸佛皆說般若乃至得三菩提此通顯示前三品中未明之義顯此般若功德勝玅說不可盡生淨信者超諸苦難有受持者當得菩提也此二義中初二結前後義顯德二義結中初義遠而通結後義近而別結也。

　　【疏】而非無量者隨能證智雖有眾多然所證理一無漏相一解脫味非無量也。

　　【經】何況等者前舉一念淨信之心尚超苦難何況有人書寫持說修多法行所得功德乃與諸佛因中果位功德無異所以當得三菩提果。

　　【疏】名護國品者問此經總題名護國般若云何此品獨得彼名答波斯匿等請佛世尊說護國法因此如來先為菩薩明其內護顯示般若有勝功能稟之修行降伏魔怨乃至成佛次酬所請而為諸王說護國法意顯般若勝用功高尚能降魔斷生死苦護國安民故為小事由應諸王本所求請所以此品獨得護國之名問佛未出前堯舜治化國界豐樂既無佛法何者能護答彼時人民煩惱輕微仁慈孝順王臣德勝上令下從民安國泰不須護之佛不出世說護國法今時不爾故須護之問只如梁武帝崇建三寶精研釋典御服節儉奉佛治民如何候景致其身亡答此蓋梁帝候景宿結怨讎故致然也若不奉佛聖運不久由建立三寶盛興佛教所以在位近五十年國土豐樂洎乎壽數老邁又令忠臣會遇宿因上昇御駕(梁帝在位四十八年壽八十六歲臣侯景作叛帝憂慮而崩)諸如此例不須致疑故經頌云假使經百劫所作業不亡因緣會遇時果報還自受問既說宿因若灾若福皆由宿因何須護國之法答因有二種一者酬宿業因如梁武帝亦如阿闍世王殺父是也二者初起業因剏造惡因必有惡果剏造善因必有善果又有二因一者宿因二者現因由宿因業現因助之其果必生隨闕一因果必不生如此所說依法積善內德增長外灾殄滅又有二因一者順現受業二者順生等業如史記云鄒拘齊獄夏日降霜丹質秦邦烏頭變白周易云積善之家必有餘慶積惡之家必有餘殃此等皆是順現因果問若以凡僧講誦而灾難除亦應凡僧作惡而灾難起答應須分別諸佛設教諸天奉行不敢違佛王臣治化法天而行不敢違天若違天者即不順佛為天所棄由天棄故魔鬼作亂國土灾興若依佛法建國安民順諸天故為天守護善神警衛國土豐樂凡僧奉佛依法講誦即與王臣同契佛心王臣有位威勢自在能致國土人民苦樂凡僧無位若有作惡自禍一身不禍人民若有講誦福助王臣國安民泰正由王臣僧兼非正。

　　【疏】亦得淨命勝玅茵蓐者無垢稱云四靜慮為床淨命為茵蓐淨命即是無貪所起身語意業也茵蓐謂文縟華氈之類。

　　【經】每日二時者辰朝將暮之時表說般若如日初出破幽暗故日將暮時暗相漸增末代眾生癡暗轉盛表說般若破癡暗故又解說金剛經日正午時明盛之極表說般若照明一切說上生經於初夜時表說深經發生明慧破癡暗故合彼二經即此經意也。

　　【疏】去年等者大唐永泰元年乙未歲四月內譯經畢至永泰二年二月十一日勅良賁法師入內於南桃園修述義疏故指去年也神曉抄云譯此經時詔不空三藏於承明殿建置道場及詔懷感等十人大德於南桃園與三藏對首翻譯四月一日起首至十五日譯畢繕寫進呈其日酉時勅詔良賁子璘二法師取來日於承明殿道場中讀新經時三藏執梵本御案舒舊經帝手執新經而對讀之不起于座一部告畢帝極嘉慶禮經稱讚詔諸大德至五月盡在內道場轉讀至八月八日勅於資聖西明兩寺各五十人共成百座而講讀之自七月中旬秋霖連霔至八月盡建無遮會勅九月一日京城釋子竝集於光華門迎經其日卯時經從內出忽爾晴開澄空如鏡百寮慶賀勅諸近臣宰相已下與朝仕九品皆悉迎經至望仙門南北長街車騎圓噎歌樂沸天日邊五色雲現廣十餘頃千變萬化繢𦘕不及道俗士庶數十萬眾觀雲禮經涕淚如雨香華引前經擔徐徐南行七八里至資聖寺彩雲漫覆宛轉空中經擔入寺雲隨經捲徘徊少頃分一半經送西明寺幡華出寺人馬翼從至天門街日邊彩雲依前而現術衢士庶無不覩之經入寺已五色雲收(恩勑獎譽如疏)自九月初至其月半天晴月皎煙塵不飛時十五日西明寺設散講齋軍容使得牒知僕固懷恩不義集兵西戎北狄數十萬眾西北至奉天縣西南至𥂕屋縣東北至同州京國振驚百寮失色郭令公(子儀)河東兵馬未至關中神䇿將士亦未備擬軍容使魚(朝恩)於西明寺佛殿上焚香發願曰香從百座天極澄霽此之晴明表經威力今既蕃戎天下三面俱至國家兵馬又未相接仁王般若波羅蜜多實能護國者願從明日至二十四五日秋雨復下使其蕃醜不得進兵河東令公復來至此容有准擬免其失守即是般若護國之力也流淚至誡言畢歸苑從十六日午後直至月末晝夜連注河東兵馬盡至京師城中將士屯軍苑北時奉天縣來使奏云二十六日晚後天雨稍歇土蕃大軍圍奉天縣可百餘迊雖填濠了不敢近城番問其由蕃軍中說遠見城上有被甲人身長丈餘土蕃驚退自互相殺西奔涼外遍臥溝壑僕固自死勅諸軍營置天王像每日申時精嚴百味而以祭之報其功焉。

　　【疏】善法堂號豈虗也哉者資聖寺講堂之號也九月十五日西明寺百座畢後時諸大德移入資聖寺時冦盜侵逼內出天香詔良賁法師於講堂中依舊講經道液法師於西明寺般若院講經其諸大德宜加精誠轉念讀誦時諸大德每夜集於講堂中念摩訶般若波羅蜜多眾意䖍誠而願蕃軍退散至閏十月二十三日勅於資聖寺設無遮大會勅曰百座道場幸依此寺八旬講誦宿夜苦勤遂得海內澄清蕃夷併服即知般若神力寧殊善法之堂寶位天長自同帝釋之壽如無旌記何表玄功賜善法堂號額長講仁王經其額御書般若經說天帝釋宮有善法堂修羅軍眾與天鬪時覺勝天皷即云怨來天主即集天眾於善法堂念摩訶般若波羅蜜多修羅即退天眾安樂。

　　【疏】二十八部者孔雀經說二十八部藥叉大將有四藥叉住在東方其名曰地㗚伽(此云長大)蘇甯涅囉(此云玅目)布囉拏迦(此云圓滿)劫比羅(此云黃色)其餘三方上下各四四維各一共二十八各領無量眷屬於十方界擁護有情除灾難事。

　　【疏】出佛身血者佛不可殺但言出血如提婆達多推山壓佛迸於小片傷佛脚指出血也殺父殺母壞恩田故餘棄德田反背恩德故成逆罪殺阿羅漢有其二類一者應化起後教故能殺所殺俱示現也二者稱實初二果人於此現身不久當得無學果故與阿羅漢名殺業未盡故被殺之破和合僧此逆有二一破羯磨僧二破轉法輪僧復有二義一破事和僧二破理和僧如提婆達多於象頭山與五百愚癡比丘別作羯磨於一界中僧分二部事不和合名破事和僧別作羯磨名破羯磨僧彼復別說五法是道一著糞掃衣二常乞食三樹下坐四不食酥油五不食魚肉此非沙門喬答摩所說八支是道愚癡比丘而生信受信別異法乖真正理名破理和僧說別異法名破轉法輪僧此等破僧此竝攝盡由彼作亂三千界中人天疑惑難分邪正廢於斷證教行法輪不轉故成大罪依法華疏殺父母等名三乘通逆通對三乘說此罪故薩遮尼乾子經云五逆罪者一破塔壞寺焚燒經像盜用三寶財物二謗三乘法言非正法障礙留難隱蔽覆藏三於出家人有戒無戒持戒破戒打罵呵責說其過惡或脫袈裟逼令還俗禁閇牢獄駈促斷命四殺父害母出佛身血殺阿羅漢破和合僧五起大邪見長夜常行十不善業此名大乘別逆別對大機說此罪故僧殘者梵語僧伽婆尸沙此云眾殘式叉摩那者此云正學毗柰耶云謂勤䇿尼受十戒已復受六法戒名正學女二年學女二年學持方受大戒大犯棄之小犯許懺而重修學六法者一不得獨在道行二不得獨渡河水三不得染心觸男子四不得與男子同室宿五不得為媒嫁六不得覆尼重罪是正學女六法戒相當勤修學。

　　【疏】涅槃說者彼經第十二說過去世時有大國王名為善住於其頂上忽生一皰滿足十月其皰乃開生一童子形容端正字曰頂生時善住王以國付之入山學道時頂生王福德所致統四天下七寶千子一切具足國土豐樂問諸大臣四洲歸化更何所為諸臣白王三十三天自恃天福未來歸化可往討之王與七寶一切營從上忉利天時天帝釋出門迎之與王執手陞善法堂分座而坐形貌無別唯目眴異時頂生王念奪天位爾時帝釋受持讀誦大乘經典開示分別為眾演說以是因緣有大威德能却頂生時頂生王即便墮落而還閻浮提後患惡病即便命終。

　　【疏】班足者賢愚經第一卷說過去此瞻部洲波羅柰國王名波羅達磨入山遊獵下馬小息有女師子逼王行欲王乃從事師子去已後生一子形皆似人唯足班駮師子銜兒送至王前王憶前事即便收養因名班足亦名鹿足亦名兩翅父王崩已班足嗣位十二年後忽於一時厨人少肉時王須肉厨人出門見死小兒以充王食王食此肉讚美倍常王問厨人厨人具說王言常以此肉供於我膳厨人白王前者偶見後從何覔王言密而取之厨人夜間密捕小兒每日供王城中人民各各行哭諸臣議之夜伺求捉乃獲厨人縛已見王王言我教諸人怨王臣議除之城外有園中浴池候王入浴伏兵殺之後園時王浴臣等欲殺王知必死便發願言我先福業迴此變作飛行羅剎語已即變於是飛行羅剎翼從黨類漸多害人漸廣諸羅剎等白班足言我為翼從當取千王拘閇深山充王常饍班足依之已得九百九十九王唯少一王未滿千數諸王念言須陀索彌王(此云普明王也)有大方便若得彼王濟我等苦作是計已白羅剎王時羅剎王即便取之須陀索彌王愁憂悲泣白羅剎王我一生來未曾妄語有婆羅門從我乞馬我許施之我今不施違誠信也願王放我七日之暇(此經云一日也)施已就死班足放去既到國已見婆羅門歡喜供養時婆羅門(此云飯食沙門也故俱舍云所說沙門性亦名婆羅門)知王之意為王說偈(大同此經)王聞法已思惟歡喜國付太子與諸臣別而還赴死諸臣白王王住勿憂以鐵為舍王居其中班足若來有何患乎王告臣言誠信為本我寧信死不違信生王乃出城國人皆送悲啼悶絕時班足王山頂遙見顏容怡悅班足問言誰不惜命汝何歡喜遂即答言我於七日供養聞法心少開解我雖就死忻慰如生班足問言汝聞何法即為班足方便演說殺生苦報不殺之福乃至廣說班足聞已敬承信受即放諸王各還本國。

　　【疏】九山八海者瑜伽俱舍皆有廣文玅高山王處於中間外有七重金山圍遶復有一重鐵輪圍山而總圍之九山中間各有一海故成八海山海皆深八萬瑜繕那量玅高山王出水亦八萬瑜繕那量自餘八山半半漸下至第九鐵圍山高二百十二瑜繕那半於八海中玅高山下大海廣八萬瑜繕那量餘六半半漸狹第八重海廣三億二萬二千瑜繕那量四大洲界在此海內九山通計闊一十五萬九千六百八十七瑜繕那半八海通計闊四十八萬七百五十瑜繕那(山海通論其量可知)劫火洞然大千俱壞齊初靜慮橫遍八方其中所有百億須彌乃至巨海磨滅無餘。

　　【疏】成住壞空等者劫章頌云劫名次第及數量成住壞空并始終餘三無定不可准故約住劫論多少且成劫者謂此世界前已經壞空住時久等二十增減劫方成劫興前火灾壞從初禪成前水灾壞從二禪成前風灾壞從三禪成且初禪成者瑜伽第二云謂一有情能感成劫業增上力爾時最初於虗空中最初靜慮器世間成如有雲地及宮殿等猶如化出爾時第二靜慮中有諸有情由壽盡故業盡故福盡故從彼天沒而來生此諸宮殿中言壽盡故者業所招果時分盡故應時而死業盡故者由於順生順後受業受用盡故應時而死此二別者前約總報果盡故死後約總別異熟因盡故死福盡故者由彼有情貪著定味福力滅盡因此命終名福盡死論文意說初一有情極光淨天沒生初靜慮梵世界中為大梵王獨一而住經一增減劫由一獨故而懷不悅作是念云云何當令諸餘有情生我同分由希念故餘諸有情由壽等盡亦從彼沒生初靜慮為梵眾天梵輔天次成他化自在天樂變化天兜率天夜摩天宮殿器界皆如化出諸有情類從極光淨天沒來生此處諸宮殿中(依劫章頌頌欲界空居四天情器俱生)然後於下空中有微風起漸廣漸堅時經久遠盤結成輪運持世界深厚十六億瑜繕那量即是三千大千世界底也由諸有情業增上力於虗空界金藏雲興從此降雨滴如車軸注風輪上深十一億二萬瑜繕那量上八落叉水餘凝結成金即此金輪厚三億二萬瑜繕那量水金二輪廣闊量等二十落叉三千四百半瑜繕那量又由有情業增上力而復降雨注金輪上深八萬瑜繕那量由其種種威德猛風鼓擊此水復令凝結成九山八海地獄鬼界於此洲下與洲同成成器界也次成有情先成人趣劫章頌云二禪福盡生瞻部身長千尺二千尺光明皎潔能飛騰所食地肥地味餅香味具足資諸大漸次生貪競多取地餅失沒林藤生復競林藤失粳米生貯積復失香稻生食漸麤澁成便利男女爾時差別形由躭染情身光滅世界黑暗失光明菩薩慈悲興日月星競取香稻食地利於是竊盜乃初行共立□□□□□□□界畔布均平等瑜伽婆沙起世經等大義□□□□□□□彼劫初業增上力此業殊勝欲界所攝內□□□□□□□二禪有情由壽等盡而來生此初食地肥□□□□□□□馥其色鮮白猶如珂雪味如石蜜經於多□□□□□□□一人稟性躭味齅香便食餘人隨學競取食□□□□□□地餅生如雨際後地皮捲起色黃明淨其味□□□□□□地餅隱沒有林藤生亦名林條從地而起其□□□□□□大皆生菓實滿枝條上色藍婆柯華割之汁流如□競取食之林藤隱沒有粳米生可長七寸而無糠麧次□□稻而有糠麧皆取食之此食雖美麤於前三便利在身為欲蠲除便生二道一分有情男根生起一分有情女根生起宿習力故由此便生非理作意失意猖狂行非梵行耻於□□方造室宅以自蔽隱由食香稻躭染情欲失於身光□□□悲興日月星法華疏云有經中說觀音菩薩名寶意作日天子大勢至名寶吉祥作月天子虗空藏名寶光作星□□□次法華經中寶光天子名月天子普香天子名日天子也復由□□□稻因故遂於其地復起攝受由此因緣更相爭奪犯□□□即由此緣立有德人封為田主三滿陀王各以所□□□□□一以奉於王求王守護如是乃至十種業道皆悉具足以造惡故如次墮於鬼界傍生地獄復有利智覩斯三惡□遂心生修行十善以此善因漸次生餘東西北州四王忉利□成劫終始從梵王終忉利天有情器界皆以成立如是量□二十增減總名成劫第二住劫者謂前有情初生瞻部□□□億歲仍屬成劫成未終故乃至有情生忉利天瞻部洲□□八萬四千歲時名成劫終劫章頌云爾時瞻部人長命八萬四千為最上乃後百年減一年至十歲時減劫終從□子年倍父增還登八萬四千歲一增一減為一劫數滿二十劫□時即此住劫稱賢劫瑜伽論說二十增二十減合四十增減為住劫量最後增已爾時那落迦有情唯沒不生為壞劫□子年倍父者中阿含經說十歲時人互相殺害仙人相誡遠離殺生彼人受生倍二十歲復離不與取倍四十歲復離邪婬倍八十歲復離妄語倍一百六十歲復離兩舌倍三百二十歲復離麤語倍六百四十歲復離綺語倍二千五百歲此行難行故超壽量復離貪嫉倍五千歲復離嗔恚倍一萬歲復離邪見倍二萬歲復離非法惡貪邪行倍四萬歲復由孝順父母尊重恭敬沙門梵志修福業等倍八萬歲若依餘教八萬四千歲者即超倍中增出也經就整數故下□□□□增減中每於減劫人壽三二十歲時復有小三災現謂儉病刀且儉災者瑜伽論說人壽三十歲時方始建立飢饉災□當此之時精玅飲食不可復得唯煎朽骨共為醼會若遇得一粒稻夌粟稗子等重若末尼藏置箱篋而守護之彼諸有情多無氣力蹎僵在地不復能起由此飢儉有情之類亡沒欲盡儉災時經七年七月七日七夜方乃得過婆沙一百三十四云謂彼時人為非法貪染污相續不平等愛邪法縈纏嗔毒增盛天龍忿賁不降甘雨久遭飢饉既無支濟多分命終由飢饉故便有聚集白骨運籌聚集有二一人眾集謂彼時人由極飢羸聚集而無二種聚集謂彼時人為益後人輟其所食置箱篋中擬為種子故飢饉時名有聚集白骨亦二一謂彼時人身形枯燥命終未久白骨便現二謂彼時人飢饉所逼聚集白骨煎汁飲之運籌亦二一由粮食少行籌食之謂一家中從長至幼隨籌至曰得少麤食二謂以籌挑故倉場得少穀粒多用水煎而共飲之以濟餘命死亡略盡瞻部洲內存萬餘人瑜伽論云彼諸有情復共聚集起下厭離由此因緣壽不退減儉災遂息人壽二十歲時病災起者瑜伽論說本起厭患今乃退捨爾時多有疾氣障厲災橫熱惱相續而生彼諸有情遇此疾病多分殞沒如是病災經七月七日七夜方乃得過婆沙論云由具如前諸過失故非人吐毒疾疫流行遇輙命終難可救療都不聞有醫藥之名疾疫流行死亡略盡瞻部洲內存萬餘人瑜伽論云彼諸有情復共聚集起中厭離由此因緣壽量無減病災乃息人壽十歲時刀災起者瑜伽論云本起厭患今還退捨爾時有情展轉相見各起猛利殺害之心由此因緣隨執草木及以瓦石皆成刀劒更相殘害死亡略盡如是刀災極經七日七夜方乃得過爾時有情復有三種最極衰損一者壽量衰損所謂壽量極至十歲二者依止衰損謂其身量極長一磔或復一握三者資具衰損爾時有情唯以粟稗為食中第一以髮褐為衣中第一以鐵為莊嚴具中第一五種上味悉皆隱沒謂酥蜜油鹽甘蔗婆沙論云時瞻部洲人壽極為十歲由具如前諸過失故嗔毒增上相見便起猛利害心如今獵師見野禽畜隨手所執皆成刀仗各逞兇狂互相殘害七日七夜死亡略盡瞻部洲內存萬餘人瑜伽論云爾時有情屍轉聚集起上厭離刀災遂息又捨損壽惡不善法受行增長壽量善法由此因緣壽量色力富樂自在皆漸增長乃至壽量經八萬四千歲瑜伽次云然有聖言若能一日一夜持不殺戒於未來世決定不逢刀兵災起若能以一訶梨坦雞起慇淨心奉施僧眾於未來世決定不逢疾疫災起以一摶食起慇淨心奉施僧眾於未來世決定不逢飢饉災起問如是三災餘洲有不答無根本災有相似災謂數加飢渴身力羸劣嗔毒增盛此說二洲北洲亦無相似之災以無罪業□□□□□□無有嗔增盛故第三壞劫者謂火水風且火□□□□□□過二十劫住已壞劫便起壞有二種一有情壞二外器壞□隨義便合而說之瑜伽論謂諸有情能感壞□□□□□爾時無間那落迦有情唯沒不生為壞劫始乃至餘那□□皆當沒盡爾時名為壞那落迦傍生鬼界亦復如是(俱舍□□□各先壞本□住處者若人天雜居者與人天同時壞也)爾時人天法爾自然起厭離心樂修諸□□善命終者多生上界劫章頌云人多厭世樂修定無間有情死不生壞劫爾時初漸起地獄鬼畜三惡盡狗盧勝身牛貨洲瞻部四王忉利空六欲諸天次第捨始從無間終他化時經十九增減同又云下界虗空無有情日加四倍增常熱溝池乾涸草木燋二三日出江河竭四五日出海泉盡六七興時山石融爾時大地竝炎暉三千世界猛火聚聳焰上騰交梵眾諸天奔走趣二禪梵輔梵王次第昇三千世界竝灰燼從地火起梵王去復經一箇增減同十九從多壞有情一劫約少唯論器第四空劫者謂此世界都無所有空曠而住時分等於二十中劫過此空劫成劫復興劫章頌云從是虗空如黑穴還同二十增減時過此空時成劫興大梵天王最初建若水災者謂如前說火災壞界無間七火此後方是水災壞之先壞有情次壞器界如火災說如是從下乃至第二靜慮隨一有情法爾自然得第二靜慮其餘有情展轉隨學亦復得定皆此沒已生上諸天婆沙論說如契經言既空曠已次於第二靜慮中有俱生水界起壞器世間如水消鹽水界與器一時俱沒如是沒已復二十劫空曠而住若風災者如前所說水災壞已并前七火總名水災後兼前故空曠而住二十中劫過空劫已世界復成爾時最初於虗空中第二靜慮器世間成猶如化出爾時第三靜慮中有諸有情由壽業福隨一盡故從彼沒已生第二靜慮餘一切處漸次成立如前應知次火災壞如是次第七火災已復水災壞為第二水災也復七火災世界成已而住復水災壞即說名為第三水災後兼前故如是總有七七火災一七水災總說名為七水災劫七水災已復七火災次後方有一風災壞謂如前說有情漸捨乃至第三靜慮隨一有情法爾自然得第四靜慮其餘有情展轉隨學亦得彼定皆此沒已生上諸天爾時名壞有情世間既空曠已從此無間於第三靜慮中有俱生風界起壞器世間此之風界與器俱沒都無所有復經二十中劫空住如是總說八七火災一七水災後一風災名一風災劫後兼前故次後復有七火災等終而復始風災壞已世界成時最初於虗空中第三靜慮器世間成猶如化出等廣說如前前引婆沙說俱生風水者以諸色法四大所成由劫初時諸有情類業增上力感此四大與身器俱名俱生地水火風復由有情共業力故變現身器任持不壞後能感業勢分盡時俱生風水能壞器界也一風災劫等八水災劫量亦等六十四火災劫量內有五千一百二十增減劫也婆沙云問火災起時火從何出答世界成時有七日輪俱時而起持雙山後隱伏而住然後彼處一日輪昇達蘇迷盧而為照曜至劫將末火災起時餘六漸出能壞世界由諸有情業增上力令世界成至劫末時業力盡故隨於近處有災火生乃至梵宮皆被焚燒瑜伽論云能感壞業增上力故火災壞時復有六日輪漸次出現婆沙又云第二靜慮邊雨熱灰水由此器界皆被浸蕩第三靜慮大風卒起傾拔器界令互相擊上下翻騰如麨摶空中散滅皆由有情業增上力令世界成至劫末時業力盡故隨於近處災水風生能壞器界言近處者俱生風水也(更有諸師如婆沙論)俱舍論云何緣不說地界為災答以器世間即是地故但可火等與地相違不可說言地還違地問如何火水風三如其次第壞下三禪答由初靜慮諸煩惱品與尋伺俱燒惱身心引外火災第二靜慮而有喜受遍潤身心如水流潤引外水災第三靜慮有出入息引外風災第四靜慮離八災患無此等事若爾第四靜慮應常住耶俱舍頌云然彼器非常情俱生滅故。

　　【經】生老等者上二句四相交侵下二句餘苦逼迫合為八苦也一者生苦對法論云生苦者眾苦所依故眾苦逼迫故九月十月處胎藏間如在糞穢坑中長受寒熱等苦生熟藏間如兩山逼迫正趣產門其苦難堪乍出風飄如刀割錐㓨不覺失聲廢忘已前所有事業名為生苦故有頌云識託胎胞起生從受欲來昔時曾長大今日復嬰孩星眼隨人轉朱脣向乳開為迷真覺性還却受輪迴二者老苦時分異變故苦身分沈重諸根熟昧皮肉緩行步傴曲寢膳不安起坐呻吟喘息氣逆所為遲緩為人所輕世情迷篤世事皆息名為老苦故有頌云對鏡容顏改登堦氣力羸咄哉身已老趍拜禮還虧命似臨崖樹心同念水龜尚猶躭有漏不肯學無為三者病苦四大變異乖違故苦百節酸疼四支苦楚能壞一切安穩樂事如雹損苗頓傷興盛涅槃經云如人壯美王妃竊愛遣使私通王便捉獲挑其眼目截其耳鼻刖其手足形容頓改為人惡賤病苦所逼為人所惡亦復如是名為病苦故有頌云忽染纏縈疾俄成臥病身妻兒慊共語明友厭相親楚痛抽千脉聲吟徹四隣不知前路險猶自縱貪嗔四者死苦壽命變異故苦風刀解支節無處不苦痛張口太息手足紛亂翻睛吐沫捫摸虗空汗液交流便洟雜落涅槃經云死者於險難處無有資粮去處懸遠無有伴侶晝夜常行不知邊際深邃黑暗無有燈明入無門戶而有處所雖無痛處不可療治往無遮止到不得脫雖非惡色而令人怖雖無破壞見者愁毒叫在耳邊不可覺知名為死苦故有頌云精魄辭生路遊魂入死關只聞千萬去不見一人還寶馬空嘶立庭華永絕攀早求無上法定免四方山(四方山謂四相)五者愛別離苦可意人物忽爾分離或世不寧或因官事父母夫妻男女親知兄弟姉妹或因事以分離或恩深而身卒情懷痛切違逆愛心名愛別離苦故有頌云愛別情偏苦生離最可傷子行五百里慈母半千強衰聲徹心骨泣淚洒襟裳痴貪無慧解寸寸斷肝膓六者怨憎會苦兒女不孝夫婦不和兄弟相嫌姉妹生分宿業緣會一處同居心恨貌恭情懷忿毒願死而命不早殞欲病而身不著床呪詛麤言憎嫌互起或由宿業利刃相殘或現違緣暗行陷損諸如是等名怨憎會苦故有頌云夫婦如怨賊宗親若鼠狼因緣同處住不喜恨心膓伺便謀相害遮防怨被傷嗚呼緣業力何日悟真常七者求不得苦求名求利搆獲不成求色求榮計謀不遂已得貪著未得追求搆獲五塵皆生苦惱法華經云亦以五欲財利故受種種苦乃至又以貪著追求故現受眾苦後受地獄畜生餓鬼之苦若生天上及在人間貧窮困苦愛別離苦怨憎會苦如是等種種諸苦故有頌云貪恚與愚癡駈遣爾疲晝謀財色苦夜想利名悲有者憂離散無時起濫思空王垂拔濟何謂不知之八者略攝一切五取蘊苦(取蘊之義如前已釋舊名五盛陰苦五陰熾盛生滅遷流無常性故)總略攝彼三界有漏四蘊五蘊而為此苦麤重性故能顯行苦無常所隨不安隱故除前七苦餘有漏法皆此苦攝故有頌云取蘊無樂長年行苦隨輪迴增有漏流轉益無知愚者剛生愛賢人見起悲空王示出路汝等意何之憂悲苦惱者稻秆經云追感往事言聲衰慼名為憂追思相續名為悲苦事逼迫名為苦煩惱纏縛名為惱十地經云死別離時愚人貪著心熱名憂發聲號哭名悲五根相對名苦意根相對名憂憂苦轉多名惱。

　　【疏】又生等者生老病死四相交侵逼迫義名苦唯欲界有今約流轉義名苦即生住異滅與五盛陰苦合為行苦通三界有怨憎愛別約相違義合為苦苦苦上加苦重言苦苦唯欲界有求不得苦所欲不遂得已散壞乏受用義名為壞苦由壞生苦名為壞苦唯欲界有總攝八苦約流轉義相違義乏受用義立此三苦。

　　【疏】結有等者九中初七即唯識說十根本煩惱後二即是隨煩惱也由初七結八萬四千塵勞本故說名為結所執三見能執二取各立一結餘五各依相自名結在家白衣慳恡財物為貧窮因出家外道嫉妬名利為惡道因立慳結嫉結故成九結。

　　【疏】識謂本識恒轉如流者現行本識無始恒續展轉因果如流不斷問何因緣故本識恒轉如流不斷答由業如風能起識浪識隨業遷恒轉如流也如緣生中行支如風識支如浪浪即流也由風漂擊其浪展轉相續不斷由業招集識支現起展轉相續念念不斷故說本識恒轉如流名識由業漂故唯識第三云阿賴耶識為斷為常答非斷非常以恒轉故論自釋云恒謂此識無始時來一類相續常無間斷是界趣生施設本故性堅持種令不共故轉謂此識無始時來念念生滅前後變異因滅果生非常一故乃至云生滅相續非常非斷漂溺有情令不出離第二解意證由業漂者識異熟現行本識善惡之業與六識俱即此業識種子依本識住藉於現緣方可現起業識現行藉現緣者其義云何境界如風本識如海業識如浪少風漂擊少浪隨生多風漂擊多浪隨起一境緣擊一識隨生多境緣擊多識隨起如是現識隨境界風動本識海起業識浪作善惡因漂轉三界故云識由業漂故唯識論第二義云又如暴流隨風等擊起諸波浪而流不斷此識亦爾隨遇眾緣起眼識等而恒不斷乃至云謂此識性無始時來剎那剎那果生因滅果生故非斷因滅故非常非斷非常是緣起理故說此識恒轉如流(上皆論文)。

　　【疏】楞伽等者疏第二解業識為浪唯前六識楞伽經意藏識如海前七如浪寬狹少異識浪意同初頌舉喻後頌法合溟壑者溟渤之壑海之異名常住者藏識恒轉故名常住騰躍者騰波躍起大浪之貌餘文可知。

　　【疏】由境等者境風動海起業識浪故云識由業漂。

　　【疏】乘四大起者色身運用故謂之乘前說心法識由業漂此說色身乘四大起眾生無始於其內身生過重故經偏說之實通內外寶積經云生母腹內臥糞穢中如處鍋中身根及識同居一處壯熱煎熬名羯邏藍(此云雜穢)狀如粥汁或如酪漿於七日中內熱煎煑地界堅性水界濕性火界煖性風界動性方始現前羯邏藍身有地無水便即乾燥而皆分裂譬如手握乾麨乾灰有水無地便即分散如油滴水有地水界而無火者便即爛壞譬如夏月陰處肉團若無風界即便不能增長廣大若不增減經三十八七日穢惡資長成熟此身更經四日迴頭向下雙足向上胎衣遂裂逼趣產門種種之苦于時逼迫乍出風飄如刀□切初攬父母不淨依之而住後以母之不淨而資長之現□既爾故業不善百惡所感三十六物不淨為體如是惡身□非堅實衰變滅壞不可妄執有我我所。

　　【疏】識隨等者第八本識隨業遷逝而往餘趣身即無主主識去故即成空也第二解意舉前二句顯無我義我者主宰義識不隨業可有主宰識隨業遷此滅彼生身即無主故無有我。

　　【經】證空三昧者由聞前說有為不實顯法空義識隨業遷顯我空義是故普明證二空之三昧也。

　　【經】釋迦者能義牟尼者寂義法華疏說謂能證彼寂默理故復能離煩惱諠故故名能寂又釋迦是姓牟尼是號如別處說。

　　【疏】對法等者彼說佛不共德略有十八種一無誤失法謂身無失如阿羅漢遊行城邑逢惡象馬齊足越坑如來永無二無卒暴音謂語無失如阿羅漢遊行林野或迷道路揚聲叫喚或由習氣聚露脣齒而現大笑如來永無三無種種想謂意無失離怨等想故四無不定心常在定故五無妄失念唯正念故六無不擇捨善觀機故七欲無減八念無減九精進無減十定無減十一慧無減十二解脫無減謂勝解數此之六法於善境轉勝用無減唯佛有也十三身業隨智慧行十四語業隨智慧行十五意業隨智慧行常以智慧為先導故不隨貪等行也十六知過去世無著無礙十七知未來世無著無礙十八知現在世無著無礙此十八法唯如來有不共二乘有故名不共德瑜伽三十八說一百四十種不共功德謂三十二相八十種好四一切清淨十力四無所畏三念住三不護大悲心無忘失法永害習氣一切種玅智總一百四十唯佛有之餘聖所無名不共德相好功德如般若說十力如前四無所畏如後四一切清淨者一所依清淨謂內五根二所緣清淨謂外五境三心清淨謂八識四智清淨謂四智心智俱時觸等心所隨心智說不別標勝是助伴故三念住者一緣順境不生歡喜念住二緣違境不生憂蹙念住三緣俱境不生喜戚念住三不護者如來三業任運無過不須護之大悲心者謂大慈大悲大喜大捨舉悲攝餘也無忘失法者謂身語意無過失故永害習氣者二乘菩薩猶有餘習佛永無故一切種玅智者佛具遍知非如餘聖有未知境然諸如來隨所化機略指爾許功德令知敬令欣趣證理實諸佛不共功德而無數量不可說盡。

　　【疏】三意等者且初意云示散華事一多互入互遍無礙顯體空義所以然者由依般若修大乘行離法執故欲令一類不樂大乘者除不樂心起忻樂故故有散華一多互入遍空之義第二意者佛土互入塵剎互入山芥互入如是名為轉變無礙為遣一類我我所執也第三意者凡聖互入大小互現淨穢互現如是名為顯了無礙(本記文略不言大小淨穢)為諸小乘怖畏生死急自求出不樂利他不求作佛故此顯示眾生身中而有佛身佛身之中有眾生身不即不離彼此互有苦厭生死即厭佛故意全小乘不怖生死藉生死身欣求作佛故有凡聖一多互入顯了之義此三意中初遣所知障迷大乘故二遣煩惱障我我所執不自在故三通遣二障令諸行人不怖生死依生死身修成佛故。

　　【疏】略作等者由諸如來或大菩薩已斷法執礙解所知障故得大菩提於境自在由斷續生煩惱障故證無礙理心得自在由此心境勝用無礙略有三義巨細互容無礙自在一者由斷煩惱障故證無礙理理無礙故事亦無礙二者由斷所知障故得智自在達有為法從因緣生緣無自性和合而成猶如幻化於境無礙轉變自在三者由離有漏得無漏識無漏淨識變現諸法隨心自在心無礙故境亦無礙由此三義一切自在一多互入大小互入凡聖互入小中現大大中現小如是乃至延促時景增減壽命一切自在疏敘三解即此三義不詳勝劣有多意故。

　　【疏】第五等者經有七義初之二句結第五凡聖互入亦結第六大小互現世界不可思議者結前四義一多互入亦結第七淨穢互現也。

　　【疏】治地住者鑄鍊義故名之為治治前玅行轉生諸善猶如治地而下種子生苗稼故華嚴經云此住菩薩發十種心所謂利益心大悲心安樂心安住心怜愍心攝受心守護心同己心事師心導師心如是菩薩名治地住。

　　【疏】修行住者審觀自身多法聚集虗幻有故自性空故離有空邊修習福慧名修行住華嚴經云此住菩薩以十種行觀一切法所謂一切法無常一切法苦一切法空一切法無我一切法無作一切法無味一切法不如名一切法無處所一切法離分別一切法無堅實如是菩薩名修行住。

　　【疏】生貴住者所有福慧從正法生種姓尊貴生婆羅門剎帝利貴姓家故勝二乘故名生貴住華嚴經云此住菩薩成就十法謂永不退轉供養諸佛深生淨信善觀察諸法了知眾生了知世界知業果報(業果為二)知生死涅槃具此十法名生貴住。

　　【疏】具足方便住者巧慧觀真不滯真諦起悲愍物不滯俗諦於真於俗能雙修習名為具足方法要便名為方便。

　　【疏】法王軌度等者華嚴經說此住菩薩有十種善巧如王太子一者法王處善巧善巧言論及諸伎藝悅可王心菩薩善巧方便說法稱諸佛意二者法王處軌度坐立軌儀進退法度有規矩故法喻皆爾三者法王處宮殿父王在宮行父子禮父王處殿行君臣禮菩薩亦爾依涅槃殿即一切法皆皈實性處慈悲室行一切行恩及有情四者法王處趣入令諸小國皆皈王化菩薩亦爾化一切機令入佛法五者法王處觀察觀王聲色察臣賢愚菩薩亦爾觀佛法意察眾生根六者法王處灌頂隣於灌頂未即灌頂也七者法王處力持智力謀安慎危利民菩薩亦爾修一切行力能任持安樂自他八者法王處無畏王子仁慈不畏小國菩薩修行不怖生死九者法王處晏寢晝無內晏夜無外寢菩薩修定內離昏沉不滯於境外止散亂不異其心十者法王處讚歎讚佛功德歎眾生苦。

　　【疏】灌頂住者前之九住觀無生理修習已久至此滿足成就智身下賢位極佛以法水灌其心首喻名灌頂。

　　【疏】金剛頂經等者彼說五種灌頂一者寶冠灌頂謂諸法王與諸菩薩摩頂受記付囑傳法喻如王子戴寶冠故二者印契灌頂諸佛菩薩手結印契密加持之灌其頂故三者海水灌頂義如常談四者光明灌頂謂諸菩薩修行位滿於色究竟天玅淨土中大寶華王座上諸佛流光灌頂成佛果故廣如下疏五者名號灌頂謂三賢十地隨修一位而得成滿立彼名號順彼意樂皆名灌頂此明下賢位滿名灌頂位本業經云由上九住觀察得無生心此最勝故名灌頂位如王太子堪受王位行漸勝故而與灌頂。

　　【疏】十智者華嚴經說此住菩薩學修十智今隨釋之一者三世智知三世境不離其心隨心轉故亦名隨心轉智二者佛法智知三世佛法之智也正覺照明三世佛法亦名正覺照智三者法界無礙智照了十方法界無滯礙故亦名照法界智四者法界無邊智通達普知十方三世事相智也入解彼彼事故亦名自在普入智五者充滿一切法界智變現嚴淨十方界故亦名至一切處皆嚴淨智六者普照一切世界智照了一切眾生界之智也了知眾生心行染淨差別亦名知一切眾生心行智七者住持一切世界智於十方界隨眾生心敬三寶者住持在彼世界中故亦名知心境界智知眾生心樂住彼彼界故八者知一切眾生智知諸眾生三乘五性善根成熟未成熟故亦名知諸根性智九者知一切法智知諸根器樂廣樂略應根說之亦名當根說法智十者知無邊諸佛智無邊諸佛皆能說法令眾滅障我亦應爾亦名滅一切惑智前五自利後五利他皆是上位佛菩薩智此位菩薩勤學修此十種智也。

　　【經】習忍已前等者住外凡位在資粮等五位外故僧祇外故入正定聚住內凡位五位內故僧祇內故。

　　【疏】此明直往者瓔珞經說三劫三劫修習福慧入初僧祇此經十千劫者性有利鈍行有遲速故劫數異皆顯頓悟直往者也涅槃經說漸悟迴心五果如次八六四二萬十千劫經爾許時住外凡位修大乘行方到十信入內凡位初僧祇數四果相望煩惱輕重有無異故聲聞獨覺利鈍有異由此劫數多少不同然漸悟者是鈍根故非勇猛故頓悟直往是利根故必勇猛故故直往者住外凡位劫數少也十千劫等古有二解一云此是中劫謂增減劫二云是風災劫大乘修行多用此故。

　　【疏】入正定聚者作五逆業誹謗正法名邪定聚入伏忍位名正定聚所餘眾生名不定聚同起信論十善位中厭生死苦求無上覺遇佛菩薩承侍供養彼修諸行經十千劫信乃成就而能發心既發心已入正定聚畢竟不退住佛種性勝因相應不同小乘俱舍論說造五逆者名邪定聚得聖果者名正定聚餘名不定聚。

　　【疏】此伏等者此伏二執及執相應分別二障也地前所伏分別二障有其二類一者因邪師邪教起我法執引生二障行相麤顯資粮位中伏令不起二者由自分別起我法執引生二障行相微細及俱生障加行位中伏令不起。

　　【疏】不共等者意識相應不共無明及俱時起貪嗔忿等伴類煩惱皆伏不起故言永盡(無明有四如前已釋)。

　　【疏】內法異生者已入佛法住內凡位有二類人一放逸者未得定故佛說彼人無明發行二不放逸者已得定故伏於麤顯二分別障佛不說彼因邪師故無明發行。

　　【疏】住解脫位等者疏文太略應云伏忍位中初資粮位而有二名等資粮者為欲求趣佛果菩提積集福慧二種資粮從喻為名名資粮位亦名順解脫分解脫者涅槃果德分是因義此因順趣解脫果故順即是分名為順分解脫之順分名順解脫分故唯識云為趣無上正等菩提修集種種勝資粮故名資粮位為有情故勤求解脫由此亦名順解脫分智忍已前經十千劫修十善行是趣解脫位之方便故入正定聚名住解脫位也。

　　【疏】一百二十四等者新華嚴中無一十百千萬數從落叉為始百落叉為一俱胝俱胝俱胝為一阿庾多乃至第一百二十四不可說不可說轉自此已上無數名位也落叉云億俱胝云十萬依瑜伽論菩薩修行所經之劫積風災劫滿三無數劫方成正覺此有二解一云以風災為劫超過一切算數名位謂一百二十四數所不攝故名無數劫二云即一百二十四數中第一百四數名為無數此言無數者是數目之名數風災劫至此數位名一無數劫隨前二解如是無數復積至三總說名為三無數劫過此三劫方成大覺也。

　　【疏】瓔珞經者彼云譬如八百里石方廣正等以淨居天衣而重三銖即淨居天以千寶光明鏡為日月歲數三年一拂此石乃盡為一阿僧祇劫彼天歲數難顯時量今以欲天日月歲數倍之擬附積數計彼時量謂梵眾天望他化天及少光天望大梵天皆過一倍壽量即知晝夜亦復過倍今亦倍倍計之彼淨居處總有五天其壽短者以人間一百五十二億六萬七千二百年為一晝夜其壽長者以人間二千四百四十二億七萬五千二百年為一晝夜三十晝夜為月十二月為年以彼天日月之量三年一拂拂盡此石是一無數劫量。

　　【疏】超九等者婆沙論說釋迦菩薩百劫修相好業時逢底沙佛七日七夜翹足讚之□超於九劫金光明說薩埵王子捨身飼虎超十一劫涅槃經說雪山童子於夜叉所求半偈法而捨全身超十二劫婆沙又說摩納仙人逢然燈佛布髮淹泥超於八劫(總四十劫)慈恩釋云翹足超九劫百劫中超布髮超八劫者第二無數劫將滿時超餘總相說僧祇內超不指時位問小中大劫超何劫耶答依唯識疏第九卷說釋迦菩薩超四十劫是增減劫謂小三災劫也。

　　【疏】處夢等者生死流轉無有時限迷情悅識經劫常儀不厭時長謂若發心修行作佛有定時限樂道進修經劫常儀不厭時長又初心修學多在人中福慧微劣煩惱增勝障礙事多行業未勝故有厭退者也若久修習天上人間福慧殊勝煩惱輕微障礙事少行業增勝故無厭退歷位斷證以為常式成佛非難如貧病人厭光陰長富樂不爾。

　　【疏】三練磨心者陶練磨瑩菩提心也三種練磨心對治三退屈謂菩提廣大屈萬行難修屈轉依難證屈如其次第引他況己練省已增修練引麤況玅練(如論廣論)。

　　【經】修十慧觀者次明十行體即六度開為十行十行相應慧觀為王最尊勝故十行對治十種顛倒慧正對治餘行助之故此標云修十慧觀。

　　【疏】即行之行者十體即行名為十行持業釋也有十菩薩修此行故是十之行名為十行依主釋也。

　　【疏】捨財命等者施有三種謂財施法施無畏施捨於世財及捨法財又捨身命上供聖賢下濟含識拔苦救命是無畏施亦施他命。

　　【疏】持淨戒者戒有三種謂攝律儀戒攝善法戒饒益有情戒此以思種防發功能而為體也。

　　【疏】無違逆行者此三十心皆華嚴經列名也餘教第三名無恚行由忍力故對治嗔恚不逆他意也忍有三種謂耐怨害忍安受苦忍諦察法忍怨害不酬苦逼不恨審察真俗故此忍度名無違逆行餘教第四名無盡行第八名尊重行餘名同此。

　　【疏】利自他者精進度也精進有三謂被甲精進攝善精進利樂有情精進被甲自利利樂濟他攝善通二。

　　【疏】生死無亂者生時死時心無亂故得勝靜慮正念相應離癡亂故靜慮有三謂安住引發辦事住受法樂引發神通辦福慧故問唯識論說死生二位皆住散心云何此說生死無亂是靜慮耶答由靜慮力生時死時正念分明而離癡亂非是生時死時與靜慮俱。

　　【疏】無相甚深者此十行位依十度立此第六行唯是根本無相般若觀甚深理故云無相甚深此位菩薩學修證故般若有三謂生空法空俱空疏引華嚴如次觀遍計圓成依他三性甚深也。

　　【疏】無著行者依方便度立此行名也善修方便知我法無故不滯有知因緣有故不滯空不滯空有名無著行方便有二謂迴向方便善巧拔濟方便善巧。

　　【疏】難得行者依願度立行名也願者邀期之義凡所修善邀期進趣所求果故願有二種謂求菩提願利樂他願唯識二師出體一云願以後得智為體脩善進趣善巧智故二云欲信勝解三法為體原以三此為自性故疏依相應助伴之體說思念等。

　　【疏】善法行者依力度立行名也力者無屈伏義能摧壞義能伏異計摧不信等令生信故力有二種謂思擇力修習力。

　　【疏】真實□者依智度立行名也智有二種謂受用法樂智成熟有情智。

　　【疏】三世等者達過去因起過去因忍達現在因果起現在因果忍達現在因為緣能引未來果故起未來果忍以第七行雙治過現二世顛倒達有如幻經意寘故第八行云不求果報治執未來倒(因果忍義如第三疏)。

　　【疏】住堅忍中者伏忍位中十住十行伏忍未勝不名為堅十迴向位行巳殊勝立堅忍名。

　　【疏】然出體者總攝諸善通以行願為迴向體行願相扶方出世故若別體者以慧為性於諸善中最勝玅故能所引發定慧為性二運用廣定慧大悲三法為性行願相扶定慧悲願四法為性相應總論意識心品總為其體眷屬助伴五蘊為體。

　　【疏】四無量心者慈悲喜捨救護眾生玅慧相應能破癡暗不著有相離眾生相名此迴向故華嚴云此位菩薩念諸眾生在生老病死諸苦難處隨業流轉我為眾生作明智炬破無明暗而救護之。

　　【疏】三寶及戒為不壞信者依四不壞信立此迴向名也故華嚴云此位菩薩於三寶所得不壞信悉能承事一切諸佛誓修一切菩薩善根。

　　【疏】一切善根至一切處者菩薩所修福慧善根似於實際遍一切處名此迴向故華嚴云此位菩薩修習善根願此善根功德之力至一切處猶如實際無處不至。

　　【疏】離垢繒者華嚴頌云菩薩師子王頂擊解脫繒繒喻解脫頂喻智慧諸功德中為先首故以智慧首緣解脫理不馳散故如繒繫之。

　　【疏】習種未亡未離相縛者分別二障習種未亡被相抅縛故所修行受分段生未出三界。

　　【經】業習果報者習謂習氣通種現也能熏現行所熏種子皆名為習入見道時斷分別習所作善業趣菩提果而不招感生死果報此見道前若業若習分段果報未壞盡故受生三界分段身也。

　　【疏】此略明者此加行位即第十迴向攝也初劫滿已方修習之仍屬初劫唯識論中加行頌云現前立少物謂是唯識性以有所得故非實住唯識長行論曰菩薩先於初無數劫先修福慧資粮順解脫分既圓滿已為入見道住唯識性復修加行伏除二取名加行者如人意欲至於遠方初舉意時但思所至行路至晚加功用行而求宿處此亦如是始初立意趣菩提果積集福慧藉以為緣至極果故名資粮位修習時久近見道故加功用行入於見道名加行位亦名順決擇分分者因義決擇者無漏智也此加行因而能順趣決擇智故順即是分名為順分決擇之順分名順決擇分又婆沙云分是支分在見道故決擇即分名決擇分此煖等四順趣彼故決擇分之順名順決擇分加行有四謂煖頂忍世第一法由依四尋思觀四如實觀初後位殊立四加行四尋思者既於前位緣法義境故於此位作尋思觀一尋思名假施設有實不可得二尋思義假施設有實不可得三尋思名義自性四尋思名義差別亦爾無性攝論云此中名者謂色受等一切法名名詮法勝亦攝名因果謂文及文身句及句身尋思此名唯是意言唯假非實義者謂名身等詮表蘊等若體若義總名為義以義寬故而推求此名所詮義亦唯意言義名言者由言顯故一切有為無為皆義中攝名之與義皆意言性假有實無名本無義義不屬名尋思自性及差別者依此二法觀其自性心外亦無唯是假立如我法等本體無故差別亦爾如無常等亦唯是假實不可得證知四種虗妄顯現依他起攝了達四種遍計所執皆不可得(已上攝論大義)瑜伽三十六云此諸菩薩於彼名事或離相觀或合相觀依合相觀通達二種自性差別皆是假立依離相觀別觀二種之自性故四如實智者前四尋思觀計所執四種之境離識非有觀所取無未觀能取此如實智忍可前境離識非有所取空已復能遍知能取彼識離識內境決定非有能取亦空了知內識及所變相互不相離如幻事等唯識之相此依他上無計所執便謂二空依此為門觀彼空理入圓成實此善根位似三性觀未證真故前四尋思煖是下位頂是上位以初伏除所取難故分下上位至如實智下忍印無所取中忍順無能取未印無故上忍印無能取合此三忍俱是四如實智下品世第一法雙印所取能取二俱空故為如實智上品由此尋思如實各有下上劣勝不同分成四加行位也問何故名義各別觀察名義自性及與差別合而觀耶答唯識論云名義相異故別尋求二二相同故合思察意云名之與義能所詮異故各別觀名義一種自性同故差別同故合而觀之二二者上二是名義下二是自性差別尋求思察文迴互耳即釋尋思之義也尋思如實尅性以慧為體。

　　【疏】初獲等者唯識疏云明得者初得無漏慧之明相名為明得明得之定名明得定即此所獲道火前相說名為煖煖即是位名煖位也。

　　【疏】明相轉盛者由久修習漸近見道明慧轉盛故名明增明增之定名明增定尋思觀行此位至極說名為頂頂是極義頂即是位名頂位也。

　　【疏】印順定者順有二義一樂順二印順下忍起時名為印忍印所取無中忍起時名為樂順樂無能取順修習故上忍起時名為印順印能取無順觀察故印通下上品集唯中品順通中上品合此三忍名為印順印順俱時之定名印順定於無所取決定印持者下忍位也無能取中亦順樂忍者中上忍位也既無等者既無遍計所執實境離能取識何有能執遍計之識離所取境所取能取遍計情境相待立故印前順後者印前所取無順後能取無及印能取無故立印順名合此三忍忍境忍識二俱空故故名為忍忍即是位名忍位也。

　　【疏】從此無間必入見道立無間名者無間道之定名無間定無間即定名無間定世間異生有漏法中此最勝故名世第一法世即第一名世第一世第一即法名世第一法亦名世第一位。

　　【疏】皆帶相者相謂相狀所執空相依他有相為由帶此空有相故未證真理也。

　　【疏】偈云等者唯識疏云菩薩於定位者此加行位多在定中內門修行觀影唯是心者觀內心境影離心無唯是內心此初觀察在煖位也遍計所執心外之境義相既滅審觀察之唯自心想此在頂位也如是住內心知所取非有下忍位也次能取亦無中上忍也合此二類俱即二空即世第一法以少時故從忍位說後觸無所得入真見道觸證真理無所得相也。

　　【疏】此位等者此位菩薩於安立諦非安立諦皆學觀察或總作一實真如觀引真見道或別作二空觀總別三心為非安立引三心相見道作四諦差別觀引十六心相見道有差別名言者為安立諦也無差別離名言者非安立也安立者施設義若加行位不作二種觀者不能引生真相二見道故亦不能伏二乘者故為入二空觀真如理正觀非安立諦也為起遊觀起勝進道成熟佛法降伏二乘亦觀安立諦也唯識又云此加行位未遣相縛於麤重縛亦未能斷言相縛者一切有漏二性之心皆有分別所緣相故縛能緣心有所拘礙令不明淨不得自在相即是縛名為相縛此依正義通於八識有漏相貌縛能緣心名為相縛非謂相縛即是執也問後得智品所變相分應是能縛答不然後得智品斷漏方得體非硬澁故非漏所增故緣一切境皆證解故後得變相非是縛也問如自證分緣於見分應彼見分縛自證耶答可爾所緣見分縛自證分體是有漏分別類故不明淨故見分漏心增過失故有漏相貌縛能緣心皆名相縛非謂相者相分也麤重縛者二障種子名麤重縛性無堪任違細輕故拘礙上上勝功德故說名為縛麤重即縛名麤重縛有漏現行名為相縛二障種子名麤重縛故此位中未遣相縛於麤重縛亦未能斷若至初地分遣相縛八地已去第六意識全遣相縛第七分無五八全有其麤重縛十地漸斷若至佛果二縛全無此位菩薩全伏分別二障現行違見道故乃至微細自分別生亦不現起俱生二障少分不起二障種子全未能斷。

　　【疏】菩薩起此等者瑜伽六十九通說三乘依諸靜慮及未至定能入聖諦非無色定止多觀少劣道不能入現觀故此位菩薩修方便時通諸靜慮依第四靜慮方得成滿即顯上品忍位世第一法趣入見道唯依第四靜慮也。

　　【疏】極慼等者三惡趣身極苦憂慼無有勝慧上二界中雖有勝慧欣勝厭劣皆不依彼唯依欲界人天善趣之身起四善根佛出為緣起現觀故若佛滅後遺法說故問有佛法世發心修習法滅後熟得入現觀趣見道不答准顯揚論不得無此類者故慈恩又解顯揚等論據一相說若久修習功行時至無佛法世容入現觀趣聖道矣。

　　【經】歡喜地等者自此已去已證聖位漸次乃至十地滿心方證極果今依唯識略明行相所貴學者曉其大義唯識論云謂十地中修十勝行斷十重障證十真如二種轉依由斯證得意云十地通以理智為體與所修行為勝依持令得生長故名為地十地菩薩修行斷證方圓佛果故皆言十若并佛地即成十一也於一一地出心位中所斷之障各有九品唯識第十疏云前六識俱所知障種修所斷者諸地漸斷乃至云六識中者行相有九品故品類差別有眾多故所以諸地分分別斷五識由六引故亦通二障又云如初品無間至第二念為解脫道初品無間望第二念即為加行此解脫道望自第二品即為無間望初為解脫望後為加行至第三無間望第一念為勝進道與第二品為解脫道自品為無間道與第四念為加行道第二無間望前即非勝道但是解脫此是菩薩十地位中斷所知障時分品類排次斷法若別別斷一一智別起也由能印證及能斷惑復能容豫復能欣求故具加行無間解脫勝進四道菩薩利根故能如是至第九品無間道位斷盡其障次後一念解脫道起登後後地證後後如十地滿心最後一念無上大覺證大涅槃即是圓滿真如為第十一然唯異生性障於初地中入心時斷地前世道不斷障種入見道時方斷種故此障迷理真見道中一品道斷餘所知障九品道斷見道即是初地入心斷第一異生性障證遍行真如登極喜地此極喜地而有三心謂入住出唯初入心屬見道位住心屬修道位出心解脫道也。

仁王護國般若經疏法衡抄卷第五

　　仁王經隨抄音切

　　丹質

　　(下音致以人倚信也)。

　　敝

　　(昌兩也)。

　　氊

　　(章延切)。

　　霖霔

　　(上音林下音注)。

　　寮

　　(音聊)。

　　闐噎

　　(上音田下烏結切)。

　　繢

　　(胡對切𦘕也)。

　　徘徊

　　(上音裴下音回)。

　　𥂕厔

　　(上張流切下陟栗切)。

　　霽

　　(子計切天晴也)。

　　屯

　　(徒魂切聚也)。

　　併服

　　(上必正切下音伏從也)。

　　㗚

　　(力質切)。

　　𡩋

　　(奴定切)。

　　皰

　　(蒲㒵普教二切)。

　　麧

　　(下沒切糠麧也)。

　　醼

　　(於見切飲也)。

　　蹎僵

　　(上下年切頓仆也下居良切)。

　　麨摶

　　(上尺少切下徒官切)。

　　脉

　　(莫厄切正作衇俗作脈)。

　　咀

　　(慈呂切)。

　　濤汏

　　(上音陶下音太)。


卍新纂大日本續藏經第 26 冊 No. 519 仁王經疏法衡鈔


仁王護國般若經疏法衡抄卷第六

　　譯經證義講經律論廣演大師遇榮　集

　　見道有二一者真見道唯識論中見道頌云若時於所緣智都無所得爾時住唯識離二取相故論曰若時菩薩於所緣境無分別智都無所得不取相故爾時乃名實住唯識真勝義性智與真如平等平等俱離能取所取相故(疏云心境相稱如智冥合俱離二取絕諸戲論故言平等平等)乃至云加行無間此智生時體會真如名通達位(疏云體通也會達也)初照理故亦名見道言體會真如者證遍行真如也一切有為皆名為行而此真如遍一切行與一切行為實性故亦與證智為實性故名遍行真如也然真見道初一剎那名無間道正斷分別二障種子智起惑亡中無間隔名無間道次第二念名解脫道已斷障種正證真如棄背義成名解脫道解脫即道解脫之道名解脫道也次第三念名勝進道勝前進後故如是總名一心真見道位唯識論云謂即所說無分別智實證二空所顯真理實斷二障分別隨眠雖多剎那事方究竟而相等故總名一心斷障證理有二師說一云二空二障漸證漸斷以有淺深麤細異故二云二空二障頓證頓斷由意樂力有堪能故後即為正二者相見道前真見道親證真如是根本智此後皆是後得智攝變影緣如緣餘有為皆變影像相分名相見道也此復有二一緣非安立諦名三心相見道二緣安立諦名十六心相見道且三心者論云觀非安立諦有三品心一內遣有情假緣智能除軟品分別隨眠二內遣諸法假緣智能除中品分別隨眠三遍遣一切有情諸法假緣智能除一切分別隨眠疏云內遣者唯緣內身而遣假故有情假者先計有情皆妄所執但有內心似有情現談其無體名之為假緣智者此能緣智唯緣內身為境遣有情假之緣智也次遣法執後遍遣人法二執准而說之雖言人法意為雙斷分別二障皆因二執之所生故然此二障各分上下麤者為上細者為下總有四類二類麤者各別除之二類細者合而除之前二品智勢猶弱故未能雙斷而各別斷上品麤者也至上品智數修勝故雙斷二障下品細者也初之二心未殊勝故但緣內身除我法假其第三心能廣遍緣一切內外除我法假是故三心斷四品障隨其智力說軟中上初起名軟次智名中後起名上皆法一心真見道中斷自所斷證自所證無間解脫別總立名三心相見道無間所斷有差別故各別法之解脫所證唯一味故而總法之故成三智十六心相見道者此復有二第一所取能取十六心論云一者依觀所取能取別立法類十六種心謂於苦諦有四種心一苦法智忍謂觀三界苦諦真如正斷三界見苦所斷二十八種分別隨眠二苦法智謂忍無間觀前真如證前所斷煩惱解脫三苦類智忍謂智無間無漏慧生於法忍智各別內證謂後聖法皆是此類四苦類智謂此無間無漏智生審定印可苦類智忍集滅道諦應知亦爾此十六心八觀真如八觀正智法真見道無間解脫見自證分差別建立名相見道(已上論文)准彼疏釋所取謂諦理能取謂緣理之智法忍法智緣諦理為境觀所取也類忍類智緣前智品觀能取也此中無間解脫各別立之有十六心苦法智忍者苦法者詮苦諦教法智者加行道中緣苦法之智忍者無漏之忍忍前苦法智也智者以決斷故雖忍智無別隨用標名也苦法智者法謂苦如能緣苦如之智名苦法智苦類智忍者謂後聖法是此苦智之類名苦類智緣此之慧名苦類智忍苦類智者印可緣苦類之智名苦類智十六心中法品緣如類品緣智法忍法真無間道見分法智法真解脫道見分類忍法無間道自證分類智法解脫道自證分印前智故差別立也第二下上諦境十六心論云二者依觀下上諦境別立法類十六種心謂觀現前不現前界苦等四諦各有二心一現觀忍二現觀智如其所應法真見道無間解脫見分觀諦斷見所斷一百一十二分別隨眠名相見道准彼疏釋法智類智四聖諦智不由行別然隨所作說其差別真見道中亦可義說有十六心瑜伽五十五說從見道起有下上十六心生謂從三心非安立見道起作此安立諦觀非全出見道在修道起也現前界者謂是欲界現於欲界入見道故即上二界名不現前其現觀忍法真見道無間道見分現隨智法真見道解脫道見分不法自證分以於前十六心後作此觀行觀漸麤故與前十六心差別觀故斷障法數可知此上三種皆相見道為令觀心得純熟故而修習之於見道前亦作此觀趣入見道問何故本頌明真見道不說相見道論云前真見道證唯識性後相見道證唯識相二中初勝故頌偏說修道位者唯識頌云無得不思議是出世間智捨二麤重故便證得轉依論曰菩薩從前見道起已為斷餘障證得轉依復數修習無分別智此智遠離所取能取故說無得及不思議或離戲論說為無得玅用難測名不思議是出世間無分別智斷世間故名出世間二取隨眠是世間本唯此能斷獨得出名或出世名依二義立謂體無漏及證真如此智具斯二種義故獨名出世餘智不然即是十地無分別智數修此故捨二麤重二障種子立麤重名性無堪任違細輕故令彼永滅故說為捨此能捨彼二麤重故便能證得廣大轉依(上皆論文)通顯十地修行斷證大意也修一行斷一障證一如登一地成佛果隨經可知。

　　【疏】初地等者表入初地修布施行隨意施與故現種種寶藏也。

　　【疏】歡喜地等者疏主引經釋十地名與唯識同歡喜地者初獲聖性具證二空能益自他生歡喜故莊嚴論云見真見利總皆名為歡喜故名歡喜地。

　　【疏】斷諸無明者初地菩薩斷異生性障謂分別二障種子有令趣差別功能為異生性此性從彼所令趣類以彰其名異生之性名異生性異生性即障名異生性障斷能依時所依種子亦隨斷也或異生性之障名異生性障障聖性故此異生性即是凡性入見道時捨此凡性得彼聖性名為聖者依無漏種已生現行種上功能立聖性也。

　　【疏】執著有相我法無明者妄情執著彼有相故有相之執著名執著有相執著有相即是我法名執著有相我法無明近彼我法執故隣近釋也怖畏生死惡趣無明者生死之言意目北洲長壽天等善業招故其三惡趣八難總報分別雜染惑業苦果毀責之故皆名惡趣所怖生死所怖惡趣無明品類皆此所攝故唯識云應知愚品總說為愚後准此釋(疏云愚所發業愚所感果愚品類故皆名為愚)。

　　【疏】斷差別等者斷有三種謂見所斷修所斷非所斷見所斷者分別所起及相應心品并所發業及八難報皆見所斷謂無明等名自性斷相應心品名相應斷分別所發身語意業及所感果隨其能發亦見所斷善無記法名離縛斷不善三業八難報果名不生斷修所斷者出見道後數修聖道方能斷故謂俱生煩惱及隨煩惱相應心品所發三業及諸有漏若自性斷若相應斷若離縛斷名修所斷非所斷者謂諸無為及諸無漏有為名非所斷。

　　【疏】五明者一內明明解佛法內因果故二聲明明解諸法言音異故三因明申宗立量摧邪顯正故四醫方明明解經書應病設藥故五工巧明世間工巧身語所作皆能解故。

　　【疏】怖畏有五等者一不活畏由分別我資生愛起我見及貪為體二惡名畏行不饒益有希望起以貪為體三死畏由有我見失壞想起以俱生我見為體與初別者初畏難活此畏滅亡四惡道畏不遇諸佛惡業所起以癡為體五大眾威德畏知己證劣他勝所起亦癡為體。

　　【疏】邪智妄取想見愛著故者邪智妄取起不活畏邪智妄想有所希求起惡名畏邪智妄見而起死畏邪智妄愛起惡道畏邪智妄著起大眾威德畏善根微少故者修福善根少故乏於資財有不活畏福慧善根少故多作過罪有惡名死及惡道畏智慧善根少故他勝己劣有大眾威德畏。

　　【疏】又發等者所化眾生五類差別一三界二六趣三生處謂九地四蘊攝五獲益盡未來際化利不息(配文可知)。

　　【疏】大念等者佛地論說略由四義入佛淨土一大念慧行為所乘騎二大空法性以為遊路三廣大法味所生喜樂以為飲食四大空無相無願為趣入門以如是義入淨土中初觀遍計若我若法體性空故名空解脫門次觀依他起性諸有漏法不可願之名無願解脫門後觀圓成實性無相真理名無相解脫門由此三觀棄皆障染立解脫名能觀觀行對所觀境無擁名門由於此觀入淨土故名淨土門淨土有二一法性理土謂一真如二法相事土謂十重他受用土若約理土由三解脫門修成就時入證真如即說名為入淨土者此以智對境智為境門若約事土由三解脫為門除虗妄執不耽有漏觀無相理以此觀行而為因門得生淨土而為果報正報依報皆名為果此以因對果因為果門也總此意云乘念慧乘遊法性路藉喜樂食依解脫門入性相土見報身佛。

　　【疏】習謂習氣通種現者習氣有三一者習氣是種子異名是現行法熏習氣分故名習氣二者能熏現行數數熏習氣分種故名為習氣三者種現之外二障餘習氣勢名為習氣今言業習者由此習故發於彼業意取初二習氣分別起者也故說初地無三界業習更不造新業。

　　【疏】若爾地上等者問意若俱生煩惱不發業者地上勝報十王之身彼應無因答意謂由地前分別煩惱發十善業彼業為因感人天身而作十王非謂十王勝報無因而有。

　　【疏】有說漸悟等者意說漸悟及頓悟中智增菩薩初地已去無分段身受十王報然彼菩薩由隨智力無漏定願受變易身依變易身而作十王若不爾者十王果報彼類菩薩應可無耶若許有者故知即以變易之身作十王也。

　　【疏】若界等者問變易之身三界外生出分段故凡夫不見云何為王化治凡夫故此釋之若謂變易三界外生非凡夫境者諸佛菩薩亦界外生應諸凡夫而不見耶若許見者此變易身受十王位由悲願力能令下位凡夫見之然其身量亦隨下位合宜見之大小相稱是此師意。

　　【疏】故七等者七地已前悲增菩薩受十王報實分段也等者等於隨類受生利物皆實身也漸悟菩薩及智增者皆受變易非十王身然說菩薩福德力故應作十王不須定作或有作者化身作也疏第二解同慈恩釋。

　　【疏】後之二攝等者謂利行同事但信解力行未通達非廣增勝故彼略之然亦隨力隨分利行同事故說之。

　　【疏】地平如掌者表二地中修四無量怨親平等種種色等者顯其戒德清淨勝故於初中修二地加行加行成地已起無間道斷盡第二邪行障即攝二愚次第二念起解脫道捨二障習證最勝真如登第二離垢地。

　　【疏】習謂等者初是種子後是習氣皆煩惱障此正斷習。

　　【疏】等亦二義等者初煩惱障後所知障。

　　【疏】微細學處誤犯無明者麤顯重戒微細輕戒由初地中一分俱生無明能令菩薩於微細戒有所誤犯也發起種種業行無明者無明發彼誤犯三業之行也唯識論說十地皆菩薩地地斷一障二愚同金光明更不引之。

　　【疏】唯識等者顯十地中伏煩惱現不斷種子但除麤重約功能說初地已上伏盡煩惱令永不行或有現起故意留之非謂智力不能伏。

　　【疏】答明等者二類雖殊非斷所知障外別起無間道斷煩惱中嗔等麤重以解脫道一智雙遣二障麤重。

　　【疏】於十地等者皆以以無間道斷知障種次解脫道斷二障習也。

　　【疏】有宗七色三心所故者身三語四身語表色意業三種無貪嗔癡此三心所癡無正慧故起邪見翻起無癡與正見俱故云正直經部師說分同大乘(如疏)唯識論云能動身思說名身業能發語思說名語業審決二思意相應故作動意故說名意業然由於思發動身語表色相故思假名色以思為體兼假表色。

　　【疏】十地論等者十善業道集諦因緣感生人天苦諦果故其中間斷十善業感人趣果純十善業感天趣果純十善中福不動異感欲界天上界天也。

　　【疏】上上品等者十善業道總為二品世間之因為下品出世間因為上品世因三品下品人趣因中品欲天因上品色無色天因出世三品聲聞獨覺大乘如次上下上中上上此上上品復有二類一者因位菩薩十善名上上品二者果位如來十善名極上上品。

　　【疏】與此等者十善十惡相翻而立業道據重十善通輕道者因義業必感果名為業道飜此名為十惡業道亦有輕重汎論業道能得五果一異熟二等流三離繫四士用五增上有漏善業能得四果除離繫果無漏善業亦得四果除異熟果無漏勝法破壞有漏非彼因故有漏無漏十善合說得五果也十不善業能得四果除離繫果疏明三果其士用果易知故不說。

　　【疏】彼經次云等者前引十地論即釋十地經也十惡業道皆隨三塗受異熟果後得人身隨一一業皆有二種別報等流果也。

　　【疏】增上果者由殺生業感自內身而無光澤由偷盜業招感霜雹損苗稼等由婬欲業感身垢穢由雜穢語感口臭穢由兩舌語亦名離間語改變事宜鬪搆賢善感時候變損苗稼等由麤惡語田苗荊确(口角切)由虗誑語居處險曲由慳貪增苗等少果由嗔恚增菓等辛辣由邪見增苗等果實或少或無十惡為因有增上力感此十種名增上果十中三種內增上果七種外增上果然但略示行相故爾其實十惡皆感內外增上果也。

　　【疏】三地等者先現勇健甲仗莊嚴意表降伏此地障故此地怨賊皆摧伏之於二地中修三地加行加行成已起無間道斷盡第三暗鈍障及二種愚次第二念起解脫道捨二障習證勝流真如登第三發光地。

　　【疏】無量智慧三昧光明者得勝三昧發智慧故無量智慧之三昧也此有三德一得勝三昧發慧光明二忍行增勝諸違情境不可傾動摧伏瞋故三得勝總持總持為本發生勝慧照大乘法名發光地。

　　【疏】暗鈍障者無明等體自性迷暗非明利故暗鈍即障名暗鈍障。

　　【疏】未得今得愛著無明者無明近彼愛故故名愛著無明隣近釋也未得今得者勝定脩慧先未曾得今始得故而此無明障彼德故未得今得之愛著無明名未得今得愛著無明能障殊勝總持無明者能障即無明名能障無明而此無明障勝聞思及總持故殊勝總持之能障無明名能障殊勝總持無明。

　　【疏】此云總持念慧為體者揀擇明記妙用勝故總持有二一者攝總持攝者持也隨所聞法若文若義皆能持故(即疏引經聞持陀羅尼也)二者散總持散者施也法施他故亦此有四種一法總持於一名句字中現一切名句字故二義總持於一義中現一切義故(疏約自利故言持也)三忍總持由得菩薩無生法忍說示他故四呪總持明諸神呪施眾生故疏意由內證得無生忍故能隨諸方演法差別故以詞無礙解即忍總持也由內成就辯才無礙解故說法自在而能誦出一切神呪施諸眾生故以辯才無礙解即呪總持也(更勘地持)。

　　【疏】四地等者示相先現四方風起表四地中仁德如風攝化四生摧不信故現風輪也種種玅華表趣四地順忍果故華布地者普令眾生於生死地修因行華得玅果故於三地中修四地加行加行成已起無間道斷盡第四微細煩惱現行障及二種愚次第二念起解脫道捨二障習證無攝受真如登第四焰慧地。

　　【疏】無攝受者疏是論文彼疏釋云真無繫屬非我執我慢我愛無明邊見等所依取故名無攝受真如此地已前真如隨執有所繫屬為執依取此地不爾。

　　【疏】微細身邊見者第六識中修斷煩惱彼昔多與執我見等而同起故說煩惱名前暗鈍障於所聞思修法忘失能障勝定總持勝慧此於所得勝定及法而生愛著障菩提分法也微細者論三義釋一者最下品故謂意識中分別起者身見等法彼麤猛故名為上品獨頭貪等通不善故名為中品此是俱生無記性故名為下品二者不作意緣任運而起非如分別強思生故三者遠隨現行遠劫已來隨身現行而不捨離非如分別逢緣捨故。

　　【疏】味著等至喜悅無明者由愛味著彼等至故等至之味著名味著等至此味著愛與喜受俱名味著等至喜悅也無明近彼味著愛故故以為名微玅淨法愛樂無明者煩惱障中所有愛樂愛彼微妙清淨法故而此無明近彼愛樂故以為名。

　　【疏】五地等者示相先現有寶女者表趣五地生勝德故女以瓔珞嚴其身者顯四地中眾德莊嚴已圓滿故女首冠華者表生後地聖道果故於四地中修五地加行加行成已起無間道斷盡第五下乘般涅槃障及二種愚次第二念起解脫道捨二障習證類無別真如登第五難勝地。

　　【疏】難勝地者本後二智證真達俗行相各異此位菩薩由加行力合令並生為由得此難勝智故故以為名。

　　【疏】佛果四無畏者謂於四處能自了知坦然無畏以無怯劣不疑不懼故名無畏無畏有四一者正等覺無畏正覺諸法等覺諸法名正等覺非邪覺分覺故二者漏盡無畏諸煩惱漏種習盡故三者說障法無畏說障染法染必為障故四者說出苦道無畏說出離道諸聖修習定出苦故若有問者佛於此四正見了知坦然無畏正等覺之無畏等皆依主釋。

　　【疏】能證之智者正等覺無畏也菩薩分得有正覺義而無等覺餘三如文。

　　【疏】清淨平等無差別相者論云類無別真如謂此真如類無差別(體唯一法)非如眼等類有異故。

　　【疏】斷隨等者論云下乘般涅槃障謂所知障中俱生一分令厭生死樂趣涅槃同下二乘厭苦欣滅彼障五地無差別道(無差別道者對於欣厭有差別境翻彼差別證無差別真如之道名無差別道)。

　　【疏】此二等者初厭生死後欣涅槃然生死涅槃本無差別何得有厭復有欣趣蓋由無明勢分力故起此欣厭推過所歸是所知障中二種無明也。

　　【疏】四對者一行願慈悲對二善根不捨對三正行無厭對四他護自勝對初二如次自利利他後二自利(尋文可悉)。

　　【疏】此苦等者所知法體有麤有玅能知之智有上有下勝鬘依此說有八諦謂有作四聖諦無作四聖諦如是八聖諦非二乘所知分別四諦有無量行相故有作四聖諦者更有變易四諦可修作故謂分段生死名苦煩惱及業名集擇滅無為名滅生空智品名道無作四聖諦者此外更無勝法可修作故謂變易生死為苦所知障品為集無住處涅槃為滅法空智品為道此顯菩薩正觀無作四諦無量諦者若真若俗無量義類皆歸於諦無量境之諦名無量諦若能證智行解無量無量之諦名無量諦涅槃經云分別四諦有無量相無量即諦名無量諦。

　　【疏】十六異論者一因中有果宗二從緣顯了宗乃至十六妄計吉祥宗如顯揚論。

　　【疏】障道出道者於十地中各有三心謂入住出入心位時名為障道斷障道故住心正修出心修滿皆名出道出離道故又凡夫地中名為障道有諸煩惱障聖道故三乘聖地名為出道出離道故又出生死道斷障染道菩薩皆知。

　　【疏】六地等者表緣起智住三脫門七聖財俱去諸垢染結菩提果如華如池現四堦道表化四生入四諦道金沙布地表可寶重濟諸貧窮八功德水者龍王經說一清二輕三冷四軟五香六美七飲時不損喉八飲已不傷腹表八定水滋福慧故青赤黃白四色蓮華如次梵語嗢[錳-子+犮]羅等表六地中修緣起觀四十四智因行華故依緣起智解脫華池神通遊戲遠離熱惱受用玅法清涼之樂於五地中修六地加行加行成已起無間道斷盡第六麤相現行障即攝二愚次第二念起解脫道捨二障習證無染淨真如登第六現前地。

　　【疏】現前地者觀有為行十二因緣前後相續於觀心前了了顯現如鏡中像由此觀故引無相智而現在前名現前地。

　　【疏】准彼等者住是依義上品忍智依三解脫門入證平等真如也唯識論云無染淨真如謂此真如本性無染亦不可說後方淨故。

　　【疏】集因者俱生貪等為潤生因識等五支為能生因生分段故名為集因福等三業感分段果名為集業其非福業招三塗果果於見道不生斷故能招因業此地方斷果麤因細前後斷異。

　　【疏】麤現行相者此語倒也唯識論云麤相現行障謂所知障中俱生一分執有染淨麤相現行彼障六地無染淨道言麤相者執四諦相對後細故此名麤相麤相之現行麤相現行即障名麤相現行障翻前染淨此地真如名無染淨緣如之智名無染淨道。

　　【疏】觀行流轉無明者觀有漏行苦集流轉染因果相麤相現行無明者執於滅道淨因果相由取無漏清淨相故有相觀多未能多時住無相觀。

　　【經】無明暗覆等者緣生之義五門分別一出體二釋名三緣相四依世五染淨順逆且出體者無明支體以癡為性依唯識論無明有二謂迷內身無明迷外境無明唯取初一為無明支此復有二一真實義愚迷真實理通下中品二異熟果愚唯是上品迷於內身異熟果起此三品愚皆能發業由下品愚發不動業由中品愚發於福業由上品愚發非福業唯識又云正發業者唯見所斷助者不定唯取如是能發業者為無明支通相應不共纏及隨眠四無明也問種現皆發業為有正助為力齊耶答凡夫發業現正種助內法異生不放逸者種子正發現行助發若放逸者現亦正發行支者體通三業然此三業皆思為體身語二業亦以色聲假說為體由此行支通於種現色思為體唯取有漏善及不善身語意業能感當來異熟果故唯感總報及通感總別報業為行支性唯別報業則非行支故唯識云即彼所發乃名為行由此一切順現受業別助當業皆非行支意云以異熟果有其二類一者總報即第八識總報主故二者別報即前六識及色根等別別成滿彼總報故此能感業有其三類一唯感總報二唯感別報三雙感二報故總指云即彼無明所發乃名為行此三類中取唯感總報及雙感二報者為行支體唯感別報者則非行支不因此業生死輪轉勢力劣故但得名為別助當業也順現受業勢力劣故非是流轉生死業故次五支者謂識名色六處觸受皆取種子為五支體種子之位無別行相微隱難知今依所生現行以陳相貌即取彼種分別五支且識支者唯取第八本識為體總報主故名色支者四蘊名名色四蘊名色名與色異名為名色受想行識總名名者如世間名謂隨音聲歸赴於法而此四蘊心心所法歸赴趣向所緣境故說名為名瑜伽五十六云云何四無色蘊總說為名答順趣種種所緣境義故或依言說名分別種種所緣境義故故說為名何故色蘊名色答於彼彼方所種植增長義及變礙義故說為色六處支者體即眼等五根及意根處也謂前六識是異熟生無記性者望與後念識為所依義名為意根不取第七非異熟故如是六法是心心所生長門處立六處名觸受二支隨用觸受一法為體今取識等種子為五支體正生生死果報體故識等種子是無記性不能自生處所未定散住本識但是第八識等名言種子未屬識等五支由前行支之所招集方屬識等五支攝也且識支者即是本識名言種子由行所招是此支體名色支者汎言名色除六無為一切皆是今名色支為行所集種子為體非同汎義此體有二一雜亂出體五支種子皆是名色支體以此五支不越色受想行識五蘊為性名色支亦然四蘊名名色蘊名色一百法中取第八識全前六識一分計七識種及遍行別境各五不定中睡眠各一分共十一心所種及五根五塵共十色法種都計二十八法種子為此支體餘或假法無別種子設有種子非行所集非異熟故不屬此支如是等義如常可知二不雜亂出體除餘四支餘法方是名色支體以二十法為此支體前二十八中除本識五根觸受八法種子別立支故(上說欲界)若色界者初禪除香味鼻識舌識睡眠地法無故若雜亂體識種有五心所種有十色法種有八計二十三法種子為體若不雜亂亦除本識觸受五根八法種子取識種四謂眼耳身識第六識心所種有八謂遍行三別境五色種有三謂色聲觸計一十五法種子為此支體若二禪已上無前五識無尋伺故若雜亂體有二十法種子為此支體謂識種有二心所種有十色種有八若不雜亂體有十二法種子為此支體謂識種有一唯第六識心所種有八色種有三若無色界更除五根三色以無色故若雜亂體有十二法謂二識十心所種子為體若不雜亂體但有九法謂一識八心所雖有定果法處色攝似扶塵根定力所生非異熟故故無色界但有其名由此諸論或取異界色種成彼名色今論地法故不取之若於無色順觀緣起應云行緣識識緣名名緣意處意處緣觸等也六處支者體即五根前六識種若有異熟居過去世說為意也此約一意二世分別即義說別過去名意現在即屬名色支攝若不爾者名中無識此約一時俱有五種為論若約當生分位說彼種者初生之位在過去世名為意者亦名中攝而與後識為所依故名之為意爾時未名六處支故約所餘位現在之世亦六處攝即二類種體各不同觸支體者除第七識取第八識相應觸全六識相應若異熟觸一切種子皆是此體受支體者如觸說之作用分位義皆同故八愛支體者愛即是貪貪有三品中下品貪為愛支體若上品貪取支攝故九取支體者通取一切煩惱為體全界煩惱皆結生故皆能執取生死法故總為取支愛取二支通種及現皆能潤故十有支體者即前行等六支種子愛取潤已轉名為有近有當果故此唯種子十一生支體者唯識論云始從中有至本有中未衰變來皆生支攝十二老死支體者唯識論云諸變位總名為衰老身壞命終乃名為死老非定有附死立支此後二支體通五蘊唯是現行異熟果攝問病何非支唯識論云病不遍有故不立支謂不遍三界上界無故於欲界中不定有故第二釋名者瑜伽第十云由煩惱繫縛往諸趣中數數生起故名緣起又五十六說因名緣起果名緣生為緣起果故名緣起從緣所生故名緣生第三緣相者無明有三品真實義愚通下中品異熟果愚唯是上品此等皆緣內身異熟果起行有二種一善二不善或分為三一不動二福三非福上二界業名不動業欲界善業名為福業謂感善趣異熟及順五趣異熟善業皆名福業然福之名通三界善上界善業別有勝能名不動業欲界善業別得總名也感惡趣異熱及順五趣異熟諸不善業名非福業識等五支種子名言熏習勢力羸劣不能自生處所未定要待行支招集方起由下品愚發不動業由中品愚發於福業由上品愚發非福業隨發業已由業勢力遂集識等五支種子攝屬於行有當生處即是當來生老死種種位定無前後次第依當起位說因為五唯識論云謂緣迷內異熟果愚發正能招後有諸業為緣引發親生當來生老死位五果種已復依迷外增上果愚緣境界受發起貪愛緣愛復生欲等四取愛取合潤能引業種及所引因轉名為有言四取者一欲取即貪五塵為性二我語取由著我故計我語是名我語取三見取執餘三見也四見戒取執於三見所持戒禁此報命終趣後世果自從中有至本有中未衰變來生支體起衰變命終老死支現憂悲苦惱種種隨生還起無明復能造集後有因業等前報既盡後報復生是謂有支輪轉之相第四依世者唯識論云十因二果定不同世因果異故謂過去十支因現在二支果現在十支因未來二支果也無明至受望愛取有或同或異謂若無明發順生受業集識等種即於現身起愛取支潤六支種轉名為有即同世也無明若發順後受業及一分不定業隔世受果報者即於現世無明發行集識等種不於現世起愛取支於次後生未受報故於後後世臨受彼果次前一生方起愛取潤之為有於次後生受彼果故或於前前世起前七支於現在世方起愛取潤之為有於次後生方受果故此即前七與次三支不同一世也若前七次三後二自類相望決定同世勢相生故力相似故第五染淨順逆者對法第四云雜染順逆故清淨順逆故且雜染順逆者謂獨覺乘見道已前七方便位修作此等順逆觀行是有漏故名為雜染據實亦通聖位作之今就正位故說異生也作此觀時先順次逆以因推果說名為順順次第故驗果徵因說名為逆逆次第故依順流轉謂觀無明緣行行緣識乃至生緣老死即是順觀知其生死過患次第若作七十七智四十四智觀時說名為逆逆次第故且七十七智觀者謂觀現在老死緣生支有非不緣生而有老死前是推因智後是審因智現在自身而自起此生老死故便成二智復觀過去自無始來一切老死皆緣生有非不緣生有亦成二智未來之法雖復未起容有雜染還滅義故今觀雜染老死緣生亦起推因審因二智三際中初智觀果有因顯其所由後智觀果有因非不決定破外妄計無因等生總成六智正觀緣起復起一智遍觀詮顯三世緣起教法名法住智緣教法住故足前成七如是乃至行支緣無明有各成七智故總合成七十七智無明無因但斷無明輪迴自滅是故不成八十四智此後方入四十四智觀於四諦近見道故故於後起四十四智者謂觀老死老死集老死滅老死趣滅行乃至行行集行滅行趣滅行觀十一支一一皆具四諦各起四智成四十四十二支中無無明集更不別觀故不成於四十八智但斷無明生死輪迴自息滅故清淨順逆者謂依斷位究竟得果順逆而觀故名清淨謂觀無明滅故行滅行滅故識滅乃至生滅故老死滅是為順觀此依斷位次第觀也由誰無故老死無由誰滅故老死滅前是推因智後是審因智如是乃至由誰無故行無由誰滅故行滅是為逆觀此依得果究竟位觀逆次第故由如是等觀故解脫生死永息流轉。

　　【疏】無明愛取者經說此三總為無明愛取二支無明類故助無明故行支是業識等五支生老死支此七是果有支即是行等六故通因通果疏約一分業有說之故置通言。

　　【疏】二世三世皆不違經者經總相故過去十因現在二果現在十因未來二果兩類二世合通三世。

　　【疏】本末明因果者十二支中無明力強正能發業招感苦果故經偏說無明業果舉勝攝劣無明正發愛取助發愛取正潤餘或助潤由此無明愛取體是煩惱而為發潤招苦之本故此三支是業苦之因也生老死支是此二支所發潤業招感異熟果也其行有支并識等五通因通果謂行支招感生老死果識等五支生彼生老死果有支雙具招感果義生現果義又以無明為因發行支故行支為因招集識等五果種故愛取二支潤於行等轉名有故。

　　【疏】等起因果者等是引義前前支為緣而有勢力等能引起後後支故前因後果謂無明緣行乃至生緣老死。

　　【疏】無願與悲境不二故者無願是智悲智同觀緣生為境故境不二自不願之悲生濟拔也。

　　【疏】又非等者觀緣生法非實有故為空解脫門非無幻法流轉之相不可願故為無願解脫門觀緣生性一相凝然無別相故為無相解脫門三觀一境故言不二。

　　【疏】七地等者濟地獄苦令彼無怖表七地身當出分段苦於六地中修七地加行加行成已起無間道斷盡第七細相現行障即攝二愚次第二念起解脫道捨二障習證法無別真如登第七遠行地。

　　【疏】遠行地者思惟是觀行義無漏無間純無相觀常相續故無相之定證解脫理名解脫三昧遠離有相行無相故名遠行地(廣如前釋)。

　　【疏】法無別者法無別真如也唯識疏云雖多教法種種安立真如無別謂名勝義法界等異真無別故名法無別真如。

　　【疏】細現行相者此言倒也唯識論云細相現行障謂所知障中俱生一分執有生滅細相現行彼障七地玅無相道執有生滅細相現行者謂六地中作緣起觀執彼緣起有生滅相對前地境此名細相細相之現行細相現行即障名細相現行障。

　　【疏】微細諸相現行無明者微細諸相諸相謂流轉相也現行法執無明品類皆無明攝現行即是無明名現行無明微細諸相之現行無明名微細諸相現行無明執有生者諸行流轉以生為首實皆有滅於有漏中舉一生相非不執滅即執流轉相也作意欣樂無相無明者作意欣樂無明品類皆無明攝作意欣樂即是無明名作意欣樂無明由無明力而作欣樂無相之解也無相之作意欣樂無明名作意欣樂無相無明執有滅者於無漏中舉一滅相非不執生即執還滅相也。

　　【疏】釋此名者滅前六識盡第七識一分染汙心心所法令暫不行名為滅盡若二乘者唯除人執菩薩雙除人法二執各望自乘說為染汙令身安和亦名為定所滅所盡之定能滅能盡即定名滅盡定亦名滅受想定由加行時偏厭受想行相麤故。

　　【疏】出此體者修加行時初以細心厭麤心次以微心厭細心次以微微心厭微心此微微心忽然而滅微微心時二十二法熏成種子此種子上有遮礙心等不生現行功能以此功能為滅定體唯識論云謂修定時於定加行厭患麤動心心所故發勝期願遮心心所令心心所漸細漸微微微心時熏異熟識成極增上厭心等種由此損伏心等種故麤動心等暫不現行依此分位假立二定(言二定者無想定滅盡定修加行時行相相似故合說之)二十二法者遍行別境各五善十一同時心王計二十二法此總聚論理實善十一中後三是假無別種子若佛果位已圓滿故而不熏種唯依本有種子立滅定也。

　　【疏】明所依等者小乘入意作止息想厭患有漏心識勞慮或厭無漏心識麤動故入滅定菩薩入意亦欲發起無心寂靜勝功德故故入滅定唯識第七云此定初入必依有頂遊觀無漏為加行入次第定中最居後故若修此定已得自在餘地心後亦得現前作真如觀故能入也。

　　【疏】雖依等者薩婆多說有頂地定唯是有漏既爾應許有漏加行之心入滅定耶故此釋之雖依有頂然是無漏何以故此定微玅要證二空隨應後得無漏定心所引生故薩婆多說是不正義。

　　【疏】得人者世親攝論云三乘無學不退菩薩身證那含五人得滅盡定唯識論云若諸菩薩先二乘位已得滅定後迴心者一切位中能起此定(此漸悟者)若不爾者或有乃至七地滿心方能永伏一切煩惱雖未永斷欲界修惑而如已斷能起此定論說已入遠行地菩薩(即攝論說)方能現起滅盡定故(悲增者也)有從初地即能永伏一切煩惱彼十地中皆起此定經說菩薩(楞伽經及十地經說)前六地中亦能現起滅盡定故(智增者也)彼疏釋云十地菩薩有起煩惱謂悲增者有不起煩惱謂智增者又解或諸菩薩悲智皆等而所樂行意趣有二一者怖煩惱故伏令不起二者不怖煩惱容起現行有伏不伏有此差別言身證者俱舍頌云得滅定不還轉名為身證滅定無心由身證得立身證名唯識二師一云下之八地修所斷惑中要全斷欲餘伏或斷然後方能初起此定欲界惑種二性繁雜障定強故二云要斷下之四地修所斷惑餘伏或斷然後方能初起此定變異受俱煩惱種子障定強故二師皆說伏斷無所有處已下伏得滅盡定顯有學人中唯第三果得也。

　　【疏】唯在等者初起滅定唯在欲界人天趣身三洲欲天佛及聖眾說力起故若久習者上二界中亦得現前瑜伽論說若已建立第八識者亦依無色界入滅盡定信有本識為所依故。

　　【疏】師子頻申三摩地者經云菩薩摩訶薩入菩薩師子頻申三摩地離生喜樂入初靜慮定生喜樂入第二靜慮乃至入滅受想定復從滅受想定起還入非想非非想處定從此定起入無所有處定乃至第二靜慮起入初靜慮如是名為師子頻申三摩地成就下地心出說名為頻上地心入下地心出說名為申故名此定。

　　【疏】集散三摩地者經云離生喜樂入初靜慮從此起已入第二靜慮從此起已入第三靜慮乃至從非想非非想處定起已入滅受想定從此起已入初靜慮從此起已入滅受想定從此起已入第二靜慮從此起已入滅受想定乃至非想非非想處定起已入滅受想定從滅受想定起住不定心從不定心入非想非非想處定從此起已住不定心從不定心入無所有處定從此起已住不定心從不定心入識無邊處定乃至從不定心入初靜慮從初靜慮起住不定心如是名為集散三摩地菩薩住此三摩地中得一切法平等實性從一切地入滅受想定說名為集於一切地中出說名為散故名此定。

　　【疏】雖常等者第六識全第七染分皆滅不生淨分第七平等性智相應心品依化身中廣利眾生法華疏云因位牛車以妙平二智而為體故法苑說言諸大菩薩雖入滅定常起威儀遊諸淨土此由定前意樂擊發本識相分現諸威儀後雖滅心威儀不滅由第八識持緣彼故意云由第八識持彼種子緣彼現行故定果身威儀不滅此中經意前六地中雖得滅定而未自在至第七地已得自在住滅盡定現身利物也。

　　【疏】八地等者表八地中無功用行自利利他無相之智任運降魔無畏自在故身兩邊現師子王於七地中修八地加行加行成已起無間道斷盡第八無相中作加行障及斷二愚次第二念起解脫道捨二障習證不增減真如登第八不動地。

　　【疏】不動地者無相觀行已得自在若有相行若功用行若諸煩惱皆不能動由此三義名不動地。

　　【疏】體無增減者體猶會也證會無增減真如也唯識論云不增減真如無性釋云離遍計增離依他減名不增減世親釋云斷染不減得淨不增名不增減(疏引唯識如文)。

　　【疏】斷諸功用者唯識論云無相中作加行障謂所知障中俱生一分令無相觀不任運起乃至云障八地中無功用道意說此位所知障體通前七識若種若現皆有勢力令彼聖德未能殊勝前六識障永不現行唯有種子第七識障通種及現由障勢力作加行轉推過所歸是所知障於無相中作加行之障名無相中作加行障障於後地無功用道入八地時便能永斷。

　　【疏】於無相觀功用無明者由無明力令無相觀作加行轉名為功用無相觀功用之無明也執相自在無明者由無明力迷執彼相相之執故名為執相執相即無明名執相無明而此無明障彼自在勝功德法自在之執相無明名執相自在無明。

　　【疏】云何為相等者示現身相及金銀等境界之相土者大小國土形量差別相寬土狹相是實總所依土是假別能依於其相中別分土故。

　　【疏】得二自在者於無相中得自在故現相現土得自在故。

　　【疏】第七等者煩惱障麤八地已去永伏不起隨第六說所知障細猶可現起法空智果有間斷故果謂滅定或後得智生空本後不違彼故。

　　經心心寂滅者心心所法契寂滅理泯其相也若身若心無起動相泯其用也皆如虗空一切凝寂也。

　　【疏】離一切心意識分別者第八名心集起義故第七名意恒審思量故前六名識了別麤境故離心意識泯依他也無所取著泯遍計也猶如虗空證圓成也總泯三性入一切法皆如虗空。

　　【經】此菩薩等者十地論云如人夢見身墮大河發大勇猛使大方便而欲出河發勇猛時忽然便悟悟已即離一切勇猛加行方便菩薩亦爾從初已來見諸眾生墮生死河發大精進勤修勝進至不動地離一切想有功用行是時菩薩一切不行由是諸佛而伸七勸。

　　【疏】種種覺觀者觀謂妄想種種邪覺顛倒妄想侵害眾生。

　　【疏】適得等者適纔也汝今纔得此一法明一法者一切法性無生真理明者無分別智皆少分得如來復有無量法明汝未證得略指三種謂入作轉依教入解修作行業轉上上位(配論可知)那由他者此云姟也。

　　【疏】華嚴等者至此位已於一念中所得功德倍前二劫所得功德後後剎那倍倍勝前展轉增勝於一切行中行一切行故。

　　【疏】九地等者顯此地中得四無礙善轉法輪利有情故示現輪王眾圍繞也頂上白蓋眾寶莊嚴者表無礙智眾得首故慈悲喜捨覆廕群生為眾依止眾德莊嚴故現白蓋眾寶莊嚴於八地中修九地加行加行成已起無間道斷盡第九利他中不欲行障及二種愚次第二念起解脫道捨二障習證智自在所依真如登第九善慧地。

　　【疏】善慧地者於一切法及種種義皆得自在此二如次解教理智二無礙解也隨方言說令眾無患亦無過累增長福慧詞無礙解也說法自在辯才無礙解也。

　　【疏】斷無礙障者無礙解之障名無礙障唯識論云利他中不欲行障謂所知障中俱生一分令於利樂有情事中不欲勤行樂修己利彼障九地四無礙解。

　　【疏】攝大乘等者四無礙解以慧為體能所引發定慧為體相應心品四蘊為性眷屬五蘊性有道共戒為色蘊故。

　　【疏】初法體者遠離所執空有二邊緣生法相緣生法性性相所攝一切諸法謂如色法變礙為相心法緣慮為相法性常住為相此等皆是法無礙解所知境故法之無礙解也。

　　【疏】法境界體者前離二邊緣生性相所攝法中如實智境如實者稱實義稱實正智所知境界體者義類之體也境界即體名境界體境界義體依彼法故法之境界體名法境界體菩薩稱彼緣生所攝智境界中安住正知色等義也何者色義謂眼色耳聲等眾生迷故虗妄分別常樂我淨聖者了知無常等義義之無礙解也。

　　【疏】正得與眾生者菩薩正智解得法已說與眾生也隨他所喜諸方言說悉能正知隨他言說知彼意樂而與說之此等皆是隨諸有情言詞差別詞之無礙解也。

　　【疏】正求與無量門者隨諸眾生正見求法應機與說無量法門於彼言說皆正知已而隨根性法說喻說略說廣說或性或相或淺或深無量差別種種義利隨彼所知而與說之此等皆是辯才差別辯才之無礙解也。

　　【疏】彼論等者彼云以法無礙正知諸法無有差別攝在一乘以義無礙分別諸乘差別門異以詞無礙能說諸乘不壞諸乘以樂說無礙於一一乘以無量法明門說之廣如彼論□□□□□。

　　【疏】十地經等者而此菩薩得二總持一攝總持聞一字義而頓領解一切字義二散總持於一字義中頓說一切字義故能頓受頓說(配疏可知)。

　　【疏】第十地等者表因將滿隣之佛位故現如來身也表濟眾生故作金色顯因位極故有眾光圓滿及梵王供養也所供化佛轉於法輪表此菩薩將成佛果梵王專俟請說法故於九地中修第十地加行加行成已起無間道斷盡第十於諸法中未得自在障即攝二愚次第二念起解脫道捨二障習證業自在等所依真如登第十法雲地唯識論云如是十地總攝有為無為功德以為自性與所修行為勝依持令得生長故總名地瑜伽四十七云由能攝持菩薩義故說名為地能為受用居處義故說名位也。

　　【疏】大法等者無性釋云由得總緣一切法智總緣一切契經等法不離真如智如大雲陀羅尼門三摩地門猶如淨水智能藏彼如雲含水而能生彼勝功德故又如大雲覆隱空如是法智覆隱如空廣大二障又如大雲注清淨水充滿虗空如是法智出生無量神通說法等勝品功德充滿所證無邊法身由此三義聖智如雲是法之雲法雲之地名法雲地。

　　【疏】如是等者如是觀察從初發心歷位修行此能觀智名加行道引能證智證寂滅理即是下品寂滅忍也。

　　【疏】證業自在者唯識論云業自在等所依真如(謂若證得此真如已具三自在如疏)。

　　【疏】雖十等者問真如一相何容分十答雖真如性實無差別而隨勝德行有異故假立十名。

　　【疏】斷神通障者唯識論云於諸法中未得自在障謂所知障中俱生一分令於諸法不得自在彼障十地大法智雲及所含藏所起事業論意說言由所知障障諸德故未得自在未得自在即障名未得自在障若約所令眾德不自在者未得自在之障名未得自在障。

　　【疏】微細秘密未能悟解事業無明者微細秘密即是法雲及所藏德也由無明力於彼勝德未得自在圓滿悟解起諸事業事業之無明名事業無明未能悟解者此通能所望於無明二釋可知而此無明障彼微細秘密德故依主可知。

　　【疏】轉謂等者依謂所依即第八識及真如理而與染淨迷悟之法為依止故轉者轉捨轉得由數修習無漏聖道斷本識中二障麤重捨依他中遍計所起及生死法復能轉得依他等中圓成涅槃轉捨之依轉得之依皆依主釋唯識疏云能依所依合名轉依故無持業。

　　【疏】損力等者(六轉依疏皆唯識論第十文也)世親攝論云勝解者勝解行地慚愧者是勝解行之勝相故慈恩又解是勝解數得決定故由慚愧故崇賢拒惡有此勝德通資加位修習福慧損本識中染種勢力令二障種不生現行名為損力益本識內淨種功能滋無漏種功能殊勝名為益能損力與益能異相違釋也損益之言雖通能所今自所損所益染淨種子功能也轉通能所謂加行道而為能轉染淨二法而為所轉轉損染力轉益淨功此能轉道從彼彰名損力益能之轉也。

　　【疏】通達轉者無始障染障礙真性擁塞不通見道位中聖智現前斷障達理故名通達能通達即轉所通達之轉二釋可知。

　　【疏】修習轉者轉障之修習轉勝即修習名修習轉唯識疏云謂十地中而除初地見道取餘初地及餘九地即修道位十地所修皆修習轉。

　　【疏】金剛等者金剛喻定現在前時永斷本來一切二障微細種子名斷麤重次一剎那解脫道起棄捨四事頓證佛位菩提涅槃圓滿轉依名果圓滿轉轉捨之果圓滿轉得即果圓滿名果圓滿轉。

　　【疏】下劣轉等者謂二乘位通學無學有其六義名下劣轉一自利二欣厭三達生空理四斷煩惱障五證真擇滅六無勝堪能(初二如〔流〕)後四論云唯能通達生空真如斷煩惱障證真擇滅無勝堪能名下劣轉。

　　【疏】廣大轉等者形對下劣此名廣大翻前六義(初二如疏)後四論云具能通達二空真如雙斷所知煩惱障種頓證無上菩提涅槃有勝堪能名廣大轉唯識疏云果圓滿轉對菩薩說若廣大轉對二乘說圓滿唯佛廣大在因又云既言廣大明圓滿轉亦在中也六中初一假立轉名未得真轉餘五真轉實證得故。

　　【疏】今第等者今顯第三修習轉義順趣第四果圓滿轉現順修習第六轉義非餘三已超越故。

　　【疏】轉依義別等者前六約位辯證此四正明體義四名八類皆論主立名論云初能轉道此復有二一能伏道謂伏二障隨眠勢力令不引起二障現行此通有漏無漏二道加行根本後得三智隨其所應漸頓伏彼(加行道唯漸伏本後智通頓漸伏也)二能斷道謂能永斷二障隨眠此道定非有漏加行有漏曾習相執所引未泯相故加行趣求所證所引未成辦故(疏云有漏加行智有漏後得智有其四義一有漏曾習二相執所引三未能泯伏滅此相故四加行趣求所證真如趣求所引無分別智未成辦故由此四義不能斷惑若無漏加行道亦能斷惑)二所轉依此復有二一持種依謂即本識由此能持染淨法種與染淨法俱為所依聖道轉令捨染得淨故名轉依(此轉依體即現行本識也通漏無漏該因果故)二迷悟依謂即真如由此能作迷悟根本諸染淨法依之得生聖道轉令捨染得淨故名轉依三所轉捨此復有二一所斷捨謂二障種真無間道現在前時障治相違彼便斷滅永不成就說之為捨彼種斷故不復現行妄執我法所執我法不對妄情亦說為捨由此名捨遍計所執二所棄捨謂餘有漏劣無漏種金剛喻定現在前時引極圓明純淨本識非彼依故皆永棄捨(上皆論文)此依正義二類種子與無間道俱時而捨無間道生彼猶未捨與無間道不相違故金剛喻定而能引引解脫道極圓極明純淨本識大圓鏡智共相應也金剛聖道第六識俱能引本識成無漏故說名為引極圓者簡前菩薩所依未圓極明者簡前菩薩彼智不明淨者無漏純者無雜昔因位中無漏六七淨而非純第八識聚純而非淨今顯佛果無漏第八恒相續故故名純淨純淨本識非彼有漏劣無漏種所依止故皆永棄捨簡異斷捨立棄捨名非染法故不名斷捨彼種捨已現行有漏乃劣無漏畢竟不生由此名捨生死劣法同諸教說解脫道中棄捨四事生死有漏攝於三事一有漏善二二障習氣三諸無記法并劣無漏共成四事金剛道品亦棄捨故論云四所轉得此復有二一所顯得謂大涅槃此雖本來自性清淨而由客障覆令不顯真聖道生斷彼障故令其相顯名得涅槃此依真如離障施設體即清淨法界(涅槃有四如彼具明)二所生得謂大菩提此雖本來有能生種而所知障礙故不生由聖道力斷彼障故令從種起名得菩提起已相續窮未來際此即四智相應心品名所生得(四智如下)。

　　【疏】智障等者智障相應所起煩惱斷智障時煩惱隨伏如初地行檀違貪愛故二地修四無量違瞋恚故三地修定大法總持發玅光明違癡暗故如是諸地偏勝伏之於十地位前六識中伏現斷習煩惱種子金剛喻定一剎那中三界頓斷第七識中八地已前間斷伏之入八地後永伏不起煩惱種子金剛定時三界頓斷。

　　【疏】若所知等者所知障種見所斷者初地入心一切頓斷修所斷者於十地中漸次而斷金剛喻定現在前時一剎那中方皆斷盡通緣內外麤細境生有多品類故漸次斷。

　　【疏】理漸頓者漸解義理頓照真理也果中略無成所作智亦頓圓也。

　　【疏】常自一性住一如床者如人睡夢動靜顛倒忽然夢覺顛倒皆無知身依床唯夢心倒床喻覺性生死夢想動靜顛倒忽然覺悟生死夢想一切皆無乃知本來常自一性住本覺體。

　　【疏】金鼓經者此是舊譯新名金光明經彼第二云人如夢中見大河水漂溺其身運手動足截流而渡不懈退故得到彼岸忽然夢覺河水彼岸皆不可得非謂無心法亦如是於生死中精進不退截生死流得到彼岸既覺悟已生死夢想彼岸皆不可得生死滅已是清淨覺非謂無覺。

　　【疏】住第四等者瑜伽第四解深密經智度論等皆作是說超色究竟有妙淨土第十地菩薩方生其中華嚴亦云有玅淨土出過三界第十地菩薩生於其中慈恩釋云生者現也往也住也將至金剛道時遂往色究竟天上妙淨土中華嚴等說五淨居外別有淨玅大自在宮亦屬色界言出過三界者菩薩無漏後得智變體是無漏故此淨土出過三界又解此玅淨土雖屬色究竟天攝然其本質是佛所變而體無漏不墮界繫故云出過三界。

　　【疏】其華廣大等者十地論第十二云有大寶蓮華座量等十阿僧祇百千三千大千世界第十地菩薩坐證正覺此華王座有十相現一主相與諸小座而為主故二量相即十阿僧祇百千三千大千世界三勝相眾寶間錯故四地相遍諸界故五因相出世善根起故六成就相眾相具故七第一義相最勝玅故八功德眾相出過一切人天界故九體相摩尼寶珠而為體故十莊嚴相千華間錯無量寶網覆其上故。

　　【疏】受王職位者爾時太子墮在剎利王數菩薩亦爾諸佛智水而灌其頂以受職位墮在佛數具十力等無量功德廣如彼說。

　　【疏】依此等者依此最勝金剛喻定起無間道斷盡第十一如來地障即攝二愚次第二念起解脫道棄捨四事證二轉依名妙覺如來三身四智有為無為塵玅功德一切圓滿。

　　【疏】如來地障等者唯識論云此地於法雖得自在而有餘障未名最極謂有俱生微所知障及有任運煩惱障種金剛喻定現在前時彼皆頓斷入如來地意云為由有此佛地障故十地菩薩觀佛境界如隔羅縠中觀月髣髴分明此佛地障依二障立所知品於地地中漸次斷之煩惱障種金剛無間一品道斷論以二障合而說之故言頓斷入如來地。

　　【疏】於一切境微細所知障礙無明者所知障中一分俱生無明品類皆無明攝所知障礙即是無明名所知障礙無明第十地菩薩於一切法皆得自在然為有此一分微細所知障在令此菩薩諸勝功德未得最極殊勝能障無明極微細故名微細所知障礙無明上言一切境者無明障彼一切境故從彼為名。

　　【疏】本識等者唯識二師一云有漏法種及劣無漏金剛喻定現在前時皆已棄捨與二障種俱時捨故二云金剛喻定現在前時猶未捨彼與無間道不相違故餘有漏等解脫道起方可棄捨第八淨識非彼依故(此後解正)。

　　【疏】今等覺位者等覺末位解脫道起無明盡時動相本識隨無明滅但滅業識有漏動相不滅心體心體如水動相如波波滅水靜而水不滅也。

　　【疏】此二等者前依唯識斷前七轉識中微細障種後依起信斷彼無明所起業相即本識也各據一分之義理實有漏八識無明等障一切皆滅方成佛果合取兩文符順教理。

　　【疏】此位猶劣未能等佛者此等覺位斷盡諸障覺真俗境與佛相似故名等覺等是相似義故少解脫道未名為佛。

　　【疏】大圓鏡智者理實智俱無漏第八現身現土現餘三智影像之法然約果位智強識劣是故說智現諸法影如圓鏡也故唯識云謂此心品離諸分別所緣行相微細難知乃至現種依持能現能生身土智影如大圓鏡現眾色像故名大圓鏡智。

　　【疏】平等性智者證平等性之智名平等性智又第七識有漏位中執第八識為我而令能依第六意識於自於他而不平等至無漏位與智相應了達無我離不平等反因立號平等即性平等性即智名平等性智故唯識云謂此心品觀一切法自他有情悉皆平等大慈悲等恒共相應隨諸有情所樂示現受用身土影像差別乃至一味相續窮未來際故名平等性智。

　　【疏】玅觀察智者意識俱智觀察諸法神用無方故以為名故唯識云謂此心品善觀諸法自相共相無礙而轉攝觀無量總持定門及所發生功德珍寶於大眾會能現無邊作用差別皆得自在雨大法雨斷一切礙令諸有情皆獲利樂故名玅觀察智。

　　【疏】成所作智者攝前五識相應心品功用相似故總合之立一智也此智能成利他事故所作之成名成所作成所作即智名成所作智故唯識云謂此心品為欲利樂諸有情故普於十方示現種種變化三業成本願力所應作事名成所作智佛地論云成所作智決擇有情心行差別起三業化隨應利樂有情類故又說化佛亦名有心亦名無心有依他心無自依心但是實心相分所攝如鏡中火無別自體現貪嗔等令餘下類了解佛心若佛實心諸大菩薩猶不能了況餘凡聖而能解耶廣如彼論。

　　【疏】如實義者如實正義成所作智佛果方起非因位有何所以故由第八識是總報主有漏性故有漏第八識變有漏五根依有漏五根發有漏五識故成事智相應心品佛果方得非因位有七八相續前六間斷皆如因位如是四智相應心品雖各定有二十二法而智用勝以智名顯故此四智總攝佛地一切有為功德皆盡。

　　【疏】雖果等者雖佛果位本智證如無能所別今約五法體性有殊以一真如為自性身四智心品為受用身屬二身也。

　　【疏】滿功德藏者神玅智解及體圓滿含眾德也德藏未滿居菩薩位由德藏滿住如來位湛寂不動譬如大海澄湛無波。

　　【疏】三身等者依起信論約一真如義說三身(如疏可知)。

　　【疏】前遣定一者為對一類執佛唯一謂無差別故說三身性相用別遣彼執一之病也後遣定異者為有一類執佛定異故說三身唯一真如無別三體遣彼執異之病也前順唯識後順起信合二文意雙遣一異病也。

　　【疏】瞻部洲者舊名閻浮提洲訛也此云紫桂洲洲中有此紫桂樹故名紫桂洲起世經云須彌山南北洲北岸有瞻部樹其根入地二十由旬樹身廣七由旬高一百由旬枝葉垂布五十由旬其子甚大其味甘美樹下有閻浮檀金暎蔽日月之光東毗提訶洲此云勝身洲此洲人身極勝玅故起世經云東洲有樹名迦曇婆樹身廣七由旬等同上說之因立洲名西瞿陀尼洲此云牛貨洲此洲以寶牛為貨易故起世經云西洲有樹名顛頭迦樹身廣七由旬等同上說之樹下有一石牛高一由旬因立洲名北俱盧洲此云無對洲人之身相容儀勝故亦名勝生亦名高上起世經說北洲富樂如第二天蓮華開敷常聞玅香種種音樂甚可愛樂勝餘三洲因此名為高上洲也洲形大小者俱舍頌云於中大洲相南瞻部如車三邊各二千南邊有三半(三半者三邊之一半也或三由旬半洲形如天竺壇相也)東毗提訶洲其相如半月三邊如瞻部東邊三百半(三百五十由旬也此洲呼彼而為東邊彼洲自指而為南邊背妙高故)西瞿陀尼洲其相圓無缺徑二千五百周圍此三陪北俱盧蹟方面各二千等身量如前壽量者瑜伽論說瞻部洲人壽量不定或時壽無量歲謂成劫時或時壽八萬四千歲謂住劫初滅時或於一時壽量漸減乃至十歲謂三災起時東洲人壽增定二百五十歲西洲人壽增定五百歲北洲人壽定一千歲。

　　【經】日色改變等者正法念說時阿修羅雜色珠玉以為甲冑光明晃曜身如須彌珠玉光明青黃赤白黑五色莊嚴心懷憍慢謂與天等爾時天王當於修羅住處空中雨諸刀劒修羅昇空日出千光暎障彼月不見天宮阿修羅王舉其右手以障日輪閻浮提中見日改變邪見論師不識業果妄說豐儉月色改變亦復如是薄蝕者日月虧也如虫食草漸虧漸盡也。

　　【經】彗星者妖星也正法念說有大夜叉起大瞋恚口中出煙乘空而行閻浮提人謂是彗星也土等諸星者等於羅睺計都及諸恠星。

　　【經】經百穀者楊泉物理論云梁者黍稷之總名稻者粳糯之總名菽者眾豆之總名三穀各二十合為六十蔬菓之實助穀各二十總為五穀別為百穀。

　　【疏】修述等者曉抄云余親問疏主疏主答言其年自受恩命在南桃園修述義疏至此段經天時久旱遣使諸處祈禱山川逾時未雨時魚開府晨昏至誠遂謂同往興唐寺時僧志靜曰國家大弘至教譯經修疏務欲濟時經云天地亢陽陂池竭涸等講讀此經災難即滅修疏至此尚不能滅設於已後豈能除災良賁自責凡情不合至理昔曇延法師釋涅槃經疏畢發願取驗期文誓曰疏若合理願火不燒若不合理願隨火燼以疏投火火盡疏存光明洞照至今流布今既修述至此天久無雨何用是乎至六月十四日早辰置疏佛前焚香哀告此後七日天若不雨所述義疏請從火燬自此更不開卷但唯端然默念至十五日詔京城大德安國寺上座乘如等四十九人於蓬萊殿誦菩薩戒經至十六日戌後甘雨霈霔至十七日早辰具以聞奏於表中云此實陛下弘經之念付受之功豈在微僧之能果斯良願良賁等私謂之偶然際會驗不足徵陛下天聰俯臨猥見搜問愚僧慚惶不敢矯命謹表奉陳情以聞(勅詔如疏)。

　　【疏】別乃二十有九者初四難中共有二十後三難中各三共九總計二十九種災難差別。

　　【經】地種種災崩裂振動者正法念說有大惡龍起大嗔恚振動大水一百二百三百由旬地在水上故大地動邪見論師妄言吉凶復有異緣令大地動謂諸眾生行善不善業因緣故令大地動地下有風風動故水動水動故地動若善業動豐樂無災不善業動災難斯起邪見論師妄言豐儉晉書云晉惠帝元康四年蜀郡山移大康八年七月大雨殿前地陷方五尺深數丈中有破懷帝元喜三年地裂三處廣三丈餘長三百步皆臣下分離敗散之兆。

　　【疏】云何因緣等者雙問有難無難也云何因緣惡龍修羅損減壞諸世間云何因緣惡龍修羅不勝不作衰損壞諸世間。

　　【疏】婆修吉者亦名和修吉此云九頭一身九首龍中最勝復有七頭龍王象面龍王乃至鉢婆訶龍王十種法行龍王與非法行惱亂龍王等決其勝負。

　　【疏】金剛者堅利義體堅故物不能壞用利故能摧諸物聖智示爾體堅故惡不能破用利故能破諸惡菩薩手中有金剛故名金剛手菩薩。

　　【疏】降三世金剛三頭八臂者普賢菩薩異像也三頭表外降三世魔怨八臂表內成就八聖道故摩醯首羅天者此云大自在天准瑜伽論起世經列六欲天外別說魔羅天宮高而復勝是大自在天也。

　　【疏】放青色光者諸異色中青色為上表降魔已令修正行勝上德故毗舍闍者正云畢舍遮飜為醜鬼。

　　【疏】放白色光者白為眾色之本表降修羅等已令離諂曲修正直行離諂正直眾德本故恭畔荼者舊名鳩槃荼鬼此云陰形鬼亦云形影鬼陰形似冬瓜故亦名冬爪鬼辟茘多者翻為厭魅鬼。

　　【疏】現作威怒六足金剛者表此菩薩遊化六道與其樂故手臂亦六者拔濟六道令出苦故坐水牛上者法華疏云牛王有三德一降怨德斷二障故二端嚴德眾相具故三運載德濟自他故具此三德能降毒龍制惡風雨故坐水牛若勝玅身坐於師子表智勇猛能斷諸障應機現相意各異故。

　　【疏】放金色光者表降毒龍等已修慈悲德如金可重富單那者熱病鬼也。

　　【疏】藥叉者能降藥叉義翻威德若所降藥叉翻為勇健或云暴惡無威德故雄者飛行名為藥叉舊名夜叉也雌者地行名羅剎娑此云可怖畏。

　　【疏】示四臂身者顯降四方藥叉拔四生故。

　　【疏】放琉璃色光者表降種種藥叉鬼等令其修習種種玅行如琉璃寶具種種色。

　　【疏】放五色光者放青黃赤白黑五色之光表此菩薩隣之佛位五智將圓永出五道之相也。

　　【經】陀羅尼者具云陀羅尼呪法義呪忍斯為一數由此總持誦出一切祕密神呪若持此呪必能除災靜難立邦破惡摧邪超凡入聖。

　　【疏】聖者遍照者報身之智破煩惱暗照真法身自照照他名遍照也如來應供正等覺者如次法化報三身也正覺等覺合名正等覺。

　　【疏】八轉聲者准西域記嚩字從口去聲呼之體業具為從屬依呼八也。

　　【疏】瑜伽行者梵語瑜伽此云相應相應有五一教與理相應二心與境相應三定與慧應四行與果相應五藥與病相應如多貪病以不淨觀藥治之瑜伽行者得阿字門相應觀品獲無盡藏悟法本性是無分別智正是心境相應餘義兼之。

　　【疏】法雨灌頂者十地菩薩得佛法水灌其心首如水灌頂也。

　　【疏】此云成就人等者十地菩薩是成就聖智之人禮佛禮法也。

　　【疏】男聲女聲者此方切韵有清聲濁聲不清不濁聲天竺聲明有男聲女聲非男非女聲准此疏意男聲女聲呼喚雖殊意趣無別皆取世尊義也。

　　【疏】娑嚩訶者五義如疏如薄伽梵含多義故。

　　【疏】攝前等者前法義忍三種總持對呪總持皆名長行攝法義忍為十六句顯十六行謂智燈行根本行乃至出生諸佛行攝彼十字歸一地字者意自真如地字為種子詮一切法不離真如故。

　　【疏】故識諸王等者大品般若付囑聲聞令學般若深密義故以法華經付囑菩薩令諸菩薩化聲聞故此付諸王令王建立護三寶故滿請主願護國土故。

　　【疏】命濁者命體即濁名為命濁餘皆持業。

　　【疏】此次第者眾生處世壽命為先由命促故名為命濁命假資具由資具損次有劫濁貪等鈍惑撓惱身心漸增惡見疾利煩惱有次二濁由鈍利惑作諸惡業故有有情濁果緣因等依苦集者正報依報皆名為果謂命劫濁利鈍煩惱為發潤緣有次二濁由煩惱故修惡因業此作業者名有情濁初二後一依苦諦立煩惱見濁依集諦立。

　　【疏】壽依命根依識為性者壽量短長依命根說命根即依本識種子功能建立命謂色心不斷根謂識種功能由業所引功能差別名之為根是命之根名為命根為命濁體善業力微殺業力強感命短促名命濁故飢饉病刀名為劫濁四塵為體又解劫者時分義時無別體依法以辨五蘊四大乖違名病隨所依法五蘊為體仍是不相應行中時所攝也法華疏云有情濁者合以第八識及五蘊為性雖第八識為有情體今說由近惡因外緣力故五蘊假者作惡無善為有情濁貪等煩惱及隨煩惱為煩惱濁體五見為見濁體五中命濁依種子立自餘四濁皆依現行色心立也。

　　【疏】由次等者由煩惱濁善品衰損由於見濁浪推求故樂自苦行或在家者起鈍煩惱出家外道起利煩惱皆損善品有次二濁由有情濁衰損自身所謂身量乃至無病損衰損故。

　　【疏】對治者由三善根治煩惱濁起諸正見對治見濁修十善行治有情濁內果勝玅壽命延長對治命濁外果勝玅無三災事對治劫濁故前疏云利鈍作業感內外果依治斷說是此義也五濁之中煩惱見濁是自性斷煩惱性故自餘三濁名不生斷入聖位已不作惡故雖有劫命不名濁故。

　　【疏】三人等者增劫之時眾生命長三災輕微煩惱微薄惡見微劣有情向好爾時可忻不名為濁減劫漸此眾生命短三災漸起煩惱轉厚惡見漸盛有情向惡十惡可惡名為五濁佛悲愍之所以誡諸王臣令建佛法不得自恃高貴非法立制破滅佛法。

　　【疏】在家出家高下座立者白衣高座說諸異論王令比丘地立而聽也。

　　【經】惡比丘等者梵網經云應次第受請不得受別請利養入已若別受請即取十方僧物入已七佛無別請法不順孝道故。

　　【疏】惡鬼惡龍作諸苦難者此通亂正因下轉兩度言之義自顯矣。

　　【經】非法非律者非猶不也不依刑法不依格律無事拘繫執縛比丘由此名橫。

　　【經】正法衰薄者正行法也六親者周禮註云父母兄弟妻子也善見論說六親有二一者父六親伯叔兄第兒孫二者母六親舅姨兄弟兒孫皆是同氣義親不雜異姓故名六親。

　　【疏】火字二現喻一種現者火之與字二現行法喻思一法種現有殊火喻現行字喻種子現思作業現思滅故如火滅也思種不滅如字存也業現思種皆思為體名未見邊經舉火字已見邊法顯彼業思未見邊法令人解也。

　　【疏】又現等者業有四種謂順現順生順後順不定等如前已說。

　　【經】歡喜奉行者天親菩薩釋伽耶山頂經歡喜奉行有其三義一能說者清淨二所說法清淨三依所說法究竟得果清淨由此三義歡喜奉行。

　　【疏】虗陶玄運者陶喜也運乘也餘輝者佛在世時如月正中流光赫弈遺法在世如日已沒而有餘輝疏主意云喜逢佛法玄妙真乘悲奉遺教佛日殘輝也。

　　【疏】四海光臨者爾雅云東夷西戎南蠻北狄四方晦昧無知謂之四海又以四方寬廣猶如大海天子威光照臨彼四海也。

　　【疏】詢諸等者諮詢古義依舊轍跡採集成章釋般若義慮不稱於經旨朝夕競惕如臨深泉也詞旨疎拙似荒蕪艸尤增慙𧹞懼人哂之。

　　【疏】採集等者集諸要旨助贊般若福利群生同成大覺而為頌曰。

　　般若旨𥦷深集解贊幽邃福利諸含生同成一切智。

仁王護國般若經疏法衡抄卷第六

　　仁王經隨抄音切

　　荊

　　(居鄉切)。

　　辣

　　(慮達切)。

　　蹟

　　(楚革切正也)。

　　陂

　　(音碑)。

　　猥

　　(烏賄切鄙也)。

　　霹靂

　　(上普擊切下音歷)。

　　薜茘

　　(上毗計切下力計切)。

　　睒

　　(失冉切)。

　　蠻𤟇

　　(上莫還切下音笛)。

　　競惕

　　(上居陵切下他歷切)。

　　蕪

　　(音無荒蕪草也)。

　　詢

　　(相倫切)。

　　𧹞

　　(女板切)。

　　𥦷

　　(烏宏切水深也)。


