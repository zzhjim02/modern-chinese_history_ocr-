卍新纂大日本續藏經第 14 冊 No. 298 楞嚴經直解


　　No. 298-A 首楞嚴經直解序

　　余幼即有四部之癖自孔孟書外喜讀西土諸經而疑常十三輙乙其處如陶元亮不求甚解而已未幾從慈氏事佛一切屏去益取諸經朝夕讀之解楞嚴者孤山十數家最著而余益不能無疑何以故楞嚴惟般剌密諦一譯而潤色於房相國其文簡奧錯綜其義貫攝照應似非思量分別所能了者而十數家之解終是十數家楞嚴近世詮注紛然兢愽耳食顧支離舛謬引蔓牽藤視如來所說之楞巖豈啻霄淵隔哉吳興莫法師結夏甘露庵往往拈楞嚴妙義示人余問師從何處得來學者欲通楞嚴當作何方便師笑不答授余直解十卷則師所手造者也師為雲棲尊宿大弟子智力行力雙轂並臻梵典精研工於著述楞伽參訂疏講席已傳逃影青山復造此解訓詁次第悉準經文提其綱列其目連其脉理且刊定名賢過不及而以明白徑捷出之掃盡支離舛謬引蔓牽藤之習繙閱一過恍若披雲覩天筆頭光明妙契佛旨不僅作十數家鑽故紙忠臣使余疑團頓破文字般若不可秘藏會里中黑白善男女輩捐貲板行之此勝緣也余慨今天下剞劂日盛經術日衰孔孟等書俱壞亂於俚儒及科舉之學有能刊定名賢明白徑捷成一家言如莫法師其人者子車氏所讚聖人之徒非耶因序楞嚴直解而拭目待焉。

　　萬曆歲在己未解夏日香光居士李太沖莫勝甫題

　　No. 298-B 首楞嚴經直解序

　　詳夫首楞嚴經者文雖十軸義攝三科曰理曰行曰證葢指吾心之妙義謂之理理融三觀而返率其性謂之行親炙理中境界謂之證全經之本末究竟唯此三義而圓收之矣故我
迦文薄伽梵始據阿難發心見相處直究其源則根塵識三俱化為無上菩提更於何處見有真妄來而真妄之名皆成贅語矣故知吾心即空如來藏而空如來藏即吾心之妙具曷甞離乎有而言空哉是故山河大地諸有為相當體即如來藏清淨本然中道諦理是為顯理之明文也次復依中理而真修會圓通於一念發妙耳門六解而一亡三觀融而一心寂餘塵息而種智圓行證二文兩言而盡之矣原夫經義本直而解者自迂此所謂非經之難特傳記難之也安法師善得首楞嚴三昧拈綱摭要深切著明片言而立徹全經恍然置人于三昧中自非具正眼而得妙悟者其孰能若是哉於是學眾請師直解其義安師諾之歷五寒暑而草創始成夫此解者不務名相直剖玄微字字契真言言見諦余於雲棲室中偶見之如獲至寶乞之歸于禦兒溪上諸同道輩聞風而至各捐金而壽諸梓嗟乎今之世法當末運砆鍮亂真而此解者逈異群詮誠閻浮金荊山壁世有識者固不與砆鍮同日而語也茲喜肇端於余而功歸於眾余雖不敏而知大道無文上善罔勣故敢以蕪穢聊述梗槩并紀其歲月云爾。

　　時
　皇明萬曆四十七年歲次己未夏四月佛誕日語溪菩薩戒弟子馬正初薰沐和南書于甘露禪院

　　No. 298-C 首楞嚴經直贊(并序)

　　人生㝢內道其可以不聞乎道而不聞隨汩迷津便成苦海道而能聞觸處逍遙遂入妙嚴樂土矣慨余遍歷塵勞廁身棘道舉足動步罔非有礙因而知慕乎道不啻饑渴之甚何意宿緣徼有天幸得遇仁安大師於甘露禪院首出楞嚴直解示余初讀之茫然載讀之有省三復之欣然會心乃歎曰嚮日下手工夫皆孟浪也今閱是編開我茅塞示我衣珠藉茲寶航將登覺岸脫離苦海之患而隨寓可以自適皆緣我師點化之力也敢忘所自乎受益若我而天下之為我者亦夥矣況有愈于我者與迺知是編為由覺路之星軺燭昏衢之寶炬學者必以是而之焉直登寶所勿滯化城而中道廢也庶不負我師所望云爾因為之贊曰。

　大哉鵾鵬　　游泳南冥　　吳興脫頴
　雲棲續明　　學博心下　　守謙道盈
　四山罔逼　　六度俯弘　　駕白牛車
　秉實相印　　生死海中　　為恃為怙
　剗盡葛藤　　翻空名數　　吾知是編
　彌遠彌度　　悠悠者流　　同躋覺路

　　又贊曰。

　不有先覺　　孰開愚濁　　不有慈航
　孰渡迷方　　是故釋尊
　降圓光於兜率　　剖右脇於迦維
　教興頓漸　　機攝偏圓
　潄圓音于妙解　　詮奧旨于雕談
　潛通五分　　淨衍三輪　　敷弘其道
　正像迭興　　當斯末運　　仁者是膺
　故我伊婆　　惟勒惟銘　　投誠于佛
　稟法于僧　　奮勇戒禁　　罔隃尺寸
　指示既博　　涓埃澌盡　　降伏一心
　培根淨土　　袪除四相　　福空阿堵
　梨布告成　　曠劫奚阻　　宥罪拯諐
　明心拔苦　　鎮國佑民　　永貽終古
　乞靈萬彚　　弗專吾我

　　謹贊。

　　時
　皇明萬曆四十七年歲次己未夏四月佛誕日瀫水空空居士李雲龍薰沐書于語溪歸寶樓中

　　No. 298-D 首楞嚴經直解略敘

　　先定時味

　　將解此經長水以十門分別其指遠而義周初學未易能通也今所不敘特以時味之濫千載未明茲略出所自質諸大方耳昔長水璿師指謂匿王琉璃事非一時耶輸持地記自法華故判此經在法華後涅槃前孤山吳興意同長水溫陵環師指謂法王說法有條不紊初說一乘頓教以立本即華嚴也次說三乘漸教以逗機即阿含方等般若也後說一乘圓教以顯實即法華也楞嚴即般若法華之中今時玅峯覺法師按天台玄文出楞嚴百問往破諸說則長水溫陵諸師似難逃乎照膽鏡矣詳夫百問之意定屬方等而方等收經古有通軌百問不明示者欲人因問討尋自得其緒耳昔神智柏庭二師亦以此經判歸方等良以世尊一代時教通依五時五味收之然此時味之說出自華嚴涅槃二經天台因時立義列為五時曰華嚴曰阿含曰方等曰般若曰法華此五時中方等以彈偏斥小歎大襃圓為義然此經中處處彈訶不亦方等乎而諸師稍見經文前後便批判不定而獨不知此五時之中有通有別通則通其初後別則別在方等互徧之義詳出法華玄文又四明光明玄記云以凡判教有前後分前分有次後分不定後雖不定須攝歸前今經互相指處是後分不定意七徵八辯三科等文是前分有次意收通歸別攝後歸前有例可考諒非臆說當知此經是方等中圓教所攝而人不知徒指前後此何據哉灼然時歸方等味定生酥決判此經必安所自若夫指畫未詳區分未悉幸諸達者浚其流而洪其源可也嗟乎此經來我震旦最𣆶故一家之判無聞千載之訛不已茲者略陳管見明經之士試為評之。

　　次明綱要

　　遵古道安法師凡釋經大分分三一序分二正宗三流通今經序與流通可知而其正宗自為五分一理分二行分三證分四結經名五緒餘大略當機由所示理而解由解而行由行而證一經綱要在理行證三而已是故阿難所問有三要焉一者經云阿難自恨一向多聞未全道力殷勤啟請十方如來得成菩提玅奢摩他三摩禪那最初方便竊觀阿難此問具攝理行證三要而世尊從之次第標顯則知一經玄奧竝出於茲約答意邊且立此節為理門初要是以世尊始則逐破七處攀緣然後示其生死涅槃二種根本別業同分二種見妄破四性之無主明二月之隣真然其身心真妄虗實雖已明了而猶迷一切幻化起滅當處即真故復示五陰六入十二處十八界七大性相一切圓融周徧法界則玅奢摩他三摩禪那之理悉酬之矣是以阿難說偈讚願以結前文然而理趣既微人情轉昧以故阿難問力不及而富樓那辯才第一超勝阿難乃執清淨本然之理起諸問難而世尊廣依三種相續之由窮諸玄辯以至離即離非是即非即等者無非展轉發明玅奢摩他等之圓理也二者經云阿難白佛言世尊我今猶如旅泊之人忽蒙天王賜與華屋雖獲大宅要因門入所言天王賜與華屋者喻前所示玅奢摩他等之理也阿難意謂雖聞其理未得修進之門與不聞等故有斯請是故世尊因示發覺初心二決定義其間明五重渾濁辯六根優劣擊鐘驗常綰巾示結陳二十五聖圓通本根選擇耳根為之最初方便乃令一門深入為證理之初心以至安立道場放光宣呪無非發明玅奢摩他等之圓行也三者阿難雖解修行未明證位如人遠涉先詢旅泊故復啟請修證階差始終名目是故經云阿難白佛言世尊如是修證佛三摩地未到涅槃云何名為乾慧之地四十四心至何漸次得修行目詣何方所名入地中云何名為等覺菩薩然而世尊將示覺路先明顛倒除顛倒者淨障道故由除顛倒立三漸次從是漸修安立五十五位菩提路者無非發明玅奢摩他等所證之圓位也如上三要一經大旨至矣盡矣是故後無玄說但文殊請結經名而已後文雖有十習六交精嚴七趣之辭乃阿難為人之心不倦世尊樂說之辯無窮委悉搜揚而滿其請茲欲使人明善惡之相達升沈之由如影隨形理之必然使其不怠耳又法筵將罷聽眾無疑世尊乃復回紫金山再來凭倚深談五陰魔邪徧斥諸緣迷謬此又一經最後深慈圓成始末意恐行人於禪定中未諳其兆預為詳明然此二者亦行證二文中之緒餘耳大率集經者之巧撮此二文附於結經之後意使行證兩間徑而不岐便諸習者簡而易明然後付囑流通而卷終矣夫以如上拈經摭義直示大綱欲令未入文心先明宗要故不敢多岐懸說障他心目但得冷然無滯文義兼通會文歸己達理忘言斯足矣是故無復牽藤引蔓但直解其文而已。

　　楞嚴經直解凡例此編緣起蓋由古解雕繡末學泣岐有引張江陵太師四書直解例勸請是編以故編中皆倣其式直截指授當文可了故無牽藤引蔓之習仍其舊名題曰直解。此編立意發泄幽秘揭示宗要折衷前人過不及之差庶使經義昭然更無餘蘊覧者勿因直而眇忽之幸矣。經文綺互義意錯綜而其前後貫攝照應存乎正眼然或隨波逐浪一往趨前忘其原始縱使波流汗漫不殊秋潦諒夫不日而涸矣。編中條議一准經文節目及古解宗程以便講席披閱若夫迂僻舛謬之辭置之勿引論也。此經文義源遠流長初心罔窺真際一往猶踈三復可得然能以虗心實腹究之聖道可期最忌胸中柴棘則重玄之門無由而入也。此經集義辭情尚簡如五十證道中往往由一言而陞進其位不亦太簡乎自非識見高明恒為輕心所忽請觀華嚴勝鬘等經博約可知矣大抵深於理學者博約俱便無他疑滯。

　　凡例(終)

　　No. 298

大佛頂如來密因修證了義諸菩薩萬行首楞嚴經直解卷第一

　　這一題中但收本經五名之三却略了二名即此三名又刪了二十二字編輯煥然成一美題不違本義又稱時宜五章洞明四辯具足詳玩題中義理則全經大旨思過半矣本經五名見第八經中今按當題三名而解大佛頂三字是彼初名第八經云此經名為大佛頂悉怛多般怛囉無上寶印十方如來清淨海眼今題中但取大佛頂三字却刪去十八字良由此三字是大定本體餘字是定體上義理故刪義以存其體如來下是彼第三名全收不刪諸菩薩下是彼第五名却刪去灌頂章句四字此經源是灌頂部中流出要義在諸菩薩萬行中故刪繁而取要也彼第二名只是起教因緣彼第四名中所明義理今大佛頂及如來密因中可攝標題此三宗本已立餘可攝故此是集經之人善巧聯布合聚成文若通收五名為題則義理重繁不雅觀故今順本題直解而已大佛頂者即首楞正定之都名也第一經云有三摩提名大佛頂梵語三摩提又稱三昧譯云正定此是極果中正定原夫首楞一定具含奢摩他等三義修奢等三方證此定故首標於此令人觀名而知體也何謂大大者順正定果體得名窮三際遍十方無始無終非內非外超有無有過量非量本體自大非對小而說大無與等故稱為大古人有以大字作實法解愚謂不然葢大者但顯法體之量具如此大耳又此大字如周易云大哉乾元萬物資始那大哉字是讚辭乾元是實法萬物資始是顯其義耳今題大字亦是讚辭佛頂二字是實法餘二名皆其義耳古人以佛頂作喻解者極失經旨又起信論大具體相用三義與今大字義同大義難思非言可盡也何謂佛頂梵語佛譯云覺此覺即下經所稱性覺性覺即是人人本具靈覺之性此靈覺之性湛然不動故云正定寂而常照照而常寂寂照不二故云性覺而此性覺雖一彼證者有相似分滿之不同今經所顯是圓滿究竟無上果覺故稱佛頂頂是滿義最上之稱然此不離吾心而稱佛頂佛頂即吾心之滿覺故下文標云常住真心是也是知心外無經全經即心非心外別有所說以上約性覺本理解大佛頂也性覺即常住真心故又復將大佛頂三字貫下二名讀之謂大佛頂是如來密因修證了義是諸菩薩萬行首楞嚴須知古人立題之意欲明凡聖同源果因一契故標大佛頂三字於二名之上也△如來密因修證了義者如來二字望下諸菩薩看應知如來是果人也何謂如來此是約理名人故指證理的聖人名曰如來如是空義來是有義空有不二故連名如來又如是寂義來是照義寂照同時故連名如來要知如來二義吾心本有人人可稱如來由佛已證此理故實受如來之稱而眾生雖具此理未曾親證故不敢承當耳又成實論云乘如實道來成正覺亦是約理名人也何謂密因密因約二義解一約顯露二約秘密顯則第一經云十方如來得成菩提妙奢摩他三摩禪那菩提是果妙奢等三是因密因之密即妙奢之妙密則第七經云十方如來因此呪心得成無上正徧知覺呪心即秘密義亦指呪為因也大卒三世諸佛皆修此顯密二因得證菩提故了義者約能詮說此十軸之文是了義非不了義了是究竟非是權乘不究竟義故此一名中教理行證顯明可別如來是理修證是行是證了義是教詳味了字之意隱然通上教理行證四義謂能詮既了所詮亦了亦由所詮了故能詮得了葢教是能詮理行證是所詮故△諸菩薩萬行首楞嚴者諸字有二意若約下經五十五位說即彼為諸若遠及凡夫則上自等覺下及凡夫但解此理分滿同途總稱諸菩薩也葢菩薩義寬故是故上說凡聖同源果因一契乃名諸也菩薩字望上如來看應知菩薩是因人也菩薩是略梵語具云菩提薩埵譯云覺有情菩提是覺薩埵是有情有情即是眾生異稱以自覺覺他得名如云以斯道覺斯民之意又覺而未盡故稱覺有情即分覺義也有情是迷覺中猶有迷故萬行者總舉菩薩所修諸行也行有事理淺深有為無為行名雖多不出六度約開合言之如是乃有八萬及無量之稱今約通途說萬行也行者行也依此道而行不息故首楞嚴是梵語涅槃經云首楞義翻一切事畢竟嚴名堅固謂一切事究竟而得堅固名首楞嚴也一切事即是萬行究者明察義竟者了畢義堅固不壞義言明了一切而本乎一心造極一心而圓照一切皆得無壞無雜故名諸菩薩萬行首楞嚴也又詳味首楞嚴意通兩途說一約行說故云萬行首楞嚴二約一心實義邊說謂不悟一心具足萬行則雖行萬行總是權乘事六度淺近可壞非究竟堅固者也若能明悟一心具足萬行則不起寂光而眾善普會故下經云有三摩提名大佛頂首楞嚴王具足萬行為明證矣經者梵語修多羅譯云契經然諸經論雖單題經字而所指皆云契經謂契理契機說名契經古人云契理則合於二諦契機則符彼三根又古以經字訓法訓常良以人天共仰聖賢同導故訓法也亘古亘今不遷不易故訓常也上十九字按當題是所詮義經之一字是能詮文又按天台以五重玄義釋題則今經準當題以人法為名常住真心為體正定因果為宗破妄顯真為用生酥為教相解題竟。

　　唐天竺三藏法師般剌密諦譯。

　　唐是震旦國號天竺乃西域都名此經來自中宗神龍元年五月二十三日中天竺般剌三藏於廣州制止道場譯出標時所屬故稱唐也天竺者西域記云天竺之稱異議紏紛舊說身篤或云賢豆今從正音宜稱印度梵語印度譯云月月有多名此其一也良以其土聖賢繼軌導凡御物如月照臨因名印度今稱天竺訛也言三藏法師者三藏即經律論也此師善解三藏法故即以是法教人自行化他故稱三藏法師般剌密諦是譯師名譯云極量又云到彼岸譯者周禮云掌四方之語通稱為譯禮記又云東方曰寄南方曰象西方曰狄鞮北方曰譯四皆官名也今以西稱譯者其時西方闕官北官主之故寄稱譯也後仍舊故。

　　烏萇國三藏法師彌伽釋迦譯語。

　　烏萇奘師譯云苑是阿輸迦王苑囿也屬北天竺境彌伽釋迦譯云能降伏譯語者按宋僧傳載譯場職銜有六一宗譯主二筆受三譯語四證梵本五證禪義六潤文是重譯其語故稱譯語。

　　唐中書門下平章事清河房融筆受。

　　中書門下唐二省名平章者謂平和章明國家之政清河漢郡名即今山東東昌府恩縣是也筆受者謂以此方文體筆受其譯而潤色之故曰筆受。

　　明古杭雲棲寺後學沙門　廣莫　直解

　　雲間優婆塞　陳繼儒　校

　　如是我聞一時佛在(至)千二百五十人俱。

　　這一節經集者承佛遺命而置六成就語也昔佛臨涅槃時阿難戀慕悲感憂苦迷悶阿那律陀為阿難言佛將涅槃汝受付囑傳集法藏今當問以後事勿染愛纏負斯勝託阿難答云某為憂苦所昧無能措辭阿那律陀因教以四事為問其第四問云佛涅槃後凡集眾經經首用何等語佛答云經首當置如是我聞等云云故一切經首皆置此語初如是者指法之辭我者阿難自稱聖人無我順世語便故稱為我葢言如此經法我從佛聞簡非臆說故茲解稱直故諸玄義不錄幸無誚焉一時者不定之辭如今人說一且一時之類良以人間天上時分延促不同如人間五十年四王天一晝夜四天五十年忉利天一晝夜自下而上乃至四禪四空天愈高時愈長佛所說經流通上下不可定其時日故汎言一時耳佛指釋迦牟尼佛也佛字從略具云佛陀譯云覺者若單言佛是所覺義加陀字是能覺人今乃指人稱佛也室羅筏是城名一國之都城也譯云豊德或云聞物具四德故謂饒財欲境多聞解脫道德名稱五天共聞故云豊德及聞物也祗洹精舍是佛說經處也祗洹名義集譯云戰勝國太子之名也以初生時父王波斯匿戰勝外國因立美名西域記又云逝多譯云勝林葢前以戰顯勝後以林顯勝總是大子之名長水疏訓洹為林用西域記意則洹與林華梵溷而不明今直作太子名解殊似穩當精舍者謂精修之舍也大比丘眾者聽法之眾也梵語比丘譯有三義一破惡二怖魔三乞士大論釋云比謂破丘謂煩惱能破煩惱惡故又比謂怖丘謂魔以道行能怖魔故又比謂乞丘謂士能乞淨命食以養身故僧之美稱也古例多含不翻仍存梵名大者凡受具戒得稱大僧眾者類也千二百五十人者舉常隨之數也佛初成道先度陳如等五比丘次度迦葉兄弟三人兼徒一千次度舍利弗目犍連二人各兼徒一百次度耶舍等五十人今闕五人但舉大數耳此諸比丘皆先從外道修行一無所證纔遇世尊便證二果感佛恩深常隨佛化因稱常隨眾也俱者師資授受和合共住為俱從如是我聞至此肇師稱為六種成就教乃得興謂信聞時處主眾是也。

　　皆是無漏大阿羅漢(至)拔濟未來越諸塵累。

　　這一節經集家承前以歎內秘實德外現權儀也皆是下一句是總歎所證果位明權儀也佛子下是別歎明實德也漏是滲漏約喻說如器若漏不堪用故今諸比丘是皆不漏道器故稱無漏漏有三種謂欲漏有漏無明漏詳出法界次第初門中阿羅漢是第四果人名含三義一殺賊二應供三不生對上比丘三義蓋比丘修因羅漢證果故大論謂阿羅名賊漢名殺一切煩惱賊殺故一切漏盡應受人天供養故又阿名不羅名生後世中更不生故結使永斷人天共仰故稱為大佛子下二句上句是天竺文法故倒說也迴其文應云住持佛子為順佛子是菩薩通稱意明雖權示羅漢而其內心實住持菩薩位也下句明上句意以能超諸有故住持佛子位也有者着義三界具二十五有略說為三謂欲有色有無色有今能超於有外故稱內實此善超字具二意一若直訓善為能則云能超義淺無味二按勝義解則了有體即中中中流入故稱善超能於下二句承上句意謂雖超諸有亦不離諸國土中往返遊化而諸國土有染有淨有正有倒如華嚴世界品說無量差別則彼國土所有眾生亦有無量差別此諸比丘隨類現形不起滅定而現諸威儀威儀二字其義亦寬律中有三千八萬之說皆能現行有威可畏有儀可則故然又異類中行雜緣內轉隨機適化稱理圓收須知菩薩無一定威儀今現比丘此其一也從佛下二句亦承上說謂已成就威儀堪從佛化轉輪者約喻說即喻說法有轉識成智摧邪軌正之義故如轉輪下句謂非但現世從化抑亦堪囑後事妙者謂雖受遺囑實忘彼我能所之相說法如幻度生同空故稱為妙與善超義同如下經云佛告阿難汝當留願入末法中傳持聖教化諸眾生出生死苦得涅槃即遺囑之事也嚴淨下二句亦承上說嚴是堅固淨是不染毗尼戒之總名也譯云善治以自治婬怒癡亦治眾生惡故下句弘是大範是軌範謂末世行道必自堅持淨戒然後可為三界眾生之師範師範既嚴受化必普故稱為弘應身下二句亦承上說謂既能垂範三界則隨類普應不拘比丘一相也如前威儀中說是則何生不度何縛不解故云度脫拔濟下二句亦承上說悲化無盡窮未來際拔其苦惱濟彼沉溺下句越是超越塵屬見惑累屬思惑長水疏云此經在法華後涅槃前說故序歎聲聞非約小行以應身無量度脫眾生等義法華已前無此歎故又云聲聞入實法華已前亦無顯露應知此經法華後說然按今文是歎內秘大行之事與楞伽三種阿羅漢一實二權二權者謂菩薩化化佛化化今義同彼菩薩化也既云菩薩化化寧非入實何得云法華前無此歎耶他經亦有之安得謂無但不細討耳強前歸後殊非正論又此歎德是佛滅後集經之人已聞法華開顯之實故引後分義歎以通從別攝後歸前故作此歎耳。

　　其名曰大智舍利弗(至)優波尼沙陀等而為上首。

　　這一節經承前歎德以標千二上首之名也諸經集眾例明三乘此聲聞眾也其名曰者是經家語大智下正列其名不能備舉但例上首數人而已梵語舍利弗譯云鶖子或云身子舍利是鶖鳥名鶖鷺屬弗是子涅槃經云舍利弗母名舍利因母立名故又云此女好形身身之所生故名身子增一阿含經云我佛法中智慧無雙決了諸疑舍利弗第一故稱大智摩訶目犍連者摩訶譯云大目犍連譯云菜菔根其先好食此故即成姓氏名拘律陀拘律陀是樹名父母禱此樹而生遂以名焉增一云神通第一摩訶俱絺羅譯云大膝論師婆陀羅所生之子膝骨麤大故是舍利弗之母舅也增一云論議第一富樓那彌多羅尼子者富樓那譯云滿願彌多羅譯云慈尼是女聲其父於江邊禱梵天而生父願得滿故稱滿願子母名為慈故又稱滿慈子連父母為名此於如來說法人中最為第一須菩提者譯云善吉其生之日家室忽空父母驚異請師占之占云此是吉相因名善吉以家忽空又名空生增一云解空第一優波尼沙陀者譯云塵性空以觀塵性空而得道故等者等餘比丘也經文尚略等以該之上首者為千二之冠綱領之謂也詳夫此經非智莫入故列名先舍利弗決是非選圓通結經名皆尚乎智故推文殊彼此一意耳。

　　復有無量辟支無學并其初心同來佛所。

　　這一節經集者承前集眾次列緣覺眾也良以辟支勝前聲聞另為一類是名中乘故云復有梵語具云辟支迦羅譯云緣覺或云獨覺從佛修十二因緣觀其生起還滅得證無生是名緣覺若出無佛世自悟無生名為獨覺又獨覺有二類一則宴處山林樂獨善寂不假徒眾獨善其身者也一則師徒訓化部黨隨行今文乃部行類也稱無學者謂已得果證更無所學故初心者謂初觀生理未深入故即是部黨遇佛回向者也名分緣獨所證是一故列為一也以其不常隨佛因時暫往故云同來佛所長水疏云自此以上判為通序若按諸經列眾具有三乘今止二乘闕菩薩眾若據後文恒沙菩薩來聚道場文殊師利而為上首似成通序中所列菩薩之眾上首字與前聲聞上首相應則當連在緣起序後此必經文倒置譯場之誤也下文休夏自恣別為今經緣起古又稱別序對前通故凡一切經各有緣起如金剛乞食法華放光今經以自恣誤墮各從其緣而發起故。

　　屬諸比丘休夏自恣(至)欽奉慈嚴將求密義。

　　這一節經集家承前通序之後以明此經之緣起也屬者會也遇也諸比丘者即所集聲聞眾也又指凡受具戒者而言休是解解夏者佛制比丘夏坐安居從四月十六日起至七月十五日止諸比丘各擇淨處或五人或十人結制安居三月無由覲佛至七月十五解制方趨佛所此三月安居諸比丘各於心中或有得失向佛咨請決疑甄別是非或自有過愆則於僧中向佛懺悔又或自不能覺恣任僧舉懺令清淨故稱自恣自恣律開三日謂七月十四十五十六也十方下明他方因時所集之菩薩長水疏即指結夏諸處為十方則局矣經文明言十方菩薩自恣乃三乘勝會豈無十方雲集之眾必指他方來者為通也咨決心疑者咨是咨請在菩薩邊說決是決擇在佛邊說欽奉慈嚴者欽是欽敬奉是供奉只此欽奉二字具攝身口意三業欽敬則息言屏意拱奉則掬躬瞻仰此為三乘問道之儀也慈嚴者集家顯佛二德也溫陵解云慈以恩言嚴以威言良由世尊有恩可恃有威可畏恩是攝受德威是折伏德也將求密義者按當文說即是咨決心疑之密義也密是妙意能決心疑故稱為妙將者請儀雖具未敢致言故云將求。

　　即時如來敷座宴安(至)迦陵仙音徧十方界。

　　這一節經集家明佛酬機順化之意也即時者即彼三乘眾集之時也敷是展意座是坐具謂展坐具而坐也宴安是定佛將說法必先入定佛之常儀也諸會者指三乘八部在家出家同會佛所故言諸會宣示深奧者即所求之密義以深奧故密也世尊順彼所求而宣示之長水疏云如法華先說無量義經為一乘之本今經亦復如是必有經目隱而未見也筵是席謂說法之席也清眾者謂聽法之眾清淨無染也自疑難釋因佛決之前所未聞故稱未曾有以未曾有故稱深奧迦陵是略梵語具云迦陵頻伽鳥名也譯云好音鳥大論云迦陵頻伽鳥在鷇中未出發聲微妙勝於餘鳥如是美音若天若人緊那羅等無能及者唯佛音如之故取譬也仙音者仙是妙意又彼仙人有變化能如佛一音演說眾生隨類各解如仙之化故稱仙音佛音徧十方界則彼鳥聲不如但取其清婉悅意略取況耳遍界之音如目犍連逞其神通極西方恒沙世界聽佛音聲尚如對面餘方亦然故稱遍十方界詳如大論說。

　　恒沙菩薩來聚道場文殊師利而為上首。

　　這一節經經家明他方雲集之眾如恒沙之多也菩薩雖恒沙之多必以實智冠其首故以文殊為上首也恒沙者恒是天竺河名具云恒伽又云殑伽譯云天堂來源出阿耨達池但明出處高遠實非天上來也此河廣四十里其沙如麵之細佛近此河是故多引為喻也文殊師利譯云妙吉祥又云妙德德即吉祥意前云十方明來處也今云恒沙明其數也文殊表實智於此會中為擇法主故居上首。

　　時波斯匿王為其父王(至)及阿羅漢應諸齋主。

　　這一節經集者承次以明自恣法會王臣設供之緣也時者自恣時也波斯匿是室羅筏國王名梵語波斯匿譯云勝軍諱日營齋者長水疏云先王崩日忌諱之辰諱忌也忌舉吉事避其名也吳興解引祭義云忌日必哀稱諱如見親也營是經營修設之意齋是必齋以盤餐之食齋心而供養之故稱為齋宮掖者正宮之側室也如人肘掖故請佛宮掖而云自迎者國王至尊不委臣下而自迎之敬之至也珍是貴重意古有八珍之饌以烹炮膾炙為世所尚周禮云膳夫掌王者之羞方言曰羞熟食也無上妙味者謂食美更無可上美之至也大率天竺以醍醐為上味故王之請佛必兼菩薩皆親延也又室羅城中長者居士尊姓之家欽仰自恣意謂功必倍於尋常是故同時飯僧也佇者翹足而望也佛為世間大慈悲父人皆佇望佛應其供佛敬其王必應王請因勑文殊分領三乘之眾應諸齋主勑者上命其下也以十德具足說名長者以清淨自守說名居士。

　　唯有阿難先受別請(至)途中獨歸其日無供。

　　這一節經集者將明阿難誤墮之緣也次第漸明先受別請歸途無供以為誤墮初起情實昭著心目敘事有法可為善筆也梵語阿難大論譯云歡喜斛飯王之子佛之從弟也佛成道日生其父遣使報淨飯王云貴弟生男王心歡喜乃云今日大吉佛今成道弟又生男與來使言傳語此兒當名阿難舉國欣慶又云慶喜年二十歲佛度令出家增一云多聞第一別請者謂別有事緣而請不同眾故葢別請在自恣之先而阿難本有不受別請之願故知此請必非齋施又此別請且遠未還故自恣時不遑僧次也遑暇也不暇於僧次第中故律明比丘遠遊兼人及己軌正必三一上座二阿闍黎及自為三也上座者謂臘高德邁足為我師者名曰上座阿闍黎譯云軌範師以能紏正弟子行故名軌範也今阿難偶值他緣事必倉卒故無二師途中獨歸無供之語正為生起下文乞食誤墮之由也。

　　即時阿難執持應器(至)圓成一切眾生無量功德。

　　這一節經集者仍次以明阿難現行乞食之立心也觀夫阿難所發之心正是耻小慕大宛然方等法相人何不識別為穿鑿支離前後教眼何在此節是當機發行之始創教之緣學者研明於此則知定屬方等無疑矣即時者無供之時也應器是鉢梵語鉢多羅譯云應量器發軫云應法之器也謂體色量三皆須應法故稱應器阿難持鉢於所經遊城中次第循乞次第即不擇貴賤尊卑貧富淨穢之意循即隨緣之意葢其行乞之心初慕平等而耻不均故欲乞彼未曾行施之人向福田植因以其行施最後故稱最後檀越檀越者名義集云檀是檀那譯云布施越是施之福報謂超越貧窮海故然彼最後行施之人慳惜難化阿難耻小慕大難行能行故求此輩以為齋主無問下正明平等行乞之相淨穢二字是總稱剎利下是別顯剎利尊姓之家是淨旃陀羅婬酒屠殺之類是穢剎利具云剎帝利譯云王族天竺有四尊姓一婆羅門二剎帝利三毗舍四首陀四皆自計從梵天生故今文但舉其一影帶餘三旃陀羅譯云嚴幟以惡幟自嚴故法顯傳云旃陀羅名為惡人與人別居入城市則擊竹自異人見而避之若不爾者王必加罪如此方勸善徵惡之意也方行等慈者方是方法法佛平等行慈之意不擇正是平等微賤對上尊姓字謂不擇貴賤而行乞也下句出上意云阿難發意圓成一切眾生無量功德故一切眾生即指上貴賤淨穢等也問祗一行施何能即具無量功德答有深意存焉如維摩經云於食等者於法亦等若此平等行施達三輪空稱一實相則一行一切行一行一功德一功德中具足無量功德不亦宜乎今文簡略須知尊字影含卑意賤字影含貴意貴賤中影含貧富意既稱等慈豈簡善惡有緣無緣冤親等耶讀此文者自能默融等意可也。

　　阿難已知如來世尊(至)開闡無遮度諸疑謗。

　　這一節經集家述序阿難引佛昔訶不均之事證今平等當行也如來世尊是佛十號之二世尊者謂佛大慈普覆為世所尊以九法界俱稱為世俱稱眾生故須菩提見前解大迦葉者具云摩訶迦葉波譯云大飲光飲光因緣出第五經圓通章簡非三迦葉故加大言良由須菩提乞食捨貧從富以不惱苦眾生故迦葉則捨富從貧以令貧者植施因故二俱好心但由分別故訶不均因緣出維摩經彼經本為居士所訶今經稱如來訶者順時適化寄緣䇿引安知如來不訶耶此正明方等彈偏歎大之意心不均平是彈偏開闡無遮是歎大無遮者謂無遮限也上二尊者俱有遮限故被訶責是以阿難發意開闡平等無遮之心而度彼疑謗之人也。

　　經彼城隍徐步郭門嚴整威儀肅恭齋法。

　　這一節經集家述明阿難乞食經遊之儀也上二句明所遊之儀下二句明齋法之儀經是經歷隍是城壍郭門即城門也徐步是威儀乞食威儀者謂著衣持鉢安祥徐步不左右顧視得之不喜不得不嗔兼以慈慧鑑機正容悟物此謂乞食威儀也嚴是莊重整是整齋肅是端肅恭是恭謹此謂齋法之威儀也齋法者請觀音疏云齋者齊也齊身口業故又齋者秪是中道日中食也中後不得食者表中道法界外更無別法中前得食者謂雖非中道以表中道之前方便相似中道乃有證義故得食也此謂受齋之法今阿難肅恭此法而行乞也。

　　爾時阿難因乞食次(至)婬躬撫摩將毀戒體。

　　這一節經集者承前不擇之意此正明誤墮之緣也爾時者次第乞食之時也由不擇故經歷婬室遭遇也大幻術者以梵天所傳故大本是惡邪誑惑變幻之術故稱幻術術法也秪一惡呪耳下文云惡呪消滅是也詳此術意不但攝婬而已凡諸軍陣劫殺之事多可為之故稱大幻術也摩登伽長水疏云義翻本性引下經性比丘尼為證故翻性也性是婬習之性非真性也娑毗迦羅譯云黃頭仙人之名此仙得彼先世梵天所傳之呪轉教摩登伽女登伽乃以此呪攝持阿難入乎婬室言婬席者謂室中陳列皆是婬具凡諸美觀能動婬心故稱婬席婬躬撫摩者婬躬指登伽說舉措多是婬態故稱婬躬撫摩者謂登伽逼近阿難撫觸捫摩將毀阿難之戒體也戒體對上婬躬看尊者受具足戒諸戒依身而持故稱戒體支戒雖昏根本不動正在窘迫故稱將毀下經云心清淨故尚未淪溺可證也。

　　如來知彼婬術所加(至)俱來隨佛願聞法要。

　　這一節經集家述敘如來往護之慈以開楞嚴之蹊徑也如來在室羅王宮阿難在所遊誤墮不知隔越幾許途程佛眼能見佛智能知今以知影見也葢登伽動身發語運心三業惡露盡在如來知見之中無不明了是故齋畢旋歸旋歸者歸之促也如來受齋常儀齋畢說法從容而歸今日旋歸諸王臣輩疑必有由是故俱來隨佛願聞法要法要者大法之要領也。

　　于時世尊頂放百寶(至)結加趺坐宣說神呪。

　　這一節經集家述明世尊歸園說呪往護之慈軌也于時者世尊歸而敷座眾集之時也佛將宣呪先放頂光具百寶色言無畏者謂百寶色光能破一切幽闇惡邪逢之悉消殞故能使一切畏而不畏一切故稱無畏百寶光者光明是光之體百寶色是光之相蓮華現佛是光之用這體相用總出於大佛頂常住心中是故光從頂出光現蓮華華嚴化佛此即宣呪之慈軌也詳夫法不孤起意託象明本佛示默而化佛說者意表法佛本然無說無示以無相現相無說示說一真湛寂萬化冥通如幻智力不動斯周一經大旨意見於此。

　　勑文殊師利將呪往護(至)及摩登伽歸來佛所。

　　這一節經集家述明往護勸歸以結緣序之益也緣起序分止此勑者上以命下之言將是持意呪由化佛言宣勑乃本佛使命但以口授原無文字持則文殊心持往護阿難真呪一至幻呪遂銷真能破幻善能除惡提是提拔文殊向愛欲坑中提拔阿難獎是獎勸登伽不遂欲心羞慚惶怖文殊以善言獎諭方便制伏其惡心權宜䇿發其善念登伽且仗神呪威力冥資其益即得果證故能同歸佛所下經云彼尚婬女無心修行神力冥資速證無學是也下起正宗分。

　　阿難見佛頂禮悲泣(至)三摩禪那最初方便。

　　這一節經正明阿難出愛欲坑到無為岸責躬歸咎於多聞因請無漏道定之義也阿難下六句猶是集家語十方下方是阿難當機發問之言從前如是我聞至此皆是集者之辭此下纔起師資問答機教相扣成山初簣自此發軔學者應知阿難也大奇何故一見佛便自歸咎多聞識得自己受病的根源開口便請妙奢摩他等然則多聞是病妙定為藥一經之破顯唯在此耳詳玩此經大意葢在抑慧揚定使行人均而不偏也大抵行人偏於慧則狂偏於定則癡不狂不癡要在定慧均修耳是故此經緣起由阿難偏於多聞多聞屬慧故定力不足遭斯邪染且說從無始來則非一生兩生所積多聞法華亦云阿難憶持過去無量百千萬億諸佛法藏故今云無始也下經佛責云汝雖歷劫憶持如來秘密妙嚴不如一日修無漏業即抑揚之意耳然亦多聞之病從耳根起下選耳根圓通為阿難最初方便良有以也葢以循聲流轉而成其病下則使之旋倒聞機以復其湛藥病相因昭如日星諒無議矣然又多聞之病不獨阿難此娑婆世界眾生皆墮此病故曰此方真教體清淨在音聞今阿難畜聞成過因請道定之藥以治之也十方下正請道定菩提是道奢摩他等是定道由定成故梵語菩提譯云覺又云道道即覺故此指如來自證無上至極之道而言奢摩他譯云止止者古師訓為制止亦名止息又云心性之理常自不動故名為止止義多途略出三意一體真止謂體達無明顛倒之妄即是實相之真故名體真止二方便隨緣止方便即是善巧曲成之意謂隨緣歷境安心不動故名方便隨緣止三息二邊分別止謂不分別真俗有無等二邊不分別即是止息故名息二邊分別止梵語三摩具云三摩鉢提譯云觀觀是照了之意謂照了一念心中即具三觀之義觀中亦自有三意一空觀空者蕩相之意謂觀現前一念之心不在內外中間三處畢竟無心可得故名為空由觀一念空故一空一切空無假無中無不空三相皆蕩是畢竟空故名空觀二假觀假者指有邊說雖有非真非真即是假有謂觀現前一念之心具足三千性相故名為假由觀一念假故一假一切假無空無中無不假三相皆立即為妙假故名假觀三中觀中即中正絕二邊對待之意謂觀現前一念之心非空非假即空即假非即不二故名為中由觀一念中故一中一切中無空無假無不中三相絕待是為圓中故名中觀梵語禪那譯云靜慮靜即是止慮即是觀止與觀不一不異非同非別故聯名靜慮圓融具是平等住持是謂禪那之實相也或問上二義各具三意今禪那中不言具三何也答涅槃疏云禪那亦云等持葢禪那無別有體即等持上二不令偏倚即禪那義也故不復言三夫此奢摩等三者舉一即三言三體一非一非三能三能一即現前一念心中具足如斯妙義故稱為妙即這妙字貫下二名謂妙奢摩他妙三摩妙禪那三義皆妙是圓融三觀非隔別義故或問三止三觀圓義可知然於此經的指何者為所觀境耶答曰下文佛徵發心見相即以心見二義為所觀境今云現前一念即境故雖稱妄境本具三諦義故能觀所觀二俱不離一心故如止觀中說今文甚略當以圓心會之非言可盡也然此三義是今經心法緊要妙旨故詳解於此讀者毋厭其繁可也然此三義乃成佛必由此得如云出必由戶三藏十二部凡一切經論無不發明此三觀之妙是喫緊心法然今上文諸佛所成菩提是果妙奢等三是因修此因方證得菩提果體是以題中稱密因者此也然又菩提果體即是首楞妙定而妙定即是常住真心一法千名應緣立號耳下經二十五圓通是酬最初方便之請葢此最初方便又是入妙奢等之初心方便也然知二十五圓通總名最初方便由此方耳根利故特選耳根圓通以逗此方之機以應多聞之病也又此阿難一問意含理行證三要妙奢等三是理最初方便是行既有所行必有所證影顯於行中耳一經玄旨並出於此約答意次第且標此節為理門初要。

　　於時復有恒沙菩薩(至)退坐默然承受聖旨。

　　這一節經集家述諸所集之眾樂聞此請默坐息心待受聖旨也言退坐者阿難問畢自應接足致禮眾從請主起禮禮畢退歸本座而坐故云退坐默然是息心定之意也前文齋畢旋歸有諸王臣今此不舉略也。

　　佛告阿難汝我同氣(至)頓捨世間深重恩愛。

　　這一節經世尊將酬所請且從其發心見相處徵詰其妄也發露他受病根由以為破顯本據阿難是斛飯王子佛之堂弟其祖一脉故云同氣父母為天倫是倫匹儒稱兄弟為天倫也父母妻子為世間深重恩愛然今詰其發心見相者要審他真妄虗實果與奢摩等相應若是生滅則不相應因心既與奢摩等不相應如投越而北轅愈趣愈遠徒自疲勞故佛詰其因心者有深意在下經云若以生滅為本修因欲求佛乘不生不滅無有是處可證也又此心見二字向下徵心辯見等文皆從此起。

　　阿難白佛我見如來(至)是以渴仰從佛剃落。

　　這一節經阿難答上詰意實陳心見之始以明發語之由也然觀阿難發心見相宛然心境彼我崢嶸角立得非生滅心乎病根在此可知矣如來三十二相者始自足下安平終至頂髻高圓詳出法界次第初門良由如來以戒定慧熏修積劫百福所種故感勝妙殊絕清淨無垢內外明徹喻如瑠璃瑠璃是梵語具云吠瑠璃譯云不遠寶波羅奈城不遠有山出此寶故阿難尋常自思如來之相非從欲愛所生何以下徵釋上意謂彼欲氣麤濁安有勝妙腥臊臭腐安有殊絕實從男女交遘不淨所生一切肢分膿血雜亂不能發生勝淨明妙紫金光聚紫金光者謂如來色身如紫磨金光明團聚一切無能及者是以阿難頓希此相從佛剃落。

　　佛言善哉阿難汝等當知(至)此想不真故有輪轉。

　　這一節經世尊將破心見之妄且先標真體以立其本也善哉字隨經義當是世尊憐愍之辭憐其迷於妄想失却真體故也佛指一切眾生說者謂舉世皆迷不獨阿難因阿難一人而該乎眾也然又迷來遠矣從無始來今生死相續者皆由不知常住心體此常住心體即是人人本有靈覺之性從本以來寂然不動故稱常住真心對下妄想看而此真心性本明淨虗妙融攝人自不知不知即是迷迷即是無明晦此本明而用諸妄想葢妄想易見昭昭靈靈在我視聽言動之間故人皆用此以為自心而不知是妄想非真心也真心本自寂然無迹可窺故迷而不知乃認此昭昭靈靈為我受用只這用字即是日用之用以日用之間所應接者人皆誤認為真而佛直斥為妄妄故有生滅生滅即為輪轉妄則非真輪轉則非常住迷此真常得非大哀乎是故佛稱善哉而告之以立其本也。

　　汝今欲研無上菩提(至)中間永無諸委曲相。

　　這一節經世尊將破心見之妄以酬菩提妙奢之請又且誡以直心酬答也無上菩提者是牒阿難問中十方如來所證得者研是窮研真發明性者詳玩文意要從無上菩提一氣讀下發明二字是菩提真體中所發顯的性何者是菩提中所發的性正指妙奢摩他等是也此三義者理本所具即是菩提體上所發妙用故也發明即是發顯有人誤作言語發明看者非也須知上句研字就是發明的意思豈有一句中用兩發明語沒有此等文法應當下誡以直心詶問也十方下示用直心的所以然用直心者謂由十方如來出生死者同一道故一道即無上菩提心若不直則欺諸佛矣心言下謂不唯心直言亦須直葢心為道本心不直則所行之道曲言為心之表示心不直則言邪故須心言皆直從凡而聖自卑而高始信位終等覺中間歷住行向地諸位永無諸委曲相皆由直心故無曲也。

　　阿難我今問汝當汝發心(至)將何所見誰為愛樂。

　　這一節經世尊審詳見由何起愛樂者誰以為七徵八辯之張本也確定妄源然後次第徵辯今此心見二字即是前文發心見相之心見以為理門徵辯破顯的把柄學者不可迷其始也。

　　阿難白佛言世尊如是愛樂(至)故我發心願捨生死。

　　這一節經阿難詶上所問也上問中見與愛樂分開說今答語先合次開先指心目合一愛樂次以心目分開說謂由目觀見心生愛樂故我下結上發心所以。

　　佛告阿難如汝所說(至)則不能得降伏塵勞。

　　這一節經世尊承前答語令知心目是賊須先察其巢然後可以降伏也如汝下牒答語若不下令知其巢佛意謂一切塵勞皆由心目所起以心目為賊者下文當明今欲降伏塵勞必先察知心目潛匿的所在心之所在即下七處是其所依見之所在即下八辯處是也如以七處推窮使其無處依倚先搗其巢賊形既露則計窮而易降伏塵勞自息矣塵是塵緣屬見惑勞是勞慮屬思惑。

　　譬如國王為賊所侵(至)唯心與目今何所在。

　　這一節經世尊約喻以明心目必應除者要先知其所在也國王喻前常住真心王法性土故喻國王賊喻心目六為賊媒自劫家寶故喻如賊發兵討除喻奢摩他等觀智討除即上降伏也所在可知使汝下法合流轉對常住說謂真心本來常住真為妄轉賊所侵故即同流轉流轉即前文輪轉故云心目為咎心指第六攀緣心義該前五識目是眼根義該餘五吾今下三句正徵所在。

　　阿難白佛言世尊一切世間(至)如是識心實居身內。

　　這一節經阿難答上心目之問指明所依之處也一切世間者指十生之依報世間也十種異生是正報故以感報不同故稱異生依正皆異故十種異生者謂卵胎濕化無足二足四足多足有想無想非有想為十也他經及下本經皆稱十二類今除空散消沉非有心目故但云十也阿難答謂十生之感報雖異而心必在面下目異生上極諸佛心眼的所在皆同異生說心而不及眼如來說眼而不及心文互顯也如來眼色相好光明如青蓮華故稱青蓮華眼我今下例上佛與異生以明阿難自眼亦在面心亦在內也浮根四塵者凡六根皆由能所八法所成根根有浮塵勝義二法有形相可見名浮塵根清淨四大唯天眼可見者名勝義根皆由能造四微所造四大八法所成今言浮根者指眼浮塵根說四塵者指能造四微說故云塵也略其所造四大故但云四能造四微者謂色香味觸所造四大者謂地水火風以不顯故謂微以形量徧故謂大。

　　佛告阿難汝今現坐(至)今祇陀林實在堂外。

　　這一節經佛承執內之心以審實內外然後破之意令阿難易悟也前文雙徵心目今且先徵心處心處既破然後破見經文次第學者應知汝今下一句汝指阿難隱然喻在內之心講堂隱然喻阿難之身觀祇陀林今何在者要明自內及外應先見內後見外也下文當明祇陀林者以林樹是祇陀所施故稱祇陀林祇陀即祇洹先後譯不同故世尊下阿難答也重閣者謂重簷飛薨如云阿閣三重階說崇高也閣下即是講堂世塵不到所集者皆精修之士故曰清淨上文佛但問祇陀林今阿難答語承出給孤園給孤是須達長者美稱以樂給施孤獨故稱給孤園是長者布金所買故稱給孤園各標施者之名今問答中互顯二施者之林園也今祇陀林實在堂外二句是正答所問。

　　阿難汝今堂中先何所見(至)如是外望方矚林園。

　　這一節經世尊承前自內及外次第審實以定先後之分破之使易悟也何故世尊不直明心不在內乃將內外先後為問者何耶此正要阿難從這內外見處先後會明他的心若在內亦應自內及外若不見內而但見外者明知此心不在內矣佛意欲令自悟故引內外先後次第為問也今佛問云汝身在堂中先見何等內外先後於此當明世尊下阿難答也在堂先見佛者良由佛處眾中身相光明映蔽一切如星中之月故阿難舉目先見佛次見眾也然佛與眾見雖先後總在堂內而先見之如是下次見外也於此明之則知在內之心不成矣。

　　阿難汝矚林園因何有見(至)故我在堂得遠瞻見。

　　這一節經世尊徵前由目得見之意重審其見外之因也佛於前文逐節審實皆令阿難自陳使其誵訛易見下文世尊從而破之會事歸心便於悟故此是世尊善巧曲成之意也矚即是視世尊明知阿難執見由眼故問因何有見使其答出後當破之意在見不由眼從心顯見故下文詰云汝在室中門能見否今阿難果答以戶牗開豁得遠瞻見戶牗隱然喻眼開豁而得見也今猶在現事上辯且不明示。

　　爾時世尊在大眾中(至)阿難頂禮伏受慈旨。

　　這一節經世尊承前逐節依事審定內外今將破內之心且先標定體以立其本也標本在前向下一示一悟一破一顯俱是首楞定體學者毋迷其宗也舒是舒展佛身金色故稱金色臂摩頂是安慰意佛意今將破執恐生驚怖故預安慰而後告之阿難是當機故首告阿難以及眾也有三摩下示大定名首楞嚴是究竟堅固義詳如題中解王者此三摩提為萬德之本故稱為王具足萬行者大定是常住真心湛然之體此心統具萬德而萬行由之故云具足萬行十方下明佛佛道同以顯大定之玄功也謂十方諸佛莫不從大佛頂三昧一門超出妙莊嚴路妙嚴路者即下經所明五十五位菩提路是也言妙莊嚴者謂大道無作由定慧莊嚴定慧即是奢摩他三摩禪那如法華云定慧力莊嚴是也今下經云大涅槃海為到家之地五十五位為入涅槃之路言妙者謂不嚴而嚴嚴而不嚴如般若云即非莊嚴是名莊嚴方稱為妙又今文所稱三摩提又名三昧是大定之通稱不必引前三義中三摩說此是果定彼屬因故然即指彼說亦無礙一即三三即一故如所謂一乘實相即因即果故又此下所顯奢摩他三摩禪那三義雖圓而其文有兼正如初則正演奢摩而三摩禪那兼之次則正演三摩而奢摩禪那兼之又次則正演禪那而奢摩三摩兼之兼正交徹主伴互融一而不合三而不離文義俱妙不失圓融行布之旨此今經之妙義也有人泥於圓融而難於行布則紊亂其辭三詮靡舉如是則一三三一之道不可得而聞矣學者臨文幸深思之此下正起奢摩他文止第二卷後彼暗與通及諸群塞亦復如是處。

　　佛告阿難如汝所言(至)能見林泉無有是處。

　　這一節經世尊躡前所審定之語為問令其自陳訛處也前文阿難答云戶牗開豁得遠瞻見佛躡此二句作破內的把柄亦有下佛捉他的破綻良由阿難在事上陳說最自明白謂先見內後見外也然則其心在內何故不先見內而但見外耶故佛即於事上問云亦有眾生在堂不見內但見外者麼這是世尊引出他的訛處來阿難果謂在內必先見內而後見外故云不見內者無有是處世尊今乃依事顯心下文以心合事破綻自見矣阿難豈不服膺而易悟哉從此是七徵初起先破在內也。

　　阿難汝亦如是汝之心靈(至)住在身內無有是處。

　　這一節經世尊第一徵破執心於內之所在也汝亦如是一句正是以心合事之意例上在堂不見如來而見堂外如心在內不見內而但見外意同汝字意指心說故下句承明汝之心靈一切明了靈者謂此心昭昭靈靈故謂心靈明了者以心靈故觸處明白曉了故云一切明了若汝下正徵在內謂此心既在於內爾時亦應先知其內頗猶可也佛謂世間可有人先見身中後觀外物者麼這一句合前亦有眾生在堂不見如來見堂外者以身合堂以心合眾生法喻俱不可則知此心必不在內縱不下是縱辭心肝脾胃的心字指肉團心說謂心肝脾胃密藏於內縱汝不能見那爪生髮長筋轉脈搖却在皮裏膜外汝心在內誠合明了如何亦不知耶此責他心在內而不知內也必不內知者心肝脾胃之內汝必不知那爪髮筋脉雖稱在外亦云何知這兩句是佛的斷辭謂他斷然不能知者則知此心不在內矣是故下結不在內謂汝之覺了能知的心在內不見內故汝執不成無有是處者謂無是理也下皆倣此。

　　阿難稽首而白佛言(至)從其室門後及庭際。

　　這一節經阿難因聞破內之音轉計此心居在身外也如是法音者指上破內的法音由被破故悟心不在內復計在外所以下舉喻徵明在外的所以謂何以知心在外耶舉喻云譬如燈光然在室內此燈必能先照室內從那室門照出於外方及庭際此喻自明執內之非正是他的悟解之語悟前非也下文纔出計心在外的所以。

　　一切眾生不見身中(至)同佛了義得無妄耶。

　　這一節經阿難承前喻說以明在外之心也指一切眾生說者意謂眾生皆能見外而不見內則計此心在外與人同也亦如下重躡燈喻然在室外但能照外不能照室喻心在外亦但見外不能見內也是義下是義者指在外之義謂此在外之義更無疑惑以無惑故昂然自謂同佛了義得無妄耶觀阿難上文矯云心居身外今又云是義必明等辭辯矯強者良以尊者既示同迷故其辭辯固執如此。

　　佛告阿難是諸比丘(至)云何一人能令眾飽。

　　這一節經世尊第二徵破執心於外之所在也世尊破法不直就他所執處破別引現事問他令他自陳漏逗隨事分別得易解故比丘義見前解適來下引現事也適是適纔循是隨緣之意搏是段有形段可摶故宿齋言預先受齋也佛謂此諸比丘適纔從我向室羅筏城隨緣乞食既歸祗林我預受齋汝觀比丘一人得食眾皆飽麼世尊引此事問者正明在外的心如他人相似與我無于如一人食諸人不飽例明身心相隔之意阿難答下不音勿阿難意謂世間沒有一人食諸人得飽的事故云不也這一句是總答何以下徵釋所以謂諸比丘證果雖同軀命各別云何一人食諸人得飽一人例阿難身眾人例阿難在外的心一與眾隔別無于則阿難的身與心亦復如是破文在下。

　　佛告阿難若汝覺了(至)若相知者云何在外。

　　這一節經世尊以在外之心隱然例上一食眾不飽責其昧却相知之誤也佛謂你的覺了能知能見之心實在外者則你的身心相外了外是隔意身心自不相干則在外的心之所知身不能覺覺在身際心不能知矣這節雖不顯合一食眾飽之事義意暗契也我今下佛又示手以明身心相知之驗兜羅譯云細香佛手細軟如綿故稱兜羅綿手汝眼下二句是責問之辭責意謂汝若相知誤計在外矣阿難答如是者領解相知也若相下二句世尊責其心非在外。

　　是故應知汝言覺了能知之心住在身外無有是處。

　　這一節經世尊結上執心在外不成也。

　　阿難白佛言世尊(至)佛言處今何在。

　　這一節經阿難因聞破外之非又轉計也如佛下雙述內外之誤文顯可解我今下正復轉計一處見下文佛言下徵其一處。

　　阿難言此了知心(至)彼根隨見隨即分別。

　　這一節經阿難因徵陳處設譬妄合非實處也此了知下三句阿難將陳其處先述心的暗內明外之能如我下正陳其處潛根內者根指眼根這一計阿難自欲雙避內外兩過故計潛根夫此心無體何有潛根的道理猶如下設譬以顯潛根見外的所以瑠璃見前解以瑠璃所成的碗合於兩眼之上瑠璃性本明淨內外暎徹雖合眼上不為所障留礙是障義瑠璃喻眼眼喻於心眼亦明淨如瑠璃故以喻心潛眼內眼雖合於心上不為眼所障也彼根下猶有喻說謂彼眼根隨瑠璃所映見者眼即隨他分別以喻眼所暎色心則隨見隨分別也然彼瑠璃合眼眼見瑠璃兩眼合心心不見眼隱然徵出法喻不齊之過破在下文。

　　然我覺了能知之心(至)無障礙者潛根內故。

　　這一節經阿難重出潛根之意欲迯內外之愆也前文阿難初計潛根已述內外之過矣今重辯內外者葢前直述內外之過今辯潛根以釋內外見不見的所以以明潛根之計得成故也文顯可解。

　　佛告阿難如汝所言(至)瑠璃籠眼實見瑠璃。

　　這一節經世尊第三徵破潛根所在且先審喻義引出不齊之失也良以瑠璃明淨雖籠眼外能見山河瑠璃乃眼外之物亦應見之問答可解。

　　佛告阿難汝心若同(至)潛在根內如瑠璃合。

　　這一節經世尊承上喻義直明法喻不齊潛根之計不成也汝心下合上喻義謂汝心同喻兩眼如瑠璃合喻見瑠璃心不見眼是故責云何不見眼若見下雙破謂見則眼同前境不得說隨見隨分別矣葢眼為心所依處切近於心方許云隨若眼同外境則為客義非主非伴故云不得成隨若不見眼則潛根之計不成故責云云也兩隨字一樣看。

　　是故應知汝言覺了(至)如瑠璃合無有是處。

　　這一節經世尊結上潛根之計不成也。

　　阿難白佛言世尊(至)名為見內是義云何。

　　這一節經阿難因聞潛根之破又轉計也此計執心還依身住變前內外別作明暗兩皆能緣為心所依處謂眾生之身腑臟居於內竅穴列於外眼等七處是也穴即是竅以腑臟在內黯然莫辯故云為暗此欲避見內之過也竅穴居外則明而可別故云為明此欲避離身在外之過也然今內外可見心不離身此欲避潛根之過也今我下正會內外明暗為今第四所依之計開眼見明為外見從外流易解且置勿論獨閉眼見暗為內無反觀理所以下文單破內對內對既破外亦從破也是義云何一句詳玩亦有意思學者應知葢阿難前文執心在外之時云是義必明將無所惑同佛了義得無妄耶看他言語何等剛強這是阿難初逢辯義其心尚麤今所計語不敢自是但問云何看他言語何等調柔這是阿難心漸細處向後一往入微愈趣愈妙也。

　　佛告阿難汝當閉眼(至)若不對者云何成見。

　　這一節經世尊第四徵破內外明暗心所依也文中阿難雙計內外世尊破法單約內暗破者意顯阿難雖計內外明暗而其所執之心還成在內是故世尊單約內暗破也汝當下牒上所計內暗此暗下標二意破之若與下先破對眼文可解若不下次破不對眼凡明暗境界要與眼對方名為見既不對眼云何成見。

　　若離外見內對所成(至)即汝一身應成兩佛。

　　這一節經世尊正破閉眼內對之暗而委明內對不成也前文阿難計謂閉眼見暗名為身中這一計自含眼前內對兩意眼前一意上文已破今正破內對初文云離外見者謂離眼前之暗也內對所成者內對謂閉眼返觀向內所對之暗也合眼下四句佛以開眼例破內對謂你合眼內對所見之暗名身中者若合眼能內對開眼亦可內對又合眼內對若見身中開眼內對何不見面若不下二句正破內對不成謂開眼內對若不見面則你合眼內對而見身中亦不成矣見面若成下世尊恐其轉計故委悉詳明必無內對之理你若計開眼內對能見面者則此了知之心及與眼根乃在虗空例如心與眼在那邊纔能見得這邊的面既在虗空何成在內則你內對見暗名身中者不成矣又若眼根在於虗空自非汝體就似他人所有二般故云即應如來今見汝面若你的眼根在他人身上則他人之身是汝之身矣又汝眼在外則眼所知者你身合非覺然今必汝執言身與眼兩相知覺若身眼俱覺應有二知眼即汝身則你一身有二知應成兩佛矣如此委曲詳辯畢竟沒有返觀內對的道理。

　　是故應知汝言見暗名見內者無有是處。

　　這一節經世尊結上閉眼見暗名身中者不成矣。

　　阿難言我常聞佛開示四眾(至)亦非內外中間三處。

　　這一節經阿難因聞內對之破又轉計也前來所徵四處皆是阿難依自見解而立今乃引佛昔言為他轉計之本故云我常聞佛云云也心生法生法生心生者蓋心與法相因而生也心是第六攀緣心法是六塵由第六識心攀緣外境境隨心起此為心生故法生也又外六塵擊發內六識此為法生故心生也故云由心由法言種種者謂心與法各有無量名相故也我今下正出其計上思惟字是第六現行意識良以第六識思量勝故今思惟即是思量大約六七二識雖依主持業不同俱託思量起故今阿難認思惟體為自心性則以第六攀緣心為心也隨所合處下出心所依處謂心無定所遇合即顯合者心與法合也不定一處故云隨合以隨合故不拘內外中間三處又下文佛的破意且不破他的心但破其合處前後七處徵破但破心依的所在前文云是兵要當知賊所在讀者勿忘其源也。

　　佛告阿難汝今說言(至)若從外來先合見面。

　　這一節經世尊第五徵破隨合之處也佛告下牒領其計是心下正破合者以二物函葢乃名為合然要有體可合若無體則無相如何可合故云無體則無合也這兩句是正破若無下防轉計也佛防阿難轉計謂心雖無體亦能合也故此承上無體防云若無有體而能合者則十九界與七塵合界是能合塵是所合能所皆空名無物可合世間秪有十八界與六塵十九與七徒空名耳以空合空空不可合故云是義不然若有下又承無體轉破有體挃陟栗切音只觸也挃就是合文可解。

　　阿難言見是其眼心知非眼(至)若見物者云何名死。

　　這一節經阿難聞上見面之語因疑心知眼見而責心見者非當理也阿難云見是眼之功知乃心之德心本非眼云何世尊以見責心耶佛言下世尊會見歸心謂眼是血肉所成面上兩竅如門戶相似心為一心之主見由主人主人若去門戶安能見哉故云汝在室中門能見否汝是主人門是室門汝喻心室喻身門喻眼則諸下五句可解。

　　阿難又汝覺了能知之心(至)為復徧體為不徧體。

　　這一節經世尊重破有體詳明隨合之非真也上文但破有體的合義今文正破有體佛約四意破之此總標下別破今文四體字上二指心體說今在下二體指身體說上心體以一多論下身體以徧不徧論在文可知。

　　若一體者則汝以手(至)足應無知今汝不然。

　　這一節經世尊承標別破心之有體四處俱非也若一下佛謂此心若一體者則周徧汝身如傷一支四支皆痛方名一體若四支咸覺則挃應無定謂無受挃的所在若挃有定所有知不知處則汝之心一體不成矣若多下次破多體佛謂一人秖一覺性此心若有多體則成多人多人則各各有身何體為汝今汝必無多體則此心多體亦不成矣若徧下三破心徧身體同前所挃者同一體破也謂心徧汝體則無處不徧觸頭觸足應互覺知若頭足有知不知處則非徧矣若不下四破心不徧身體謂此心若不徧汝體頭足有知不知處方稱不徧今汝觸頭觸足知覺一般云何不徧云不然者謂頭足皆有知故如上非一非多非徧非不徧者信知此心元無有體。

　　是故應知隨所合處心則隨有無有是處。

　　這一節經世尊結上隨合之處不成也。

　　阿難白佛言世尊(至)復內無見當在中間。

　　這一節經阿難因聞隨合之破又引佛言而轉計也阿難下引佛言證文殊譯語見前法王子者法王是佛佛為諸法之王於法得自在故菩薩為法王之子大菩薩之通稱也等者該乎眾也談實相者實相指諸法寂滅之相名實相也凡有相者非真以無相為相乃名實相方等般若二時常談實相阿難得與聞故如我下正轉計也內無所見等是重述前訛而出計中的所以謂心在中間故能外相知而內無見也。

　　佛言汝言中間中必不迷(至)表體既混心應雜亂。

　　這一節經世尊第六徵破計中的所在也佛言下徵其中位乃立二處為破佛謂汝所言中必有定處不迷言有定處也在處在身者佛所立也在身又約中邊破邊則非中中則同內則在身推中中無位矣處者指身外處所在處又約表無表破表者插竿以表為中也若無表則同無中若有表表不可定何以下徵釋不可定的所以如人插竿表中東看表在西南觀表在北四方失准中無定位然而表中者顯汝心之所依也今表體既混心應雜亂中位既無心隨淪沒矣。

　　阿難言我所說中非此二種(至)識生其中則為心在。

　　這一節經阿難辯所計中非身非處乃引佛言以定中位也昔世尊在二乘教中曾說根塵為緣生識之語阿難據此謬計為中殊不知是心無體根塵亦妄能生所生俱不可得中何為實故佛下以兼不兼破之眼有分別色塵無知二句分別是有知此是阿難妄計眼有知色無知以知不知為生識之緣以定中位確乎眼亦無知前文佛曾破云汝在室中門能見否當從佛意為然。

　　佛言汝心若在根塵之中(至)即無體性中何為相。

　　這一節經佛約兼不兼以破中位無實也佛言下總標二意若兼下先破兼二無中也物體雜亂下物指根塵體指心體上句云此之心體物體之體確頂上句心體說佛意謂物是無知心體是有知然則知與不知雜亂成敵兩立云何為中必要三法方許有中今兩立缺一則無中矣兼二不成下次破不兼二亦無中也兼二不成句語倒應云若不兼二今云不兼根塵二者此心無體如虗空一般非知非不知虗空那裏有知不知的意思此心亦然是故知與不知兩非其相離了根塵心無體性中何為相則不兼二亦無中也二處推中中不可得心之所在又亡矣。

　　是故應知當在中間無有是處。

　　這一節經世尊結上中心所在不成也。

　　阿難白佛言世尊(至)則我無著名為心不。

　　這一節經阿難因聞破中之語又轉計也佛與四弟子共轉法輪者此指般若會上佛令四尊者轉教菩薩如法華信解品中說那時世尊亦說心不在內外中間俱無定所意明心無實體也一切無著名之為心二句是阿難謬解佛語佛必不說無著為心若指無著為心早是著了故不可執無著為心也然稱無著者謂心隨境現觸處洞然無所繫著名無著也於此不善會心則有無窮之過下文破處可見也。

　　佛告阿難汝言覺知分別(至)相有則在云何無著。

　　這一節經世尊第七徵破無著心之所在也佛語阿難言汝執能覺能分別的心性俱無在者此牒其所執也無在即是無著言一切者如今世間上自虗空下自水陸飛者是禽行者是人獸等諸所物象總指萬象森羅乃名一切汝稱不著者這一切物象為在為無若是無則則同於龜毛兔角但有空名何勞你去不著若有不著之心在不可名無所云無者無相可著方名為無若說非無非無即有相了有相即在在即是著云何而言無著。

　　是故應知一切無著名覺知心無有是處。

　　這一節經世尊結上無著為心不成矣以上世尊七處徵心所在已竟須記徵心前云若不識知心目所在則不能得降伏塵勞又云唯心與目今何所在是故七徵但破其所在所在既破賊無逃避下破能推之心正擒賊耳然上徵心所在不至於八亦不停六恰止七者何耶長水疏云凡情所計雖復萬差因依之處不過此七欲推妄體先破所依其猶城陷則賊亡巢傾則卵覆此知言也。

　　爾時阿難在大眾中(至)傾渴翹佇欽聞示誨。

　　這一節經阿難因聞七番徵破妄體無依真源未達故重避席䖍請奢摩他路也偏袒膝地者如儒禮記云君再拜稽首肉袒親割敬之至也又云肉袒服之盡也彼文雖無膝地之言今亦是拜服之儀示卑下之誠也皆言右者古以右為順以左為逆故稱左遷左道皆是逆意故用右也合掌者是竺乾歸敬之禮取束斂身心之意爾時至白佛言是集家語述阿難請法之儀我是下是阿難自敘猶恃憍憐等者阿難却敘俗情有感而發也最小弟者阿難於八王子昆季行中年最小故蒙佛下敘佛度令出家之情愛也憍憐指佛說憍亦憐意謂佛慈愛憐其幼小今雖出家猶恃慈愛所以久躭多聞未得無漏故不能折伏惡呪為彼所轉溺於婬舍當由下一句阿難復出逐妄所以真際者是常住真心之實際也詣是行義不知是迷義阿難自謂我初溺婬之事何咎所致當由迷彼真造故逐妄趣背覺合塵故招難如此今求返妄歸真之詣故請奢摩他路也惟願下正求真詣良以奢摩等三義為常住真心之路今但舉奢摩者次第以奢摩為始故問前解云從七徵初起即是奢摩今文何故纔請其路耶答前文七徵雖云奢摩猶是奢摩之前方便良以七番徵破但破心之所在如臨岐闢路相似後破能推方入正路發軔在此是故方請其路也闡提是略梵語具云一闡提涅槃經云一闡名信提名不具信不具者是譯語指斷善根人說隳彌戾車者隳毀也梵語彌戾車譯云惡見溺有著空起六十二見俱名惡見阿難請示奢摩令彼著惡見者聞之毀滅其惡得正趣故作是下傾者是傾下其心渴約喻說如焦渴而思甘露也翹是仰舉佇是久立謂如仰而久立若有所待以希示誨也。

　　爾時世尊從其面門(至)皆住本國合掌承聽。

　　這一節經佛將勦除心賊展發正趣而示本明先寄意於象也面門光者口眼耳鼻眉間之光同時放也表破六根顯出六湛圓明之意光有種種者謂光非一體具百寶色故光從清淨法身中起非世光可比故如百千箇日和合其光少分相似也上云放光下云動地普佛世界六種震動者謂盡空所有佛界悉震動故六震者謂動踊震起吼擊也搖撼不安曰動璘瓏凹凸曰踊隱隱有聲曰震自下升高曰起砰磕發響曰吼眾形相薄曰擊普動即是等徧各具三相意表六識俱轉十八界悉平也如是下十方塵土者即指上句普佛世界故云如是一時開現者意明迷時則六識封蔽彼此我人殊方異障滯凝不通今悟後六用豁達十方一時開現也佛威合一者若約象說佛以法化威神令彼十方塵剎合而為一若約意說由本覺智力以十八界融成一性耳其世界下指上普佛塵界中所有菩薩因人不轉妄依洞開真聽然皆自性覺因攝視聽於本際復何遷易哉故云各住本國承聽也此經凡放光現相處即是關節由前七徵破心的所在今正要勦賊是三觀初功故先放光次標二本科列既成後破能推文源起伏處不可不知。

　　佛告阿難一切眾生(至)縱經塵劫終不能得。

　　這一節經世尊將酬奢摩之請且先明眾生為業種所墮而修之未真也種種顛倒者如首尾相換名顛顛故必倒而諸眾生違真逐妄棄本趣末故稱顛倒然此顛倒有無量名約而言之凡夫具四倒謂以非常計常非樂計樂非我計我非淨計淨二乘亦具四倒謂以常計無常樂計無樂我計無我淨計不淨合前是名凡小八倒世出世間攝無量倒故云種種皆依業種而起業種有三謂惑業苦一切業因苦果皆從此起如無始無明熏習成種種必有果子果相生種見不斷故稱業種也如惡叉聚者是喻西域有惡木一枝三子生必同科名惡叉聚以喻眾生惑業苦三生必同聚也惑是癡惑因惑造業由業感苦相依而起故云同聚此指凡夫不修者說縱彼諸修行人不得其正亦不能得無上菩提乃至下指明修行不得正者之相乃至者超諸人神仙鬼不敘故云乃至即如二乘之人雖云順正不樂勝進但保小果故亦斥為別成別成即非正也諸外道輩三界諸天及彼魔王魔民總是邪因邪果邪業邪報耳梵語魔羅譯云能奪命以其崇邪忌正能作奪命因緣故稱為魔言外道者謂心遊道外不正熏修故稱外道皆由下出彼計邪迷因謂諸行人不識真妄錯亂異趣者皆由不知二種根本不知是迷依此迷因而錯亂修習也二根本者一真一妄下文自明猶如下設喻以明錯修無功之意煑沙喻錯修嘉饌喻妙果妙果即無上菩提經塵劫而不得其饌者沙非飯本故也以喻不知真妄二本依此錯修欲希無上菩提縱經塵劫終不可得。

　　云何二種阿難一者(至)而不自覺枉入諸趣。

　　這一節經世尊承前徵釋二本以明遺真趣妄之迷也云何一句是徵一者下是釋釋中先明妄本則汝下指示其相謂此妄本即汝今者用攀緣心為自性者是也者字的指生死根本無始生死依之而有故稱生死根本人皆執此為心故兼眾生說攀緣心者即第六識念念攀緣六塵即以六塵緣影為自性故二者下次明真本則汝下指示其相謂此真本即是無始菩提涅槃元清淨體是也然此真體不在別處即汝今者識精元明能生諸緣而諸眾生認緣失真即所遺者是也識精元明者指第八識為識之精精對麤說前六識麤浮唯第八本識是諸識之精元明是第八識湛然不搖處即元明也長水諸師按起信論覺不覺義解指此元明為真愚按第二經見精明元彼明元者即此元明也合而言之總一識精元明分而言之則為六湛圓明故不必作真諦詳見第十識陰文中又按第十經云此湛不真念念受熏故云能生諸緣此諸緣義指前七識說以認緣失真故云緣所遺者者字的指菩提涅槃元清淨體以前七識為緣者即唯識論依彼緣彼之義外則緣塵內則緣心故稱緣也由諸眾生遺此本明這本明指菩提涅槃說謂人人本有之明人皆遺此本明然雖說遺實未當失終日負之而趍昧者不覺故云雖終日行而不自覺枉自疲苦出入諸趣只這在字謂不當入而入曰枉意謂若悟本明當下成佛何自屈而枉入諸趣耶又菩提涅槃者菩提是本覺涅槃是寂滅二者乃果上智斷二轉依號也菩提譯語見前涅槃具云般涅槃那譯云滅度謂滅二種生死度圓寂彼岸故此元清淨體者正指吾心說元者本也本來無染故曰清淨縱使汩沒塵勞輪轉諸趣此心本然曾無濁穢故稱元清淨體也前文七徵但破心之所在下文破能推者正破此第一根本攀緣心也緣心是第六識麤而易明其文故短第二根本乃決擇識精識精隣真隱而難顯其文故長向後因心顯見因見顯心疑滯漸消菩提漸顯直至第四卷中請行之前方得圓滿是知二本為理門總科亦不離前文心見二義葢第一根本破心第二根本破見學者窮經當曉大途。

　　阿難汝今欲知奢摩他路(至)我與大眾同將眼見。

　　這一節經世尊正酬奢摩之請重徵心目為止散入寂之本也初汝今下牒前問語今復下重徵心目屈五輪指者屈握拳相也五輪者謂如來五指端文理如輪故語阿難下示拳驗見也佛言汝何下正徵見意阿難答以拳曜心目以所見顯能見也拳稱光明者佛身舉體金光顯映故云昭曜心目佛但問見答又兼心汝將下且先徵見佛謂汝將何物能見我拳阿難答以由眼見也兼大眾說者阿難意謂由眼能見不唯一己舉世皆然也。

　　佛告阿難汝今答我(至)失汝元常故受輪轉。

　　這一節經世尊咄破妄心勦其賊主正示奢摩路也前文七徵但破其結寨的所在故云徵心所在今破能推正是殺賊奢摩是止今止其妄心正是其路然此猶為初步耳初佛告下是因見顯心何者前文佛但徵見由阿難答兼心目故今且置見而徵心也故云以何為心當我拳曜然按經次第亦必先破其心何故前既徵破所在賊主未曾勦絕故今先心而後見也阿難言下正答拳曜之心躡前推窮七處即將能推者為今拳曜之心也佛咄言此非汝心阿難積劫多聞抱此功勳多是此心被佛一咄而勦除之何其易哉阿難猶不識他是賊還與稱冤呌屈矍然驚懼謂此非我心當名何等咄是呵聲實含憐意如父憐子之愚咄而告之矍是驚起貌後佛告下佛謂此非汝心葢是前塵虗妄相想正是六塵緣影浮亂之想惑汝真性盜汝家寶前云譬如國王為賊所侵此正是賊由汝無始至今認賊為子失汝元常元本也常不遷也所謂用諸妄想而失此常住真心是故汩沒生死枉受輪轉。

　　阿難白佛言世尊(至)惟垂大悲開發未悟。

　　這一節經阿難因被咄破能推失其妄據之本故驚疑而重請開示也初阿難下三句阿難謂我是世尊寵愛之弟我心愛佛佛令出家此似阿難情識不忘有恃寵愛之意因疑世尊逕庭不近人情是故直斥非心也然此阿難既示同迷順適凡情故作哀矜乞怙之語令彼末世眾生讀此如親炙其事易悟入故我心下敘善也縱令下敘惡也如此極善極惡之行皆由此心所造云何說此非心若此下文顯可知。

　　爾時世尊開示阿難(至)與諸大眾默然自失。

　　這一節經世尊詳示生滅之心無體欲令阿難棄生滅而證無生也前文世尊咄破能推非心阿難驚疑謂除此覺知更無所有我乃無心同諸土木是故世尊詳示非心所以也欲令心入無生忍者謂阿難一向固執生滅為心今世尊欲令棄生滅心即於生滅證入無生無生滅對治生滅一廢一立誠藥病之要切耳稱法忍者謂無生法之忍也華嚴八地經云不見少法生不見少法滅無滅無生法體本住湛然常寂默證此理忍可於心名無生法忍忍者是智智體綿綿欲罷而不能者謂之忍也師子座者師子乃獸中之王吼時百獸震驚表如來說法魔外喪膽震裂其處故摩頂義見前解如來常說下正釋阿難無心之疑謂如來尋常說言世出世間一切諸法唯心所現唯心之心指真心說一切因果者凡世出世間善惡諸法有因必有果故世界微塵一句指麤細說麤為大地細為微塵凡諸巨細之物皆因心而成其體此釋上唯心所見之語阿難下亦承上義以明真心必有體故良以阿難認此惺惺者為心一旦被佛咄破離此惺惺而不知寂寂之真體故疑為無心是以佛明凡諸世間所有乃至一草一葉一縷一結皆有體性縱令虗空亦有太虗之名凝然洞達之貌何況妙淨明心而自無體耶性一切心者謂彼世出世間凡一切心心所法皆以此妙淨明心為其本性離此妙心則諸心法無別有性故也若汝下明其執恡妄心亡乎真體乃與決擇使其棄妄歸真故執恡者謂執此妄心慳恡不肯捨故覺觀二字各具一意正是第六識緣慮心的行相瑜伽論云謂於外五塵境上怱遽麤轉名覺怱遽細轉名觀俱屬慧心所法也佛與決擇云若汝執此分別覺觀所了知性必為心者此心即應離彼六塵一切緣慮事業別有一箇能分別的全性在即真汝心如汝下引現事顯妄謂汝即今仰承聽法之心此是因我說法音聲方有你的能分別性這是因動而有縱滅下復舉靜時說謂縱滅了一切見聞覺知六塵現境你內守幽間靜境亦非真體猶為意識中的法塵分別影事只此一動一靜之間元非真體我非下暫縱而復奪之謂我不教你畢竟執為非心汝但於心微細揣摩看若離現前六塵別有一箇能分別的心性在這便是你的心若此能分別性離塵無體斯是前塵分別影事影是六塵緣影事是根塵交接取捨愛憎等却非是心若屬前塵塵非常住是生滅法變滅之時此心隨滅則同龜毛兔角徒得空名安有其實則汝法身同斷滅矣稱法身者即以真心法體為我常住之身若此心斷滅其誰修證無生法忍耶末句結歸初文無生法忍之句然此決擇至為親切而阿難等心猶未開新無獲證故心被非前途黯然點失其守。

　　佛告阿難世間一切(至)雖得多聞不成聖果。

　　這一節經世尊警諸行者為生滅心誤聖果難成以結第一根本義也九次第定者天台禪門修鍊中說離諸欲入初禪次第入二禪三禪乃至非有想非無想處定最後入滅受想定又云以無漏鍊有漏必令諸禪定觀調柔不令異念間雜即成阿羅漢是名九次第定今云雖成而不得聖果者正警為異念間雜生死根本未破為他所誤故不成果詳此葢約通途為言不指已證者說也前標二種根本今破第一生死根本文止於此審前阿難誤認能推而世尊直破非心發明生死根本煥然明矣下文阿難既聞咄破先心失守故重請示發妙心開道眼斯當發起第二根本文也。

　　阿難聞已重復悲淚(至)如人說食終不能飽。

　　這一節經阿難聞破先心責躬重請心見實際而且先陳徒恃之情也阿難下至白佛言是集家語自我下方是阿難自敘歷觀前文數處凡阿難自敘必兼俗情這是尊者逗機導俗的意思葢凡情實爾故作此說以開蒙昧也然恃兄是佛弟仗兄的威力無勞自修將謂佛兄惠與三昧現成作佛世間愚蒙誠有此念不知身心本不相代由此因循唐喪失却本然心體身雖出家心不入道末世學人讀此亦應加勉譬如下設譬重明上意窮子喻失本心乏功德財故如窮子捨父喻違真逃逝喻不入道而馳逐有為畜聞成過今日下明始悟也謂從積劫多聞今日蒙佛慈誨始悟多聞無功若不依聞修證與不聞者等耳又設喻明多聞無功謂如有人廣說八珍之美而無一食充饑終不能飽以況多聞不修如說食等耳。

　　世尊我等今者二障所纏(至)發妙明心開我道眼。

　　這一節經阿難正請心眼之實發起辨見之端也前來阿難執心在身中眼在面上一往為佛徵破始知心非其真見不在眼是故於今心眼雙請必求其實者爾又前佛破生死根本則阿難所計緣心已無茲將啟後辯見乃從第二根本中識精元明上辯起經文血脉如此學者當細玩之二障者一煩惱障二所知障煩惱障事即我執也所知障理即法執也一切眾生為此二障所纏縛者良由不知寂常心性故爾葢阿難一向執着惺惺緣慮為心故受輪轉惺惺對寂寂說若著惺邊則成世諦故今以寂常為請若著寂邊其病均也必以惺寂等持適為妙耳今阿難切救其病故請寂常心也惟願下正陳請義窮露者無財謂窮無覆謂露即流浪之謂也妙明心者妙即是寂明即是照照即惺義此正是寂照不二之心也非偏枯之寂故寂以妙稱即寂之照故照以明稱詳解在第四卷中開道眼者前文妄心雖破妄見猶蔽然以塵眸俗翳障乎無漏故請開道眼而扶塵翳耳是故下文重重辯見直至第二卷末皆辯見義也妄見既破真心自明心見非二法故故以心眼雙請有微意存焉然斯心見二義為談理之媒初則破心見之妄次則融心見之真三則泯心見於性覺自阿難發心見相以至極玄極妙總不離此心見二字學者勿忘其本可也。

　　即時如來從胸卍字(至)旋至阿難及諸大眾。

　　這一節經世尊將酬心見之問而且放光以寓其意也前文破能推心亦於面門放光彼表破六根顯六湛之意今於胸前放光葢表會見歸心之意其光具百寶色者意表見為本覺真智具無量功德也十方塵剎一時周徧者意表本覺智光不動而周無何不在也灌如來頂旋至阿難及大眾者意表果因一契彼我同源因窮果徹俱無上也卍字是佛吉祥萬德三十二相之一本非萬字胸提此象以具萬德即以萬字名之詳出華嚴相好品中晃昱者熌爍之意夫佛心不動動必中理以象擬意古聖之則如法華現瑞文殊默識則知欲說大法今象亦然智者觀之必因象以會心也。

　　告阿難言吾今為汝(至)性淨明心得清淨眼。

　　這一節經世尊正酬心眼之義始標其淨且妙也建法幢者有摧邪樹正之意故稱曰幢幢是旗屬大將之赤幟近是也又古訓旛屬旛翻也取迴轉之意幢取不傾之意今世尊建大法義能摧偏小之執故取況也下文重重摧破堅執故稱法幢法即幢故不獨阿難亦令十方三世眾生俱獲妙心道眼二義也不可思議曰妙深遠叵測曰微含藏堅固曰密道眼澄湛曰清淨。

　　何難汝先答我見光明拳(至)云何成拳汝將誰見。

　　這一節經世尊重躡前事以審其見也前將破能推之心世尊舉拳驗見及心前文先破心矣今將破見故重躡拳事問之乃引先所答語徵其根境之實以啟下文也拳與光明是所見境見是能見根問有三事下文答亦指三實處。

　　阿難言由佛全體閻浮檀金(至)屈握示人故有拳相。

　　這一節經阿難答前根境三問確指其實處也世尊全體紫金光聚高出大眾如寶山相似閻浮檀金者梵語閻浮譯云勝金檀是樹名此樹生於南洲北岸由樹多滋滋汁流入海成金其金紫色南洲以此樹為名故稱勝金洲佛身金色如之赩許力切音逸赤焰也指佛身金光多赤𦦨故此答光明實處眼指見之實處五輪下指拳之實處也。

　　佛告阿難如來今日(至)例如來拳事義相類。

　　這一節經世尊以拳眼眼例漸引阿難悟見歸心也夫無手則無拳無眼非無見阿難未語誤言相類下文辯處可了唯然是領諾之辭餘可解。

　　佛告阿難汝言相類(至)前塵自暗見何虧損。

　　這一節經佛明拳眼不類以顯見性無損也非見全無者以不見明似損一分暗猶可矚故曰非見全無以是下謂猶見暗見所不損但以前塵自暗耳下經云不明自發則諸暗相永不能昏此不假明而自發者乃為見自具足何謂無眼即不成見耶。

　　阿難言諸盲眼前唯覩黑暗(至)二黑校量曾無有異。

　　這一節經阿難疑暗非見佛校二黑以顯無異也初阿難下疑暗非見佛告下佛校二黑別不別如是下阿難答以二黑無異。

　　阿難若無眼人全見前黑(至)又則燈觀何關汝事。

　　這一節經佛校二黑例示燈眼但顯色而非見也初謂盲人見黑若得眼光則顯諸色名眼見者一句是例辭的過文以眼例燈故謂彼暗中有眼之人亦但見黑若得燈光則顯諸色例上眼見則此應名燈見矣然燈是外物有見即非燈矣又燈自有見與汝何干以例眼是假名亦非見者下文結歸可解也。

　　是故當知燈能顯色(至)如是見性是心非眼。

　　這一節經世尊結前燈眼之例而會見歸心也初結見是眼而非燈也次結見從心而非眼也會見歸心義明於此。

　　阿難雖復得聞是言(至)合掌清心佇佛悲誨。

　　這一節經阿難與眾雖聞會心之語葢由客塵覆故而未悟也默然者意知前所辯折實如慈命但玄理未明無能重啟故默冀慈音清心以待也。

　　爾時世尊舒兜羅綿(至)因何開悟今成聖果。

　　這一節經佛因阿難未悟乃問陳那客塵顯其悟由以警阿難之誤也兜羅綿見前解網相光者世尊身光具百寶色交光相羅如網故也前文阿難未悟會見歸心之旨乃為客塵所誤是故佛問陳那發明客塵二義警示阿難所誤爾鹿園在波羅奈國過去諸佛皆於此初轉法輪往劫有善惡鹿王各領眷屬五百集此林中國王校獵有感王心因賜為養鹿之園故稱鹿園詳見西域記中阿若多譯云已解憍陳那之名也五比丘者初佛乍離王宮入雪山時父王思念乃命父族三人母族二人訪尋太子作伴修道後於雪山相從半途棄去入於鹿園修外道行佛既成道誓先度此五人因至鹿園三轉法輪陳那先悟故立美名詳見阿含等經今文世尊舒手而問者仍前舉拳未了之緣故舒手以問指眾及一切說者人皆為此誤故特問阿若多者由先悟故謂諸行者遠不得成無上菩提近不得證阿羅漢者皆由客塵煩惱所誤故也客塵是喻譬見思二惑見惑浮動往來不停故喻如客思惑校細品數多故故喻如塵客對主說塵對空說主空不動喻真心也客塵動故名惑惑障真心故為所誤阿難之未悟由此汝等下三句正問悟由又前破緣心謂以生死妄想誤為真實今破妄見謂由客塵煩惱所誤須知二誤字彼此相顧又彼指心說妄想此指見稱煩惱葢煩惱是惑之總名妄想與煩惱名雖異體實同亦不無麤細之分耳。

　　時憍陳那起立白佛(至)名為塵義佛言如是。

　　這一節經陳那答佛問義敘自悟由也憍陳那譯云火器其先是事火外道因以為性自雜長老者自謂年齒長於眾而老亦先人故稱長老其於眾中最先稱解故云獨得解名而所解者客塵二義由此得成阿羅漢果此敘悟由也世尊下先釋客義俶裝者俶猶束也遑是暇旅亭是客舍謂行客食宿事畢則結束裝具趨趲前路不暇安住於旅亭也若實下明主是住義攸是所如是下牒明住不住以結客義也又如下次釋塵義新霽者雨後初晴名為新霽淮南子云日出暘谷今云清暘謂是初出暘谷之日漸升於天光未盛而清涼故曰清暘升天光入下明塵相謂日光入屋隙中乃見微細游塵上下迴旋搖動不停虗空一句明不動義如是下牒明動不動以結塵義以上客塵二義客義辯住不住者約去住說故塵義辯動不動者約動靜說故云住即動靜義是故下文單論動靜也佛言下是佛印燈二義謂分別稱理故今文乃審實陳那客塵二義下文即以現事動不動相詰問阿難顯出他的客塵煩惱來然後責其所誤也然今客塵直在喻邊說無法合文大約秪取動不動義故。

　　即時如來於大眾中(至)誰為無住佛言如是。

　　這一節經世尊以手開合審阿難動不動義正明所誤之本也即時下如來以手開合問阿難阿見阿難答以如來寶掌開合此阿難具實答也文顯可知佛告下世尊正審動不動義阿難答云佛手自動非我見性有開合也佛徵誰動誰靜一句隱然有警意存焉警謂物無動靜而動靜者是誰意斥阿難內心動故阿難不悟依舊隨情作解道佛手不住不住即動也而我見性求靜不可得更誰無住無住即動也佛言如是者世尊見他不悟且暫縱許之印其分別動不動義不差故云如是總責其迷後文可見。

　　如來於是從輪掌中(至)誰為搖動佛言如是。

　　這一節經世尊次復左右飛光審阿難動不動義自外而內也輪掌即五輪掌手掌飛光至其左右者正要阿難動頭方問佛告下佛問動頭何因阿難亦具實答阿難汝盻下正審動不動義阿難亦答頭動見不動也佛言下亦暫縱許之印其分別動不動義不差故云如是總責其迷亦見下文以上兩節文初文佛手開合是阿難外境以其外境對見驗動不動今文飛光動頭頭是阿難內身又以身根對見驗動不動外境踈內身親從踈至親自外及內審其動不動義要令阿難確實明其動不動者是誰然後責其所誤如是則阿難易解而心服也今阿難雖悟見性不動而認處非真良由誤認緣塵分別之見為不動性夫此緣塵分別實非不動而不知根境寂然動靜由心即此分別全是客塵下文所責意在于此又第二卷中云悟中迷者正指此處誤認者說學者不可忘此源也。

　　於是如來普告大眾(至)輪迴是中自取流轉。

　　這一節經世尊牒前客塵二義及阿難根境動不動相而總責其為分別心之誤也於是下佛述陳那客塵二義汝觀下述阿難頭動義又汝下述手開合義無卷舒云無動靜也云何下正是總責謂阿難逐境生心客塵起滅而遺失真性也以動為身者指頭動頭即身故以動為境者指手開合是阿難外境故此二句意斥阿難不了自心分別為動而反以動為身境耶從始下正責其為客塵起滅佛意總謂汝執身境動者假令內心不起外境寂然何動靜之有葢動靜者由心分別故也如六祖云風旛非動是仁者心動此之謂也始指手開合終指頭動皆是生滅心念非客塵煩惱而何遺失下是責其遺真逐妄真性即不生滅今棄不生滅而逐諸生滅非顛倒而何故云顛倒行事性心失真下二句謂汝以迷故性心失乎真體乃認妙心中所現物以為自己逐諸生滅輪迴於幻己之中非天與非人與而自取流轉耳物字即第二卷中色心諸緣及心所使皆是妙心所現物是也。

大佛頂如來密因修證了義諸菩薩萬行首楞嚴經直解卷第一


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第二

　　明古杭雲棲寺後學沙門　廣莫　直解

　　桐溪優婆塞　顏學易　校

　　爾時阿難及諸大眾(至)與不生滅二發明性。

　　這一節經集者結述阿難等意地所念及所願也爾時下述阿難等聞法得益示誨有二意若遠指通前首卷已來發明心見之義俱稱示誨若近指即前聞佛客塵二義及總責等辭為示誨也以聞根境動不動義得解心見之縛由縛解故身心安泰也念無始下述阿難等意地所念此念是意家悔念謂悔無始來失真循妄故失却本心一句即承前遺失真性意來因佛總責得悟故緣塵分別影事者緣塵分別即是前文分別根境動不動義皆是意地虗受六塵緣影即以分別為事耳以失不生滅之真性而逐諸生滅為自己心故稱妄認今日字應上無始字看謂從無始沉迷以至今日始得開悟設喻以明自慶之意謂如失乳嬰兒饑虗欲絕忽遇慈母即得飽滿充實失乳饑虗欲絕喻上無始沉迷幾喪慧命遇慈母得飽滿充實喻上今日因聞示誨而得開悟滋益道品故合掌下述阿難等意地所願也合掌禮佛者阿難作此念時以自慶故傾誠接足意中因復願言願今如來顯出我等何者是身心虗妄何者是身心真實虗妄處顯是生滅真實處顯是不生滅也二發明性者詳玩此發明二字要從理上發顯義看葢謂真性理中自有不生不滅所發顯性即下一為無量無量為一小中現大大中現小等是也又妄明理中所發顯性如下晦昧為空空晦暗中結暗為色色雜妄想想相為身等是也有人作發明二性看則此發明二字是言說發明文法疎淺矣須知顯出二字是發明意一氣讀下豈有兩箇發明意思無此等文法識者辨之又此節是集家語非阿難之辭。

　　時波斯匿王起立白佛(至)諸有漏者咸皆願聞。

　　這一節經匿王因聞念念生滅等語知有不生滅性始悟昔非而請今是也我昔下先敘昔非勑即是教未承誨勑者謂未皈佛時先逢外道所說皆以斷滅名為涅槃即昔非也迦旃延毗羅胝子二外道名外道有六師今文所出是六中第三第五名也迦旃延具云迦羅鳩䭾迦旃延迦羅鳩䭾是名譯云牛領迦旃延是姓譯云剪髮西竺風俗先名後姓故合云牛領剪髮葢是拔髮熏鼻苦行外道之類故名此也其計諸法亦有相亦無相即六中第六師也毗羅胝子具云刪闍夜毗羅胝刪闍夜是名譯云正勝毗羅胝是母名譯云不作兼母名而名己也其計謂道不須求備經生死劫數苦盡自然得道即六中第三師也今文但出二名佛答文中又引末伽黎則知匿王所敘兼舉六師說咸言死後斷滅者詳咸字意通指六師故稱為咸俱屬斷見故以斷滅名涅槃也譯語見前竺乾凡稱得道不揀邪正俱名涅槃然外道所修實無得涅槃者彼各妄計為涅槃耳匿王自敘先逢六師所說如此今雖值佛心尚狐疑值遇也以其未盡外見未達佛心故猶狐疑狐是獸名狐性多疑人有疑類之如狐故稱狐疑云何下正請今義昔既非今必是也匿王問謂雖聞不生滅之說云何發揮得證其實耶兼指大眾諸有漏者為請簡諸無漏者不在請數匿王意知證無漏者已得不生滅性故諸有漏者尚在生死未證不生滅性故兼彼請。

　　佛告大王汝身現在(至)我今此身終從變滅。

　　這一節經世尊將酬匿王不生滅性而先以生滅之身反問也佛意令自決擇即於生滅而知不生滅易能悟故夫血肉之身如炷燒心安能久住金剛常住不朽指法身說金剛是喻世間最堅利之寶以堅故久久故不遷名常住也喻法身常住不朽壞故今世尊即指肉身問壞不壞者令自決擇易悟常身故也世尊下匿王答以此身必壞。

　　佛言大王汝未曾滅(至)決知此身當從滅盡。

　　這一節經世尊躡前肉身必壞之語以明滅之由漸也佛問語可知世尊下匿王答也初二句承佛問語我觀下答明生滅所以念念新新者謂人之現前所起之念時刻不停念念與新新對顯新對舊說念初起為新念將滅為舊謂前念已舊引起後念成新後復為前新已成舊後念促前念令滅前念引後念令生念念仍舊念念由新如波浪疊疊前後不踰無有間斷念之生滅令身遷謝如已然之火漸漸成灰銷殞不息終成滅盡肉身亦然無可留者殞者形謝也。

　　佛言如是大王汝今生齡(至)如何見比充盛之時。

　　這一節經佛按老少為問而匿王據少壯老三時為答也初如是二字是印證上文念念新新之義為實然故生齡即是生年佛召王問云汝年在頹齡顏貌與童子時比為何如耶此問老少二時世尊下匿王答也孩孺者童幼通稱嬰兒七情未動名孩孺者稚也總指少時故孩孺連稱膚是皮膚腠是腠理潤與澤一意答謂童子之時膚腠滋潤澤滑血肉柔嫩指少時之相如此年至下二句答壯時長是長大成是成立答謂壯時形軀長大血氣充實堪能成立眾務故云長成指壯時之相如此而今下六句答老時頺齡者頺是傾頺日在桑榆形年漸傾老時總稱名頹齡也迫是逼迫謂氣衰脉促無寬舒之態曰迫又禮記云五十始衰八十九十曰耄匿王年已六十有二與衰耄之時甚迫也形色言枯悴精神言昏昧葢枯悴約血氣說枯是枯竭悴是憔悴謂血氣枯竭則形色憔悴也精是精粹神是神明謂以精粹神明俱泯故曰昏昧又枯粹對上潤澤看以知老壯之態不同如此血氣衰則髮白腠理疎則面皺皆老之狀也逮將不久者逮及也將近也謂其形之近死不久也末句總結問意見比見字指佛分上說葢佛以王老少相比故云如何見比如云見憐見棄意同。

　　佛言大王汝之形容(至)故知我身終從變滅。

　　這一節經佛問匿王形遷之漸何如意令自陳而易悟也形不頓朽者不頓即漸意只此漸朽之問匿王答有五重一約十年二約年變三約月化四約日遷五約剎那念念皆漸朽之答也王言下匿王答也初四句先謙而總答變化密移者總含下五重漸意變化即遷謝意密移者謂念念遷移隱而難見故稱為密我誠不覺是謙辭寒暑指一歲之始終寒來則暑往此約寬相而說謂年復一年日復一日遷流不住漸至於老此字指老時也何以下徵釋上文遷流漸至之意先從狹至寬論初約十年謂二十歲時雖稱年少而其顏貌已老於十歲之時此以二十對十歲時校老少也又以三十校二十乃至六十過二匿王其時年已六十二歲故言止此約十年遞互相校於六十時校五十之年衰可知矣世尊我見下結前十年之論也若復下次從寬至狹論初承前十年之寬漸狹至於念念之狹為極十二年為一紀此指十年二十年說也次狹至年變又次月化又次日遷漸義可知也沉思下最後明念念密移之相沉思即深思也諦觀者謂以潛心諦實觀察其變也剎那是梵語俱舍論云時之極少名為剎那剎那對念念看剎那剎那約時而言念念約心而言葢剎那剎邪即念念意也又按仁王經云一念中有九十剎那一剎那歷九百生滅則剎那校一念一念為麤緬惟我身密移如此不停終從變滅也。

　　佛告大王汝見變化(至)我今示汝不生滅性。

　　這一節經世尊順其變化明不生滅以酬其問也佛告下問答可知佛言下許為決示不生滅性。

　　大王汝年幾時見恒河水(至)爾時即知是恒河水。

　　這一節經世尊將擇觀河之見示為不生滅性故問此也耆婆譯云命又云長壽謂携子謁之求長壽也命即壽故餘文可解。

　　佛言大王如汝所說(至)年六十二亦無有異。

　　這一節經世尊欲明觀河見性不滅及以所見之水驗能見之性也以其觀河的映色之性湛然不遷然又須知見性暫在妄中論不遷非真不遷者如第二月故經文一往從麤至妙自淺及深漸引入微故次第如是。

　　佛言汝今自傷髮白面皺(至)王言不也世尊。

　　這一節經世尊正引皺變之語而徵不變之見有童耄否也王言下王悟見性不變故答不也不也者言無童耆也以其能見之性三歲至老無異由可變境會不變心令悟之速也。

　　佛言大王汝面雖皺(至)踊躍歡喜得未曾有。

　　這一節經世尊承上決擇不皺之見不受生滅王因聞此而釋前疑也面是幻軀故皺而變見性隣真無質故不皺而非變也稱見精者即是第八識精流於眼根名為見精即映色之性是也皺者下正與決擇謂有形可皺者必變若無質可皺則非變也遷變者自然受滅無質可變者元無生滅既無生滅云何受汝生死於中者指色身中也既有不死者存云何引彼外道末伽黎等都言此身死後全滅耶末伽黎具云末伽黎拘賒黎末伽黎是名譯云不見道拘賖黎無翻是母名以母名而名己也其計苦樂不由行得苦本然苦樂本然樂執為自然即六中第二師也前匿王問中不出此名今佛答中影出故知匿王通指六師而言但文略耳王聞下明匿王釋前斷滅之疑今聞不生滅性以為色身雖滅而不受生滅之見性猶存則捨此生而趨彼生復計相續常矣與諸眾者指有漏眾說前問中兼有漏之眾請故以初悟常心故得未曾有也前此卷初文阿難意願世尊顯出身心真妄虗實及二發明性不意佛與匿王問答所擇見性不滅正適其願而阿難從傍聞之與己所言見性不動無別云何世尊抑此揚彼責以念念生滅等耶因疑之故有下文之問。

　　阿難即從座起禮佛合掌(至)願興慈悲洗我塵垢。

　　這一節經阿難聞示匿王見性不滅疑與己同故發此問也世尊下正是疑問前文單明見性不變今又加出一聞字是知前雖單明見性不動不滅見性如此餘根皆然影顯其中故加聞字餘仍略也洗我塵垢者約喻說塵則浮而易袪喻見惑也垢則膩而難洗喻思惑也洗喻世尊慈音如水能洗眾生心垢故喻如洗然阿難所以疑者由前首卷末云手開合頭搖動而見不動世尊責云念念生滅遺失真性顛倒行事及示匿王見性不滅則與阿難所說見性不動一般云何世尊非此是彼阿難疑由此起故興此問意謂世尊責之過當殊不知佛示匿王見性不滅正欲生阿難之疑以酬其二發之願指示顛倒所在須知佛示匿王見性不變與阿難所認處不同阿難迷故謂同耳何者佛所示者正是見精明元湛然之性阿難所說似同認處逈別葢誤認緣塵分別之見為不動故是故佛責其誤由此也佛所示者如第二月阿難認處如水中影又佛所示者是第八識中見分阿難認處是第六識中影事生滅不生滅於此可見矣或問第二月亦應生滅何云不滅答曰第八識為生死涅槃之因楞伽云藏識海常住以常住故云不滅也以其流注不斷故稱不滅前第六識念念滅故校此為麤以麤細論滅不滅前不云乎依妄中論耳學者於此請細心體會可得若徒取耳入口出不唯欺誑他人抑亦欺誑自心。

　　即時如來垂金色臂(至)而我不知誰正誰倒。

　　這一節經佛承阿難疑問茲將釋其疑之所由故示垂手以辨正倒也前文阿難誤認緣塵之見為不動性葢由顛倒而起故以動為不動也即如以倒為正以正為倒故示垂手驗之令其自悟耳母陀羅譯云印佛手舉措翻覆上下偃仰如蓮華開如授受狀如拱如獻皆能伏魔制外無非是印故稱印手問答可知。

　　佛告阿難若世間人(至)汝等之身號性顛倒。

　　這一節經世尊前示垂手之正阿難計以為倒故重審世見責其倒之倍也佛告下佛承上垂手意問問答可知佛即下責其倒見佛承上答語因竪臂責云此竪臂上指即是顛倒何云為正若此首尾相換名為正者則世間人皆稱倒見首尾相換者肘是臂之首指為臂之尾竪臂上指則首在下尾在上是為首尾相換得非倒乎前垂手之正反以為倒今竪臂之倒復計為正故稱倒見一倍瞻視者倍與背通謂反背瞻視即倒見義則知下以正倒相校也汝身指阿難身該世人說以世人身校如來法身比類發明則佛身為正汝等身為倒也清淨是中道義中是正故偏則為染中故無染無染即是清淨然彼但中亦未離染必由圓中然後無染也正徧知者長水疏云離倒名正窮盡法界名徧二乘無此號以未離倒故性顛倒者性是根本義謂根本顛倒故前以正為倒今以倒為正則倒而復倒即謂所迷中倍人也。

　　隨汝諦觀汝身佛身稱顛倒者名字何處號為顛倒。

　　這一節經世尊直究顛倒本因自何而起也何處即本因義隨汝下佛令諦實觀察佛身何因而正汝身何因而倒對正顯倒故約佛身對說也須知顛倒名字從何處起此實究其因也夫正因倒立無倒則正亦無名如來正徧知乃離正倒之自正也前文阿難願顯身心真妄虗實生滅不生滅性自匿王至此可明矣夫。

　　于時阿難與諸大眾(至)不知身心顛倒所在。

　　這一節經阿難聞究顛倒本因未解其處故瞪目而未答也瞪直視貌瞢目不明也以心昏沉思目不開明故不瞬睛不動也上文佛問何處號為顛倒今阿難執心未破問處茫然是故瞪瞢默疑而未報也。

　　佛興慈悲哀愍阿難(至)寶明妙性認悟中迷。

　　這一節經世尊憐彼未悟直明顛倒所在而翻示前迷也海潮音者約喻為言海潮起伏不失其時喻如來法音鑒機應物隨時適化不待請也我常下示所迷法色心二字是總諸緣下是別謂開則說十八界合則秪是色心二法色是色法百法論云有十一種謂五根五塵及法處所攝色也心是心法論云有八謂八識諸緣者緣即能緣指前七轉識說此單約心王下句方明心所故用及字稱心所使者為心王之所使令故云心所使也即論云五十一心所是也諸所緣者指六塵說塵為所緣故所緣字對上諸能緣看汝身下又敵體指明現前所依處說汝身指色等諸根說汝心指王所諸心說此以身心二字收攝上三句色心等法承上明此皆是妙心中所現之物也妙明二字直顯寂照二義妙是寂明是照寂照不二故連稱妙明詳見第四解中真精者無妄曰真不雜曰精下妙心之妙又通攝上妙明等義言此妙心本無一毫私欲之雜故連稱曰妙曰真曰精等也然只一心字為之實法上妙明等者皆顯此心之德耳云何下正責其誤認緣塵而遺失此本圓妙心即此名為顛倒所在本妙等者重歎此心之德歎之又歎者以明此心具無盡德故長水疏云體徧故圓無昧故明是法可重故名為寶元來自爾非適今也故名為本言語道斷心行處滅故名為妙又言心言性者即體而用故曰心即用而體故曰性雖心性兩名秖一法耳悟中迷者此正翻示首卷末之迷也由前向客塵義上悟得客塵是動主空不動故指身境為動見性不動是其悟也又錯認緣塵分別之見為不動以動為不動故是其迷也故云認悟中迷從古諸解未見確指竟不研經文源頭來處胡塗便了每看至此未甞不掩卷大息願諸後昆當細玩之自有入處又文中物字即明首卷末認物為己之物謂其誤認妙心中所現物為己遺失妙心非倒而何。

　　晦昧為空空晦暗中(至)如來說為可憐愍者。

　　這一節經世尊承上示明顛倒法相緣起本因以責其迷也晦昧即根本無明又即起信論所云不覺義以不覺故而有其相不覺即晦昧也由迷本明明轉為晦故名晦昧葢無明為能變頑空為所變由無明變起頑空故云晦昧為空也或問若說現前之空由無明變者未有無明時現前復是何物答曰未有無明則渾然大覺真空既有無明無明乃昏鈍之義故變大覺真空轉為昏鈍頑虗理固如此復何疑哉又所變之空與能變晦昧能所交結結是凝結凝結成色色即世界也由內心堅執外感凝結以成世界之色世界以地水火風四大為體又以四大之色雜於妄想妄想所成之相即為眾生之身葢眾生之身由父母及己三想所成父母精血屬四大故聚緣下四句以明妄心始成之相緣是外緣即六塵之緣聚集於內令心搖動則趣外奔逸奔逸者謂眼奔色耳奔聲等放逸其心而不能內攝故稱奔逸遂將此根塵識三昏擾擾相以為心性則真心遠矣一迷此為心則決定惑此心在於色身之內而不知內之色身外洎山河虗空大地咸是妙明真心中物此正責其迷也譬如下引喻明彼迷真逐妄棄大認小之意謂如澄湛清淨百千箇大海一海之大無限矣況百千海則大之又大以喻人人本具的妙心有如此之大反棄之唯認一浮漚體一漚正喻昏擾之心然此昏擾之心在妙明心中如百千海中一漚則小之又小棄海認漚是一迷矣而又執漚為海謂為全潮窮盡瀛渤則迷之又迷非顛倒而何故云迷中倍人也全潮是全海之潮瀛渤是海之異名如我下重引垂手之例責其顛倒也初佛垂手阿難以正為倒是一倒矣而又竪臂上指則又以倒為正是則倒之又倒以例迷中倍人故重舉此如此顛倒如來說為可憐愍者此卷初文阿難願云顯出現前生滅與不生滅二發明性今文正顯生滅心所發明性也。

　　阿難承佛悲救深誨(至)拔我疑根歸無上道。

　　這一節經阿難蒙示始悟妙心而復計能緣為本故請與決也悲救深誨者阿難意謂感佛拔顛倒之沉迷謂之悲救示正徧之圓心謂之深誨悲昔之迷慶今之悟有感於心故垂泣也叉手白佛是重請之儀我雖下阿難謂雖悟妙心圓滿常住實未能親證我但悟得世尊現所說法我則現以緣心𠃔信瞻仰離此領悟信從瞻仰傾誠之外別無有心擬此即是而徒然獲悟此心可否之疑未釋未敢認為本元心地言心地者地是喻地能含藏發育我心亦然法喻合顯故稱心地其餘圓滿常住等義如前解願佛下正請決擇謂與宣示圓融音旨拔其疑之根本令得歸乎無上道也然惟阿難在首卷破能推時已明非心之旨何故於此猶擬緣心為本耶良以惺惺可別寂寂難知所以離此緣心之外渺漠無朕故於此猶疑之耳。

　　佛告阿難汝等尚以(至)無所了故汝亦如是。

　　這一節經佛與決除緣心引喻勉其識月而亡指也佛告下正與決除謂聞法思義會義明心若以緣心聽法則法亦成緣能成未空不得實義楞伽經云依義不依語依智不依識今依緣心則是識非智故云非得法性法性者謂所聞法之性法之性者即第一義性也如人下引喻以明人喻如來手指喻所說法月喻法性示人喻示聽眾喻文三轉以顯指月俱迷故云不識明之與暗然彼月性本明標指本暗二性不了俱亡實故若配喻合法應云佛以法音指心示人彼人因法當應觀心若復緣佛法音以為自心此人豈唯亡失自心亦亡佛法何以故以法音緣相為自心故豈唯亡法亦復不識妙明及與緣相何以故以緣相為妙明性緣相妙明無所了故末句汝亦如是即法合語下文正以法合。

　　若以分別我說法音(至)各有所還云何為主。

　　這一節經佛為推破六塵無緣心可見合上指月喻也初句牒阿難計語此心下正以能緣所緣推破謂依法音分別若以此分別為心者此心則應離所分別法音別有能分別性許為汝心故重引喻以明此心無體行客喻分別心旅亭喻聲等六塵而掌亭人以喻離音有性之說此是以主的不去明客必去若果是主則為真心也故云此亦如是此句法合此字指分別法音者說合上客字謂汝分別法音的果實是汝真心則無所去也云何下責其無體謂云何離我說法音聲則無汝的能分別性又豈但依聲分別心即今分別如來容貌若離如來容貌色相亦無汝能分別性矣如是乃至者謂於六塵不能盡述今超却香味觸三分別而言分別都無則絕了外塵現行分別而內守幽閒非色非空的光景言非色非空者無體故非色有相故非空拘舍離即前末伽黎下半名也等者等於六師俱於非色非空光景昧為冥諦冥諦者冥是暗冥諦是諦實彼執非色非空光景渾沌莫辨故立冥諦之名彼諸外道依此非色非空立二十五諦初為冥諦後為神我詳見華嚴鈔及諸經論離諸下明佛正義謂此幽閒非色非空境界是內之法塵緣影若離此法塵緣影亦無能分別性前於五塵動中推無分別此於內之法緣靜中推無分別於此動靜之間畢竟無汝能分別性則汝心性各有所還云何為主還者謂諸動靜分別各歸前塵本所因處則為寄宿旅亭之客云何為得不去之真主哉此還之語正起下文八還辨見之文。

　　阿難言若我心性各有所還(至)今當示汝無所還地。

　　這一節經阿難因聞分別有還故問妙心云何無還佛且示以見精無還也阿難下承上有還因問無還文顯可知佛告下答世尊不直示以妙心無還且指見精不還者大抵世尊引物入如來藏從麤至妙自淺及深故先示第二月漸近真月此是世尊善權方便也良以妙心渺漠不易直示故以見精淺近者示其不還若悟見精不還則妙心不遠而復矣又前阿難於匿王見性不滅之疑未釋今示見精不還正酬前義以明前文不滅之所以也今不還即前不滅由不還故不滅也妙明元心如前解見精明元者見精即眼家映色之性精是湛然之氣明淨無滓故稱見精明元者即精體明淨元本也此是第八識見分分而為六在眼曰見精在耳曰聽精等雖分為六而不離湛然本體故六處皆號明元也然此見精雖非妙精明心亦去此心不遠見精之精與妙精之精不同見精可壞妙精不可壞是常住心體精微之用故然此見精今雖稱為不還向後會入真心則此見精亦亡矣故下文云見見之時見非是見只此二句已破見精今猶淺示故云不還如第二月者正明非真夫第二月是揑目所成揑目雖妄去真月不遠以喻見精去真心不遠如前文云觀河之見三藏至六十時宛然無異無異即不還矣非是月影者是水中影有生滅去來相故有水則現離水則亡是生滅法此喻緣塵分別之見也緣塵則有離塵則無即前所云寄宿旅亭之客暫住即去故如月影今此見精湛然映色非可還者隣乎真體故非水影汝應下誡聽以示無還地字即本因處也。

　　阿難此大講堂洞開東方(至)澄霽斂氣又觀清淨。

　　這一節經世尊欲示無還而先明可還之相也洞開東方下示明因也洞是空洞謂戶牖東開則空洞無障日輪升天明從東入使知明因日有也中夜下示暗因也黑月凡十六日已後光漸減時俱名黑月以十五日前名白月故戶牖示通墻宇示塞壅即塞故分別下二句分別屬意識緣是法塵以分別心起則有法塵現百論以此名法處所攝色也餘七相皆約外塵說唯此約分別說意明八相皆由分別起故故置此句於八相之中也頑虗示空鬱𡋯是風霾昏濁之氣此示昏相也紆猶障也澄霽下二句天無雲翳為澄睛明開朗為霽氛是山川嵐氣謂斂氛故澄霽此示淨相也此八種明暗等相正示可還能見八相之見精當欲誰還下文辨者是也。

　　阿難汝咸看此諸變化相(至)一切所有不出斯類。

　　這一節經世尊仍以八相各還本因也初總敘還因次云何下徵釋各因別還所屬也別還中還明有標有釋變化者無而忽有曰變有而還無曰化以此諸相生滅不常故稱變化初句總指八相下句先還明因何以下釋還明所以下暗等皆略俱標還相不釋所以以明例故則諸下總結可還凡世所有不出此八相故。

　　汝見八種見精明性(至)是故如來名可憐愍。

　　這一節經世尊直指能見無還以警阿難之自迷也汝見下正指無還何以下徵釋無還所以謂此能見之性若還於明暗時明滅則見與明俱滅無能見暗今暗猶可見則知明滅而見不滅無還可知矣餘七例此則知外緣自別見無所殊諸可還下結會妙心警其自迷也謂可還者是客汝不還者即汝真主此句是反辭謂若非是汝更為誰耶以此觀之則知汝心本妙明淨汝自迷之悶者心不開也喪者失也謂失本明而受輪轉由迷真性故於生死海中常被漂溺雖不說出海字以漂溺字上見矣末二句結明佛慈。

　　阿難言我雖識此見性無還云何得知是我真性。

　　這一節經阿難承示以知見性無還又於會真之義未明故發此問也良由阿難雖知見性無還猶疑見性散在萬物無見而非物無物而非見萬物既多見性亦普安知此見是我真性耶是故下文世尊重重約物對破然今真性之問緊承上文汝心本妙明淨句來由前世尊結會見性即汝妙心故阿難於此結會處未明推阿難意謂見性在外妙心在內內外超然云何得會我之真性故下佛答云若汝見時是汝非我見性周徧非汝而誰云何自疑汝之真性性汝不真取我求實引下釋此疑自破矣。

　　佛告阿難吾今問汝(至)眾生洞視不過分寸。

　　這一節經佛答上文會真之問還從見上發揮妄見盡處真心自會也故今詳明五重見量意明見量雖有遠近見性無殊皆可即物而決擇之阿難未得無漏者謂但證初果見惑雖斷思惑未除故云未得無漏未得無漏則見性有障自見不遠承佛通力加之見及初禪初禪是色界之首二阿那律譯云無貧因緣見阿含賢愚等經已得半頭天眼故見量勝前閻浮提見前解準維摩經那律答嚴淨梵王謂我見三千大千世界如觀掌果今指閻浮說譯者訛也菴摩羅譯云難分別是果名桃柰難別故餘文可解。

　　阿難且吾與汝觀四天王(至)誰是我體誰為物象。

　　這一節經世尊承前會真之問乃為即物推見分別自他也四天所住宮殿者金光明疏云須彌山自海入空高十六萬八千由旬四天王居上半山之半四面一面一王東黃金埵王名持國南瑠璃埵王名增長西白銀埵王名廣目北水晶埵王名多聞各所宮殿依所住處中間徧覧等者自祇園望須彌南埵相去中間水是大海陸是平陸山谷等處空則所望自近及遠之頑虗也行字通水陸空三處行指鳥獸人神魚龍等類是也昏是山川樹木雲霧風霾等明是日月星辰等如是種種昏明形象總屬前塵見量所囑為其所留礙者佛謂汝應於此萬象之中分別自他吾今下佛又代其分別謂吾今將汝見性擇於所見萬物之中誰是我體者我體意指能見之性為我真體即自也物象為他對物說我我字要看得活為妙。

　　阿難極汝見緣從日月宮(至)此精妙明誠汝見性。

　　這一節經世尊承上正擇自他以明見必我真也見源者謂見之源頭約喻說如水之源也見從眼處發極其源本以至盡乎見量說名為極中間所見從日月宮者起世經云日天宮殿縱橫正等五十一由旬上下亦爾月天宮殿縱橫正等四十九由旬上下亦爾大約空中兩丸圓光本是宮殿良由宮殿光明四出遠望如丸日月二天子所居法爾空行循環不息遶須彌平轉以須彌山高障為晝夜也佛謂此所見者總是物象非汝體七金山者謂須彌踞中繞須彌有金剛山七重一重一大海相去不知其幾千萬里故云七金山也種種光者山有山光水有水色日月星辰雲霞變幻皆發光怪故云種種此皆是物非汝見體乃至飛騰潛伏巨細人畜亦是物而非我也阿難下正為決之上是擇擇於物中也今是決決乎見性也謂若近若遠物象萬差同汝見精清淨所囑無障曰清淨此則物象有差見性無殊即此精純妙明之體誠汝見性何疑不真此精妙明即指見性說也。

　　若見是物則汝亦可(至)自然非物如何非汝。

　　這一節經世尊釋彼即物之疑以明見非物而是我也前文阿難問意疑見散在萬物見與物不可辨故何者由見辨物離物無見然則見與物豈易辯乎既不可離而為二是故疑物即我見性耶前問語雖不詳明意實含此玩味自有得也是故佛指萬物與決耳若見是物一句此節辯語多依此句發起辯破是物謂見若是物則有形段可見然則亦可見吾之見文中有五箇吾字皆佛自稱若同見者見字且作看字解則易明佛說吾與汝同看一物汝則因知吾見在一物上以此名為見吾若吾不看時見既是物雖不看物亦應可見汝何不見吾不看之處汝或云能見吾不看之處則吾不看之相猶未離物這未離物的不看自然非彼真不看之相汝果不見吾不看之地則知見非是物明矣何以故無形段可見故無形則非物非物則是汝云何而言非汝非汝者意是阿難疑辭即前問中說云何得知是我真性此句似疑非我之意故佛責之文中地字處字一般看古人以五重結歸其義似晦故不用。

　　又則汝今見物之時(至)性汝不真取我求實。

　　這一節經世尊承上見是物義重辯必非物而結歸真性以圓前問也此又一辯佛謂見若是物則見與萬物對歒皆有體質汝見物時汝既見物物亦見汝則有情無情見體紛雜汝與我指有情說諸世間指器界說即無情也情與無情互見交絡不成安立矣阿難下結明見功歸己云何下指見即真責其自疑而反求實於人耶。

　　阿難白佛言世尊若此見性(至)願垂弘慈為我敷演。

　　這一節經阿難躡前見性周徧而重計其數量大小卷舒斷續之迹為問也勝藏者謂彼宮殿殊勝莊嚴含藏眾妙也居日月宮者居是對義謂四天宮殿與日月宮相對也娑婆譯云堪忍謂堪能忍受眾苦故伽藍譯云眾園謂僧眾棲遲之園也此阿難疑謂若此見性必是我有不屬餘人現今我與如來遠觀四天宮殿對日月宮則此見周徧娑婆國矣此娑婆國但約四洲一界言之此指見性遠且大也若我不觀遠而退歸精舍秪見伽藍則見又近而小矣又若清吾心於戶堂之中舉目但瞻屋簷廊廡而已則見小之又小矣阿難據此見之遠近大小舒縮之迹以起疑端世尊下正陳疑問文可解我今下是結問之辭良由阿難執見在外故疑如此。

　　佛告阿難一切世間(至)更除虗空方相所在。

　　這一節經佛釋前疑喻明大小隨塵而見非舒縮也佛告下正釋前疑譬如下喻明見非舒縮方圓隨器空豈方圓而定不定不可從據則第一義性頗近之矣方圓器喻遠近事業空無方圓喻見非舒縮定不定遠不遠如喻所明汝言下結答不知斯義之問意明無在無不在必無定所故責云何為在阿難若復下入字義通悟入證人謂若欲悟入無方圓之地但除器方空體無方此一句但指方說而略圓意潤文者以四字成句故略圓字意影見也不應下二句可知夫虗空無方圓相合見性無遠近遠近大小事屬前塵而見性如空何有舒縮定不定相亦如喻說。

　　若如汝問入室之時(至)徧能含受十方國土。

　　這一節經世尊正釋舒縮之疑直斥迷己之咎也若汝下舉所問語謂汝問入室能縮見小又若仰觀日時豈復挽見齊於日面既不可挽而為遠亦何有縮以為小汝更疑墻宇能夾見斷又若穿為小竇墻內之見從孔竇而出寧為接續之迹既無續迹安有斷緣夫見性無體非舒非縮奚以凡情數量而格致哉是義不然下正破凡疑也不然者謂舒縮之言非正論故迷己為物者己字指人之己心說由人迷故執己之心別為一物相似既執為物則有形量有形量便為遠近大小所礙矣由是失却本妙元心為物所轉是故於根境之中觀大觀小為舒為縮一切眾生迷己之咎為若此也若能下明悟者之功謂若我能轉物則同如來謂如上大小舒縮等物隨我心轉則同如來如來對上眾生說又謂我心能轉物則心同佛心心與物兩融之矣則能身心圓明物我俱化言不動道場者謂不離當處而遍周法界也於一毛端下二句明一多無礙小大相容之意一毛端最微最小而能含受十方國土則至大至多之事由我轉故不離我當念悲夫悟迷體別生佛用殊在轉不轉之一間耳。

　　阿難白佛言世尊若此見精(至)惟垂大慈開發未悟。

　　這一節經阿難猶執見性在外對內身心而起彼我之疑也前文阿難據見遠近大小為疑今文又據內外彼我為疑疑端各別學者應知阿難下正疑見在外物與內身心對辯可解若實下謂外邊的見若實我心故能令我得見然則外見是我內身非我如此內外彼我觀之何殊如來先所難言物能見我此又據佛語而轉難之末二句可解。

　　佛告阿難今汝所言(至)但可有形無不指着。

　　這一節經世尊將酬外見之問且詰其有形可指也佛告下先總斥執外非理若實下別駁有形可指林是叢樹渠是溝渠恒河見前解餘文可知。

　　若必其見現在汝前(至)同彼諸物分明無惑。

　　這一節經世尊承上所列可指物中令擇見性也若必下牒前問意汝應下令指見性確實言現證無疑也阿難下辯非是見初指空辯見者空是所緣見是能緣若所緣空成了能緣見更指何者為空耶若說虗空不可易所為能則空非見矣次指色辨見者物是所緣見是能緣若物成見更指何者為物耶若說物象不可易所為能則物非見矣萬象雖殊不出色空二相故但以色空對辨也汝可下正令自擇披是披檢剝是剖剝精明妙淨者不雜曰精湛了曰明無染曰淨空有不測曰妙謂此見性具此四美元者是本佛謂汝可於此萬象之中子細披剝分折此見明白指示與彼物象分明無疑則可。

　　阿難言我今於此重閣講堂(至)佛言如是如是。

　　這一節經阿難奉旨即於物中推無是見而却答之也阿難下謂舉手縱目周徧推尋有皆是物元不是見世尊下引勝況劣以明萬象之中必無析見之理如佛所說一句即承上文佛令析見之言謂如佛令我即於物中析見呈示我無此能也即彼菩薩亦不能於萬象中析出精見況我有學聲聞者哉有漏者漏未盡故初學者方證初果故稱聲聞者小乘聞四證法聲而證果故今文依是辯見故云無是見者下乃依非辯見故云無非見者是非二門俱不可辯妙在斯乎佛言下證其答語稱理。

　　佛復告阿難如汝所言(至)此諸物中何者非見。

　　這一節經世尊承上是見而復詰非見也佛復告下述上阿難却答之語則汝下即據其却答無是見義復詰諸物之中更何者非見耶文顯可知詳夫見之與物不一不異不即不離是非莫得其偶即見與物妙義難思當體即真無非無是由是下經佛答文殊謂此見及緣元是菩提妙淨明體妙淨體中本無是非二義故。

　　阿難言我實徧見(至)佛言如是如是。

　　這一節經阿難奉旨又於物中推無非見而却答之也阿難下總答問意謂於物中推之又皆是見無非見者何以下徵釋不知非見所以樹屬色相亦對空辯與前是見意同阿難疑云若樹非見云何得見於樹然則樹即是見非非見矣又若樹即見復云何名樹然則樹非即見以即非二義推之俱不可者則色中辯見無定矣又若空非見者云何得見於空然則空非非見矣又若空即見者復云何名空然則空非即見矣以即非二義推之俱不可者則空中辯見無定矣我又下結答謂我又思惟此色空萬象之中子細發明無有一非為非見者則又屬是見矣今文非見對上是見辯之則為是非之非又私以即對非則成即非之非故知非通二義說玩文可了夫物果是耶物果非耶其或雙是耶其或雙非耶是非之途樊然誵亂是以如來不由是非而照之以真則無適而非真矣佛言下印其不可以非見得也。

　　於是大眾非無學者(至)一時惶悚失其所守。

　　這一節經眾聞是非二義不悟所歸悚然驚疑而失其守也非無學即是有學前三果人及諸凡夫是也終指非義始指是義惶悚慚懼貌失其守者謂舊日之見難逃是非二義今頓為掃除故守無依新心未悟一時大眾皆慚懼而若有所失也。

　　如來知其魂慮變慴(至)汝諦思惟無忝哀慕。

　　這一節經佛憐大眾驚疑不悟而警慰其心告以如所如說也魂慮變慴者人初生時即有陽氣依附曰魂慮是思慮今阿難等聞佛破義驚疑失守魂不歸舍思慮慞惶變是變動慴心動貌無上法王者佛自稱也謂佛善解世出世法證真實際無上可上為諸法之王故稱無上法王也言不虗妄故稱真實此句是總下二句是別釋實義如所如說者上如字是如理之智下所如字是所緣真如智為能緣理為所緣稱如所說故云如所如說也直心為人故不誑知見真實故不妄末伽黎見前解四種不死矯亂者不死言其意活而不決也矯是強義亂是繁雜然其或言有或言無或言亦有無或言非有無不定詶答故云不死矯亂四種者其類非一各於有無四句隨執計度故有四種詳出第十行陰文中無忝言不負也如來見眾驚疑因生憐愍善言慰之如文可解。

　　是時文殊師利法王子(至)精見色空是非是義。

　　這一節經文殊愍眾驚疑而代其請今先敘眾意也阿難當機由智淺而理深無能重問前疑是故文殊代其請也然茲是非理窟非智不明今文殊表根本智證真必由此智故代請而與決之然究文殊請辭逈與小機不同小機向是非中研之不已文殊只以兩言直究其根而世尊答亦逈異謂此見及緣元是菩提則是非二義泮然而盡故曰非智不明也莊生亦云是亦一無窮非亦一無窮而欲得其道樞則莫若以明意近於此。

　　世尊若此前緣色空等象(至)於其中間無是非是。

　　這一節經文殊代請深究其根將出是非之閾也世尊下述前是非之辯而今下出大眾驚疑所以謂他們不知是非所歸的意思故有驚怖誠非往昔善根輕尠不信佛言也疇往也尠與鮮同惟願下正是代請之辭謂諸物象及見精二者元是何物於其二者之間無是與非耶此即直究根源之問也前諸小機曾無此問竊惟文殊問意由前第二根本辯見以來但以能緣見精所緣色空對辯曾未顯說是真妙心至此文殊始究其源世尊纔和盤托出答謂元是菩提妙淨明體方點著前文第二根本義也自下由阿難餘疑未斷故復廣破四性決擇圓體之次第無相濫也大哉世尊引物入如來藏善巧敷陳如一鈎新月漸至圓滿寡智者不可得而讚仰然今學者執漚為海傅枝自足反笑九萬里圖南者不亦誤乎。

　　佛告文殊及諸大眾(至)云何於中有是非是。

　　這一節經佛詶上問亦直指直源也上文殊問不支離今世尊答亦捷徑佛及菩薩自住三摩地者此三摩提即大佛頂首楞嚴三昧稱自住者謂佛菩薩無時不在定中起居動止不離此定故稱自住所謂那伽常在定無有不定時也見是根見緣是塵所想相是識於此定中根塵識三如空中華本何曾有空喻定體華喻根塵識謂空本無華病者妄執即此華性元是虗空故云此見及緣元是菩提妙淨明體此句遠指第二根本名句耳。

　　文殊吾今問汝(至)是文殊者為無文殊。

　　這一節經世尊引例明上菩提妙心於中無是非之相也佛告文殊者即以文殊為例謂如汝文殊只有一箇更有是文殊者為無汝真文殊耶意謂若有一是則有一非以無是故非亦叵得為無文殊一句下文答中甚明更有下文殊字是衍文。

　　如是世尊我真文殊(至)於中實無是非二相。

　　這一節經文殊答以真文殊中無是非二相也如是二字是領諾之語初二句是總答何以下釋無是所以然我下答為無文殊意文顯可解。

　　佛言此見妙明與諸空塵(至)中間自無是月非月。

　　這一節經世尊法合文殊例重以真月明無二也佛言下正合上例故云亦復如是此見妙明者妙明二字即稱見性之用不必引妙心說空塵句中影顯色義見是能緣色空是所緣然略所想相亦影顯根塵中故提諸字會此諸妄本是菩提真體由諸眾生迷故背覺合塵妄為根塵等耳本是下妙明字正顯妙心與上妙明可離可合看纔稱善解前文單提見說今文又加聞字影顯六根皆妄唯一真心無別有法也如第二月下重以喻明謂如第二月本是揑目所成全體是妄何更論其是月非月世尊又召文殊而告之曰但一月真本無是月非月然雖二月本妄不離乎真離真無妄全妄即真又勿以斷見觀之真心亦復如是。

　　是以汝今觀見與塵(至)故能令汝出指非指。

　　這一節經世尊總結答意以明迷悟所觀之異也是以下結迷者之觀謂汝等若依根塵識內外中間種種差別而發明者名為妄想於妄想中難逃是非溺之而不能出也由是下結悟者之觀由是二字對上是以二字看各分標提迷悟分岐在這四字上看謂若由此精真妙心而發明者則無法而非真體何有是非為哉故能令汝出指非指指非指即是非是因上文有是非是語故變文法指非指如莊子齊物論中說彼亦是非義耳葢此經是房公筆受故多用五經諸子字跡雖用彼字義實不同識者鑒之前阿難願云顯出生滅不生滅二發明性今文由是下正顯不生滅所發明性也。

　　阿難白佛言世尊誠如法王(至)徧滿十方有何差別。

　　這一節經阿難因聞覺性徧滿之義而發此難校邪正也誠如下覺緣緣字當作元字或譯場誤耳然即以緣字解亦是無緣之緣此即承上文為問也阿難躡此義為難謂與外道神我徧界之說如何分別梵志是外道通稱娑毗迦羅及冥諦見前解投灰等者是苦行外道即拔髮熏鼻臥刺之類諸外道輩計有真我遍十方界如唯識瑜伽等論說而諸外道不知有第八識即以第八識執為神我阿難引彼校同異也。

　　世尊亦曾於楞伽山(至)獲真實心妙覺明性。

　　這一節經阿難承上神我復引佛言與校自然為問也楞伽是山名在南天竺海中梵語楞伽譯云不可往高五百由旬下瞰大海傍無門戶非得神通不可往故世尊昔在此山為大慧等說楞伽經廣破外道其第二經初大慧問佛說有如來藏遍滿十方與彼外道所說神我徧十方界有何差別佛答如來藏不同外道所計之我云云今經指覺性彼經指如來藏名異體同也又彼經破外計自然為涅槃佛云我說因緣非彼外道自然境界我是如來自稱此以因緣破自然也因緣者謂內性為因外助為緣自然者楞伽云外計諸法從自然生孔雀文彩棘針銛利等是誰能作無能作者故稱自然我今下阿難擬此覺性體屬自然非生滅顛倒法故似非如來所說因緣則與外道所計自然同矣末四句可解。

　　佛告阿難我今如是(至)自須甄明有自然體。

　　這一節經世尊責彼未悟復計自然因重與破折也中觀論云諸法不自生亦不從他生不共不無因是故說無生今阿難引出因緣自然則具攝四性矣佛告下將破其難先責其未悟而復計自然佛謂前文重重以真實告汝汝何未悟又惑為自然耶阿難下令其自須甄別果有實體方許汝計苟無其實則妄自窮矣今先陳破意下列破境良以覺性遍一切法故約境破也。

　　汝且觀此妙明見中(至)以空為自以塞為自。

　　這一節經世尊將破自性先標四境以推自性不實也然而色空諸法千差大略不出此四象故此總列下別破。

　　阿難若明為自應不見暗(至)見性斷滅云何見明。

　　這一節經世尊承上循境別破以明見性非自然體也阿難下先約明破文可解如是下略破塞境一章超至破暗故云乃至三約暗破諸暗等者謂暗相非一各屬前塵如雲霧晦冥山川石壁俱可為障障即是暗故加諸等字餘可解然其破塞之言反空即是故略之。

　　阿難言必此妙見性非自然(至)是義云何合因緣性。

　　這一節經阿難因聞破自之音即轉計為因緣性也因緣義者謂正性為因助性為緣若無緣助則因不能生義屬共性如種子為正性水土人工為外助緣助其因則有芽生無他則自性不生故稱為共今阿難聞佛破自然計窮復計因緣雖轉計此其心未解因緣何義諮詢下正問因緣謂云何得合因緣性耶。

　　佛言汝言因緣吾復問汝(至)因空有見因塞有見。

　　這一節經世尊隨計轉破而先破因義亦列四境如前也因見的見字約所見境說下見性字是能見根此見下總列四境今文緣他生我發我正因則屬緣因義也以明等屬他見屬自故。

　　阿難若因明有應不見暗(至)因空因塞同於明暗。

　　這一節經世尊承上循境別破以明見性非因生也文可解如是下略空塞二境破同明暗故。

　　復次阿難此見又復(至)緣空有見緣塞有見。

　　這一節經世尊承上次破緣義亦列四境如前也佛以因緣分破者何也葢因有生我義緣則不能生但助我以生故曰因親緣踈故分二門破也承上因義次復破緣故加復次字。

　　阿難若緣空有應不見塞(至)緣明緣暗同於空塞。

　　這一節經世尊承上循境別破以明見性非緣有也文可解如是下略明暗二破與空塞破同故前文破因則詳明暗而略空塞今文破緣則詳空塞而略明暗文互見也會意融之。

　　當知如是精覺妙明(至)離一切相即一切法。

　　這一節經世尊承前迭破諸計徧拂群情而直示真體也如是二字即指下句精覺妙明精覺即指見精說以見性遠離諸過即是真覺故不言見而言覺也精字影見精意非因下二句承上遣因緣二計非不下二句迭遣自然不自然無非不非一句總遣上因緣自然四非又無非不非者無字貫下半句不非謂無非無不非也無不非者上四非是單遣非因非緣等今又重遣非不因緣非不自然故云無不非也無是非是者遣前是非二義無字亦貫下半句謂無是無非是也人情既盡聖智斯顯即此離過之見就是妙明真覺然而妙明真覺徧一切處無在無不在但離一切相即一切法皆是覺體然則根塵識三陰界入等無法而非真所謂陰入界等本如來藏妙真如性也。

　　汝今云何於中措心(至)虗空云何隨汝執捉。

　　這一節經佛示離過法中誠難措心而責諸戲論徒施也汝今下於中者指離過法中也措是安措心是阿難求道之心謂妙覺明體遠離諸過如大火聚四面觸之俱為焦爛汝今云何於中指心能以世間因緣自然諸戲論法而得分別諸戲論名相者指前是非因緣自然等皆為世間戲論名相故諸世間者指諸外道天魔鬼神龍仙等皆有論故戲論者如小兒戲無實義故如以下約喻以明戲論徒施也謂虗空無形撮摩不着假使撮摩秪益自勞無形之相云何隨汝執捉妙明真覺難容擬議亦復然耳。

　　阿難白佛言世尊必妙覺性(至)因心因眼是義云何。

　　這一節經阿難躡上諸非之義重引佛言證今非義而為難也必妙下躡上非義云何下引昔證今所謂下列四緣相此四緣者是發見之緣闕此四緣見不起故因空者眼是離中取境現前空廓見得顯故因明者謂現前雖空若無日月燈明見無用故因心者心是作意唯識名分別緣分別即作意也謂雖得空明我不作意眼如盲故若無作意則玄黃朱紫交陳乎前無辯也因眼者謂雖有空明作意若無眼見從何顯眼為見之門戶無門則見不顯故必具四緣見乃得起闕一不可是義云何句正是離辭謂世尊昔假因緣今乃頓棄不亦今昔自語相違耶請示廢立之義云何。

　　佛言阿難我說世間諸因緣相非第一義。

　　這一節經佛示因緣廢立麤妙各有由也今文因緣即和合義如前見性要藉四緣得成見故以眾緣和合名因緣也世間諸有為法以和合而有非出世第一義也第一義中真空絕點妙有全収昔由俗諦故立今歸第一義諦故廢麤妙迢然不可以昔麤而難今妙也佛意本乎此耳。

　　阿難吾復問汝諸世間人(至)三種光明則不能見。

　　這一節經世尊承上將破四緣先審實見不見義也初阿難下是佛問語說我的我字指世人說次阿難下答辭見不見義文中可解。

　　阿難若無明時名不見者(至)二俱名見云何不見。

　　這一節經世尊詳辯見不見義以明見性之常也文有三意初阿難下破不見義次阿難下牒暗比明俱名不見三若復下反辯不見轉名為見初無明名不見者是牒阿難不見義語應不下是佛破辭佛謂汝道無明便名不見應不見暗此見暗之見亦名為見云何說不見耶次在暗不見明名不見等者是牒暗今在下是比明佛謂汝在暗時不見明便名不見今在明時不見暗相亦名不見然則二俱不見云何汝說見明便稱見耶三反上不見俱名為見陵是侵陵奪是遷謝謂彼明暗自相陵奪非汝見性於彼明暗中暫有暫無然則見暗見明二俱名見云何汝稱不見耶初段顯明暗有遷謝見性非有無次段雙奪故見名不見第三段雙與故不見名見。

　　是故阿難汝今當知(至)見塞之時見非是塞。

　　這一節經世尊通收前經辯見以來文義茲以能所裂開直破見精結歸奢摩他義也文中明暗空塞四相是所緣塵四見字是能緣根塵雖四相見唯一體今云見非明等則能緣根與所緣塵裂開矣茲先遣塵下復遣根文義顯然可解又下結文遠則通收辯見全義近則結前因緣自然及四緣和合相也入文可見然前文殊章中雖標此見及緣元是菩提真體真義已顯由阿難群疑未盡故又次第蠲除耳又前文云此見雖非妙淨明心如第二月一向秪辯得箇見精尚未破遣今下文破之則第二月今始亡矣經文次第血脉源流自非靜心虗己熟究深研則罔窺堂奧往往見有執燕石為良璧者多矣。

　　四義成就汝復應知(至)無得疲怠妙菩提路。

　　這一節經世尊承上結破能見返源深入䇿所不逮令勤勝進也四義成就一句承上能所既裂起下破能之文也故云見見之時見非是見這是遣能見語前云根非是塵今云見非是見只消一句第二月已破之矣見見二字者上見是真見按後別業例文中云覺所覺眚覺非眚中此實見見則知今上見字即彼覺字覺是真覺也下見字即前能見見非是見者正是遣能上見是真下見是見精非字是遣義謂真見非是能緣見精也見猶下二句謂上真見猶離見之名迹離亦是遣義則彼能見不可及矣云何下結責前諸妄計因緣自然可知和合者即四緣和合相也猶略是非等義謂真見如此云何彼諸妄計可能及也汝等下䇿進勝行謂汝聲聞志趣狹劣知識不廣不能通達離過絕非的清淨實相此清淨實相即第一義諦第一義諦即常住真心妙覺明體今文應結奢摩他義何言實相實相屬禪那矣葢三一圓融故於奢摩亦顯實相良由即一而三應稱奢摩今是即三而一故指實相佛深誨之云當善思惟善思惟者即稱實相圓融深究聞斯行之名善思也無得於此自生疲怠妙菩提路者正指奢摩等為無上菩提之路一三三一圓融無礙不可思議故稱為妙即下經五十五位是路一一位中皆依此三觀修故上文示奢摩他破妄顯真正義已竟下文復由阿難未悟見見非見等義故為發明奢摩中微密觀照以明同別二妄罄盡見見義中深隱餘情耳。

　　阿難白佛言世尊如佛世尊(至)悲淚頂禮承受聖旨。

　　這一節經阿難因聞見見深入校前迷甚故重請示也此文問有三意二為正問一為旁問初敘因緣自然及和不和義心猶未開未開者未盡解也此為旁意詳阿難雖敘未開請不屬此下文佛答正問之後即酬和不和義知今敘意誠所欲聞然其喫緊實在見見覺心義內故以後二意為正問也下世尊答文先正後旁次第可見今阿難問謂見見非見重增迷悶者良由辯見以來但為決擇見精未破見體義猶淺也所謂如第二月今云見見非見者不唯離塵而見根亦破見根是所破真見為能破而能破的真見猶遣其名迹不亦校前為深之又深耶阿難之迷悶故當增劇也下文所謂微密觀照良在此耳又此見見非見之語阿難以前兩句并為一句說前云見見之時見非是見文法開合之巧無愈此經上是阿難所敘迷情下伏願去是正請覺體下句大慧字對上弘慈看弘慈是佛的道體大慧是佛的照用葢大慧是摩訶般若權實二智之體實智照理權智鑑機如人雙目故稱大慧目也今阿難請施權實二智之目鑑我機宜照彼真理契理契機開示覺心也下三句可知。

　　爾時世尊憐愍阿難(至)諸有漏者獲菩提果。

　　這一節經世尊將酬見見覺心之請且先斥多聞後示教益也爾時下是集者之言告阿難下方是佛語初文將欲敷演大陀羅尼者梵語陀羅尼譯云總持古解謂總一切法持無量義然此總持義屬三摩故與三摩提相連標示也此文大意由前結歸奢摩正義已竟茲將起演三摩是故集者標顯其名也然此又由阿難於奢摩中深義未明重有所請佛且為示同別二妄及和不和相以圓前義下自汝猶未明去始起三摩經文起伏次序綿遠解者昧之各封己見標列多岐致使本經大途條理紊亂荊菁縈蔽良由智者過之愚者不及嗟呼妙嚴之閾誠未易入也次告阿難下文有二意初斥多聞強記之強當作平聲記謂記持所聞不倦不忘名為強記然亦世有多聞而少記持亦有記持而乏多聞今尊者二美兼具故稱多聞第一今佛斥強記但益多聞以多聞自屬有漏故於無漏道定未能深入也微密觀照者是奢摩中精微隱密理行名為觀照觀即是照此在止中說觀照非三摩中義故云奢摩中微密觀照也阿難一向在外根塵上究猶淺今見見非見等義乃是入理深談故未能了佛因指責多聞之病然後授與道定之藥為次示教益也汝今下誡聽承受現未同益也。

　　阿難一切眾生輪迴世間(至)當處發生當業輪轉。

　　這一節經佛示止中密照以答見見覺心之問自二倒始也一切眾生指六道說世間亦是六道依報由二倒見妄者指眼家根境二妄此二妄由顛倒分別心起由此二妄起惑造業感報善則升惡則降理之必然無移易也當處下二句示惑業苦相當處者確指當念處若此當念發生是善則造善業輪轉善道若當念發生是惡則造惡業輪轉惡道善是人天修羅惡是地獄鬼畜以明惑業苦三隨人當念顛倒分別二妄中起上句處字屬惑下句業字屬業輪轉屬苦苦是報苦或問上文解中云入理深談故稱微密觀照今文所明元只在根塵上辯豈是入理深談耶答曰請觀同別二例文中所明覺元非眚等語是何等境界幸尋思之然又三觀妙理亦只在十八界上發明何言根境為淺淺深由人耳。

　　云何二見一者眾生別業妄見二者眾生同分妄見。

　　這一節經世尊承前標語以列其名也云何一句徵名一者下正列列名中別業同分二種見妄解者不下數十家未見有一徹者且這別業同分四字是何等義理意在何處何謂別業何謂同分孤山以真智真理配合法喻約理似密會文則踈則與阿難所問世尊所答全不相干溫陵天如皆以假設之喻一一穿解而忘設喻之由愚按今經本義細究文相則知別業破見根也同分破見境也別業者別是各別業是業用謂見根各具業用亦別彼彼見根各各私其業用自他不可倩代故云別業下別業例文初云例汝以目觀見山河國土等皆是無始見病所成又云覺見即眚覺緣非眚此實見見豈非破見根而答見見非見之問乎同分者謂見根雖別各不相知而所觀境無非前塵色空等象此境乃是眾生共業故云同分故下同文例文初云例閻浮提三千洲兼四大海等同是見聞覺知虗妄病緣病緣即見境也又云圓滿菩提不生滅性清淨本心本覺常住豈非破見境而答覺心明淨之間乎須知二妄文義進退綺互學者請屏去是古非今之心息心靜坐始將前後事理一一體會而其文義自然貫徹不由執魚目為明珠矣。

　　云何名為別業妄見(至)見圓影者名為何等。

　　這一節經世尊徵釋別業名義此先設喻而巧示其法也云何下徵名義阿難下舉喻釋釋中又有二意初舉喻次於意下燈見對辯以顯見病為影初中說目有赤眚者赤眚是病目中赤翳因目病眚夜見燈明別有圓影五色重疊然知燈本無影因眚而有此是喻也以法合之應云目眚喻見根燈影喻見境五色重疊喻五陰迭生意取無眚之目喻真智無影之燈喻真理然知燈本無影由眚為影譬真理無相由妄根而成妄境目本無眚由病為眚譬真智無緣由妄能而為妄所次中佛以燈影詰阿難謂汝意云何燈上圓光為是燈色為是見色此標燈見兩意對辯佛又召阿難辯此圓影之色非燈非見言其妄也謂此圓影若是燈上本有之色則不眚人何不同見而唯眚者之觀此辯非燈色也又此圓影若是見上本有之色則見已成色而彼眚人外見圓影又名何等此辯非見色也。

　　復次阿難若此圓影(至)於是中有非燈非見。

　　這一節經世尊承上是義繼破離義二義俱非則影與眚皆妄也上文是燈是見的是字作即字看即與離對上既破即今乃破離復次下正破離也是次下總結離即俱非初文謂若此圓影離燈別有則應傍觀屏帳等物有圓影出若此諸物果無圓影則非離燈別有矣又若此圓影離見別有則應聞嗅甞觸皆能攬取圓影何待眼矚云何眚人目見圓影則非離見別有矣然斯離即俱非者則知圓影本妄結中云色實在燈者色指燈的光色不指圓影謂此光色實本在燈而燈光中本無圓影由見病故見燈有影若知影與見二俱是眚能見根境之眚者非病目人也然彼好眼非病之人已知圓影是眚所成則影非實有終不復言是燈是見尚不可況於此中又有非燈非見之說耶。

　　如第二月非體非影(至)何況分別非燈非見。

　　這一節經世尊以喻明喻類通圓影眚所成故是非莫究也文中有二意如第二下以二月類圓影此亦下以圓影合二月故云此亦如是初意中云第二月者非真月體又非目影何以故下徵釋非體非影的所以謂第二月者揑目所成故諸有智者不應說道此揑根本是月形非月形離見非見也又是形下二句若對上是燈是見非燈非見之句今何故又別用一離字良由上文以離是為對牒破圓影此中亦以是字作兩意對離屬即對非屬是牒破二月文略而意巧影帶其文故別用離字若配前文者謂此揑根元離月別有則合傍觀草樹山川有二月出離見別有應非眼矚云何揑目見有二月細玩此文義自可見又此是非離即應足四句其義全顯謂是形是見非形非見此則是非義顯矣又謂是形是見離形離見此則離即義顯矣詳出於此意令學者知有所自。

　　云何名為同分妄見(至)至于三十四十五十。

　　這一節經世尊將破同妄先設喻明指境在外也此閻下為取小洲兩國作喻故統舉三千也閻浮提譯語見前北洲四外除大海水中間平陸有三千洲涌稱閻浮平陸是陸地水中可居曰洲三千洲者正中大洲為主其餘海外小洲為眷屬洲然則瑠球日本三韓林邑越裳師子波斯等國皆閻浮眷屬洲也正中大洲即此是已五天竺據洲之中東極為我震旦西極為波斯南極南天竺境北極雪山香山贍部林等則此塞外五單于諸胡之地在此洲東北境內也仁王般若經云此閻浮洲有十六大國五百中國十萬小國今經謂大國凡三千三百彼此舉數雖不同皆指此為主洲耳其餘小洲在諸海中周遭環遶故云此為正中也諸海指東西南北四海說彼小洲中或一洲有三兩百國者或一百或二百國者又或秪有十國者或二十國者三四五十國者此明三千洲大小之不同也佛舉多洲說者意在單取兩國小洲顯彼不祥惡緣故耳。

　　阿難若復此中有一小洲(至)本所不見亦復不聞。

　　這一節經世尊引諸不祥以況見境唯心外相不實故有見不見也此中指三千洲中極小之洲秪有兩國這兩國間唯一國人同感惡緣則此當土眾生覩諸不祥境界此句總稱不祥下別明惡相祥是吉義不祥是不吉故言惡也別明中二日者如此方後周時宋太祖陳橋兵變時見日下復有一日黑光摩盪久之遂有黃袍加身之事是其類也兩月者即月食時如有黑月覆障之狀大約惡相千差難以定論也暈適珮玦者暈謂妖氣環遶日月俗稱月囤近是也適如字音式是往義今時讀作的非也按杜預曰日行遲月行疾月適及於日而與之會交會而日月同道則食月或在日道表或在日道裏則不食今文適字是彼月適之適珮者吳興解云珮應作背引孟康漢書注云背形如背字玦形如玉玦上四相皆日月之妖氣也愚按今經珮玦連稱意謂氣如環珮玉玦之狀不必訓背亦通彗孛飛流者彗杜預曰彗妖星光芒偏指如彗者也孛者星之氣孛孛然出者謂之孛氣如帚者謂之彗孟康曰絕迹而去曰飛光迹相連曰流上四相皆星之妖氣也負耳虹蜺者負吳興解謂通占曰氣如半暈著日上為負負倚也五行志作抱孟康曰抱氣向日也耳宜作珥聲之誤也珠在耳曰珥孟康曰珥形點黑也愚按經意負耳疑是一相或氣傍日月如耳環狀名為負耳虹蜺詩謂蝃蝀注云日與雨氣交倐然成質似有血氣之類乃陰陽之氣不當交而交天地之淫氣也又曰雙出色鮮盛者為雄曰虹暗者為雌曰蜺種種下結上當土見而彼國無所見聞此指小洲兩國一見一不見也此一見一不見亦有旨存焉見者況世間眾生不見者況出世二乘故約兩國說也長水孤山諸師指生佛淨穢兩土說愚謂諸佛淨土非如凡夫之有非如二乘之空故法華云非如三界見於三界如者空義又云非如非異諸佛逈出淨穢有無之上故不可指佛淨土說也因指凡小解兩國見不見義似妥當且兩國俱稱眾生佛豈眾生乎。

　　阿難吾今為汝以此二事進退合明。

　　這一節經世尊承前同別二事進退合明同別二法也上文所明本是假設同別二喻以喻稱事者隨情施設故說為事非真理故進退者猶言舉置也今且順進退稱之良由言不頓彰如前先別次同今乃退同進別合明別業之法下經例汝下是法合文也別業明矣復退別進同合明同文之法下經例閻浮下是法合文也故云以此二事進退合明。

　　阿難如彼眾生別業妄見(至)然見眚者終無見咎。

　　這一節經承前退同進別重舉別喻合明別法也阿難下佛述前喻似現前境者似不真有也燈實無影由目眚成故眚即見勞者出眚的本因因見勞故乃成眚也見勞則云見病勞即病故前文又云影見俱眚謂能見所見皆眚也今文略而不言然見下二句謂有智好眼之人覺了是眚則不說是影非影是見非見離之與即俱無辯矣不墮其妄故云終無見咎見眚之見即見見之見言真見也。

　　例汝今日以目觀見(至)本覺明心覺緣非眚。

　　這一節經佛以別法合上別喻以明妄見非實也謂汝今日以目觀彼山河及人畜等境俱是見病所成病者即前所謂顛倒分別是也此諸外境合圓影見病合上目眚見與下二句見是見根見緣是所見之緣即山河等也此根此境似有前相實非有也似現前境一句如唯識論云諸識生時變似我法此我法相而由分別似外境現彼云分別即是今經見病似字與今經同雖似外現實本唯識也此句合前眚即見勞非色所造元我下正破見根而見境亦兼破矣何者境由根生根既破外境亦隨破故覺明即真覺也謂以覺明真見照彼所緣是眚這句破塵又以覺明覺此能緣之見亦是眚這句破根根塵既破本覺明心雖覺前緣而非眚也合上然見眚者終無見咎。

　　覺所覺眚覺非眚中(至)性非眚者故不名見。

　　這一節經承上本覺義以明真覺非眚而結答所問也覺所覺下二句上覺即承上本覺字說所覺即根塵之眚也謂本覺之覺雖覺根塵而覺體非墮根塵眚中如前經云是猶離見名迹俱遣故非墮也此實見見一句是結答所問謂不墮眚中之覺即是見見之見此見云何復以見聞覺知之見而名之耶覺聞知見四字指六根說六根中說覺是覺觸之覺與上句覺不同餘可解是故下結明見妄之咎我是如來自稱汝指阿難世間望下十類眾生則此世間是十類之依報亦有十種之異也我之與汝及十生之類俱是阿難根境法相似外境見即是見眚然非見見眚之人也者字指有智人說彼見下釋上非見的見字謂彼見者乃是真精之見不雜不妄元非是眚教不名見以上答明別業喻竟又別業例文中當於以目觀見四字中斫之及目眚二字上著力則破見根之義明矣又此上答見見非見一問竟。

　　阿難如彼眾生同分妄見(至)俱是無始見妄所生。

　　這一節經承上此復退別進同還舉同喻合明同法也阿難下佛述前喻例彼下或問同分喻中何故有此例耶答曰以境例根同一妄故彼五色圓影目眚所成在眼而非外物此不祥境界瘴惡所起在境而非內身雖根境同別之異俱是無始見妄所生故在此例昔吳興引例誤指亂真而言進退合明義見於此殊非經意具正眼者幸校焉今文初二句以同例別次二句以別例同彼見下二句明圓影由眚所成此眾下四句明諸不祥由見業障惡所感末句總結以明根境俱是見妄所生瘴字詳義該用業障之障今誤用瘴字會義可知。

　　例閻浮提三千洲中(至)和合妄生和合妄死。

　　這一節經佛以同法合上同喻以明見境非實也例閻浮至虗妄病緣是直示外境為見病之緣謂閻浮大海乃至國土之依及眾生之正同是覺明真體上所現根境病緣虗妄病三字屬見聞等緣字指閻浮外境說然覺明真體上安有六根之病良由眾生不覺轉真成妄妄即是病這病應通指麤細無明說若知妄體即真如波即水是故文中直約妄法合也和合下二句謂心與色法和合則生雖生匪實故云妄生若心與空法和合則死雖死匪實故云妄死和合生死依色空處顯故以生死俱稱和合若不然者應云因緣聚會名生因緣別離名死須知和合即因緣義故約色空和合明生死意會意可解。

　　若能遠離諸和合緣(至)清淨本心本覺常住。

　　這一節經世尊誡遣和合因緣而復本常心也和合對生死看和合說緣生死說因文互見也此承上文和合生死誡令滅彼因緣則得不生滅性故謂和合不和合緣滅則生死因滅矣和合屬色法不和是空以色空為生死之緣因是六根緣是六塵也若根塵和合因緣滅則能圓滿菩提不生滅性生死妄心既滅則清淨本心復矣生滅滅故即獲本覺常住之體此結答覺心明淨之問也又此同分例文中當以閻浮提下研之在見聞覺知病緣一句上着力則破見境之義明也。

　　阿難汝雖先悟本覺妙明(至)非和合生及不和合。

　　這一節經世尊繼詶傍問以明見性非和不和而生也上文雖兼和不和意而破因緣正意在詶覺心明淨今文確詶傍問之義也前阿難以三意為問二正一傍二正問佛以同別二妄詶之矣一傍問者初阿難敘問意云諸和不和心猶末開以心未開故是為旁問佛酬正問已竟今還酬其旁意也汝雖下世尊述其先悟而猶下正述其未開之疑覺元即指見精明元前已會見入覺故稱覺元非和合生句中非生二字通下句意謂非和合生非不和合生此總標下別釋。

　　阿難吾今復以前塵問汝(至)為與通和為與塞和。

　　這一節經世尊承上非和不和先斥其疑後列四境以辯也凡言和合者必以根境相合為論故約四境破也吾今下世尊將問先斥其疑則汝下總列四境初中證菩提心者指上證覺元說譯者變文作菩提心有濫佛果菩提讀者須會意可也和合分破者以和合二字義不同故如水土均而為和如函葢並而為合義相不同故分破也如前因緣分破意同又玩證菩提心證字是對證意非證道之證。

　　若明和者且汝觀明(至)及諸群塞亦復如是。

　　這一節經承上總列四境此別釋破義也若明下先釋明和夫明不自明由見而明故云觀明明現觀是見故然則見與明似有和義見無體質從何處雜雜即是和見無體明有相二性可辯一有一無如何可雜未聞色與空可雜也今見與明亦然義不可雜故云雜何形像若非下約非即破謂明若非見云何得見明耶此破非義又明若即見明既是見則不為見明反成見見云何又稱見明此破即義云何字是責辭非即二俱不可妙在茲乎必見下約半滿義破和是半義謂一半見一半明方許可和今見必圓滿則不可和如半桶水半桶泥和義得成若滿桶水則泥不可加如何可和故云見必圓滿何處和明下句明圓滿反上說也次見必下謂見性有覺明相無情彼此殊異雜則見性與明俱失本名見失見名明失明字是故和明非義也彼暗下以暗等三義例明而破故略也。

　　復次阿難又汝今者(至)及諸群塞亦復如是。

　　這一節經承前破和茲復破合辯見非合生也初總列四境次別釋破義別釋中先破明合謂見若與明合者暗時無明見應隨滅則不與暗合若不合暗云何復見暗耶又若見暗不與暗合則與明合時例非見明反上暗義說故謂雖見暗必不與合則與明合時例應非見上暗中謂雖見不合今明中謂雖合不見迴例同也既不下二句徵釋合明不見非義謂既不見明云何稱與明合曉了是明非暗耶彼暗下例明破同故略也。

　　阿難白佛言世尊如我思惟(至)及心念慮非和合耶。

　　這一節經阿難因聞破和破合非義又轉計非和合也覺元是根緣塵是塵念慮是識通指六處三法說云此三六非和合耶前文但以根塵對破今又加識言者可見前文處處應通三科破但文略不顯明經之士當會義通之。

　　佛言汝今又言覺非和合(至)為非通和為非塞和。

　　這一節經佛破非和而先列四境也初牒計意為非下次列四境。

　　若非明和則見與明(至)及諸群塞亦復如是。

　　這一節經承上別釋破義以明見性非非和也論邊畔者良以不和則各據疆場故論畔也汝且下佛令審實見與明體從何處為畔在見在明必有畔故阿難下正破畔義謂明邊際中若必無見則明與見逈隔而不相及見且不知明處畔云何成然則非非和矣彼暗下例明破同故略也。

　　又妙見精非和合者(至)及諸群塞亦復如是。

　　這一節經承前破非和茲破非合以明見性非非合也又妙下初牒計意為非下次列四境若非下先破非明合謂見若不與明合則見性與明相乖角矣乖角是違反義如耳下二句引例違反之相謂如耳但能取聲而不攬色故與明違反不相觸也今見與明若不合者亦如是故又若不合見且不知明的所在云何甄明合非合的道理甄是明辯義彼暗下例明破同故略也以上佛酬旁問已竟而奢摩中微密觀照義亦明矣下文遠承前標大陀羅尼三摩提義以起下經四科之文發明初問三摩義也上由阿難於奢摩中密照未明重為酬竟由此隔絕前標今始演義學者當曉文義起伏不迷其源可爾。

　　阿難汝猶未明一切浮塵(至)迷悟生死了無所得。

　　這一節經世尊承前標題以起三摩融四科妄相即一真性也此是四科總標下文別釋汝猶未明等者世尊一向破妄顯真發明奢摩之理則妄有可破宛似妄在真外未能融而為一今乃融彼妄相即是真性真性之外無妄可除是為三摩之義也浮塵幻相即指下文四科以不實如幻起滅不停故如浮塵雖幻相不實全體即真起即不起滅即不滅如空華無體起滅即空四科起滅亦復然耳故云當處出生隨處滅盡當處者約當念處說謂當念生隨當念滅也良由迷而不覺瞥起一念念體本空起即不起一念如是下文四科起滅同一念也然此二句是四科大旨妙義總在此中不可忽也故謂幻妄稱相其性真為妙覺明體又如水波相似眾生迷真成妄即如全水成波若能悟妄是真即如全波成水波與水無二法故真外無妄全妄是真真與妄非二法故以上直明四科本真如是下標四科名因緣下示四科相謂由五陰和合徒有妄生五陰離散徒有妄滅殊不下明上生滅即不生滅生即來滅即去生滅去來本空當其去來空相本是如來藏體如來藏是總稱顯果體也常住妙明應上生滅義說生滅即不生滅然則生滅即常住矣生滅是麤是昏即不生滅故即麤是妙即昏是明矣不動周圓應上去來義說周是中義對邊說中對偏說圓謂去即不去來即不來即去來是不動故去來是邊是偏即不動故即邊是中即偏是圓矣葢常住妙明不動周圓約性德說妙明真性約性體說性真下承上義逆顯上義是順顯故此逆順說者詳明真性中元無諸妄故也。

　　阿難云何五陰本如來藏(至)唯一晴虗逈無所有。

　　這一節經世尊將明色陰妄緣且先顯真體無相約喻以況也云何下總徵五陰會真阿難下別釋色陰妄相釋中又先示真理以明色陰妄成也大率世尊說法四辯無礙若直明陰相則凡情難解體空是故藉事況理約喻類法以明真空無朕而其陰相由人妄搆耳譬如下舉喻喻中約目觀空說者意明色陰有相目所對故清淨目者指無眚之目以無眚故云清淨也晴明空者無翳華故故云睛明目無眚故觀空無華根境俱淨無諸形色故云唯一晴虗逈無所有逈是高遠義淨目孤山圓師況本具真智晴空況本具真理唯一晴虗況本具真理唯一晴虗況理智一如逈無所有況絕九界妄色也。

　　其人無故不動目睛(至)色陰當知亦復如是。

　　這一節經佛示色陰妄相承上喻以明也其人指上文譬如有人之人以約喻上說故上文明其人未瞪目時目本無勞空元無華能觀所觀俱淨今則其人無故瞪目直視瞪久生勞則目無因而勞空無因而華無故即無因義以目勞故見空有華而華相狂亂起滅上下即此名為非相也要知空本無華由自勞故亂華發生智眼觀之全華即空起即不起色陰虗妄亦然故云即陰本如來藏也色陰下是法合語人喻眾生無故瞪目發勞喻無因瞥起忘念空見狂華喻於真性別見色陰狂亂非相喻色陰生滅流轉也言陰者法界次第云陰取覆陰義以覆陰真性故亦約喻說如天為雲翳所覆失其蒼蒼正色故稱陰也此但示色陰妄相如此下文始陳破法。

　　阿難是諸狂華非從空來(至)如阿難體不容阿難。

　　這一節經承前喻說以明華非二處出也阿難下先總列如是下次別破破中先破空來來是出意謂此狂華若從空裏出來還從空裏入去既有出入即不名空空本凝然安有出入有出入故即非虗空空若非空則為實法了矣若是實法則不容華相起滅又引例以明不容起滅之意例如阿難體是實法豈更容一阿難出入哉今空容華相起滅由其體虗故爾體虗則無出入無出入則知華不從空來明矣。

　　若目出者既從目出(至)本非因緣非自然性。

　　這一節經承上次破華非目出以結色陰之妄也初句牒前列語既從下正破目出謂既從目中出入則受眼家氣分當應有見此華若有見者出去能華空旋歸當見眼此華歸時若不見眼則華非有見矣又此華雖目出元是無見若無見者出去能翳空旋歸當翳眼此華歸時若不翳眼則知狂華不從目出明矣又見下重立破法以明華非目出謂見華在空之時則華從目中出去了目中應當無翳然則應說清明眼見華空云何又云翳眼見華空耶若見晴空則華歸目中空因無華故稱晴空然則應說翳眼見晴空云何又稱清明眼見晴空耶如此宛轉詳辯狂華不從目出也末句晴空號清明眼責指喻文初語是故下結顯色陰虗妄如狂華義同若知色陰本妄何復計為因緣及自然性則汝所計二性俱非然而妄性既窮當體即是妙真如性也前標文顯真今結文遣妄標與結文互顯故下皆倣此經文尚簡學者當會意乃得。

　　阿難譬如有人手足宴安(至)忽如妄生性無違順。

　　這一節經世尊將明受陰妄相亦先顯真體無違順也無違順即是無受以明受陰由妄成故今受陰亦藉喻明先顯無受真體言宴安調適者正明無諸幻觸受由觸顯無觸則無受故百骸指周身說調是調和適是適悅謂舉體宴安四大和悅忽如妄生適悅之極似不知有身故無違順可受也受相有三一順二違三不違不順今云無違順則三受俱無也。

　　其人無故以二手掌(至)受陰當知亦復如是。

　　這一節經佛示受陰妄相承前喻以明也其人指前宴安之人其人未摩掌時諸觸本無今無因妄合妄觸而妄受徒領於心即名為受此雖約喻半與法通受陰下是法合語其人喻眾生無故二手空摩喻受與觸合空喻真性相摩喻妄領納澀喻違滑喻順冷熱亦然此中略不違不順受此不違不順又名平平受詳見諸經論中此示受相之妄如此下文始陳破法。

　　阿難是諸幻觸不從空來(至)不應虗空選擇來觸。

　　這一節經承前喻說以明觸無從生也阿難下總列如是下別破破中先破空來幻觸即指澀滑冷熱能發受性故名為觸本無妄有故稱為幻觸有違順等性故云諸觸文可解末二句謂空有選擇即成有心空本無情故云不應擇觸夫掌有觸身無觸空豈不徧乎信知觸非空來也。

　　若從掌出應非待合(至)本非因緣非自然性。

　　這一節經承前喻說次明觸非掌出并結其妄也謂諸幻觸從掌出者二掌自有觸性何待合時方顯這一句總破不從掌出明矣下又約離合破文可解是故下結顯受陰虗妄與喻義同因緣二性如前解又此受陰文中竟不明受但破觸者葢觸為能發受為所發能既為破受可知矣故約觸破。

　　阿難譬如有人談說酢梅(至)想陰當知亦復如是。

　　這一節經世尊約現前事例明想陰不實而意含虗實融通也前文色受二陰之初先明真體然後各顯當陰妄相從想後三陰皆闕明真一章但直示妄相而已此必有旨存焉竊意擬之大率前二陰麤故明真頗易略以片言真體即顯後三陰細故當陰動相微隱明真則辭繁故且置而未言由是直明當陰動相令人易解耳今文說梅思崖是虗想懸崖不有酢梅未來能使口水足酸是實事虗能動實正顯融通妄想要知此身亦想所成是故隨想所轉或問安知此身是想成耶答曰第十經云初緣父母欲想相成加以己陰來投於想中傳命三想合成此身故知是想所成也酢是酸義因下文有酸字故變酸為酢蹋是履踐義懸崖是危險之崖如懸故名懸崖世尊舉此二事例明一切妄想虗實通論如此想陰下合例此說梅思崖二事但是引例然非譬喻不必作喻看末二句正是例語。

　　阿難如是酢說不從梅生(至)本非因緣非自然性。

　　這一節經承前事例以明想陰不從二處生并結其妄也阿難下總列如是下別破破中先破梅生文可解若從口下次破口入謂酢梅之說若從口入則口應自聞何須待耳若獨許耳聞此水何不耳中流出宛轉虗妄信非實也想蹋下舉標文第二事今以思崖與酢說相類故略其文真際解補足曰與說相類應云如是思蹋非懸崖來非足心入若從崖來崖合自想何待人思若從足入足合自思何待心想若獨心思何故足心覺有酸澀是故下結顯想陰虗妄例如酢說因緣自然如前解。

　　阿難譬如暴流波浪相續(至)行陰當知亦復如是。

　　這一節經世尊設喻以明行陰遷流與瀑相類也文中先喻後法喻中暴逆也波浪前後不斷名為相續後不參前前不却後故云不相踰越踰即越義疊字成文故連稱也行陰下是法合語行字本呼平聲學者傳習既久皆續作去聲又染北音別呼為硬俱非正訓葢行行也取念念遷流新新不住之意不住即行義暴流喻行相波浪相續喻念念相續前後不踰喻妄念起滅亦不踰越此中法喻最親可解。

　　阿難如是流性不因空生(至)亦非水性非離空水。

　　這一節經承上流喻總列四破以明流性無體也此總列下別破。

　　如是阿難若因空生(至)本非因緣非自然性。

　　這一節經承上總列今別破四意結明行陰妄相無從也文中四破初約空破文可解若因下次約水破若謂流因水有則此流性應非是水何以故水性澄定流性遷動定動不侔故非是水若非水者應別有所有流相今當現在云何離水無流若即下三約即破謂流若即水則澄清時流相何在應非水之定體即是流相水體若非是流信知流性不因水有若離下四約空水合破謂此流性離空水之外別無有流何以故萬物皆在空內空本無外豈空外別有流耶離水無流故云水外無流以四意推流流不可得然此四意中唯空水二處為實下二處秪在空水上以離即論是故下結顯行陰虗妄與喻義同因緣自然如前解。

　　阿難譬如有人取頻伽瓶(至)識陰當知亦復如是。

　　這一節經世尊設喻以明識陰生死與擎空遠餉相類也文中先喻後法譬如下設喻頻伽是鳥名譯語見前瓶形類此鳥故瓶身有兩孔如此方瓶有大小口其人塞瓶兩口瓶中盛滿虗空擎此瓶空千里遠行用餉他國餉者以食饋人名餉今以空餉與他國之人也識陰下法合法合文略補其合意應云人喻妄業瓶中之空喻識陰約第八識說唯識論明此賴耶識為生死因故瓶喻中陰身中陰能持識擇父母而投胎故中陰之身形如七歲小兒此處死陰既謝彼處行陰未生在死生之間有此中陰此中陰身肉眼不能見唯天眼見今頻伽瓶正喻此身古以現前色身如瓶細玩經意謂擎空遠行以餉他國此身能擎空遠行否今身已死安能擎空遠餉法句經云識居形內猶雀藏瓶中瓶破雀飛瓶既破矣何能貯空遠餉法句所云瓶正喻色身今經之瓶喻中陰身無疑也塞其兩孔喻迷生死二門人之生也乘迷而來人之死也亦隨迷而去塞即迷故千里遠行喻中陰持識遠擇有緣千里萬里此國他國無方不至故云千里遠行業牽識走如人擎瓶而去用餉他國喻識投後世之身他國汎喻六道也瓶空喻識者以識體本空故也識拘陰中如瓶中之空法喻㳷合故云亦復如是。

　　阿難如是虗空非彼方來(至)本非因緣非自然性。

　　這一節經承上喻說以明空無去來結顯識陰之妄也阿難下總列如是下別破破中先破彼來謂彼方擎瓶貯空來者則彼方既貯空來於彼瓶的所在應少虗空若本瓶地不少空者則知空非彼來也貯者猶盛也若此下次破此入謂瓶從彼來空從此入既可入則可出開孔倒瓶應見空出若無空出則知無空入也是故下結顯識陰虗妄亦非去來與喻義同因緣自然如前解以上三摩義中五陰會歸如來藏性已竟。

大佛頂如來密因修證了義諸菩薩萬行首楞嚴經直解卷第二


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第三

　　明古杭雲棲寺後學沙門　廣莫　直解

　　錢塘優婆塞　吳之鯨　校

　　復次阿難云何六入(至)同是菩提瞪發勞相。

　　這一節經世尊承前次徵六入且先標真體後乃會釋妄相也復次下承前總徵六入以會真體阿難下別破初云復次者次前五陰重起六入故會真之義如五陰初文說破中先破眼入入者法界次第中云入以涉入為義葢根塵有互入之義如云塵入根則發根根入塵則發塵以根塵無自性相因有故今文所明乃塵入根義破意在根故餘五例此今文即彼目睛瞪發勞者二句是牒前色陰之言兼目下始會今法目是根勞是根中所發妄相意攝塵故故下文兼塵說也今謂兼此根塵同是菩提真性中所發之妄此明從真起妄之意然真本無妄妄由入起以真外無妄故能會妄全真也。

　　因于明暗二種妄塵(至)明暗二塵畢竟無體。

　　這一節經承上以明塵入根義離則元也因于下示塵入根義發字在塵邊說發是發起外塵發起內根吸攬謂明暗二塵發於見所居中居中指浮塵根說眼形是也餘五各指本根之形為居中同此吸字在根邊說一發一吸相因而起名為見性此見下明見性離塵無體文可解。

　　如是阿難當知是見(至)本非因緣非自然性。

　　這一節經承上入義立三破法以明眼入之妄也如是下總列何以下別破是故下結顯非性初如是字是牒上起下之辭破中何以故一句是徵語若從明下正顯破意文可解是故下結顯眼入虗妄入性既妄則非因緣自然性矣標結真妄互見如五陰中說下皆倣此。

　　阿難譬如有人以兩手指(至)同是菩提瞪發勞相。

　　這一節經承前別破耳入此先明入由妄生而指根塵俱妄也譬如字是引例之辭細玩文義是法非喻長水作喻解謬矣吳興解云譬如者此以假設其事曉訓令悟故云譬如吳興說者是也葢耳根無動靜時根自寂然此寂然處即近真體無妄可得故假妄事明勞相也手指塞耳作聲者正明根塵妄發此為耳入的妄相兼耳下耳是根勞所作聲是塵兼此根塵同是菩提真性中所發妄相從真起妄如前解又瞪字是眼家妄相餘五皆言瞪者意在舉一例諸令人易解故。

　　因于動靜二種妄塵(至)動靜二塵畢竟無體。

　　這一節經承上以明塵入根義離則元無也因于下示塵入根義發與吸及此聞下俱如前解。

　　如是阿難當如是聞(至)本非因緣非自然性。

　　這一節經承前入義立三破法以明耳入之妄也如是下總列何以下別破是故下結顯非性破中何以故一句是徵語若從靜下正明破意文可解是故下結顯耳入虗妄因緣自然如前解。

　　阿難譬如有人急畜其鼻(至)同是菩提瞪發勞相。

　　這一節經承前別破鼻入此先明入由妄生而指塵根俱妄也譬如字如前解畜讀入聲吸攬外氣名畜因畜有冷氣入鼻勞久故發通塞之觸通則虗塞則實此正明入由妄生也鼻是合中知故說名觸必以能所相合方顯觸故鼻家之塵雖諸香臭要以通塞為論兼鼻下明根塵俱妄妄依真起如前解。

　　因于通塞二種妄塵(至)通塞二塵畢竟無體。

　　這一節經承上以明塵入根義離則元無也因于下示塵入根義發與吸及此聞下俱如前解。

　　當知是聞非通塞來(至)本非因緣非自然性。

　　這一節經承前入義立三破法以明鼻入之妄也當知下總列何以下別破是故下結顯非性初文按六入前後諸文皆有如是阿難一句今文誤落是譯場之失也破中何以故一句是徵語若從通下正明破意聞機機字約喻說機是弩牙取其發箭之速喻嗅聞之性眠伏於內香臭之觸一發則此嗅性如機之速故取譬也餘文可解是故下結顯鼻入虗妄因緣自然如前解。

　　阿難譬如有人以舌䑛吻(至)同是菩提瞪發勞相。

　　這一節經承前別破舌入此先明入由妄生而指根塵俱妄也譬如字如前解䑛神紙切音止以舌攬味名䑛今云䑛吻者吻是唇吻以舌虗䑛唇吻也熟䑛謂久䑛舌力疲而成勞䑛者若病則覺苦味無病則覺微甜此䑛與苦是舌動時味以顯舌根不動之時淡性常在然彼甜苦味有起止而淡味常在常在對起止說不動是靜淡是靜味靜對動說甜苦是動味此動靜二味由䑛吻而顯此正明入由妄生也舌亦合中知因味合顯故兼舌下明根塵俱妄妄依真起如前解。

　　因甜苦淡二種妄塵(至)及淡二塵畢竟無體。

　　這一節經承上以明塵入根義離則元無也因甜下示塵入根義發與吸及此知下俱如前解。

　　如是阿難當知如是(至)本非因緣非自然性。

　　這一節經承前入義立三破法以明舌入之妄也如是下總列列中准前文皆列三法今列有四亦三法意也何以下別破是故下結顯非性破中何以故一句是徵語若甜下正明破意初破中以甜苦對淡是動靜二味動時加苦味說者佛意影顯動中五味及俱生變異等味故餘文可解是故下結顯舌入虗妄因緣自然如前解。

　　阿難譬如有人以一冷手(至)同是菩提瞪發勞相。

　　這一節經承前別破身入此先明入由妄生而指根塵俱妄也譬如字如前解冷熱相涉正明入由妄生合覺下二句謂合自無名因離顯合然而離時觸性本無由合知觸故云合覺之觸顯於離知也身亦合中知故功亦是勢變其文耳今冷熱相涉之勢既成因於勞觸兼身下明根塵俱妄妄依真起如前解。

　　因于離合二種妄塵(至)違順二塵畢竟無體。

　　這一節經承上以明塵入根義離則元無也因于下示塵入根義文中有四相云何但說二塵葢違順由合離顯雖指四相但屬合離二塵故發與吸及此知下俱如前解。

　　如是阿難當知是覺(至)本非因緣非自然性。

　　這一節經承前入義立三破法以明身入之妄也如是下總列何以下別破是故下結顯非性初總列中若准前諸入文秪列三破意今列四法然此違順攝歸離合如前准三破也破中何以故一句是徵語若合時下正明破義文可解是故下結顯身入虗妄因緣自然如前解。

　　阿難譬如有人勞倦則眠(至)同是菩提瞪發勞相。

　　這一節經承前別破意入此先明入由妄生而指根塵俱妄也譬如字如前解勞倦則眠睡字對下寤字看眠取寐義謂人倦則眠眠即是睡睡既熟則窹此明窹𥧌二義也覽塵下二句覽是攬取塵是色等五塵今意根所覧之塵乃過去五塵落謝影子故云覧塵斯意憶是思憶過去之塵乃名為憶思憶不起便名失憶失意即忘此明憶忘二義也憶忘即生滅窹則為憶為生寐則為忘為滅雖有窹𥧌憶忘四相總攝歸生滅二法生又攝住滅又攝異故稱生住異滅此生等四相為意家顛倒所思量法意根由此得顯離此生滅則意根無體矣故云吸習中歸吸是吸攬習是熏習習字義中含次第起滅之相謂吸習外塵而中歸意地念念起滅前滅後起不相踰越即此稱意知根此明入由妄生也兼意下明根塵俱妄妄依真起如前解。

　　因于生滅二種妄塵(至)生滅二塵畢竟無體。

　　這一節經承上以明塵入根義離則元無也因于下示塵入根義上明窹𥧌憶忘四相今秪稱生滅二塵以前之四相攝歸生滅故但稱二塵也仍略中間住異二言集者集上窹𥧌等相及前五塵藏於意根之中前五入皆云發唯今意入云集然知前五為現在本質五塵故稱為發今意則集過去落謝五塵緣影故稱為集與前發意不同內塵者意根內所現之塵唯識論名帶質獨影境即法塵也見聞下二句見聞二字是略語應攝前五根逆流者謂前五根取現在境唯能順流而出第六意根唯緣過去五塵落謝影子則前所見所聞之境逆流中歸故名見聞逆流即名為憶流不及者謂思憶不及則名為忘忘則不流故名流不及地之一字通乎憶忘生滅之間此二句本是一句相連讀下其義自見人皆讀作兩句有人指流不及的田地名覺知性者誤矣何者不及之地已全滅了將甚麼作覺知性前云生住異滅吸習中歸名意知根要處生滅之間一生一滅方顯覺知性故前文又云覧塵失憶窹𥧌等語皆明生滅為覺知體性明理者請細思之離彼下明此覺知無自體故文可解。

　　如是阿難當知如是(至)本非因緣非自然性。

　　這一節經承前入義立三破法以明意入之妄也如是下總列何以下別破是故下結顯非性初列亦成四破然以窹𥧌并生滅中總屬前塵同前三破故破中何以故一句是徵語若從窹下正明破意若從根下次破根出謂此覺知若從根出此根指意浮塵根說即肉團心是也窹𥧌二相者正明憶忘憶忘由窹𥧌顯故然又窹𥧌依身顯故云隨身開合身開合者謂形開名窹人若窹時六根俱開形合名寐人若寐時六根俱合列子云其窹也形開其寐也形交交即合也然此憶忘屬意根下事意家憶忘又隨身之窹𥧌窹時能憶寐時即忘故今約窹𥧌顯也離此窹𥧌開合則憶忘無依憶忘無故覺知不顯同於空華言無體也餘文可解是故下結顯意入虗妄因緣自然如前解。

　　復次阿難云何十二處本如來藏妙真如性。

　　這一節經世尊承前重徵十二處且先會真體也復次下重徵本如下會真十二處者六根處六塵處他經又名十二入今因前標六入此易名處前言入者以能入為名今以所入名處又以能入有互涉之義今所入是定處無涉義故又前六入依根而破兼破塵義今十二處乃依塵破兼破根義會真者謂此十二處其相雖妄其性元真良由眾生妄著幻有故真隨妄轉本一妙覺真空頓成十二妄有全真成妄今佛指示妄處本空以其空故全妄是真也即於妙覺真空之中求其十二處了不可得然非遣妄別顯真體要知根塵狂亂之相即是清淨本然之理何以故相即無相亂即不亂所以古德云無明實性即佛性幻化空身即法身此之謂也會真之義如斯而已此總徵下別破。

　　阿難汝且觀此祗陀樹林(至)誰明空質空亦如是。

　　這一節經承上別破眼色二處此先破眼生色也汝且下初標眼色二處於意下列相生破法阿難下先破眼生標中觀字是眼處祗林等是色處列中可知破中謂眼生色者色從眼生故若現前見空之時則非色矣既見空空能破色色性應銷若色性銷則顯發一切都無無即空故色相下二句以色空對辨良以空因色顯今色相既無渾然一空誰復發明空質耶此謂眼是能生色是所生所生既破以明色非眼生也空亦如是者反色相破也以例色省文故云如是若補足文義應云若眼生色相者見色非空空性應銷銷則顯發一切都有空性既無誰明色質故云空亦如是此是色空相奪之說意明色空傾奪能生眼根不變一變一恒能所不類信知色非眼生明矣。

　　若復色塵生眼見者(至)本非因緣非自然性。

　　這一節經承上列意次破色生而結非異性也上文眼為能生色為所生今文復以色為能生眼為所生以色能生見故現前觀空之時色被空奪色隨空滅能生色塵既滅所生見性亦亡故云見即銷亡若見亡則一切處都無見矣既無其見誰明空色耶如今空色可辯信知色非生見明矣根塵既不能相生則知二處俱妄是故下結顯二處虗妄見是根色空是塵根塵二法俱無處所無處則妄誰復更論因緣自然耶二俱非性故前標示真今結顯妄標與結真妄互顯下皆倣此。

　　阿難汝更聽此祗陀園中(至)聲來耳邊耳往聲處。

　　這一節經承前別破耳聲二處以明俱妄也阿難下初標耳聲二處於意下列來往破法標中聽字是耳處擊皷撞鐘是聲處食辦下二句明祗園眾集法度食既辦擊皷集眾受食則撞鐘列中可知。

　　阿難若復此聲來於耳邊(至)一聞鐘聲同來食處。

　　這一節經承上列意先破聲來耳處也阿難下牒上列語如我下引例此聲下法合即破引例中我佛自稱也例上謂聲若來耳邊佛云如我乞食室羅城中則祗林無我矣法合應云我譬聲室羅城譬阿難祗林譬目連迦葉等合云此聲必來阿難耳處如我乞食室羅城也目連迦葉應不俱聞如上祗陀林則無有我謂彼鐘聲若到阿難耳邊則目連等應不聞鐘聲矣何況下正破以明聲不來耳徧能聞故則聲處妄矣。

　　若復汝耳往彼聲邊(至)若無來往亦復無聞。

　　這一節經承上列意次破耳往聲處也若復下牒前列語如我下引列汝聞下法合即破引例中上文我譬聲今文以我譬耳例上謂若耳往聲邊佛云如我歸住祗陀室羅城則無我矣法合應云我譬耳祗林譬擊皷處室羅城譬鐘聲等合云汝聞皷聲其耳已往擊皷之處如我歸在祗林也鐘聲齊出應不俱聞如上室羅城則無有我謂耳既往皷處則鐘等之聲應不俱聞矣何況下正破以明耳不往聲徧能聞故則耳處亦妄矣末二句又防轉計。

　　是故當知聽與音聲(至)本非因緣非自然性。

　　這一節經結顯二處虗妄也無處非性如前解。

　　阿難汝又嗅此爐中栴檀(至)生於汝鼻為生於空。

　　這一節經承前別破鼻香二處以明俱妄也阿難下初標鼻香二處於意下列香生三處而破標中嗅字是根處栴檀香是塵處一銖者銖是分兩初數古謂二十四銖為一兩一銖計重四分一厘七毫有零然少而香氣遠聞顯此香之勝也四十里者謂城中四面十里非謂四十里之遠也佛意葢取潛通之義而顯其性空非以四十里為優也博物志云西國有獻香者漢制不滿斤不受使因竊去著香如豆許在宮門上香聞長安四面十里可證列中可知。

　　阿難若復此香生於汝鼻(至)鼻中出香說聞非義。

　　這一節經承上列意先破鼻生也謂此香若生汝鼻既稱鼻中生香當從鼻出然鼻是血肉所成非是栴檀云何鼻中有栴檀氣又稱汝聞香則吸攬外氣名聞當從鼻入苦鼻中出香說聞非義則鼻處妄矣。

　　若生於空空性常恒(至)四十里內云何已聞。

　　這一節經承上列意次破空與木生也若生空下次破生空謂空性常恒香應常在云何有香不香時又香自空生何藉爐中爇此枯木然後和香耶是知香不從空生矣若生木下三破木生爇即燒義謂香生於木而此香質因燒成烟鼻是合中知則應蒙受烟氣方知有香今一銖之烟騰空未遠云何四十里內已得聞耶信知不從木生則香處妄矣又烟不及而能聞者正取潛通而性空可見矣。

　　是故當知香鼻與聞(至)本非因緣非自然性。

　　這一節經結顯二處虗妄也無處非性如前解。

　　阿難汝常二時眾中持鉢(至)生於舌中為生食中。

　　這一節經承前別破舌味二處以明俱妄也阿難下初標舌味二處於意下列味生三處而破標中但明塵處根處則略矣然而味不自味因舌知味則味字中已含根處故略也二時者是早時中時比丘受食律制二時過中不聽食故酪酥醍醐皆由乳成一變名酪再變名生酥三變名熟酥四變名醍醐天竺以此名為上味列中可知。

　　阿難若復此味生於汝舌(至)云何多味一舌之知。

　　這一節經承前列意先破舌生也若復下牒上列語在汝下正破黑石蜜者善見律云是甘蔗糖堅故如石又古相傳海中山崖之上野蜂作窠成蜜傍崖而色黑名黑石蜜餘可解。

　　若生於食食非有識(至)必無所知云何名味。

　　這一節經承上列意次破食與空生也若生食下次破食生謂味從食生食非有情云何自知其味意明出舌而知又食若自知味者即同他人食味何預於汝乃名汝之知味性耶若虗空下三破空生文可解。

　　是故當知味舌與甞(至)本非因緣非自然性。

　　這一節經結顯二處虗妄也無處非性俱如前解。

　　阿難汝常晨朝以手摩頭(至)能為在手為復在頭。

　　這一節經承前別破身觸二處以明俱妄也阿難下初標身觸二處於意下列能所二破標中即在身處顯觸何以故意謂外物無知不成觸故要在身知成觸即此標意已顯觸處無位矣以手摩頭者正明二物合觸之意然身之與手一體所生能在何邊列中正明能所無位能所無位則二處俱妄能觸屬根所觸屬塵。

　　若在於手頭則無知(至)手則無用云何名觸。

　　這一節經承上列意雙破能所也若在手者承上此摩所知意來要顯所知之性故也此所知性即是能觸若在於手頭則無知無知即成無情物矣云何成觸以無情物不成觸故此所知性若在於頭手又無用無用者亦無知故云何成觸在頭在手所知無定觸則不成。

　　若各各有則汝阿難(至)不應虗空與汝成觸。

　　這一節經承上以頭手合辯用顯能所不可分而觸無成也上文但以在手在頭辯所知無定今文又防阿難轉計謂手與頭各有知性故先防之若手與頭各有所知性則有二知若有二知則阿難一人應有二身何以故一人秪有一知覺性今頭手各有則二知應成二身此破各有不成矣若頭下又約一異辯若頭與手一箇觸知性所生則手與頭當合為一體頭手合而不分觸則無成何以故必要兩合方成觸故此辯一體不成矣若二下約異體說若是頭手二體者二即異故觸誰為在若所知性在能觸則所觸不成在所觸則能觸不成非所非能即不成觸也若能所俱不可終不然虗空與汝成觸此破一異不成矣然而觸性不可全無但其能所無位無位則身觸二處俱妄也。

　　是故當知覺觸與身(至)本非因緣非自然性。

　　這一節經結顯二處虗妄也無所非性俱如前解。

　　阿難汝常意中所緣善惡(至)為當離心別有方所。

　　這一節經承前別破意法二處以明俱妄也阿難下初標意法二處此法下列即離二破標中意是根處善惡無記法則是塵處夫意根中所緣法塵不出三性善是人天性惡是三途性無記者即非善非惡於善惡性中無可記持故名無記第四禪天乃至無色界四空天捨心同分俱名無記性也以其性非善惡故名為捨生成法則者謂不教而能生來就會凡諸有為皆依三性造作一切法以此三性作則故稱生成法則也列中前文皆云於意云何今文即承上法則說故略變文法。

　　阿難若即心者法則非塵非心所緣云何成處。

　　這一節經承上列意先破即心也謂上三性若即是心者雖稱法則然非是塵既非是塵則非心之所緣既非所緣云何以此三性立為塵處今必為處則非即心矣。

　　若離於心別有方所(至)心非所緣處從誰立。

　　這一節經承前列意次破離心也謂此法則若離汝心別有方所者此法自性為有知耶為無知耶若此法則是有知者有知即名心矣法既名心名心故非塵又異於汝既離汝心別有則同他人之心量矣若謂雖離汝心此法則汝之心云何汝心有兩箇耶故云更二於汝此辯法則離心而有知者非也若非知下又辯法則離心而非知者謂此法則既離心是無知性無知則屬塵矣然此塵既非色等五塵離合冷煖是觸及虗空相既非色空而此法則當在何處今於色空之中無所表示不應空外別有人間人間指法塵說以人間有法塵故此語略倒今乃迴文解也心非下二句謂於色空之中覔此法則不可得又於心內覔之心屬能緣故云心非所緣則非塵也然於內心外境之中覔此法則俱不可得畢竟塵處從誰立耶以上破義但破法塵不破意根者良由意根無體以彼所思方顯意根今所思法塵既破則意根自無矣況今十二處正破在塵故前文諸處皆約六塵說前六入中皆約六根說後十八界中皆約六識說此為破三科之大旨也請觀前後諸結文可解。

　　是故當知法則與心(至)本非因緣非自然性。

　　這一節經結顯二處虗妄也無處非性俱如前解。

　　復次阿難云何十八界本如來藏妙真如性。

　　這一節經世尊承前重徵十八界且先會真體後乃詳釋妄相也復次下重徵本如下會真會真之義如前解言十八界者謂六根六塵六識界是界畔屬因義也又屬性義如下文云因根所生以根為界因塵所生以塵為界又從根則屬根性從塵則屬塵性故稱十八界也此中雖約根塵對破正破在識是故文中指識而言也按文可了。

　　阿難如汝所明眼色為緣(至)因色所生以色為界。

　　這一節經承上徵會別破眼等初三也阿難下初標眼等三法此識下次列因界標中如汝所明者如小乘教義汝指阿難說阿難是小乘人故云如汝所明小乘謂識藉緣得生佛故引彼證今界義眼色為緣者謂根塵為生識之緣故下皆倣之列中界義如前解。

　　阿難若因眼生既無色空(至)無所表示從何立界。

　　這一節經承上先破眼生也謂此識若因眼生者識以了別為義現前若無色空之時無可分別縱有所生之識欲將何用若無可用則識性自無此辯識無用則無體也汝見下又辯界義不成謂汝見根無相非如五色無可表示若無表示從何立界初以能生無緣則所生無用次以能生無相則所生無界因眼所生不成明矣。

　　若因色生空無色時(至)應不識知虗空所在。

　　這一節經承上次破色生也文可解。

　　若兼二種眼色共生(至)本非因緣非自然性。

　　這一節經承上生義此復合破并結界相不成也上文以眼色離破今文又合眼色二種共明生義也合則下二句正破共生不成合者以根塵識三能所合故則此識半合眼半合色而中離矣下句成上句義謂識若中離則成根塵兩合識是有知色是無知知與無知體性雜亂云何成界此辯共生亦不成矣是故下結顯三處虗妄也上二句明無處下二句明非性前徵文會真今結文顯妄徵與結真妄互具下倣此。

　　阿難又汝所明耳聲為緣(至)因聲所生以聲為界。

　　這一節經承前徵會別破耳等三處也阿難下初標耳等三法此識下次列因界標中又字承上重引故易如為又餘如前解。

　　阿難若因耳生動靜二相(至)則耳識界復從誰立。

　　這一節經承上先破耳生也文中有二意初破勝義次破浮塵初阿難下先破勝義根也謂此識若因耳生動靜二相不現前時耳根不成知覺必無所知之塵則汝能知之根尚然無成所生識性更何形貌此辯能所俱無體也約知體辨故是勝義若取下次破浮塵根也謂汝若取耳聞亦無前塵動靜之相聞無所成以無聞故根不成矣又汝云何以此耳形如新卷葉之形四大色法有形可觸之物為耳識界耶以上勝義浮塵俱不可為界則耳識界復從誰立是故因耳所生不成明矣。

　　若生於聲識因聲有(至)若無知者終如草木。

　　這一節經承上次破聲生也謂此識若生於聲識因聲有則不關聞根之事了然聲不自聲因聞而有聲相若不關聞無聞則亡聲相所在今識從聲生不許彼聲無聞而自有者無聞則亡聲故許聲因聞有然則聞應聞識不名聞聲矣若謂不聞識者則非因聲為界矣聞又識同於聲識既被聞誰又能知聞家之識耶若無知者下二句接上誰知意說謂若無知終如草木無情之物不名為識矣如此推窮信知此識不從聲生矣。

　　不應聲聞雜成中界(至)本非因緣非自然性。

　　這一節經承上生義此復合破并結界相不成也謂又不應聲與聞雜成中識之界雜者謂聲是無知而有生滅根識是有知而恒常者體性雜亂合生不成界無中位中既無位則內外相復從何成言其內外中三處都無矣內是根外是塵中是識也是故下結顯三處虗妄無處非性如前解。

　　阿難又汝所明鼻香為緣(至)因香所生以香為界。

　　這一節經承前徵會別破鼻等三處也阿難下初標鼻等三法此識下次列因界餘如前解。

　　阿難若因鼻生則汝心中(至)二性不有界從誰立。

　　這一節經承上先破鼻生也文有四意初阿難下總徵次為取下乃列勝義浮塵二門為破三若取下先破浮塵四若取下次破勝義破勝義中自又有三意謂肉知空知香知也且初總徵者徵云以何為鼻正徵勝義浮塵二根也列二門中肉形雙爪相者正明浮塵鼻形如雙垂爪故嗅知動搖性者正明勝義以嗅知性為勝義故對浮塵說勝義浮塵麤澀故劣勝義乃清淨四大所成唯天眼能見故勝嗅知稱動搖者謂塵不現時潛伏於內若香塵一至則嗅性動搖動搖即生滅意也破中初若取肉形者先破浮塵謂鼻雙爪之形是肉質也肉質是身則非鼻矣若身家之知即屬觸塵名身則非是鼻名觸則屬於塵鼻質尚自無名云何因之能立中界耶此破浮塵根不堪為識之界矣又若取下次破勝義又汝下二句總徵知性以肉下初破肉知謂若以肉為知者肉元是身身家之知元是觸塵而非鼻也以空下次破空知謂若以空為知者空自有知汝之肉身應當無覺云何汝肉亦有知耶若空之知為汝臭者則應虗空是汝之身汝之肉身自應非知若空是汝身今日阿難應無定所如空徧處可也以香下三破香知謂若以香塵為知者知自屬香如他知一般何預於汝若謂香臭二氣必生汝鼻則此香臭二氣不生伊蘭及栴檀矣伊蘭是臭木觀佛三昧經云伊蘭生末利山中臭如肨尸若此二物不來汝自嗅鼻為香為臭香臭性別不可同出一鼻若此二氣俱能聞者則汝一人應有兩鼻一人秪一鼻若有兩鼻則成兩人對佛問道有二阿難何體為汝若鼻必是一者則香臭無二臭亦香香亦臭二性不有從何立界此破勝義無體亦不堪為識之界矣以上雙破二根不可生識也。

　　若因香生識因香有(至)因界則非從香建立。

　　這一節經承上次破香生也謂此識若因香生者識因香有引例破云如眼有見不能觀眼謂眼雖有見但觀外物不能觀自因香下二句合例謂識因香有應不知香若知香者則非因香生也又若不知香則非識性矣然香不自香因知有香若香非因知有者則香界不成識不知香則因界自非從香建立宛轉窮詰必非因香生識也。

　　既無中間不成內外(至)本非因緣非自然性。

　　這一節經承上生義此復合破并結界相不成也初四句正破合生中是識內外是根塵諸聞性者通指根塵香臭等聞不實有故是故下結顯三處虗妄無處非性如前解。

　　阿難又汝所明舌味為緣(至)因味所生以味為界。

　　這一節經承前徵會別破舌等三處也阿難下初標舌等三法此識下次列因界。

　　阿難若因舌生則諸世間(至)味自不生云何立界。

　　這一節經承上先破舌生也若因下甘蔗是甜烏梅是酸黃連是苦石鹽是鹹細辛薑柱是辣都無有味者謂知味之識生於舌故則此五味不生外物矣味既舌生汝自甞舌為甜為苦舌若無味則此知味識性不生於舌也下句謂若舌性是苦者誰來甞舌以舌不自甞故既不自甞孰為知覺又若舌性非苦味自不生舌不生味云何以舌為識之界耶。

　　若因味生識自為味(至)不應虗空生汝心識。

　　這一節經承上次破味生也謂此識若因味生則識自為味引例云同於舌根應不自甞今識自為味應不知味若不知味云何識知是味非味是味非味者如云合酸不酸應苦不苦乃名非味是味反此然又諸味非一物生味既多物而生味所生識亦應多體若謂識本一體識必味生則鹹淡等五味及俱生變異同為一味不可分別若無分別則不名識識以了別為性既不名識云何復名舌味識界耶若舌味不能生識終不然虗空生汝知味之識耶文中云和合味者如調合五味成一種食如丸散藥餌相似名和合味也俱生味者如梅味本酸匏味本苦俱物而生名俱生味也變異味者如釀秫為酒炊黍為飴由外變而成名變異味也。

　　舌味和合即於是中(至)本非因緣非自然性。

　　這一節經承上生義此復合破并結界相不成也謂合前舌味共生識界亦不可得也即於下二句謂即於舌味之中推之元無自性能生無性云何更有所生識界耶是故下結顯三處虗妄無處非性如前解。

　　阿難又汝所明身觸為緣(至)因觸所生以觸為界。

　　這一節經承上徵會別破身等三處也阿難下初標身等三法此識下次列因界。

　　阿難若因身生必無合離二覺觀緣身何所識。

　　這一節經承上先破身生也謂此識若因身生則彼身根若無合離二緣身本無知根無自性於身何所識耶覺觀即了別義如前解。

　　若因觸生必無汝身(至)離身即是虗空等相。

　　這一節經承上次破觸生也謂此識若因觸生觸無自體必無汝身何以成觸誰有非身能知合離之觸耶葢觸是觸發在所知邊顯觸假如二石相觸石何有觸必假身知方成觸故阿難下正明非身無觸之意謂外物無知不能成觸由身有知故能成觸然則知於身身即是觸知於觸觸即是身若即觸則非身即身則非觸身觸二相元無定所觸合於身此覺觸性即是身自體性觸離於身則同虗空何有觸性。

　　內外不成中云何立(至)本非因緣非自然性。

　　這一節經承上生義此復合破并結界相不成也內外不成者身觸無定故內外不成內外不成則中何以立下四句明三處性空界無從立是故下結顯三處虗妄無處非性如前解。

　　阿難又汝所明意法為緣(至)因法所生以法為界。

　　這一節經承上徵會別破意等三處也阿難下初標意等三法此識下次列因界意是意根成唯識第五論引契經云意法為緣生於意識若無第七識彼第六識則無所依根是知凡言意根者即指第七識為意所依根也又彼第七識以諸思量為行相故今經亦云必有所思發明汝意葢離諸思量則意根無體矣法塵可知。

　　阿難若因意生於汝意中(至)二性無成界云何立。

　　這一節經承上先破意生也謂此識若因意根生者且汝意中何者為意意無其形必有所思纔能發明意根若無現前法塵則汝意根無所生矣離諸法緣則意根無形所生之識將何為用意根為能生識為所生能既無形所無可託矣又汝下重約能所以論同意識心是所生意識諸思量是能生意根然根與識兼有了別之性既兼了別為同耶異耶若所生識同於能生根識即意矣云何又言所生有所生必有能生則同意不成矣又若所生識異於能生根異則不同應當無有所識若無所識云何名為意家生者葢從意生則受意家氣分應有所識故又若有所識者現前無法將識何等豈復識意耶所生復識能生必無此理故曰云何識意唯此同異二性不成意界云何立耶天如謂識意葢語倒也者誤也解未徹故。

　　若因法生世間諸法(至)相狀不有界云何生。

　　這一節經承上次破法生也謂此識若因法塵生者所言法者不離色等五塵然此五塵皆有軌持之用故皆名法前之五塵是現前本質實有可對之法相狀分明以對眼等五根然非第六意根所攝今汝識心決定依法塵生者佛令阿難諦觀法塵之法作何相狀若離前五色空動靜等法越此諸相終無所得然此法塵即是過去五塵落謝影子無實體可見謂法塵生則色空等生法塵滅則色空等滅所因指法塵說謂法塵是意識的所依因所因既無其體則因而所生之識作何形相言其能生所生俱無相也相狀不有界云何生。

　　是故當知意法為緣(至)本非因緣非自然性。

　　這一節經結顯三處虗妄也此上闕兼二共生一章大率意法二俱無相無可兼故人易解知是妄故略也無處非性如前解以上融妄即真顯三摩提義已竟又從徵心辯見至破同別二妄以下誠為破妄顯真猶未稱妙必使融妄即真法法無非藏性可為妙矣故第二末云汝猶未明一切浮塵諸幻化相起滅即真等此是融妄即真之義也若復融即二無真妄雙泯方稱妙絕故下文云開示眾生中道了義後文又云性色真空性空真色等皆云清淨本然周徧法界則體用一如事理俱妙此是真妄雙泯禪那之義也然此三義約行布以列其辭會圓融而定其旨是故世尊三一互舉以彰圓妙既稱圓妙則又不可拘於破顯融即雙泯為優劣也然則妙與妙絕一往論耳今約行布邊說謂破妄顯真奢摩義也融妄即真三摩義也真妄雙泯禪那義也約義判下七大為禪那之義耳或問教中云十八界攝世間心境諸法罄無不盡然則七大在十八界內耶十八界外耶溫陵解云前十八界為近取諸身今七大是遠取諸物此遠近之說在儒經執心外有法可作此說我佛自云三界唯心萬法唯識何有遠近為哉葢溫陵俗氣不除強作此說於佛理有違非細過也夫此七大若謂即十八界何故重談若非十八界則十八界攝不盡一切法今此文義如何銷會答曰從前徵心辯見已來所明義理亦依十八界顯但彼文晦不次意會可得彼是攝俗歸真奢摩義也次前會五陰等四科之文乃旋真入俗三摩義也此下更欲會真俗而歸中道乃復以十八界束為七大顯禪那之義耳仍以七大配十八界者地等五大六塵攝也見大六根攝也彼見大文中云如一見根見周法界聽嗅甞觸等妙德瑩然徧周法界是知六根攝也識大是六識攝故知七大即十八界乃集家變其辭耳竊惟奢摩等三義是虗玄大道難為說示是故世尊皆依十八界而顯亦正欲會妄全真故爾學者不可不知此也下文正起七大。

　　阿難白佛言世尊如來常說(至)中道了義無戲論法。

　　這一節經阿難躡前諸計及四科結語非因非自之說引昔權是證今實非請示中道也阿難下泛引昔麤謂佛常說世間諸法皆由四大和合發明云何今日頓棄因緣及自然性耶排是排遣擯是擯棄阿難謂我今不知斯義何所攝屬惟垂下正請今妙中道了義者中道是第一義諦禪那義也前乃真俗二邊俱未了故今示中道無了不了無待所待絕諸待故名無戲論下文故結云但有言說都無實義正指真妄雙泯禪那妙絕義也。

　　爾時世尊告阿難言(至)如來說為真可憐愍。

　　這一節經世尊將酬所請且先責其誤引昔麤而後正答也爾時下佛躡阿難初意謂汝初心厭小求大故我下今開示第一義諦第一義者謂於三中顯一真俗為二中道為一無二對故乃名一也又若對二說一乃名但中若能融二即一是為圓中二不可得一亦奚存非一二三能一二三此為圓融無礙中道真勝第一義諦也諦是諦實即實相也吳興解設問云阿難何處厭小求大答即經初云恨無始來一向多聞是厭小也殷勤啟請諸佛無上菩提妙奢等三是求大也如何下正責誤引昔麤世間和合麤相者乃是世諦有為之法葢有為法必因和合而有是名為麤幻妄不實故稱戲論今乃出世上上無漏妙法云何將彼昔麤而自纏繞責多聞者以多聞人能會談圓說妙不曾親證圓妙實理故如說藥之人但於方書藥性記持名色而實未之親見其藥是故真藥現前猶故不識真藥喻第一義以不能分別故如來說名真可憐愍。

　　汝今諦聽吾當為汝分別(至)阿難默然承佛聖旨。

　　這一節經世尊既責其誤今始誡聽許答也汝今下誡聽許答亦令下謂不獨利於當時抑亦遙益末劫以明所答之利深且遠也通達實相者正指中道聖諦說。

　　阿難如汝所言四大和合(至)如旋火輪未有休息。

　　這一節經佛牒問語而破非和不和以明中道義也如汝下躡前問語若彼下正破破中先破非和合謂若彼四大體性是不可和合者則不能與餘大雜和又若四大性相不可和故如人之身必假四大和合能成我體若不可和則諸物無成下以空譬以明非和之過也謂如虗空無形不堪和合諸色今現見諸法皆由和合而成言非和合則不可也若和下次破和合謂彼四大之性本然寂滅不與四大之相和合性相不可和故若性相和合則性隨相變同於變化變化者謂本無今有起滅不常故稱變化指世間諸法說也葢四大之性即本常理四大之相是有為法若性相和合則同變化既同變化則成始成終有始終則有生滅有生滅則相續不已相續不已則生而死死而生死死生生下以旋火為譬以明循環不息之咎也謂如旋火輪轉無有終窮休息始終莫究然而旋火非輪愚人妄執以喻生死輪迴若不悟空終隨輪轉如上所破和合非和合俱非實義須知諦理清淨本然由人循業發現見有七大之相也。

　　阿難如水成氷氷還成水。

　　這一節經世尊承上所破合非合義特示性相圓融而循發之理如斯也夫水本非氷由寒風皷擊而轉水成氷也則氷是假相水是真體氷與水無二體也全氷是水即假是真真外無假故假依真起豈水之咎耶過在寒風耳水成氷者全真成假也氷成水者返假歸真也水喻如來藏性氷喻七大然斯藏性本非七大由循業發現而轉藏性成乎七大則七大是假相如來藏性是真體七大與如來藏無二體也全七大是如來藏全假是真真外無假故假依真起亦豈如來藏之咎耶過在循發耳性成相者亦從真起妄也相還性者亦返妄歸真也氷水之喻可合矣相既還性則真妄之名俱為剩語妙絕雙泯理本如斯此乃七大之通譬而長水胡蘆提綴於旋火喻下逆譬相成之義殊可哂也七相俱稱大者一一周徧法界故溫陵解云直示非和不和之理而起後文故復召告也夫水何和而成氷氷何和而成水七大之性不因和合循業發現如此而已溫陵此言乃千古不易之正論也。

　　汝觀地性麤為大地(至)更析隣虗即實空性。

　　這一節經佛承上喻而別示七大此先明地大也汝觀二字按下六大初文皆有阿難字今文變汝觀字者由上水氷文初有阿難字與今相近故略變其辭耳地性下二句明地大自性不出麤細二相至隣虗塵者謂析至極微極細與空相隣名隣虗塵然此隣虗由析彼極微色邊際之塵比彼隣虗稍麤持析彼極微為七分即成隣虗然則一色邊際塵析為七箇隣虗塵若更析隣虗即為空性矣若色可析而為空則地大之妄斯可見矣。

　　阿難若此隣虗析成虗空(至)不應隣虗合成隣虗。

　　這一節經佛躡初問之語以明色空非和破彼和計不成也阿難下二句承上析塵入空而反之則空生色矣汝今下躡初問語汝且下正明和合不成謂汝問和合出生諸相則此一隣虗塵用幾箇虗空合成者若謂空不可合云何析塵而見空耶若必空不可合不應以隣虗合成隣虗以此觀之則知地大非和合有也。

　　又隣虗塵析入空者(至)色猶可析空云何合。

　　這一節經承上析塵入空以明空由色合亦破和計不成也初句牒上析塵謂既析色入空當知空由色合然則用幾箇色相合成虗空若色下正破色空不可合也謂若以色合色之時則不名合空是為合色非合空也又若以空合空之時則不名合色是為合空非合色也末二句結顯非和合謂只可析色入空不可合空成色以色空不可合則汝由和合故出生諸相者妄矣。

　　汝元不知如來藏中(至)隨眾生心應所知量。

　　這一節經世尊直示中道性相圓融之理而責阿難之迷也汝元不知者正責阿難之迷不知即迷故以迷中道諦理故執和合麤相如來藏一句即是直示中道諦理性色下二句正明性相圓融體用互攝之意色是俗體空是真諦真空之真亦是性義變其文故性即藏性之性性之與真是中道第一義諦上句云色空者謂即俗而真也下句云空色者謂即真而俗也俗真真俗皆不離中道藏性是故俱以性字兼之然夫色空用也藏性體也從體起用曰色空攝用歸體曰藏性故曰體用互攝也清淨下二句顯中道性德淨滿之意溫陵解曰不垢不淨曰清淨非和不和曰本然無乎不在曰周徧法界二字以圓滿義推之則通華嚴四法界義也蓋如來藏清淨本然是理法界七大是事法界性相圓融是理事無礙法界一多無礙大小相容七大周徧是事事無礙法界良以今經略甚故不昭灼耳隨眾生下二句謂如上具四法界圓融妙理隨眾生心感而應之所知限量隨人大小染淨麤妙空有淺深偏圓理事各從業感何如故云隨身應量也。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也謂諸眾生循業發現而世間無知惑為諸計彼皆顛倒識心分別計度須知藏性言語道斷心行處滅唯證相應世間諸論非可得入故結云云也下皆倣此。

　　阿難火性無我寄於諸緣(至)手執陽燧日前求火。

　　這一節經佛承前喻別示七大此次明火大也謂火性無體寄緣則顯以無我故不擇淨穢任緣起滅汝觀下正示寄緣得顯之意城是室羅筏城未食者指禺中欲㸑之時陽燧是取火之具崔豹古今注云以銅為之形如鏡照物則影倒向日則火生以艾炷之也又淮南子云陽燧火方諸也王充論衡曰於五月丙午日午時銷鍊五方石圓如鏡中央窪天晴向日出火也此明寄緣出火之意。

　　阿難名和合者如我與汝(至)為從艾出為於日來。

　　這一節經佛牒問語以破和合不成也文中有二意初名和下明和合須有體次阿難若此下總列破處初中云名和合者是牒初問謂和合要各有體方堪和合故引和合眾為例今為一眾者如千二百五十比丘各有體性種族和為比丘一眾眾雖為一窮詰眾僧根本則各有種姓名字如舍下正引例也舍利弗阿難譯語見第一解婆羅門譯云淨行劫初種族山野自閑是故人以淨行稱之後世即為姓也種是種族優樓頻螺譯云木瓜林名也家於此故因以為名迦葉波譯云飲光又云大龜氏是其姓也瞿曇譯云地最勝謂居本國此族最勝故又云星名從星立姓後世改姓釋迦若此下總列破處初四句牒上和合寄緣之意此火下三句列三破處。

　　阿難若日來者自能燒汝(至)不應火光無從自有。

　　這一節經承上總列此別破火性非和而有也文有四段阿難下初破日來謂此火性若日來者既能燒汝手中之艾則日光來處林木皆應受焚今林木依然可見火性不從日來矣若鏡下次破鏡出謂此火性從鏡中出者既從鏡出燒汝手中之艾鏡體何故不鎔紆屈也又屈汝手執尚無熱相云何得融泮耶融是銷融泮是解義若生下三破艾出文義可知汝又下結勸詳審謂汝諦實審觀鏡在汝手日從天來艾本地生三處迢然非和非合要見火從何來不應此火無因自有然上四意不出中論四性日鏡艾屬他性火是自性艾與日鏡光明相接意是其性無從自有是無因性前後七大之破皆不出此四性俱為破故妙存于此細思可得。

　　汝猶不知如來藏中(至)起徧世間寧有方所。

　　這一節經世尊直示中道性相圓融之理而責阿難之迷也不知即阿難之迷以迷中道諦理故執和合麤相如來藏一句即是直示中道諦理性火下二句正明性相圓融體用互攝俱如前解阿難下前地大中闕此一章後五大俱有各隨當大所明稍有變更其意皆同此明性相周徧即是中道性德淨滿之意其文可解。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如地大中解。

　　阿難水性不定流息無恒(至)空中自有為從月來。

　　這一節經佛承前喻別示水火以明循發之緣及列破處也阿難下先明水性不定如室下次明循發正顯不定之相此水下列三破處初云水性不定者不定是無我義下句釋上不定意謂流息不常故云不定言不定即無我義者謂其決之東則東決之西則西搏而躍之可使過顙激而行之可使在山所以謂其無我者此也次循發者夫性水者本無形也隨緣而現故向太陰能感水現此即循發之意而其不定亦可見矣迦毗羅譯云黃頭斫迦羅譯云輪山依此山修行因山立名也鉢頭摩譯云紅蓮華訶薩多未詳此四皆仙名修長生者也幻師者佛以長生不真故斥為幻太陰精者太陰是月精是月中水也幻藥是求長生服食服此亦未見得長生者縱或有之亦非真實百中無一也然亦未見致福而召禍者實多如漢唐之君往往服此而暴亡者不啻十數故佛直斥為幻藥也白月晝者是滿月之晝月正中時名晝方諸是取水之珠准南子曰方諸見月則津而為水高誘註曰方諸陰燧大蛤也熟拭令熱以向月則水生也許慎註曰諸珠也方石也今文方諸取彼說耳此水下以三處破其和合也。

　　阿難若從月來尚能遠方(至)不應水精無從自有。

　　這一節經承上總列此別破水性非和而有也文有四段阿難下先破月來若從珠下次破珠出若從空下三破空生汝更下四結勸詳審文俱可解四性之說如前解陟升也。

　　汝尚不知如來藏中(至)生滿世間寧有方所。

　　這一節經世尊直示中道性相圓融之理而責阿難之迷也義如前解前火大中一處上有阿難字今復略之餘文可解。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如前解。

　　阿難風性無體動靜不常(至)發於虗空生彼人面。

　　這一節經佛承前喻別示風大以明循發之緣及列破處也阿難下先明風性無體汝常下次明循發正顯動靜不常之相此風下列三破處初中云無體者謂風無形相可見但於動靜處顯動靜即是循發緣起故不常也次循發中整衣入眾正明循發不常之相僧伽黎譯云雜碎衣剪碎製成條相多故即二十五條大衣也動及傍人有風可見此即循發而顯也葢藏性中本具風性無緣不顯故云循業發現也列中袈裟譯云壞色衣佛制僧衣多與俗服有異染作青黑木蘭色謂非青非黑非木蘭色故稱壞色即上僧伽梨故前後立名不同。

　　阿難此風若復出袈裟角(至)不應風性無從自有。

　　這一節經承上總列此別破風性非和而有也文有四段阿難下先破衣出若生空下次破空生若風自生下三破彼面汝當下四結勸詳審文俱可解四性如前。

　　汝宛不知如來藏中(至)周徧世間寧有方所。

　　這一節經世尊直示中道性相圓融之理而責阿難之迷也詳如前解。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如前解前文四大是有作法結會藏性人情難解故下於空大中并前均會以明有無同致也。

　　阿難空性無形因色顯發(至)因鑿所有無因自生。

　　這一節經佛承前喻別示空大以明循發之緣及列破處也阿難下先明空因色顯如室下次明循發緣起正示色空顯發之相此空下列三破處初云去河遙處者河指恒河此河遶室羅城近河之家飲之於河去河遠者必鑿井求水剎利婆羅門見前解毗舍譯云商賈首陀譯云農田天竺此四姓最著以為尊姓之家頗羅墮譯云捷疾云利智也旃陀羅見前賤姓卑下之輩以上六姓泛明貴賤智愚之族也鑿井之緣正明空因色顯土即是色虗空淺深隨緣出土多少文可解此空下列破非和。

　　阿難若復此空無因自生(至)不應虗空無從自出。

　　這一節經承上總列此別破空性非和而有也文有四段阿難下先破無因謂此空性若無因自生者則未鑿土前何不見空但見大地逈然無所通達無礙即空也若因土下次破土出謂此空若因土出者則土出時應見空入若土出已無空入者云何而言空因土出若謂空無出入則空與土元無別異無異即同則土出時空何不出若土出無空出者信知空非土出矣若因鑿下三破鑿出謂若因鑿出則鑿應出空云何出土又若不因鑿出鑿自出土云何見空然則又因鑿矣汝更下四結勸詳審謂汝諦實審觀審而復審如上三處要見空因何出鑿性本實空性虗通兩不為用非可和合不應此空無因自出初破無因未又辯者葢以三處空非所出然又非無因而有不即不離非因緣非不因緣故也。

　　若此虗空性圓周徧(至)為出為入為非出入。

　　這一節經佛指此空并前四大以勉阿難加意會融悟本真體也若此下佛指此空性圓不動并會前文地等通為一本均名五大五大之性本一圓融皆如來藏體元無生滅阿難下重勉善須會悟佛謂汝心昏迷妄執四大是生滅法故不能悟四大本如來藏者當觀此空為出入耶為非出入耶若知空無出入則前地等四大亦然何以故色不異空故全體皆如來藏故前四大文中闕此一章大約空與色虗實性相不同故佛指空會色并顯同一藏體元非虗實同異之分令人易解故也下二大亦有此章各從本大警會其餘也。

　　汝全不知如來藏中(至)圓滿十方寧有方所。

　　這一節經世尊直示中道惟相圓融之理而責阿難之迷也性覺下二句覺是能變之妄覺空是所變之頑空雖能所稱異俱屬妄跡既會歸中道真妄不立故皆以性字兼之餘義如地大中解。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如前解。

　　阿難見覺無知因色空有(至)或同非同或異非異。

　　這一節經佛承前喻別示見大以明循發之緣及列破處也阿難下先明根因塵有如汝下次明循發正顯根因塵有之相此見下列六破處初見覺無知下二句覺是性義譯者略變其辭言無知者謂見性是勝義根但能暎色無別分析故云無知又見性無體因前塵色空而有所謂根由塵顯也循發中引例云如汝在祇林中昏明由旦夕顯設或居於中宵中宵通指夜間說謂白月夜則光黑月夜則暗明暗之相由見分析所謂塵因根有也良以根塵各無自性藉緣得興故也列中六義下文自解。

　　阿難此見若復與明與暗(至)不應見精無從自出。

　　這一節經承上總列此別破見性非和而有也文有七段阿難下先破同體謂此見性若與色空為一體者明暗相亡顯相亡相云謂暗時亡明明時亡暗若謂見性與暗一者則於明時見隨暗滅又此見性必與明一暗時見滅滅則云何又能見明見暗若謂明暗雖殊見性不隨生滅然則一體自不成矣若此下次破非一謂此見精若與色空非一體者牒語中闕兼空語今補足解之謂汝見精若離色空汝自分析見元作何形相良由見性若離色空本自無體元同龜毛兔角徒有見名然亦見與色空非一體故則見與色空對待而立然明暗及空三事差別此見從誰而立若欲徧立必受相亡是故見與色空非一又不成矣明暗下三破或同謂明暗色空性相違背云何而言或同或同對下或異即是雙亦離三下四破或異謂此見離彼明暗及空三事元無見體云何而言或異然則雙亦又不成矣分空下五破非同又空與見不可分不可分則無畔云何而言非同非同對下非異即是雙非見暗見明下六破非異謂明暗色空雖有遷改而見性無改云何而言非異然則雙非又不成矣前列文中雙或雙非各成一句今釋破中析開二或二非知是雙亦雙非之義也汝更下七結勸詳審謂汝子細審詳重疊言者令其斟酌諦審要知明暗色空之中見性從何而出見有照矚空本昏鈍二性相反非可和合不應見精無從自出者四性如前解。

　　若見聞知性圓周徧(至)為非生滅為非同異。

　　這一節經佛指此見并前五大以勉阿難加意會融悟本真體也若見下即指本大不動圓體翻前空大空為不動固可知矣而又翻前四大然前地等相有起滅遷謝故稱動搖即如來藏故動即不動於如來藏中求諸動搖起滅不可得故所以均名六大俱為真實圓融皆如來藏本無生滅也阿難下沉淪者阿難分段生死雖出變易生死未離故稱沉淪世尊諄諄重勉謂汝若不悟見聞覺知是藏性者當觀見等果有生滅耶果無生滅耶果為同異耶果非同異耶前標文但指見覺一根而言今文則通指六根列破中亦單破見性影帶其餘舉一例諸故爾生滅不生滅按上破義可知同異者指其性中相知故同用中相背故異若會藏性則同異皆不可得佛因指此令其詳審也。

　　汝曾不知如來藏中(至)圓滿十虗寧有方所。

　　這一節經世尊直示中道性相圓融之理而責阿難之迷也性見下二句按前略變文法義同前也上句見是根覺明覺字即性字義明是塵即明暗之明義該明暗空色下句覺即是性細玩之則覺精二字一義看謂性覺之精也下明見二字對上見明字看上句見而明下句明而見根塵翻示俱不離性覺也然斯者如一見根徧法界則耳之聽鼻之嗅舌之甞觸舌以合觸而知故稱甞觸身之覺觸意之覺知六根稱性皆是性具妙德瑩然照耀俱徧法界豈唯六根徧法界六塵亦徧法界所謂根根塵塵徧滿法界圓滿十虗寧有方所餘如前解。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如前解。

　　阿難識性無源因於六種(至)為無所因突然而出。

　　這一節經佛承前喻別示識大以明循發之緣及列破處也阿難下先明識藉緣生汝今下次明循發正顯藉緣生識之相此識下列四破處初云識無源者識無自性由根塵引發若離根塵則識性如空中華本無所有故云無源源是喻如水有源則混混不竭今識如潦無源有雨則流晴則涸矣通指六處識心故云因於六種根塵妄出成唯識云前五識但有隨念分別無計度分別計度唯第六意識有故次循發中云用目徧觀等者單指眼根說循歷者謂用目循環經歷周遭瞻視但如鏡中無別分析餘根皆然今文但舉一例餘根也此識於中次第標指者此明同時意識成唯識云隨前五根同時俱起故名同時又名明了意識謂此是富那等正顯同時明了計度分別即是因於根塵妄出者也然前五識隨照境時自然有一分了別之性如一目所視了然自識某某但不計度即是前五色隨念分別之義言此是文殊等者是總指六識具足隨念計度二義也列中謂此六識了知之性為從見根出耶為從塵相生耶為從空及無因而有耶突者說文云犬從穴出謂之突故字從穴從犬以明無因忽出之意。

　　阿難若汝識性生於見中(至)不應識緣無從自出。

　　這一節經承上總列此別破識性非和而有也文有五段阿難下先破見生謂能生見性無體所生識從何發餘可解若生於相下次破相生謂彼塵相相不自相因根顯相若無見性塵相自無能生相且無矣所生識從何而發餘可解若生於空下三破空生文亦可解若無下四破無因文亦可解汝更下五結勸詳審識動見澄者謂識是了別之性故動見但映色無別分析故澄澄是靜義動靜不和其餘嗅聞及聽覺觸覺知亦復如是要見此六種識心因何而有不應無從而自出者出必有由故餘可解。

　　若此識心本無所從(至)為非同異為非空有。

　　這一節經佛指此識并前六大以勉阿難加意會融悟本真體也若此下即指本大圓體謂此識性無所從生生即無生滅亦非滅本無所從者即明無生無生即是圓體當知下翻前見大見聞覺知通指六根說謂彼六根各各本性圓滿湛然既稱圓湛則其性亦非從所出也兼彼下又翻前五大亦復圓湛均名七大文可解阿難下言麤浮者阿難雖斷見惑思惑猶在縱伏思惑無明尚遠故稱麤浮佛故勉謂汝若不悟前之六根本如來藏者汝應觀此六處識心同異空有為何如耶若夫此識異不離同同不外異即異即同非同非異不可得而同不可得而異求心相不可得故應說空幽靈不竭故應說有有不礙空空不外有即有即空非空非有不可得而空不可得而有有則萬德齊彰空則一塵不立唯一如來藏體則空也有也同也異也非同異也非空有也無適而非藏也一識性如是則見大亦如是空大亦如是地等四大亦如是如是擴充之舉一隅不與三隅反世尊大慈善權究竟阿難豈不悟此葢為眾生故作弄引耳。

　　汝元不知如來藏中(至)含吐十虗寧有方所。

　　這一節經世尊直示中道性相圓融之理而責阿難之迷也性識下二句上句明字即性明之明作性字看知即是智智對識說約真妄義故下句明字又對識言則明又屬智覺即性覺亦作性字看上句云識而智者即妄而真也下句云明而識者即真而妄也既曾藏性則真妄何有故皆以性字兼之但變其辭使人難解耳溫陵解以汝元汝尚汝曾等一一次第穿鑿細玩經文原無此意但譯人稍變辭致而已不勞作此翳眼法本是坦途徒增險隘何謂也餘義如前。

　　循業發現世間無知(至)但有言說都無實義。

　　這一節經世尊遣計指迷結答藏性本離言說也詳如前解以上由七大顯禪那已竟首卷初文阿難啟請諸佛得成菩提妙奢摩他等今世尊依十八界顯示三義次第酬之而三觀正義已竟是故集者敘述阿難等發悟之詳也今阿難等慶聞三義妙悟初成由是說偈讚願以結前文然而三義雖圓其如理趣既微人情轉昧隱微起伏深遠之旨何自非具大辯才率難咨請是故第四卷富那以辯才第一乃據前文清淨本然之理起諸問難而世尊廣依三種相續之由窮諸玄辯以至離即離非是即非即等方乃極盡威音那畔覺心邊表始圓大佛頂圓極常心之幽賾也嗣後阿難於此理窟情塵蕩然無餘乃依此圓理而請圓行然知發行之初要得其門此又請酬最初方便之問也窮經妙義當曉大途大途不舛圓詮可入也第四經中始末如斯已矣。

　　爾時阿難及諸大眾(至)於如來前說偈讚佛。

　　這一節經集家敘述阿難等因聞三觀獲悟既大而反觀逾小也微妙開示者通指七徵八辯四科七大等文謂世尊善於有漏法中即示三觀依十八界之幻境顯三妙觀之唯心舉世無物徧界是心一攝無量無量趨一同中說異異中示同此皆微妙開示也阿難未蒙開示之前身心拘礙如處棘叢今聞法已前之拘礙一併銷除故云蕩然無礙也各知心徧十方者十方天台約十法界釋良以心為十界之主十方之空即十界循發之空也阿難等既悟大覺覺含十虗下經云空生大覺中如海一漚發今文喻如手中所持葉物言其小之甚也良由空因無明所變故當說小無明對大覺如浮雲點太清相似吳興解云各各自知即能覺之智心徧十方即所覺之理常住真心徧融十界故曰十方一切世間下若准十方以十界釋者則此世間亦應配十法界然此十界依正諸所有物即菩提心心外無別法故良由妙心精純含褁十界圓滿無遺也上文以心對空委明大小今文復以身土依正直示唯心又此心精徧圓即是法身即以心法為身故而阿難等既悟法身之大如空如海反觀父母所生色身之小如太虗中一微塵耳若存若亡者此句正明微塵之細似有似無升降不停如存亡無可據也又如澄湛巨海中一浮漚耳起滅無從者此句亦明浮漚之小忽起忽滅莫可適從也上云存亡今云起滅言雖殊義無別也總明迷時身心小量如此了然下總結身心全歸常住禮佛下別述阿難等說偈讚願欽仰之義也。

　　妙湛總持不動尊(至)爍迦羅心無動轉。

　　這一節經阿難及眾感悟讚願說偈以結前經也此偈總一十八句初四句正讚三寶兼明得益次四句發願上求下化次四句請證大願次四句希更說法末二句總結前願初中四句者初句讚佛也妙湛屬真諦空洞無相之謂湛湛非枯寂故稱妙湛真是真空泯一切法故故以妙湛屬真諦也總持屬俗諦總持即陀羅尼也法界次第云隨有若名若義若行地功德皆悉能持故名總持約建立門說俗諦之謂俗是世俗立一切法故故以總持屬俗諦也即真而俗有即非有故稱妙有然以妙有對上妙湛若合符節不動屬中道第一義諦不為二邊所傾動故清淨洞徹圓融無礙即一而三即三而一不可思議是謂圓融中道第一義諦也又不動者是大定本體以究竟堅固故稱不動尊字是佛十號之一為九法界之所尊故上三義是佛所證之理尊之一字是為能證之佛舉所以顯能也又此三義在因即是奢摩等三義在果即是法身般若解脫三德在境即三諦在智即三觀在佛即三身若以此三名確配三德者不動屬法身總持屬解脫妙湛屬般若妙湛是真空真空是摩訶般若之體長水以妙湛配法身者誤矣古以不動配法身傳來遠矣何其不思之甚吳興解者是也次句讚所聞法首楞嚴王解見前世希有者佛出世間隨機善說方便居多圓頓之教開演有時故稱希有銷我下二句義玄理深如長水孤山吳興諸師玄論疊出未敢適從何者凡情格量罔克聖心論解論證難乎一往定判是故比量而知者莫若現證今既難通意有所待耳茲且隨文疏決未敢稱是緬惟此經時居方等味屬生酥方等乃四教並談今經是方等中圓教所攝所顯法義唯是圓乘時雖在漸教實在頓則不歷僧祇獲法身之句頓可知矣然又思當機智斷未盡法身豈先獲乎以此詳之且從阿難理解謂理解雖圓而其事行未徹故第四經初富那謂阿難輩雖則開悟習漏未除又第十經末云理則頓悟乘悟併銷事非頓除因次第盡以彼二文證此信知阿難且屬解悟然亦非全無證且約多分言之又或謂教既稱圓必對圓機若阿難非證機由是漸則教為虗設矣此吾所謂意待自證方現見此義今未敢定也然又竊擬圓覺對十二菩薩說彼十二菩薩代眾生請則彼十二非是當機彼文但云頓機眾生從此開悟似乎佛先設教而待機者今經阿難雖稱當機自縱頓悟半為機請如圓覺所謂譬如大海不讓小流今經亦然頓中攝漸或亦無過斯必俟彼達道者決焉然則上句銷我之言亦屬解說銷是斷義若實斷惑則成證矣億劫顛倒想對下句不歷僧祗獲法身意億劫對不歷僧祇說謂彼億劫深厚無明今藉此圓教不必歷此長劫而可斷矣顛倒想對法身說謂銷彼顛倒之想獲此法身正徧知也僧祇具云阿僧祇譯云無數次四句上求下化者前二句正明上求下化後二句即以此上求下化之深心報佛恩也初句願今者謂願今一生取辦以得佛果佛果稱寶王者佛為心王摩尼佛即寶故王是主義為諸聖之主故又自在意具八自在我故次句可知第三句言深心者即指上求下化統四弘誓故二乘無此唯菩薩方具此誓故稱深心謂將此四誓深心徧奉塵剎諸佛以明行必廣也依此深心廣行方稱報佛恩故又次四句請證大願者前二句正是請證世尊稱釋迦佛也謂證前願誓不虗故次句五濁見第五解中良以五濁渾擾故稱惡世此時眾生剛強難化惡世難行而能行矣況諸淨土乎故云誓先入也後二句重發誓心謂如一眾生未成佛終不棄此一眾生而先取泥洹泥洹即涅槃新舊譯不同故譯云滅度又次四句希更說法者前二句更請除惑由說法能除惑故初句以三大讚佛雄者世尊內能盡障道而無畏外能伏魔外而不怯無畏無怯無與等者故稱大雄力者佛具十力以得如實智用通達一切了了分明無能壞無能勝故名力也此十種力唯佛能具菩薩分得故稱佛為大力也大慈悲者慈能與樂悲能拔苦法界次第云佛住大慈心中以大慈善根力故能實與一切眾生世出世樂大悲亦同是故唯佛方稱大慈大悲也次句希是希求更為審察開演乃能除我微細惑也稱微細惑者若近指阿難當分除者即二果以上修所斷惑若更望上斷者界外塵沙無明以分齊頭數多故故稱微細後二句重願登大覺坐道場者無上覺是究竟果覺更無上可上故求佛之願前偈已明今重言者良以度生心切急為上求故不覺其繁也坐道場者謂坐菩提樹下成等正覺以此坐處為得道之場故然而佛身千百億一坐一切坐一成一切成此十方界者近約三千界遠指法界如華嚴塵中現剎剎中現塵塵塵有佛出興念念眾生成道一多無礙理事互融如皓月當空影臨萬水又如十鏡含光交羅無盡而如來應世亦如此耳故云十方坐道場也前云有一眾生未成佛誓固不取泥洹彼葢約時豎論今云十方坐證約處橫說即釋成前偈上求下化之意也末二句總結全偈者上句舜若多釋云空下句爍迦羅譯云堅固指全願誓心說謂空性常住不可銷亡者猶或可亡而我堅固誓心必無動轉引空為喻結顯誓心過於虗空必無遷變也。

大佛頂如來密因修證了義諸菩薩萬行首楞嚴經直解卷第三


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第四

　　明古杭雲棲寺後學沙門　廣莫　直解

　　練川優婆塞　李流芳　校

　　爾時富樓那彌多羅尼子(至)斯義究竟無疑惑地。

　　這一節經富那因聞清淨本然即於清淨處援起群疑而發請也將有所問先敘本因爾時者阿難偈讚已畢之時富那名義譯語見前今文以富那發問者良以本然之理甚深微細自非具大辯才卒難發問是故阿難尚在有學解淺辭窮不能深究今富那是無學位人夙稱辯才說法第一故能克究幽賾而請發玄奧也偏袒等儀詳見首卷解中大威德者佛具折攝二門剛強魔外而折伏之使其降心歸正所謂威也善輭眾生而攝受之使其增道損生所謂德也然世尊乘慈善根力同出而異名其心平等非有冤親好惡之迹故稱為大善為下謂佛具足二智善巧適機為諸眾生敷陳展演如來自所證得第一義諦第一義者即中道實相清淨本然之理是也世尊下富那自敘機淺法深以為請辭謂如來座下轉教說法人中常推第一今聞所說法音微妙幽遠誠難證見故引喻以明機淺法微之意聾人喻己機淺不解如聾故逾百步外喻己所證淺近以己證位望第一義尚在遙遠奚止百步蚊蚋蚋亦蚊類喻第一義的理境微細難見故蚊蚋的聲喻能詮第一義法音本所下二句謂在百步外要見蚊蚋的形質本所不見喻其慧眼尚淺不能深究諦理又以聾故亦復不聞其音也第一義甚深微細如百步外要見蚊蚋一般理境不能見法音不能聞也今者佛雖宣揚發明意令我等除惑今猶未詳斯義如何得究竟倒於無疑之地耶。

　　世尊如阿難輩雖則開悟(至)所說法音尚紆疑悔。

　　這一節經富那引他有學兼已無漏於今所聞尚紆疑悔也富那引阿難輩謂雖開悟前文不歷僧祇圓頓之義而其有漏習氣未盡蠲除富那又自謂我等等指無學人說此諸無學今在如來法會之中雖盡世間諸漏而界外無明全在故今佛所說法甚深微妙尚紆疑悔之中紆猶纏綿也悔亦是疑以上述富那敘問之由下始正問。

　　世尊若復世間一切根塵(至)欽渴如來無上慈誨。

　　這一節經富那躡前本然之理而拘執事理性相為難也文有二意前意執理難事故引清淨本然而難山河出生也又如下後意執相難性故引地水火風俱徧法界俱徧者性也相陵者相也然此富那兩問自非具大辯才何能致辭竊喜後文波瀾浩汗世界崢嶸辭源混混流注不竭誠有本如是俱從此處發起前意中一切根塵等者通指前文四科等指七大謂此諸法既是如來藏清淨本然之理無事可得云何忽然生起山河等諸生滅有為次第遷流終而復始耶夫既稱清淨本然更於何處見有山河大地來由他慧眼不空一翳在眼空華亂起下文云因了發相從妄見生正眼觀來元無一物自非撥無法爾本然是已次第遷流終復始者凡有為法初生為始後滅為終如云生死死生往復無際又如器界成而住住而壞壞而空空而復成然不頓滅故云次第遷流終而復始本然是理有為屬事富那執理而難事也後意謂地水等徧者顯如來藏性本具足雖具諸相未有形兆安得相陵下文云如來藏先非水火如石中雖具火性而石非火也若石是火則山自洞然如來藏性亦復如是又如下躡前七大中水火風三大為難世尊下執地性與水性對難水性又與火性對難皆先拈其相云何下方責其性之俱徧又世尊下復執地性與空性對難以通塞不侔不應俱徧此為執相而難性也而我下結其問意請佛開演攸即所富那謂我於如上理事性相二義不知此義所往何如唯願下二句富那意謂佛之大慈未說法時潛伏於內今請宣流於外即所說法皆慈音故乃以覺義開我不覺不覺即迷也雲是喻由不覺而起諸疑迷於性理如雲翳乎青天願佛以大慈說法開豁其迷如披雲霧而覩性天故云開我迷雲也及諸下二句辭意倒置葢此兩問富那自陳今問畢經家述辭應云作是語已及諸大眾五體投地文纔順今以大眾置上作語置下則此兩問是眾同問矣此是譯場之訛詳上問意是富那自所發者眾則因問俱願樂聞故同致禮禮畢退座欽仰慈誨如渴思飲喻其所慕之切也。

　　爾時世尊告富樓那(至)欽佛法音默然承聽。

　　這一節經世尊將酬其問先敘法利誡令善聽也前經阿難請法兼諸有漏者言佛告之亦兼有漏者說今富那請辭及諸無學佛告亦及無學是知今所明義尤勝於前故云勝義中真勝義也勝義下二句上勝義者指前妙奢等三義超勝三乘乃會真俗而歸中道故云勝義今乃密迴中道徧涉真俗以顯空不空如來藏所謂清淨本然離即離非是即非即迴真涉妙無不可者故稱勝義中真勝義性下文顯者是也令汝下正明法利定性聲聞者謂鈍根羅漢躭涅槃樂枯守癡定如冰夾魚不迴心向大故名定性及諸下二句明不定性人謂其雖不住於小果而其功行未至但得生空未得法空今云未得二空者謂第二法未得空也其心欲迴向上乘而行不逮上乘指菩薩乘也菩薩超二乘之上故稱上乘佛謂宣此真勝義性䇿進定不定性阿羅漢等皆令他獲一乘寂滅場地正修行處等者等餘權小菩薩一乘是佛乘寂滅是佛大涅槃也場地者謂得大涅槃道之場地也梵語阿練若譯云無喧雜二乘所修亦稱阿練若但是偏真今是世尊所證中道諦理故加真字乃名真阿練若正修行處也一乘是教寂滅是理修行是行影帶於證四義全收佛以一乘性中教理行證益彼無學未答之前先明法利如此汝今下誡令善聽也。

　　佛言富樓那如汝所言(至)我常聞佛宣說斯義。

　　這一節經世尊仍於酬義之初詰其性覺體用試彼迷解如何為宣勝義之張本也佛言下牒前問語汝當下責問性覺體用佛詰汝常不聞性覺妙明明妙之義耶良由世尊依二諦說法而寂照體用之說是其常談然雖常說解惑由人今富那解惑相半猶未徹其淵底是故世尊以常談問之試其迷解何如性覺妙明明妙者下本覺的本字亦是性字變文作本謂性體本然具有靈然不昧之覺故稱性覺性即如來藏性也只這性覺即是中道第一義諦亦即勝義中真勝義性也妙明明妙者性覺是體妙明明妙是即體之用妙是真諦之義泯一切法真空絕點故稱真諦即有而空故云為妙明是俗諦之義建一切法萬有齊彰故稱俗諦俗是有義照了無遺故云為明即空而有故稱妙有即有而空故稱真空即真而俗曰妙明即俗而真曰明妙妙而明明而妙皆本乎中道之體故以性覺兼之又妙是寂義明是照義寂而常照故曰妙明照而常寂故曰明妙體用相兼如上說也孤山曰寂則三諦俱寂照則三諦俱照吳興又補其闕文尤妙謂三諦俱非寂非照然則又何妨於三諦即寂即照同時不二妙用隨緣微義方足也於此會悟則山河大地即性覺之妙有也富那豈以塵眸而觀之哉大聖為眾生故作如是問耳唯然下富那領諾所問也。

　　佛言汝稱覺明為復性明(至)為覺不明稱為明覺。

　　這一節經世尊承上體用二義建立真妄兩端探其迷解何如也覺明二字覺是性覺明是妙明一體一用用則單舉明字應該妙義為復下正以真妄兩端為問上句是真性明的性即性覺的性謂性覺本然而明故稱為覺耶下句是妄覺亦是性謂性覺不明要用明去明他故稱明覺耶然今佛意單忌此明字故下文謂因明立所又云由汝覺明明了知性又云覺明為咎又云妄為明覺處處責此明字葢一切山河大地諸有為相都從這明字發起故此世尊舉真妄二覺問之勘定富那識見何如。

　　富樓那言若此不明名為覺者則無所明。

　　這一節經富那以佛二問中領下句而疑上句也富那意謂性覺雖明久為無明所覆明轉為昏真轉成妄是故性覺為二障所蔽似不明矣必由智照之明照去塵垢始復其本然之明由是疑上句意云若此不明之性便為覺者則我現今因修所明之覺則無之矣。

　　佛言若無所明則無明覺(至)無明又非覺湛明性。

　　這一節經世尊乘其所疑而反破之也佛謂汝道無了所明若無所明正恰好何以故無汝所明則無能明之覺能所兩忘恰不好然此本覺性中有所非真覺無所非真明上句指體故云覺下句指用故云明體用一般看則有無雙遣謂本覺性中有所也不是無所也不是無明下一句有兩解一謂此無明二字即富那所執不明佛謂汝執不明又非覺湛明性佛意謂本覺湛然非有不明之時汝執不明却非覺湛真明也二謂即乘上二句有無意說謂有無既雙遣矣若任運而去不勞施功不必明與不明則無明二字是任運的意思佛謂任運又非覺湛性故此與圓覺破任病義同初解妥當。

　　性覺必明妄為明覺(至)所既妄立生汝妄能。

　　這一節經疊承前文性覺本然而妄為能所也初句佛謂性覺本然自明不勞你去明他你若必要明他則妄為能明之覺矣中間二句謂性覺非你所明的因你去明他便妄立一所後二句承上句說所既妄立生汝妄能就能所分張不本然矣所以前云最忌明字斯可見矣。

　　無同異中熾然成異(至)因此復立無同無異。

　　這一節經承上能所遂顯空界眾生三續之因也無同異中一句指上性覺說謂性覺本然元無同異由他一念能所則於無同異的性覺之中熾然成異矣熾者如火初盛名熾意謂性覺本然清淨由一念能所則彼無明烟𦦨熾如火發熾然之異指上能所說既有能所之異則有能變所變現矣能變是無明所變是頑空轉上性覺已成昏鈍之空此明空之始也異彼所異者異彼之異謂異上熾然之異也所異之異即上熾然之異以異彼之異指世界說也世界麤顯相發於外故云異彼所異也因異立同者謂因世界麤顯之異而立虗空之異為同以空異為同者謂空雖異性覺以無相故故稱為同世界千差故當說異也此明世界之始也同異發明下二句明眾生之始也謂以虗空之同世界之異兩相發明則有眾生生乎其間故云因此復立無同無異此無同無異的無字當訓作非字指眾生為非同非異也葢以眾生是五陰所成有色相故非如虗空之同有知覺故非如世界之異故指眾生說為非同非異也何以知其然耶下文云起為世界靜成虗空虗空為同世界為異彼無同異真有為法有為法者正指眾生五陰身說也然又熾然成異的異字義屬三細異彼之異義當六麤達者自能會意也。

　　如是擾亂相待生勞(至)彼無同異真有為法。

　　這一節經結顯上文空界眾生三續之相也初二句正結顯上文三續擾亂以明業果因緣也如是二字牒上意謂以空界眾生則根塵識三具足故云擾亂擾亂性覺失其本然之靜矣待是對待同待異能待所世界之色而待於空眾生之有情而待色空之無情如此擾亂豈不生勞勞是勞慮即是見思煩惱也勞久發塵者塵屬業果謂自內及外從微至著去性覺既遠道不可須臾離離則為久久必生塵三塗五趣自此成矣葢勞動於內塵發於外五亂妄成自相渾濁故下句結明由是引起塵勞煩惱此正明業果相續三世循環故名引起起為下結顯上文空界眾生之相起字對下靜字看起是動義靜與動對故今不言動而言起者起是緣起一切世界從緣所起故起即是動故對靜說靜成虗空者空本凝然故稱靜也靜而無相故說為同緣起千差故說為異彼無同異下二句指上文末句無同異說謂彼非同非異真實是有為法也葢眾生內心外色是五陰法故陰入界等都屬有為故也。

　　覺明空昧相待成搖(至)以是因緣世界相續。

　　這一節經承上三續之因別明世界緣生之相也覺明下先示風輪緣生也此覺明字即是前文能明妄覺覺體無妄自有能明性在故稱覺明覺明為能變空為所變空本昏鈍故稱空昧明與昧相對待故以明昧相傾內心搖動搖性屬風由內心搖動外感風輪執持世界是故世界之下有風輪所持輪是喻取持載之意如車下之輪能持物故風輪持世亦然風輪之下依空而住因空下次示金輪之緣生也金輪即是地大地性堅礙一切金寶因地所生金寶之性同地大故故以地大名金輪也因上空搖妄明愈執執故為堅堅執成礙堅礙即地大之性也彼外之金寶由內心明覺之執以立其堅故有金輪保持國土上世界約統論今國土約界說葢以國土各有攝屬如華夷戎狄各有封疆乃名國土然諸國土必依地大而住故云金輪保持國土堅覺下三示火大之緣生也由上堅執之覺所成金寶明昧相搖所出之風風與金相摩相摩則有煖氣於中發動此為火之因也由心動執相摩故外感火光為變化性火稱變化性者火能變有還無變生作熟自性無形寄緣則顯故稱變化性寶明下四示水大之緣生也堅明之金能生潤故以金能生水潤為水之性也然彼金潤之水其勢尚劣更藉火勢上蒸水火相蒸則潤勢愈猛如炊甑相似故感水輪含十方界如華藏世界依香水海而住故稱含界火騰下五示洲潬巨海水陸之緣生也謂火性飛騰水性降墜水火上下交發若水勢勝火勢劣則濕為巨海若火勢勝水勢劣則乾為洲潬潬音善徒旱切水中沙渚也以此水火交發之義彼大海中火光常起如海行者往往中夜見有火毬如燈說為神燈實非神燈良由水火相激偶露其本質耳又洲潬中江河常注者如彼大山之間往往見有浲水浚發此其驗也水勢劣火下六示山石草木之緣生也若水勢劣於火則火勢勝燒乾水結為高山是知山石元是水火氣分所以擊則成𦦨五六月間石中融而為水又土勢劣於水則水勢勝土為水所抽而成草木是故草木元是水土氣分所以遇燒還成灰土遇絞則成乎水林藪者藪音叟草屬草木叢生之謂也交妄下四句總結世界相續之義謂從覺明空昧起至水土抽為草木其中地水火風各有因緣交五發生遞為種類上二句總結交妄發生下二句正結世界相續葢世界是總名地水火風是別相世界無有自體即四大相續名世界也。

　　復次富樓那明妄非他(至)以是因緣眾生相續。

　　這一節經承前三續之因別明眾生緣起之相也明妄下四句是結前生後之意前二句是結前後二句是生後初云明妄者通指世界為之明妄謂所明之妄也以世界由所明妄成故今意結顯前云彼諸明妄非他由能明之覺為咎也所妄世界既立則能明之理難以超踰此為生起後文也以是下七句正明不踰之理所妄即是六塵可解色香味觸句中上重一色字下闕一法字此通指六塵故下句云六妄成就外之六塵既成則內之見等六根分開也同業下二句示四生因緣也同業一句明胎卵二生謂胎卵二生彼此過去業行相同則以業緣感召互相纏縛世世不相捨離此託情想二妄所吸引者也合離一句明濕化二生謂濕以合感則不因父母但託濕與煖二為外助助發識之正性名三緣和合始成濕類化以離應謂其離故趣新從變化有因名化生如水鱉之化離故蛻而變為蜻蜓之類是也即如諸天亦是化生彼是化之善者此句但言成化影略濕意含合字中故見明下八句廣明胎生之相初二句明中陰擇父母托胎初因謂中陰身的見性通徹以能冥見遠方異域千里萬里之外男女交遘之際凡與同業而有緣者皆能見之故云見明色發者色是父母交遘之色由其見明故父母交遘之色發現他的見中中陰既明所見之色則其托胎之想遂成故云明見想成也次二句又明想成之中有憎愛二意以違情者名為異見順情者名為同想謂彼中陰若是女則見父為同為愛見母為異為憎若中陰是男則見母為同為愛見父為異為憎葢由貪欲而生妬心也又次二句正明托胎之相由其見彼交遘之色愛想既成則流愛想入於母胎乃成胎生的種子母胎既納其想則胎始成也又次二句結明胎生之由良以胎類由交遘發生吸引過去同業者來同業指中陰說故有下三句結明成胎歷位的名相俱舍論云胎中有五位一七名羯羅藍譯云凝滑即是父精母血和合的初相二七名遏蒲曇譯云皰此又從凝滑增長眼等五根成五皰故三七名閉尸譯云軟肉又從皰增長成軟肉故四七名徤南譯云堅肉又從軟肉增長成堅肉故五七名鉢囉奢佉譯云形位則五七三十五日方成形位首足肢體男女可辨矣今文秪出二七名相等該餘三也胎卵下六句示四生感應各從其業初云胎等四生隨彼何生業感報以應之故云隨其所應下四句示應之所以謂卵唯相生者卵從想結或附氣乘聲而成㲉類然想輕舉故感卵生之類有翼能飛胎因愛欲情生然情重墜故胎類地行不能飛舉濕以三緣合感化以離故趣新化為異質四生受報隨業感應大分如斯情想下四句重明四生更變不常或胎之情變而為卵或濕之合變而為離想易為情離變為合又或合離變為情想情想易以合離隨業升沉難以一定末二句總結眾生相續。

　　富樓那想愛同結愛不能離(至)以是因緣業果相續。

　　這一節經承前三續之因別明業果緣生之相也文有四段婬殺盜結初富那下先明貪欲想愛同結等者想是欲想愛是情愛由欲想而成情愛則欲想是因情愛是果因圓覺經云愛欲為因愛命為果今文約能所彼此想愛結縛歷生莫可解者故云同結而愛不能離也則諸下世間通止十生依正說十生之類感報不同依正皆別俱名世間故云諸也十生俱有父母子孫不應獨指人倫說吳興解多就人倫辯之則局矣經文盜貪中明指十生說故是等下結欲貪名貪愛下次明殺貪貪愛同滋者謂貪愛彼之血肉滋養我之口腹滋養之心彼我同故故云同滋此同滋語中即含互為吞報之意因貪起殺不殺不止必殺之而後已故云貪不能止諸世間如上解相殺相吞之事十生皆有今文略指四生說以強欺弱隨其力能彼此吞噉此約怨對邊說是等下結殺貪名上文說相生不斷今文應說相殺不斷也以人下三明盜貪以人食羊等語舉一物之報復則物物皆爾如是下自略而廣指十生死而生生而死生死死生歷生互來相噉未有不報復者前舉四生今該十類文互見也惡業俱生者此相殺相吞是極重惡業俱我生俱我死故云俱生如今世人殺生之心不教而能宿業使然即是俱生惡業也此相殺相吞之業窮未來際劫不能已已甚言其怨報之深極也是等下結盜貪名以此相殺相吞名盜貪者如今人家畜養畜類時其食飲護其蚊䖟初愛如恩一旦加之刀碪初之愛非愛也將欲盜彼血肉而愛其肥甘耳且彼畜類未甞以身相許不與而取非盜而何又上文婬殺盜皆以貪名葢貪雖同而恩怨賊心各從其本也汝負下四結明上文三貧窮劫不斷由是業果相續也汝負我命者負是負欠以彼前生曾殺我身則負我命我則今生索所負而必殺之次句我還汝債者上句云命此句云債債是財謂生前我盜他財則負他債又或因財而殺命者債與命文亦互見以此等因緣經百千劫相讐不息常在生死此約怨對說也汝愛我心者心即是情他則愛我情性好次句我憐汝色者色是容貌姿色憐是憐惜亦是愛義上句云情下句云色文亦互見又何故不言情而言心耶葢對下色字情屬心法姿容屬色法潤文巧製也唯色與情纏縛貪愛以此等因緣經百千劫常在纏縛此約恩愛說也上怨對說生死今恩愛說纏縛怨對相值世世不離豈非纏縛乎今恩愛相循生生不捨豈非生死乎生死與纏縛文亦互見也然此二義不出盜殺婬三事是故下句結云唯殺盜婬三為根本則攝一切支業矣如是等因緣名為業果相續又上文中先婬後殺今結文先殺後婬亦各有旨存焉先婬者警以愛欲為生死根媒欲出生死先斷愛根故先標婬也先殺者一切怨對相值唯殺為最欲滅怨對先斷乎殺故前後互顯也。

　　富樓那如是三種顛倒相續(至)因此虗妄終而復始。

　　這一節經總結三續之相而直標妄本以酬富那第一問竟也如是下正是結文皆是下是標妄本覺明明了知性者覺明本是性覺真體由他妄立能明之性則轉真成妄一切依正有為皆從此明了知性上所發故特標此為妄本也此明了知性即屬第八識中三細由此業轉現三細轉成六麤則世界眾生業果皆具足矣即此了知稱為顛倒夫性覺湛然本無有相因此了知發一切相也本自無生從妄而見有生以有生故山河大地陰入界等次第遷流從無而有有已還無故稱終而復始此牒原問之辭也又因了發相從妄見生二句是對聯句以妄對了字看不應將妄見二字相連讀應云因了而發相從妄而見生文意方有味也。

　　富樓那言若此妙覺(至)有為習漏何當復生。

　　這一節經富那躡佛第一答文重立難言謂生佛本同而未異也妙覺即性覺前云性覺則兩字皆是實法性即覺故今云妙覺則覺是實法妙是覺之美稱如稱人為妙人人是實法妙是人之美稱今稱妙覺亦然良以性覺清淨本然靈明洞徹實而不有虗而不無深隱難測無相無名故強名曰妙覺下句又云本妙覺明者是重述上句妙義也下句覺明二字不要作實體用看何以故葢上句已標定覺體矣今此覺明略虗看些謂覺是靈然的意思明是不昧的意思本是本住妙即上句所說以此四字重歎上句妙覺謂具此本有四德也然此妙覺下自眾生上與如來同具此心在諸佛不增在眾生不減云何眾生無狀忽生山河等相無狀者即無故無端之意眾生既具此心後生諸有為相而如來亦具此心則山河大地有為習漏何時復生耶言妙空明覺者空與覺是實法空即性空妙明是用即上妙覺略變文藻富那此難由前文云生佛同具如來藏性故興此難也同具妙覺是為本同後生諸相佛不復生是為末異此與圓覺經金剛藏菩薩難謂異生成佛後起無明而諸如來何時更起一切煩惱難義同此。

　　佛告富樓那譬如迷人(至)更生迷不不也世尊。

　　這一節經世尊舉喻以明悟後不迷而酬其覺後無生也譬如下舉喻謂如迷路之人到一聚落言聚落者如今鄉間人家聚集之所名為村落彼之迷人乍到此間惑南為北佛問此惑南為北之迷為復因迷而有因悟所出富那答謂此迷亦不因迷又不因悟何以下釋上不因迷悟的所以四句釋文可解佛言下重問悟後還迷否謂彼迷人正在迷南作北的時節倐有一人指示令悟謂此是南非北佛又召富那問云汝意為何如耶彼之迷人縱使別處還迷於此聚落更生迷否富那答謂不也不也者謂既明南北悟後不重迷矣。

　　富樓那十方如來亦復如是(至)覺迷迷滅覺不生迷。

　　這一節經世尊法合上喻以明覺後不重迷也上文喻中迷人喻眾生聚落喻陰界入惑即是迷南喻真北喻妄謂諸眾生由其迷故惑彼如來藏之真而作山河諸有之妄本非是北元來是南喻彼山河諸有之妄當體是如來藏之真悟人指令悟者悟人喻佛指示令悟喻佛說法令諸眾生悟陰入界全體是如來藏則無復山河之妄矣此人縱迷者此人即指令悟道的眾生縱迷者喻謂通惑雖斷所知未破故云縱迷於此聚落更不迷者喻悟陰入界等空後更不重迷於界入聚落也他經多以陰界入法喻聚落故十方下法合故云亦復如是法說與喻說不對法中但合迷覺二義以明迷盡覺圓而已欲以意得不詳配也詳夫得意忘詮不在文字對與不對故此迷下二句謂迷體元妄故云無本無本者言無根本也性畢竟空者釋上無本之意昔本下謂從本已來元無此迷後因迷故似乎有迷有覺既稱似者似則非真無而忽有謂之似若以本覺之智覺破其迷妙覺純圓不復生迷。

　　亦如翳人見空中華(至)何當更出山河大地。

　　這一節經世尊重喻以明成佛之後相不復生也翳人喻眾生空喻如來藏空中華喻山河大地翳病若除喻眾生無明已破華於空滅喻眾生悟後山河諸相滅於如來藏中忽有愚人於彼空華所滅的空地待華更生喻富那復於成佛之後山河諸相何當復生之問汝觀下世尊以喻義問富那令辨愚慧意令因喻得悟問意也富那言下富那辯喻可解謂彼待華更生者是愚非慧何以故空本無華見華滅空已是顛倒云何更待生耶空本無華喻如來藏中本無山河等相見華滅空喻初悟藏性則有為習漏皆滅於如來藏中雖稱始覺亦未離倒故云見華滅空已顛倒也何以故本覺性中元無起滅相故勑令更生喻富那徵問成佛之後山河等相何當復生此亦是愚非慧也佛言下佛責富那之問非理。

　　又如金鑛雜於精金(至)菩提涅槃亦復如是。

　　這一節經世尊重喻以明斷煩惱出生死則永不復生也金在鑛時不得精金之用既出鑛後金性方純永不再雜矣鑛喻煩惱金喻菩提若菩提在纏則為煩惱所雜障蔽妙明不得其用若菩提出纏永滅煩惱菩提真體方得顯現而其本有光明永不再雜矣又木喻生死灰喻涅槃木成灰喻出生死證涅槃木既成灰不重為木既出生死得證涅槃永不再轉生死矣諸佛下法合二喻可解亦不詳合但結顯二名而己意亦如前并前四喻前二喻喻本覺後二喻喻始覺前喻本覺者意謂迷方之人方位本正而人自倒惑南為北而其南位本然不動倒自由人非方位之咎故喻本覺又前空華喻者空本無華病者妄執見華生滅人自妄耳非虗空之咎是故亦喻本覺後喻始覺者金性雖精然須出鑛出鑛後始全其用故喻始覺此顯如來智德也木既成灰不重為木如出生死更不為生死所轉此顯如來斷德也又前二喻正酬無狀忽生之問謂妙覺本然人自妄見有相也後二喻正酬有為習漏何當復生之問謂斷盡諸漏斷性亦無何可生耶然佛舉四喻併酬一問者意謂若止說前二喻則但明本覺闕修證義若止說後二喻則但明始覺忘本然義是以四喻併顯始本相成圓義始備諦理無偏也以上酬富那執理難事第一問已竟下起第二答文酬前執相難性之問也。

　　富樓那又汝問言地水火風(至)俱徧法界不合相容。

　　這一節經世尊將酬性相之義且先述其原問之辭也在文可知。

　　富樓那譬如虗空體非群相(至)土積成霾水澄成暎。

　　這一節經世尊舉喻以酬富那性相之問也譬如下舉喻謂如虗空體性一法叵得湛然常住雖非群相而不拒諸相發現發揮即發現義也謂萬象森羅皆在虗空之中而虗空之量皆能容納不相拒也所以下徵釋不拒所以謂彼虗空日照則明等可知屯是屯聚風搖則動者空云何動謂彼風能吹萬不同而群物相搖宛似空動初晴為霽風沙為霾餘皆可了良以虗空自非明暗等相而不拒明等發現也。

　　於意云何如是殊方(至)非日非空不異空日。

　　這一節經佛承上以破妄相非色非空而不異空色也於意下徵列破意殊方即十方也以此諸相起滅不常故稱有為為因下二句正列破意彼者總指諸相本所生物若彼下別破若彼所生一句是總指七物且日照下先約明破謂此虗空以日照時既是日所生的明今明徧十方則應十方同為一箇日色纔是云何空中更見圓日若更有圓日明亦應圓今明不圓又且明徧而日不徧則非日所生之明也又若是空生的明則空應自照何借於日又明因空生空既常住明應常照云何中宵半夜雲霧之時不生光耀明有生滅信知明非空生也當知此明亦非日生亦非空生又不異空日何以故若離空日則無明故前列七相今別破中但破明相餘皆略也例明可解。

　　觀相元妄無可指陳(至)云何復問不相容者。

　　這一節經佛按明等七種性相以辯真妄責其質難非理也先辯相相妄承上謂觀七相元妄以不即不離難可指陳也猶邀下正責質難非理世尊意謂諸相元妄如虗空華既知是妄云何詰其相陵滅義汝詰相陵滅者猶邀空華復結空果言其妄上覔妄也今文似倒迴其文而解之玩者可見也觀性下即指相下之性說謂觀明暗之性元是真體夫此性者即諸法實性以諸法寂滅之體即如來藏性如來藏性即妙覺明心心外無法故云唯妙覺明妙覺明心本非水火先即本義先非水火者謂妙覺明心湛然無朕言其性具之理不無而本非水火之妄相也性雖是真相由循發以循業現故是妄非真是故妙心本非妄也本心非妄云何復問不相容者上文空喻甚明必無疑矣然玩此節經意即隨上文空喻之後結會妙心而寄責富那相陵之詰然非法合之辭也法合自見下文故。

　　真妙覺明亦復如是(至)宛轉虗妄無可憑據。

　　這一節經承前法合空不拒相之義以明妄相無憑也真妙下法合真妙覺明合上虗空汝以下合諸相發揮各各發明者指眾生各各發明也即如上句汝以空明則有空見之意各各現者指妙覺中隨人各各發現地水火風之相也言各各者各是各別謂諸眾生各別發明七大則妙覺中各別隨現即前所謂循業發現是也俱發明者俱是同義如盡大地眾生同時發明諸相則妙覺中同時隨現也云何下徵釋俱現之義一日影喻一大也謂秪是一大而為盡大地眾生發明則隨多眾生現多相如一日影隨二人去一般若多千人則日影隨多千人去一地大如此則水大火大等皆然意明一多之間不可準的也一水喻真妙覺日影喻一大一中見多多由一現不可指多說一又不可分一成多一多無據宛轉成虗故云一東一西先無準的現一既雙即是一多無據也若能融會藏性則七大一多妙用亦存乎其間矣。

　　富樓那汝以色空相傾相奪(至)故發塵勞有世間相。

　　這一節經佛責富那以色空傾奪之心故真為妄掩世相成勞也如來藏是真色空傾奪是妄真外無妄全妄是真由其迷故真為妄掩故云以色空相傾奪於如來藏中而如下明其真為妄掩則全真成妄故云如來藏隨為色空徧也是故下明傾奪之咎於中者即指色空妄徧之中也風空約動靜傾奪日雲約明暗傾奪文意猶略前文清濁霾映等相世間為此傾奪所迷悶故違背妙覺合於塵相因塵發勞乃有世間陵滅生死等相此明迷者之過也。

　　我以妙明不滅不生(至)故發真如妙覺明性。

　　這一節經佛以本智合本理體用互攝理智相成承上昔迷而顯今悟也我是如來自稱對上文汝字看妙明字若應上文色空字妙明當作真俗二諦看不生滅對上傾奪看今云妙明合如來藏者藏性是中理謂以真俗合中也又妙明不生滅者是即理之智以合如來藏即智之理謂以理智一如體用雙照而雙寂也又我以下以智合理而如下以理成智如來藏是理妙覺明是智以理成智故云而如來藏唯妙覺明乘此即理之智而圓照法界法界即是如來藏此謂乘即理之智而還照即智之理也然玩此法界義當華嚴四法界耳是故下明理智相成之用於中者指藏性中也一為無量者即是不動道場徧十方界無量為一文中不顯今擬補之則如無量義全歸一定所謂一攝一切一切趣一也小中現大者即身含下三句之相是也文中亦闕大中現小之相葢大中現小事相易明故略之又身含下二句是正中現依身是正報十方空是依報故此身者即現前色身能含十方之空不可指法身說若法身含虗此何必言良以我六尺之軀即能含受十虗此為不可思議境界如維摩一室廣容多座華嚴塵中現剎之類一毛端頭現寶王剎即斯義也一毛是正寶王剎是依寶王指佛說謂一毛端頭現佛三千大千剎土小中現大如此也坐微塵下一句是依中現正一塵是依轉法輪約佛說屬正故一塵至小大法輪至大即所謂破一微塵出大千經卷義同又一為下四句明即體之妙用不動下四句示妙用之相通言世尊具足稱性理智不思議妙用現前而諸一多大小限量塵相俱滅[淴-心+口]合性覺是故發現者一一俱稱真如妙覺明性也真如者湛寂之謂雖謂妙用繁興而真如湛寂之體初未甞動此明悟者之功也以上自首卷初標二種根本中第二菩提涅槃元清淨體至此方圓何者若顯理未盡則菩提涅槃未得究竟是故至此方滿前第二根本義也今顯理既圓又將三諦妙理撮示樞要列為三段而過文之處義又不可離者此正所謂三而不離一而不合圓融不礙行布行布不礙圓融文義俱妙是故重為結顯以圓理門妙旨良有在也。

　　而如來藏本妙圓心(至)非常非樂非我非淨。

　　這一節經世尊重以非義結顯真諦非盡世出世法悉無相也顯非先標如來藏心者良以藏心是中道體故妙是真諦義真泯一切故皆云非以中俗二諦從於真故則真諦顯餘二諦隱故蕩無纖塵然亦不離中俗而明真但以隱顯適宜故云本妙圓心本字屬中即本常義故妙屬真可知圓字義當於俗法無不攝故只此一句三諦圓收而真妙當令故稱本妙圓心也初非心者凡一切心王心所屬心之法皆非也次非五大屬色凡一切屬色之法皆非也次非六根六塵十八界如是乃至者但舉始終而超其中故此上是世間法也次非出世法初非十二緣緣有生起還滅二義無明是生起初法無明盡是還滅初法如是乃至者亦超其中也非老死是生起末法非老死盡是還滅末法生起還滅初法云明無明及盡者上明字是能觀緣起之智盡字即還滅之義也盡義上亦有明字是還滅之智次非四諦苦集滅道四義見前解次非智得者智是聲聞能觀四諦之智得是聲聞證得之理次非六度初檀那譯云布施二尸羅譯云滅惡戒之總名也三毗黎耶譯云精進四羼提譯云忍辱五禪那譯云靜慮六般剌若譯云智慧波羅蜜多譯云到彼岸六度與波羅蜜分列而非者葢六度有究竟不究竟兩意然必究竟方稱到彼岸故分說也如是乃至者出世法有三乘一乘教理行果百八三昧八萬總持名數既多不能盡述故超而言之以至佛之十號大涅槃常樂我淨俱非況其下者此所謂空劫已前無一元字脚也非怛下是遣佛能證之號怛闥阿竭譯云如來阿羅訶譯云應供三耶三菩具云三藐三菩陀譯云正徧知此是佛十號之三雖舉其三例非十號也非大涅槃是遣所證之法涅槃解見前此是如來自所證得簡非二乘涅槃故加大言涅槃是體常樂我淨是涅槃之四德也不死名常無苦名樂具八自在名我無染名淨詳如涅槃經說。

　　以是俱非世出世故(至)即常即樂即我即淨。

　　這一節經承前次以即義結顯俗諦由能非而復能即也以是俱非故一句是結前生後意只這故字是過文之辭以牒非故然後能即文雖過義不絕之意由此非即二義似分不分似截不截連環貫攝文義俱妙似有默識心通之意神而明之存乎人耳元明心妙者前文顯真則云本妙圓心今文顯俗則云元明心妙元即是本前以妙配真故先云本妙今以明配俗故先云元明經本自陳非解者強配各從本諦說也下半句云心妙者葢以心妙二字兼中與真又上元字亦本乎中義三諦互融今則中真二諦從於俗故建一切法則俗諦顯餘二諦隱故萬有齊彰然亦不離中真而明俗但以隱顯適宜只此一句亦三諦圓收而俗明當令故云元明心妙一俗一切俗要亦本乎如來藏體故首標其名也即者是也由非而是所謂非一切相即一切法然則一草一縷皆如來藏妙攝無餘故稱俗諦餘諸法數具如前解。

　　以是俱即世出世故(至)離即離非是即非即。

　　這一節經承前重以雙遮雙照圓歸藏體結顯中道第一義諦也以是俱即故一句亦是結前生後意故字如前說詳玩俱即之言應併收俱非同歸中道文略義周會意可得妙明心元者妙明即真俗二諦心字通指真俗二心元即是本以中道為二心之本故云妙明心元也雙離是雙遮雙是為雙照遮是奪意照是與意是即非即一句文略晦似乎全在即邊說了今迴潤其文則明矣葢前文以即對非而言即當作是上句離應對即今此句當作即是即非乃雙與意也良以雙遮雙照而顯中道遮照同時一中一切中所謂一色一香無非中道即此義也顯中不舉諸法者葢前即非既融融便屬中故不必再陳但標其融義而已文之巧便無愈此經。

　　如何世間三有眾生(至)用世語言入佛知見。

　　這一節經世尊結顯圓理已竟寄責凡小偏心欲測佛乘䇿所不逮也如何二字是責辭世間三有者有是著義即三界欲色無色各著本界名跡故稱三有聲聞是小乘四果聖人是也緣覺是中乘既斷正使更侵習氣勝於聲聞劣於菩薩故稱中乘此二種人既超三有故稱出世世尊承前顯理之妙且圓因寄責凡小之人各以狹劣所知之心測度如來無上菩提如以螢火爇須彌山終莫能著也無上菩提即前所顯圓理是也用世語言者即前所破因緣自然非和不和等語謂將此等語言欲入佛之智見無有是處佛知見者對眾生知見而言眾生則無知著知無見著見即用世語言皆是眾生知見即彼二乘知見著空雖勝眾生望佛尚遠菩薩知見亦未盡諦理以九法界望佛俱名眾生知見而佛之知見則自所證得不共三乘以知即無知無知即知見即無見無見即見無知而無所不知無見而無所不見究竟圓極乃名佛知見也如第五經云知見立知即無明本知見無見斯即涅槃無漏真淨即此義也。

　　譬如琴瑟箜篌琵琶(至)愛念小乘得少為足。

　　這一節經世尊承上引喻以明凡小圓具妙心獨乏妙智卒未能顯其用也琴瑟等喻凡小之人及諸淺行菩薩妙音喻妙心妙指喻妙智謂琴瑟等本具宮商清響若無巧妙指頭彈他則彼宮商清響終不能發汝與下法合琴等如上說如我按指海印發光合有妙指者汝暫舉心塵勞先起合無妙指者佛謂寶覺真心人人圓滿如我有妙智故則能智契理冥妙用現前如前所謂一為無量無量為一小中現大大中現小等是也故云海印發光按指者即是妙指海印發光譬佛妙用此是喻中說喻意謂我一按指則妙音俱發宮商清濁五響圓備如彼大海澄渟森羅炳現今不言妙音而言海印發光者重約喻明也海印發光之喻詳出華嚴涅槃大集等經汝暫舉心下明無妙智故暫時舉心四句百非難逃乎是非之閾故云塵勞先起由不下正是䇿其不逮之語也以上佛答第二執相難性之問正義已竟此下富那復從第二答中發起疑難世尊又以怖頭之喻合明無因之妄始圓第二問中餘義也方等彈訶等意今經處處可了。

　　富樓那言我與如來(至)自蔽妙明受此淪溺。

　　這一節經富那躡上真心圓滿重徵妄自何因也我與下正躡上意用張難本而我下敘自遭妄未究覺際在文可知聖乘即佛乘也謂今雖遇佛乘猶未究竟佛道淵底世尊下正是起難之辭謂此真心人人圓滿云何世尊諸妄圓滅獨證妙常而諸眾生何因有妄妄從何起自蔽妙明受此淪溺耶。

　　佛告富樓那汝雖除疑(至)是人心狂更無他故。

　　這一節經世尊引他俗事例答上文無因之妄也初責富那惑未盡故解亦未深故引俗事之淺淺以況真理之深深令易明故演若達多譯云祠授禱神祠以授嗣故此人忽於晨朝梳洗以鏡照面認影迷真故責己頭不見面目疑為魑魅無狀即無故忽爾狂走以例無因而妄魑魅是山譯之怪於意下正勘富那乃令審例會心識知妄無因有富那據實答云狂無他故既知狂無故妄亦類此。

　　佛言妙覺圓明本圓明妙(至)雖佛發明猶未能返。

　　這一節經世尊以妄合狂直顯無因徒歷長劫迷而不返也佛言下先指真本無妄謂此妙覺真體本來圓滿明妙以例達多本頭本自其然也既稱下明妄無因謂真心無妄妄自妄發云何有因若有因者則不名妄自諸下指妄自妄發謂從諸妄上展轉相因此相因者非有因之因葢是依妄起妄牽藤引蔓從迷積迷以歷塵劫例彼達多無故狂走豈有因緣無始妄延亦若此耳妄延長劫以至今日雖佛發明真本無妄由諸眾生染妄既深猶不能返。

　　如是迷因因迷自有(至)尚無有生欲何為滅。

　　這一節經承上以明妄因妄發識妄無因則諸妄自息也迷者因迷有妄妄即是迷此迷承上從迷積迷而來初如是迷因一句即指上文塵劫之迷謂此迷因因迷自有與真心無干若識迷無因則妄無所依葢迷為妄之所依所依之迷既無能依之妄自息迷妄既息求生相不可得欲何為滅生滅既滅則寂滅現前矣。

　　得菩提者如窹時人(至)妄性如是因何為在。

　　這一節經佛示悟後觀迷如夢既覺直下明妄無因而真不動也謂彼得悟菩提之人如睡已窹說夢中事夢事雖明了知是妄必無因緣可取夢物以全體無故如彼下重以夢合狂走豈有下二句是反辭言其無因自狂他或忽然狂歇其頭元在肩上何曾移易分毫非外得者正明本頭不動本頭不動則知狂怖妄出也縱未歇狂本頭亦何遺失初無有動信知真心不動妄自成迷忽然妄歇真心亦非外得縱其妄未歇滅而其真心亦何遺失末富那下結答原問之言謂妄性無因何更求其所在若有所在是實非妄矣以無在故因知是妄。

　　汝但不隨分別世間(至)何藉劬勞肯綮修證。

　　這一節經佛示歇狂之法狂既歇則真心得也佛謂富那汝但不隨三續起諸分別則外之三緣斷矣三緣斷故則汝內之三因不生三緣指外世界眾生業果所緣之塵是也三因者即汝內之能緣三種分別之心是也能所因緣不生則汝心中達多狂性自歇心中達多者借喻巧說由他能所因緣不生則識情不起頓空根本無明一歇一切歇一斷一切斷是故歇即菩提也葢此狂心約根本無明說故能歇即菩提菩提是覺覺對不覺說不覺既覺即轉無明為菩提一念返真塵沙惑斷如禪家所謂㘞地一聲元在這裏故云勝淨明心不從人得也此是頓義不假三祇修證故云何藉劬勞肯綮修證肯綮字如莊子養生主篇解牛中云技經肯綮之未甞而況大軱乎注云肯骨間肉肯肯着也綮音啟又音罄猶結處也軱大骨也彼意說庖丁技得神化經歷骨肉紐結之處未甞為難而況大軱空廓處乎借其字形不用其義今但云一歇則已何藉劬勞自艱細微綿力而修而證耶肯綮類艱力細微之意。

　　譬如有人於自衣中(至)方悟神珠非從外得。

　　這一節經佛重約喻以明前義謂迷悟自殊而妙心未甞失也人喻眾生自衣喻陰入界法以陰等有覆陰妙心之意又陰等從自心現故如自衣也繫珠喻妙心隨轉不覺喻迷窮露他方喻法身流轉五道無財謂貧無覆謂露乞食喻修有漏福善馳走喻死此生彼以無常迅速故云馳走雖貧而珠不失者喻雖乏功德法財而妙心未甞失智者示珠喻佛為說法令悟其心從心致富喻證心珠致諸功德法財悟珠非外喻悟己心本然自具非從外而新得之者以上佛與富那問答圓前第二問中餘義已竟下文阿難重躡前文三緣三因之義難佛前後自語有相違之過是故世尊翻前達多怖頭之說以明因緣自然皆為戲論而總責多聞無功圓收理分辭致後乃阿難重請起行之門也入文可見。

　　即時阿難在大眾中(至)我從因緣心得開悟。

　　這一節經阿難因聞三緣三因之義重起前疑難佛前後相違也阿難前聞遣拂因緣之義今復聞三因三緣之說佛自前後相違是故引文成難以證前經遣拂之非也但引文不全豈以殺盜婬為三因緣耶殺等是業果中事當取世界眾生業果為三因緣此必譯場之誤非阿難之意也今謂因緣斷狂心歇菩提成斯則因緣皎然明白云何如來前說頓棄因緣耶阿難又引自證謂我從因緣而得開悟良由阿難初因見佛相好發心出家亦是因緣故引為證也。

　　世尊此義何獨我等年少(至)惟垂大悲開發迷悶。

　　這一節經阿難引他證自皆從因緣入道必以頓棄為非也阿難謂因緣入道者豈獨年少有學即今會中目犍連等高年無學亦由因緣悟心云何頓棄此是引他證自必以因緣為然也阿難自稱年少者以佛成道夜生佛成道後遊方五年後說阿含經十二年中方乃出家來入方等八年阿難約有二十二三歲故稱年少尚滯初果故稱有學老梵志者按餘經及下第五經謂目連等路逢三迦葉宣佛因緣心得開悟今稱老梵志者梵志是外道通稱此指三迦葉未歸佛時元是外道且又年高故稱其為老梵志也今說下阿難又援頓棄因緣之義難同外計謂佛今說菩提不從因緣得者則彼王舍城外道拘舍黎所說自然成佛第一義矣以此邪正如何甄別惟垂大悲開發我之迷悶也王舍城即摩竭陀國城名王舍因緣詳出大論拘舍黎外道名見第二卷解中。

　　佛告阿難即如城中(至)因緣自然理窮於是。

　　這一節經世尊將破所難且請人情去彼取此理出尋常也狂性屬因緣不狂性屬自然佛聽阿難語即引達多狂性比例發明謂狂性因緣滅則不狂性自然出因緣與自然對待顯故妄情之理盡於待耳窮即盡義。

　　阿難演若達多頭本自然(至)何不自然因緣故失。

　　這一節經世尊承前待意雙破二計也初阿難下六句初句是舉狂者名頭本下五句先破因緣前三句明達多本然之頭曾無一毫歉強故云本自其然無然非自後二句直斥狂因妄出則因緣之計破矣若自下四句次破自然前二句出其計意謂頭本自然以照鏡因緣故狂後二句亦直斥破云若計自然汝何不自然為因緣故失了自然耶則自然亦破矣。

　　本頭不失狂怖妄出曾無變易何藉因緣。

　　這一節經世尊重躡因緣以明本頭不失狂因妄出也文可解。

　　本狂自然本有狂怖(至)頭本無妄何為狂走。

　　這一節經世尊重躡自然以明狂不狂二俱非自也文可解以上二節返復以明二計皆妄下文直顯狂心歇處即菩提心也。

　　若悟本頭識知狂走(至)生滅心滅此亦生滅。

　　這一節經佛示本真無妄因緣遣而復遣即菩提心成猶防細過也佛謂若悟本頭不動識知狂走妄出則彼因緣自然二俱名妄都為戲論也從前但引迷頭狂走一事發明因緣自然皆是忘計則一切事法與此相類要知無妄的本頭比例真心而真心妙覺之中元無因緣自然之論也是故下牒前難中所引因緣既斷即菩提心菩提心即真妙覺心也夫此心者言語道斷心行處滅從他千思百議毫無干涉菩提心生下世尊重重遣拂於甚深妙理鄭重若此使人勿以所知心量妄加測度故爾菩提心生一句即頂上二句說若謂三緣斷故即菩提心若有菩提心生生滅心滅的意思此但是生滅非菩提心矣已到滅生俱盡的所在則屬無功用道滅生二字躡上兩重生滅意也說這無功用道與自然相似若誤執有自然心生如此則名自然心生生滅心滅此亦生滅非無功用矣這一重生滅校前菩提心生滅前麤後細無功用道者謂以有作行息即無行之行名無功用道接初住位創得無功用道至第八地名實得無功用道此約圓教說也。

　　無生滅者名為自然(至)非汝歷劫辛勤修證。

　　這一節經世尊牒上義性以明離過絕非方名無戲論法警以深行也初二句示自然相猶如下引例示和合相非和下示本然相即明上自然義也本然非然下五句重疊遣拂離過絕非方名實法以上諸性義相可解遣拂中非字離字是遣義謂本然亦非和合亦非本然即上自然和合即前因緣又拂云合與然俱離離彼合然之離俱非以無可遠離處此句方名無戲論法也無戲論即是真實至於實處菩提涅槃尚隔遠在豈易得邪自非深修實證卒莫能及末句正警深入也非汝字上有闕文可以意得。

　　雖復憶持十方如來(至)愛河乾枯令汝解脫。

　　這一節經世尊承上實法深責多聞無功以明道定速證也雖復下正責多聞無功十二部者凡諸如來設教各稱群機病有萬殊藥無一准具故教有十二部類不同發軫曰長行重頌并授記孤起無問而自說因緣譬喻及本事本生方廣未曾有論議共成十二名詳出大論三十三中今謂阿難能記憶受持不唯釋尊一佛所說乃能徧持十方如來又不獨現在尚能積劫多聞則通三世十方十二部經其中所詮清淨妙理如恒沙之多可謂多聞之功深且博矣猶未能及於無漏道定故責其為無功秪益戲論然能談說因緣等計違順功過之義決定明了人間稱汝多聞第一於無漏無功却不濟事所以如此積功聞熏不能免離登伽之難何須待我句上脫略應補明者謂若多聞可敵生死患難愆失何須待我佛頂神呪下明神呪功速云我神呪一至婬火頓歇得阿那含上句明滅惡下句明得果神速如此言婬火者火通法喻說法中婬即是火婬心起時渾身火發如術婆伽婬火內發遂能燒身故稱婬火喻中婬心如火能燒一切善根故喻如火今登伽蒙呪即能滅惡生善而得果證更於如來法中成精進林言精進林者登伽既明己過則能精進無有退怯林字約喻說行非一種藂集如林行行精進故歷劫欲愛如河源遠流長一旦乾枯令彼解脫益見無漏之功甚矣。

　　是故阿難汝雖歷劫(至)如何自欺尚留觀聽。

　　這一節經世尊結前多聞無功勉以道定深益令無滯也是故下正結無功不如下勉以道定秘密妙嚴四字讚所聞法義不測曰秘不踈曰密不可思議曰妙堅固不朽曰嚴謂歷劫所聞之法實具如是之妙而能聞之心未空猶滯有漏不能超越生死故云歷劫多聞不如一日修無漏業一日對上歷劫看甚明多聞功淺道定益深所謂日劫相倍也遠離下明諸益相謂離世間憎愛二苦憎屬冤愛屬親親而恒離冤而常會求去取之不可得則五陰偏熾而生老病死統乎其間八苦宛然具於憎愛二字中也今修無漏一併蠲除不亦利之大益之深耶如摩下引現事為證以實驗之如摩登伽歷生婬女其愛情者不為不深而一旦由神呪之力即能銷其積生深欲而神呪之力不為不厚今於如來法中出家名性比丘尼性者是婬習之性即以習性為名今雖出家不易本名即摩登伽之譯語也比丘見前解尼是天竺女聲羅睺羅譯云覆障因緣詳出阿含瑞應等經是佛之子耶輸陀羅譯云華色是佛之妃佛之妻子俱出家故耶輸與性尼同悟宿因知以貪愛為苦今能一念斷愛以無漏熏修得出世聖善或出纏者登伽出愛纏也或授記者耶輸於法華會上得受佛記號千萬光相如來良由方等收經有攝後之例是故法華涅槃之事亦攝入也末二句世尊既明無漏功高如此因勉阿難毋為自欺尚滯多聞留連觀聽觀聽二字影帶六根說自首卷至此發明理分已竟下文阿難依理請行意謂理解雖圓非行莫證故次理之後即請行也行者行也依理修行方證理故。

　　阿難及諸大眾聞佛示誨(至)引諸沉冥出於苦海。

　　這一節經阿難聞前理分圓義今將請行且先敘蒙益而讚佛之善導也阿難下至白佛言是經家語敘謂阿難聞法除疑悟理之詳如文實相者即指前經三諦圓理法法稱真無虗假故故稱實相因悟實相無復前塵麤重影事以故得身輕安輕安是定中禪支百法論以輕安為善心所法彼云離重名輕調暢身心名安也得未曾有者由得大益世所希逢故云得未曾有重復下正述他請行的情狀悲淚者阿難悲己歷劫沉迷故情動于中而雨淚也頂禮等者述請法的常儀無上大悲下方是阿難自陳之語無上二句讚佛德也佛因圓證心寶得大自在故稱寶王由能善權方便隨機展演開豁人心故云善開我心如是等者指前所聞之法辭義多途故云種種因緣提獎者提是提携獎是獎諭正是善權之法以如此多方引諸沉冥出於苦海諸沉冥者指眾生說沉言墮落冥言昏暗苦無涯涘故喻如海。

　　世尊我今雖承如是法音(至)雖獲大宅要因門入。

　　這一節經阿難因請行故次敘所悟法相喻明行必當請也承是承領如是法音者通指前經理分能詮音教因能詮法音悟知所詮藏性如來藏約體說妙覺明心約用說故雙出之謂如來藏之妙覺明心體用聯璧盡善盡美之言也徧十方界者顯此心之大也十方界是大虗空徧義猶未盡其大也下經云空生大覺中如海一漚發校今徧字大可知矣含育剎土者含是包含育是生育謂此心不唯包含法界而已又能生育法界也十方國土是如來所統故云如來之國土也清淨等者謂非染穢故曰清淨七寶嚴飾故曰寶嚴妙覺王剎者妙覺王指佛說言佛剎也以佛極證妙覺得大自在故稱妙覺王潤文之巧也剎是梵語具云剎摩譯云土田上云國土今云剎者國土是剎中所有今阿難因聞三諦圓融之理悟知身土交涉之義故上云含育也如來復責下二句阿難意謂雖聞覺心含育身土圓融之理秪是多聞中事然今佛責多聞無功不逮修習逮及也謂多聞過誤不及無漏熏修如前所明者是也我今下設喻以明行必當請也陸行曰旅旅是旅舍舟行曰泊泊止也止於岸故總稱客中意思阿難謂我今如彼客途旅泊之人飄零孤露忽蒙天王賜與華屋周書稱天子曰天王對諸侯而言華是華美言華美之屋大宅即指華屋總稱也阿難謂雖得大宅要因門入不得其門則難升其堂入其室也天王喻佛所賜華屋喻示妙奢等三觀之理理之玄妙如華屋也雖獲下二句喻雖獲此理非行莫入故大宅統喻圓融諦觀之理無不容攝覆庇十八界故稱大宅今稱門者即下文所謂一門深入也門即是行門為能通理為所通通所通故故稱為門首卷初問中謂妙奢摩他三摩禪那最初方便今大宅是三觀理最初方便正是入理之門故稱初方便也今所請行正是請答最初方便。

　　惟願如來不捨大悲(至)在會一心佇佛慈旨。

　　這一節經阿難承上喻說今陳正問翻前理中三觀義致為請本發心路也諸蒙暗者蒙者有覆暗者不明指彼未盡習漏者說捐是棄捐無餘涅槃者無餘對有餘說二乘人但斷見思未盡無明而證涅槃名為有餘世尊無明斷盡轉心意識成一切智智名大涅槃凡一切微細生滅淨盡而無遺餘名無餘也本發心路者無餘涅槃是所到之地從初發心以至到家俱名為路非行則不能到今路即是所行之路正指今所請說也言本者是本起因心之本謂依本起修則本指覺心說也如圓覺所謂本起因地法行是也發心二字即下文發覺初心是也此句總約行說令有學下翻前理中三觀義請攝伏疇昔攀緣者疇是性義疇昔指無始劫說謂從無始來攀緣不斷攀緣者即六塵緣慮之心是也攝伏字止是奢摩他義攝伏即是止息攀緣返妄歸真奢摩他義也得陀羅尼者陀羅尼譯語見前即三摩義總持一切法融妄即真故屬三摩義也入佛知見者佛知見是第一義真妄雙泯屬禪那義也今此總攝三義請其最初方便故說從何之言云從何處發行起也作是下可知。

　　爾時世尊哀愍會中(至)開無上乘妙修行路。

　　這一節經佛諾其請將示諸行而先明所為也爾時者阿難請畢之時會中三乘共集而世尊但愍二乘者何耶此對當機而言急於所為故爾又前阿難問辭亦自陳有學不及餘乘者葢依所急者為辭耳且菩薩乘人兼而自勉奚必專為言雖不及意實通之菩提心未自在者謂聲聞人但發聲聞菩提無度生心故於佛菩提自覺覺他行中拘礙未融所知未破故未自在也及為下謂不唯特為當時亦抑遙憐末世言末法者謂如來滅後正法千年像法千年末法萬年今當末法之初如來大悲遠及斯世令諸眾生發菩提心開闡無上乘中妙修行路無上乘即一乘也一乘之上無乘可乘故妙修行路者以前圓融三觀為妙修行路正為啟行說也。

　　宣示阿難及諸大眾(至)發覺初心二決定義。

　　這一節經世尊正酬行相先標二義為行綱領也前首卷中佛將顯理先標二種根本為理門總科今顯行之始亦標二決定義為行中綱領詳觀理行二文大意無殊今云決定發菩提心等語應上阿難問中捐捨小乘等故妙三摩提者即理中奢摩三義之三摩也舉一攝二一即三三即一故故稱為妙發覺初心者覺即上所說菩提謂發菩提之初心也這初字通於行門始終皆稱為初以對本覺說故本無初後以始通本似有初故言二決定義者按下文中所明義理決定即是決擇謂決定須擇也若不決擇難成行故第一決定義中決擇因心是故審詳五重渾濁擇去生死根本依圓湛性為因地心也第二決定義中決擇煩惱根本是故審詳六受用根逆彼生死欲流得循圓通一門深入以至文殊選擇諸聖總為第二決定中事是知二種決定為行門總科學者須預知之此標數下釋義。

　　云何初心二義決定(至)不生不滅無有是處。

　　這一節經承前徵釋二義以明因心果覺必應相符可為行本也云何下總徵阿難下別釋釋中先釋第一義汝等下三句牒前問語修菩薩乘可知入佛知見者謂聲聞人知見偏枯沉空滯寂佛知見者融通真俗圓滿中正即空假中三諦在一心中得名佛知見而聲聞人今欲入者當如是觀也應當下正決因心與果覺審同異也阿難若於下辯因果背向謂若以生滅為因心者則與果覺相背愈趣愈遠故應擇之。

　　以是義故汝當照明(至)由是始終無壞滅故。

　　這一節經承上決擇背向示壞不壞相令審明也以是義故一句牒承上語汝當下正示壞不壞相示壞不壞相者欲令捨有作依無作無作者是不生滅故先明壞相謂汝當以正智照明諸器界等有為可作之法皆從變滅有作則有生滅阿難下令審明白誰為不壞然不下次示不壞謂諸可作畢竟可壞然終不聞爛壞虗空何以下明不壞所以謂彼虗空非可作法故因此始終無壞空無始終在審擇邊說始終也無壞則無生滅意令依無作法以為因心方與果覺相應也。

　　則汝身中堅相為地(至)從始入終五疊渾濁。

　　這一節經承上壞不壞義令於身中決擇何為不壞也則汝下謂人以四大為身故指四相以示也堅凝為地潤濕為水煖觸為火動搖為風人身以地水火風所成皆是生滅窒礙纏縛之法由此四纏將汝湛然圓滿妙覺明心分而為六分於眼為視分於耳為聽分於鼻舌身三為覺此為合覺之覺也分於意為察察是察知故屬意也從始入終者約自外入內說故用入字又約五陰論始終下經以五濁對五陰說故始是色陰終是識陰即以色等五陰渾濁妙心故云五疊此標數下徵釋。

　　云何為濁阿難譬如清水(至)汝濁五重亦復如是。

　　這一節經世尊承上約喻以明濁相也云何為濁一句是承上徵語阿難下釋濁相謂如水本清潔塵本留礙倫是等意水之與土二體法爾清濁不同其性不相循率者也有世下正明渾濁上文但明清濁二體未和則不顯渾濁由清濁和合方見渾濁故假世人說和也謂或有人取彼塵土投於淨水之中土為水所融化失彼留礙之質水為土所渾濁則亡其清潔之容水土二相容貌俱汩沒矣以此名之為濁此約喻說末二句法合汝指阿難意該一切謂人之五濁亦如水土水喻妙心塵土灰沙喻於五陰妙心本然清淨五陰從來昏滯前文視聽覺察即是六根六根即是五陰則陰入界三總皆渾濁妙心而稱五重者下文所明者是也此總標濁數下別釋。

　　阿難汝見虗空徧十方界(至)是第五重名為命濁。

　　這一節經世尊承上顯示五濁之相以明生滅可擇也文中義列五段初示劫濁劫是梵語具云劫波羅譯云時分良由釋尊本願出於減劫減劫眾生根塵識三昏鈍之極心境俱濁是故文中約見與空顯劫濁也汝見下見是見根空是空塵此約根塵說也一根既爾餘根例此故此單約見與空辯空見俱無相故混沌而不可分空塵無體見根無覺見無覺者但能映色無別分析故稱無覺根塵妄識昏鈍一時故云劫濁汝身下次示見濁上文劫濁約見論者意在顯示劫濁今文正約六根明濁故稱見濁單指一根以例六根皆濁也先指身說者謂六根皆依身顯故先明總相身則摶聚四大為體見聞下四句別明六塵四大相織之意謂見聞等六根本性圓通乃為四大壅滯留礙失其圓通之用水火風土四大本是無情之物乃為妙性旋轉無情令其覺知所以六竅能分別一身知痛癢四大六根妄相羅織以成有情之身故云見濁又汝下三示煩惱濁憶識誦習者即妄想的總名約三世說憶是憶念屬過去識是了別了別現前事屬現在誦是洛誦繫念為誦緣緣不斷為洛緣念未來境界故稱洛誦又習字具二意一謂習氣之習則憶識誦三皆是習氣二謂熏習之習則連誦字云誦習未來境也成唯識論意亦同此此妄想性發於六根之上知見二字該六根說離彼六根則妄想無自性矣妄想容貌現於六塵離彼六塵則妄想無自相矣故云離塵無相離覺無性覺指六根說也然此妄想總屬煩惱依煩惱生妄想故言煩惱者瑜伽論云昏煩之法惱亂心神染污真性故名煩惱濁也又汝朝夕下四示眾生濁何謂眾生法界次第云眾生者即我人眾生壽者等十六知見是眾生所依即指此為眾生也今文意謂念念別趣名眾生濁念念別趣不出十六知見故朝夕不停者謂諸眾生從朝至暮剎那生滅念不停息他所知所見者無不每欲留戀世間爭奈所作所為之業運每常遷於別趣國土指五趣說故如所作是善身雖未遷業運密移跡於人天矣如所作是惡身雖不動業運密移跡於三塗矣擴而充之升沈可卜也知見與業運互相羅織故名眾生濁汝等下五示命濁命者識息煖三連持不斷為命若其三事分散則死矣汝等者通指一切也謂諸眾生見聞等六根內識元無別異由彼色等六塵隔越為他所轉無狀異生無狀猶無辜也性本同體枉自成異故曰無辜性中下相字讀作平聲謂藏識性中元是同體故相知也六根用處不同故相背也性中大同用處忽異同異之間失於常準失準者言其同異無定也靜時則同動時則異一日之間動靜無常準故以此同異相織百年而罕會其同如是妄成於道何有故稱命濁。

　　阿難汝今欲令見聞覺知(至)皆合涅槃清淨妙德。

　　這一節經世尊承上五濁教令擇妄依真研因尅果委陳妙契也阿難下正令擇妄前文但示生滅妄相今文正明決擇佛謂汝欲令此見等六根遠契如來涅槃四德應當擇去死生根本言遠契者以眾生望佛奚止天壤故云遠也見等六根是凡情常等四義是佛德以凡情契佛德必有其道故當擇之死生根本者即六根是第五經初云生死結根唯汝六根更非他物可證也今佛示其契佛德之道謂當擇去死生根本依不生滅性而為因心以不生滅因方契不生滅果如水合水方名為契此不生滅圓湛性者即指旋轉六根生死欲流返流全一所謂湛入合湛併其六全其一名為以湛旋其虗妄滅生也此虗妄滅生正是六根流相旋轉六流伏還同體之覺名為元覺此元覺者本無生滅以此元覺無生滅性為因地心然後圓成果地修證然此元覺即第八藏識湛不搖處是也良以此識為生死涅槃之因順流而出為生死因逆流而入為涅槃因故以此為因心也果地直指涅槃果說此懸示始終因果之相耳如澄下約喻以明伏斷之義濁水喻六根澄字喻旋伏靜器喻元覺因心靜深不動喻六用不行沙土自沉清水現前喻初伏客塵煩惱客塵煩惱即見思二惑沙土即喻根本無明自沉喻初伏此初伏意若對下永斷意看則此見思應斷豈但初伏而已略而言之當以意得清水即喻元覺因心上文六根現行喻於濁水今清水正當喻元覺也去泥純水喻斷無明證妙心可知明相下謂無明既斷則轉昏為明轉識成智識盡智圓本然明相精純依智所行則八相三身一切變現俱成妙用不為煩惱凡諸變現皆合涅槃妙德妙德即前文常樂我淨此是遠契之道也明第一義竟。

　　第二義者汝等必欲(至)發業潤生誰作誰受。

　　這一節經承前徵釋次明第二義令審煩惱賊媒作者受者為誰也第二義者一句牒前標語汝等下亦述問意謂汝等必欲發菩提心者既能迴小向大於大乘中生大勇猛勇猛者即指下句決定棄捐諸有為相即是勇猛有為相者即彼虛妄根塵是也若欲棄此有為應當審其根本根本若除則一切煩惱皆滅葢煩惱有種子現行根本隨眠不同故由此能發一切善惡諸業業能潤澤生死故誰作誰受者正令審詳意明六根作業即六根受報也又根本義者即第五經初所謂俱生無明俱生即根本義故俱生無明即生死結根生死結根即汝六根更非他物經文氣脉從此發去學者勿忘其源可也。

　　阿難汝修菩提若不審觀(至)云何降伏取如來位。

　　這一節經世尊承上煩惱警令行人必用甄明不明則難乎入道也汝修下躡上意謂欲修道棄有為必應審觀煩惱根本葢虗妄根塵是現行此現行為從何處顛倒此顛倒處直指俱生無明是也俱生無明即是六根以俱生無明從六根顯故所以下文決擇六根為顛倒之處若此顛倒之處尚自不知云何降伏彼諸虗妄根塵現行煩惱必須識此倒處降伏得現行方能上取如來果位也。

　　阿難汝觀世間解結之人(至)於器世間不能超越。

　　這一節經世尊引例承明六根為煩惱結處顛倒根由從此始也阿難下正引例明上審知顛倒處意謂欲降現行須知倒處如世解結先知所結結尚不知云何可解若會能例所例亦明解結例上降伏塵根見所結處例上先知顛倒之處不聞下轉以虗空無為例明有為有結佛意謂人以根塵妄有則有妄結有結則有解虗空無為則無結無結則無解故云不聞虗空云云也今汝有結要當解除則汝下正指顛倒結處六為賊媒者外之六塵為賊內之六根為賊之媒六賊在外由媒引入如世間作賊必有牽引指授者此牽引指授之人即是賊媒今六根是心王驅役之臣反引外賊劫自家寶家寶者謂心王本有一切功德法財恒沙性德多為六種根塵消耗故喻如劫家寶也由此下正明根結所以由此者結顯上文六根虗妄纏縛莫可解也眾生世界者約正報說謂眾生正報身中自具四方分段及三世相涉故稱眾生世界由其六根四大方世相涉而纏縛故故於外器六塵世界不能超越謂如聽不出聲見不超色等也根塵不踰正是結處。

　　阿難云何名為眾生世界(至)各各功德有千二百。

　　這一節經承上徵釋眾生世界以明六根德用之數也阿難下徵釋上義謂世是遷流界是方位此略釋世界二義也汝今下別從廣釋謂界數有十流數有三一切下明眾生身中由此方世相織妄成世則貿易遷流界則分段各據互相交涉界數雖十以定目論之四方乃是定位四維從方不復論矣上下無位中無定方葢上復有上下復有下上下可易故云無位中無定者如云以表表中東看則西南觀成北不可定故四方之數必定可明與三世相涉上三四者世涉方也下四三者方涉世也宛轉十二故流變三疊者謂世與方相涉遷流變易極於三重也其流變者謂一則變十十則變百百則變千總以抱括其始終始是十二終是千二明六根中各具德用有千二百云功德者按下文意若在聖人邊說六根作用俱是功德六根互用亦無優劣皆具千二百若在凡夫邊說秖名業用不敢云功德也何者由於六根造種種業如下經云變化眾生成十二類安敢稱為功德故當秪稱業用耳又以有作未空故令六根圓闕不同乃有千二八百之優劣也然上三疊之變者謂三世各具四方則成十二是第一疊也又從過去四方中且以東方三世過去具現在未來現在具過去未來未來具過去現在成九加根本東之一方成十此即一以變十也南西北方亦復如是則成四十其現在未來各四十成百二十是第二疊也又以過去四十中從一方亦成九加根本一成十則根本四十共成四百此即十以變百百以變千也現在未來亦復如是則成千二百是第三重也。

　　阿難汝復於中克定優劣(至)圓滿一千二百功德。

　　這一節經世尊承上克定六根優劣預立簡選圓通之本決擇圓缺令知生滅不生滅也阿難下總令克定克者猶確也以確定優劣故如眼下別明優劣別明中文別為六初明眼根謂眼之業用後暗前明前方及左右皆全明也左右旁觀三分之二者謂前方左右及後方為三分也以後方無德故秪二分或問下經文殊偈又兼四維說云虧一半則前二維明後二維暗暗故虧半今則以方攝維故不兼說當知下結本根德數如耳下次明耳根謂耳之聽聞周徧十方而無遺餘聲動之時聞根似有遠近靜無聲時聞何邊際所以下經云聞有三真實謂圓真實通真實常真實也詳解見後當知下結本根德數如鼻下三明鼻根謂鼻之嗅性通出入息以息出入明鼻作用今息有出入關於中交闕中交者以出入交接回返不及的所在為中以不及故為闕則出入二分有功而中無德息是氣今不言氣而言息者扁鵲難經第一云以呼吸定息一呼一吸謂一息人一日一夜凡一萬三千五百息葢息止也出必有入出而不入往而不返則非止矣所以天地有盈虗消長即天地之息也夫人之鼻也其猶橐籥乎當知下結本根德數如舌下四明舌根謂舌根之性以能宣揚世出世智言辭可限理無窮盡舌功勝矣若據甞味之知則合時有離無性者亦劣也當知下結本根德數如身下五明身根謂身之覺觸以合時顯離則無知離時只一合中見雙何甞有三以此驗之身根闕一當知下結本根德數如意下六明意根謂意能默容十方三世世出世法若聖若凡無不含容於意根之下盡其涯際當知下結本根德數。

　　阿難汝今欲逆生死欲流(至)誰為圓通誰不圓滿。

　　這一節經世尊承上六根教令甄別圓闕乃依圓根而返流也汝今下初句二欲字上是樂欲下是六根貪欲貪味六塵曰欲六根奔逸曰流即此欲流是生死根本故云生死欲流然諸眾生順流而出則趣生死今佛教令逆流而入返窮能流之根以至元覺不生滅地逆流者非謂六根漫然而入必依一根中返故令驗此六根誰圓誰闕孰淺孰深圓者為深闕者為淺則耳舌意為圓為深眼鼻身為闕為淺合離可知令其選彼圓根從一門深入方能逆諸欲流至不生滅為發行之初心也言六受用者謂彼六根見聞覺知為自心之受用故。

　　若能於此悟圓通根(至)吾當發明令汝增進。

　　這一節經佛承上意正令審擇圓根為逆流之門也若能下承上驗意謂此六根之中得悟圓通本根依此圓根逆彼無始劫來根塵妄識的生死業流得循率圓通與不圓根校之日劫相倍倍與背同不圓根修一劫不若圓根一日之功言其遲速相背如此又倍字作增倍之倍亦通我今下結數如上言六湛圓明者謂若根塵妄識則動而彌昏徧而似局若能返動入湛則明而復圓內性本湛分湛映於六處靜則六處俱湛故稱六湛隨汝下正令決擇於六根中擇其圓深可入者佛謂更與發明令其增進增進者如第六經初於聞中如是漸增等即是增進義也。

　　十方如來於十八界(至)彼六知根一時清淨。

　　這一節經承前佛指界性皆圓由機劣故乃令擇之以入也十方下意明圓機則門門可入同佛乘故故指諸佛說也而諸界性一一稱真本無優劣此對圓機說耳但汝下明由小機智劣故於界性之中未能得乎圓通自在之慧是故如來宣揚六根優劣如此乃令但於圓滿一根為門深入入一根得無妄矣彼六知根同時清淨六根皆稱知者謂外用雖殊內性本通同一知覺體故所謂一真一切真也一時即同時故。

　　阿難白佛言世尊云何逆流(至)能令六根一時清淨。

　　這一節經阿難承上逆流為問請示一門深入之義也阿難未明六根外分內合故疑一入云何六俱淨也。

　　佛告阿難汝今已得(至)生住異滅分劑頭數。

　　這一節經世尊將酬一六之問先判斷惑淺深以明解力未克也佛告下先明果證梵語須陀洹譯云逆流又云入流逆與入一義流有二義一謂逆生死欲流二謂初入聖流言雖不同其致一也已滅下明其斷惑分量謂初果已滅三界眾生所有見惑見是見解從有無二見展轉妄解具足六十二見見解非正俱名見惑證初果人斷惑見理名見道位今云見所斷惑正指見道之見對下修所斷故言眾生世間者約眾生正報說如前流變中辯然猶下明思惑也謂初果人但斷見惑此惑麤浮易斷若六根中積生以來無始虗妄習氣即是思惑言無始者無始有二意一謂妄本無始若實有始則不名妄以其無因無始突然瞥起故稱無始二謂過去劫數遠之極矣過於無量故稱無始言根中虗習者由根塵貪染愛著無知名為虗習即是虗妄習氣名為思惑此習要因修所斷者修是修道位二果訖三果名修道位謂三界有九地一地具九品思惑九九八十一品皆修道果人所斷斷盡此惑證第四果名阿羅漢稱無學位矣何況下即明思惑品數之多此中即指根中生住等者言思惑具有生住異滅四相具四相故念念推之故云分劑頭數繁多也思是思惟即妄念思惟之惑上文見惑從分別上說故名見惑今從思惟邊說名思惑也思惟校分別麤細可知今阿難但證初果故斷惑淺解力未充。

　　今汝且觀現前六根(至)雖得六銷猶未亡一。

　　這一節經承前一六之問詳明一六無定究其極者一六俱非也上文將酬一六之義且明其初果斷惑未深是故未明一六開合之義今文正與詳明一六始末故先反問為一為六阿難若言下世尊上文雖問不待答自辯非一何者若言是一何故耳不見目不聞頭不履足無語宛然是六一何可定奚即是何若此下又詳非六何者若此六根決定是六佛問我今與汝宣揚妙法門者汝之六根誰來領受我法阿難答言我用耳聞佛言下正明非六辯云汝用耳聞何關身口口問義身欽承耶一根初感諸根隨應又自相通決非定六是故下結明不定意非一終六結非一也非六終一結非六也終不下反顯非一非六元一元六者兩跨說云終不然汝根元是一元是六耶一六不可定則一六俱非也阿難當知下順顯非一六出一六的所以謂圓湛性中本非一六由無始劫來顛倒沉淪衰替遂於圓湛性中妄生一六之義良以須陀洹人以逆流故六用俱銷六雖銷猶未亡一前來即在六中辯一今文的意思忽似云六在外一在內據唯識瑜伽等論以第八賴耶為一也下文亦云元依一精明分成六和合一六內外義可明矣然即此一是顛倒之處以其顛倒淪替一六義生處可知矣。

　　如太虗空參合群器(至)六受用根亦復如是。

　　這一節經承上設譬以明覺心離念何有一六之分合也太虗譬圓湛覺心群器譬六根除器下二句譬六銷一未亡彼太下五句譬圓湛覺心本無同異何況更有是一非一此通譬上文一六之妄也則汝下三句法合合義如上說。

　　由明暗等二種相形(至)浮根四塵流逸奔色。

　　這一節經承上喻義合明法義相參同一致也先合眼義由明暗等者謂由前塵黏湛映於色者名為見性明暗是色等字意顯高低上下青黃顯色乃至極逈極遠等相故加等字形字意顯明暗等有相凌之狀故用形字黏字約喻說取沾染之義見之精性照映色相則結縛於色而成乎根此根字指浮塵根說根的元本指勝義根說目為清淨四大者元字即前文所謂明元之元清淨四大者凡六根皆以能所八法所成謂能造四微所造四大四微謂色香味觸四大謂地水火風勝義中舉所造四大浮塵中舉能造四微四塵即四微故合而言之是能所八法所成也勝義根言清淨四大者意取四大精華之氣以能映色之明淨者名為清淨四大此清淨四大唯天眼能見凡夫肉眼不可見故名勝義根又映色之性名勝義也眼根之相有形色可見故名浮塵因名下正顯浮塵根眼體如蒲萄朵者蒲萄指眼珠說如紫蒲萄相似以麤浮故名浮根也眼家之流奔逸於色而取色故餘五倣此又流者根家之功能下隨根例此。

　　由動靜等二種相擊(至)浮根四塵流逸奔法。

　　這一節經承上列示參合群異以明分湛之法義也兼前文分六段上第一段中詳解已竟今可例明不別出也凡五根中別義按文釋之耳中動靜可知等者等一切聲也擊者謂聞機眠伏於內由聲塵所擊而起故名為擊卷聲成根者謂聞性無體卷取聲塵以成根故新卷葉者明耳浮塵根相如經霜之葉未甚黃落故云新卷鼻中通塞可知發者謂嗅性無體由香塵發之即彼塞時氣掩不通掩亦屬發納香者嗅能納受香臭以成根故雙垂爪者明鼻浮塵根相二鼻管如雙垂爪狀舌中恬屬靜變屬動謂舌根靜時淡味常在故稱為恬動時則五味變遷故稱為變二俱是舌家之塵參是交參謂以恬變二味參於舌根而顯甞性絞味成根者絞是攬取義謂舌根甞性無自體以絞取外味方成根故初偃月者偃是缺義十七八夜之月初缺不圓故云初偃月舌形如之身中合時有觸離中不知今稱離合相摩豈離亦成摩耶以離合相形以成觸故摩是撫摩然則撫摩是順觸以順影違故摶觸成根者根無自性摶取觸塵以成根故腰皷顙者腰皷兩頭大中腰細頭顱名顙身形如之摩頂至踵六尺之軀中腰亦細故取喻之俗稱丈皷是也意中法塵稱生滅可知續字取念念相續之意生滅等四相影顯續字中意根無相攬法生滅以成根故幽室見者幽室即是暗室人之寸心隱在身內對面千里利害夷險卒不可知葢指肉團心為幽室也此肉團是意所依故如人處暗室中內能見外外不能見內不知人之害己也故喻如幽室見餘文可解。

　　阿難如是六根由彼覺明(至)失彼精了黏妄發光。

　　這一節經結上六根妄發失彼本有之明而責妄能為咎也謂如上所示六根由妙覺明中妄有能明之覺即指此卷之初妄為明覺之咎也纔有能明則同異熾然失彼本有精純照了之性妄黏本湛發生六根見聞覺知之光光字即是見聞覺知以為識性所現之光也。

　　是以汝今離暗離明(至)無滅無生了知安寄。

　　這一節經佛示前文六根無體託塵而生離則元無也良以根因塵有塵既非相根亦何有今文直明前所示者離彼十二有為則六依根如龜毛兔角徒有根名文義可知。

　　汝但不循動靜合離(至)由是六根互相為用。

　　這一節經世尊正答一八六淨之問也汝但下循是隨義總令不隨前塵十二有為言有為者是生滅有作法故隨拔下別指一根說謂於六根之中隨拔一根拔者解脫義一根既脫外黏內伏不起伏歸元覺真體究此元真之地是第八藏識良以藏識通有漏無漏令伏歸元真則藏識自成無漏故稱元真也發本明耀者謂既伏歸元真至於藏識湛不搖處耀是湛性光耀此一根內本耀既發則餘五根外黏亦圓脫矣圓是遍義謂五黏遍脫也一根脫餘根皆脫者內本一故六根既脫則不由前塵所起知見知見通指六根說謂根不隨塵起故明不循根者明即六根的見聞覺知也是本有之明故稱為明謂此見聞覺知之明不隨六浮塵根轉則見不局眼聞不局耳等故下句即云寄根以發本明而已然則耳可見眼可聞可嗅可甞遍通五根所以末二句結云由是六根互相為用可知。

　　阿難汝豈不知今此會中(至)圓明了知不因心念。

　　這一節經佛引明不循根寄根明發之實事可驗也阿那律陀譯語見前是斛飯王子佛之堂弟因緣出阿含等經䟦難陀譯云賢善龍王名由護摩竭陀國雨暘時若年穀豐殷人民喜而賢之故得此名無耳能聽者謂龍耳不聽聽以角故殑伽即恒河別翻義見第一解中神女是主河神凡河神女身者多如此方洛神湘妃之類非鼻聞香未詳所出憍梵䟦提譯云牛呞因緣出圓通章異舌即指牛呞說非舌正性故稱異舌舜若多譯語見第三經末空神也由主空故身質如風有動止無相見故喻如風雖無身亦能覺觸佛光觸發光映其身暫現色相滅盡定是九次第定最後定名由滅受想二陰故又名滅受想定也聲聞得寂者住此定故摩訶迦葉譯語見前因緣出圓通章久滅意根者滅盡定中前六識俱滅第七末那後半分未滅識且滅矣況其根乎彼則徧圓明了不假心念心念即指意根說正是明不循根寄根明發之義此引六入以證上文六根互用以明實有現證信非空談。

　　阿難今汝諸根若圓拔已(至)應念化成無上知覺。

　　這一節經世尊承前六根圓拔以明返本之効也諸根圓拔即承前義內瑩發光下即明返本之効內是內心謂內心元覺本明而發光耀瑩者玉色溫潤明耀為瑩取喻內心瑩然之意內光既發外妄不粘則色等浮塵及四大諸器界等空然俱亡如湯銷氷相似此約喻以明圓拔之功也湯喻圓拔觀智氷喻浮塵諸相應念者謂應圓拔之念化彼浮塵器界生滅諸根多成無上知覺即所謂轉眾生知見成佛知見念即觀智也。

　　阿難如彼世人聚見於眼(至)云何覺明不成圓妙。

　　這一節經承前引例以明內瑩發光轉妄見而成真體也例彼世人聚集所見於眼前若令見者之人急合兩眼則暗相現前所聚之相俱不可辯假如所聚是人則彼六根頭足黯然相類言其合眼不辯外相故云黯然彼人眼雖合而不見以手隨其體外繞捫摩頭足可辯所摩之人眼耳口鼻分辯明白則合眼的知覺與開眼人相同若謂緣明而有見者是託外明而起則暗成無見若不假外明而自發之見此是真見則諸暗相永不能昏如人夜間摸枕被中捫虱此不假明而自發者彼諸暗相曷能昏我是以根塵既銷云何本有覺明不成圓妙哉以上行中佛示二決定義所擇之相已竟下文阿難重躡第一義中因心果覺詳審斷常世尊又令擊鐘驗聞非斷方盡第一義決定之事也經文起伏文源學者當明。

　　阿難白佛言世尊如佛說言(至)欲獲如來七常住果。

　　這一節經阿難重躡第一因心以校果覺辯證斷常義也阿難下躡前引難先引第一因心斷滅與果目常住相校須令因果相應相應即㳷合意世尊下次引果位名目菩提涅槃譯義見前真如者不妄名真不易名如法法本然法住法位不妄不易當體如如故曰真如佛性者佛是覺義約有情邊說即人人本具靈覺之性名曰佛性菴摩羅是果名譯云難分別其果似桃非桃似奈非奈故稱難分別取喻第八識似漏非漏似真非真以真妄難分別故名菴摩羅識以識性不可思議故即密嚴深密等經所稱白淨識是也以清淨無染而能了知故稱白淨識即本覺妙心之異名也空如來藏者即今經所明是也然如來藏具足三義謂空如來藏不空如來藏空不空如來藏今舉一義影顯餘二即此三義是圓融三諦也大圓鏡智者四智之一佛地經云如依圓鏡眾像影現如是依止如來智鏡諸處境識眾像心品悉顯現故約喻顯智故名大圓鏡智是七下阿難辯謂此七稱謂雖有七名差別究其七體總一清淨圓滿覺性本性堅固凝然不動重引喻說如金剛寶能破眾物得自在義故稱為王常住不壞佛果七名亦復如是若此下重以因心斷滅之性證今常住猶如下三句即以念心為例以證見聞等無體故云猶如云云也云何將此斷滅為因欲獲如來七常住果因果不相應矣。

　　世尊若離明暗見畢竟空(至)惟願大慈開我蒙恡。

　　這一節經阿難躡前見聞等離塵無體難佛自語非實也世尊下即躡上文見聞離塵無體之言始舉見終舉意念而略中間以此六根進退循環子細推求必不可得言進退者從見入意為進從意出見為退於六根中推之不已名循環也以不可得故云本無我之因心及我心所既無我心將誰立因求無上覺耶如來下躡前湛圓之語以難非實謂佛前云六湛圓明常住不滅今我求之不得則成斷滅如來何云湛圓常住耶佛言誠實今者似非誠實終為戲論了也惟願下可解。

　　佛告阿難汝學多聞(至)塵俗諸事當除汝疑。

　　這一節經世尊將釋其疑且先責多聞以警不識真倒之跡也心中徒知顛倒因者此指多聞愽達但能說病未曾親見其實是故真倒現前而不識也何者是阿難真倒即指六湛圓明本是無生滅性誤為斷滅以常為斷正是小乘常計無常即此為其真倒佛謂如來是真實語者恐汝誠心猶未信伏今將塵俗淺近之事試汝令汝發明是常非斷也塵俗事者即下文擣練舂米等是也。

　　即時如來勑羅睺羅(至)音響雙絕則名無聞。

　　這一節經承上以塵俗事驗聞非斷次第令悟也不音否下倣此聲有則聞聞聲無則聞寂又擊則聞隨聲發故云俱聞佛問下徵詰聞不聞意此正令次第陳說自悟聞常也音響雙絕者音是聲上高低清濁為音直聲為響故音響雙舉餘文可解羅睺羅譯語見前。

　　如來又勑羅睺擊鐘(至)音響雙絕則名無聲。

　　這一節經又承上文易聞為聲以探阿難迷解何如也聞是根屬能聲是塵屬所今阿難根塵不辯能所不分然斯聞性本常聲塵自斷良由惑聲為聞何怪疑常為斷少選即少頃三重問答中引聲校聞意令悟聞與聲孰斷孰常領悟明白故作次第辯折文義可解。

　　佛語阿難及諸大眾(至)聞實云無誰知無者。

　　這一節經佛責阿難執聲為聞以辯聲斷聞常也佛語下正責根塵矯亂矯是強義不居中正心非善輭名矯今聞與聲報答不定根塵能所混而不分故稱矯亂阿難及眾猶未悟故佛言下重為指明阿難聲銷下正辯聲斷聞常佛謂汝知聲銷應云無響豈道無聞若實無聞則聞性已滅同於枯木更無生性了云何鐘聲更擊汝復能聞知有知無者有無是聲豈汝聞性為有無哉若聞性實無誰復知無知無者誰即汝聞性聲之與聞斷常可明矣。

　　是故阿難聲於聞中(至)閉塞開通說聞無性。

　　這一節經結明聲斷聞常點出阿難真倒之過也是故下結明聞性常住謂聲在聞中或生或滅非為汝聞隨聲生滅令汝聞性亦成有無葢謂聲自生滅聞性常住不有不無也汝尚下責其顛倒以常為斷謂汝誤墮顛倒惑聲為聞何怪汝之昏迷以常為斷然終不可謂離諸動靜等說聞無性也然又前文屢明六根離塵無體然今何謂離塵有體耶前不云乎伏歸元真發本明耀乃至明不循根寄根明發得其圓通不生滅性故。

　　如重睡人眠熟床枕(至)其形雖𥧌聞性不昏。

　　這一節經承前引例以明形雖𥧌聞不滅也謂如重睡之人眠於床枕之間其家有人或擣練或舂米練是絹素擣練者通言擣衣之事其人夢中聞此舂擣之聲別作他物此是夢中獨頭意識雖事不明了而聞性不滅是實矣即於下詳敘塵俗情狀分別夢事始末窹是睡醒遄市緣切音然疾也杵是舂擣之椎二俱名杵阿難下結顯夢例謂聞性不昏也閉塞開通四字在形身上說意取窹𥧌開閉之事閉指形交形交則六根俱塞故云閉塞開指形開形開則六根俱通故引睡夢以證開閉通塞顯出聞性之實又靜搖等即指前文十二有為相也。

　　縱汝形銷命光遷謝(至)云何不成無上知覺。

　　這一節經承上尤進於死益明聞性不為銷滅勉以循常勿逐諸妄也縱汝下謂彼夢中聞性不昏縱使形骸銷滅命光遷謝聞性亦不為汝銷滅則人雖死聞性不死由諸眾生從無始來隨順六塵逐諸妄念流轉生死由其迷於生死妄情曾不開悟性淨妙常真體所常之性反棄而不循誤逐生滅所以生生為彼雜染流轉若棄下是勉悟循常之言汝輩若棄生滅守於真常則本有常光現前常光者常住湛寂之光也既守真常則根塵識三應汝所守之時銷落盡矣想相者即是六根緣影想相麤浮故喻如塵指見惑也識情者情是愛欲之情依識起故情字對上想字看想本輕舉屬五利使情本重墜屬五鈍使垢是垢膩切於心故故喻如垢指思惑也常光既現識性既空見思塵垢二俱遠離由是法眼應汝斷惑之時得清明也良由眾生惑障智昏隨塵起妄處處染污今惑斷智明識隨智轉處處圓明故云惑斷得法眼淨也法眼淨者指入聖位說也當於是時云何見聞等性不成無上知覺如前所謂轉眾生知見成佛知見也。

大佛頂如來密因修證了義諸菩薩萬行首楞嚴經直解卷第四


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第五

　　明古杭雲棲寺後學沙門　廣莫　直解

　　仁和優婆塞　聞啟祥　校

　　阿難白佛言世尊如來雖說(至)我信是人終不能解。

　　這一節經阿難重躡第二義中解結之喻為問請示何者為結也前第四經末阿難已躡第一義中因心詳辯斷常已竟今又翻躡第二義中解結之喻問者要知此結昔云何結今云何解也如來下躡引前義今觀下文義可知結者按下文結喻六根結之元本喻於一也六由一起故一是煩惱之本煩惱之本即前所謂顛倒之處顛倒處者下文所示俱生無明是也俱生無明下又謂是六根更非他物以六根作業亦是六根受報故指六根說若究極論之則發六之始方是生死結根即俱生無明也發六之始即第八藏識是謂一也以一無相顯在六根故。

　　世尊我及會中有學聲聞(至)佇佛如來無上開示。

　　這一節經承上法合結喻請示解結之方也世尊下正是法合故云亦復如是世間解結之人喻諸聲聞阿難意疑俱生無明為結的本因故先敘此俱滅俱生者俱是同義謂無始來所積無明同我生同我滅故以頭數多故云諸也無明即不覺義雖得下阿難自敘多聞小慧不能究竟斷彼無明故云雖得多聞名字出家耳以多聞稱善根者多聞雖屬有漏而傳持法藏續佛慧命了達邪正照燭昏蒙信知具大善根然此善根指積劫多聞說以此積劫多聞善根今得出家阿難自耻先心躭於多聞以多聞而出家者未得出家之實故稱名為出家猶隔日瘧者謂未盡漏故病根猶在日好日怯故喻如隔日瘧也惟願下二句可知今日下正問身心兩間云何名結何處名解然身之結者下文直指六根心之結者應指一未亡處是也故雙舉身心名結今阿難請意不為自求亦能利於未來故云未來云云也作是請已若自及眾五輪著地愍己沉淪悲感於心故致雨淚翹誠翹是仰舉誠是誠心一其心以待之之意故下句云佇佛開示也。

　　爾時世尊憐愍阿難(至)紫金光手摩阿難頂。

　　這一節經世尊愍眾受請憐及末世故先慰而後告也爾時下可知為出下二句佛憐末世垂教於後令彼植出世因作將來善導之眼由是摩頂而告之也。

　　即時十方普佛世界(至)亦汝六根更非他物。

　　這一節經佛承上文慰而將告而感動地放光異音同說先有所表也上文摩頂將告生死結根十方地動者何耶意明眾生六根深結浩劫長時莫知解者今將告以解除之法事非小緣故十方震動普佛流光葢有深意在欲令當會及以將來未聞大法先覩殊象默已會心玄言易入故爾今普界六動意表翻破六根剖析無明圓通自徧一破一切破故普界動也六動之相詳見第一解中塵佛頂光來灌一佛意表六根既破圓通無礙一切趣一六處還元也彼頂灌此頂者意表圓滿果覺自他不隔一多相容萬德俱尊一心都統也異口同音者意表一道普通群言合覺也釋尊未說諸佛先言者意表一實亡言諸乘適化也結與解同六根者如下文云知見立知即無明本知見是六根無明本是結也知見無見斯即涅槃無漏真淨者以六根而忘六根即是無知而知無見而見斯即真知真見不亦解乎前經至此四度放光獨今塵佛同光同法剖示無明標顯結解逈異前經者良以無明結重治法亦玄如勍敵在前勤王者眾是故示象勝前意在此也。

　　阿難雖聞如是法音(至)同是六根更非他物。

　　這一節經阿難躡前塵佛法音以未悟結解同根之義故重請發明也上文塵佛同光同法之象暫時顯現今復本故由是阿難拈他法語問己本師請示同根之義文可解。

　　佛告阿難根塵同源(至)云何是中更容他物。

　　這一節經佛酬結解同根之問以明根塵識三同一真源因妄成異也根塵下四句謂六根六塵六識同一真源流出縛脫皆由六根不說塵與識者根為前導故妄見縛脫真性不移上句同源指真性說下句無二指六根說又上句是會相歸性下句示縛脫所依之相謂縛脫同是六根無二法故次下二句明識性之妄虗妄二字雖連識性說義通根塵虗妄是法空華是喻識性影上根塵以顯三六空喻真性華喻三六今文似乎單喻識性言偏義圓通喻三六也謂空本無華妄見起滅喻如真本無妄迷故有生也阿難下四句明根塵相因而有獨則不生由外六塵發內六知根由塵生也又因內六根始有六塵之相塵因根有也下二句明根塵無性相指六塵之相見字與上句知字影顯六根謂根塵俱無自性藉緣得興下以交蘆喻二皆無性蘆之為物外雖有相內無實故以喻根塵二性無實亦是外有假相內本性空交者喻相因之義謂根塵相因如二蘆相交方得依倚而立獨則傾倒根塵亦然故取喻也是故下結顯縛脫無二以酬結解同根之問知見立知者知見指六根說謂六根本妄若妄立六根為實有者即是無明根本無明本者即是結根若六根不執知即無知見即無見即是真知真見真故無漏不妄不染即知見而為涅槃真淨之德也以縛脫無二故不容他物是中即指六根中也。

　　爾時世尊欲重宣此義而說偈言。

　　這一節經經家述佛重頌長行結解之義也或問長行義盡則已云何重頌得非繁乎答曰世尊說法善適群機昔佛說法時一長者後至前義未聞重請為說世尊大慈故略示前法後仍為例故有重頌之軌即十二部之一也。

　　真性有為空緣生故如幻無為無起滅不實如空華。

　　這一節經世尊承前長行重頌其義此先標真本以明有無皆妄也真性字頌前同源之意即標真本謂真性之中有為無為皆不實故初句有為空三字先破有為空是破義次句出其破的所以謂有為法無自性故藉緣而生有為即指根塵識三說有即非有故云空也從緣生故如幻幻性非真不無幻相非斷無故根塵識三亦復如是雖非真有不壞假名故如幻也下二句次破無為謂真性之中有為雖破勿滯無為若因聞破有又滯無為無為亦病也故復破云縱使無為無起滅亦不實如空華葢妙真如性非有非無故雙破之豈獨有無四句百非總皆是病有無乃諸病之首是故先破餘亦應爾上四句是總破下是別破。

　　言妄顯諸真妄真同二妄(至)入流成正覺。

　　這一節經承前總破此別明根塵相因之妄還示一六亡義也初四句正破相因初句是反顯妄指根塵說謂以有為無為如幻空華而言妄者將欲顯諸真故諸是助語辭次句即承明初句之義謂對妄而顯真此非絕待之真猶屬於妄故云妄真同二妄也上妄指六真是示一下二句重承上二句以明一六皆非也謂上對妄之真猶為非真此正非其一一且非真云何更言能見所見能見指六根所見指六塵此正非其六今頌真非真義即長行識性約第八識說第八識屬一故次四句即承上偈見所見說以明根塵中間無自實性結明長行交蘆喻也下二句頌前縛脫無二兼明結解本因謂結與解同一所因所因即指六根下句即出共所因之意謂結即是凡解即是聖縛脫無二路故次又四句亦承上交蘆之喻以明空有俱非交中性者即指根塵相交二者之中體性欲言其有當體即虗欲言其空幻相不無故云空有俱非若空有俱非則妙性天然復何所疑下二句明縛脫異趣正頌知見立知一節由其迷執即成無明若明知見無見則於六根當念解脫是故縛脫無二由迷悟異趣也末四句翻答初問結解別示六解一亡生起選擇圓根之義也初二句翻答結解別示一六亡義後二句生起選擇圓根返其妄末成乎真本初句因次第者先六解後一亡三則一六俱空不生即成竪入三重次第也下云此根初解先得人空空性圓明成法解脫解脫法已俱空不生即次第義也前長行未有選根之義此即於重頌中生下孤起之頌從此始故。

　　陀那微細識習氣成瀑流(至)一路涅槃門。

　　這一節經承前重頌別申孤起為諷誦一六亡義生起後文也此孤起有十六句總為一偈上文頌長行義者名為重頌今不由長行別申餘義名孤起頌又名諷誦前明六解今明一亡故以孤起生後文也天竺梵式義盡為一偈不拘長短故今別指陀那識為一偈葢前長行雖稱一名未明一之實體今方顯實梵語阿陀那譯云執持執持無始善惡種子故又執持根身不令散壞故即含藏之意楞伽又名藏識此識三相微隱種現不斷流注甚微細故二乘尚不知何況凡外故楞伽謂其熏變不可思議因稱微細六根由此發起六對此識而名一也須陀洹雖得六銷猶未亡一葢指此耳次句出其流注之意習氣者指無始善惡種子以種現熏習之氣發出於外而成瀑流瀑流約喻說楞伽以藏識譬海前七識譬為瀑流流因海起前七轉識由藏識轉生前七識為能熏藏識為所熏以現行熏諸種子名為習氣故云成瀑流也真非下二句釋前真非真義以明小乘教中不說故真非真者謂此陀那識若云是真外道執以為常若云是妄恐又撥為斷滅似真非真如第二月者是已我常不開演者解深密第八經云阿陀那識甚微細一切種子成瀑流我於凡愚不開演恐彼分別執為我文義與今偈同葢二乘人不信有第八識即認此識以為涅槃外道執此以為神我是故世尊於凡愚中不常開示演說恐迷此故自心下五句正示恐迷一的所以夫此藏識即自真心以心外無識故雖云自心却不可取取則一不亡一不亡者真即成妄本自非幻而成幻法了矣恐迷此故不說若不取為自心則渾是真心而非幻之名亦不可得非幻對幻說今非幻尚無幻法何有是為真妄絕待靈心獨朗此即一亡之効也一對六說一既亡六何有非幻是一幻是六故六解一亡之詮是名妙蓮華是名下四句約教行以顯一六亡之功勝也妙蓮華是喻約教說謂六解一亡純一圓心以成無上知覺以此言說即是教故以教名妙蓮華者歎教勝故蓮華因果同時如天台具明六義謂為蓮故華華開蓮現華落蓮成喻教亦有六義謂為實施權開權顯實廢權立實合法應云華譬權蓮譬實彼以六義釋法華權實蓋法華約一代時教論權實今經約當部論權實亦用六義釋之但顯當部之勝也如云一六是權亡處是實為顯妙心而言一六是為實施權也開此一六即是妙心是開權顯實也一六俱亡妙心獨朗是廢權立實也一六即妙心妙心即一心是為妙權妙實故以妙蓮華而歎教也中二句上句復以金剛喻覺覺即妙心即是實義謂此妙覺能破一切幻惑如金剛能壞一切堅而復利妙覺亦然金剛為眾寶之最勝者故稱金剛王寶上四字是喻覺之一字是法如幻三摩提一句約行說連上句一義上寶覺約行果而言下三摩提約行因而言此三摩者即妙奢三義中之三摩舉一該三稱如幻者上以妙蓮喻教今以如幻譬行謂妙覺中求此三義不可得一法叵得安能有三然而非行莫證依行證理渡河用筏到岸即捨無而乍有故云如幻彈指超無學一句別歎行勝彈指者喻行頓證亦如不歷僧祇之謂也無學即第四果言其行超神速如此又此是名下四句約教理行證四義說妙蓮約教金剛王覺約理三摩約行無學約證言超無學者約圓義說是四依菩薩超十地之上故此總頌四義之勝末三句可知梵語阿毗達摩譯云無比法無可與比即了義之歎薄伽梵是佛尊號具六勝義故不翻詳出法數門是能通涅槃是所通路約行說門約教說即第一經云十方如來一門超出妙莊嚴路與今義同。

　　於是阿難及諸大眾(至)施以法音洗滌沉垢。

　　這一節經經家述歎前偈并申阿難請示一六亡義解結之倫次也梵語祇夜譯云重頌伽陀譯云諷頌又云孤起頌初經家雙歎偈辭謂重頌與孤起聯篇間出故云雜糅糅即雜義精瑩者歎辭藻精純瑩然如玉之溫潤而有光也妙理清徹者歎所詮之義理清淨通徹由其辭義雙美故使聞者心目開明也歎未曾有者指聞者歎法之能詮所詮合璧希逢也阿難下尊者自陳請語無遮大悲者謂佛大悲之心無有齊限普及於眾如日月照臨淨穢不隔性淨妙常真實法句俱從大悲心中流出也性淨妙常一句歎所詮義真實法句歎能詮文又性淨下結前已聞心猶下重啟後義尊者謂我雖聞如是真實法句然猶未達六解一亡及解結倫次也舒是解義六解一亡前偈略明解結之次第全未明故故請重示次第者即躡前偈解結因次第之言倫次即是次第以辭藻故變解為舒變第為倫惟垂下結問之辭洗滌沉垢一句約喻說謂如來再施法音乃以般若德水洗滌吾心沉細垢穢此指後品思惑及界外塵沙無明說也。

　　即時如來於師子座(至)次第詶佛此名為結。

　　這一節經世尊將酬解結且先示成結令悟次第則解亦可知也整涅下二句梵語涅槃僧譯云裙整猶斂齊也僧伽黎譯義見第三卷末攬七寶几者几是几案七寶所成說法座前設有几案大約如來所用非王家即諸天所貢故富麗若此攬是移近座也劫波羅又云須夜摩譯云善時分是欲界第三天名義見下經疊華巾是此天所奉巾上織成華卉繁多故稱疊華又按緝織成巾或如此方棉華之類故云疊華一巾綰結問答可解此示成結次第令悟解之倫次也。

　　佛告阿難我初綰巾(至)第二第三不名為結。

　　這一節經承上審定成結所以隱然示以一體同中因結成異也佛謂此巾先實一條此明一體佛又從一至六一一詳審者意令密悟成結本因今阿難答處亦審獨未返顧一體之同故有下文佛告云云也。

　　佛告阿難此寶華巾(至)畢竟同中生畢竟異。

　　這一節經承前佛示一同六異亂名不得合法亦然也元止一條者示六結本因也汝審下令察同異本末葢巾體是本是同六結是末是異於意下佛問初結至六次第綰成吾今欲將一六亂名可得爾否不也下阿難答謂六結若存亂名不成一不可名六六不可名一又云縱我歷生智慧明辯必不能六結亂名言其六結次第分位不可移易也佛言下印其所說為是如是字是印證語六結下三句結顯六異本因一為六之本也令其下二句謂六異既定亂無以成乃述其說也則汝下法合佛謂汝之六根亦復如是畢竟同者如一巾也指前阿陀那識是一精明處本無見聞等異故云畢竟同也畢竟異者如六結成謂既分為六則見聞等隔各據一根不相為用故云畢竟異也上文喻中甚詳法中甚略要在會異歸同既返其本同異之名俱不可得此即六解一亡之義也。

　　佛告阿難汝必嫌此(至)尚不名一六云何成。

　　這一節經承上六不亂名漸引解六而亡一要令阿難自悟以陳其說也佛告下佛承前說謂汝嫌此六根存故亂名不成今則不願成六願樂成一何如佛此問意將謂離前六結欲成其一漸引悟入六解一亡之地故將離六成一為問令他自悟自說佛問成一阿難答以亡一答過於問此即為悟也故約存亡辯之謂六結若存是非鋒起鋒是鋒刃約喻說謂彼此是非如鋒相刃相摩固不可亂名如來下正答亡一謂若總解除結若不生則無彼此是非可息也末二句結明六解一亡之義謂一對六名一不可得六云何成此是阿難自辯自悟之言也。

　　佛言六解一亡亦復如是(至)皆即狂勞顛倒華相。

　　這一節經法合六結不生一亦不成之喻也佛言下是法合語故云亦復如是由汝下警示發六之始心性狂亂者指藏識說狂亂是三細相對本覺湛然看三細雖微以轉本湛故稱狂亂此即是一知見妄發者指六根說由其三細相現轉發於外以成六麤六根發妄不息緣緣不返則六根生勞重發塵相此明由六根而發色等六塵故如勞下四句約喻以明妄發不息之意如勞目睛者謂如有人瞪目久視則目睛生勞以目睛勞故乃於虗空別見狂華無有因由亂起亂滅目睛喻六根狂華喻六塵下指山河等是也勞喻妄湛精明喻本覺湛性一切下法合發塵之相世間山河等合狂華生死二字義具業果涅槃對生死而言亦屬法數葢本覺湛性之中一法叵得世出世間一切名數皆似狂勞華相也生死字攝世間一切業果盡涅槃字攝出世一切法數盡以略文攝廣義故。

　　阿難言此勞同結云何解除(至)若欲除結當於結心。

　　這一節經阿難以勞例結請示解法佛印結心可解也阿難以勞例結者前文結喻俱生無明今以勞例結則勞是俱生無明即虗妄根塵之顛倒處也即在六根更非他物故請解法如來將結偏掣左右者正示解法掣是牽掇意左右偏掣者只消就於塵俗事上會左右是結的邊傍邊傍是末必不能解當於結之中心解即分散結心是本因處上文謂心性狂亂正是結心良以由心成結故指狂心為結之本因處也古以斷常空有配合左右則結心喻中道謂依中流入方斷根本無明此狂心者正指根本無明說世尊故作左右偏牽令其自悟阿難果悟左右不可解故云不也佛亦反詰令其自說解法謂當於結心解之佛又印其悟言故重述成。

　　阿難我說佛法從因緣生(至)鵠白烏玄皆了元由。

　　這一節經世尊將示解結因緣預防伏難警以妙因尅果非取世間麤相也恐有難言世尊一向頓遣因緣今以結心解結左右非義宛似因緣何言頓棄故此預防謂佛法雖從因緣然非世間和合麤相葢是出世無因緣之因緣也如來下意顯佛具一切種智故能發明世出世法一一知其本因隨所緣出也本因是正所緣是助謂正因藉緣得顯如今圓通為之正因要藉二十五法所緣上顯若非所緣圓通無處可彰如是下擴充世出世間一切諸法無不藉緣而得顯其因故如是乃至者謂從有情至於無情自同類至於異類若依若正若大若小皆能了知本所元由元由即本因也今不能徧述超而言之故云如是乃至恒沙界外指極遠者說近可知矣一滴之雨指極小者說大可知矣亦知頭數者謂備盡知其所下之雨滴數若干此是世尊自述本智洞明必無錯謬大而無外小而無內無不了知言其種智法爾如斯也現前下二句指無情說種種者通收一切也謂松栢何因而直荊棘何因而曲鵠白一句指異類有情說鵠何因而白烏何因而黑玄即是黑凡一切鶴長鳧短山高水卑等皆了元由但文略特舉三四事耳此文正為選擇圓通而發以明如來智鑑不謬也。

　　是故阿難隨汝心中(至)諸妄銷亡不真何待。

　　這一節經結前解除因緣令擇六根以明妄銷真現之功也佛謂隨汝心中選擇六根與機相應者修之根結若除外塵自滅外塵既滅內識不生諸妄既銷真心自顯若謂不真更有何待。

　　阿難我今問汝此劫波羅巾(至)則結解時云何同除。

　　這一節經承前正明舒結倫次佛令自答自悟也初吾今下佛問此結得同除否次不也下阿難自悟次第結則次第解此約喻說下文法合可解初問中解縈字縈是縈纏即結義也。

　　佛言六根解除亦復如是(至)從三摩地得無生忍。

　　這一節經法合前喻以明解根次第始證其極也佛言下二句總以法合此根下合前次第此根者總指六根謂六根與六塵初解即得人空此為第一重空也何故根塵初解即得人空人即我義原去根與塵結者良由根屬我塵是我之所有謂我我所一切眾生於我我所堅固執持無始至今曾未之解今既返流全一則外六塵無有主宰不與諸塵作對六結自然解矣以無主故乃名我空我空即人空也下空性圓明二句顯法空義空性的空字即上人空葢人空者但空我執法執未空故若人空的空性亦圓照無著則法執亦空故名法空解脫即空之異名此為第二重空也解脫法已二句明第三重空謂上文得法空已法空之空亦不生故連前人法二空俱不生故云俱空不生是名下結顯圓通之功然此圓通功夫即前妙奢等三為圓通定體故不離妙奢等三別究圓通故云從三摩地得無生忍得無生忍者指得果證義如前解從上法喻次第不堪配合當以意得可也何者葢前結喻則以六結次第從六至一而解此是橫義據法合三重解法則六根初解自外而內三重次第此是竪義與前喻中橫竪不同此是分喻非全喻也學者不可泥於喻中次第而強配也。

　　阿難及諸大眾蒙佛開示(至)退藏密機冀佛冥授。

　　這一節經阿難承前一六亡義重請圓根詳敘辭致誠可想見也慧覺圓通者即一六亡義良以眾生迷故轉此本有慧覺成乎六根則六用相背不得圓通今六結既解一亦不守翻前六根復乎慧覺圓通昔之違背今乃和融須知六根與慧覺元非二法咎在迷悟分岐乃令用處不同故於六解之後即稱慧覺圓通經家巧敘意使讀者悟犍耳白佛言下方是阿難自敘得悟之相身心皎然者身指六根說心指陀那識說一六既亡常光初耀故云身心皎潔快然得乎無礙也雖復下正請未達之義謂雖悟一六亡義六根之中未達何者為圓通本根以故重請說示世尊下尊者詳敘自慶之意為申請法之誠也我輩下二句先敘積劫之迷飃是飃流零是零落敘為流浪生死馳逐無依的意思無恃曰孤無覆曰露無依無怙如此積劫苦亦深矣雖然曩劫已來不知何心何慮預佛天倫殊為自慶天倫兄弟之稱如失下二句約喻明其遭際謂積劫孤露如失乳之兒饑虗欲絕何幸忽遇世尊如慈母以法乳見濟令我慧命得續也若復下正請所示謂既慶親因遭逢不淺若復因此際會得成妙道則所得微密之言因言悟道道本吾心非從外得故云還同本悟本悟之下文有脫略上下不貫應補足云若不示我圓通本根罔識修進徒得密言則與未聞無有差別文義始足惟垂下結問之辭惠我秘嚴者以物施下為惠秘是秘密密之甚者為秘密嚴是莊嚴秘嚴歎所請法最後開示者選圓根乃在顯理之後故云最後開示退藏密機者如周易上傳退藏於密之辭彼云蓍卦爻三者之德聖人以此三者之德洗心退藏於密今用以明阿難攝心待法之意冀佛冥授者冀是冀望冥字應上密字看意謂望佛冥鑒密機巧授妙法也。

　　爾時世尊普告眾中(至)從何方便入三摩地。

　　這一節經佛諾其請普告大眾命各追敘入道之初因也生我法中者謂三乘聽眾生於釋迦佛法之中但舉十八界不言七大者意謂七大即十八界故今總問中但舉十八界後別敘中又開七大者遙應妙奢三觀七大是顯禪那義故又去取融攝皆無礙故然知二十五聖皆稱最初成道方便法法圓通無適而非入道之門良由此界眾生音聞利故特選耳根順此方之機於諸聖者初無優劣是知阿難示多聞之過為此界眾生之弄引也然此諸聖大小相參偏圓互舉雖門戶淺深不同升堂一也今但取其可入方便為言不以偏圓有所黜陟也。

　　憍陳那五比丘即從座起(至)如我所證音聲為上。

　　這一節經承上別敘初因之第一方便也別敘文分二十五段此第一起十八界中先明六塵不先列色而列聲者以陳那年臘俱高依佛初度者始故先聲也梵語憍陳那譯云火器其先是事火外道後世仍以為姓佛之舅氏也五比丘者兼陳那五人二頞鞞譯云馬勝是佛家族三拔提譯云小賢亦佛家族四十力迦葉無翻佛之舅氏五拘利太子無翻是斛飯王子亦佛家族鹿苑因緣出西域記恐繁不錄鷄園者雜阿含第九經云波吒利弗多羅國有鷄林園是也見佛最初成道者昔佛最初夜半踰城出家至雪山中父王思念因勑本族三人舅氏二人訪尋為伴既得相依不久各捨去居鹿苑修外道法佛獨居雪山六年日餐麻麥既成道已初願度此五人即往鹿苑三轉法輪故云見佛成道也於佛下二句追敘悟因聞佛四諦者即苦集滅道也苦是苦果集是苦因以無始積集業行故名為集由業因而招苦果是世間因果滅是寂滅謂滅前苦集而證涅槃道是三十七道品修此道品得證滅故是出世因果言諦者諦是實義四義皆實故俱見真諦故又名四真諦也陳那先解佛印其名為阿若多阿若多譯云已解印以閑邪為義今乃辯識迷解可否故稱印證妙音密圓者音即四諦法音四諦麤淺由此發真故稱妙密及圓我於下二句明功得果佛問圓通下結今問義此下二十五聖各從門入即以自所入門稱之為上各尊所證法故又諸聖各以所證之法稱妙稱密稱圓者須觀乘有大小機有權實亦各從人理會始得。

　　優波尼沙陀即從座起(至)如我所證色因為上。

　　這一節經承前別敘初因之第二方便也此六塵中色因也由遜陳那齒德冠首故色因次之優波尼沙陀譯義見首卷初文亦見世尊成道者由初轉四諦法輪諸聲聞人先領解故亦順阿含機教故今文追敘昔因故引成道事說觀不淨下自敘悟因不淨觀者正是二乘觀法對治貪欲先觀自身從脚拇指青瘀起青瘀觀成漸漸增至全身青瘀次觀胮脹次觀膿血次爛壞狼藉自身觀成復觀我所親人亦如上次第觀之是名小不淨觀白骨者即於不淨之後增進唯存白骨白骨增進則骨人起為說法白骨流光等觀詳見法界次第初門如此白骨銷盡化成微塵歸於虗空因作此觀悟四大色漸次銷盡以至空色二俱不得因證無學是故如來印我名尼沙陀言其塵性空也塵色下二句以明妄盡真圓會俗達真故云妙色密圓義如上說我從下二句明功得果佛問下結今問義。

　　香嚴童子即從座起(至)如我所證香嚴為上。

　　這一節經承前別敘初因之第三方便也此六塵中香因也香嚴童子是菩薩之稱童子有二意一不破男身故稱童真二初成覺道具體而微故稱童子因香成道悟香性空得堅固定故名香嚴如來初教觀有為相者總觀一切有為偶因香塵觸發悟性即於所悟立名我時下正敘初因辭佛等者既領法門暫離佛座宴是宴安晦是韜晦謂宴安於定韜晦其迹不與群居也清齋是清淨齋室香氣下二句香有潛通之義雖未蒙烟潛寂之味已到鼻中烟約麤顯邊說寂然之味約潛通邊說如第三經云其烟騰空未及遙遠四十里內云何已聞正顯潛寂性空不即不離之意也我觀下據有悟無香氣是有四處不可得是無四非者謂彼爐中燒沈水香木今未來我前云何我預聞香信知香非木有也烟非沉水鼻未蒙烟何預得聞信知香非烟有也空非起滅香從何來空非有性何意出香信知香非空有也若香因火出未然木前火何不香信知香非火有也四處非香則香氣是妄妄性本空是故去無著來無從空本無生妄見來去由是下二句明功得果由是字指上四非是其悟功四處非香嗅性亦空從香發真無漏理顯是其得果如來下二句印實得名塵氣下二句義如前說我從下二句結顯果證佛問下結今問義。

　　藥王藥上二法王子(至)如我所證味因為上。

　　這一節經承前別敘初因之第四方便也此六塵中味因也藥王藥上是昆季二菩薩名觀藥王藥上經云時有長者名星宿光弟名電光明以聞法故同將阿摩勒果及上味藥供養眾僧因號彼為藥王藥上也以此醫藥之功超三乘之上故稱法王子五百梵天是其徒屬我無始下正敘名下之實醫行浩劫菩薩之稱宜矣言十萬八千者名數雖多其味不出苦酢醎淡等五味及和合俱生等此二菩薩皆能徧知承事下正敘悟因謂以醫藥之行浩劫承事諸佛加以聞法悟空了知味性非空非有等以味有性故非空無實故非有身是舌根心是舌識謂根識之性味本不生故非即離此根識味不自味故非離以此四非分別味性本無生故因而開悟蒙佛下印實得名昆季是兄弟之稱今於下四句明功得果因味覺明者因味之妄會覺之真味即覺明故佛問下結今問義。

　　䟦陀婆羅并其同伴(至)如我所證觸因為上。

　　這一節經承前別敘初因之第五方便也此六塵中觸因也跋陀婆羅大論譯云善守善守護眾生故十六開士是其同行謂眾生著諸有故閉於無明今能破諸無明始開佛覺佛地論云能自開覺亦能開覺於人故稱開士威音王佛者按法華常不輕品過去劫有二萬億佛皆號威音王相繼出世䟦陀婆羅於最初佛像法中出家為增上慢比丘毀常不輕千劫墮阿鼻獄罪畢得出復遇最後威音王佛出家受常不輕化得悟圓通今入菩薩位也佛名威音王者不音之音名曰威音又法音能伏魔外摧滅惑障本音寂然具大自在故稱威音王也於浴下追敘悟因於後威音王時聞法出家浴僧時隨例入室忽悟水因言水因者水性本空是其因故因無其因復何所洗根塵亦空故云內外不洗內是根外是塵中是識內外不成中亦何有故曰安然根塵識三當體即空由悟此故得慧解脫悟因雖爾宿習未忘宿習者何增上慢之餘習未忘故按法華威音王至今釋尊過無量不思議阿僧祇劫直適今時乃亡前習從佛出家得證無學不住無學進履大乘故稱菩薩彼佛下二句印實得名妙觸下二句明功得果觸本是幻由悟性空觸即圓通故稱妙觸從此發悟故稱宣明觸者即浴室水因冷熱澀滑等也佛子住者佛子是菩薩之稱住此地故佛問下結今問義。

　　摩訶迦葉及紫金光(至)如我所證法因為上。

　　這一節經承前別敘初因之第六方便也此六塵中法因也摩訶迦葉譯云大飲光真諦三藏云身光映物光蔽一切如吞飲然姓也名畢鉢羅是樹名父母禱此樹而生因以名焉付法藏云毗婆尸佛滅後塔像缺壞時有貧女丐得金珠倩工為薄金師歡喜治營佛畢誓為夫婦九十一劫人中天上身常金色金色婦亦出家為尼今經稱紫金光比丘尼者是也等字等餘眷屬此界者指娑婆說往劫日月燈佛者按佛名經第二云善眼劫中有十八億同名日月燈佛又一切同名日月燈佛未詳迦葉本因佛名可解尊者從彼聞法修學佛滅度後又供舍利舍利具云室利羅譯云如來體骨然燈續明者續日月之明義取佛智常然故自爾下承明塗佛報功之深因金塗佛乃感身相金色因果相符報不虗故我觀下正明悟因悟謂六塵變壞唯依空寂修滅盡定滅盡定見前解身心下四句明功得果由證空定身心乃能度百千劫生滅轉識滅盡唯餘第七末那後半及第八賴耶存焉身指在定之身心即所存之心乘此空定故能超度長劫如彈指頃者葢時分修短在眾生散心邊見有遠近修短空定之中何有遠近所以百千劫如彈指頃空越數量故爾初二句明功後二句得果謂空法塵之法得證無學世尊下四句印實果證頭陀為最者諸弟子中佛印迦葉頭陀第一梵語頭陀譯云抖擻抖擻是揮灑義謂揮灑法塵使無餘故行頭陀者素甘淡薄約苦行行脚邊說頭陀也義詳十二頭陀經中此尊者行頭陀行愈老不捨故稱為最後二句自明得果之實謂依法塵得悟空寂故稱妙法開明銷滅諸漏即是果實佛問下結今問義以上六塵境下起六根。

　　阿那律陀即從座起(至)旋見循元斯為第一。

　　這一節經承前別敘初因之第七方便也此六根中見因也阿那律陀譯云無貧又云如意因緣見賢愚等經恐繁不錄我初下先敘失目之因增一阿含云佛在給孤園為眾說法那律於中眼睡佛訶偈曰咄咄何為睡螺螄蛤蚌類一睡越千年不聞佛名字那律發憤七日不眠眼根便失以蛤蚌訶故云畜生類也世尊下次敘得天眼之因既失雙目佛垂憐愍教修樂見照明金剛三昧法華文句云佛令求天眼繫念在緣因四大淨色半頭而發徹障內外明暗悉覩今文云樂見照明者文句但出義今經標三昧名正是繫念在緣之義眼不見故發願樂見則繫外緣而樂見也照明屬智發智樂見而照明故金剛是喻譬智破惑發本真見喻如金剛能斷一切故我不下明功得果謂不因肉眼見十方者即是天眼天眼通達一切空洞無礙非肉眼可擬十方者按維摩經云見三千大千世界今云十方即大千之十方也如觀掌果者彼大千之境巨細分明觀如掌中之果切近曉了故如來下二句印實果證佛問下結今問義旋見循元者旋返也循是隨義謂返見性之流隨順元覺如前文說。

　　周利槃特迦即從座起(至)反息循空斯為第一。

　　這一節經承前別敘初因之第八方便也此六根中鼻因也前闕耳因者由選當機詳示三慧以文長故移斷二十四聖之後周利槃特迦佛本行經云周利是兄譯云大路邊生槃特迦是弟譯云小路邊生良由其母隨父他國久而有孕將產思歸行至中路即誕其子法句經第二云是雙生兒今文兼兄標名乃以大小別之我闕誦下增一經云過去為大法師善解經論有徒五百秘吝佛法不肯教人今感暗鈍以宿善故過佛出家五百比丘同教一偈經一百日不能成誦今云伽陀即偈也佛愍下正敘悟因佛愍其鈍教令安居調出入息調息者以止散心引入寂定能發慧故調息法詳見天台釋禪中我時下深究息相謂觀息至於微細綿密窮盡生住異滅四相諸念行相遷流剎那不住由息深入之功也其心豁然得悟已知生即無生是故得大無礙豁是開豁所謂豁然貫通故云無礙乃至下三句明功得果住佛下二句印實果證佛問下結今問義反息旋空者謂息是有有非真有反妄住真故。

　　憍梵鉢提即從座起(至)還味旋知斯為第一。

　　這一節經承前別敘初因之第九方便也此六根中舌因也憍梵鉢提大論譯云牛呞謂其五百世中常為牛故牛若食後恒事虗哨餘報未夷故有虗哨之病世人覩其形不知有德輕笑聖人得罪避人造業常居忉利天尸利沙園受天供養天人知德愛敬而不笑故我有下五句追敘宿業謂過去劫有沙門食時憍梵戲言如牛呞食故感今報如來下正敘悟因佛憐遮謗示以一味法門長水疏云教觀舌根甞味入道當得心地一味法門溫陵解云佛為遮謗賜以數珠令當念佛是謂一味心地法門孤山解云了味無味名為一味按三師所解俱有理在溫陵念佛遮謗之說似與經文前意相合良以憍梵先敘牛呞之病即云如來示以一味法門遮謗之言理實有之令其口喃喃念佛口動而掩己病故長水孤山所云舌味之知則與經文後意相合義可知矣然溫陵持珠念佛亦屬舌根雖不及味虗哨之狀亦成味故是知三師所解語異而義同也滅心入定者謂滅生滅心而入定故觀味下正明悟意味是所知屬外舌是能知屬內舌不自甞故非體也體相舌故味不自味故非物也內外既非皆無自性應此觀念超世漏故內脫下七句明功得果前四句明功後三句得果內脫身心指根識說外遺世界指味塵說一根既返六俱脫故三有既離心超物外引喻以明離有之相鳥喻離有之心籠喻三界正明斷惑之功也離垢銷塵一句重述斷惑法眼淨者明得果義成羅漢者明得果位如來下二句印實果證佛問下結今問義還味旋知者謂還味之流旋歸真知覺故。

　　畢陵伽婆蹉即從座起(至)純覺遺身斯為第一。

　　這一節經承前別敘初因之第十方便也此六根中身因也畢陵伽婆蹉大論譯云餘習謂其五百世為婆羅門種性傲慢餘習未忘故曾渡恒河呵河神為小婢駐流河神為之兩派神往訴佛佛令懺謝即合掌云小婢莫嗔眾皆笑之懺而更罵佛言本習如此實無高心故稱餘習我初下正敘悟因不可樂事者即無常苦不淨等本不可樂既示不可樂事對治法門則念茲在茲行乞之間猶不捨故故敘乞食心思等因心在緣故不覺毒刺傷足念不可樂事觸不可樂境正明身觸之緣也我念下尊者以智照境自念有一覺知知此深痛則成二知以有能知之知所知之痛故雖覺下三句是返觀覺心謂雖以覺覺彼痛緣本覺清淨心中本無能知所知之覺則能所兩空矣覺即知義我又下謂思之不已深究能所痛覺一身之中豈有能所雙覺耶攝念下明功得果謂深思雙覺凝想未久百慮俱忘故云身心忽空未久者正指三七日說此為聲聞中極利之器以三七日能盡諸漏成聖道故得親下二句印實果證佛問下結今問義純覺遺身者謂返諸觸純乎真覺則根塵識三應時銷落豈止遺身而已。

　　須菩提即從座起頂禮佛足(至)旋法歸無斯為第一。

　　這一節經承前別敘初因之十一方便也此六根中意因也須菩提譯義見首卷初文我曠下正敘悟因曠是曠遠無礙即空謂從曠遠劫來能解空故自後受生如恒沙之多初住母胎知空寂者由解空故雖順凡情出生入死即悟生死本性空寂故能隨順生死而不為生死所礙受生是有有即是空空非斷空元不礙有故多受生全歸空寂初在母胎是初生空初應於後初既知空後豈昧有故知恒沙受生不異空寂也以上意明正報空如是下明依報空十方約世界說世界是依報空也亦令下二句又明自他空謂不唯自空亦令他空如是心境依正生死自他無法不空良以尊者證得慧眼能觀法性空故蒙如下明功得果謂蒙如來發明勝義大空性覺即真勝義大約性覺三乘同證通一通三故若謂如來自證則為圓融中道究竟滿覺乃名不共一乘若空如來藏則三乘同證俱稱性覺真空之性圓滿明妙證此空故得阿羅漢也頓入下印實果證寶明空海及佛知見者是圓教義尊者言入言同者正明圓接通義也圓接通之言詳出天台法華玄義中及四教儀可考寶與海字是喻明與空字是法寶如摩尼非色現色喻上覺明之性非心現心也海者喻其大無不包如海之納百川也佛知見者非同非不同無入無不入不言具而言入與同者意將合異歸同正明具體而微也印成一句是印實果證解脫下二句自明解空眾推無上佛問下結今問義諸相下三句明自圓通由意因入資中沇師解云初以單空空於諸相故云諸相入非非即空義次以重空空其空相故云非所非盡非所非者謂能非所非俱盡也旋轉法流歸於性空故云旋法歸無無即性空非斷無故以上六根竟下明六識。

　　舍利弗即從座起頂禮佛足(至)光極知見斯為第一。

　　這一節經承前別敘初因之十二方便也此六識中眼識因也舍利弗譯義見首卷初文我曠下心見清淨者舊指眼識為之心見愚謂雖列眼識行中實非眼識何者由人迷故將我真見真聞寄於耳目由是聽不出聲見不超色今此尊者遺其耳目見聞之用直內而發之於心心通十方見聞之用亦隨而遍也故稱心見不為物所染故故稱清淨下章心聞亦同今說如是下二句如前解說世出世下四句明智所智境世間變化指分段生死有為法等出世變化指變易生死諸微細無漏五陰生滅等此等諸法由其心見清淨獲無障礙言無礙者以妙真如心見妙真如境心境兩忘物我一契無不解了故云一見則通也我於下正敘悟因逢三迦葉者即優樓頻螺伽耶那提三兄弟也舍利弗未歸佛時早已博聞強識自稱智者因於中路逢三迦葉逆問佛說何法迦葉述自所聞以偈對曰諸法從緣生亦復從緣滅我佛大沙門常作如是說從緣生滅生即無生滅亦無滅尊者以悟此故得心無際心無際者由著生滅心則局隘既亡生滅心則通達故云無際其時即登初果因此從佛出家七日徧達佛法經十五日得阿羅漢從佛下明功得果見覺圓明得無畏者見覺即見性稱性而見故云見覺明圓得真諦理故見思惑盡不受後有故無畏也此二句明功成阿羅漢一句得果為佛長子者大約以實智有資生的道理故喻為母權智能說法鑒機有成立的道理故喻為父今舍利弗稱權智第一有克紹權宜的道理故稱長子諸羅漢中唯舍利弗有長子之稱不獨今經法華亦爾是知長子之稱有意存焉諸解忽此今略明之從佛口生二句謂此子義從佛口法音宣示而生故云從佛從法佛問下結今問義心見下二句謂從心見開發本智光明故云心見發光又以本智光明極盡一切知見即佛知見故云光極知見。

　　普賢菩薩即從座起(至)分別自在斯為第一。

　　這一節經承前別敘初因之十三方便也此六識中耳識因也梵語邲輸䟦陀譯云普賢法華文句云居伏道之頂其因周徧曰普斷道之後隣於極聖曰賢古師云普賢表行稱法界理修法界行全理即行故華嚴稱普賢為長子今云與恒沙如來為法王子即華嚴長子之義也十方下意明普賢表行凡諸行者具大乘根器修理成行即以普賢名行也世尊下正明初音良以上文但明普賢表行的所以今文方示圓通本因我用心聞一句正指本因入圓通之門心聞如前章說以心契心故能分別眾生所有知見若於下正指所分別的知見他方恒沙界者指極遠眾生說則近可知矣謂彼極遠沙界外的眾生心中願欲發明普賢行者則菩薩隨感而應故乘六牙象王而往應之上舉一眾生而言分身百千者指多眾生感則分多身應之意明盡法界眾生感則現盡法界身以應之百千之言略舉少以明多耳一一皆至其處而為說法縱彼障深惑重未得親見菩薩色身相好菩薩在杳冥之中摩頂安慰擁護其人令其成就普賢行也然又普賢乘六牙象者此何表示良以象者意取行步安庠不遲不速常行不暴以象之行用表普賢之行亦然象有六牙表普賢行徧於六度白者眾色之本表一真之理為萬行之本如此感應云為皆以心聞而成故以心聞為圓通本因也佛問下結今問義心聞發明者約自行邊說分別自在者約化他邊說謂由發明心聞之妙故能分別無障圓通赴感不動而周故曰自在。

　　孫陀羅難陀即從座起(至)明圓成漏斯為第一。

　　這一節經承前別敘初因之十四方便也此六識中鼻識因也孫陀羅文句譯云好愛又云端正妻之名也難陀譯云歡喜因簡放牛難陀故連妻標名也是佛親弟因緣詳出阿含賢愚等經我初下正明悟因雖具下四句自敘習因躭欲謂雖具戒律欲心未忘於入定時心常散動三摩提即三昧也世尊下重教駐心的方便及拘絺羅同修此法拘絺羅譯義見首卷初文由拘絺羅志性明敏狂慧數多心亦散動故佛令二尊者同觀鼻端之白駐心於此勿令異緣以縛散動之狂猿耳我初下以明遵行得驗之相經三七日見鼻氣如烟有形之氣觀功尚淺身心下越三七後進功不已外之散動自息是故身心內明內明者定功徹矣然又不唯內心朗若而外之世界亦洞然矣身心屬正世界屬依言其依正圓洞內外虗淨如瑠璃也有形的烟相既銷綿微的鼻息成白白即光明也心開下五句明功得果心開者謂豁然貫通而得悟也心既得悟諸漏自盡以漏盡故諸出入息化為本覺智光徧十方界者謂鼻識轉智即能照徧十方此明觀鼻之功成矣阿羅漢一句是得果世尊印下二句印實果證記得菩提有二意一者若作當分解則記是印記與前章同所得是聲聞菩提若作跨節解則難陀在法華會上已得授記是佛果菩提此屬攝後歸前之意有例可憑不妨後指佛問下結今問義我以下三句出圓通本因消息者消鼻息也息久一句成上消息意謂消息既久發本覺明妙明既圓則諸漏自滅。

　　富樓那彌多羅尼子(至)消滅諸漏斯為第一。

　　這一節經承前別敘初因之十五方便也此六識中舌識因也富樓那彌多羅尼譯義見首卷初文我曠下正敘悟因佛於法華會中謂富那曾於過去九十億佛所護持助宣佛之正法此即曠劫之事也辯才無礙者謂口給無滯綺互見理名為辯才辯才有四一詞二法三義四樂說法華謂四辯具足今文辯才之言總攝其四然其四辯相因不屈不窮俱稱無礙此是智用之具故皆稱智宣說下二句指小乘法說苦空是四念處之二苦是受處空是身處彼謂觀身不淨今云空者不淨故空古稱無常苦空無我是四念處故達實相者因觀四念處深究其實實即性空性空即是實相乃以此法自行化他故云宣說如是下次明大乘義始阿含終般若皆能宣說大品謂轉教菩薩即其事也秘密法門者通指半滿說也微妙開示者稱四辯之巧說懸河不竭能入人心一音演說隨類各解名妙開示得無畏者畏有五種今乃說法無大眾威德畏也以上敘過去佛事世尊下敘現在佛事世尊指本師釋尊說謂世尊逆知富那往劫具大辯才故以轉教委任也音聲輪者即是說法音聲輪字約喻說能摧惑障得勝轉依有摧輾意故喻法音為輪也我於下明功得果富那既奉勑轉教乃因師吼得證四果世尊印我下印實果證佛問下結今問義我以下三句明以法音助宣自行化他得盡諸漏外則伏魔內則斷惑功由廣長舌故圓通本因良在于斯。

　　優波離即從座起頂禮佛足(至)一切通利斯為第一。

　　這一節經承前別敘初因之十六方便也此六識中身識因也優波離大論譯云上首以其持律為眾綱紀故或云近執佛為太子時彼為親迎執事之臣故隨佛踰城親見勤苦等者備明近執之意詳見賢愚經中伏魔怨者觀佛三昧經云太子既成佛道感天動地放大光明映蔽魔宮魔王波旬恐怖憂懼乃統八十億魔軍殊形異狀來相擾害云云擾之不動魔心始伏制外道者佛成道後遊化諸國外道六師徧於五天一師三種合十八部第一自稱一切智第二得五神通第三善四韋陀論皆博學多聞通十八大經等云云悉破邪心皆從化也如上降魔制外明佛智德解脫下二句明佛斷德承佛教戒下正明悟因初句明奉戒之始次如是下五句詳敘所戒之相三千威儀者律中云比丘具二百五十戒對行住坐臥各具二百五十成一千對三聚戒成三千威是威嚴端莊持正之謂儀是儀表視聽言動之間俱有法故八萬等者重以三千配身口七支成二萬一千復配四分煩惱成八萬四千今舉大數故稱八萬性業遮業者性是根本義是眾生習性指四根本說以婬殺盜妄為眾生正性故稱性業遮是遮止過能遮止指支末愆失說微細者言其多且嚴密也由能堅持謹潔無犯悉清淨故身心下二句明功得果如上所持眾戒身心俱忘不見能持所持故稱寂滅上句明功下句得果我是下印實果證言綱紀者尊者持戒第一於大眾中為綱為紀承佛所制善決重輕委知持犯故云為眾綱紀親印下三句正明印實佛問下結今問義執身者指小乘戒說由持操純一不厭不倦不踰矩故故云身得自在執心者指大乘戒說由執心不起不起即是定能忘不起之心即是慧只一戒品定慧兼具孤山意以執心作定慧解則過當矣是故吳興辯其非也文繁不錄然似謹潔開遮明識持犯以悟戒相無作即此說名心得通達然後下二句身心俱忘亦復忘忘故云一切通利圓通之門由此發故戒由身持故列於身識。

　　大目犍連即從座起(至)久成清瑩斯為第一。

　　這一節經承前別敘初因之十七方便也此六識中意識因也目犍連譯義見首卷初文我初下正明悟因優樓頻螺文句譯云木瓜林伽耶譯云城那提譯云江各從居處得名大兄為頻婆娑羅王之師門徒五百兩弟各二百五十佛因降伏火龍以諸聖迹而調御之是故兄弟三人兼徒一千從佛出家即經首所集常隨眾是也宣說下四句如前舍利弗章中說如來下三句可知我遊下明功得果十方無礙者正顯尊者神通第一所往無礙不測曰神無礙曰通如彼有無出沒聚散卷舒一多大小更互移易乍往乍來忽隱忽顯皆不可測知名為神通變化無窮說不可盡略示大意而已然此是迹若究其本元我妙覺真心本有之光即神通也故勝鬘經云神名天心通名慧性天心者天然之心也慧性者般若之體也據此則人人本有人自不悟為煩惱所障今此尊者發明意地神通於眾徧多故推無上上三句明功阿羅漢一句得果寧唯下明廣讚神力意兼印實果證謂豈唯本師一佛為歎十方諸佛皆歎也良由意識圓明清淨無染故得自在無畏佛問下結今問義我以下四句結明圓通本因謂旋轉六妄伏歸一湛故得心光發宣如澄下二句約喻說濁流喻生死欲流澄者喻初伏客塵即見思惑斷也久成清瑩者即是清水現前之義喻上心光發宣但以沉泥未去則根本無明未永斷也以上六識已竟下起七大。

　　烏芻瑟摩於如來前(至)登無上覺斯為第一。

　　這一節經承前別敘初因之十八方便也此七大中火因也烏芻瑟摩譯云火頭是依德立名於如下按前後諸章皆云即從座起今此尊者不言座起者良由尊者示金剛身衛護侍從不設本座故不言座我常下正明悟因性多貪欲者將敘其悟先陳其迷因迷得悟則迷是悟因佛名空王者過去劫中佛稱空王者多未詳何劫之空王也空是空如來藏得證此體於法自在故稱空王多婬人成猛火聚者欲本是火多欲即成多火故云火聚教我下是奉法熏修百骸四支指全體說身中冷煖氣者煖氣屬火由欲火盛故就依火上用功彼佛因示火光三昧之法教令觀火文中冷字因煖帶說對冷知煖兼領四大之性專用力於煖以觀火也火本無相欲何從起如此觀久則神光內凝神光即是心光不言心而言神者即觀欲火不可得能觀純靜即此純靜不測名之為神神則凝然不動故云神光內凝即此便轉婬心成智慧火矣既成智火則火光三昧功圓以此功德自空王佛始承事諸佛皆呼召其名為之火頭稱火頭者頭上必現火燄之相作降魔勢發願示為金剛身故我以下二句明功得果上句明功下句得果三昧力者由火光三昧力故斷見思得果證也心發下迴聲聞心向菩薩道力士是金剛的本名親伏魔怨一句是大願實迹由護法而伏魔怨也佛問下結今問義我以下六句謂初因諦觀身中煖觸與外世界火大無二無別不相為礙此以身土含攝故云無礙流通諸漏句若應下句無上覺看則此諸漏必該無明由破無明方生寶𦦨寶𦦨者約喻說寶是心寶𦦨是般若此指圓心實慧方證無上覺故末句因中說果也。

　　持地菩薩即從座起(至)成無上道斯為第一。

　　這一節經承前別敘初因之十九方便也此七大中地因也菩薩名持地者按當文以平填險隘負力推輪依德立名也我念下正明悟因往昔普光如來者按觀藥王藥上經佛示五十三佛名中初佛名普光得非是乎若是釋尊於無數劫前於妙光佛末法中出家但聞五十三佛名然則普光佛遠之又遠此是菩薩之遠本也彼時身為比丘行諸苦行於要路津口田地有不如法險隘之處謂高低崖岸傾側紆危者為險或路迫巔危水剝陂塘者為隘車馬至此輪蹄有顛躓之患菩薩因為高者平之污者填之或水迴漩而成斷岸則布以橋梁或地遷移而變溝洫則填以沙土如此勤苦非一生兩生動經塵劫無量佛出又非獨為比丘隨類現形使持地之願不忘生生治地也或有下示為負人負人必是俗相豈以比丘為負人耶或人於闤闠處要人擎物菩薩則為擎至所往放物即行不取其直此示負人行菩薩行也市垣曰闤市門曰闠擎即是檐直者是擔物力價無量佛者不知經幾恒沙劫矣雖云當平心地則一切皆平而理事不可偏廢若會於心則延促勞逸元無有二所以佛菩薩帶果行因回入塵勞作諸佛事而其淨法界身元無出沒如月在天千江俱影月何所分槩可證矣毗舍下引負時事實毗舍浮譯云徧一切自在一切指諸法說自在是王義言其法身徧一切法得自在故是過去莊嚴劫千佛最後佛也上云不取負直今因世饑所負無問遠近唯取一錢以充其食此時負人又非上文負者別是一世以生生為負人故取直不取直隨世緣轉也雖以持地為名負物推輪是持地之餘行耳時國下毗舍如來應國王齋時菩薩平地待佛乃至身為所履布髮掩泥之類是也彼佛憐其苦行因摩頂慰之教以當平心地則一切皆平謂萬法唯心心平則地平也淨名經云心淨則佛土淨故我即下正示悟相開是開悟見身等者謂身中微塵與器界微塵平等無二刀兵等者亦屬塵數由悟空故復何傷哉我以下明功得果上二句明功下二句得果無生忍見前解回心下二句更明回小向大之因聞諸下宣妙蓮華者法華普門品末持地說聞品功德今云聞諸佛者即逢無量佛則聞無量佛宣妙蓮義此是攝後歸前方等之例也佛知見者即指法華方便品意彼有開示悟入佛知見故地即是位天台以開示悟入配四十位故大約佛說三乘十二分教有權有實既經開顯則一切皆實昔日之權為今日之實所謂實外無權權在實中佛之知見當了此意則無過也今經乃方等中圓與法華中圓無二無別更不須開故作是說也我先證明者即證普門品經也得與法華顯實故稱上首佛問下結今問義我以下四句總攝因行結證圓通謂因觀身界二塵得悟藏性虗妄下三句謂妄情盡真智圓覺道成也。

　　月光童子即從座起(至)圓滿菩提斯為第一。

　　這一節經承前別敘初因之二十方便也此七大中水因也月光童子者由其初習水觀因名月光月是陰精能生水故然有別意溢於言外有池成月自來之意又有一意水是菩薩的觀心月是菩提如云眾生心水淨菩提影現中故稱月光溫陵謂昔師水天修習水觀水性圓明故號月光其意頗同但明水性月意未足未為善解水天之名意亦同此水是心水天是義天心水既淨第一義天涵映其中我憶下正明悟因教習水觀者水觀是十徧處定徧處定所顯是定果色入定則有出定則無今旁人能見葢彼定力增勝所致如聰禪師入火光定山谷如焚亦如釋尊伏火龍石窟洞然與今義同觀於下觀力深入融通依正謂身中水性與外器界水性融通初則身中諸水周旋往復彼此無奪雖津液便利淨穢相異水性自同次則見身中水與外器界水等無差別則依正無奪矣言浮幢香水等者華嚴世界成就品云此華藏莊嚴世界海最下香水海有大蓮華名蕊香幢今云浮者出海水上故如蓮華梗擎世界者名幢幢臺上又有香水海一一海中有二十重華藏世界以出生一切剎故名為剎種今文易種為王亦種義也我於下是時指水天佛時初成此觀等者謂水觀初成未得無身則我相未除此未忘身之言正生下文心痛之兆當為下明心痛之由文可解夫唯心之水不有不無即空之妙色也瓦礫麤質性不相符由未亡身故兆心痛如舍下二句引例痛緣昔舍利弗於恒河岸蘭若中入定有二鬼王是舍利弗過去宿怨以手擊之頓覺頭痛今月光疑與彼同由未得通故猜疑未定文可解爾時下童子報己所見捷是疾義謂疑未久童子疾來報此轉命除去等可知逢無量下明亡身之難山海自在通王佛同名者不止十數此不知何劫通王按五十三佛中有水天佛及通王佛但山海下有一慧字意謂譯時遺此慧字未暇徧考方得下明功得果兼明依正不二上初文但觀內外水性無奪未能會真今則不唯依正兩融由亡身故內外水性不可得皆合乎真空矣全體是如來藏故云無二無別又復回小向大得童真名方得下五句明功又於下三句得果佛問下結今問義水性一味流通者正明從水觀得圓通也得無下二句是懸示極果又此章中有總別二意縱觀於下至等無差別是總但略敘也從我於下至章末是別則詳敘也細玩可得。

　　瑠璃光法王子即從座起(至)傳一妙心斯為第一。

　　這一節經承前別敘初因之二十一方便也此七大中風因也菩薩名瑠璃光者由悟妄緣群動之相悉因風力所轉動息智明內外無礙故如瑠璃光也瑠璃是體光是用離却瑠璃別無光用以喻即體之用即用之體體用不二故雙舉體用又瑠璃淨徹喻風體無相我憶下正明悟因佛名無量聲者亦是從風立名有二意一由觀風大無依乃萬竅怒號竅穴之多聲隨無量因通果本果應因名故佛名無量聲也二約佛說法隨眾生機機有利鈍法成頓漸此從利他得名也開示下明傳教之意為菩薩乘人說本覺妙明即指群動性說諸動無動即是妙明真體故下詳明群動以明真覺無二也世界是依眾生是正依正之動皆由風力所轉我於下明群動之相不同界為方位故云安立謂安立方隅也世為遷流故云動時時指過現未說身以起居為用故云動止妄心無恒念念遷謝故云動念雖動相千差動性一也故云群動無二菩薩達觀群動無動何去來之有故云無從十方塵界眾生同一倒妄自廣至狹觀之乃至一大千界內所有眾生如一器中貯百蚊蚋等者貯盛也器喻世界百蚊蚋喻眾生啾啾亂鳴喻諸言說於分寸中鼓發狂閙者意明悟大而見小也逢佛下明功得果未幾者謂未經幾多佛也逢佛未多即得忍者大乘根故得忍心開動會不動乃見不動佛國東方震位佛名不動者以表動即不動故上得忍是明功見佛為法王子是得果乘己智行事十方佛身心開發不動智光洞徹群動即是不動故無礙也佛問下結今問義我以下六句風力無依者風力是動動相無依來無從去無至故由達無依悟菩提心入正定故即以此心合諸佛心佛佛相傳唯一心故。

　　虗空藏菩薩即從座起(至)妙力圓明斯為第一。

　　這一節經承前別敘初因之二十二方便也此七大中空因也菩薩名虗空藏者因觀四大色即空故證不二空得無邊身從德立名故名虗空藏也然非斷空故能容納一切益物方便因加一藏字既同釋尊於定光佛所悟色性空同證無邊身德侔道合今又參於資成無不可者定光即然燈佛也爾時下正明悟因手執四寶珠者以象表意也以珠表色色即般若故因觀四大之色無依無依即空空即般若體色即般若用故云手執四珠也然以般若光照塵剎之色化而為空非滅色言空色即空故又於下又以鏡表心心融十界故云現大圓鏡放十種光也大圓鏡是本智名智由心發即本覺之智約喻明故含十方界故曰大無色不融故曰圓無幽不燭故曰鏡心現十光者即本覺智光流灌十虗諸幢王剎而諸幢剎復來入我身中此明身土交涉也身同空者依正兩融不相妨故身能下長水疏云華嚴謂清淨妙法身湛然應一切前同虗空是法身也今入塵國是應身也說三乘法故云佛事稱四悉機故云隨順此大下明功得果由觀四大無依無依即空諸相生滅皆空也空故無二佛國即空故云本同同於空也於同下二句正明得忍前五句明功末二句得果佛問下結今問義我以下四句正以觀空得悟為圓通因故。

　　彌勒菩薩即從座起(至)得無生忍斯為第一。

　　這一節經承前別敘初因之二十三方便也此七大中識因也梵語彌勒譯云慈氏古解云中道正觀即是無緣大慈慈善根力令諸心數皆入同體大慈法中離諸不善故稱慈氏又慈是姓名阿逸多譯云無能勝我憶下正明悟因佛號日月燈明者義可解心重世名好遊族姓者即法華求名菩薩意也良由菩薩最初未悟唯心著外馳求多緣名相是故彼佛以對治故教修唯心識定從此心識入證妙定也唯心識者心即是識第八識元名心故歷劫至今以此唯識三昧事恒沙佛言唯識者識論第一云唯遮境有識簡心空雙破凡小故稱唯識詳如彼論求世下二句謂修唯識故了彼心外世名唯是假我假法當體即空歇滅何有至然下正明歷事諸佛逮至然燈始得圓極唯識三昧乃至下明唯識所現謂盡空所有如來國土如來是正國土是依依正之間有淨有穢有有有無此等皆是唯識所現由菩薩實證唯識故稱我心所現所謂萬法唯識也世尊下明功得果我了下四句明功今得下二句得果了是了達謂了達唯心識故離識無法一切都從識性流出上至如來下至蜎蝡無法而非識性所流出者今文但指如來說以勝顯劣也由證唯識蒙授記莂次補佛處補佛處者謂菩薩既登等覺位隣極聖釋尊法滅之後彌勒即於此界成等正覺補釋尊之後化故云補處佛問下結今問義我以下四句明證唯識為圓通本因今已證入圓成實性圓成實者徧故曰圓無毀曰成不虗曰實指果中三德說也圓即法身徧一切處故成即般若覺無漏故實即解脫德無礙故遠離下三句依他者從緣所起故指所緣法說徧計執者周徧計度故指能緣心說然此二性能所皆妄本不實故能入圓成實性法爾皆遠離故即以三性證入三無性故云遠離云云也得無生忍者約果位說入圓成實者約果德說。

　　大勢至法王子與其同倫(至)得三摩地斯為第一。

　　這一節經承前別敘初因之二十四方便也此七大中見因也菩薩名大勢至者按觀無量壽佛經云以智慧光普照一切令離三塗得無上力名大勢至又詳出悲華經中與其同類五十二者大勢至表行五十二位俱屬行故同倫匹也我憶下正明悟因往昔十二如來相繼一劫者按大彌陀經十三佛號品云阿彌陀佛號無量壽亦號無量光無邊光無礙光無對光炎王光清淨光歡喜光智慧光不斷光難思光難稱光超日月光一光即一佛名彼經即指無量壽佛具後十二名今經說十二如來繼一劫者又非一佛大約一佛所化流演十二耳其最下明三昧所來譬如下明三昧方法問既稱念佛在眾生邊說云何復說二憶念深答良由彼佛本願慈念眾生無時暫已今舉佛憶者為成眾生憶念之心亦如佛心必定成佛若佛專憶眾生專忘忘則自疎安得相親故云若逢不逢見即不見然而既忘安有逢佛見佛之理此總明忘之為咎實深也又譬如下六句未是三昧觀體要成憶念先說忘的過咎二人相憶下纔是正觀二人即承上專憶專忘二人說謂能不妄而恒憶之則二憶念深二念既深則相親相近同於形影不相乖異十方下二句法合如來合專憶者眾生合專忘者忘則非機必取相憶者機教方扣如母下重以喻明謂如母憶子若子背義逃逝他方母雖憶何為哉若子亦憶於母如母之憶則母子歷生不相違遠若眾下重明三昧實法前皆喻說現前是現生當來是後世謂縱使現生不得見佛若憶而不忘當來必定見佛又或證位不高亦去佛不遠不假他方便也只此念佛一法便得心開如染下重約喻明念佛之功如染香人身有香氣以喻念佛見佛去佛不遠此名香光莊嚴香光承上喻義香喻念佛光是三昧智光莊嚴者以三昧智光莊嚴自性法身佛也我本下明功得果念佛是明功入無生忍是得果以上明功得果是自行今於下三句是化他菩薩自行既成復能化他乃攝念佛人歸於淨土上文念佛汎指十方佛說今乃徑指彌陀攝歸淨土淨土即極樂也娑婆稱穢極樂稱淨對此穢而稱彼淨也佛問下結今問義我無下四句謂於六根不擇六根即屬身口意三業傾誠六根向往無念五欲純一淨心故云淨念相繼以此淨念得入正定此總結全章為念佛三昧作圓通方便也。

大佛頂如來密因修證了義諸菩薩萬行首楞嚴經直解卷第五


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第六

　　明古杭雲棲寺後學沙門　廣莫　直解

　　繡水優婆塞　朱大猷　校

　　爾時觀世音菩薩即從座起(至)從聞思修入三摩地。

　　這一節經承前別敘初因之二十五方便也此六根中耳根也由選當機文義詳備故移置此菩薩名觀世音者從因以立名也名通二意一自行二化他按今經追敘初因約自行邊說自行既成復以自行之功加被群機下三十二應十四無畏等即其事也下文云由我觀聽圓明故觀音名遍十方界此約自行釋名也若約法華普門品意全在化他邊說彼經云若有無量百千萬億眾生聞是觀世音菩薩一心稱名觀世音者觀其音聲皆得解脫云云此約化他釋名也或謂觀乃眼家之用世通十界音是十界言說音須耳聞何故稱觀此約六根清淨邊說良由眾生六根分隔不相為用菩薩由返聞故內得圓通如前文云明不循根寄根明發則六根適以互用故稱觀世音也又前云不由前塵所起知見故稱入流今何故又稱觀世音不亦墮循聲流轉之咎乎此對未得圓通者說若得圓通何妨入廛垂手拔苦與樂循聲救苦塵塵無礙故又稱為觀自在也菩薩乘無緣慈被諸眾生說法如幻度生同空乃以無緣而應之如古德云無緣慈力赴群機明月影臨千㵎水不忘眾生故名觀世音也然又從古觀世音如來受記得觀音名因果相符同得此名我昔下正明悟因聞思修者即是如幻聞熏聞修三昧聞屬耳根思即是熏熏是熏習謂從聞中熏習次第修成始入定故三摩地譯云正心行處又云正定。

　　初於聞中入流亡所(至)生滅既滅寂滅現前。

　　這一節經承上聞思修意正出觀體也初於下先示人空之行聞中是耳根初字應下漸增字意有三重以應前文三空義故入是返意流是聞性功能以流逸取聲塵故所字指上流字說動靜是所聞之塵良由眾生循聲流轉而其聞性向外流出菩薩不隨聲塵所起流返入內窮能流之根流根不可得則亡其所入所入的流性既寂則外之動靜二相了然不生此節聞思修已麤具矣流性既寂根塵乃解此是人空境界何以故葢由我相不空故有根塵有我我所今根塵既解正是我空我即人也如圓通章前總示解結次第中第一云此根初解先得人空可引證此這便是第一重意矣如是下謂從此漸入增進其功應上初字看上文根塵既解能所即空而盡性未亡故復牒而遣之云聞所聞盡盡聞之性亦不住也上聞字是能聞根下所聞是塵盡字謂此能聞所聞俱盡只此盡聞之覺亦不住著則覺所覺亦空上覺字是遣盡聞之覺下所覺是能所以盡聞之覺不住故則其能覺所覺皆空矣此是法空境界如前經第二重云空性圓明成法解脫解脫即是空之異名謂能所俱盡盡性亦空故名法空這便是第二重意矣空覺下二句空覺字即頂上句空字說謂盡覺及能所皆空則空覺極盡圓滿空所空滅矣上空字是法空下所空字是人空謂人空法空俱滅此是三空境界如前經第三重云解脫法已俱空不生俱空者即人法二空拂其迹故故云不生這便是第三重意矣生滅下二句結顯寂滅謂彼微細生滅滅盡從此證大寂滅寂滅即大涅槃義故云寂滅現前。

　　忽然超越世出世間(至)與諸眾生同一悲仰。

　　這一節經承上寂滅現前以明獲二殊勝之功也忽然下二句謂菩薩得證大寂滅理而寂滅理體一法叵得湛然清淨烏有十界之殊哉故云忽然超越世出世間即此忽然二字細研有味意謂此理不勞久練工夫遷延委曲但於豁爾空圓直下一了百當放下便是如禪家所謂㘞地一聲百雜碎剎那相應無復許多難事故云忽然忽然即倐忽間便能超越四聖六凡之境又此二句是承上起下之辭又是牒明耳根圓通功効之勝也十方下是所獲承上被下之功十方義准天台約十法界釋即頂上句世出世間說即十法界故由能超越十界故云圓明今菩薩稱理之智既圓既明故云殊勝言殊勝者謂勝中之最勝故加殊言此二勝者良由菩薩證得生佛同體本妙覺心是故上合諸佛下合眾生然此覺心本具同體慈悲故上合佛心則諸佛之慈即菩薩之慈慈能被下而與樂故故云同一慈力又菩薩之心下合眾生則眾生之悲仰即菩薩之悲仰眾生悲仰者由苦而生悲欽仰菩薩來拔其苦仰字中含有感意菩薩俯仰應之故云同一悲仰。

　　世尊由我供養觀音如來(至)三十二應入諸國土。

　　這一節經承前上合佛心同慈力故應身與樂而先標應數也由供觀音如來者以因承果也蒙授三昧者蒙果垂因也聞熏聞修三昧稱如幻者謂大寂滅第一義空一塵不立佛之一字如眼中屑豈容此三昧耶良由眾生背覺合塵處處躭染不能通達第一義空如來不獲已乃建百千三昧無量度門令諸眾生依而修之洗心離染證彼第一義空既登妙空則所修三昧不可得矣本無而有故稱如幻約喻說也聞熏聞修如前文解金剛是喻以譬觀智如金剛之堅利能破惑故與佛下謂由三昧功成承前上合佛慈起後諸應此總標應數下別釋所應上二句是承前下二句是起後入諸國土者按下三十二應圓收十界即十界之國土也。

　　世尊若諸菩薩入三摩地(至)而為說法令其解脫。

　　這一節經菩薩妙應說法自三乘始也菩薩法身真體湛若虗空方圓隨器各見不同虗空云何為汝成同不同而應物現形則空隨運轉無不隨入菩薩無作妙應之身亦在此也應止三十二者以三十二數麤攝十界故若千百億微塵數以至無量無數不可思議數曷有限量哉又此三十二應是上合佛心同慈力故慈能與樂故文中令得解脫得成就皆與樂事也今初先明出世三乘文列四聖者以中乘開緣獨故三乘中又先明大乘三摩地譯語見前名通大小乘故無漏之語亦通大小大乘中言無漏者是菩薩出世上上無漏也勝解現圓句亦通大小雖同具此語而義有深淺故勝解現圓者謂能感之機有諸勝解智力現前圓具則菩薩順其所感而應之故下句說我於彼前云云也諸語通三乘者各隨乘深淺解之又若諸下次應中乘先獨次緣稱有學者學於獨學於緣也寂靜妙明者以其樂獨善寂喜趨靜故妙明即是靜中所得寂照之義勝解一句如大乘中說但以隨乘析義有差別故現獨覺說法者獨覺出無佛世因觀諸法生滅得悟無生無師自悟故稱獨覺今菩薩示同其行說獨覺法令其易悟得解脫故又若諸下次明緣覺緣覺者依世尊教觀十二緣覺悟無生故名緣覺十二緣者初無明乃至第十二老死是也詳如法界次第中說葢緣覺乘人觀此生起還滅覺悟無生既悟無生則斷諸緣生滅故云斷十二緣生滅緣斷無生性現即此無生名為勝性勝妙現圓者謂無生勝妙之性現得圓滿然由菩薩為現彼身而說彼法彼始成就得解脫故又次若諸下三應小乘有學者初果至三果皆名有學得四諦空者即苦集滅道四也四俱名諦者諦信也實也信為實苦實集等故空是所證真諦空也有學未滿空理云何稱得此以因中說果之謂也。

　　若諸眾生欲心明悟(至)而為說法令其成就。

　　這一節經承前妙應次列欲色二界天趣之求也初若諸下初應色天欲心下二句初欲心明悟一句葢語倒也應云明悟欲心欲是欲界之欲即五欲也以其明悟五欲是苦是麤是散動障禪定之法故厭之而欣上界淨妙離故云不犯欲塵以不犯故即於欲界之身便得清淨清淨即梵天生因是故菩薩現梵王身說離欲法令得解脫謂解脫欲境得生初禪以禪天稱梵者梵是西音具云梵摩譯云離欲或名淨行次若諸下次應欲天天主指忉利天主居須彌山頂山頂周八萬四千由旬四方各八天帝釋居中統之故稱三十三天之主以統此天故故云統領諸天也謂諸眾生有統天之志菩薩現帝釋身為說上品十善等法而成就之稱帝釋者梵語釋迦提婆因陀羅譯云能天帝今帝是華言釋是梵語略云帝釋因緣出雜阿含經玩今文意前現梵王說法則云解脫後現帝釋說法則云成就葢前稱解脫者令其解脫欲境與其清淨之樂禪天有三重樂故後稱成就者欲天全屬散善菩薩隨順而成就生天之樂故云成就下皆倣此三若諸下次應欲界頂天欲身的欲字是愛欲之欲與下文愛統之愛意同稱自在者別行疏云此天假他所化以成己樂故稱他化自在自在即樂義故遊行十方一句亦從自在邊說若不能遊行則非自在十方但指一世界說我於下如上文解以上二應但指欲天第二第六者以帝釋護法之心勝餘天故常近如來故他化乃欲界頂故舉上下二天意該其餘也四若諸下次應色界頂天欲身自在者言雖同前自在逈別以離下界苦麤障故極色邊際故故以大字簡之飛行虗空句亦勝前義此天乃大千界主自在超勝飛行於大千之空故稱大自在也我於下如前文說然今色頂何故不說解脫仍云成就耶良以慕飛行而求自在非解脫意約所慕邊云成就若彼天正欲解脫色籠存想空處自當說解脫矣大論云過淨居天有十住菩薩號大自在決非欲頂長水指為他他誤也今文初列梵王後陳色頂亦該其中但譯經者列名不次故見前後出沒參互必由譯時冗沓所致故爾大論又云大自在天現身八臂三目騎白牛執白拂者是也五若諸下次應天將愛統鬼神者按宣律師感通傳云天人費氏說四王天一王之下有八將四王總三十二將據彼所說今文天大將軍非一人也汎指三十二將說故各統所屬鬼神以救護國土必令雨暘時若年糓豐稔不使他諸鬼神擾害眾生也我於下如前文說六若諸下次應四王天統世界獲眾生者是帝釋外臣居須彌山半四埵引見第二解我於下如前文說七若諸下次應四王太子生天宮驅鬼師是四天太子所職事即那吒太子之類也天父正統太子亞之金光明經所出即其事也我於下如前文說以上但列欲色二界不及無色者有三意一以無色無身故二舉下義以該上故三總收入下文雜類中故如上七應先列正統後列臣輔文雖不次妙應之身平等寂然無剎不現也。

　　若諸眾生樂為人主(至)而為說法令其成就。

　　這一節經承前妙應人間貴姓名賢以示世諦所尚而順其求也初若諸下初應剎利人主即國王王統兆庶然有大小不同如四輪粟散中夏夷狄分疆列界各治其國名為人主菩薩隨順其求為現其身說綱常倫理修齊治平之法令成就故次若諸下次應長者愛主族姓者謂於本族中德高年邁五服推讓不唯本族所尚而人間世靡不景慕如黃叔度郭有道陳太丘荀朗陵輩方以命駕太史占奏以真人東行德星聚五百里賢人集如此適足以稱長者故云世間推讓論亦云長者具十德故我於下如前可知三若諸下次應居士愛談名言者名言即是綱常倫理孝悌忠信等語世間必以此為名言故居士者以清淨自居素守貧富貧而樂富而好禮如此足稱居士我於下如前可知四若諸下次應宰官愛治國者治國必自修齊始所謂忠臣出孝子之門以此治國國無不治治國乃宰相事也剖斷邦邑者剖是分剖斷是決斷藩鎮為邦縣治為邑上自台輔下及尹牧俱稱宰官菩薩現為說法必陳聽訟而必使之無訟尼聖即其人也五若諸下次應淨裔婆羅門譯云淨裔又云淨行數術者以卜易星命為數禁呪符籙為術二者能為攝生衛命之法術即法故我於下如前可知。

　　若有男子好學出家(至)而為說法令其成就。

　　這一節經承前妙應皈佛四眾順其求也初若有下初應比丘按竺乾九十五種外道俱有出家為沙門者則出家之輩信非一種今所列者乃出族姓家入如來種者是也持諸戒律者比丘具二百五十戒以此諸戒律其身故比丘譯義如前我於下可知次若有下次應比丘尼尼是天竺女聲即女比丘故禁戒者禁是制止之辭尼戒五百條詳見四分律藏戒相倍於男比丘故以上是出家二眾菩薩皆現其身說法成就故三若有下次應近事男五戒是在家皈佛者所持戒相雖淺乃為諸戒之基五戒不堅持則諸戒俱毀矣如架屋先實其基基不實則屋必傾矣優婆塞譯云近事男以親近事奉出家比丘為其師範故四若有下次應近事女五戒同上自居者謂以五戒持身自守堅貞故優婆夷譯云近事女我於下如前可知以上是在家歸佛二眾菩薩皆現其身說法成就故。

　　若有女人內政立身(至)而為說法令其成就。

　　這一節經承前妙應女德而順其求也初若有下初應內廷諸宮女德內政者掌王家宮壺后妃之教令名曰內政立身者謂正以持己然後正人之不正如此則身修而家齊國可治矣自內而達於外如詩所謂周南召南被文王后妃之化是也彼內廷諸女具此願樂而仰菩薩菩薩現女主身及國夫人等說法成就故女主即天子之后也國夫人即君夫人所謂邦君之妻是也命婦者謂妻因夫榮受天王之誥命故曰命婦大家者家訓曰姑女師也如後漢扶風曹世叔妻同郡班彪之女名昭字惠姬和帝數召入宮令皇后貴人師事焉者無可職稱權曰大家耳次若有下次應童男不壞男根者謂真元不喪欲惡不行故曰童真我於下如前可知三若有下次應處女女中有靜處堅貞不慕男子所侵暴其身者名曰處女處讀上聲亦以童真自處故侵暴二字見毛詩謂女不貞淑以行多露乃為他人之所侵暴我於下如前可知。

　　若有諸天樂出天倫(至)而為說法令其成就。

　　這一節經承前妙應八部及十二生類無剎不現而遂其求也天倫者總攝三界天類也脫倫者或求生正趣故或厭下苦麤欣上淨妙故八部及諸雜類皆以意會其求脫倫向往之願俱可解也菩薩皆能現身說法令成就故餘皆倣此藥叉譯云輕犍乾闥婆譯云尋香天帝之歌神也天帝欲其歌然香召之彼聞香即至故云尋香阿修羅譯云無端正男醜女妍故又云非天似天非天故緊那羅譯云疑人似人而頭有角天帝之絲竹樂神也摩呼羅伽譯云大蟒非人者即諸鬼神是也有形無形下四類按第七經末形作色色即形故彼云有色是休咎精明等無色是空散消沉等有想是神鬼精靈等無想是精神化為土木金石等今文從略併成一應言之然於八部又闕迦樓羅譯云金翅鳥十二類中又闕若非有形若非無形若非有想若非無想等以略影廣也然知菩薩於空散消沉尚現同事說法成就豈形想之類獨不徧耶葢略耳又從前通稱三十二應世出世一切聖凡生類無不攝盡所謂無剎不現身也。

　　是名妙淨三十二應(至)無作妙力自在成就。

　　這一節經總結前文三十二應皆歸功於聞熏三昧自在之力也妙淨者謂不動本質遍示生故如一月在天千江現影月不來影不往眾生法爾得蒙慈力以成其功所謂隨緣赴感靡不周而恒處此菩提座即此義也應應妙淨事事無礙不可思議故稱妙淨或問月沉萬水不易本形非有隨緣現相之能豈無法喻不齊之過耶答曰前不云乎虗空不動逐器方圓器器見空隨形轉變月之與空當合看始得月以明心空以示相俱不失旨請靜思之皆以下全功結歸聞熏三昧之力稱無作者謂此妙應本乎無作無作而作作而無作是三昧不動而動之妙用神通無滯無壅故稱自在。

　　世尊我復以此聞熏聞修(至)獲十四種無畏功德。

　　這一節經承前下合眾生同悲仰故應身拔苦而先標應數也我復的復字承前與樂意說故稱曰復以此三昧者功歸所自也與諸下牒前下合悲仰起後十四無畏拔彼諸苦令無所畏故云無畏功德於我身心者我是菩薩自稱謂此拔苦功德總在菩薩身心上得或觀相好而生善故或隨所應身中得無畏故或觀道力而治惡故或於三昧而修成故四悉巧被眾惡自消故云於身心得也又細玩下十四段中前云知見觀聽等屬身斷滅妄想等屬心細尋可見。

　　一者由我不自觀音(至)觀其音聲即得解脫。

　　這一節經承前下合悲仰而拔苦故此總陳觀體令彼稱名脫諸苦也此文十四段今初是總下十三是別初明返聞自性是觀之體餘是功能故不自觀音以觀觀者二句明觀體也三觀字諸方解者或有以下者為去聲或有以上者為去聲總不得經意何者此是返聞自性之義耳且將三觀字訓作聞字義便明白如云由我不自聞聲以聞聞者聞者即是聞的自性明白切當更無所疑然今三觀字皆訓平聲讀之觀即聞故令彼下是加被利他的功能謂即以上返聞之功加被眾生而諸眾生能觀菩薩的音聲音聲即名號也能稱名號則一切苦惱皆得解脫良以名號即稱實性名即實故實性雖寂感無不通如眾生有苦而呼天天必佑也文中苦惱亦是總舉下十三節別示諸苦相也又取名意可合併者併之以故文為六截。

　　二者知見旋復令諸眾生(至)大水所漂水不能溺。

　　這一節經承前妙應而下同悲仰此二明水火不能燒溺也知見旋復者由返聞故餘根皆復此明見復也雖兼知說意且在見指眼根說故旋復者旋是返義復是復於元覺也謂眼根返入復歸元覺眼性屬火今既旋復眼火則息以內外火性同本生故內既息外亦亡也以此功德加被眾生是故入火不燒也觀聽旋復者雖兼觀說意自屬聽旋復如上說上兼知次兼觀者意明一返元六解脫故耳性屬水今既旋元聞水自息亦由內外同體內既息外亦亡也以此功德加被眾生是故入水不溺也故問耳目屬水火意出自何經答世醫難經說故良由五臟按五行眼通心火耳通腎水故詳見彼書可撿。

　　四者斷滅妄想心無殺害(至)亦如吹光性無搖動。

　　這一節經承前妙應而同悲仰此三明鬼難刀兵不能害也斷滅下二句良由六根旋復六識併銷妄想指六識說想心取物三毒流行偏多殺害今既併銷即亡殺害以此功德加被眾生設入鬼國鬼不能害鬼是不覺義妄想是鬼義故斷妄想鬼不能害也熏聞成聞者上聞是妄故熏修其妄使其忘緣自歸以成真聞一聞既返六妄知根亦銷亦復同於忘聲真聽以銷復故境不礙心內根既亡外境何有以此功德加被眾生物自當壞何能害己臨當下二句約事明不能害己物自壞也使其下約理明真性不動幻物何害上約事可解下約理中又引喻明水與光喻真性如水性無我割則隨割於水何傷又如日月之光搏撮弗得飃皷弗動淮南子曰光可見而不可握水可循而不可壞意可類此真性亦然夫惟真性寂然無朕安能割之使傷吹之使動耶今文惟字即指水與光性說水光之性即妙真如性故。

　　六者聞熏精明明遍法界(至)經過險路賊不能劫。

　　這一節經承前妙應而下同悲仰此四示明純暗謝根斷塵離賊所不劫鬼禁俱平也聞熏下二句由觀體純一明徹於外故云明徧法界明能破暗故云暗性不全以此功德加被眾生諸惡鬼等雖近其傍菩薩三昧精明閃爍如日而諸鬼目不敢正視藥叉譯見前羅剎譯云可畏鳩槃茶譯云魘昧鬼毗舍闍譯云噉精氣富單那譯云熱病鬼音性下二句謂外之音性遍銷內之觀聽返入以此功德加被眾生能令眾生枷鎖不著離塵功茂枷鎻禁繫亦屬外塵故不著也滅音下二句謂音塵既滅真聞圓滿然由真聞本具之慈無處不生力能拔苦與樂令諸求者雖經險路賊不能劫正明慈善根力遍生之意冥被賊心使其劫殺之念不起縱欲劫之或刀刃鎗矟悉段段壞矣。

　　九者熏聞離塵色所不劫(至)諸阿顛迦永離癡暗。

　　這一節經承前妙應而下同悲仰此五明貪嗔癡三毒悉遠離也熏聞離塵之義前文已明今何重出良以熏聞一行具無量德今舉十四事乃無量中少分耳若明其極非言可盡何復云重色不劫者色是色慾由六湛圓明六塵虗妄妄不能劫真故云色不劫也以色不劫故多婬眾生仰之而神功必被其益也故云遠離貪欲純音無塵者前文但說熏聞而聞性純今兼所聞之音亦純者良由心外無法音塵亦稱性故故云純音音稱性故無塵可得根也境也俱化為一真心矣故無能對所對以此功德加被忿根眾生則諸嗔恚轉為慈矣故云遠離嗔恚銷塵下四句謂銷外妄塵旋內真明法界是依身心是正依正兩融朗徹無礙故如瑠璃內外通淨也以此身土兩融之功加被癡暗眾生能令昏鈍闡提轉昏為明故云遠離癡暗昏鈍性障者謂闡提眾生昏鈍為性全無正智是故撥無因果執著豁達空見障真般若根於性故故云性障阿顛迦譯云無欲不樂欲涅槃故即是一闡提之異名耳。

　　十二者融形復聞不動道場(至)眾人愛敬有相之女。

　　這一節經承前妙應而下同悲仰此六明資生克紹之義能令獲二求也融形復聞者按當文意形約依正說謂融通依正之形故云不動而能涉也復聞指真聞說意帶妄聞謂返妄聞而復真聞也不動下二句道場是修道之場如華嚴說不動菩提場而升而說謂不離當處而徧遊華藏也不壞世界者謂不壞去來彼此近遠相故能遍下四句明供養之廣及克紹為子之義然上融形復聞一句屬理不動下二句謂不動理而涉事世間屬事故以理從事故云不壞世界能遍等者正明理事互融本具權實二義故有法王子之稱以此功德加被無子眾生求男得男也六根下謂六根既復圓通用無優劣見聞覺知皆為明照平等互融故云無二稱性周遍故云含十方界大圓鏡是智空如來藏是理謂依十法界建立此智此理而此智此理皆由六根圓照之所建立故能承順十方微塵如來秘密法門不唯承順而已猶能受領無失即此承順受領之義能令無子眾生求女得女也檇李敏師解曰前不動而涉者即方便智方便屬權權能幹事故應屬男立大圓鏡空如來藏屬實智實智詣理理能含育故應屬女如淨名說智度菩薩母方便以為父即斯義歟。

　　十四者此三千大千世界(至)施無畏力福備眾生。

　　這一節經承前被機拔苦之功結歸聞性總顯一名勝等多號也夫此聞熏三昧之功利他無盡良以所拔之苦有盡機應相對故於無盡中發宣盡相今第十四中總顯一名等彼多號功德無二何以故謂此娑婆一界中眾生耳根利故正與菩薩所修圓通相契藥病相投由是一能勝多也然約逗機邊顯勝實非恒沙菩薩所證之道為劣彼此所證則同而所被稍異耳此三下此字指娑婆說世界總有三千大千俱名娑婆是釋迦牟尼一佛所化之境有小千中千大千具三種千故俱舍論云四大洲日月須彌盧欲天梵世各一千此名小千界此小千千倍說名一中千此千倍大千皆同一成壞故云三千大千也昔宣律師問韋天曰余聞一佛化境三千國土日月歲數或言百億或言千百億廣略不同者何耶答曰如師問百億千百億者經文分明千百億化身一佛化一日月則成千百億日月總要言之萬億日月為一大千良由天竺億數有大小應以一百小億為一大億乃成百大億日月故云百億現住下明此界中現住世間的菩薩有如是之多種種現形凡情莫格如此方三教中歷古聖賢間出皆是此數種種修法垂範以諸方便漸次引歸寶所人莫之識也隨順眾生若干種心以無量法門而教化之由我下菩薩以前功德結歸本根謂由我得圓通本根開發微妙耳門故能身心微妙含容周遍法界身心遍界者如下文云現一一形以一至無量首眼多身即一身此為身之含容也又云誦一一呪以一至無量言音能以無畏施諸眾生以無畏為施者如前所說火不能燒水不能溺等令他無所異故此為心之含容也其身其心無大不容無小不入故云含容周遍也此法界者約十法界說能令下校一多平等謂令法界眾生持觀音一名與彼共持多菩薩名彼此持名之二人所感福德正等無異世尊下明一多平等的所以無異即平等故良由菩薩發妙耳門真實圓通故能一多平等是名下總結十四無畏也力者即指圓通無作妙力說福備者謂令不畏水火等難即是福故無苦不拔故稱為備又福即是樂既拔苦已則易苦為樂故云福備眾生坊本六十二下有億字今准南藏無億字。

　　世尊我又獲是圓通修證(至)救獲眾生得大自在。

　　這一節經承前妙應重顯圓通性分具有四種不思議德以應眾生也前云力今云德者力是力用約外應說德是性德約內具說謂性分之所固有故謂之德又德者得也得之於心應之於境故長水疏云內德不充外用不起此之謂也世尊下總標性具四德謂由圓通而修證故所證得者是無上道也故字牒由圓通生起四德之境四種皆稱不思議者不思議是妙之總稱初一多無礙故次顯密無畏故三陰信冥通故四悲敬田滿故良由德備於內應徧於外無作而作作而無作言莫能議心莫能思故稱不可思議之妙德也一者下別釋德相妙妙聞心者菩薩自讚聞思修三慧也聞是耳根心字義屬思修即是聞熏聞修的意思巧變文法故爾又思修義屬第六識心故稱為心然依聞而思而修故稱聞心言妙妙者正是讚辭謂妙聞妙思妙修指初觀體而言故云初獲三慧俱妙潤文巧致故併言妙妙心精遺聞的心字即頂上心字說謂思修之心既精遺其妄聞是故見聞覺知等六根不能分隔融為一真心矣故云成一圓融清淨寶覺也諸家解妙妙聞心等語辭致可觀義理不徹不能指出實境從勞粉飾也故能下正明德相現眾多妙容者約全體說非止首臂目而已無邊密呪者如不空罥索經面然𦦨口等呪皆是此菩薩所說秘密神呪然且來此震旦千萬中一二耳以多故云無邊也其中下示相一首是本乃至八萬四千是不思議變也對治眾生八萬四千煩惱故菩薩妙能通身遍身盡大地是菩薩手眼奚止八萬四千哉對治之說良有以也爍迦羅譯云堅固二臂是本乃至八萬四千是不思議變也母陀羅譯義如第二解說二目是本乃至八萬四千是不思議變以無染曰清淨希有不思議故可尊可重故稱為寶慈威定慧者總指首臂目及全體所示之相以此四意或折或攝皆名救護眾生慈曰攝受威曰折伏定則制狂慧則轉癡一切眾生根性不齊大約無出此四也外應圓彰內德不疵如鏡臨照妍𡟎不爭順緣而成就故故云得大自在。

　　二者由我聞思脫出六塵(至)皆名我為施無畏者。

　　這一節經承前妙應重顯四德此以顯密形聲施令無畏也聞思脫出六塵者聞思指三慧說略一修字一根既返六處皆脫故指六塵說脫也如聲度垣者即以聲為喻聲則垣墻不能障隔以譬見聞覺知不為六塵所礙正明圓通之意則能互用矣妙能者能約用說以現形誦呪皆是用故一一形一一呪者一一即種種指一多之形無邊之呪說也此形此呪順緣拔苦總以無畏施眾生故是故十方塵界眾生皆稱菩薩為施無畏者此以無差別之差別以明不思議之妙德益眾生故。

　　三者由我修習本妙圓通(至)捨身珍寶求我哀愍。

　　這一節經承前妙應重顯四德茲以神功陰速眾生見者自然發施心而生悲仰也謂菩薩乘圓通妙門遊歷十方由三昧力故眾生見者聞者咸生敬慕施心冥發捨身是內施珍寶是外施然世所愛者身命身命能捨況外物乎以內外施者求哀愍故希與拔故此皆菩薩不思議德之所感也。

　　四者我得佛心證於究竟(至)求大涅槃得大涅槃。

　　這一節經承前妙應重顯四德茲以悲敬二田上供下益俱圓備也得佛心者因心契果我心即佛心故得即證義又得字應下句證字得與證分句說故證究竟者證究竟覺故能以下菩薩以等心之施上供於佛下益於生生佛平等故傍及下正明下益各遂其求故六道眾生者地獄眾生阿所求耶求銼燒舂磨得暫息故餓鬼求免饑虗故畜生求免刀碪故餘可知矣妻子壽是世間法三昧涅槃是出世法壽句應連妻子今插三昧之下則漏無漏混亂是譯場忽略也下益中不及珍寶者文略耳理應有故又世出世法不能盡述故稱乃至以上備明耳根圓通功化已竟。

　　佛問圓通我從耳門(至)故觀音名遍十方界。

　　這一節經結今佛問最初入道圓通方便本從耳門入也初句是牒佛問語我從下菩薩自陳從耳門入也三昧稱圓照者三昧即聞熏聞修今不說熏修而言圓照者圓照即三慧故照即慧故三疊俱空故稱圓照緣心自在者緣是無緣之緣初則不隨前塵返流全一既得全一即稱圓通乘無緣慈循聲救苦無心而應應即不應無別留滯故稱自在因入下指入流本因證得菩提是果即以耳根為最初方便也以上二十五聖各據自所證入為第一者以歸元無二故是故門門稱為第一世尊下結明遠本示不忘意也又顯己者有所自來彼佛指古觀音如來說彼佛讚歎菩薩善得圓通最初法門乃於大眾中授記觀世音號以表因果符契也十方字約橫竪義說竪指十方界橫指十方空以十法界各遍十方故從前詳明二十五聖圓通遙應十八界及七大意故下文世尊及十方佛同時全體放光意表十八界法法全彰同歸覺頂為究竟實際下自詳解今略指文源起伏耳。

　　爾時世尊於師子座(至)交光相羅如寶絲網。

　　這一節經佛因各顯圓通已竟交光互灌以表異入而同歸也五體者首及四支指全體說也五體放光以表圓通無處不彰故初釋尊光灌彼塵佛及諸會眾文中但云菩薩不及二乘若按下文塵佛光來灌佛及菩薩羅漢則釋尊光去亦應三乘皆灌理應有之但經家敘述不全或譯場忽耳此以象表意也交光互灌佛及三乘者以表前諸圓通自他不隔因果同歸也前二十五聖大小相參今流光灌頂亦應三乘同及以表圓通心法處處可入人人可證也皆灌頂者頂是究竟圓極的所在以表心法究竟覺際人所固有但得圓通則何人不究竟此大佛頂耶林木池沼是無情物能演法音者以表圓通現前則一切色是物色一切聲是佛聲既稱圓通則於依正色心物我自他無適而非圓通方稱圓通實際所以前文諸聖皆云無礙流通細玩可得也末二句可解。

　　是諸大眾得未曾有(至)梵唄詠歌自然敷奏。

　　這一節經釋尊會眾覩光獲證天喜雨華塵界不隔情無情等皆慶讚也此諸眾者集家指本師會眾說也得未曾有者覩上交光互灌之象曾未之見故合眾獲金剛三昧者前諸聖者各證圓通皆稱金剛三昧指金剛喻定說也長水疏獨指耳聞圓觀者誤矣良以佛光互灌是通印諸聖何嘗獨顯耳聞下文令選當機方稱耳根為對機之法今但通象非局意也即時下明諸天聞法覩光生法喜故雨眾蓮華華具百寶色色雖百寶不出五顯色青黃赤白等是顯色故空成七寶色者上百寶色以明華之功製百種多奇故今云七寶色映於空者以明寶之實質不出金銀珠玉硨磲瑪瑙等故此娑婆下明合界之象用顯圓通之本意也迷時無隔而自隔悟後則萬礙俱通六根無壅是故塵界合而為一也梵唄下明慶讚意梵唄是諸天音樂也詠歌是天人讚詠也謂眾樂不鼓而自鳴天人不教而自成歌情與無情由圓通法門玄象所感自然敷奏其音也。

　　於是如來告文殊師利(至)何方便門得易成就。

　　這一節經世尊令選諸聖圓通誰當此界之機也選圓通而告文殊者文殊實智第一對機擇法非智不能故有是命也於是下世尊欲明其局先示其通在諸聖邊說實無優劣前後差別對眾生論法當適機故告文殊令其擇之汝觀下可解各說最初成道方便者道即十方諸佛所得菩提之道方便是入道的法則皆言修習真實圓通者謂前諸聖各從門入皆成道故即以自所證得為真實故門雖不同所證一也彼等指二十五聖說我今下對此方機則屈通為局佛問文殊諸聖圓通誰當其根可令阿難開悟耶兼我下佛謂不唯利益當時亦乃兼通末世令彼入道從何方便得易成就。

　　文殊師利法王子奉佛慈旨(至)承佛威神說偈對佛。

　　這一節經文殊奉旨選法集成伽陀而答之也文可解對即答義以下答上曰對如儒書中凡臣答其君多稱對曰。

　　覺海性澄圓(至)初心入三昧遲速不同倫。

　　這一節經文殊將選圓通先標其本兼顯空界緣生悟迷遲速等意然後去取之也覺海下二句先明圓通真本辭止二句囊括多義上句是依體起用下句是攝用歸體上句覺是體澄圓是用又覺是法海是喻性字通乎法喻澄圓之用亦通法喻法中澄是寂義圓是照義寂照二義依性覺起故海之性亦具澄圓之用如海色湛然故說澄森羅並現故說圓海與性覺法喻頗齊故取譬也下句圓澄是用覺是體有攝用歸體之義上句說澄圓者意明寂而常照故下句說圓澄者意明照而常寂故寂而照照而寂同出而異名二俱元妙也元明下六句顯生妄之始初句元明照性即是本覺智體元明即是本明照是明上發的照用雖萬有俱在照中本無知而知無照而照若生一念能照所照則真轉成妄所照既立則真照之性亡矣迷於能所之妄則性覺真空變為頑虗故云迷妄有虗空也依空而生堅執之性是世界之因故云依空立世界也想澄一句明世界初成之相想澄之澄與上澄圓之澄不同此想澄之澄是妄想凝結之意謂妄想凝結昏鈍既極則有情化成無情故云想澄成國土也知覺一句明眾生陰身初起之相謂眾生陰身是地水火風所成地等本是無情之物由六根旋令覺知而六根初本一性圓明為地等壅令留凝是故聽不出聲見不超色便成眾生五陰之身故云知覺乃眾生也空生下六句明空界眾生微眇之甚反顯大覺之大故云空生大覺中如海一漚發也海喻大覺漚喻虗空虗空尚小何況有漏塵國及諸眾生依空而有者小之更小葢可知矣漚乃起滅不常以明空因迷有悟本無空漚滅則空無矣此句法喻雙顯謂虗空尚無何有世界眾生以所遣能故云況復諸三有也三有約依正說故如諸字歸元下六句正明簡選圓通之意謂前諸聖同歸覺元之性本無二致而其方便能入則有多門言其能入之方便不同也聖性一句謂諸聖所證之性無不通達是真實故順者逆者皆方便故順者順此方之機耳根是也逆者餘聖所說以不適機故名逆也末二句結前標本起後正簡然茲聖性觸處貫通初心欲入必藉圓根則速證元覺若誤依不圓根卒難究竟故當簡選如前經所謂日劫相倍以是簡選令可入者入之不同倫者謂遲速不可同其匹也下偈正簡自六塵始。

　　色想結成塵(至)能所非徧涉云何獲圓通。

　　這一節經文殊奉旨正選諸聖圓通必以逗機為順先於六塵也初一偈簡色塵也想是觀想由觀不淨白骨歸於微塵微塵歸空然則色由妄想結成是障礙麤質使精了之性不復明徹安得圓通次一偈簡聲塵也謂聲性從雜亂語言上發語言不出名句文三聲為實體名句文是聲上假相葢以直聲為聲聲中清濁高下聯布屈曲為音音有宮商角徵羽五種不同故云雜也伊即彼也名句味者唯識論云名詮自性句詮差別自性指萬物自體性說如云山山雲物等此即為名故云名詮自性但未知何山何水必要差別義顯方稱為句如云山是須彌山是雪山香山等水是江水海水等以差別義顯故稱為句文者文秪是字為名句所依故稱為文味是義味然而語言文字有盡義理無窮一句不能含攝一切義味不圓可知故被簡也三一偈簡香塵也香是合中知離則何有不恒即是生滅圓覺不成四一偈簡味塵也味是舌味味性或有或無非本然常住之味云何依此雜變覺觀而得圓通五一偈簡觸塵也觸是觸發能所相待合離非定云何為圓通哉六一偈簡法塵也法是意內所緣憑外塵有非徧可知不圓信矣以上六塵被簡矣下簡六根。

　　見性雖洞然(至)想念不可脫云何獲圓通。

　　這一節經承前簡選圓通必以逗機為順次於六根也初一偈簡眼根也謂見性雖稱洞然前後不相到亦非圓通矣四維下二句前經但約前後左右說今偈文引四維說者通前互顯也四維即四角虧一半者後方二角不能見故但見前方二角故云虧半虧是不及見意以不遍故不得為圓通也次一偈簡鼻根也次應耳根遷逗機故輟在後文謂鼻息但通出入而闕中交故云現前無交氣也氣是息有出入無中交故云支離闕故非圓故云匪涉入則非圓通矣三一偈簡舌根也初句非字倒置應云舌入非無端則易明也無端者謂舌根所入非無端由必因味塵乃生覺了味若亡則覺了元無云何獲圓通哉亡字讀應作無四一偈簡身根也初句身為能觸物為所觸然亦能所非定前經云能為在手為復在頭在能非所在所非能能所無位觸無實矣能所互闕故非圓覺觀也涯量者涯是涯畔量是限量指能所涯量不[淴-心+口]合故冥會即[淴-心+口]合義五一偈簡意根也知根即意知根意根無體由雜亂思量顯故如前經云必有所思發明汝意若無前法意無所生故云知根雜亂思也次句湛是澄湛了是了畢謂意中湛了無所思量則意根終無見矣若想念不脫圓通不可得也以上五根被簡矣下簡六識。

　　識見雜三和(至)念緣非離物云何獲圓通。

　　這一節經承前簡選圓通必以逗機為順又次於六識也初一偈簡眼識也識見雜三和者識是所生見與塵為能生根塵識三和合而顯物體雜亂故稱雜三和也前經云眼色為緣生眼識故若詰其本則三皆無相無實體故自體指眼識說依眼識而入圓通今眼識自體先已無定云何依此能得圓通次一偈簡耳識也心聞洞十方義如前普賢章說此是後身菩薩大因之力所成初心不能入也所依之行既高能依之機不及機教不合亦從簡例三一偈簡鼻識也鼻想者觀鼻端白光本是權順機宜而設駐彼散心依白而住暫用之法非長修之事若住此不休則成心有住圓通何可得哉四一偈簡舌識也舌以說法為優亦是拈弄音文而已只可開悟先成道者末世將來不能逗矣且名言句義非無漏法不可依此得圓通也五一偈簡身識也持犯指戒說持之與犯但束身而已若法身非身則無所束即此持犯威儀元非遍故云何令得圓通六一偈簡意識也葢二乘人由作意得神通故約意識顯神通也然彼神通本以宿因成就何關作意且作意未離物圓通何可得哉以上六識被簡矣下簡七大。

　　若以地性觀(至)因果今殊感云何獲圓通。

　　這一節經承前簡選圓通必以逗機為順又次於七大也初一偈簡地大也文可解次一偈簡水大也想念非真者指月光水觀說水觀如幻故非真實如如之理元非覺觀以二如字並稱者古來講謂上如是智下如是理以如如智契如如理則成四如矣愚謂同一如字何分理智若據實論之良以不異名如是不動意然又非如虗空凝然不動之謂即於諸法繁興說不動耳以法法各住本位即名為如般若云如如不動法華云是法住法位世間相常住法是世間相世相即常住故常住即不動義此約十法界說為如如今且據人世論如且云依也如正也如天也如地也如日月山川也如草木昆蟲也如佛也如魔也如無法而非如一如不能盡其義故重加一如意明法法皆如故稱如如如如之理不遷不易何有捨此取彼故非覺觀之謂非圓通之行矣三一偈簡火大也火頭金剛初厭欲有因修火光定以火定却欲則厭有之心不忘非真理也是大乘器具非初心方便以初心難入亦從簡例四一偈簡風大也風性無恒動與寂是對待法有對則非真覺云何以是得圓通耶五一偈簡空大也頑虗無覺是昏鈍法無覺異乎菩提安得為圓通哉六一偈簡識大也識以了別為義了別則屬生滅非常住之道依識而求存心先妄圓通非可得也七一偈簡見大也前經見大中都攝六根以一見大攝餘根也諸行指念佛說念屬行故以念念遷流即為行也既有遷流是無常性故云元生滅也因指念佛果指圓通念因生滅覺果無生感應既殊圓通安可得哉以上七大被簡矣下文特選耳根為逗機之順道也。

　　我今白世尊(至)救世悉安寧出世獲常住。

　　這一節經承前所簡別選耳根實逗此方之機則觀音為最也我今下二句可知此方下二句正指娑婆眾生耳根利故教體是聲名句文依此得返觀聞性不為聲塵所轉即得清淨故次云欲取三摩提實以聞中入也離苦者指前十四無畏說得解脫者指三十二應說謂此拔苦與樂之功乃善述其名曰良哉觀世音是已良者善也美也取盡善盡美之意又次云此菩薩從恒沙劫來遍入塵剎以無緣之慈妙應一切心得自在以自在無畏施諸眾生也妙音下歎其名之妙也名下得其實故謂觀音之名是名微妙何以故一稱其名即得解脫一切苦難得非妙乎又其名也是名清淨梵即淨義良由等觀一切如一子想而無冤憎彼我之迹故觀音之名是梵音也又其名也如海潮之音循聲救苦不失其時應念即至如潮汛起伏不失時故救世下二句顯其實德世指六凡說令離諸苦悉安寧故出世指四聖說令三乘人俱獲常住常住即佛界也此二句義通收前經二種殊勝妙力也此偈總十六句分為二偈初一偈以良哉觀世音為結句總歎逗機適化以聞根為順末乃結稱嘉號次一偈承上以明菩薩功深力大歷歎名實為十界之益友也長水疏截偈不審前後斷落使義脉壅滯非善法也。

　　我今啟如來(至)覺觀出思惟身心不能及。

　　這一節經文殊歷歎耳根圓通妙具三種真實也初二句總據前經如觀音所說譬如下初偈一章四句先歎圓實也以十方同時聞故說名圓真實也聞非虗妄故稱真實以真實故能徧圓也然細玩之擊皷不是喻約現前事驗聞圓實故次偈一章八句歎通實也初引餘根校耳顯彼不齊之劣次隔垣下明耳之勝謂此聞性隔垣能聽遠近可聞得非通乎實故能通故云通真實也亦以五根不與聞齊勝劣可見矣後偈一章十二句歎常實也初四句明聲有動靜聞無起滅次四句明聲自生滅聞元常住生滅圓離得非常乎實故能常故云常真實也末四句是常實餘意謂此聞性縱在夢中雖無所思聞性不無如前經云夢聽舂㨶聞性存焉後二句明聞根覺觀出於思惟之表身心所不能及也。

　　今此娑婆國(至)豈非隨所淪旋流獲無妄。

　　這一節經文殊指此耳根利故翻顯循聲返本之利害俱屬於聞也今偈十一句總屬一章初明娑婆世界以聲論宣明若迷本聞循聲汩妄害莫大焉後乃確指阿難以驗循聲之誤其害可見矣謂彼強記多聞總歸有漏不免落於登伽邪思幻術然此豈非循聲之所淪溺哉果能旋轉欲流內窮聞性獲於無妄之真聞不亦利乎夫斯利也利莫大焉。

　　阿難汝諦聽(至)將聞持佛佛何不自聞聞。

　　這一節經文殊以聞熏三昧誡勉阿難除強記而返真聞也此偈十一句總為一偈以義盡為一偈故初五句文殊叔承佛威而選聞熏宣說斯義堪教阿難令諦聽也聞熏名金剛王者金剛是喻譬觀智如金剛之堅利能斷惑故又以金剛是寶中至寶故稱為王聞熏之智五根所不齊故以王擬之幻如前說不思議言其妙也以此三昧能出生諸佛故稱佛母具三寶故乃名為真又金剛下三句句雖分三總一義耳後六句正明誡勉汝指阿難說謂汝聞他塵佛法門要當先除欲漏若欲漏不除畜聞成過則誤汝真修將聞受持佛所說佛何不自聞返己之真聞耶然阿難持佛所說法法即佛故故云持佛佛。

　　聞非自然生(至)摩登伽在夢誰能留汝形。

　　這一節經文殊釋聞之名詳示還源得體之功警其初誤也初六句為一偈正顯釋名返源次見聞下六句為一偈正明得寂照之體末四句為一偈正警初誤覺後觀之猶如夢故初偈中謂聞非自有因聲立名曰聞若旋轉聞機則與聲脫能脫之聞更欲誰名謂聞之名亦無矣一根下二句示返源之義一返六脫者外用雖隔內性本融故一根返歸真源則外隔俱脫而內融矣次偈中謂見聞等六根如幻翳相似言其非實也六根約正說三界約依說依指六塵也謂六塵亦如空華六塵徧三界故指三界說也次二句明根塵銷除真覺圓淨真覺既圓淨之極則本有光明通達光即寂照寂照之體大而無外故含虗空也末偈中謂迷時為登伽所留今覺後却來觀乎世間舉世皆夢汝在大覺中登伽在夢安能留汝形哉信乎迷悟之利害若此。

　　如世巧幻師(至)一處成休復六用皆不成。

　　這一節經承前六根設譬以明一休復而六無性也此分二偈初偈一章六句舉喻以明六根幻成要以一機抽拽若使內機歇息歸於寂然外諸所動皆無性矣後偈一章五句法合上喻初句祇是例辭後四句正屬合偈六根合諸男女一精明合一機幻師法義不合大約妄心合幻師故云幻師幻作等也法中一精明者指第八識的見分說見分本湛故云一精明由外境所擊分而為六根塵識三和合而成故云六和合也六由一成故云元依一處休復合上機息歸寂休即息機復即歸寂六用不成合上諸幻無性以上法喻了然明白吳興解以真如合幻師者誤矣既云真如不應稱幻師。

　　塵垢應念銷(至)性成無上道圓通實如是。

　　這一節經文殊結歸前義極乎圓淨勉眾當依是而修也此節義分二偈前四句為一偈結前六根休復乃成圓明淨妙之體謂餘塵未盡尚在學地學地通三乘說故加諸字若明淨極矣即是如來究竟地也後大眾下五句為一偈正是勉眾當依反聞而修也次句汝字倒置應云旋倒汝聞機為順旋倒即返義聞機如第三經中解下二句可知末句總結圓通實如所選。

　　此是微塵佛(至)我亦從中證非唯觀世音。

　　這一節經文殊歎上反聞圓通乃三世師資入道之心宗也此十句總為一偈前八句總明三世師資依是而修初二句總歎返聞是過去塵佛入道要門一路即是一道涅槃為所通圓通為能通以能通為門通於所通故過去指如來說現在指菩薩說未來指修學者說修學必屬二乘葢三世影顯文互通也巧言攝意可以心會又過現二世皆稱已證未來勸修當從聞入末二句文殊謂我亦從此證入非獨觀音此重明一路意也。

　　誠如佛世尊(至)非是長修學淺深同說法。

　　這一節經文殊結明承旨取觀音而去諸聖之意也此文義分二偈前偈一章六句結明承旨取觀音之意後偈一章五句結明去諸聖之意初中前四句出委命承旨簡選的所以又誠如下二句是委命承旨以救下二句正出所以謂所以命選者欲以救諸末劫求出世之人故後二句出取觀音意謂欲成就求出世間人之涅槃心者觀音為最也涅槃對生死說謂世間眾生念念生滅是生死心出世涅槃不生不滅是諸佛心今乃成就彼人解脫生死希證涅槃唯觀音返聞為最也次中謂自餘二十四聖所修方便皆是佛之威神觀機逗教即彼事上令捨塵勞塵勞既捨則已非是長時修學之法又復深淺不侔大小異轍然而淺深在機世尊一音演說隨類各解逗機似別指歸實同故云淺深同說法也。

　　頂禮如來藏(至)圓通超餘者真實心如是。

　　這一節經文殊料揀已周禮佛覆命鄭重其選乃以反聞對之并結全意也此文并為一偈初二句文殊禮讚佛也如來藏是佛所證圓理藏義解見前文是為上上無漏之法妙不思議者也今文殊禮讚所證意實在能畢事而覆命是主伴之禮也次二句願以所選加被未來更無他惑又次六句可解末句真實心指前圓通常三真實說長水挾情之說非也。

　　於是阿難及諸大眾(至)阿耨多羅三藐三菩提心。

　　這一節經集家敘述大眾聞偈悟心及所證有差也於是二字是集家敘語起文之辭謂阿難及眾聞前簡選圓通偈意得法喜而開悟故身心了然者身是六根心是藏識由前一六俱亡得圓通實義了無疑滯故云身心了然得大開示者稱藏性而說故云大開示也以得悟故觀佛菩提涅槃二種果德明了無疑菩提屬智德涅槃屬斷德猶如下設喻顯其明了之意文可解若以意合者事喻五住惑遠遊喻流轉五道為五住惑之所留故未得歸還家喻菩提涅槃道路喻諸行也因事遠遊喻昔日之迷明了還家敘今日之悟普會下述三乘及諸雜類解證有差也十恒河沙者言其數之多也得本心者得字得淺深說有未實證者故本心指藏心說人所本有故離塵垢得法眼淨者初果以上皆是法眼淨位性比丘尼即摩登伽女譯義見前女由聞偈增進四果又有無量眾生發無上道心以上即解證有差之相也梵語阿耨多羅譯云無上三藐譯云正等三菩提譯云正覺無等等者法華文句云九法界心不能等理佛法界心能等此理故云無等而等也又究竟之理是無等初緣究竟理而發心能等於理故云無等等也又心之與理俱不可得將何物等何物而言無等等耶心之與理俱不可說不可說而說說此心等此理故云無等等也初是橫釋次是竪釋又次乃非橫非竪釋也三釋皆妙詳出於此學者當子細潛心理會可得也前第四經末請行初文佛說發覺初心二決定義其第二決定審煩惱根本兼選圓根直至於此始圓第二義也應知二決定義為自行總科後文重請安立道場結壇說呪等事葢為末世眾生而發請者為利他行也自利利他為行門大意學者窮經深入先識大猷斯為一助也。

　　阿難整衣服於大眾中(至)於菩提心得無退屈。

　　這一節經阿難從前得悟自行復請安立道場等事為利他行也初阿難下至稽首白佛是集家語從大悲世尊下方是阿難自陳之言整衣服者肅其請儀心迹圓明者心存於內迹現於外圓則不偏明則不局由得悟故德容異昔也悲欣交集者悲昔之沉淪欣今之遭際並集於心故欲益下敘其請法之由成佛法門者指前耳根圓通說是中即指聞根此是阿難欲請利他先陳自利也常聞下引例明利他之由佛昔有言謂自未度而度人者菩薩之心也自覺圓而覺他者如來之道也此是阿難回小果心向大乘道之所從也世尊下正敘末劫多難請陳匡護之道去佛漸遠者隔正像法二千年入末法中又漸遠矣時甚衰替魔外偏熾如恒沙之多難尤甚矣當於是時欲將如來正法攝化其心入乎正定云何令其安立道場遠離魔外之事於佛菩提心不退轉而無屈撓之難耶。

　　爾時世尊於大眾中(至)阿難大眾唯然奉教。

　　這一節經佛諾其請將有所酬先歎其請之善而誡令諦聽也佛歎善哉者正歎其回自化他行大乘行故此心固善也重言善者大乘之道希世行故又小聖回心便為固故乃善之善者故重言之汝今下誡聽阿難下領教唯者應之速也。

　　佛告阿難汝常聞我(至)是則名為三無漏學。

　　這一節經世尊將酬道場之請先明結壇修心之本也梵語毗奈耶譯云法律佛引律中三義而稱決定者謂修行人決定依此三法次第得故所謂下標名三名生起次第有由初云戒者攝心名戒以防非止惡不令恣縱五欲塵勞名攝心也因戒生定者攝心是定之因故戒具足能生定也因定發慧者定極能發般若真光故經云無量清淨慧皆依禪定生即此意也從微及著直至究竟果覺不離此三故稱三無漏學也此總標下別釋。

　　阿難云何攝心我名為戒(至)不如此說則波旬說。

　　這一節經世尊別釋三學以明結壇修心之本茲先釋戒自婬始也此連後文四節皆釋戒學定慧二學義形於戒不別釋也是故文中皆言多智禪定等語良由定慧以戒為基基若不實即彼二學亦無成故今文大意戒為急務故詳明之定慧一學依戒顯故下皆倣此然又詳審佛意先標三學後次第應別釋則於標列文義周備今但明戒中四誨定慧二學置之不說葢大乘戒即攝定慧故如古德云圓人學戒即學定慧此經屬圓故一學一切學也云何下徵名若諸下正釋諸世界有二意一指此娑婆大千界說故稱諸也二通指十方說謂諸眾生皆由婬欲以正性命則生死無窮是故其心不婬則生死根本斷矣何有相續此正明攝心為戒也若諸下先釋婬戒婬屬愛愛為生死根本故相續長劫汝修下修三昧者本欲求出塵勞塵勞約五住惑說若婬心不除塵勞必不可出縱有下是縱辭大率婬心不除一切定慧俱不得成縱發定慧只是邪定邪慧如來正定正智必不可得如此不斷婬而修行者必落魔道修力深者為上修力淺者為中為下然作魔民猶是男身故稱為上若作魔女婬心愈熾修力愈淺故為魔女如登伽之類彼等迷誤既深不知自以為魔亦各自有魔法師徒訓化稱己所得為無上道也我滅下極指末法下衰之際多此魔民充滿世間正法如懸絲邪法熾盛惡燒如火潛匿姦欺廣行貪穢稱善知識婬婬相傳令諸眾生墮愛見坑喻愛如坑者謂貪愛之陷溺如坑難出離故菩提正路則失之矣汝教下佛誡阿難留願入末法中教彼眾生欲修正定先斷婬心是名先佛第一決定清淨明誨稱先佛者約末世說佛滅既久故稱為先疊舉十號之三者殷重之也決定如前說驅制婬穢曰清淨達道之教曰明誨此結初誨名也是故下結明非戒不足以修定及慧如蒸砂等者舉喻以明非戒不定之意謂不斷婬而修定者如蒸砂求飯則誤矣砂非飯本縱經塵劫秪名熱砂蒸砂求飯喻以婬身而求佛果葢斥婬身非求道之本也經劫之言極明誤之甚也汝以下深警誤由汝字先指阿難意及末劫良由阿難誤墮婬室故指阿難以及眾也佛謂若使不斷婬求佛妙果縱得妙悟皆是婬根此二句亦是縱辭何者葢不斷婬必無妙悟豈有妙悟成婬根者耶然或縱發理解亦是助其婬機非妙悟也如前三品魔類是也三塗者塗是塗毒地獄名火塗餓鬼名饑虗塗畜生名刀碪塗又塗與途通若云途途秪是三惡道耳必使下稱婬機者機是機括約喻說貪婬之心對境即發如機發之速也身心俱斷者二乘制身菩薩制心二俱斷故斷性亦無者謂斷婬是人空境斷性是法執必使法執亦無則人法俱空也得二空故佛菩提可希冀矣末四句總結初章大可解波旬是魔王名譯云殺者生身法身俱為所殺故。

　　阿難又諸世界六道眾生(至)不如此說即波旬說。

　　這一節經承前別釋三學以明結壇修心之本於戒次釋不殺也又諸下次釋殺戒殺以相殺相吞故亦生死相續也汝修下如前章說縱有下亦縱辭落神道者鬼神貪血食故不斷殺心彼不斷殺而修定者報落其類三品修力亦如前說大力鬼者長水疏云五嶽四瀆係祠祀者是也以血食所主故飛行夜叉及羅剎類譯語見前諸鬼師等為大力部從如此方河神及五方鬼等是也地行羅剎亦乘修力感生者報得鬼福如今虎狼附鬼力而食人者是此類也彼等鬼部不識正法各有徒眾以鬼法率眾亦各自稱有道我滅下如前可知彼言食肉得菩提路者如今之世傳鬼語以血食祭者得何等福除何等祟即此意也阿難我今下出比丘食肉之由佛召當機云我令比丘食五淨肉者葢由竺乾地多砂石種植為難且以小乘初制比丘不能頓斷肉食是故佛以大悲神力化生諸肉本無命根假名為肉五淨者律開三淨謂不見不聞不疑為我殺者名為淨也孤山義加自死鳥殘合稱五淨稱婆羅門地等者西域五天通稱婆羅門國故指婆羅門說佛世比丘既得其味傳之末季現前無佛所化無由乃食眾生肉矣此食肉人豈得名為釋子汝等下正明非釋子意文可解汝教下佛誡留願入末法中及結第二明誨名義解如前說是故下結明非戒不足以修定及慧譬如等者舉喻以明非戒不定之意塞耳大呌求不聞者秪可自瞞人何不聞苟或不呌聞者猶寡以大呌故聞者愈多然其塞耳欲隱也大呌求不聞者則彌露矣塞耳喻修定大呌求不聞喻不斷殺而求出塵修定是欲隱也不斷殺而求出塵其罪愈彰是彌露也以法合喻會意乃得清淨下出大乘戒意遵殺戒故不踐生草草所生發猶人命也戒謹之士既不敢蹋況手拔乎如草繫比丘可鑑云何大悲之子取眾生血肉充食耶此深責比丘食肉之非也若諸下正示教誡東方者西域指震旦諸國為東絲綿絹帛震旦所產從鑊湯烹殺中來戒謹比丘不應服也此土指五天竺說靴履等是彼所出葢天竺多山崇峻綿亘故多產獸彼人所衣皆裘毳等裘是羔絨之衣細羺之毛名毳又所食者多乳等以醍醐為之上味初𤚲名乳以酵發之初番名酪次番名酥又次名醍醐此是獸之身分守戒者不應食者如此不服不食於諸世間真為解脫以解脫故無餘債也酬還宿債不遊三界者以不服不食無宿債可酬故不遊三界也葢宿債者以後望今說非指過去宿冤若按下章無始之言亦指過去辯在下文何以下三句釋不酬意謂服食其身即為彼緣反顯不服不食緣從此斷如人下二句引例為緣之意人食地味即與地為緣故足不離地也百糓即五糓別生之多者黍稷稻菽麥各生二十種五種變而成百也必使下七句結明真脫之意身身分者食肉為身食乳衣毛為身分也又貪味屬心衣毛屬身故云身心二途不服不食我說下二句正結真脫意末四句如前章說。

　　阿難又復世界六道眾生(至)不如此說即波旬說。

　　這一節經承前別釋三學以明結壇修心之本於戒又次釋盜戒也生死相續及汝修等者皆如前說縱有下亦縱辭落邪道者盜則不義不義是邪故落邪道是以不斷盜而修定者必墮其類文中不言盜而言偷者盜是劫盜明火執械傷人破戶是謂大盜偷是穿窬竊取畏首畏尾是謂小偷今文意在禁止小偷不與取等及竊仁義鄉愿之名者故斥為偷心小偷尚戒況其大盜者乎是故不言盜而言偷也三品精類如前意會之精靈者如第九經色陰中說以邪心含受魑魅邪悟靈異或見遠方市井無端說法通達妙義者是其類也妖魅等者如多年不死之狐能現妖冶女色凡一切妖孽怪事及世所稱五方賢聖能禍福人者是其類也邪類眾多難以枚舉故稱群邪此等各有黨與各自稱已得上人法此以迷為解也我滅下可知潛匿姦欺稱善知識者正是竊盜仁義鄉愿名德以自濡者古稱德中賊者即此謂也詐稱得上人法詃惑無識彼無識愚人為其所惑智者旁觀洞徹肝腑也恐令失心者恐是驚恐或說未然禍福水火災祥等事恐嚇其心合失故守此輩所過之處令人家財耗散往往有之非空言也我教下四句正示不偷所以循方猶隨方也隨在何地皆令乞食乞食則無畜無畜則捨貪心貪心既捨即成菩提之漸矣諸比丘下六句示其養生繕性之法謂諸比丘不自熟食乞他所熟寄養吾身殘年旅泊如客寓三界暫住而已不作常住之想示此一往去已無再返之念佛制如此云何賊人現比丘相假借如來圓頂方袍裨助偷心販賣佛法造種種業為佛之法却誹具戒為小乘道末法之獘一至於此疑誤末學墮無間獄也若我下示以內施返其偷心於自身心然燈爇香身尚能捨況其身外有偷心耶無始宿債一時酬畢之言於理尚疑何者今之內施及前章不服不食等語但可免我後世酬債之愆云何無始宿債得償耶大率內施心重供佛功高及前章真脫之行滿故以此功而償彼債又或回己之功向彼宿冤令彼超脫方堪畢酬文略義晦必以意會可得然或圓乘實觀或種俱銷自他不隔物我一如復有何債可償耶長揖世間者謂永別謝絕不復來故雖未下四句明覺路深遠未即大通佛說是人於如來妙道已得決定信心言其不退也若不下六句極言內施微因不可不行也微因者謂於身分所捨不多而其成功甚大無始宿債畢酬功非大乎故反顯以明內施因微果著行者所當行也若不行此縱成無為宿債須償故引佛例為證馬麥事見四分律藏可檢由佛宿生詬一比丘可食馬麥今雖成佛猶不免此故云雖成無為宿債必償世尊以此深警行者勿忘施行也汝教下佛誡留願入末法中及結第三明誨義如前說是故下結明非戒不足以修定及慧譬如下舉喻以明非戒不定之意水喻標定漏巵俗稱漏㪷是也喻不斷偷的身心長水疏云灌禪定水於破戒巵欲求漏果塵劫不平誰之過歟若諸下正示教戒謂比丘於一衣一鉢之外分寸不畜又令乞食餘分施餓眾生此明竭盡施皆反其偷心之對治法也於大下又明降心義謂於大集會中降伏我慢高心捶是打詈是罵同於稱讚稱讚對詈捶義略也補云捶打同於撫摩此云毀譽不動降心之法應上身然燈炷身心俱捨也故下云必使身心俱捨又復不將如來不了之說迴為己解自心局隘又局隘於人誤彼初學若不以此自誤誤人佛印是人得真三昧末四句可解。

　　阿難如是世界六道眾生(至)不如此說即波旬說。

　　這一節經承前別釋三學以明結壇修心之本於戒又次釋妄戒也前標三無漏學今列四誨者謂三學雖圓若大妄語則於三昧不得清淨故加此誨然上四戒是比丘四根本戒指本雖同戒相校細此屬大乘故大妄語者簡諸支末妄語故加大言成愛魔失佛種者貪前戒具名譽自矜愛己名德故生諸妄即愛見成魔既落魔類則失佛種勢必然也所謂下二句上但標名此正示相得約理說證約果說理所未得而謂為得果所未證而謂為證此二句為妄語正意或求下別示求尊要譽之相須陀洹等譯語見前此為尊重弟子為世所敬故云尊勝第一前三稱果第四稱道者前三約當果說第四是無學位具八正道故辟支是中乘人又勝於前十地指地上說地前指三賢位說是大乘故超勝前三指此要譽要供總名大妄語也一顛迦譯義見前如人下二句約喻明斷佛種多羅是梵語具云貝多羅譯云岸形樹名也刀斷其本更不發生故下二句以法顯喻云佛記是人永殞善根斷木喻滅佛種刀喻大妄語以妄語斷佛種如刀斷木也佛記者佛授記也按業定報必非謬故沉三苦海者三苦海指三途說三途純苦無涯涘故我滅度下佛勑三乘人應身生末法中作種種形者行四攝法也示現同形同事令易信受故或作下四句示順行事如是下四句示逆行事稱讚下二句通上順逆皆以讚佛弘法令其身心信向得入正定雖其現形同事終不自言聖迹擅泄佛之秘密因緣輕向末學初心言此彼亦輕信二俱忽慢招不恭之罪唯除臨終陰有遺付亦不明言略露而已如寒拾輩及南嶽天台銅輪鐵輪之說是也云何下深責妄語之人顯其異言異行惑人耳目汝教下佛誡末法化行如上及結第四明誨如前是故下結明非戒不足以修定及慧如刻等者舉喻以明非戒不定之意謂不斷妄而修定者如刻人糞乾屎橛作栴檀形形雖像香其性本臭終不成香刻糞喻不斷妄而修定者栴檀喻正定正定本具一切功德法香故妄語身心如人糞臭惡無比安得正定我教下正示教誡謂比丘當直心行道如淨名云直心是道場無虗假故於四儀中凡諸往去行來俯仰語默一切行中無謟無詐無矜無誕云何自欺謂得上人法耶譬如下引譬以明妄稱之罪文可解求佛菩提如噬臍者言其不可及也噬臍如春秋傳曰楚文王伐申過鄧鄧祁侯曰吾甥也止而享之騅甥聃甥養甥請殺楚子鄧侯弗許三甥曰亡鄧國者必此人也若不早圖後君噬臍注曰以不及也葢噬囓也如人自囓其臍不可及故今經所喻以明求菩提者以妄語故佛果不可及也若諸下重躡直心說謂直心如弦一切行中皆踐真實直故無魔佛印下可知末四句如前。

大佛頂如來密因修證了義諸菩薩萬行首楞嚴經直解卷第六


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第七

　　明古杭雲棲寺後學沙門　廣莫　直解

　　語溪優婆塞　馬正初　校

　　阿難汝問攝心我今先說(至)一切魔事云何發生。

　　這一節經世尊牒承問語及前四誨以明根本無犯枝葉不生也汝問下牒前問語前阿難問中云欲攝其心等故佛牒此及答四誨為三學之基即此四誨為修學妙門戒為能通以能通為門正定與道為所通故此四根本皎潔如氷如霜則彼枝葉自不生矣枝葉喻心三口四餘輕等戒心三者貪嗔癡也口四者妄言綺語兩舌惡罵支末四語非前大妄本也阿難如是下承上以明四本不失則心不妄動六塵之境猶不妄緣餘諸魔事云何而生。

　　若有宿習不能滅除(至)坐寶蓮華所說心呪。

　　這一節經正明攝心除障之緣教令誦呪兼示呪之名義所自也謂末世行人雖持四戒若為宿習所障如溫陵所謂欲潔偏染好正固邪乃宿習使然以難除故或戒有所虧教令誦佛頂光神呪呪名摩訶等者梵語摩訶譯云大薩怛多般怛囉譯云白傘葢無上言最勝故無上可上也神者不可測故斯是下明呪所自出也如來釋尊自稱無見頂相者華嚴鈔云是佛三十二相之一即肉髻相也佛頂有肉高起如髻亦名無見頂相稱無見相者謂三乘人不能見其頂故應持菩薩為佛乳母欲視此相臨視漸高上窮沙界不可見故無為心佛者無為心是中道第一義心此第一義心無所為故由無為心中放光光中化佛既稱無為猶能放光化佛以表無為而為為即無為皆不離第一義心故云無為心佛從頂發輝者指本佛從頂發生百寶光輝光中所化之佛坐寶蓮華所說心呪稱心呪者從無為心中流出佛亦是心故稱心佛呪亦是心故稱心呪佛即佛寶呪即法寶依此呪契此佛是和合義即名僧寶一體三寶於此可見然以中道第一義正定之心破除宿習則何習不除故教誦此呪也。

　　且汝宿世與摩登伽(至)揚於順風有何艱險。

　　這一節經承上誦呪除習之意引此現事以證功之速也且汝下正指阿難極深極厚的宿習為證按摩登伽經云阿難昔五百世與登伽為夫婦故今經歷劫之言奚止五百如此深厚宿習佛一宣揚愛心永脫不唯解脫宿習而已又能得成聖果彼尚婬女逆於道者無心修行全憑呪力冥資頓斷愛根而證無學其功之速槩可驗矣云何下以彼之逆例此之順其効之速倍過於前如順風揚塵倐忽銷滅何難之有輕塵喻宿習順風喻心呪以心呪喻順風者由呪順心顯彼之逆也。

　　若有末世欲坐道場(至)放大悲光來灌其頂。

　　這一節經正酬阿難安立道場之問以明結壇之先意也若有下欲坐道場者道場是得道之場即誦呪處是也坐是禪坐意在壇中坐進此道故云坐道場也將坐道場以嚴持淨戒為入壇先意比丘禁戒指二百五十戒以戒禁邪故名禁戒第一沙門者教中指阿羅漢為世間第一沙門所作已辦故又或一界一國推為第一清淨者以此為師則我戒可成我欲持戒藉師勝者良以持犯開遮之際藉其法眼甄別始無謬故若其不遇真清淨僧或於清濁持犯作止開遮微細行中未達其詳如玉有瑕即非良璧故須嚴師吾道可成也真清淨者真對似說似淨非淨如鄉原之輩自心先賊我戒何成故加真字意謂擇師必嚴也按下文四棄八棄及菩薩律儀今文雖指比丘兼通大小四棄是比丘八棄是尼意影四眾俱可修也戒成下意明將建道場猶恐自力未充必藉呪功為結壇剏始上持戒者言內潔也今更衣言外潔也間居杜諸緣也百八遍者真際解云表除百八煩惱故止此也夫此先意內外潔已然後結界結界者結四方上下壇場之界也其法詳出目連五百問中恐繁不錄結壇之時求十方佛光來灌者意明感應道交表我行者之誠耳十方現住世佛即東方善德佛等祈光灌頂是梵網經意彼云或見光見華或佛來摩頂表證罪滅之相今經師資清淨百倍其嚴而又祈光灌來此必欲竭其誠感應可驗也其或佛光不至則行者之誠有所未盡尤加功力精純懺悔要見好相為我之徵也。

　　阿難如是末世清淨比丘(至)摩頂安慰令其開悟。

　　這一節經承前戒清淨四眾行者佛重教令發願精勤極期現身作證也阿難下如是一句承上淨戒之眾也出家二眾可知白衣一句明在家二眾以在家稱白衣者僧衣壞色壞色名緇以緇簡白故指在家為白衣也以緇白二色甄別僧俗故檀越譯如前說今文舉四眾說者正明結壇誦呪不簡出家在家能辦肯心二皆可也但要心滅貪婬持前四誨之戒於道場中更要念念發菩薩願菩薩願者如梵網經說出入澡浴者使外穢不入故六時者晝三夜三初中後也行道者運心於道也不𥧌者惺惺而不昏住也經三七日佛現身者明感應之速也我是釋尊自稱謂佛自現身於行者之前摩頂安慰正驗上文祈光求應之徵也。

　　阿難白佛言世尊我蒙如來(至)合佛世尊清淨軌則。

　　這一節經正問結壇事宜云何契佛第一義心之法式也前阿難初問結壇之法佛且先明三學為結壇修心之本至此乃結壇先意既明而正問壇中法則也阿難下因問利他先陳自悟悲誨者指前四誨及今上文皆悲誨也心已下三句阿難自述由誨而悟依此修證聖道可成故末法下正請結壇事宜軌則言清淨者謂融事理契真俗無偏黨不中住雖眾務繁興不妨一心無動此為中中流入清淨軌則也。

　　佛告阿難若末世人(至)方圓丈六為八角壇。

　　這一節經世尊正示軌則此先明結壇之前方便也先取雪山白牛糞和泥者欲其不裂也如人家和泥塗壁必用草觔之意然牛食草糞即草觔以牛糞和泥塗壁與地不但西竺如此方燕晉之地亦曾見之今塗壇地必用雪山白牛糞者由食香草飲清泉茹退皆香取其香而細故如麝食柘身分皆香今白牛之糞亦若此耳然此白牛非人家所畜是雪山所產山野之牛唯此山有此山多香草故他山及人家所畜者則不堪也故云若非雪山其牛臭穢不堪塗地又若他方國土去雪山遠者無白牛糞別於平原淨地穿去地皮深過五尺得土正色故稱黃土如上所說栴檀若有白牛糞秪用栴檀一味成泥以無牛糞故用十香和土成泥以塗場地使不龜而香潔也場地之中起土為壇方圓之量一丈六尺以為八角一方二尺八角為丈六之量也十種香者初栴檀必取牛頭栴檀非此方常所見者然而牛頭栴檀固是難得則常香亦可用也沉水可知蘇合按續漢書云合眾香草煎成如膏故謂蘇合廣志亦云出大秦國即波斯國也謂國人采香草笮其汁煎以成膏薰陸南州異物志云狀如桃膠西域記云南印度阿吒釐國有薰陸香樹葉似棠梨鬱金周禮春官鬱人采取以鬯酒說文云鬱金草之華遠方所貢芳物鬱人合而釀酒以降神也宗廟用之白膠即楓香青木香譜云五香一株五根一莖五枝一枝五葉一葉五節五五相對名五香木即青木香也零陵南越志云土人說是鷰草芸香甘松今藥中常見者是也鷄舌出五馬洲異物志云是草萎可合香箋胡人云眾香共一木華為鷄舌香泐潭標指云鷄舌即丁香也未知孰是如上壇場體式長水疏及溫陵要解皆用表法長水表配不及溫陵妥當今解一從溫陵但恐繁𤨏不盡錄可以意得溫陵解曰法王法言即事即理法不孤起事非唐設云云山為高土表純淨上信也大力白牛表純淨大根也香草淨水表妙善淨智也茹退表充實遺餘也茹退即白牛糞栴檀為十香之首表十度總萬行之冠原為平土表中信也地皮未淨故穿去五數之中黃色之中取中中淨信也十香表十波羅蜜法香壇表寂滅坦實之體體具八正故為八角能攝八邪故方丈六云云今云場地古謂之墠起土八角者方稱為壇。

　　壇心置一金銀銅木(至)以奉諸佛及大菩薩。

　　這一節經承上結壇敷設法器次前之方便也上文云方圓丈六為八角壇今壇之中心置一蓮華此華或金或銀或銅木所造隨豐約之便也華中安鉢等者露為陰澤以秋八月白露既降露之盛清冷皎潔無踰此時故用此也露中安華瓣者澄瑩嚴飾之意也八鏡按方華與爐間遶壇心者香光俱備也必華與爐互為莊嚴今但爐邊說嚴言偏意圓也燒沉水不令見火者意以爐烟裊裊香氣氤氳不令猛熾見火也食乳之類必精必潔可以供享固非汎然常食也各各十六隨方環供佛及菩薩按溫陸所表謂壇心蓮華表中道妙行也鉢為應器表隨量應物也露以秋降八月秋之中水中華葉表仁覆之行隨澤所施也圓鏡表大圓鏡智也各安八方圍繞華鉢者表智行相依隨方圓應也鏡外蓮華香爐各十六而間設者華表妙行香表妙德鏡外表正智之外方便建立也純燒沉水無見火者表反德藏用滅覺觀契寂場也云云取白牛乳等者表以法喜禪悅獻供二尊也權教開許乳酪實教遮禁而復取以享奉者意在融權實同邪正故八味亦各十六圍繞華外者表融權攝邪之法喜隨行施設也。

　　每以食時若在中夜(至)燒令烟盡享佛菩薩。

　　這一節經示以壇中行者隨於食時獻享二尊為結壇之後方便也食時者即早食中食時也又舉中夜者意以壇中行道苦心易饑而權開也蜜半升酥三合者升可知三合即升之三合也壇前別安小爐者壇前是近壇側室別安一小風爐也兜樓婆香草名按唐陳藏器本草拾遺中云兜納香魏略又云大秦國出兜納香今兜樓婆或即兜納華梵語異耳未知孰是姑存之以此香浴炭者此香無毒能除惡穢浴炭而然之使無餘嗅也投酥蜜於炎爐必有釜也今文闕略若謂炎爐無釜酥蜜俱成灰爐將何享佛燒令烟盡者即煎令烟盡煉醇使無生氣耳按溫陵解謂佛以日中受食故每以日中致享中夜例日中也蜜成於華表和融法行也酥成於乳表和融法味也半為中數三為成數小火爐表方寸覺心也以香浴炭表發覺之法也然令猛熾投酥蜜於炎爐燒烟盡者表行法既成不可終滯當於覺心勇猛煅煉使習氣併鑠緣影俱亡豁然如所謂紅爐點雪者然後為佛所享夫居寂滅場餐采禪悅者於此宜盡心焉。

　　令其四外徧懸旛華(至)張於門側左右安置。

　　這一節經承前結壇敷設次懸尊像以示寂場主伴意令行者得所瞻依也四方是壇室之外四方徧懸旛華者表外行嚴飾悲華四益也室中四列等者表自性四依無適而非真主也當陽即室中央張盧舍那等者盧舍那譯云淨滿是報身佛釋迦是化身佛一佛具三身今不及毗盧遮那者遮那是法身佛法身無相表此意故不懸也此是寂場真主故處乎中彌勒是當來住此世者阿閦譯云不動是東方佛表智彌陀是略梵語具云阿彌陀譯云無量壽是西方佛表悲東西二佛亦居當陽者表行者於此壇中以智悲為主也諸變化觀音及金剛藏安左右者表行者乘大悲願上同下合以異方便度眾生故諸變化觀音者即前經三十二應等也剛藏統諸金剛護持呪心表行者護念不空故以上意明法王法臣為內主伴帝釋梵王等為外護也烏芻瑟摩譯語見前藍地迦名義集云是青面金剛軍茶利是金剛異號即十大明王數也毗俱胝者毗盧神變經云左邊毗俱胝三目持鬟髻者是也四天王可知等者等於那吒太子及天大將軍數也頻那是猪頭夜迦是象鼻二使者名也俱未詳譯語安置門側左右者上法臣等列於室中左右今是外護故置門外左右之側也。

　　又取八鏡覆懸虗空(至)使其形影重重相涉。

　　這一節經承前敷設取意於象即事明理交羅融攝使無礙也溫陵解謂壇中之鏡混物而有依表行人之智也空中之鏡離物而無依表諸佛之智也混物有依者方能照物未能照己必得離物無依住智交相為用然後物我互照心境雙融諸佛眾生身土相入不勞動步不待擬心法法周徧事事無礙舉目千聖齊現觸處萬象昭然一華一香遍供塵剎一行一相充擴無窮不假神通不涉情謂寂場法法本如是也密因修證妙極於此然前壇中之鏡溫陵表大圓鏡智今解混物有依是行人智淺解未融者疑為前後不[淴-心+口]此不足疑也良以行者之智與諸佛之智無二體故俱不離大圓鏡智表語無過也。

　　於初七中至誠頂禮(至)身心明淨猶如瑠璃。

　　這一節經正示入壇行道之儀於三七日克己心祈佛現交光為其驗也前云於道場中六時行道經三七日佛現其前摩頂令悟今文正應前驗也初七稱禮主伴嘉號六時圍壇誦呪於一時間行百八遍呪亦百八遍惟呪文甚長一時何能誦百八遍意必秪誦唵字下八句耳誦法要令心憶口持聲和步緩其行其呪皆適其宜則玄功在此耳二七日中不誦不行寂然禪坐一向發願無間也毗奈耶譯語見前願教者正指梵網所明者說第三七中上二七日但云六時今加十二時者其功至密勤懇尤甚念念專持呪者據此則知二七日中非不誦也但不數不行耳至三七最後日十方佛現於鏡光交處承摩頂者前文以鏡表智今佛智與行者智交相熏發因果通[淴-心+口]即摩頂意事理互融心境冥會即十方佛現意此合前驗不虗矣即於下佛謂末世行者果能如是三七功淳因果交感從是入三摩地身心明淨內外洞然如瑠璃也。

　　阿難若此比丘本受戒師(至)如是道場多不成就。

　　這一節經佛警前文所云不清淨意務令深防實踐以嚴潔其心也文可解。

　　從三七後端坐安居(至)汝問道場建立如是。

　　這一節經承上三七後意總結壇儀也從上三七功成別無陳設但令端身枯坐默顧本參如是經一百日有利根者從本凡身不起此座即入聖位得須陀洹句俯順淺機說若按下文云十方如來誦此呪心成無上覺坐菩提座入大涅槃奚止小果而已且登伽聞呪尚證三果況淨機者乎縱其下縱其鈍根未成於此得決定信自知成佛不謬。

　　阿難頂禮佛足而白佛言(至)佇聞如來祕密章句。

　　這一節經阿難既請壇儀然未親聞呪語是故重請宣說也自我下阿難自述己過以明未聞心呪章句葢前文殊持呪往護但自密誦以解婬難故稱未聞今請顯說意將傳彼當來因啟親炙聖言惟願下正請重說文可解。

　　爾時世尊從因髻中(至)放光如來宣說神呪。

　　這一節經世尊諾其重請宣呪而先放光化佛用表心呪之神也肉髻即無見相肉髻與無見相前後互明髻中湧百寶光者意表無相見相也光中湧千葉蓮者光表般若體華表因行華從光出者表從般若出萬行因華也光中現佛坐蓮華者表因承果果徹因也化佛頂放十道光者表化中復化十度圓收而不離般若體故光光皆具護法圓心用無盡故十恒沙者即無盡意故金剛密迹即護法心故稱金剛密迹者金剛從喻說取堅固意誓心堅固如金剛故密迹是實中現權不可思議位在上地迹現金剛故稱密迹然此理事無礙本迹常融不動而變無為而成故此十恒沙眾各現威神或擎山或持杵遍滿空界大眾仰觀見彼威神如臨我上故生畏心現光現相曾未之見故生愛心抱是懷抱言其畏愛兼於懷抱也是故各求哀祐良由藉佛哀祐故得一心不亂聽佛頂光所化如來宣說神呪也。

　　南無薩怛他蘇伽多耶(至)印兔那麼麼寫(三十七句)

　　誦呪者至此句稱弟子某甲受持。

　　烏𤙖(三十八)唎瑟揭拏(三十九)(至)印兔那麼麼寫(七十八)

　　至此句準前稱名若俗人稱弟子某甲受持。

　　囉闍婆夜(七十九)主囉跋夜(八十)(至)印兔那麼麼寫(七十二)

　　至此如前稱名。

　　婆伽梵(七十三)薩怛多般怛囉(七十四)(至)麼麼寫

　　三十二至此如前稱弟子名。

　　突瑟吒質多(三十三)(至)莎婆訶

　　總前四百二十七句這一節經佛為重宣密呪昔令文殊往護者即此文也夫呪者秘密義也是為秘密首楞嚴行人誦之則能生善滅惡革凡成聖冥得其益無所解會如蜾蠃之呪螟蛉號令之麾軍士默有所會餘人不知是密說義也與前顯說力用無殊但被機有所異耳故前顯說文中云有三摩提名大佛頂首楞嚴王具足萬行十方如來一門超出妙莊嚴路後宣呪畢顯益文中云此佛頂光聚摩訶悉怛多般怛囉秘密伽陀微妙章句出生十方一切諸佛又云亦說此呪名如來頂是知顯密二說名義俱同也長水疏云此呪四百二十七句前諸句數但是歸命諸佛菩薩眾賢聖等及釵呪願加被離諸惡鬼病等諸難至四百十九云跢姪他此翻即說呪曰從四百二十唵字去方是正呪如前云六時行誦每時百八遍正誦此耳然或通誦可為盡善第恐文長不能及也自古五不翻中此即秘密不翻天台智者大師以四悉檀義會釋呪義恐繁不錄詳如文句中說。

　　阿難是佛頂光聚(至)嚴淨戒律悉得清淨。

　　這一節經佛宣呪畢結顯呪功圓收諸佛三覺滿義乃以十事明乎二利之勝也阿難下至出生諸佛是總顯本益十方下十義是別明自他二覺及覺行滿義總中佛頂光聚者釋尊自指己頂所放百寶光光光相然化化不絕故稱光聚悉怛多句是本呪名譯語見前指此呪義以能出生諸佛功莫大焉密不足以盡其義密之甚者故稱秘密伽陀譯云頌詩傳云頌容也美盛德之形容也葢頌與容古字通用今指呪語為伽陀者亦是美頌如來藏心具不思議之妙用也別中文分十段初云因此呪心成無上覺者即自覺也因即題中密因之因以密呪為因得成果覺故二云執呪心而伏魔外即覺行義執是執持如前文殊持呪往護即伏魔意三云乘呪心坐蓮華而往應塵剎即覺他義上說成正覺屬根本智以本智證真故今說應彼之感屬後得智成唯識云乘後得智現身土等為諸有情說正法故四云轉法輪者上但說應今則應而說法一應文分為二含是含受五中有二意一則自覺先成遍於十方摩頂記彼二則自覺未成亦蒙諸佛摩頂記我即自覺覺他二義六云依呪力加被拔濟群苦是覺行義文中俱出四趣不言天與修羅二趣者文略耳八苦中求不得者言其宿業預定貧而求富夭而求壽自非殊勝業力必不可挽諸所強求皆不得故五陰熾盛者謂色受想行識熾盛如火燒菩提芽五陰不空充塞熾盛則一切生死輪迴不息此最若故大小橫者橫枉也以非理加之曰橫大則喪命小則罹殃灌頂經云大橫有九小橫無數賊難下別明諸難難難也摧挫身心難堪忍故諸難義及上地獄等苦文皆可知不復詳解七云隨順呪心事知識者以求道故是自覺覺行二義言善知識者華嚴鈔云一切眾生不知諸善法令其知之不識諸惡法令其識之名善知識也又善對惡說崇正道而達罪福者名善知識操世柄而筭無遺䇿者名惡知識也餘文可解八云攝受親因等者是覺他義謂奉行心呪得成道果轉攝有緣登覺岸故親指過去眷屬因指宿生結緣以昔有緣今得遇故然彼或墮小乘乃以呪力加之令彼聞而不怖秘密藏即如來藏心也九云無上覺等初文已明今重出者要在終歸涅槃纂述八相始終事故坐菩提樹是始涅槃是終是三覺滿義十云於滅度後付佛法事者良由呪心功勝三際不衰成始成終呪功具矣法事者即指上十事三覺及戒定慧等皆法事也一切法事戒為前導故表而出之戒既清淨則諸法事悉得究竟成就故夫此十事俱乘呪心為言者葢呪心即如來藏故心即呪呪即心故如般若所謂般若波羅蜜多是大神呪是大明呪是無上呪是無等等呪即斯義也由能具足恒沙性德成始成終佛之法事大備於此讀斯文者當深悟玄旨可也。

　　若我說是佛頂光聚(至)經恒沙劫終不能盡。

　　這一節經重歎此呪具無盡德沙劫不能盡述也從且下四句謂非止十事而已從旦暮歷沙劫字不重音相續劫猶可盡呪功終不可盡也。

　　亦說此呪名如來頂(至)遠諸魔事無有是處。

　　這一節經出呪名義同前顯說因勉行者當持此而取果也前顯說名大佛頂今密說名如來頂名義俱同由是勉諸有學盡輪迴取勝果當從事於斯不持此呪而坐道場魔事方強難究竟故然指有學小果說者良以小果猶應持呪修無上菩提不持此呪安可得哉以劣顯勝極言此呪可持也。

　　阿難若諸世界隨所國土(至)一切諸毒所不能害。

　　這一節經世尊重以此呪隨方勸持恒順智愚書佩俱益毒無以害是其驗也樺是樹名其皮紅色不止數層薄軟可愛曾於五臺山躬為尺素寄之人間人皆喜之貝葉是貝多羅樹葉似此方苦竹籜挍軟內光外麤潤澤潔白亦甞見之出西竺截方橫書梵字中貫五色縷橫讀白氎羽毛為之亦出西竺極其工致如此方天鵞絨白淨如練故稱白氎餘文可解。

　　阿難我今為汝更說此呪(至)皆領深恩常加守護。

　　這一節經重顯呪益冥護世毒能成出世間智也自行教他其功一致但水火不害唯加誦者不能燒溺也此如第六經觀音圓通十四無畏意喪命為大毒致疾為小毒天龍鬼神各有惡呪如娑毗迦羅梵天呪等以此呪力惡呪不著則得正受正受即三昧譯語以三昧持身故諸呪詛不能為害厭讀上聲蟲是蟲毒如此方兩廣窮鄉下邑皆有之藥毒如砒鴆之類金銀初出礦時有毒詳如藥類本草中說草木毒即藥毒也如巴豆木鱉之類蟲蛇可知然而萬物皆有毒氣入呪人口俱化為甘露味矣一切惡星下惡星則過宮入限能作災厄如羅睺計都彗孛等也鬼如羅剎富丹起尸旱魃等神如世間五通傷瘟等磣者食中砂也約喻說惡人心中磊塊磅礴害人之惡念如食中砂也頻那夜迦解見前文此等鬼神各有眷屬皆荷佛恩非誰不害猶當加護也。

　　阿難當知是呪常有(至)貧窮下賤不可樂處。

　　這一節經承上正明神威擁護世毒不傷成就出世智也梵語那由他按華嚴阿僧祇品百二十大數初云百洛叉為一俱胝俱胝俱胝為一阿庾多阿庾多阿庾多為一那由他對此方百千萬億兆京姟則洛叉為億俱胝為兆阿庾多為京那由他為姟也今文八萬四千箇那由他以如是多恒河又以如是多恒河中所有沙一沙一金剛極言金剛之多多也種族言其類也如是多金剛藏王種族各各有多眷屬如此多種族皆是金剛藏王菩薩所統如是晝夜隨侍不敢須臾離也設有下明散心誦呪不入定者之益蕞爾心憶汎然口持雖此散亂而金剛眾亦常隨侍何況下以散持之劣例彼菩提得決定信者之勝其侍從之勤不待言矣菩提心得決定信者按位是十信也精心陰速發彼神識者謂藏王菩薩之眾以精誠之心在杳冥中隱然策發速其神識或行者夢寐中或禪觀中有所警悟使其進趣無滯也是人下是人指行者說此明行者由密護之功故得開發宿命能憶多劫本事本生周徧是橫徹十方沙劫是竪窮三際皆得了知豈止過去以過去影顯現未即是出世智也從初第一劫是凡身也歷於後身後身指最後隣於滿果一生補處說從是中間生生不生雜類藥叉等者即是雜類譯語見前是善男子下明諸色供養者非唯不生惡處亦復不生貧窮不可樂處無財為貧不達為窮。

　　此諸眾生縱其自身(至)不持齋戒自成齋戒。

　　這一節經甚讚持呪之功攝無量德以明一心具萬行意也縱其下是甚讚持呪功高謂上持呪眾生縱其不作福業而如來之德悉與此人豈有移彼福此則三昧亦可惠矣良以呪心即如來頂法而如來頂法即行者本具藏心是故能持呪者即持自己藏心藏心具足萬行何福業而不備哉是故不作福而福自備以自具故宛似如來所與然而如來即自性之如來也如來即我心我心即佛心心外無佛全佛是心是故能持呪心則永劫與佛同生也不可說是華嚴大數最後之數彼云不可思不可思劫為一不可說不可說不可說劫為一不可說轉則轉數為極也既與佛同生佛之功德我之本有三義同科如惡叉聚也惡叉聚是樹名見首卷解中我及如來兼諸功德同一熏修無分散故是故下結明本具未戒令戒未進令進無智令智不淨令淨不齋成齋則六度備矣上文福是檀度戒是尸度進是進度智是智度淨是禪度能忍齋戒是忍度言雖不次六義全矣所謂持呪一心萬行具足。

　　阿難是善男子持此呪時(至)悉皆滅除更無毫髮。

　　這一節經詳明呪功滌諸垢染以慧日能銷霜露之罪也前文備福今文滌罪謂未得呪前雖造眾罪既持呪後則前之破戒之罪無問輕重一時銷滅益見持呪功高如日之易銷霜露也然而持呪之心亦須盡誠空三輪達三觀般若圓心銷除眾罪實有之若其泛然常習似存似亡多見破舟越諸溟海風雖順不無沉溺之險無謂經之無驗亦見其墮也縱經下明持呪之後猶有不淨之迹諸聖不責此勉誦之深也五辛見下文若內心既淨則外衣雖獘行止皆淨良以心淨故一切同真當念即道場故五逆者一弑父母二弑阿羅漢三弑和尚阿闍黎四破和合僧五惡心出佛身血四棄八棄者四分律云波羅夷譯云棄若犯婬殺盜妄四根本罪則永棄佛法邊外不與共住如人斬首不復活也不入僧數故名為棄比丘尼八棄即於前四加第五名觸觸是觸著與男相觸起染心故第六名八有八事故謂與染心男子兩手相捉或捉衣或同入屏處或屏處共坐或共語共行相倚相期犯此八事為眾所棄故第七名覆覆是遮覆謂尼聞大僧說戒作法之時遮覆他罪不肯對眾陳首故第八名隨隨是隨眾住謂尼於大僧中未與作共住法即隨共住故如上八種為尼僧根本戒犯此如前名棄也此以誦呪功高無間輕重皆銷滅矣如風吹沙者猛風譬呪功沙聚譬輕重罪聚謂眾罪聚集如沙之多由誦呪功一時能銷如猛風吹散沙聚言其易也纖悉淨盡更無毫髮存焉。

　　阿難若有眾生從無量無數劫來(至)皆得悟無生忍。

　　這一節經承前呪功能銷宿業得悟無生也上以呪功銷諸現業今文又謂不但銷新愆而已又能滌諸舊染若有能持此呪并諸供養從前積劫陳垢未及懺悔者猶湯銷雪煖氣既侵剎那銷殞湯譬呪功雪譬宿業然又不但銷業而已又能以呪力持心不久得悟無生忍矣無生忍解見第一經中或問前解云持呪必空三輪達三觀然後得驗今文但說帶持安置猶能銷除積業子豈以易為難耶答呪有不思議力誠如經說然即供養帶持由藉信心前云具決定信速能符契若彼信心輕鮮未必即驗也今時呪章何處無之功力亦隱而不顯矣愚甞帶持驅瘧立應足知由信而顯也。

　　復次阿難若有女人(至)邊地下賤何況雜形。

　　這一節經歷明呪功得遂諸願也文中但明男女長命不及餘者文略耳然以果報句攝盡矣果報約世出世漏無漏說大率今文與觀音圓通相應故雜形如前說餘可解。

　　阿難若諸國土州縣聚落(至)一切災厄悉皆銷滅。

　　這一節經歷明呪功能免諸難也支提譯云可供養處脫闍長水疏云幢也泐潭標指云闍訓都脫闍即城臺也餘可解。

　　阿難在在處處國土眾生(至)晝夜安眠常無惡夢。

　　這一節經歷明呪功能和天時澤地利鎮惡星安兆庶也風雨順時者如藥師灌頂經云非時風雨過時不雨是眾生九難之一今云順時則由呪功而和天時也五穀豐殷是由呪功而澤地利也十億曰兆庶眾也指萬民說兆庶安樂是由呪功而安兆庶也惡星隨方變怪二十八大惡星各按方隅一切災祥由其變也呪能鎮之使其災障不入其境是由呪功而鎮惡星也由是人無橫夭之災矣杻械下二句是免王難晝夜安眠是臥安覺安晝無惡事夜無惡夢呪之功也。

　　阿難是娑婆界有八萬(至)諸惡災祥永不能入。

　　這一節經歷明呪功鎮諸惡星使不入界地也娑婆界指一四天下說以四洲觀之居空星象不止八萬四千今云惡星止此數耳除善星說故或亦表人八萬四千煩惱說故二十八宿為八萬上首二十八宿者謂角亢氐房心尾箕斗牛女虗危室壁奎婁胃昴畢嘴參井鬼柳星張翼軫然此諸星各按方隅每方七星各有所主之事隨人心善惡而變善則降祥惡則加禍詳如大集四十經中說又八大惡星為主者長水疏云金木水火土羅計彗也雖有善宿變即成災二十八宿亦爾有此下正顯呪功有此呪地則彼惡星隱然無變不成災故十二由旬由旬譯云限量程限之數也一由旬四十里計四百八十里之遙成結界地一切災異不入其境祥福也又吉兆也今云災祥不入者言禍福不入也然則福何以却之意以平順為福俗諺有云庭前之瑞好不如無此之謂也。

　　是故如來宣示此呪(至)舊業陳債來相惱害。

　　這一節經世尊結顯宣呪所由為助道之玄覆也是故下佛以末世多魔故宣此呪而保護之使諸惡緣不能加害泰然安隱坐進此道是為宣呪之由也文旨瞭然可解。

　　及汝眾中諸有學人(至)十方如來便為妄語。

　　這一節經重警淨緣以明佛語不虗而行者必得心通之驗也是善下佛謂行者果能如法熏修則從此凡身即得豁然貫通開悟佛覺文中反顯佛語不虗必非相賺也。

　　說是語已會中無量(至)得成菩提永無魔事。

　　這一節經諸神誓護行者對佛各陳誓語也上文顯呪之功今文明護持之願初是金剛次是欲色二界天主并四天王出眾禮願無色天誤列于後三是雜類諸神令菩提心速圓滿者如前云精心陰速發彼神識之意五是空居陰陽時令之主陰陽則攝風雨雲雷等各有主故時令則攝年歲春秋八王日遊夜遊等年歲即六十甲子太歲等也巡官即晝夜遊神及主記善惡者故名巡官此皆𨽻於四天王者六是地祇主山主海等及一切土地諸神萬物精祗者如主樹主林主稼主藥等神是也風神王者即上風師葢有王臣之屬上必是臣今乃是王故兩出之此諸上下神祗各有護法辭旨皆可解不復贅言。

　　爾時八萬四千那由他(至)恒令此人所作如願。

　　這一節經本護呪人乘大覺心隨眾護之後而稱名重誓以衛也前文世尊先舉藏王種族常護此呪今文藏王因眾發心護呪重列名辭以備眾數耳大約上文諸雜神等因佛宣呪功大然後發心此藏王者本心常護故前佛舉其名今乃藏王自陳本願也按華嚴十地品藏王為說法王位在上地故此自陳功業久成菩提以度生心切不取涅槃示金剛身常護此呪世尊下明自護心之切隨彼行者定亂百出而此菩薩護心恒一也縱令下驅斥外魔大自在是色界頂天以統世之心深躭固執成大慢天是魔之甚者亦不得其便餘小鬼神自當驅去十由旬外矣前云十二由旬成結界地今驅魔未出界地此云何通葢由譯場前後不照耳寶杵碎首是其誓心非如世間殺心比也折攝二門隨機應故餘可解以上行分已竟下起證分。

　　阿難即從座起頂禮佛足(至)佇佛慈音瞪瞢瞻仰。

　　這一節經阿難因行請證次第始終淺深名義而欲預知其相也前文阿難既諸行中詳悉然猶未知所證階差始終名義淺深證位須預知之如達王都先訪旅泊葢證者實踐親炙之義有淺深智斷不同故請先示其相也我輩下阿難因問證義且先自責多聞陳其病本為發問之端也蒙佛下慶前聞法之益世尊下正問入證名義佛三摩提者揀非世定又揀二乘定故故加佛字又五十五位定體修成佛故故稱佛三摩提也涅槃是所到究竟地故涅槃之前覺路重重故稱未到乾慧是發軔之初名義解見下文四十四心是信住行向各十及四種加行謂煖頂忍世第一也以上是為通問下又別陳故重舉漸次漸次指三漸次也詣何下二句問入聖位十地始終故葢地前三位名三賢十信為內凡乾慧為外凡故作是下集家結問之儀溫陵解云凝視曰瞪冥心曰瞢。

　　爾時世尊讚阿難言(至)合掌刳心默然受教。

　　這一節經佛諾其請先讚阿難具大心故代眾生問而誡聽領說也讚辭可知從於下佛述所問始終以內外凡為始故稱凡夫涅槃為終可知中間覺路未證而預明故稱懸示如未發軔先釵旅泊之情形故也汝今下誡聽為說阿難下領答刳心者刳音枯說文云空物腸也易曰刳木為舟今取意謂屏除妄慮而虗其心可受教義故稱刳心合掌是斂容默然是杜口三業具誠而待慈誨也。

　　佛言阿難當知妙性圓明(至)及大涅槃二轉依號。

　　這一節經世尊將酬證位先標妙性無生以示滅妄歸真二轉依號也夫妙性湛圓離諸名相安有世界眾生及五十五位之名相耶由有器界眾生名相斯立若世界之依眾生之正二俱叵得名相何存然則十界十如俱為剩語是故先標真本以顯名相皆妄也名是稱謂相是相狀一切聖凡依正差降俱為名相然此名相因妄有生有生必滅生滅是妄滅此生滅之妄方名為真轉生滅則依涅槃以涅槃無生滅可得故轉妄想則依真覺真覺即菩提也此為佛果二轉依號然以妙性觀之本無生滅安有涅槃元無妄想安有菩提菩提涅槃亦是強名若執兩端亦成名相矣達斯道者可以默會。

　　阿難汝今欲修真三摩地(至)斯則如來真三摩地。

　　這一節經佛示欲修正定先識倒因倒因不生即正定矣三摩地即正定故又云正心行處即諸位所修定體涅槃是到家果地之名眾生是正報身世界是所依器界此依正二法一切顛倒因之而有故稱倒因佛令識此倒因倒因不生即是正定葢正與倒是對治法故此總標下別釋。

　　阿難云何名為眾生顛倒(至)建立世界及諸眾生。

　　這一節經別釋倒因先明正報以顯依正一因而妄生二倒也初徵正報名次阿難下正釋倒因良以一因發生二倒故示其因也由性下二句躡前真本誤成倒因性明心者即指妙性圓明說即是如來藏性本然之明心字依藏性體上起的照用乃名為心即用之體即體之用故稱性明心也以性明之心徧圓一念誤故遂乃轉真成妄以正為倒矣此一句中真妄攸分本無能明能圓之情則心無所動良由誤認圓明則於圓明性上而有其念即成妄矣如前經云自心取自心非幻成幻法了矣故云性明圓故故字氣脉生起下句諸妄故云因明發性此所發性與上句性字不同葢所發性是妄性故性既妄了乃見有生則從畢竟無中成究竟有矣畢竟無指上妙性中一法叵得故究竟有指下因明發性之妄以妄觀之依正宛然故云究竟有也此所發性是無明體一切根身器界由此建立如第四經云性覺必明妄為明覺所既妄立生汝妄能無同異中熾然成異即此義也此有下承上究竟有明其妄立也謂彼能有所有本自非因所因能有是無明所有是根身器界等然此無明本非有因妄為所因即倒因也既非所因則能住所住之相了無根本可據也能住約眾生說所住約世界說本此下結成妄立依正二因也謂本此無性之妄建立依正二相無住即是妄住以無本故謂從妄住中建立依正二倒也。

　　迷本圓明是生虗妄(至)非生非住非心非法。

　　這一節經承上迷真生妄指妄復俱非以示非相也迷本下承前妙性真體說謂迷了妙性圓明之體從迷生妄妄性無體者指上依無住所建立之性妄故無體以無體故非所依也此二句正遣妄本謂妙性真體本來圓滿光明無欠無晦無修無證既云無欠何須求復將欲捨妄復真則真非真矣自惟真如本性妙湛明圓何勞更復妄見所復已非真實如體此隱然指彼二乘偏修者說也非真求復下牒上妄復示非相也生與住者即是生住異滅四相之二影略說故心與法者是二乘所修身受心法四念處之二影略同上此皆妄復之相非真真如性矣四念處義如法界次第中說二乘既非則凡外可知此指三乘順修者說下文別明眾生逆修結顯眾生顛倒之相也。

　　展轉發生生力發明(至)由是故有眾生顛倒。

　　這一節經承上結顯眾生顛倒由妄而生也展轉下謂既迷真性依妄生妄展轉相生從彼妄生業力上顯發諸妄以妄熏妄積生成業彼此業同則有感應因有感應彼此相生以彼此相生相滅生滅無窮末句結名顛倒。

　　阿難云何名為世界顛倒(至)變化眾生成十二類。

　　這一節經別釋倒因次明依報仍以無住為因轉成十二類之報土也初徵名是有下仍牒前文有所有因所因二句為世界生因是有下三句先釋界義謂此能有所有則分段妄生分段既成則界畔自立由有分段四方隨生故非因下四句次釋世義謂本非真因妄為所因葢以無住為所因故無住即無明也前文云本此無住建立世界及眾生故此無明無體實非生因也由妄建立故為所因本是無住妄為所住既依無明則念念熏彼所住所住即依正二相也以念念熏故遷流不住遂成三世三世與四方和合相涉成十二區分此十二區分為十二類生之依報世約心說以念念遷流故方約境說以界畔為境故心境交涉變化眾生亦成十二類類約眾生說十二區分約世界說於此可見十二生界由心成也。

　　是故世界因動有聲(至)窮十二變為一旋復。

　　這一節經結示心境涉義變成十二依正轉旋之相也動字即指上文方世相涉涉是動故約二義解一約內心初動這是境隨心變也動則有業業必有報十二類生由此輪轉文中聲等是境六亂妄想是心言不頓彰故次第相因意必同時即唯識所謂五俱意識同時起故雖云同時異在同中不無相因默會於心現量可證二約外境初動由方世相涉聲等隨生是故六亂妄想因之而有這是心隨境變也由六亂想成業性故業必有報報必有依謂乘業性輪轉十二區分也約正報說則云輪轉約依報說則云旋復旋復者即第四經云次第遷流終而復始之謂也終復始者是世界成住壞空空為終成為始空而復成循環無窮即旋復之義也末云聲等窮十二變為一旋復者謂外世界六塵窮盡十二能變之根以致空散消沉為之極矣極故旋復也又文中兩箇是故初是故下結眾生顛倒是境隨心變也次是故下結世界顛倒是心隨境變也良由上二別釋之文未曾有結今文雙結前二倒故下文詳明十二變化之相。

　　乘此輪轉顛倒相故(至)若非有想若非無想。

　　這一節經承上詳明十二變化之名相也此先標名下次示相乘此一句牒上十二輪轉之相是有下正標十二之名按瑜伽俱舍等論說者謂從殻而出曰卵生從胞胎出曰胎生從濕而出曰濕生離故趣新曰化生本質既無但用明耀之色曰有色空無色相曰無色唯依想心成質曰有想頑無所知曰無想自質非實託彼成故雖有若無故曰若非有色自質本無託彼呪詛成己色質故曰若非無色己本無想由彼想以成我質雖有似無故曰若非有想我有兒想彼無父母想雖彼無想現已成我兒想故曰若非無想如下指彼蒲盧等異質相成者是也下文各有成想二字證定此類名相故加成想二字。

　　阿難由因世界虗妄輪迴(至)魚鳥龜蛇其類充塞。

　　這一節經承上次示十二生相此先明卵生也溫陵解云卵唯想生虗妄即想也想體輕舉名動顛倒卵以氣交名和合氣成想多升沉名飛沉亂想故感魚鳥飛沉之類也然詳十二類中各具八萬四千亂想者葢一切眾生各各具有八萬四千煩惱但各隨類轉變則彼煩惱隨類偏顯如此魚鳥之類以飛沉偏顯則諸煩惱皆屬飛沉故云八萬四千飛沉亂想下文各類隨想偏顯成其本類之想然知一類互具餘類之想則有無窮亂想何止八萬四千哉文中但約偏顯者說耳故下文云各各互具十二顛倒顛倒即亂想之本因故羯邏藍譯語見前又動顛倒是惑和合下是業如是下是苦諸類皆由惑業苦三輪轉生死下皆倣此。

　　由因世界雜染輪迴(至)人畜龍仙其類充塞。

　　這一節經承上次示十二生相此次明胎生也胎因情有雜染即情也情生於愛名欲顛倒胎以情交名和合滋成情有偏正名橫竪亂想故感人畜橫竪之類遏蒱曇譯語見前即胎卵漸分之相虗妄雜染執著留礙等有情皆具但隨偏重者感類耳羯南等胎卵皆具而次第言者前能具後後不具前故又流轉國土等即十二區分同一器界遂成十二之異隨業感報有差故。

　　由因世界執著輪迴(至)含蠢蝡動其類充塞。

　　這一節經承上次示十二生相此三明濕生也濕以合感執著即合也合由愛滯觸境趨附名趣顛倒濕以陽生名和合煖成所趣無定名翻覆亂想故感含蠢蝡動翻覆之類也蔽尸譯語見前濕生初相也十二皆本於婬欲起於情想以迷情愈妄化理愈乖以至蕩為空散頑為木石妄末雖殊妄本一也蠢蝡者蠢約情言蝡約形言即愚鈍之情為蠢柔弱之形唯見其動狀不可別名蝡。

　　由因世界變易輪迴(至)轉蛻飛行其類充塞。

　　這一節經承上次示十二生相此四明化生也化以離應變易即離也離此托彼名假顛倒觸類而變名和合觸成轉故趣新名新故亂想故感報亦爾脫故趣新所遺之殻為蛻如水蟞變蜻蜓則轉行為飛如雀為蛤則蛻飛為潛凡以不同相變皆名轉蛻羯南譯語見前新質初成之相也自下皆稱羯南者諸類通稱止此若其第五鉢羅奢佉譯云形位則各隨相現非通稱故不及也。

　　由因世界留礙輪迴(至)休咎精明其類充塞。

　　這一節經承上次示十二生相此五明有色也真性融湛本非留礙亦非光耀由迷滯故成留礙輪迴障失融湛妄合明著粘湛發光以成精耀休為三光咎為彗孛一切精明神物皆精耀也其想已成精耀故但有色而已涅槃經云八十神皆因留礙想元成其精耀此雖至精至神亦未離乎乘彼輪轉顛倒想也。

　　由因世界銷散輪迴(至)空散銷沉其類充塞。

　　這一節經承上次示十二生相此六明無色也厭有著空滅身歸無名銷散輪迴迷漏無聞名惑顛倒厭有歸無則依晦昧空故和合暗成而名陰隱亂想即無色界外道類也此有想無色而不無業體故亦稱羯南又有惑業昏重形色消磨體合空昧識附陰隱亦空散消沈類也。

　　由因世界罔象輪迴(至)神鬼精靈其類充塞。

　　這一節經承上次示十二生相此七明有想也罔象失真邪著光影無所托陰從憶想生於罔象中潛結貌狀神不明而幽為鬼精不全而散為靈無有實色但有想相乍有乍無似明似晦名罔象也。

　　由因世界愚鈍輪迴(至)土木金石其類充塞。

　　這一節經承上次示十二生相此八明無想也不了諦理固守愚鈍之極則癡頑無知精神化為土木金石無復情想即枯槁也如黃頭化石望夫成山蚯蚓之變金燈癡僧之化木耳皆精神昏昧有情而化無情也。

　　由因世界相待輪迴(至)以蝦為目其類充塞。

　　這一節經承上次示十二生相此九明非有色也水母之類以水沫為體以蝦為目本非有色待物成色不能自用待物為用迷失天真綿著浮偽彼此異質染緣相合故曰因依諸比目比翼類此。

　　由因世界相引輪迴(至)呪詛厭生其類充塞。

　　這一節經承上次示十二生相此十明非無色也邪業相引使性情顛倒而乘呪托識不由生理妄隨呼召即世間邪術呪詛精魅厭物因而有生者不由生理則本自無色既感成質非無色也。

　　由因世界合妄輪迴(至)異質相成其類充塞。

　　這一節經承上次示十二生相此十一明非有想也二妄相合性情妄昧異質相成生理回互如彼蒲盧非為桑蟲非有蜂想而成蜂相葢己本無想由彼想以成我質故曰非有想相成想。

　　由因世界冤害輪迴(至)皆遭其食其類充塞。

　　這一節經承上次示十二生相此十二明非無想也怨害相酬殺傷相反生理怪誕棄絕倫理故感土梟之類因土塊毒果成形非無鳥想而本無想溫陵釋上二名混而未暢葢我有兒想故曰非無想相而其土塊毒果本無父母想故曰無想二意合名故也孤山曰土梟破鏡者按史記孝武本紀云祠黃帝用土梟破鏡孟康曰土梟破鏡二鳥名土梟食母破鏡食父黃帝欲絕其類使百物祠皆用之破鏡如貙而虎眼貙音樞似貍是獸非鳥今文云是鳥非獸然據眼如虎眼則江東人稱鸀鶤者近是也但未知其食父之事又本草禽部中有云訓胡其聲自呼其名兩眼如猫此鳥作笑聲當有人死即鸀鶤也疑即此類出此俟識者別焉。

　　是名眾生十二種類。

　　結名可知或問前文阿難所問證道名位何故世尊詳明十二顛倒耶答曰良以顛倒障正徧知則覺路不淨今佛欲明證道先除障垢障除則倒亡離倒即正具是知除障為入證之要也佛意在茲乎。

大佛頂如來密因修證了義諸菩薩萬行首楞嚴經直解卷第七


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第八

　　明古杭雲棲寺後學沙門　廣莫　直解

　　蘌兒優婆塞　李太沖　校

　　阿難如是眾生一一類中(至)具足如斯虗妄亂想。

　　這一節經重明生類互具倒心而生起下文也如是下牒前生類以明互具之意然據互具顛倒之語則知各類所有八萬四千亂想亦應互具以明業力不可思議良由亂想從顛倒發故詳夫妙圓真心不可思議具足恒沙性德翻此性德以成亂想有何籌筭故喻云猶如揑目亂華發生揑目喻顛倒亂華喻亂想可知。

　　汝今修證佛三摩提(至)洗滌其器後貯甘露。

　　這一節經佛示除倒之法以淨其器則妙道可期而證也阿難原問佛三摩提故佛拈其所問而答也本因亂想指上十二生類各所具者欲除此想立三漸法稱漸次者即指三法有漸次故如淨器下設喻明三漸之意淨器喻行者因心除去二字正喻三漸初功毒蜜喻十二顛倒詳玩湯水灰香之喻湯水猶麤洗灰香是細洗葢湯水喻地前四十心灰喻四加行香喻十一地觀智甘露是天所降者服之得長生喻所證法身證之得不生滅故又一解湯水喻諸位正定灰香喻諸位所具功德法香甘露喻法身後貯二字應上先淨意謂先淨因心後證果德此喻通譬諸位也若謂登初住去破一分無明證一分法身則有次第淨次第證義此乃不次之次今文約通途說故云後貯甘露。

　　云何名為三種漸次(至)三者增進違其現業。

　　這一節經徵列三漸之名也此但徵列名數解見下文一云修習者佛令行者防修形器熏習淨法為入證之初門也除助因者五辛為助正性之因故應除之二云真修者刳殺盜婬則生死輪迴息故云真修然又修習是助行真修是正行故刳正性者正性即指殺盜婬為眾生之正性故圓覺經云一切眾生皆以婬欲而正性命即此意也三云增進者上二是一助一正正中但戒身業三事其義未深今則增進其行使六根不流逸前境返流全一六用不行校上漸深故名增進違現業者謂違返六根現行之業也下釋義中三皆結稱增進以三義遞進故也。

　　云何助因阿難如是世界(至)第一增進修行漸次。

　　這一節經承上別釋三漸名義此先釋助因也助因見前解如是下出食辛之由謂十二類生各有形命非食則死故云不能自全依四食住者食以資益為義十二生類稟報不同所食亦異故有四種食也此十二類攝盡三界眾生是故人畜有執受身者段食益之鬼神無執受故觸食益之色界思食益之四空無身唯保第八識以識為食則以識食益之上二界無香味二塵故無段食餘三食徧三界故按成唯識第四引契經說有四種食一者段食變壞為相謂欲界繫香味觸三於變壞時能為食事段是分段食有分段故唯欲界有二者觸食觸境為相謂有漏觸纔取境時攝受喜等能為食事觸是觸著觸諸柔輭細滑冷煖香氣等境而生喜樂以喜樂益身為食義故三者思食希望為相謂有漏思與欲俱轉希可愛境能為食事思是思量以希望心任持不忘如彼懸沙望梅能止饑渴皆思食義也又如色界以禪思為食故然稱有漏思者通善惡二途如十二類中有色無色有想無想等稟報是惡而思食義與色天同故四者識食執持為相謂有漏識由段觸思勢力增長能為食事由前三食勢力增長執持所增長義資益身心即為識食此識雖通諸識以第八執持勝故食義偏勝是故佛說下結食住義住者由食得續形命故名住也阿難下正明食辛非行者所宜食甘二句先明食有利害利害二意可知葢指五辛為毒類也雖不致死能發婬怒非毒而何是故求正定者當斷此也五辛者按梵網經云一大蒜二茖葱三慈葱四蘭葱五興渠天台梵網疏云大蒜是胡葱茖葱是薤慈葱是葱蘭葱是小蒜興渠是蒠蒺雲棲大師發隱謂興渠云蒠蒺者蒠是蕪菁或云胡荽或云阿魏名義集云興渠此方無故不翻出于闐國葉似蔓菁根如蘿蔔生熟皆臭此五通名為菜熟食氣濁故發婬生食辛臭更厲故增恚如是世界下正明行者不宜食之所以宣說十二部經屬慧修三摩地屬定雖有定慧持心若不斷辛諸聖賢輩不來守護大力魔王得其便故文皆可了末阿難下結第一漸名。

　　云何正性阿難如是眾生(至)第二增進修行漸次。

　　這一節經承上別釋三漸名義此次釋正性也正性如前說如是下詳明刳正性所以戒婬可知不餐酒肉者酒能亂性助欲性故肉能傷慈起殺心故以火淨無啖生者防辛穢而助嗔故是修下誡其必刳正性方有出世分故當觀下三句示對治法欲如毒蛇毒囓法身喪慧命故欲如怨賊劫法財奪功德故四棄八棄見前解聲聞戒淺但執身故菩薩行深身心並治故婬戒成無相生義殺戒成無相殺義加以偷劫不行則無負於世出三界必矣是清下由刳正性心強報得六根清淨相似解發故云即以父母肉眼見十方界按法華文句云梵王報得天眼在於己界徧見大千大千外有風輪障眼不能見外又法華論云眼能見大千內外應是天眼那名肉眼智者大師辯云此是圓教相似位因經之力有勝根用既未發真不得稱天眼猶名肉眼是分段之身故稱父母所生雖云肉眼具五眼用見大千內外今經以父母所生肉眼同彼所辯大約以刳正性心強得感此驗以顯經功之勝也乃至得大神通遊十方界等皆是六根清淨位的義理然今三漸既未入位云何先具此用辯在下文是則下結第二漸名。

　　云何現業阿難如是清淨(至)第三增進修行漸次。

　　這一節經承上別釋三漸名義此又次釋現業也現業者由六根流逸六塵現行所作業名為現業阿難下誡令違此現業如是持戒人者牒上刳正性人既能持戒心不貪婬此不貪婬語不局男女交媾為婬眼取色耳取聲乃至意取法塵皆名貪婬故云於外六塵不多流逸因外不逸旋轉欲流自歸元覺偶合也謂六塵不緣六根無偶六既全一則外用不行矣十方國土即六塵境若根塵偶合之時雜亂渾濁今既全一則復元明妙湛不廢外塵外塵自淨所以但不流逸外之國土宛然如故不為礙也故云十方國土皎然清淨又以譬明謂如瑠璃內懸明月瑠璃喻全一之心明月喻外境不著外境即是如如故下云如來淨妙皆現其中其中指全一之心也然以如是因心必獲無生法忍矣無生法忍指果證而言前第二漸中指通六根相似位今無生忍即屬初住以上從是下二句正判三漸為聖位初基故云從此發行安立聖位是則下結第三漸名阿難初問至何漸次得修行目意正問此佛乃立三漸次以答之又此三漸文義高下淺深難決何以故如第一漸除助因者可知第二漸中刳正性者刳殺盜婬心其文乃至偷劫不行等是刳正性之本義也是清淨人乃至得大神通等辭葢屬刳正性之功効也宛似六根相似位的文相則非三漸本義乃是懸示後位功由於此第三漸中違現業者是持戒人乃至於外六塵不逸是牒上義從塵既不緣乃至如來淨妙皆現其中葢屬違現業之功効矣獲無生忍者乃懸示後之所證然此三漸以往自當淺深次第為論則諸聖位不濫古師直作三漸本義解者非矣抑之太下揚之太高配位不定幸達者深思而詳察焉。

　　阿難是善男子欲愛乾枯(至)未與如來法流水接。

　　這一節經承上發行安位此初明乾慧地也是善男子即指上文修三漸次的人以後歷信住行向地等初文皆有善男子之言總是這箇人葢以一人進修歷位而說古師乃配外凡內凡等義恐翳人眼今不復用然其內外凡聖之說理固有之即指這箇行人階梯淺深位序之名耳如世間人初登鄉薦次由進士以歷邑宰京鄉後至台鼎位極人臣總是前頭登鄉薦的人以後望前位序高下懸絕矣今經遊歷聖位亦復如是欲愛下四句承上義說由前六用不行返流全一則諸欲愛乾枯以其根境合時內執受心堅固暗塞今由根境不合不續餘生故內執受解脫而空明矣昔之纏縛今得解脫昔之暗塞今得虗明虗明之性即是智慧執心既虗無復所雜故云純是智慧然此慧性本明而圓照映十方鎣者金色外映為鎣今之慧光外映亦如之也由欲愛乾乃有此慧名乾慧地此結顯初位之名也末二句出其位義尚淺謂欲習初乾未與如來中道法流水接故此未屬正位按吳興解云大品般若明十地初立乾慧天台於圓教判信前立五品住且曰義推如大品乾慧地也噫智者隋時此經未至而所立名懸契佛心非聖人孰能是哉愚按天台五品文相與今經異意必各陳其說義或同耳欲習下明今位發軔之初纔乾欲愛乍得初𦦨故稱乾慧若校後位所發智慧則今之慧猶屬習氣是故未與中理水接如來果人也法流水者確指中道法說流水二字約喻說葢中理三德秘藏源遠流長混混不竭故喻如流水也今未與接者後位十信猶稱相似相似對分真說良以行未履真但隣乎真故稱相似登分真位方接法流相似未敢云接況今乾慧乎長水疏云今經第三漸次便得無生法忍此訛矣若彼三漸便得此忍今位何故猶未與接葢無生忍即是中理法流是知長水孟浪不思之甚也。

　　即以此心中中流入(至)所去隨願名願心住。

　　這一節經承前發行安位此次明十信也信者信中道理也故云中道純真名信心住信中道理故稱妙信後之念進慧等九位皆為信之妙德故以信冠其首通名信位即以下明初信也謂即以乾慧心流入中道之中而此流入之心乘中理故乃能開發此心圓妙之用敷即發義然此圓妙之用昭昭於心目之間沒有半點疑滯故稱圓妙從此不偏不滯妙圓信中重發真妙依信發妙增進無滯然非生滅故稱妙信常住由常住故一切生滅妄想滅盡無餘也能信是行者因心所信是中道理雜妄既盡故云中道純真以所從能全理成信名信心住也住即是位真信下明二信也真信明了一句牒上初信義上云從真妙圓重發真妙故稱真信又上云妙信常住則昭然不昏故稱明了以真信融徹故云一切圓通一切指陰處界等不為礙故以圓通故乃能憶念三世各無數劫中生死習氣由憶念故一切習氣皆現在前無忘即念故名念住妙圓下明三信也亦承上妙圓之信[淴-心+口]中理故純一真實即此真實精明之信發化無盡而彼無數劫中生死習氣化為一精明矣以此精明之信進趨中道真淨之理以精明進趨名精進住心字即指此位之心也心精下明四信也初句亦承上說上以精明之心進趣真淨故云心精現前又上以無始習氣通一精明精明即是智慧轉前習氣皆成智慧無復餘習故云純以智慧以智名位故名慧住以字作用字看謂用智慧進趣後位也執持下明五信也初句亦承上說謂持上智慧之明徧乎寂湛理中全智成理寂理常凝常凝是定故名定住定光下明六信也初句亦承上說謂上所得定由持慧明而得今定復生光光即慧性則定慧均明以此明性深入無滯故云唯進無退即以不退名位也心進下明七信也初句亦承上說謂上不退之心保護攝持不令散失則安然無虞此安然之義謂以諦觀雙寂體用不二無進之進勤勇無間乃名安然若其能所不忘理智對敵非安然矣如是行者因心與中理冥符故云與佛氣分交接名護法者法是中理由能保持故稱護法吳興解云按圓位至此斷三界思惑盡即六根清淨之正位也配瓔珞經七住對大品般若當佛地智者云三藏佛位望六根清淨位有齊有劣同除四住此處為齊若伏無明三藏則劣既是發真斷惑之大節故特示云十方如來氣分交接覺明下明八信也初四句亦承上說覺明即是上文慧明牒上義也能以妙力者由上保持功力迴向佛光佛光順出行者心光逆入故云向佛安住此二句即明上文與佛氣分交接之意然非實有佛氣交接秪是因果心光密應本始二覺冥契借言氣分耳上云氣今云光上云氣者微而未著今云光者顯而無隱矣猶如下約喻以顯迴光向住之意雙鏡相對光明互攝初則此鏡攝彼則含二鏡彼攝此鏡則含四鏡四則變八八變十六十六變三十二如是互攝互照以至重重無盡愚嘗以鏡親試但望入內圓光小而不見矣故云其中妙影重重相入法合者雙鏡譬行人心光與佛果覺行者因心是始覺佛是本覺本覺入於始覺觀行之中其間妙影諦觀光含不可思議曷有盡哉稱妙影者謂此諦觀心光非寂非照而寂而照忘能所絕對待有而無朕空而有靈不一不異非合非離唯證相應不湛說示故稱為妙即以迴光向住結此位名心光下明九信也初句亦承上說指上行者心光稱密迴者謂是行者定中心目朗照非傍人可知故稱為密由迴向力故方獲佛之常住凝然妙定此常凝定體即是中道第一義諦故稱無上離二邊染故稱妙淨圓融無礙淨性亦無故為妙也行者既能安住於此妙淨無為之中此是道共戒故結名戒住住戒下明十信也初句亦承上說住戒是上文義安住道共戒中無依無倚故稱自在由戒自在定亂一致去住無殊故所去隨願即以願名位也竊玩十信文義前九俱屬內功第十乃能放心於外初一是信之體後九是信之妙德體德相成通名信位然其次第竪入則後後勝於前前在文可解又此十信所稱中道猶是相似中道開發登初住去方是真中妙宗鈔云相似者二物相類如鍮似金若瓜比瓠猶火先煖涉海初平又云約四喻明相似行人本覺寂照反雙相似而發成相似位三種之覺此覺似真前二喻喻始似本後二喻喻於相似近乎分真故名相似。

　　阿難是善男子以真方便(至)陳列灌頂名灌頂住。

　　這一節經承前發行安位此次明十住也住者天台四教儀明圓教住義謂此位中觀現前開佛眼成一切種智從初至十各斷一品無明增一分中道註云即是十番進發無漏同見中道佛性第一義理以不住法從淺至深住佛三德及一切佛法故名十住以真下明初住也以真方便者此住初顯真如故名為真即以真家方便開發前文信位十心而前十心精純發輝十用涉入真方便中圓成初住一心良以真方便心開發十信心故故稱發心住溫陵解云真方便妙慧也此十心十信也孤山謂以初住橫開十信非也心中下明二住也初句心中發明者即發明初住所圓成心如淨下約喻以明淨瑠璃喻初住真方便心精金喻十信心此三句牒上文意以前下方是二住功行謂以前初住妙心履治為我二住的因地意以中觀之智加功密治前之妙心使其出生無量德用如地發生萬物故喻如地即以此心名治地住也心地下明三住也初二句承上意說初句心字是二住能治心地字即前位所履之地也涉知者謂上能治所治互相涉入俱得明了然此不二而二非實有能所大約以心融前十用其功愈純故云心與地相涉而知也遊履下方是三住功行謂乘此涉知之功徧遊無礙四弘六度任運而行不為境所礙故名修行住也行與下明四住也初句亦承上說初句行字即上修行之行謂四住因人所行之行與佛行同即始本冥符也行契中理故云受佛氣分前文七信與佛氣分交接與今何異葢前云接今云受似之校真其淺深可知雖真似不同而總成佛行故前後皆云氣分也如中下引事例理使人易解故大抵入理既深難以形容故借事以明人之死陰既現後陰未生中有陰身自求同業以為父母託後生陰以成胎故凡眼不見冥冥中一信相通故云陰信冥通今四住因行與佛果覺諦觀冥通如中陰之投父母相似行契佛心故云入如來種也世以王種為貴出世以佛種為貴故名生貴住皆從中陰喻邊說故既遊下明五住也初二句亦承上說上以諦觀冥契得為佛種則道胎已成親為佛果胤嗣矣人相不缺者人相指佛相約喻邊說故云人相如人六根具足名為人相例佛以慈悲權實為內相三十二相八十種好為外相今五住因人內外事理與佛不異故云人相不缺方便為權智照真為實智權依實起故稱方便具足住容貌下明六住也亦承上說上云人相不缺故今承云容貌如佛謂六住因人外貌如佛內心亦同以內外適中故名正心住也身心下明七住也初句亦承上說身者即容貌也心者即上心相亦同之意合成者謂七住因人內外合成佛德日漸增益唯進無退名不退住也十身下明八住也十身有二種一者聲聞身緣覺身菩薩身如來身法身智身虗空身業報身眾生身國土身二者如來身中自具十身謂菩薩身願身化身力持身莊嚴身威勢身意生身福德身法身智身然此二種十身如來悉具今此行者因相如佛亦具足故一一稱靈覺性故故云靈相一時具足者指圓教一成一切成意如秋月當空其光徧滿圓無際故以始本初會具體而微故稱童真住也形成下明九住也上云十身具足猶在胎中今承上十身形成滿月出胎親為佛子故名法王子住也溫陵解云自發心至生貴名入聖胎自方便具足至童真名長養聖胎至此長養功終故名出胎王子孤山解出胎義謂破第九住無明又從體起用故如出胎愚謂此解未切葢真心隱於藏識覺義未顯如孕胎中今乃識破覺圓名出胎耳然亦須照應後位而說始無淺深之濫表以下明十住也上雖出胎稱法王子年在幼冲名未成人今則年齒方剛堪紹位委政故引王義例明謂如國王見世子長成乃集諸王百僚取四海水置金瓶內王執此瓶灌太子頂是時即名受王職位此即表以成人之意既表成人出就東宮王乃委諸國政分攝教令此明委政之意彼剎利下明受職之意吳興解謂太子世子異其文耳春秋傳曰會太子于首止禮云文王世子皆天子之子也若指文王說文王為西伯葢諸侯也故知諸候之子為世子天王之子為太子今文上言太子下言世子約通途汎說吳興猶自未真溫陵解云言以國事分委則非正付國位特表成人而已葢此方極十住若十地滿乃堪正付故華嚴十地菩薩受佛職位比輪王太子受職夫發心必治地治地乃修行修行然後生如來家而具覺相同佛心長道體圓十身為佛子任佛事此十住始終之序也又今文約事例明十住因行始終之義學者不可以實事會也。

　　阿難是善男子成佛子已(至)性本然故名真實行。

　　這一節經承前發行安位此次明十行也四教儀註云從十住後實相真明不可思議更十番智斷進破十品無明一行一切行念念進趣流入平等法界海諸波羅蜜任運生長自行化他功德與虗空等故名十行位也今文成佛子下明初行也初句承前中陰事例說前既表以成人已成佛子具有如來無量妙德妙德即是十身靈相等也乘此妙德故令十方眾生隨順不逆上具下順故生歡喜即以歡喜名行也下經初地亦名歡喜與今名同義別葢有淺深賢聖之殊故也善能下明二行也初二句承上意說上文以自行化他二俱隨順故生歡喜今則全在利他故名饒益然亦不無自益也饒是豐饒無不益故名饒益行也自覺覺下明三行也謂上不拒一切佛法以自覺則難行能行而不拒也下不拒一切眾生以覺他則怨親等觀而覺之上下不違則無嗔恨故以名行也種類下明四行也種類二字承上自覺覺他行說意謂自覺種類之行出生無盡故能覺通如來也覺他種類之行出生無盡故能窮未來際以度生也二行充滿等三際徧十方名無盡行也一切下明五行也一切者即指上文種類所出一切行也此一切種類別異無量而行行契合於同同指一心說謂雖眾行繁興元不動乎一心故云一切合同也乘一心而行乎眾行則種種法門未有違於心者故無差誤由無誤故即離癡亂故以名行也華嚴經云此菩薩於一念頃得無數三昧了知此三昧同一體性乃至得一切法真實智慧與今義同大約今經證位與華嚴合看會悟居多也則於下明六行也謂於一心同中顯現種種法門之異此為即同而異也一一法門異中各各見乎一心之同此為即異而同也同即是寂異即是照即寂而照故即同而異也即照而寂故即異而同也寂不礙照照不礙寂寂照同時兼正不紊名善現行也如是下明七行也如是者承上義說上現眾行乃是能緣心也今十方空中所有塵剎乃是所緣境也一塵中現十方界塵塵皆爾塵中現界界中現塵一多無礙大小相容相收相入無礙無著此境之妙也所緣之境既妙正顯能緣心亦妙也能所俱妙以所顯能名無著行也種種下明八行也種種者即指上文現塵現界能所徧現等也謂種種行相現前咸是般若波羅蜜多乘般若而行眾行則行行是般若故葢前眾行無出六度六度中以般若為第一故以智度融之則五度皆趣智度是故咸是般若也如真丹在手草木瓦石皆化成金於諸度中般若極尊重故故以尊重名行也波羅蜜多譯云到彼岸是究竟極盡義也如是圓融下明九行也初句亦承上說謂以六度圓融則一切法行尊重勝妙故皆成就諸佛軌則任運無礙行行契中故名善法行也一一下明十行也一一亦承上眾行說謂上眾行一一契中皆是清淨無漏寂滅之行即眾行繁興當體即是一真如心無作無為性本然故一一稱真名真實行也詳夫前十住文義全是悟理故託長道胎遊覺胤事例以明之也今十行文義全是出假以明中道故約眾行顯真實也。

　　阿難是善男子滿足神通(至)名法界無量迴向。

　　這一節經承前發行安位此次明十迴向也釋迴向者華嚴疏云迴者轉也向者趣也轉自萬行趣向三處故名迴向迴向不同有其十種其三處者謂眾生菩提實際上二是隨相實際是離相又三復開十一迴自向他二迴少向多三迴自因行向他因行四迴因向果五迴劣向勝六迴比向證七迴事向理八迴差別行向圓融行九迴世向出世十迴順理事行向理所成事又云前十義中初三皆迴向眾生次三皆迴向菩提次二迴向實際後二義通於果及與實際又按華嚴十迴向全篇是願故以十向名十願也今初滿足下亦承上說滿足神通成佛子已者牒前十行皆是稱性神通一切同異諸行無出此十故云滿足神通如是修行皆合如來清淨軌則故云佛事純潔下二句正明初向謂上十行佛事一一稱真如性故故云純潔精真既純既精則無留患當度下四句以實事遣跡良由前十行中出假事多因度生而修萬行然已行融中道豈復有能所未空之跡耶葢深防細過戒謹我人眾生壽者四相緣影不說人何以知故此重遣云菩薩若有能度所度之跡未空則四相宛然全屬有為故令滅除度相迴轉無為因心趣向涅槃無生滅路故結名云救護眾生離眾生相迴向救護即度義故彼鈔又云迴向二字是能迴之願救護等名是所迴之行下皆倣此壞其下明二向也初句承上意說謂有能度所度是可壞者今則滅除度相壞其可壞又拂跡云若能壞之心不空亦復可壞故須遠離諸離方名不壞也諸離者非一重離可盡故稱諸離如圓覺云遠離為幻亦復遠離離遠離幻亦復遠離諸幻既離覺心不動不動即不壞也與今義同但今文略耳能離既盡無壞不壞名不壞迴向本覺下明三向也初句亦承上說不壞即本覺不動不動即湛然義菩薩之始覺齊乎佛之本覺名等佛迴向等是平等即齊字義精真下明四向也初句亦承上說精真即本覺湛然義湛然故精真也謂此菩薩因地之心齊於佛覺故能精真發明則因地如果地矣上云覺齊佛覺今云地如佛地葢上初齊今則既齊而復履以成地發生一切德用因地德用與果地德用無二故云地如佛地德用周徧無乎不在故名至一切處迴向世界下明五向也初句亦承上說世界即地義屬依如來屬正此明依正交涉身土一如得無罣礙菩薩乘上文地中所出生功德無盡藏故故名無盡功德藏迴向於同下明六向也初句亦承上說上文五向中約出生無盡邊論今六向中正明德用故重牒同佛地之同心即以因果二地中各各出生清淨本因此因是所依因依此本因修萬行故然則有因因有果因因地中所出生者名因因果地中所出生者名果因此二因者皆名所依依此二因發揮眾行取涅槃道然此二因即是平等善根以清淨故得稱平等菩薩皆能隨順故結名隨順平等善根迴向真根下名七向也初句亦承上說上文平等善根一一稱真如體故故稱真根真根既成則上而諸佛亦如下而眾生亦如佛及眾生皆是菩薩本然自性本然自性即是妙心然則心佛眾生三無差別文中但明眾生不言佛者略耳性圓成就者即承上句說謂生佛即心吾心圓具今圓具之心成就是理理不失事故云不失眾生亦不失佛心佛眾生三皆隨順平等觀之名隨順等觀一切眾生迴向結名亦但指生而言義該心佛方稱等觀即一下明八向也初句亦承上說一切法者即指上文心佛眾生而言十界十如皆具也即一切法是俗諦義無法不攝故離一切相是真諦義蕩諸相故唯即與離二不著者是中道義雙遮照故中即真如故結名真如相迴向華嚴經中都約譬說今經直約法說彼此義同也真得下明九向也初句亦承上說真得所如者謂親證真如簡非謬故上真得字是親證義下所如即所緣真如也若能親證真如則所向無礙法法皆如不為法所縛故無縛即是解脫故結名無縛解脫迴向然無縛與解脫略有分別葢無縛是解脫因解脫是無縛果是故結名雙出其義性德下明十向也初句通承前九謂前九所修迴向皆屬性德性德即真如性德性德既圓成矣則超一切分量凡一切分量數量俱不可量故云法界量滅華嚴疏云以稱法界之大智迴等法界之善根向同法界之大用成法界之行體此則位滿性圓故標法界之名彼經法界上有一等字今經略也疏又云等何法界此通四義一理法界二事法界三理事無礙法界四事事無礙法界各引文證今經亦應通之以法界量滅故結名法界無量迴向疏釋無量有二一無分量即理法界二無數量即事法界前九迴向明依體起用此明體用無礙圓極自在故與今義同然今經十向亦通三處初二及七義向眾生三四五六義向菩提八九義向真如十總攝向於法界真如即實際與彼疏三處同。

　　阿難是善男子盡是清淨(至)二無所目名世第一地。

　　這一節經承前發行安位此次明四加行也四十一心者即承前乾慧及信住行向各十名四十一次成下是生起加行文也言加行者謂造理既深功用愈密順理決擇微細所知障故大抵登地功高未易便入必先微密其觀照空蕩其禪那然後蒞斯聖地故稱加行彼別教義指前三位謂之三賢十地謂之十聖以賢望聖故須加行以入今經乃圓教義亦復有此加行華嚴不開此四未詳所論獨唯識論開此加行今經全與彼同竊意彼論是別教義今經屬圓何其文相位次與彼相同故須引彼釋也唯識出加行意云現前立少物謂是唯識性以有所得故非實住唯識故須加行拂其緣影也吳興解謂𭬥李曰據瓔珞等經皆不別列四加行位若唯識等論則以地前四十心為外凡十迴向後別明煖等為內凡加行位私謂今四加行正如唯識所說也彼於地前分內外凡位者乃別教一途之義以登地是菩薩聖位聖位難入故用此加行問今經圓教何用別位乎答借別名圓斯有其例如仁王經云三賢十聖住果報是也今文稱妙圓加行者從前十信初文即云中中流入圓妙開敷從真妙圓重發真妙據此十信之初早已稱妙稱圓信知此經始終稱圓圓教是已又若以今文妙圓校前妙圓雲泥可辯矣圓之又圓妙之又妙後後勝於前前如云十四夜月十五夜月意同即以下明煖位也佛覺即是佛智是果己心是因用佛果智為己因心也若出未出者出是顯義此位創得佛智功用未純若顯未顯之際故云出未出也下以喻明猶如兩木鑽火兩木譬佛智與因心也火譬由智所明之道火未出時煖相先發若出未出之際故云欲然其木此則名為煖地地是位義按唯識文義詳顯可解引彼釋此令人易明彼云依明得定發下品尋思觀無所取立為煖位謂此位中創觀所取名等四法(名義自性差別)皆自心變假施設有實不可得初獲慧日前行相故立明得名即此所獲道火前相故亦名煖今文佛覺即彼慧日初得慧日之明約定說故名明得定也明得定即煖義故今文太簡當取唯識論合看可得又以己心下明頂位也初二句翻前義說前則回佛智為我因心今則援己因心成佛智所履前則藉果行因今則援因成果也言依不依者謂前之煖相未及當分今乃過於當分故云身入虗空下有微礙身入虗空故非依也下有微礙故云依也由此似依非依過於當分故稱頂位葢頂者將超未超之謂也如登下三句約喻說可知唯識云依明增定發上品尋思觀無所取立為頂地謂此位中重觀所取名等四法皆自心變假施設有實不可得明相轉盛故名明增尋思位極故復名頂葢前稱明得者言初得慧明今稱明增者盛故言增也文義可解當熟玩有得也心佛下明忍位也前二是果智成因因心成果今則因果平等故云心佛二同心是因心佛是果智唯因與果兩融不偏故云善得中道如忍下約喻明也如人忍事於懷欲發故非懷畜內故非出有事存心轉側未剖故名為忍喻此行人因心與果智平等默容猶未能兩忘故稱為忍唯識云依印順定發下品如實智於無所取決定印持無能取中亦順樂忍所取能取相待立故印順忍時總立為忍印前順後立印順名忍境識俱空故立忍名葢前二義觀所取境上說初用下品尋思以下品故力弱次用上品尋思以上品故力強以此上下二品尋思破所取境則所取空故云觀無所取尋思即禪思也今忍位中則用實智破能取識印前境空順後識空故名印順印順即忍義也葢忍是智之前相例如小乘八忍八智同耳數量下明世第一也初句承前心佛意說心與佛是兩頭語中道是中兩頭屬邊中邊即是世間數量今則數量銷滅中邊皆忘下二句承上句說謂迷與覺是兩頭屬邊以對中道是二數量既滅則中邊二名不可得故云二無所目數量是世間法今既銷滅則超諸世矣為最勝故名世第一地也唯識云依無間定發上品如實智印二取空立世第一法謂前忍中唯印能取空今世第一地雙印二空從此無間必入見道故立無間名異生法中此最勝故名世第一法論文詳顯可證但彼以初地為見道位故有入見道之言今經圓教登初地已破三十一品無明豈此始稱見道耶義理雖殊觀法不別故引釋也借別名圓如吳興說。

　　阿難是善男子於大菩提(至)覺際入交名為等覺。

　　這一節經承前發行安位此次明十一地也地者華嚴疏云所以得名地者本業云地名為持持百萬阿僧祇功德亦名生成一切因果故名為地又唯識云如是十地總攝有為無為功德以為自性與所修行為勝依持令得生長故名為地於大下明初地也以四句義明初地行相由前四加行中重重遣拂數量既銷中邊皆滅故能於大菩提善得通達大菩提者指阿耨菩提也於此地中方稱通達所以唯識名此地為通達位覺通如來者覺是菩薩始覺如來是本覺始通本故盡佛境者究盡中理名盡佛境此地初通佛覺初盡佛境故生歎喜華嚴疏云今依本論略釋地名論云成就無上自利利他行初登聖處多生歡喜故云歡喜地也唯識云初獲聖性具證二空能益自他生大喜故名極喜地多歡喜相詳見華嚴經中異性下明二地也異性下二句攝盡二地中行相言簡義備解力寡者誠難入也故按華嚴唯識等略補釋之異性入同者華嚴二地中廣明十善戒性謂此菩薩證得真如性故性不殺生性不偷盜性不邪婬性不妄語等即此十善戒性名之為異真如性名之為同然彼十善異性入於真如同性之中異不可得如百川歸海俱失本名則異性滅矣因異顯同今異滅則同亦叵得故云同性亦滅以離破戒同異垢故名離垢地唯識云真淨尸羅遠離能起微細毀犯煩惱垢故名離垢地淨極下明三地也由離垢故淨淨極則明生明是本智之光以明生故名發光地華嚴三地中云此地菩薩見如來智慧無量利益見一切有為無量過患則於一切眾生生十種哀愍心欲依如來智慧救度眾生是故勤求佛智樂聞正法智光發明名發光地唯識云成就勝定大法總持能發無邊妙慧光故名發光地明極下示四地也承前明生意說上乃智明初發今則明已極矣明極則性覺圓滿性覺是體智明是用體用圓備增上慧𦦨用破微細緣影名𦦨慧地也疏云言𦦨慧者法喻雙舉初入證智能燒前地解法慢薪故彼經詳明內身循身等觀今文略而不顯也唯識云安住最勝菩提分法燒煩惱薪慧𦦨增故名𦦨慧地一切下明五地也華嚴疏引攝大乘論云由真諦智與世間智更互相違合此難合令相應故名難勝地世親菩薩釋云由此地中觀真諦智是無分別智世間工巧等智是有分別智此二相違應修令合能合難合令相應故名難勝地今文一切同異者同是真諦智異是世間工巧五明四韋陀等智此二相違俱不能至此地故至者及也此地方能合前同異故云難勝地以前四地莫能勝故唯識義亦同此無為下明六地也良由前五地中極盡一切同異得入無為真如今六地中真如性顯清淨明露得現前故名現前地華嚴疏云名現前地者莊嚴論云不住生死涅槃觀慧現前故又十住論云降魔事已菩薩道法皆現前故又攝論云由緣起智能令般若波羅蜜多現在前故唯識亦云住緣起智引無分別最勝般若令現前故華嚴此地中詳明十二緣起今經略明真如一義含識多途學者不可不知以不知故眇視經義輕心慢心如春禽亂鳴可為識法者懼是故略引以證之耳盡真下明七地也前六地中但云真如明露則初現而未深入今七地中究盡真如邊際名遠行地華嚴鈔云遠行有三義一善修無相到無相邊故名遠行二功用至極故名遠行三望前超過故名遠行今文盡真如際正是到無相邊也唯識云至無相住功用後邊出過世間二乘道故名遠行良由此地極盡有作邊際然未登不動地故華嚴云一切煩惱不現行故不名有者求如來智心未滿故不名無者故設輪王喻以例七地謂轉輪王人中最勝未入天數猶名人故即此義也一真下明八地也前七地中謂盡真如際乍盡其際盡相未忘今稱一真如者純一真如則一切功用皆息故名不動華嚴楞伽等經皆有夢渡大河之喻謂未渡時起種種方便發大勇猛欲渡大河夢既覺已則有作無作二行皆息故名不動今文太簡取彼參看可也唯識云無分別智任運相續相用煩惱不能動故名不動地詳辯如疏鈔說發真下明九地也前八地中但能純一真如未能發用今此地中能發其用故名善慧華嚴明此地菩薩為大法師假使大千世界所有眾生一一皆以無量言音而興問難各各不同此菩薩仍以一音普為解釋令其心樂各得法喜辯無所屈義無所滯四辯懸河混混不竭此即真如之用也真如用者即是善慧故以名也疏云言善慧者攝大乘論云由得最勝無礙智故無性菩薩釋云謂得最勝四無礙解智於諸智中最為殊勝智即是慧故名善慧唯識云成就微妙四無礙解能徧十方善說法故名善慧地阿難下結顯修習功圓以明十一地也阿難下至修習位一節應連下文等覺句下慈陰下至等覺一節應連此下為順何以故按唯識論從前諸位別以五位判之地前三十心名資糧位煖頂忍世第一名加行位登初地名通達位二地已上名修習位直至妙覺名究竟位彼論十地後不開等覺至第九卷末云每地斷二種愚十地後云有俱生微細所知障及有任運煩惱障種金剛喻定現在前時彼皆頓斷入如來位據此正明等覺所斷最後無明然則等覺方名修習功終究竟入妙覺位故知今文阿難下一節應移置等覺句下為順此是譯場誤入於此良以今經所列位名與論次序相同故引彼證諒無他疑慈陰下正明十地慈陰妙雲一句總括第十地行相盡不亦太簡乎慈是法陰是喻此地菩薩以稱法界之慈陰覆眾生故葢慈陰明行體妙雲明說法妙指法說雲約喻說此地菩薩以大法大智如雲普覆不可思議故稱妙雲涅槃是所證道體覆是菩薩大法大智功德稱涅槃界故能徧覆涅槃是法海是喻以況涅槃之大如海然此但取𣷉納百川映現無量之意若比其量不足以方涅槃之大而海之德亦不足以盡況之葢分喻耳疏及鈔中廣解雲義慈陰義不顯言雲者是喻略有三義一含水義二覆空義三注雨義又云雲有四義一喻智慧二喻法身三喻應身四喻多聞熏因今經覆涅槃即彼覆空義彼約喻明此約法說意頗同也餘含水注雨二義雲字中具耳莊嚴論第十三云於第十地中由三昧門及陀羅尼門攝一切聞熏習因徧滿阿黎耶識中譬如浮雲徧滿虗空能以此聞熏習雲於一一剎那於一一相於一一好於一一毛孔雨無量無邊法雨充足一切所化眾生由能如雲如雨故名法雲地也唯識大意不出所引如來下明十一地也如來逆流者如來是果人自覺既滿重起後得智逆流而出應彼所感如此十地後心菩薩乘根本智順行而至如來之本覺菩薩之始覺二際入交平等函合名為等覺然此順文消釋以凡情格量聖境語言詮表難盡妙義若謂外有如來為我所合即同邪說矣即我今日修成始覺契我本有天真妙覺如來逆流是全性起修菩薩順行而至是全修即性修與性初得融通故名等覺即我一心非外別有如是方稱正說順行而至至字即是到家之謂疏鈔廣引經論證此等覺其略云於十地後金剛喻定一剎那中名為等覺第二剎那為妙覺矣又云到究竟地菩薩智等如來智等以無差別而差別名等覺義然而妙湛覺際唯證方親言何能及如前諸位但順經文略加貫釋於道未親不敢以胸臆亂真也良由經文大簡學者難究玄功故引他經論成言補釋其義祖述有所自來非徒架浮辭以誤後學也從前三增進已來發行安位至此聖位終極下文別明等覺後心結顯果覺為聖道所證究竟之地是故下文云如此皆以三增進故善能成就五十五位真菩提路葢以結明聖位始終使知文義攸歸源流不紊故爾。

　　阿難從乾慧心至等覺已(至)若他觀者名為邪觀。

　　這一節經世尊結明聖位始終指示所證令知寄位窮源旅泊如幻三觀一心斯為正入也乾慧是始等覺是終從乾下二句是結前聖位始終已竟是覺下又別示等覺後心金剛喻定心中之初乾慧地也他師不解將此金剛乾慧指歸前文欲習初乾之乾慧則自誤誤人不淺也何者名雖同義逈別故一始一終朗然明白人自解力不及耳夫此金剛心中初乾慧地之言疑來遠矣愚雖歷諸講席實考覈無從一日偶讀華嚴經至十定品有云普賢菩薩以金剛慧普入法界彼文正屬等覺彼此皆有金剛慧名則屬等覺後心可知矣又吳興所引瓔珞經云等覺性中有一人名金剛幢慧亦同此也又瑜伽唯識等論登十地後說有金剛喻定現在前時頓斷俱生微細障種入如來位智起惑除得非此乎又今經第十云從互用中能入菩薩金剛乾慧若指信前乾慧何故從互用中入互用乃是信位乾慧豈在信後耶又云如是乃超十信十住十行十迴向十地等覺既超諸位則指等覺後心名金剛乾慧又可知矣葢是等覺之後𦦨妙覺之前茅耳當知信前乃欲愛乾枯乾有其慧今乃無明初乾乾有其慧二義天淵人自不察耳或者難云前欲習初乾未與如來法流水接名乾慧地今乃無明初乾豈復不與妙莊嚴海接乎答曰金剛乾慧秪是盡無明之初効耳雖與妙覺相接而未莅其任亦得云未接也然而凡夫麤心涉語費辭而聖人理境功夫實存乎一念如清涼鈔引釋瑜伽論云準此論文於十地後金剛喻定一剎那中名為等覺第二剎那為妙覺矣信知剎那玄心凡情莫能格也又夫信前乾慧為始金剛乾慧為終首尾既標乾慧則又詳玩其義必位位有之何者葢一品無明初乾乾有其慧復登後位位位皆然豈非乾慧乎大率後後深於前前今文略耳是故但標首尾影顯其中間也窮理者請深思而加察焉如是重重下結指所證妙覺重重者指前諸位單複十二者約一名單約十名複複是重疊義單有七位複有五重單者三增進乾慧四加行等覺是名單七複者信住行向地各十是名複五又此重重十二者是通收諸位通收則不校淺深下云五十五位者則除前三增進及乾慧從信至等覺為五十五方盡下二句正結指所證到家果覺稱妙覺者謂永別無明父母究竟涅槃實際諸法不生般若不生不生不生名大涅槃成清淨法身居常寂光土即圓教佛相今稱無上道即大涅槃也是種種下翻顯前來諸位是旅泊窮源之意不可認為實有又不可便執為無故喻如幻等十種義也此中金剛是譬以況諸位觀智能斷惑故不與等覺後心金剛喻定之金剛義同彼喻果定此喻因位觀智故也十種喻者華嚴經云如幻如焰如水中月如虗空如響如乾城如夢如鏡中像如化十也聖位所觀故稱深喻奢摩他譯語見前毗婆舍那譯云觀即三摩異名三義中闕略禪那理應全具葢位位用此三觀觀之以斷惑故如來二字即指三觀是如來心中所具故又前後諸文皆秪明止觀二義禪那以和融止觀而已無別有體故但出二義大涅槃經亦復如是細玩可了清淨修證者謂不著二邊不居中道圓融無礙而修而證故漸次深入者謂位位遞進不躐等而入是無漸次之漸次也阿難如是下通結始終歸功初步如云成山數仞不忘初簣之意作是下世尊諄諄示誨令人甄別邪正之趣如上三觀十喻而觀之為正若有若無偏倚其心名邪觀也證分止此下起結經分。

　　爾時文殊師利法王子(至)萬行首楞嚴汝當奉持。

　　這一節經由前理行證三要既圓文殊請結經名適以垂範將來奉持有所從據也而此經名由文殊請者良以所顯是圓理圓行圓證苟非大智大德卒莫能訂名召體而為宗用之綱維也是故文殊始終承任其事初則持呪往護次則辯會見性是非又次則選擇圓通今復請結經名信知此經幽賾良在於此文殊師利譯語見前實智第一此非具大智大德者乎又詳文殊問名意必通請五章謂名體宗用教相也稱奉持者決定奉持五章豈獨名乎要知結名則名下必有其體體必有其所宗既有所宗必有其用別無教相即分別名等四章為教相耳是故舉名為請而後之四章必隨之矣是知奉持即奉持五章也然而今經五章如前分屬即今下文所答五者是名名下所顯常住真心是體妙奢等三是宗以妙因而趣妙果故也破妄顯真為用順時訂教則以生酥為教相也此為今經五章義從古立事非臆說或問下經正宗未圓何故便請經名答良以前經顯示理行證三義一經正趣已竟故此問名成前教部後文雖有精嚴七趣詳辯諸魔亦屬行證兩問之事秪為行證之緒餘耳是故溫陵指為助道意正同此又七趣乃行中所緣之境諸魔是證道之防此由經家之巧纂此緒餘附於結經之後意使行證兩間條貫不繁簡便易曉故爾讀經者當諳此意則無間然矣佛告下世尊正答五名初答第一名大佛頂解見題中今因便略從事釋之題中順理詳解意以理能融事事在理中今復依事申明知有所自故大佛頂者約事指佛頂放光光中化佛宣呪稱無為無見而顯諸見佛頂最尊事中無上從無為而為則事理一貫表詮於理會歸圓極無出滿覺故稱大佛頂也悉怛多般怛羅譯語見前即心呪名無上寶印者通顯密二義說大佛頂是顯義悉怛句是密義此一名兼具顯密故寶印印是閑邪楷定之義如宰官印信以防奸偽而設喻此顯密二經印定諸法冥契佛心使群邪無可亂真可尊重故故稱寶印如經云陰處界三本如來藏妙真如性即印定義所謂一實相印是已十方下二句亦通顯密謂此顯密二經乃諸佛得成菩提之眼目也以無礙故清淨眼約五眼說又通喻說眼以含攝無遺故喻海眼然茲五眼中法眼照俗慧眼證真佛眼圓觀三諦餘肉眼天眼則攝入勝性中今五眼義備故稱海眼救護下結第二名也救護親因者指現前事說親指阿難因指登伽阿難是佛從弟同一天倫稱親可知登伽與阿難有歷劫夫婦因緣今猶纏縛故稱為因救護與度脫通二人說故用及字性比丘尼即登伽也義見前文菩提與正徧知約圓義說阿難登伽雖證小果特其跡耳今已迴向聖乘引諸凡小入徧知海登大菩提故如來下結第三名也此名解見題中大方下結第四名也方廣是大乘十二部經之一方是實法即方法之方大與廣是法之量大義解見題中大是常徧義廣是普入義二義相成謂常徧於外普入於內不唯相容而能相入也方持理事而具二量則華嚴四法界義于斯顯矣今經乃方廣部中攝故大乘之類也妙蓮華王者約喻說也就喻所詮常住真心耳葢蓮華處污泥而不染吾心汩物欲而常明蓮乃萬卉之王心為諸法之母法喻冥符略取況耳故詩人云看取蓮華淨方知不染心用此意也詳解見第五經中妙名不可思議王具八自在義意會乃得十方下重約呪名陀羅尼譯云總持以世出世若名若義若法若行悉總持故指呪義說故連呪名經云出生諸佛則呪為佛之母矣母字亦約喻說取出生義故此名上半蓮華約顯義說下半總持約密義說兼顯密為名也灌頂下結第五名也解見題中但灌頂章句四字題中未解茲當釋之按長水疏云此經從天竺灌頂部中流出天竺凡一切呪章集為一類名灌頂部灌頂者取十地灌頂授職之義呪家尊勝之也又諸經中凡名諸呪皆稱灌頂密義勝故末句世尊以上五名勑令奉持以答也。

　　說是語已即時阿難(至)修心六品微細煩惱。

　　這一節經阿難通領聖位結經名義因得解起惑除之諸也密印者義見上解兼聞下領上五名是大乘圓義故稱為了即題中義也頓悟下正明解起惑除之義禪那指兼奢摩三義今舉一該三也聖位是五十五位意謂領悟前來聖位而諸聖位一一具足禪那等三觀諦觀圓融名為增上妙理心慮虗凝者由惑除故得心虗凝正是觀智圓融之意斷除下明斷惑分齊三界修心六品者三界有九地每地有九品思惑修心是修道位人從二果至三果皆名修道此六品指下界一地中前六品惑斷此六品證二果故云修心六品也阿難初果是見道位人今言修心者指後證說耳葢修惑對見惑說故云微細此指阿難實證分齊及此若約大乘四依等論當如四教儀說或者問云文中謂頓悟禪那修進聖位及增上妙理云何斷惑指小乘說耶答曰按下經云理則頓悟乘悟併銷事非頓除因次第盡故作此解據實論故結名已竟下起行證之緒餘也。

　　即從座起頂禮佛足(至)為是眾生妄習生起。

　　這一節經阿難引據真心徧圓深覈妄習何生也即從下經家敘述可知大威下阿難自語初二句如前解說善開微細沉惑者似接上文微細煩惱意來此是譯主及潤文者貫前意故今約三乘通論則指通別二惑微細處說以彼證有淺深故約通途說也沉者深隱義令我下三句我是阿難自稱而敘意通於會眾則快然饒益兩言也要據眾斷惑淺深說世尊下引據成難阿難謂妙明真淨之心本來普徧一切眾生則無有不圓滿者即如大地草木雖是無情亦從真如性中發現又有情中最微蝡動含靈亦自真如性現雖彼有情無情之不同而其本元真淨之性即是如來成佛真體若謂生佛一體云何諸佛獨證真常而諸眾生又有七趣之殊哉世尊下結難云此地獄等道為是自然有者為是眾生妄習生起今文但標六道下答文中又別列仙道故成七趣大約以等字該之。

　　世尊如寶蓮香比丘尼(至)歡喜頂戴謹潔無犯。

　　這一節經阿難承前妄習重引現事別研地獄眾私定處何如也世尊下引證現事寶蓮香事未詳所出持菩薩戒身心俱檢以不動為持況復實行耶按梵網第四十一戒中云若犯十戒應教懺悔此十戒必是十重猶通懺悔若更妄言行婬非殺非偷無有冤對便成莫大邪見撥無因果大妄語成墮無間獄重之極矣發是下正明華報女根是產道從此行婬報火亦從此發節節燒者謂自下燒上百節俱焚全身灰燼此是華報果在地獄瑠璃下又引嗔殺妄語二事以證別業入同分報者初二句先出名為誅下次出二事瞿曇是釋迦別姓譯語見前瑠璃是室羅城波斯匿王庶子誅瞿曇事見瑠璃王經具云毗瑠璃即吠瑠璃也其初生時有瑠璃寶現遂以名焉是末利夫人所生次子因往探釋迦外氏彼釋種五百剎利共造講堂延佛禁一切人不許先登此堂瑠璃不知誤登高座為釋種呵擯誓報此冤故也善星者涅槃三十三迦葉品云是佛子世尊自謂若不聽善星出家以羅睺羅既出家善星次當紹祖王位其力自由必壞佛法又涅槃疏云善星是佛庶子羅睺羅之庶兄也佛乃人倫之鑒故聽出家由其雖聞正法不信受故斷一切善根名一闡提妄說法空撥無二諦以空法謗佛故也寶蓮香造婬瑠璃造殺善星造妄俱以生陷阿鼻阿難引此三人以明別造同受之意今問有二意一問由人別造雖入同分地獄不亡其元所發業則招私受之報如婬召鐵床銅柱妄名拔舌犂耕此謂彼彼發業各各私受也即定業處故二問地獄為復自然天成不由人造者耶問意既畢結明請意故云惟願云云也童蒙者謂小乘智淺故如童蒙未達圓境則滯偏心若著有撥無俱犯重愆故此請示所以使其謹潔初心無所犯也。

　　佛告阿難快哉此問(至)自然超越此名外分。

　　這一節經佛酬上問為示眾生內外情想升沉之迹以啟七趣之端也佛告下將酬問意先歎問的愽利阿難一切下總答妄有真無及標內外二分前阿難初段問中謂生佛本真云何而有六道差別故今總答謂一切眾生實本真淨因彼從妄起見有妄熏習妄習既生則有內外二分葢內分是欲愛之情眾生由欲愛故生死輪迴生死是眾生分內事故稱為內外分是眾生勝想超倫之氣由超倫故是眾生分外事故稱為外阿難內分下別釋釋中先釋內分初二句釋內分名因諸下釋內分義初釋名可知次釋義者謂因諸愛故發愛情愛有多種故稱為諸既發諸情情積不止能生愛水愛能滋潤故生愛水水是有形之物屬於色法愛情起於妄想屬於心法良由妄心能融妄色下經謂融通妄想者此也是故下結明生水之相謂思美味而口咽其涎憶所交而目盈其淚皆因愛而生水也憐與恨者憐是憐惜謂憶情好別憐惜之恨是怨恨憶諸情薄則怨恨之二俱致淚故也貪財而發愛涎者謂貪從內發愛涎滋身故舉體光潤心著婬事則其流液可知阿難諸愛下結上愛因雖別流液是同流結二字各有一意流是流液結是結縛由結縛情愛而流故云流結沉重不升自然從墜潤濕下結明愛生水意以顯淪墜之由也末句結內分名義阿難外分下次釋外分初二句釋外分名因諸下釋外分義渴仰即是外慕勝處渴約喻說外慕之想如渴思飲由仰而感故云渴仰法喻雙舉之辭也由外慕故發生虗想虗想者想體輕舉故云虗想想積不止能生勝氣氣必自下而上超越分外斯可見矣是故下結明勝氣超越之相謂持戒者則銷破戒之濁故身輕清持呪則正義剛勇無諂無諛故顧盻雄毅呪能摧邪故稱呪印欲生天則常希上升故夜多飛舉之夢夢由想成故稱夢想以佛國存心則聖境隨念而現三昧唯心外分義可見也內積勝氣外慕心切故事師能輕身命斯皆勝想所致耳阿難諸想下結上想因雖別輕舉是同飛動不沉自然超越末句結外分名義然此內外二分所明秪情想二字良由情想感成七趣之報情因潤墜故屬三途惡趣想因輕舉故屬四善道也下文以情想論輕重分別七趣槩可知矣。

　　阿難一切世間生死相續(至)眾同分中兼有元地。

　　這一節經承前情想分別善惡諸趣以酬阿難定處之問也前阿難以定處自然二意為問今佛但酬定處者良以定處為正問自然為旁問故也是故世尊且答其正至後六交報盡方乃結答云斯皆妄業發生非本來有非本有者即答自然之旁問也葢謂妄有而真無非自然有故今文一切世問下先明生死二習交際情想升沉之初相也一切世間指七趣說生順死逆人皆可知變流者謂死相遷變形軀流轉識性名之為死人命終時煖觸未散一生善惡之境頓現其前生與死二際交臨而其情想升沉從此分岐故先明此純想下先明天趣謂亡者神識若其生前純想無情由想輕清飛舉上升必生于天則天為純想之趣也又若飛想心中或兼出世福慧及發淨願則臨終時自然心目開明見諸佛土隨願往生此又非天趣所拘正明眾生外分勝想之超者也情少下次明仙鬼等趣若對下七情九情等文今想中亦應分別七想九想等趣今不言者略也言情少想多者葢是六想四情之意由其想多故輕舉又以四情墜故舉而非遠非遠言其不高也必為飛仙或大力鬼等橫絕四天下所去無礙但不能升天故云非遠若按仙鬼夜叉羅剎四類或應分屬九八七六想趣配其輕重似又妥當何者葢擬夜叉羅剎校彼仙鬼必非六想四情之趣故也又若仙等趣中有出世善願善心能護佛法或護戒護呪護定各隨所護親住如來座下不為生趣所限也綏是安義法忍是定中所得正受或以無生法忍可於心名法忍也情想下三明人趣初三句意解可知想明下二句別示利鈍之由葢人之利鈍亦由情想所致謂情想雖均其或如秤低昂則智愚可預卜矣若其想勝則明而聰智也情勝則幽而鈍愚也情多下四明畜趣情多想少一句按下七情說此是六情四想輕重稍偏雖墜未深故為畜趣毛群地行不飛故重羽族空行未墜故輕七情下五明鬼趣情又多故重想更少故沉沉下水輪者因本經云此大地厚四十八萬由旬依水輪而住水厚六十萬由旬今此鬼趣沉過水輪之下與火輪交際葢謂水輪之下依火輪而住受猛火氣以為身故此是餓鬼正報常被業火焚燒以業力故水能害己害己者水變為火不得飲食故稱害己如此無食無飲經百千劫故名餓鬼九情下六明地獄趣下洞火輪者洞是洞徹沉過於火下與風輪交際火依風住故其獄種身入風火二交之地略有一想之力未盡墜底故佛示云輕生有間重生無間二獄校下純情者稍輕耳無間有五成實論云一趣果無間謂不居中陰直入如箭射故二受苦無間謂惡報現前永無樂故三時無間謂具足一大劫故四命無間謂挫燒舂磨巧風活命剎那之間萬死萬生故五形無間謂一人多人形皆徧滿獄中不相妨故故名無間稱地獄者輔行云地獄從義立名也謂地下之獄故名地獄婆沙論云贍部洲下過五百踰善那乃有地獄踰善那此翻億地獄有大小故今文乃稱有間無間即大小之謂也大論謂八寒氷八炎熱名大獄也復有十六小獄為之眷屬名小獄也純情下重明極惡趣報純情對上純想一升一沉勢使然也極沉而墜底者入阿鼻獄梵語阿鼻譯云無間觀佛三昧經云阿者言無鼻者言遮又阿者言無鼻者言救合言無遮無救名阿鼻獄此雖以遮救訓釋諸經論中皆以無間為通名也又云阿鼻縱廣三十二萬里其中極苦詳如諸經論中說若其沉心中有謗法毀戒等惡更生十方阿鼻地獄對前純想中護法等善反前可知循造下結答定處之問循是隨義謂隨造彼彼惡業隨業招報也眾同分者謂地獄是通名由眾生共業所感故稱眾同分然而眾生業行各別招報必入於此而其本業元由不泯不謝故云兼有元地是故獄中隨其婬殺盜妄各有表示如鐵床銅柱拔舌犂耕等相是也。

　　阿難此等皆是彼諸眾生(至)受六交報云何十因。

　　這一節經承前自業感報今先明習因有十也文初阿難下是結前起後之辭此等下三句此等者指上情想諸趣善惡皆由自業感生此是結前意也造十下是起後意先明惡業惡報以示地獄趣生故十習因者習是熏習良由內心習種熏以成業為惡趣生因招感未來惡報業由心造而所感惡報從六根出別見下文然習因秪明十者良以根本隨眠二煩惱中略舉大數餘皆攝故以上總標數云何下別徵釋也。

　　阿難一者婬習交接(至)菩薩見欲如避火坑。

　　一者下先釋婬習交接者約二習說下皆倣此以彼此交接正明婬時故發於相磨者謂彼此先以婬心相磨由研磨而發故云發於相磨以彼此婬心相磨不休則發欲火於內心熾然臨終有業火現故云有大猛火於中發動於中指內心說如人下約喻以明二掌相摩譬二人婬心相磨煖相譬欲火發二習下明報從業現謂由婬業相牽相抱故感鐵床銅柱之報鐵床報婬處銅柱報所婬人是故下結示業名色目者表示名色也諸佛名婬謂之欲火表示皆同故曰同名修菩薩道人見欲如火坑者言其燒陷難出故。

　　二者貪習交計發於相吸(至)菩薩見貪如避瘴海。

　　二者下明貪習也交計者謂彼此交相謀計也此謀計之貪從吸攬而發吸者約喻說以口縮氣入內名吸喻貪外物如口吸氣也吸攬不止則臨終時見有積寒堅冰於元發處凍冽葢貪屬愛愛能生水故感寒氷之境如人下約喻以明喻意可解吸縮譬貪風氣譬所貪物橫貪彼物彼所不欲不欲而計取之如冷觸也俗諺有謂多求之人多招人薄薄即冷意故知寒氷之報非漫語也二習下明報從業現吒吒等三是罪人忍寒聲也青赤等者是凍冽肉綻如四色蓮華之狀是故下結示業名貪水者如海之沃焦尾閭縮水無厭故瘴海者瘴是瘴癘如海氣瀰漫多毒溺故。

　　三者慢習交陵發於相恃(至)菩薩見慢如避巨溺。

　　三者下明慢習也慢者高已下人為慢以彼此交相陵蔑故云交陵恃者恃己所長多生慢故各有所恃故云發於相恃馳流約喻說流是川流迅馳不返以喻慢習奔馳如川流之勢慢流不息則臨終時見有騰逸奔波積波為水之境𭰔湧於亡者之前如人下約喻以明喻取二慢相馳之意口與舌是二物故二習下明報從業現謂二慢相鼓擊故故感獄中報有血河灰河等事血河等者慢屬癡癡是昏濁之氣五鈍使所攝故感血灰等狀是故下結示業名癡水者謂慢由癡發癡故執我故云我慢世間有水飲之令人生癡如此方貪泉飲之令人發貪同也巨溺指海說滔滔無涯難出易溺故。

　　四者嗔習交衝發於相忤(至)菩薩見嗔如避誅戮。

　　四者下明嗔習也交衝者衝是衝突忤是忤逆由彼此情意衝忤而發嗔心結恨不息則心熱發火熱惱則生氣氣為火鑄則結而成金金是刀屬外由相刃相靡表內所嗔則臨終時見有刀山鐵撅等境如人下約喻以明可解二習下明報從業現宮者鄭玄註云男子去其勢也餘可解是故下結示業名。

　　五者詐習交誘發於相調(至)菩薩見詐如畏豺狼。

　　五者下明詐習也交誘者以言調弄名誘由彼此調弄相欺而發詐習故云交誘調引不息則臨終時見有繩木絞校等境繩木相絞可解校是枷屬易云履校滅趾俗稱脚繚是也荷校滅耳枷也由交誘調引故感此境如水下約喻以明水譬詐習田譬心田草木譬調引不息故云生長良以人心卑污偏多詐習人水浸潤其心調引蔓延如草木生長不息也二習下明報從業現所感枷鎻等境即調引之狀以因驗果示相可明撾是槌屬狀如人手者是也是故下結示業名以言陷人名讒私竊奸偽如賊豺狼似狗而大銳首群行見人則傷其性多詐人既獲之能詐死以不防得脫故詐如豺狼也。

　　六者誑習交欺發於相罔(至)菩薩見誑如踐蛇虺。

　　六者下明誑習也誑者百法論云為獲利故矯現有德詭詐為性貪癡分攝以彼此相欺誣罔而發以謟言飾色名罔罔即誑意罔之不止則飛心造姦飛心者謂駕毒憑虗以陷人而人不知者名飛心造姦如諺有曰飛來之禍是也故感臨終見有塵土屎尿等境塵土隨風揚之從飛心感也屎尿污穢不淨從誣罔姦偽感也如塵下約喻以明可知二習下明報從業現沒溺騰擲等報皆從飛心姦偽而感也是故下結示業名劫殺者指宼盜有屠城破邑之畏故蛇虺多毒螫故踐之使人驚異姦偽如之道人當避也。

　　七者怨習交嫌發於銜恨(至)菩薩見怨如飲鴆酒。

　　七者下明怨習也由彼此交嫌名怨而發于銜恨銜恨不已則臨終時見有飛石投礰等境從銜恨發也礰是瓦礰匣貯者如世獄中匣床是也車檻是囚車囊撲者如秦始皇囊撲二弟是也如陰下約喻以明可解二習下明報從業現投擲擒捉等報皆從銜恨所感尋因驗果可解是故下結示業名違害鬼者違是違逆害是怨害即怨鬼也如舍利弗遭違害鬼所擊是此類耳鴆者鴆是鳥名其羽有毒以羽畫酒飲之則死。

　　八者見習交明如薩迦耶(至)虗妄徧執如臨毒壑。

　　八者下明見習也見是見解交明者彼此各有己見發明故云交明如薩下引實薩迦耶譯云身見執我我所故見取戒禁取取是執著義見取者執著斷常有無二邊見故戒禁取者如執牛狗等戒為生天因故是五利使略舉其三耳邪悟諸業者通收餘見也九十五種外道之見是己各執所是彼此非破故云發於違拒由此終時見有王使主吏等境皆從交明違拒而發也如行下約喻以明譬彼各執所是交興與奪無能容隱故如行路往來見也二習下明報從業現由彼此交辯折證故感獄中報有勘問權詐等事權詐者謂權衡罪人之詐也餘可解如今寺院圖寫甚詳可委識也是故下結示業名見坑者謂邪悟諸見如坑能令陷溺難出離故毒壑如前瘴海義同水所鍾聚為壑是故海名大壑虗妄徧執者總舉外道所計也。

　　九者枉習交加發於誣謗(至)菩薩見枉如遭霹靂。

　　九者下明枉習也橫罹不直曰枉交加者彼此加害故由誣謗而發昔以橫罹加我則中心藏之彼加枉之人恬不悔悟此又銜之不申則彼此讒賊故臨終時見有合山合石等境皆陷枉相加之狀如讒下約喻以明可解二習下明報從業現謂二枉相排故感獄中報有壓捺槌按等事蹙漉者謂迫蹙其體瀝漉其血故衡度者衡較輕重也度音鐸論短長也孟子所謂權然後知輕重度然後知長短是也溫陵橫衝之說非也如今寺院圖寫以罪人體支解稱量者即此義也是故下結示業名讒虎者謂讒枉嚙人如虎霹靂者讒枉無實妄意加害如所謂青天霹靂令人可駭。

　　十者訟習交諠發於藏覆(至)如戴高山履於巨海。

　　十者下明訟習也訟是訐義諠是諠譁訐露隱匿故云發於藏覆由訐露故彼此交諠覆者必不可聞於人者則疑悔難祛故臨終時見有鑒見照燭等境此從疑悔心發也如於下約喻以明可解二習下明報從業現惡友業鏡等報皆從覆藏疑悔所感因果皎然可解是故下結示業名陰賊者陰即是覆覆罪過重必墮惡道道人所畏故喻如戴山履海也。

　　云何六報阿難一切眾生(至)云何惡報從六根出。

　　這一節經承前自業感報今次明交報有六也文初云何一句是總徵阿難下承前略釋報意次云何下重徵釋意。

　　一者見報招引惡果(至)能生星火迸灑煽皷空界。

　　一者下廣前別釋今先明見報也初句見報報字當作業字看意甚明白葢由見業招報引起惡果此句正明見報此見業交下別釋交報意謂見業之報與餘業之報交相顯現臨終時見大猛火者眼屬火故見猛火正是眼家的業報此名現報亡者下方明生報初起之相謂亡者神識既離其身則乘業火烟𦦨自上墜下入無間獄當於是時發明二相此二相所見不定或見明或見暗亡者神識隨見一相以顯墮獄之初報也下皆倣此眼以明暗為境故約明暗說下文餘根亦各隨自分境說同今意也種種惡物者即牛頭阿旁火蛇火狗洋銅灌吞等物見而生畏也寂然不見者如行曠野黑暗之中心怯而生恐怖畏是全分懼心恐是驚疑懼之初心也如是下正明見報交相見報生火者按醫經說眼主心心本屬火眼為心之外竅故見火也下文耳主腎腎屬水耳是腎之外竅故約水說也夫此五行之說雖為淺近而未離五陰猶為五行所屬今地獄有地獄五陰故今所明不離水火說也然下文五根之中有約本塵境顯不按五行者大率從其結業示相要以意類通之故不拘一端也今見火交于聽則水火相擊而成形故有鑊湯洋銅之類交于息息是氣氣為火交故成黑烟紫焰之類交于味味因食顯味為火交故成焦丸鐵麋之類鐵麋者即融鐵如粥名麋也交于觸觸以合顯有窒礙形質之義故觸為火交乃成熱灰爐炭之類交于心心本雜念紛飛且心屬火又為見火所交故成星火迸灑星火由雜念紛飛而顯扇皷空界者謂內外二火相然其𦦨愈熾故扇鼓也。

　　二者聞報招引惡果(至)為電為雹摧碎心魄。

　　二者下明聞報也初句謂聞業招報牒前總意此聞下正釋交報耳屬水故臨終時見波濤也然而六根之報互顯則六報之相皆現今文各顯一報故云先見以先字別之後乃齊彰也亡者下謂亡者神識既離其身則隨注而降入無間獄當於是時發明二相二相所見如前說聞以動靜為境開閉即動靜也種種閙者即是剉燒舂磨剝裂酸楚之聲為閙閙故亂神也寂無聞者如處間曠以幽寂故魂魄無寄故為沉沒也如是下正明交相聞波如上說注聞從本根發故前見火不從本根起者略也責與詰是聲塵類由聞業感故聞波交見則水火相擊發而為雷為吼火為水所交注故變為毒氣也交于息則氣挾水散而為雨為霧又氣與水結變而為蟲滿罪人體惡報所致故交于味味為水注變而為膿為血之類交于觸觸有形質為水所注陰陽氣合而為畜為鬼糞穢皆由聞波顯也交于意亦是水火相擊乘其意識起滅而為電為雹夫以人心瞥起荊棘生焉故感摧碎之報也。

　　三者嗅報招引惡果(至)為飛砂礰擊碎身體。

　　三者下明嗅報也初句謂嗅業招報牒前總意此嗅下正釋交報嗅屬氣故臨終見氣也先見之意如前說亡者下亡者神識從地湧出者有二意一者吸氣名嗅氣必自下而上故云從地湧出以明嗅報也二者鼻根之觸不離通塞二塵如鼻息久塞而忽然通之則鼻中氣出如湧由此二意故以從地湧出狀其先業也二相所見如前說氣熏心擾者如人冐烟加以毒氣熏極迷悶煩亂故氣掩悶絕者掩即是塞鼻息久塞內外不通氣滿於內故悶欲絕也如是下正明交相言衝者氣衝出之衝衝息者從本根發也質是形質履是行履由氣結成形故嗅報交于見則氣挾於火義相可解交于聽則氣冐水而瀰漫故令沒溺也洋與沸者又是氣乘水火煎熬之狀也交于味則味為氣所變故為餒為爽魚敗曰餒羮敗曰爽交于觸觸與惡氣合則綻爛可知肉裂為綻又氣攻其身成大肉山惡報之觸所致也交于思者人以昏擾擾相為心又為鼻氣所熏蒸故為灰為瘴灰與瘴皆昏擾所致也飛砂擊身者詐謀所感也。

　　四者味報招引惡果(至)為飛熱鐵從空雨下。

　　四者下明味報也初句牒前總意此味下正釋交報先見之意如前說亡者下言下透掛網等者是貪味網捕之報乘此狀而下入無間也二相所見亦如前說吸氣成氷等者謂吸外冷氣故感氷凍之報如前貪習中說飛為猛火等者亦是貪味烹炙之報也如是下正明交相歷甞者從本根發也承與忍者以貪味故冤對相證炎魔王審鞫考校而承忍也味報交于見為然金石者味經火變而為洋銅熱鐵之類是也交于聽為利兵刃者味投水而為羮形質變而為利兵刃貪味報所致也交于息為鐵籠者味遭氣氣凝而變為鐵網籠捕之報可見矣交于觸味與觸合弓箭弩射皆貪味之利器由合觸而顯也交于思為飛鐵者是飛心造姦之報也。

　　五者觸報招引惡果(至)為墜為飛為煎為炙。

　　五者下明觸報也初句牒前總意此觸下正釋交報先見之意如前說終時見大山合者觸以合顯故感此報亡者下見鐵城等者亦是觸業所感二相所見如前說合山逼體是上文意又以合離顯觸離為刀劒屠裂可解也如是下正明交相歷觸者從本根發也道是趣獄之路餘可解是觸業分段形質所感也交于見可解交于聽撞擊是觸合聲之具也剚音祝刀插肉中曰剚交于息括與袋是收氣之物考與縛是合觸之事也交于味耕是植味之由又拔舌而耕之之謂也鉗是夾具截是支解皆觸味合貪之相交于思墜與飛者觸業隨心升降也煎與炙者觸業入心憂煎之火如炙也。

　　六者思報招引惡果(至)萬生萬死為偃為仰。

　　六者下明思報也初句牒前總意此思下正釋交報先見之意如前說惡風吹壞等者由心起滅無恒如風之忽起滅也思業之報不出心境故感惡風吹壞國土之報亡者下被風吹上而旋落者由心起滅而顯也葢中陰墮獄必自上而倒墜故如落葉隨風而復墜也二相所見如前說迷與覺是意家法塵不覺是迷迷之極矣則心荒故奔走不息如竪子之客他鄉迷於道路則心荒而亂趣也不迷是覺覺則獄中所覩所受無非是苦徧經無量煎燒痛深難忍皆覺苦之相也如是下正明交相結思者從本根發也言結者意家以貪嗔癡結滯六根故云結也為方為所者方所是意思所計之處由業感獄中之方所也交于見見能照燭故感鑒證之事交于聽大合石者是思結聞波而成如中流之石也氷霜可解土與霧是昏擾之思結濕而飛揚故交于息思與氣凝心屬火故故感火車等報火檻是監車獄中之囚具也交于甞呌喚悔泣者由意起貪而搏味故是殺生貪味之報也交于觸觸假物合大小皆物也萬生死者由心生滅合觸所感一日萬生萬死猶泛言之也剎那生滅無量豈止萬死生乎偃仰是身業意與觸合故偃仰乃受罪時狀今寺院圖相祖述此文而成也。

　　阿難是名地獄十因六果(至)妄想發生非本來有。

　　這一節經結前地獄十因六果而兼答別業私報之問以有元地也阿難下結前可知若諸下答示元地也文中地獄輕重名數及犯業兼不兼義自古迄今未詳所出雖諸家各檀所長皆未見其的據愚故不敢可否於其間但隨文如舊解略疏決之俟尋所出更為附錄及檢大涅槃第二十經云一切眾生所作罪業凡有二種一者輕二者重若心口作則名為輕身口作則名為重謂心念口說身不作者所得報輕等引彼證今三業不兼等文可以例明也同造即具造也如前十因六果具足造者入阿鼻獄輕無量劫為極重者六根下明次重者各造即別造也對上同造說故上同造是具造滿惡今各別造者是次第造義六根或有兼時不兼時即次第意以次重故入八無間即是前文有間無間之八也校阿鼻大獄稍輕故溫陵解云各造則有先後間歇為次重故入入無間即八熱獄也有心而不及犯則不兼境無心而誤犯則不兼根故作持犯兼二說也身口下明又次重者謂身口意三所具十惡業中此人只犯殺盜婬業餘七不犯則應入於十八眷屬地獄溫陵曰身口意殺盜婬乃重罪以不偏六不具十故又次前也大獄只有八寒八熱及八萬四千眷屬等獄皆大獄所分者也三業下明稍輕者謂殺盜婬三業不兼此三業中或為一殺或為一盜此人則入三十六獄此三十六獄又從十八所分者耳見見下明次輕者見見者上見字是能見根下見字是所見境正是兼境兼根之意謂此人秪犯眼家一根一境之業餘根境中俱不犯故稱一業此人則入百八地獄此又從三十六中所分葢獄勢分而受苦輕也吳興能見所見單境單根之說解亦同此由是下結答所問前阿難原問地獄為有定處為復自然故佛答云地獄同分各有元地即定處也由妄想生非本來有答非自然也。

　　復次阿難是諸眾生(至)則妙圓明本無所有。

　　這一節經承前七趣之問今次酬鬼趣也復次下總標受趣之由亦是結前生後之辭非破下五句是結前後還下是生後非破下三句明極重惡業非是誹謗撥無因果謂無律儀可持即破律儀犯菩薩戒矣毀涅槃是闡提行斷善根本夫犯戒猶可懺而非謗則難贖又加支末雜業本末具造歷劫燒然信可知矣此結上文地獄本業已竟後還下正明轉受鬼趣也由其純情愛水俱為業火燒乾罪故得畢餘習未亡更受鬼趣也若於下別明鬼趣十類不同應上十因故也本因者指前十中本習之因貪物者指貪習也餘貪未亡故遇物即著附物興妖故名怪鬼貪色者指婬習也色為婬風故其餘習猶附風成形名旱魃鬼魃風起時能厭時雨使年糓不登名旱魃鬼貪惑者指詐習也詐能惑人多狐魅之狀故其餘習附畜成形名為魅鬼貪恨者指怨習也怨恨餘習未亡故附蟲蠱成形名蠱毒鬼如此方兩廣窮鄉下邑之家有事蠱神以毒人者是此類也貪憶者指嗔習也嗔以懷憎畜恨名憶且有怯暴陵衰之意故其餘習遇衰成形而興灾索食以無祀故名厲今郡縣設厲壇者是也貪傲者指慢習也慢以虗傲陵人虗傲是氣故其餘習遇氣成形常受饑虗傲使然也名為餓鬼貪罔者指誑習也誑以誣罔為懷是幽獨之習故其餘習遇幽成形本以誣罔陷人今猶魘魅舊習使然故名魘鬼貪明者指見習也先以是非明辯析理求精而其餘習猶故遇精成形名魍魎鬼如今山林中夜值精耀或依木石現形長丈許者是此類也貪成者指枉習也長水疏云憑虗指實撓害無辜曲成其罪故曰貪成如秦檜枉岳武穆以莫須有三字而曲成之是此類也然其餘習猶慕曲成故其遇明為形是依他明靈鬼神甘為役使如今江河中有填沙突石衝決河源為他役使多是此類貪黨者指訟習也長水疏云黨己覆藏為他所訟然據今文黨應訟邊說故其餘習附人為形名傳送鬼傳送即訟意也如今扶乩召仙報人吉凶指人情實又吳人謂太保端公多是此類阿難是人下結答所問明其趣鬼之由是人者指上十類也純情是宿業業火燒乾者純情是愛水為業火燒乾重墜者既盡而餘習故輕上出為鬼此等下正答所問謂是自妄所招妄有真無也故云若悟菩提則復還本妙圓明一無所有本無所有一句雙答定處與自然二意俱不可得故。

　　復次阿難鬼業既盡(至)皆為浮虗妄想凝結。

　　這一節經承前七趣之問今三酬畜生趣也初阿難下結前鬼趣而生起畜趣之由謂鬼業既盡則彼往劫情想俱空矣前文謂想舉情沉多指純情墜落而說何故今文又帶想說耶葢情由想成無想安得有情以情濃故想為情覆故云純情為業火燒乾者是情情既乾而想現故上出為鬼鬼乘餘想為之耳今情空指地獄盡也想空指鬼業盡也方於下正明畜趣然知畜報非徒趣也要償宿債而來今獄鬼罪盡方酬元債耳物怪下明十類不同應前十習故上以貪習為怪今作梟類附塊為兒是其餘怪凡貪嗜者不義故梟有食母之酷物銷報盡者謂所依物既銷則能依鬼報亦盡然非一生可盡他經明報動經沙劫不知一報轉幾百千生然後得脫今文約最後生說下皆倣此言多者謂不指貪必為梟但約多分說耳上以婬風為魃葢旱崇也今作畜生猶為咎徵是其餘習咎是過咎徵是應驗凶之兆也如云太華之山有蛇焉名曰肥壝六足四翼見則天下大旱小次之山有獸焉其狀如猿而白首赤足名曰朱厭見則天下大兵又如商羊舞雨江豚吹風凡凶兆之畜多是此類上以詐習為魅今轉而為狐狐性多詐興妖惑人是其餘習耳上以怨習為蠱今轉而為毒其餘習也含沙射工螫手斷道皆是此類上以嗔習為厲厲則附衰求食今轉生為蛔亦潛污穢而食茹退習固陋矣上以慢習而困饑虗今為食類以充庖厨而飽他人此其償債最顯也上以幽獨之誑為魘今轉畜服人易曰服牛乘馬負重致遠者是也綿是綿密亦是幽獨之意上以見習和精今乘餘習而為應類應者應時序也如社燕賓鴻司晨變夏之類是也上以枉習附明甘為役使今作休徵而傳人吉兆是餘習也如西京雜記云乾鵲噪而行人至蜘蛛集而百事嘉是已上以訟習依人而作傳送之鬼今轉而為畜亦循率於人循是依循如猫犬馴擾之類是也然畜本酬債而來只如梟蠱狐蛔之類無所可酬云何通耶葢梟蛔之類逢元負人或捕或殺即為酬矣狐蠱之酬可以意得阿難是等下結答如前今文詳備傍生者不正生故如汝下躡前現事之難初四句正躡難事如是下出答意謂此三事本由自所發生非天非地非人與者自妄所招還自受報無可代者菩提心中元無此事故云浮想想所凝結者謂由善惡想所凝結以成七趣非本有者也。

　　復次阿難從是畜生(至)及佛出世不可停𥨊。

　　這一節經承前將酬人趣今先示債役須平庶免反徵之患以起後文也從是下佛謂畜生固是償債而來若彼債主過分餘越取其所酬則此等眾生將復為人反徵索其所剩之直或元負人不應殺而殺之不應食而食之此為分越所酬矣若其有福德力則不捨人身酬還所剩然於人中如何可酬或彼反徵之畜來與元負人作不肖子敗其家耗其財以至割恩離愛使其柔腸十斷殘喘俱銷又或為惡友或為冤家來相惱害分耗其財或陷以無辜此為有力酬還者也福德稱兼有者世有有福而無德者有有德而無福者若其福德兼而有之則於人中酬之為易也其或無福而酬之文可解阿難當知下重明分越之臧否不可以不慎也文可解猶如下三句約喻說除奢摩他佛出世者謂欲解此冤對當修奢摩他如天台三止止惡防非以體真性則冤對自消又或佛出世能拔眾生苦故除此兩端必不能𥨊其相食相誅之報也。

　　汝今應知彼梟倫者(至)此輩名為可憐愍者。

　　這一節經承前七趣之問今四酬人趣也汝今應知一句承上文意正明人趣亦有十類皆由宿習不忘故一者物怪之畜為梟酬宿債畢復還人形昔失而今復之故稱曰復酬足足字含深意也葢非一生即足必酬幾百千生方滿足故梟性無知故參頑類頑是頑嚚倫理不循天性不諱其故習耳參合合字作應當意看是佛判語謂作某業應當參於某類印定非謬故云參合云云文中有變於字者譯場忽略不深究故二者由婬魃而感咎徵葢欲愛本是鈍使咎徵復有樂禍之萌非愚而何故參愚類此愚類字坊本有作異類長水諸師多作愚解吾從眾也三者由許魅而感狐倫狐魅讒賊由詐而發詐本庸鄙之行合參庸類四者由怨蠱而感毒倫凡含毒之物人見而畏之餘習難亡故參狠類五者由瞋厲陵衰故感污下之微今參微類宜矣微者卑賤微𦕈之謂也六者由虗傲之慢感餓鬼報而傍生復為他飽何慢之為罪若此之酷今參柔者猶是饑虗之餘殘耳七者由誑魘綿幽而報償服類今參勞者猶是服乘之勞未盡也八者由見習和精而寒暄應序今參文類亦應序之餘輝耳九者由枉附明靈而休徵預卜宿習猶存故參明類十者由黨訟依人先傳送而後馴擾今參達類亦有由矣何者良以訟覆藏傳吉凶而循倫馴擾皆萌達意耳阿難是等下結示生因以明輪轉之妄是等指上所參諸類業計顛倒者業是惑業計是計著然此業計由顛倒心生相生相殺是報苦由顛倒心起惑造業報受諸苦此惑業苦三從無始迄今莫能遏絕遇佛則拔苦聞法則明真可以免此淪溺若不遇不聞妄何能盡法爾者謂法當如此出爾反爾玄冥中若有主盟者存焉人固不可與之強也故云法爾輪轉末句意云人心不返真佛亦難救但憐惜之耳。

　　阿難復有從人不依正覺(至)報盡還來散入諸趣。

　　這一節經承前七趣之問今五酬仙趣也初阿難下世尊將顯十仙且指其不循正而騖別也從人者謂仙未出人趣還從人所攝故又謂不依如來正覺而修正定乃邪趣外騖以不正故名為別也妄念者抑彼十仙所堅固之念皆是妄故存想下正明別修之相以彼存想精氣神使陰陽和榮衛順堅固其形以希長生遊於海外名山大川人不到處有十種仙此總列仙數孤山解云釋名云老而不死曰仙仙遷也遷入山故故字從人傍山也次阿難下別釋十仙初指十仙俱為眾生堅固下初明地行堅固者存想不息之謂服餌者餌是藥石之嘉名也謂炮炙藥石調和飲啄甄別損益保養榮衛固元陽祈太乙服食功成名地行仙也行去聲呼之即功行故下倣此此但永壽山林未能升舉故名地行仙二明飛行草木是松栢苓术之類有助延年者皆可餐咽又或辟穀休糧鍊得身輕似鶴乃能御風而行凌霄越海名飛行仙三明遊行金石者謂修煉五金八石使神砂九轉內外丹成易形化骨遨遊湖海瞬息千里萬里名遊行仙四明空行動止者謂觀時消長推度盈虗合一氣以致柔聚三華而養素遺形涉空名空行仙五明天行津液者謂鼓天池燕津液肌膚若氷雪婥約如處子不交世欲不食五糓乘雲氣御飛龍而遊乎四海之外者行亞乎天名天行仙六明通行精色者指日精月華說也吸風飲露吞咽五精以精粹潛通名通行仙七明道行呪禁者謂以書符遣呪蹈斗步罡如孔明披髮仗劒運轉天機名道行仙八明照行思念者謂攝心內顧以坎男離女和合元陽抱一守雌乃令谷神不死而天門開此所謂思憶圓成名照行仙九明精行交遘者長水謂世有采陰陽之術名為交遘久而成功此感彼應吸彼精氣以固我形名精行仙十明絕行溫陵云存想化理心隨邪悟能大變化其行絕世名絕行仙阿難是等下結示其誤是等指上十仙未出人趣故云人中鍊心不修正定即屬邪行故云別得言其不達無生故希長生生理者即長生之理縱使壽千萬歲以佛眼觀之不若一彈指頃迦葉入滅盡定一彈指頃度百千劫回顧千萬之壽直兒戲耳休止下明其住處深山海島者博物志云海上有三神山謂方丈蓬萊瀛洲以金銀為宮神仙之宅也莊生又云藐姑射之山有神人居焉此皆仙所居處也然彼壽固永矣樂固樂矣未修正覺斯亦輪迴隨妄想轉故仙報盡時還來散入諸趣詳玩前文鬼畜人三趣皆應十習為因故列為十今仙趣亦列十類者十為圓數圓則通收一切仙類如道家說有三千旁門奚止十類而已故知今意舉十而圓收耳非謂仙止十也又今仙之十類不與鬼畜人之十意同何者葢前由習因所感今乃取圓意故也。

　　阿難諸世間人不求常住(至)自此已還名為欲界。

　　這一節經承前七趣之問今六酬天趣也初阿難下正明天趣初二句總明天趣之誤以不求常住即為誤也未能下先明欲界稱欲者非獨指婬欲說葢六天各有三種欲故一飲食二睡眠三婬欲因具此三故稱欲界今經但指婬欲說者良由阿難誤墮為緣發起此教是故偏指婬說又感生天報亦非欲薄即生必自通修十善得生其中此欲薄乃十善之一端耳未能下先明生第一天之因未能捨妻妾愛者以其正婬未戒但禁邪婬邪婬中心不動者即能感生四王天也凡外色俱名邪婬以不動故乃有一分正智明生澄鎣者澄是澄湛鎣是金之光色以顯智明之淨此智明者即生四天之因心耳故下句云命終之後隣於日月隣日月者指其感生之處謂四天王居須彌山半腹居半腹者去人間四萬二千由旬高與日月相對故云隣日月也四天名義見前解如是下結示第一天名於已下明第二天謂若人於己妻房婬愛微薄但於靜居之時欲念忽生是故不得全其靜味上文四王於邪婬不流今此正婬亦薄因心勝前故感第二天報超日月明者日月光明秪有八萬四千由旬之量照上四萬二千由旬照下四萬二千由旬旁亦如之今忉利天居須彌頂故云超日月之明也又須彌山高出人寰故云居人間之頂居人間頂者意明地居之天未能空居故如是下結示第二天名梵語忉利譯云三十三義見前解逢欲下明第三天逢欲交去無憶者明欲心愈薄於前但未能忘耳故欲境現時不違而與之交去則不思其欲念如浮雲輕拂實不注心故薄也於人下二句謂此人雖處人間於五欲事不甚繫心故動念少靜念多此明感生第三欲天之因心也此天離地居處空中又高八萬四千由旬其中天人各有身光照矚故稱朗然日月光量所不及故如是下結示第三天名梵語須燄摩譯云善時分此天以蓮華開合分晝夜故一切下明第四天一切時者謂晝時夜時或云窹時𥧌時也於一切時常居靜中則自無欲或有應觸來時雖靜未能違情暫應之耳應觸言欲境也以如此因心命終感生第四天上升下三句謂此天空居第二與下界地居二天及於人間俱不相接遠諸麤濁故曰精微乃至下二句謂劫壞三灾不及者必約彌勒內院說若其外院是凡夫報生安得三灾不及內院乃是補處大聖所居漏與無漏逈隔是故劫灾不及也如是下結示第四天名梵語兜率陀譯云知足於諸欲中知止足故我無下明第五天初二句於欲愛心我無彼有亦未能違應彼行事則我無樂橫陳者謂我本無心橫應彼事不唯無心實猶厭之勉強行事故曰橫陳味如嚼蠟者約喻說蠟性本淡嚼之無味喻橫陳欲事味薄之甚也以如此因心感生第五天生越化地者越是超越謂下界諸天各有報境福隨厚薄於欲境未自在故生此天者福皆厚故自能變化欲境隨意受用超越下天之無化自居化地地即處也故云生越化地如是下結示第五天名謂樂自變化名樂變化天無世下明第六天初二句無世心同世事者謂我全無欲但未能越於世禮則夫妻名分猶存也行事交者謂欲境現前尚有交迹雖交而心不染故云了然超越以如此因心感生第六天出超化無化者化指變化天無化指下餘天化與無化俱超如是下結示第六天名稱他化自在者謂諸欲境不勞自化由他變化為我受用故稱他化自在阿難下總結欲界名也形雖出動者言其自下而上欲動漸輕漸出雖身形離動而心迹未忘故曰尚交俱舍論頌曰六受欲交抱執手笑視婬葢指四王忉利交抱如人間夜摩但執手兜率笑而已上二天以熟視為欲故今文云心迹尚交即彼意也末一句總結可知。

大佛頂如來密因修證了義諸菩薩萬行首楞嚴經直解卷第八


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第九

　　明古杭雲棲寺後學沙門　廣莫　直解

　　武塘優婆塞　袁儼　校

　　阿難世間一切所修心人(至)諸漏不動名為初禪。

　　這一節經承前酬天趣中次明色界今先示初禪也初禪三天又先明梵眾通稱禪者禪是梵語具云禪那譯云思惟修謂下欲界無禪生此天中方修禪定故色界通稱禪天禪天離欲以定異散故也初阿難下觀初六句是抑散揚定之意亦是承前起後之辭葢指六欲為散善故未修禪定躭於欲染此所修心人正指六欲天說欲天通修上品十善十善全屬有為是散善故然所修者有為心也不假下二句正明抑散揚定之意假是假借謂不假借禪定則智慧不發意明六欲躭於愛染則多愚癡以無禪故無慧也謂彼但能執身不行婬欲而心迹未忘此上四句直明欲天修心之大略也若行下方明生梵因心謂四儀中於諸欲染念亦不起則身心俱泯以俱泯故愛染不生只此不生句中含多意也何者他經論中謂修初禪有多觀行出入方發初禪之相今文略甚只一句收攝殆盡詳見天台釋禪中今云欲愛不生則不留欲界正是初禪發相是人下二句以明欲界命終即生梵眾天也應念者謂應愛染不生之念即生彼故梵侶者梵是西音具云梵摩譯云淨行又云離欲以離欲故淨存梵名故侶是伴侶侶即是眾如是下結示天名梵眾者梵世之民也欲習下明初禪第二天欲習除者謂下欲界苦麤習氣除也離欲心現者謂禪天淨妙出也於諸下明外之十善律儀以禪心愛樂隨順故釋禪中云若得初禪即具信戒捨定聞慧等善心是也長水疏云正明此天於定共戒愛樂隨順梵行成就防非不失此則兼護律儀淨戒成德匡弼梵王故名梵輔如是下結示天名可知身心下明初禪第三天初四句正明梵王之德身心妙圓者謂其外身稟戒內心離欲妙圓即清淨之美稱也對下界麤障而說妙圓內外清淨故又加明悟是假禪那而發智慧之驗也是人下明其具梵德統梵眾而稱梵王故應時者應其定慧具足之時如是下結示天名可知阿難此三下總結初禪三天之意勝流者影顯六欲為劣由其離欲得定慧故故稱勝流之輩也一切苦下二句謂其下界欲染苦麤不能迫故雖非下世尊抑而復揚以其不修正覺故非真定真對似說但是世間根本禪有漏似定非出世無漏真三摩地故清淨下復揚其勝謂其離欲得淨下界麤漏不動不動者伏而不起也末句總結初禪名以其初離欲界乍得禪故初禪有支林功德十六觸等今略也詳見天台釋波羅蜜中當取合看乃有所得。

　　阿難其次梵天統攝梵人(至)麤漏已伏名為二禪。

　　這一節經承前酬天趣中次明色界今次示二禪也其次下明二禪初天其次者次前初禪故統梵人圓梵行者承前梵王之德增修進趣故澄心下二句正是增修之功葢以離欲名梵者是初禪中義至二禪中離欲既遠則梵義轉深不可以離欲釋梵也天台釋禪中亦有此說是故初禪名離生喜樂二禪名定生喜樂即此義也梵行即禪梵行既滿即得澄心不動澄心是定寂湛即是澄心定境生光是寂湛功効寂光現前故云生光寂光初生未滿足故故名少光如是下結示天名可知光光下明二禪第二天光光相然者然即照應義謂此天之眾禪心澄寂定光相照應故彼此互照無盡故云照耀無盡內徹於外故世界俱淨依正俱淨故云徧成瑠璃以彼此光照無盡故名無量光天如是下結示天名吸持下明二禪第三天初二句吸持即攝持義用字之巧也圓光即無量光成教體者二禪不立言教以光辯優劣而䇿進其心故云持光成教也以光䇿行故云教體發化清淨者發是開發化是變化承上二句意謂以圓光開發其麤劣變化其勝妙如釋禪云內垢內淨之義內垢為麤內淨為妙以內淨故稱清淨也應用無盡者謂以光發用其應無盡隨光成教教即音故故名光音天也如是下結示天名阿難此三下總結二禪之意此勝流者又勝初禪也憂懸者懸是繫累指前初禪覺觀為憂懸故今二禪是無覺無觀三昧以內淨故憂懸不能逼也雖非下如前說末句總結二禪名。

　　阿難如是天人圓光成音(至)歡喜畢具名為三禪。

　　這一節經承前酬天趣中次明色界今又次示三禪也如是下明三禪第一天圓光一句接前光音之功加功披露謂以前光音披拂其麤顯露其妙依光音之妙開發成就三禪精行然此光音何者為麤何者為妙蓋以二禪大喜勇動為麤三禪寂滅之樂為妙也寂滅之言遣前勇動而立今文華藻實義隱晦有取天台釋禪詳玩有得通寂滅樂者謂寂滅前之勇動而通寂滅中樂乍通寂樂故云通也如是下結示天名淨即寂滅義以前勇動為垢今得寂滅為淨以乍通故言少淨也淨空下明三禪第二天淨空者即承少淨說淨是功夫空是實効即定境也謂淨前勇動之垢而得空故此空現前則引發寂滅廓大其功無有邊際由是身心得輕安也輕定亦對喜勇麤重說麤重滅故內外輕安矣心境恬愉全成寂滅前云通今云成功愈於前以引發無際故名無量淨也如是下結示天名世界下明三禪第三天世界是依身心是正圓淨即徧淨也依正皆淨故名為圓謂依正二俱圓滿寂淨心境兩融渾成定境以淨成德即以此定為我勝託全歸寂樂歸即住持義前但云成今則住持其中功倍於前以依正俱淨故名徧淨如是下結示天名阿難此三下總結三禪之意此勝流者又勝二禪也具大隨順者謂隨順寂滅心境俱融故稱為大身心安隱下二句謂此三禪中無喜動故得安隱樂他經論俱云三禪得徧身樂故云身心安隱得無量樂也雖非下如前說言歡喜者樂徧名喜非如二禪勇動之喜名同體別不可以文害意也釋禪中詳辨前初禪二禪結語皆有伏漏之言今則直以樂相結者信知此中寂樂逈異前二故曰離喜妙樂地也。

　　阿難復次天人不逼身心(至)功用純熟名為四禪。

　　這一節經承前酬天趣中次明色界今又次示四禪也復次下明四禪初天不逼下二句承明三禪之樂苦因盡者以二禪中喜勇盡故喜勇動者苦之因故三禪中無此相故故云不逼此二句是承前樂非下二句是生後樂非等者釋禪中云彼天初欲得樂一心勤求大為辛苦既得守護愛著是亦為苦一旦失壞則復有苦故今文云樂非常住久必壞生以此二句生起捨心也苦樂下四句正明此天行相謂此天既知苦樂之過是故頓捨此二心也苦樂二心俱名麤重苦樂既捨麤重之相滅矣淨福者指捨念清淨說以苦樂之垢捨故得清淨福垢相滅故淨福性生即以福生名天也如是下結示天名捨心下明四禪第二天也捨心圓融者捨是行人因心因捨得定捨與定能所圓融故地持論云此定名捨俱禪體無苦樂與微妙捨受俱發此定與捨根相應故名捨俱禪今文圓融即論之相應意也勝解清淨者謂此天得捨中勝妙見解印持於心於苦樂境不可引轉永絕三禪過患故云勝解清淨長水疏云由勝解力於此圓融勝定之中愛樂隨順令此勝定得無留礙任心自在受用無窮故云得妙隨順窮未來際問此有漏定壽命有限何云窮未來際耶答此約得定報壽長遠動經劫數說窮未來非約報後論也如是下結示天名福愛者按文得妙隨順即是愛義故名福愛葢福是淨福初天云福初生此天淨福增勝寧無有愛阿難從是下明有二岐初若於下明廣果岐謂若於福無遮中淨光淨福重加圓明修證而住於此乃名廣果廣即無量葢無遮淨福是因圓明修證是果故名廣果須知廣果是四禪第三天之正路無想是四禪偏岐係外道天故次若於下明無想岐謂若於先時雙厭苦樂此初天也依此捨心精研密究念念相續圓滿深窮捨中道理捨之極矣則身心俱滅百慮盡灰經五百劫凝然不動是人下佛判其誤謂此人以生滅為因不能發悟不生滅性言其五百劫最初半劫後方得滅盡諸想至五百劫最後半劫前諸想復生此五百劫是其福報壽命耳如是下結示天名可知阿難此四下總結四禪之意一切世間指下界諸天說苦樂境者如前六欲及初二三禪中麤重是也此諸麤重不能動其捨故雖非下真不動地者如出世第八地是為真不動位有所得心者即有為有得之心似乎不動也世尊抑而復揚謂此四禪天人於有為心中捨行至此功用純熟亦可喜也上明凡夫報生諸天下明捨心同分三果聖人五不還天也。

　　阿難此中復有五不還天(至)自此已還名為色界。

　　這一節經承前酬天趣中次明色界今後示五不還天也此中者指第四禪天也言五不還者不還是三果名梵語阿那含譯云不還或云不來謂其下地各九品思惑斷盡習氣即思惑故惑盡則苦樂雙忘故下地無卜居之處云不還者謂不還來下地受生故以苦樂亡故暫於四禪捨同分中安立居處以待上地惑盡即證無學便出三界矣此中下總示不還大意次阿難下別分五天雖同不還而根有利鈍故有五天淺深之別阿難苦樂下明不還初天以下地惑盡故苦樂兩滅苦樂滅故心境不鬪不鬪則無所交故云鬪心不交如是下結初天名言無煩者煩是煩惱由苦樂境滅外境不擾故內心無煩名無煩天機括下明不還第二天機括是喻喻內心也前天外境雖滅內心未亡故云機括獨行此句承上文意研交無地一句正明此天行相謂以外境滅故研交無處地即處所故交既無地則內心亦滅矣如是下結第二天名言無熱者熱對煩說謂前天外不優故無煩內心未亡熱猶在耳今則內亦滅故熱不可得故名無熱十方下明不還第三天世界是境妙見是根根不取境則湛然不動故曰圓澄圓澄之見乃名妙見根清淨故塵象不現外象不現內垢不生如是下結第三天名以見妙故名善見天善亦妙義也精見下明不還第四天精見者謂精微之見承上妙見說此天復以妙見加功陶鑄陶鑄亦約喻說以喻觀照前云善見者但不取塵象忘緣而歸今復陶鑄精見使其徧入塵象顯見無礙故名善現前天是旋見入空今則旋空涉假勤照勝前故名善現如是下結第四天名究竟下明不還第五天究竟群幾者究是審察義竟是了畢義幾是幾微謂究盡眾色義微微細深研以至研窮色性之性上性是色之體性下性是色性之實性實性者即性空之性也深窮色性空處則群幾滅而性空現故云入無邊際無邊際即是空故如是下結第五天名言色究竟者謂窮究色性盡處也阿難此不下總結不還天意謂初禪至四禪四位天王獨有欽聞不還五天之名曾未之見也葢聖凡義隔漏無漏不同故如今下引例可知文初云此中者即指捨身同分中非別有五不還天也故引此例阿難此十下通結四禪同名色界獨行無交者葢禪天厭色滅色功勝故云無交欣上之心未盡故目獨行從始逮終形累未盡通名色界。

　　復次阿難從是有頂(至)名為非想非非想處。

　　這一節經承前酬天趣中三明無色界也復次下明入無色之始言有頂者有是色之異名頂是邊際義以竪入故說為頂也即色究竟天為有之頂也又此有字對上四空說以有色為有無色為空故於此天中有二岐路若於下先明橫出岐謂於捨心之中發明無漏正智慧光圓通徧達漏即無漏不為塵界所拘是故於此橫捷出塵成利根大阿羅漢乃於界外初破無明即登初住入菩薩乘矣如是下結大心名回聲聞心向菩薩道名回心大阿羅漢也若在下明竪入空處岐捨厭成就者厭色如牢獄故釋禪中云行者應深思色法過罪所謂有身則有饑渴疾病乃至云一切色法繫累於心不得自在訶此色法罪過讚歎虗空無色此訶讚行熟名捨厭成就也覺身下二句即破色之功文可解乃以虗空為智所緣因入此定於深定中唯見虗空無諸色相如鳥在籠中籠破得出飛騰自在證虗空定亦復如是此為銷礙入空之義也如是下結示天名名空處者釋禪中云今此四定悉依無色法從境得名此中無形無質義同虗空故四處俱名空定以所觀之境為處也今此天初銷色質乍入於空即以空為處故諸礙下明無色第二天初句牒前天意謂色礙既銷無礙之無亦滅能無是空所無是礙今能所俱滅也此即識天滅空行相謂觀空處心緣虗空空境無邊緣多則散又空是外法緣外法入定定從外生為過實多故棄外依內乃緣內識入定也其中者指內識說謂依根之麤識都滅唯留末那後半微細及第八賴耶識在如是下結示天名名識處可知末那譯云意即第七識也唯識論云此意差別略有三種一數取趣我見相應二與法我見相應三與平等性智相應此三種中後平等智是所轉無漏智品前則為麤次通法執相應後平等智亦通二乘與今文合長水指第六識非也經文明言第七末那故阿賴耶譯云含藏空色下明無色第三天空色指初天說識滅指第二天謂此以前二天定境俱破十方下二句正明此天行相十方寂然者空與識亡故迥無所有天台釋禪中云此天名不用處修此定時不用一切內外境界外境名空內境名心捨此二境因初修得名故言不用處亦名少處亦名無所有處亦名無想處又云上文初天緣空入定名為外定次天緣識入定名為內定而依內外皆非寂靜若依內心以心緣心入定者此定已依三世心生非為真實唯有無心識處心無依倚乃名安隱依無所有修名無所有處也彼與此同故引略證如是下結示天名識性下明無色第四天識性不動下二句指第八識湛然微細處云不動也以不動故以滅窮研滅窮研者凡夫天人入此定者誤為真實以甚深微細生滅而不覺知故謂無窮研也釋禪中云入此定者不見有無相貌泯然寂絕心無動搖恬然清淨如涅槃相此定微妙三界無過外道證之謂是中道實相愛著此法更不修習即計此心謂是神我故今佛判於無盡中發宣盡性實未曾盡誤認已盡也以此至微至細似有似無故云如存不存若盡非盡如是下結示天名非想非非想者釋禪中云此名解釋不同有言此定名一存一亡觀所言非想者非麤想此則亡於麤想也非非想者非非細想此則存於細想葢下非字作無字看易明謂非無細想也又解謂前觀識處是有想無所有處是無想今雙除上二想非想遣識處有想非無想遣無所有處無想故又解謂若非有想者此定中不見一切相貌故言非有想也非無想者行人或作是念若一向無想者如木石無知云何能知無想故言非無想也葢此解約當定得名若按今經本義解者只以如存下二句義解又似妥當謂非想似不存非非想則是存如存不存盡不盡故說名非想非非想也。

　　此等窮空不盡空理(至)迷漏無聞便入輪轉。

　　這一節經承前四空料簡聖凡利鈍邪正窮空未盡有致迷之失也此等下二句正是料簡語指前無色四天所窮者雖正但其未盡空之實趣夫真空之理色即是空空即是色色不異空空不異色色空不二是中道義何有欣厭於其間哉是故佛說不盡空理也從不下明聖道窮空謂從五不還天三果聖道窮至於此名為定性聲聞不迴大心鈍機小果然根雖鈍恰是無漏聖道必不退於三界亦無勝進之期故稱定性也若從下簡從無想天中所窮者是邪迷有漏作無為解故厭有趣無窮空既誤且不歸來四空尚不及無色四天安得為空故云迷漏是其寡聞淺識故又稱無聞也既以生滅為因故其報盡入輪耳。

　　阿難是諸天上各各天人(至)補特伽羅各從其類。

　　這一節經總結三界七趣別結無色名義統示妄有而真無也是諸下總結三界謂三界天人皆是凡夫善業所感以果酬因所酬既盡還入諸趣輪轉彼之下明諸天王是聖非凡謂諸菩薩寄位遊心現天王身次第升進回心聖道必入聖倫非如凡天答盡入輪也如華嚴諸位皆現天身自下而上者是也是四下別結無色名義身心滅而定境現者明無業果色有定果色也吳興解謂無業果色者明有定果色故從此逮終此字當作始字譯場誤耳此皆下總判三界諸天著有為修不了妙覺無為由其歷劫積妄妄有三界以妙覺觀之實無如此升沉之相也中間者指三界中良由背真逐妄故隨七趣輪轉沉溺其中難出離故補特伽羅譯云數取趣數音朔謂數數生死捨此取彼隨業善惡各從類故。

　　復次阿難是三界中(至)因濕氣有畜生趣攝。

　　這一節經承前七趣之問此七明阿修羅趣也若准七趣次第應列十仙之後今誤列於後矣復次下四句總標四類阿修羅譯語見前今從便再出譯云非天又云無酒法華文句引云四天下採華醞於大海欲變作酒魚龍業力其味不變瞋妬誓斷故言無酒初若於下別釋四種初明卵生文句云鬼趣攝者居大海邊歸佛護法以護法威力乘其自有神通入於虗空往護佛法此阿下結明所攝又從卵生者觀佛三昧經云劫初光音天人生此地上欲觸其身入海洗不淨墮泥變為卵八千歲生一女千頭少一二十四手此女戲於水水精入身八千歲生一男二十四頭千手少一此是修羅卵生之始也次若於下明胎生天中降貶者以多瞋故與天爭權無有天德故降貶也降貶者觀佛三昧經云毗摩質多阿修羅王有女名舍支姿容極美帝釋聘為后修羅云以天宮居我即應聘天帝如其所求後女以妬心故讒於父父因興戰天帝以般若呪力擯之故云天中貶墜也下隣日月者貶墜四萬二千由旬居須彌半腹與日月相對故此阿下結明所攝三有修下明化生持世界者明其力能移山徙海之意故下句云力洞無畏言其力能洞徹一切無怯無畏故與梵王爭者經云修羅初戰時先四天神等次餘散天次四天王四王力不敵方報天帝天帝力不敵然後展轉乞力於梵天助之此阿下結用所攝變化有者謂從化生也四阿難下明濕生葢濕生本是異類故畜生攝校前三類下劣可知濕生而畜類者必是魚龍之類故沉海底正法念處經云有阿修羅住大海底須彌山側於欲界中化身大小隨意能作居光明城今文心字即底意水穴是海底尾閭穴也餘可解此阿下結明所攝。

　　阿難如是地獄餓鬼畜生(至)若他說者即魔王說。

　　這一節經承前總結七趣所酬以明妄有真無并勗欲求真須除妄也初阿難下是總結七趣皆妄昏沉有為對妙明無作說如是地獄至妄想隨業明妄有也於妙圓明至更無根緒明真無也謂妙明圓心無作無為而此七趣如夢所有故云昏沉有為如空中華本無有故空喻妙心華喻七趣次阿難下明七趣妄因此等者指前七趣說不識本心者本心指人人本有妙心說不識本有真心而別執虗妄緣影為心隨心生滅生滅即是輪迴之因也因此輪迴曠劫不返真淨之體皆由下正明七趣妄因隨殺盜婬是三途因反者背也謂背此殺等三事則名無殺等義是人天四善趣也有名鬼倫者言偏意圓指三途說無殺等名則屬天趣有名無名相傾奪故因起升沉之性輪迴即喻升沉之意也若得下明發真故有無之妄方除也謂諸眾生若有妙能得發正定內依妙心凝常寂靜有名無名二皆無矣無二之無亦滅不殺等名尚無云何更隨殺等之實事耶阿難下重明隨業有報隨報有私此結酬原問之意也謂不斷殺等三業則隨三業之私而有同分之報私者謂諸眾生造業各別或私於殺或私於盜或婬妄等業各偏私故然其惡業雖私而報入同分同分即地獄也同分中受報不同故云非無定處如前十習中說此結酬阿難定處之問也自妄下結酬妄有非復自然謂自妄發生從妄生妄本無其因故無尋究無尋究則無根緒可得也汝勗下勉勗行者欲得真性須除妄惑三惑即殺盜婬也謂不盡三惑縱得妙用皆為世相有作功用非出世無漏道力習惑不除必落魔道其心既邪時欲除妄倍加虗偽何以故根本邪故此為如來可憐愍者自妄所造非菩提咎作是下四句可解以上精研七趣已竟此下更辯五陰魔邪為一經最後垂範如來大慈乃無問而自說也。

　　即時如來將罷法座(至)吾今為汝子細分別。

　　這一經世尊大慈將罷法筵而重與詳辯魔境令深防邪誤也即時下二句結前法席斯將輟矣於師下佛慈無盡重起辯魔意也迴紫金山者如來紫磨金色之身巍巍如山將起而復迴也普告下謂彼二乘既能迴小向大前已廣明趣夫之法但於禪觀中微細魔事未委識故今為詳明言真修法者真即圓義葢圓修是大乘法通前所明理行證三要是為真修法也影顯二乘昔所修者偏小非真故加真言奢摩他翻止毗婆舍那翻觀前標三義今但舉二者如前結名中說金剛三昧第一經云一念心動五陰俱生五陰生中具五十惡今辯陰魔五十即彼五十惡也是故道念戒謹毋動動必魔生佛故諄諄詳示為最後慈範令諸行者深防之也若其五陰心中一不明了認賊為子功德法財俱為盜盡又復下得少為足等者的指識陰十事後二定性人說并上陰魔等言通該五陰魔事畢矣妄言下六句謂彼無想比丘以迷漏故誤有為無未證謂證天報既盡後有復現便生謗毀墮大地獄固應子細分別。

　　阿難起立并其會中(至)況諸世界在虗空耶。

　　這一節經阿難承聽而佛將示魔事且先明真覺本一由妄成異也阿難下學眾承聽如文佛告下先明真覺本一謂彼有漏世界十二類生雖各形異而此心同也故云與十方佛無二無別由汝下正明由妄成異迷理為咎者由諸眾生執彼妄想迷却真理以此迷誤為咎發生癡愛癡即無明依無明而起貪愛癡愛既生則無處不迷迷與覺對覺性徧滿轉覺性以成迷情故迷亦徧也迷情癡鈍故轉靈覺心為頑虗此指空性之始也空是迷之始變化迷不息則轉空為有而世界因之以成則此下結明世界由妄想安立當知下結明虗空小覺心大虗空尚小況諸世界在虗空者耶片雲喻小大清喻大如前經云空生大覺中如海一漚發義同。

　　汝等一人發真歸元(至)宛轉零落無可哀救。

　　這一節經世尊承前詳明魔擾之由以誡行者深防持正勿遭其便也汝等下承上意勉諸行人發悟真理復歸元覺則十方空法爾銷殞何以故昔時因迷轉妙明真覺成斯昏鈍頑空今日因悟復轉昏鈍頑空還成妙明真覺迷悟在人覺心不動然而一人歸元則一人空殞但殞行者心中空性非謂現前虗空為汝銷殞空為所依界能依今所依滅能依安得不振裂哉汝輩下正明魔擾之由飾三摩地者飾是莊嚴意葢大道無作以定慧莊嚴故云飾三摩地三乘所修其心精純通徹[淴-心+口]合真覺觸處湛然當處即觸處意觸處湛然則空有俱亡總歸中道一切下謂魔等擾不擾者在汝陰心昏明何如若人心[淴-心+口]真覺則彼魔宮為汝摧折大地振坼況魔宮乎凡夫諸天亦戀塵勞故來擾也大地既振則水陸空行無不驚慴慴音折心驚貌凡夫不覺者為七情所醉故不覺世界之遷徙誵訛而其水陸飛騰之物依山川而居大地振坼安得不知故驚慴有之彼等魔類咸得五通於五欲中得自在故戀此塵勞如何肯令汝等摧裂其處是故下正結魔擾之由僉者眾也諸鬼神等皆是魔所屬故然彼下詳示利害兩途初示利者謂彼雖擾而其為塵勞所蔽自處幽暗汝等在妙覺光中則據大明暗何能侵此為利也如風下約三喻以明魔不能害光是日月之光光無實體風不能觸任他旋嵐偃嶽光無所動又如水性無我斷續何傷任他斬剉斫割水未甞損風與刀喻魔擾害光與水喻行者道心第三湯喻者上二喻明彼魔情不能害我道心今湯喻行者智照氷喻魔情謂正智能破魔情如湯銷氷也是以徒恃神力但為行者之客耳客喻外緣外緣不能侵我內智如客不能害主也成就下次示害者謂諸行人成就魔等破亂者何故由汝心中五陰主人主人若正彼則無奈汝何主人若迷則彼魔等之客得其便矣若諸行者觸處禪那心持正定處處覺悟不為所惑則彼魔事無如之何五陰既銷入自本明而彼群幽近則自破何敢留此亂汝禪定汝若不明被陰所迷阿難之輩本是佛子久為魔子矣既成魔人則浩劫難出可不畏哉如摩下引劣校勝登伽呪汝但於八萬行中秪毀一戒且由汝心清淨未溺其勢猶劣若著彼魔則全體俱喪功德法財一切俱失害之甚也末四句以喻明害之甚籍沒者謂沒其籍貫也漢書謂除其屬籍是也文義可解以上總示魔擾之由此下別示其相於五陰中各陳十事正合金剛三昧五十惡矣。

　　阿難當知汝坐道場(至)堅固妄想以為其本。

　　這一節經佛示色陰十魔此且先明色陰分齊及色盡相令人達內始可妨外也阿難下正示色陰分齊何謂色陰色是本質能陰真空故云色陰坐道場者謂於修道場中坐進此道故銷落念者行人以般若真智空諸妄念銷落即空義妄念既空則離念之相一切處悉皆精明空洞無朕故起信云離念相者等虗空界即此義也此離念相凝湛冥寂動靜憶忘不能移二故云如一言不為境所動也當住下正指離念境界為入正定之初門復以譬喻顯色陰分齊如明目人處幽暗者以喻行人智眼雖明為色陰所蔽故如目處暗也精性下二句是法合意初句正指行人觀照之性雖已妙淨乃為色陰覆故心未發光初句合明目次句合幽暗此則下二句結色陰分齊區是疆界宇是覆陰區明分齊宇明陰義若目下明色陰盡相上云目處暗今云目明朗目明朗則心發光幽暗既除此是色陰盡相也超劫濁者明色盡的功効色盡而超劫濁者劫是時分要知時當減劫眾生根塵識三昏鈍極矣今稱目明朗則根清淨根清淨則心發光故色盡而超劫濁也如第四經說可檢觀其下三句指色陰所起之由色是本質由堅執之想所成如第四經說以堅明執礙為色陰之本。

　　阿難當在此中精研妙明(至)若作聖解即受群邪。

　　這一節經承前正明色陰十事此顯初相也當在此中者指上離念一如中也謂當從此離念一如的所在精究研窮尅進妙明之性以精研故忽得四大不織不織即分解意按下流溢前境之言則此四大指六根說六根不與六塵織也少選言忽然謂忽然之間此六根之身能出六塵之礙此名下出此定名謂此精明之功能出前塵之礙者名為精明之智流溢前境流溢者謂根塵乃昏滯之物由智照之功融通無滯名流溢也斯但下誡此行者莫作聖解此但是精明功到暫出塵礙非為聖證若不作聖解名善境界若作聖解則受群邪縱使外魔不入汝之內心執着亦邪見無窮矣此境最淺必不可執也。

　　阿難復以此心精研妙明(至)若作聖解即受群邪。

　　這一節經承前色陰十事明第二相也此心指上外溢之心妙明即所研妙心身內徹者謂身徹於內四大不織故能身內捨出蟯蛔蟯蛔二蟲名孫思邈千金方云身中有九蟲蟯蟲細如菜蟲居𫆣腸之間多則為痔劇則為癩蛔即長蟲尋常見者是今此功用以內徹故拾出蟯蛔身相不毀言其執受身質不動也此名下出此定名謂此精明之功流溢形體前則溢境今則溢身功勝於前下文倍倍上勝入文可解斯但下誡此行者莫作聖解如前。

　　又以此心內外精研(至)若作聖解即受群邪。

　　這一節經承前色陰十事此明第三相也此心指上內徹之心加功內外精純研究也內是內徹外是外溢當究之時身內魂等六物除執受身不動餘皆遞相涉入互為賓主外入為賓本藏為主按扁鵲難經三十四難中云五臟者有七神各何所藏耶答曰然藏者人之神氣所含藏也故肝藏魂肺臟魄心臟神脾臟意與智腎藏精與志也今文但言六物而略乎智謂此六物彼此相涉而為賓主此乃功用內純融通無滯諸竅虗靈故爾忽聞下正顯虗靈之境以內竅虗靈故外聞風聲鶴唳皆融為法聲密義而實非法非義也此名下出此定名謂此名為魂等六物遞相離合將成善種善種即虗靈也暫得下誡此行者莫作聖解如前。

　　又以此心澄露皎徹(至)若作聖解即受群邪。

　　這一節經承前色陰十事此明第四相也此心指上外內同研之心加功密究由前內涉虗靈又尅進故因得澄湛披露皎徹發光由內光徹外故十方金色閻浮見前解檀是樹名事義見前一切化為如來者謂山川雲物草木昆蟲皆由行者內光所燭靈悟所染故化為如來也毗盧遮那譯云光明徧照是娑婆世界法身佛也天光臺者如梵網經說赫赫天光師子座葢以天寶莊嚴故有光明即佛坐之座也座高故稱為臺千佛遶者指化佛千百億釋迦是也百億國土指娑婆大千土說百億即萬億舉大數故此名下出此定名謂此名為行者心魂靈悟所染靈悟發於內光光徹於外故見此境暫得下誡此行者莫作聖解如前。

　　又以此心精研妙明(至)若作聖解即受群邪。

　　這一節經承前色陰十事此明第五相也此心指上內光之心加功研究深入尅進故觀察不停言其觀照勤入不停住故下句正明不停之相謂其心浮則抑按令寂降伏其心使其不浮沉者反此制止其心必令不浮不沉乃超越浮沉動寂之妄當此觀察之時忽然見彼虗空成百寶色等葢是色陰麤質漸銷而其細相顯現之相此名下出此定名可知暫得下誡語如前。

　　又以此心研究澄徹(至)若作聖解即受群邪。

　　這一節經承前色陰十事此明第六相也此心指上抑按之心加功研究澄徹精微使其精光不亂忽於下因功見境也夜合即是夜半所現之境如文此名下出此定名謂此定境名為功用心細密澄眼見謂其見性精密澄湛昏濁之麤已盡故能所視洞幽也暫得下誡語如前。

　　又以此心圓入虗融(至)若作聖解即受群邪。

　　這一節經承前色陰十事此明第七相也此心指上精光不亂之心加功圓入也圓入虗融者圓即徧也虗融是理境謂徧入虗融理地入理既深則身根四大頓遺故其色身四體同於草木如無情物一般所以火燒刀斫無所覺知總由定心深入身心暫解是故身如木石也此名下出此定名塵併者併是合併謂以身根四大合併於塵則身成無知故刀斫火燒而無知也塵併是名排四下二句釋塵併義排四大入純者純即是理純一無雜即前虗融也四大之性是事排事入理其心純理而忘事故於身塵無覺也暫得下誡語如前。

　　又以此心成就清淨(至)若作聖解即受群邪。

　　這一節經承前色陰十事此明第八相也此心指上圓入之心加功研究得成清淨妙觀淨心功極之時忽見大地云云者謂觀穢即淨故五趣雜居即成諸佛淨土非實然也由欣厭心成耳此名下出此定名以欣淨厭穢凝定淨想日深隨心變化而成暫得如是非為聖證誡語如前。

　　又以此心研究深遠(至)若作聖解即受群邪。

　　這一節經承前色陰十事此明第九相也此心指上極淨之心加功研究深入於理遠詣其功忽於下因功見境也能遠見者是遠詣之功如文此名下出此定名謂此定境名為迫促淨心逼迫既極則心離其身暫飛出外故多隔見也非為下誡語如前。

　　又以此心研究精極(至)若作聖解即受群邪。

　　這一節經承前色陰十事此明第十相也此心指上迫極之心加功研究精純極矣見善下因功見境此精極之功即所謂枯木崖前錯路多也若行者於此淨極之處稍有所執則外魔乘隙而入故見邪境云云此名下出此定名邪心含受者良由行者洗心非正含受邪氣以內非正外便入也或遭下示外擾之相如文非為下誡語如前然前九事多約內功說故皆稱善境界今示外擾故不稱善直云魔事若不著魔事亦不壞他善境界也然又前來九事亦研此心何故不言外擾此有二意一前功尚淺魔未堪敵今精極者色陰將破凡諸色質俱為振裂是故魔必當爭方入擾也二前九事中外魔處處可入或由經文尚簡故略而不言至十事訖方陳外擾影顯前九事中亦有外擾之尤意令行者會文可得而防之故略耳又此色陰十相淨功雖極止破色陰而已故所現者皆色陰之相至後受陰其功轉細所現之境皆外擾尤切外擾切者敵更勍故。

　　阿難如是十種禪那現境(至)保持覆護成無上道。

　　這一節經世尊承前總結色陰十事以誡行者莫自誤而防修入證也如是下二句正結前義稱禪那者即前三義中之禪那也譯語見前凡入正定必三義圓具今舉一而該三耳所現境即前十相是也此諸境相皆是色陰中用心交互而現用心交互者謂行者觀照之心與色陰能所交互正與色陰相持對壘交戰一般若行者功勝則色陰為我所破若墮伊十境中迷誤執著則色陰勝而行者成邪矣是故行者可不慎諸眾生下佛謂末世行者迷不自識妄認幻境誤為登聖墮獄之言誠可畏也汝等下佛勑阿難等留願入末法中轉教斯旨令深防持正方堪入道也。

　　阿難彼善男子修三摩提(至)虗明妄想以為其本。

　　這一節經世尊次示受陰十事此復先明受陰分齊及受盡相令人達內始可妨外也阿難下牒前色盡生起受陰之文前文但標禪那今則二義並出可知圓修意矣牒謂色法既盡則心法現前故云見諸佛心而諸佛真空妙心顯現行者定心之中然諸佛心者即我本覺果體方現於始覺因心之中名諸佛心也不可作心外別有為我所見如明下二句約喻顯明鏡喻行者因心鏡所現像喻諸佛心若有下正示受陰分齊似有所得而未能用者謂諸佛妙心雖已得見然未能藉用其力未能用者正為受陰所魘故爾猶如下約喻顯謂如睡人為鬼所魘雖有手足見聞明白由為魘鬼客邪所恃故不能動言客邪者客則不久便去而魘鬼魅人亦不久便醒受陰所覆亦復如是何謂受陰受以領納外境為義納境而受之於心能陰真空妙性故名受陰魘鬼喻受陰魘人手足不能動者喻見諸佛心而不能用也然於受陰中見佛心者功由色陰盡故色法既除心法顯現而本覺心不外乎此故見也雖見乃為受所覆故未能藉用其力此則下結示受陰分齊區是疆界宇是陰義即分齊意也若魘下明受盡相魘咎歇者喻受陰盡也受陰盡故心能出礙已得其用所以能離身返觀去住自在身心懸解如黃冠家出陽神相似此明受盡之効也受陰屬見濁者見是眼見由見而受五根皆有受義今但約一根說故受陰盡能超見濁見濁亦通餘根故觀其下明受陰所起之由受是心法非色四陰所攝有名無質故稱虗明妄想為受陰之本。

　　阿難彼善男子當在此中(至)失於正受當從淪墜。

　　這一節經承前正明受陰十魔此示初相也彼善男子即指前文修色陰之人當在此中者指受陰將盡處也得光耀者由前色陰麤質盡故受陰精細本屬心法有名無質是虗明妄想所成故得光耀其心既發明耀則奮然內抑用功太過即於內抑之處發無窮悲如是下明所悲之境如文可知此名下出此定名亦可解悟則下誡此行者莫著此境悟則無咎既覺不為所迷則此悲境久自銷歇若作下明不悟故招彼外魔乘隙而入魔順其悲故悲魔入也見人下示魔擾之事能令行者失所修正定言正受者謂定中所受之境無可受而受乃中道諦境之受名為正受今既失之復遭淪墜可不慎諸又詳玩前文色陰十事次第竪入今受陰文十事橫開行者隨著一境即當退失非謂次第循歷學者臨文當明乎此。

　　阿難又彼定中諸善男子(至)失於正受當從淪墜。

　　這一節經承前受陰十事此明第二相也定中者指受陰定中也色銷受明者謂色陰麤濁既銷受陰虗明現前故稱明白即前得大明耀意此示定體也勝相下二句以明受陰精明非如色陰麤濁幽暗故稱勝相感激過分即是病矣太過不及其病均故忽於下二句正明病相謂初得勝相喜勇心生忽於感激心中生無限勇志齊下二句明過勇之狀三僧祇者具云阿僧祇譯云無數是大劫數量華嚴十六大數之一也天台三藏教中云一切諸佛皆以三大阿僧祗劫修行六度方得成佛且約釋迦佛說謂從古釋迦佛至尸棄佛值七萬五千佛名初僧祇劫次從尸棄佛至然燈佛值七萬六千佛名第二僧祇劫三從然燈佛至毗婆尸佛值七萬七千佛名第三僧祇劫今云一念能超意屬於狂故招狂魔入也此名下出此定名凌率者凌是凌蔑以自高而凌蔑諸佛也率是率性率自勝性故云三祇一念能超也悟則下誡語如前若作下明不悟者則招外侮由內心狂而召狂魔可知見人下示魔擾之事餘可解。

　　又彼定中諸善男子(至)失於正受當從淪墜。

　　這一節經承前受陰十事此明第三相也定中下如前說前無下二句前指受陰雖明未有新證歸指色陰已銷因失故居前後無依智力衰弱不能圓窮密照入於中隳之地此是定過於慧慧力不自救故失也中隳地者隳是隳滅前無證後已滅中無所見以中無見故名中隳地處此中隳其心忽然生大枯渴枯渴者以乏智水滋潤故一切時者謂晝夜動寂等也於此等時中皆自深沉思憶不散不散者即是凝想撮聚其心不令放散故稱沉憶將此沉憶當作精勤是其誤也此名下出此定名可知悟則下誡語如前若作下明不悟則招外侮由沉憶而召憶魔可知撮心懸一處者乘其撮聚之便故現此擾餘可解。

　　又彼定中諸善男子(至)失於正受當從淪墜。

　　這一節經承前受陰十事此明第四相也定中下如前說慧力下前文則定過慧故智衰而成枯定今則慧過定故知解橫生定不勝任因失猛利失猛利者謂不務勝進多懈怠故以諸勝性懷心中者謂以諸勝解存於心中故疑己為盧舍那也盧舍那譯云淨滿以淨光圓滿故報身佛也此名下出此定名用心失恒審者謂沉溺知見失於恒時審察不自忖量多增上慢悟則下誡語如前若作下明不悟則招外侮由內易足召外如內下劣易足者即於受陰明白地作為諦境故不勝進誤之甚也餘可解。

　　又彼定中諸善男子(至)失於正受當從淪墜。

　　這一節經承前受陰十事此明第五相也定中下如前說新證下二句與前第三相中二句言似同意稍別葢前在所依陰邊說今約能依觀心邊說細玩可解又定境似同禪病逈別前以枯渴為病今以憂心為病因言相似故詳辨於此由憂深故座如鐵床食如毒藥等皆憂所致也此名下出此定名失方便者以無慧方便所決擇故悟則下誡語如前若作下明不悟則招外侮魔事同內如前可解。

　　又彼定中諸善男子(至)失於正受當從淪墜。

　　這一節經承前受陰十事此明第六相也定中下如前說處清下正明色陰麤濁已銷故得清淨以清淨故心得安穩以安穩故生無限喜喜不□禁則成病也此名下出此定名色陰麤重已滅故得輕安輕安是定心數法無決擇慧禁此喜故悟則下誡語如前若作下明不悟則招外侮外如內應魔事可解。

　　又彼定中諸善男子(至)失於正受當從淪墜。

　　這一節經承前受陰十事此明第七相也定中下如前說自謂一句亦與第四相同得病自異前病猶可今病惡甚無端者是無端倪謂無軌度也大我慢者謂恃己凌他故云我慢執我而生慢也十方如來最勝無上為世所尊彼尚輕之況下位乎故稱大我慢也如是下出七慢名毗婆沙論云一慢者以同類相傲故單稱為慢二過慢者謂於同類法中執己為勝過於他故三慢過慢者於勝淨勝故謂他本勝我強執我勝他故四我慢如上文說五增上慢者謂未得謂得未證謂證行位本下強自增上故六卑劣慢者以己卑劣不求勝進反慢可尊勝者故七邪慢者謂含畜邪見撥無二諦不禮塔廟不敬三尊如下文說者是也今文略邪慢下文顯故又七慢中以我慢為主若無我則七慢俱無一時俱發者由有我故七慢頓成尚輕下二句正明大我慢相此名下出此定名見解勝故與前溺知見者相似無慧決擇不自救故則由見勝而成慢也今之學人似此者頗多悟則下誡語如前若作下明不悟則招外侮經是樹葉氎華者如西域或以貝葉或以白氈書經是也餘可解。

　　又彼定中諸善男子(至)失於正受當從淪墜。

　　這一節經承前受陰十事此明第八相也定中下如前說於精下三句正明禪病之由謂於受陰精明中圓悟精明之理將此受陰明白地誤作真明妙理此太早計所謂見卵而求時夜見彈而求鴞炙也以能隨順精理故稱為大由其隨順精明於此忽生無量輕安雖得輕安而其根本已誤即輕安而為病矣認此輕安便為聖證迷有漏作無為證故下云作無聞比丘正謂此也以小輕安作大自在誤之甚矣此名下出此定名此病因慧分別著彼輕清故悟則下誡語如前若作下明不悟則招外侮無聞比丘是無想天人以其窮空不歸寡聞淺識以有漏心誤言成聖壽盡轉生便生疑謗墮無間獄今此禪病與彼相似故引證也。

　　又彼定中諸善男子(至)失於正受當從淪墜。

　　這一節經承前受陰十事此明第九相也定中下如前說於明下正明禪病之由上文於精明中指所觀受境邊得病今從能觀悟心邊得病故云於明悟中得虗明性明悟是能悟心虗明是所悟陰境因悟虗明即於虗明性中觀無所得以其歸投趣向無可依據故云歸向永滅由永滅故便乃撥無因果一向入空所執斷滅空心現前則諸觀法若心若色一切皆空總歸斷滅故云乃至心生斷滅解也今文闕此名下語大抵乃至下二句是也悟則下誡語如前若作下明不悟則招外侮然其內心既空外魔復入排空愈熾故謗持戒為小乘道謬云菩薩悟空何有持犯其人下魔相可解。

　　又彼定中諸善男子(至)失於正受當從淪墜。

　　這一節經承前受陰十事此明第十相也定中下如前說味其下正明禪病之由良由行者不識受陰虗明之性誤為真理故研味其虗明境界躭染入骨研味既深愛染從生故云無限愛生愛染既極定力不勝故發狂罔狂罔因愛愛為欲本故成貪欲此名下出此定名葢此陰境本自虗明虗明則輕安柔順深染入心故發狂愛無慧攝持遂成魔累悟則下誡語如前若作下明不悟則招外侮魔事中云平等行欲者謂其不拘緇素道非道可不可等無所忌憚名為平等行欲又以魔鬼力持使彼凡愚不見其過故至千萬若其魔勢既銷彼此俱陷王難而墮地獄以此為鑑可不慎諸。

　　阿難如是十種禪那現境(至)保持覆護成無上道。

　　這一節經世尊承前總結受陰十事以誡行者莫自誤而防修入證也如是下二句正結前義禪那如前說交互等語亦如色陰中說引前證此可解。

　　阿難彼善男子修三摩提(至)融通妄想以為其本。

　　這一節經世尊三示想陰十魔此復先明想陰分齊及想盡相令人達內始可防外也阿難下結牒受陰盡相生起下文雖未下正明受盡想現之相雖未漏盡等者謂未盡三界上地惑故且由受盡心能離形前受盡文云若魘咎歇其心離身返觀其面去住自由今文正合前義出籠一句喻上心離其形鳥喻心籠喻形合意可解已能下明離形心之功効謂此離形之心已能成就從凡至聖六十位的意生身皆託此離形之心而成六十位者從初三漸次乾慧此屬外凡十信十住十行十回向四加行此屬內凡十地等妙二覺名之為聖名六十位也此配內凡外凡約別教說若圓教配位則初住以上即為聖矣四教儀可檢意生身者按楞伽經約喻解謂譬如意去山壁無礙迅速即現故名意生具有三種譬如下約喻以明離形心之倫次如人熟寐寐中之言名為䆿言𥧌中之人雖有其言自不明了無別所知雖無所知其所寐言已成音韻倫次謂其寐語音響與醒者之言流類同故然令不寐之人咸悟其語䆿言喻離形之心寐故想陰所覆成音韻倫次喻此離形之心能成意生身之流類不寐人悟其語者喻聖位之人皆得離形心之用故法喻隱微學者當細心體會可得也長水諸解皆不了經意胡亂穿鑿獨溫陵要解意頗合經此則下結明想陰分齊區宇如前說何謂想陰想是浮想能覆妙心故名想陰若動下明想陰盡相動念即是浮動之想初四句謂動念若盡浮想已除於覺明心上如去塵垢塵垢喻浮想也一倫下三句正明想盡行現之相一倫即是一期而生為首老死為尾即此生死始終名為一期想陰盡故一期生死首尾頓顯頓顯即是圓照此生死首尾圓照即是行陰現前之義末句結想陰盡相是人下二句明想盡的功効謂想陰屬煩惱濁今想盡故超煩惱濁也葢諸浮想亂心多生煩惱亦即想陰體是煩惱是故想盡則超煩惱濁也詳見第四經五濁解中觀其下明想陰所起之由融通者謂虗與實二法融通也如第二經末酢梅之說懸崖之想是虗能令口中出水足心酸澀是實虗能動實故名融通妄想今想陰以融通妄想為本也。

　　阿難彼善男子受陰虗妙(至)迷惑不知墜無間獄。

　　這一節經承前正明想亂十魔此示初相也彼善男子即指前文修受陰之人受陰稱虗妙者以受陰盡故言虗以麤相滅故言妙總是受陰盡相不領納外境故虗妙也又以不領外境則不遭邪慮邪慮即是浮想圓定發明者正明浮想盡故而發乎定不為諸想所雜故稱圓定三摩下示禪病之由心愛圓妙者圓即徧義由住圓定心欲徧求明了是故勇銳其精細之思貪求善巧之解善巧解者即淳善便利之解也明即解故圓明即圓解也然於定中精思求巧即是禪病是故天魔得其便也得其便者謂伺其空隙而入天魔者謂他化自在天中別有魔王天於中居止名為天魔飛精附人者謂飛其魔精別附他人其所附人不自知其魔著謂已得大涅槃口能說法來彼求巧之處而修定求巧之人信其真實為其敷座求說巧法其形下正示形身之巧斯須變幻詐為巧狀所變如文是人指求巧者為魔所蔽心更愚迷見彼魔師形變不常惑為真巧認是菩薩信受其教情愛日密搖蕩其心靡所不至口中下又變語言之巧災祥即是吉凶詐言如來於某處出世是吉祥巧變也劫火刀兵等是凶災巧變也餘如文此名下示所附魔名怪鬼者即諸附物興妖名曰怪鬼今名山大川之中千年木石之類或變形顯異禍福于人啖精叶氣往往見諸方冊皆名怪鬼為魔伴黨來惱行者弟子指求巧人也師是魔所附者魔精既去弟子與師俱陷王難下皆例此。

　　阿難又善男子受陰虗妙(至)迷惑不知墮無間獄。

　　這一節經承前想陰十事此明第二相也又善下如前說三摩下示禪病之由心愛遊蕩者葢於定中如晴空相似若起一念即如片雲點太清矣今此十事皆從定中妄發故為禪病魔精安得不入此著遊蕩從掉舉發飛精思者飛是飛揚定力不能攝故妄動而飛揚其思經歷者按下魔境此是經歷殊方異俗好奇覔怪故云經歷是故天魔候得其便而入也飛精附人下如前說自形無變等者謂魔師自形不變令聽者變坐蓮華身金色等皆是貪遊好奇之所招耳文可解口中下魔又詐為經歷奇異之言非實有也其人下四句謂探奇行者密染魔邪正因種智悉為銷滅矣此名下佛示魔名魃是風魃之鬼鬼壽既永更遭魔所攝屬即成魔黨餘文可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第三相也又善下如前說三摩下示禪病之由心愛綿[淴-心+口]者綿是綿密[淴-心+口]是[淴-心+口]合欲求事理綿密[淴-心+口]合上與理合下與機合故也澄精思者澄是澄淨澄淨精微之思以求[淴-心+口]合也上文飛精思者約慧邊說今云澄者約定邊說葢綿[淴-心+口]者志欲心與事理冥合即屬定故由是下文魔境先令開悟即綿[淴-心+口]意也偏定偏慧皆不得其正即為病也是故天魔得便而入飛精下如前說其形等者是魔師也謂說者聽者外形未變內心先合是下與機合念念宿命等是上與理合也宿命他心是六通之二見地獄等是天眼知人聞好惡等是天耳及神境通魔令聽者得五神通魔力所持非實得也念念移易者謂須臾變更也又散於萬事無不綿[淴-心+口]此皆邪悟之事魔使然耳非實悟也口中下順求合心故詐為虗誕亦非實事其人下謂求合行者見此奇異心傾渴而邪見興將自正因本妙定心為彼魔涎洗滌淨盡本心亡故易入邪悟也邪悟即上所悟諸事是也此名下示所附魔名魅是狐魅之鬼成魔黨與餘可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第四相也又善下如前說三摩下示禪病之由心愛根本者根本指萬化之根本也故下句云覽物化性之終始先求其本而兼明其末也終始即本末意窮覽物之變化必以辯折得明以此精爽其心精爽言快意也然而定中凡有所著即是病故是故天魔得便而入也飛精下如前說求元者元即本也魔威伏眾使從己故因求物化終始故以佛菩提淨妙等法指歸肉身父子相生婬欲猥媟之事為物化之本即以濁穢生死之法謂為妙淨涅槃之本此約正報窮根本意也都指下又約依報窮根本故謂即此五濁穢土就是佛國無別有諸佛淨土及金色相也金色相指佛身說謂即我現前肉身就是成佛真體別無金色相好之身也其人下四句謂此求元行者信魔妄誕忘失先時在定之心將自身命歸依魔師矣推究其心者推度魔心所好成就所欲故下二句與成潛欲之事魔力攝持無慧決擇故口中下順其求元之心故指六根男女穢濁之跡為生生之元即是菩提真處此名下示所附魔名蠱毒可知厭勝字見漢書厭讀上聲即是俗稱厭殃如土木匠作專以厭殃人家使有災祥衰耗之事皆由惡鬼所附為厭勝法也餘可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第五相也又善下如前說三摩下示禪病之由心愛懸應者懸是懸遠此感彼應即為懸應周流精研者謂在日用事中周旋流轉精研感應之理以求冥感又今作而應在將來亦為懸應言冥感者謂暗與理會冥然有感應之機存焉故云冥感夫在定之心寂然不動無一希慕玄功既著自然感應冥符若起心求應即為病矣是故天魔得其便也飛精下如前說能令聽者見魔如百千歲者正示懸應之徵餘文可解口中下順彼求應之心慣說冥感之事此皆惡魔任誕之言無實據也此名下示所附魔名厲是衰厲之鬼如今社壇無主之祀者名厲也餘可知。

　　又善男子受陰虗妙(至)迷惑不知墮無間獄。

　　這一節經承前想陰十事此明第六相也又善下如前說三摩下示禪病之由心愛深入者謂深入此定也凡在定中隨順中理諦觀冥符不緩不急如調琴然不深入而深入之矣若別起念心祈深入樂處陰寂求靜謐者成大病矣陰寂是隱陰幽寂之地謐亦靜義即處陰寂而風聲鶴唳月色山光聲色不空得非動乎是故得在於心而失在於求也然則天魔得便自招之也飛精下如前說長水疏云令知本業者宿命事也令蹋尾現後報也此皆魔詐為之以伏人心非實事耳疏又云起心知肇即他心也訐露人事天眼天耳也魔得邪定故有此通作此異端誰不信伏攻發私事曰訐或問上求靜謐今魔示以通不逗其求何以心伏答曰魔乘隙入魔力勝道力微行者為魔所持頓忘先心且見諸靈異心為所惑邪掩其正通覆斯靜當於其時把持撥置唯魔是聽魔以行者如海鷗鳥矣故不論逗與不逗也肇始也口中下好言未然禍福至期不爽者伏人心故此大下示所附魔名餘可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第七相也又善下如前說三摩下示禪病之由心愛知見者謂所知見者即是過去本事本生故云宿命宿命是六通之一法界次第云宿命者於深禪定中發宿命智即能知自過去一世二世百千萬世乃至八萬四千大劫宿命及所行事亦發知六道眾生所有宿命及所作之事是為宿命智通也吳興解云宿命者小乘修成大乘發得今進不待發退不從修作念求之故招魔事也飛精下如前說是人指求知行者無端謂無端由也得寶珠等者以其求知見故且令見此異也下文所見同此其魔下皆顯異以惑眾故簡者古無紙以竹為簡書事於上曰簡䇿是籌䇿籌䇿軍國之事曰䇿符是符命天子遣將有銅符虎符之命或以銅為之或以竹為之書命於上中分半付與將半存於內故字從竹從付曰符符契也有機密傳宣合符取驗為符契也牘是簡屬木片為之故字從片有事鉛槧其上曰牘明月珠者謂珠有光如明月故餘可解此皆魔示知見中事惑彼求知行者誕誑無實也口中下好言隱匿怪事寶藏聖賢等者皆為求知一念之所召耳此名下示所附魔名餘可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第八相也又善下如前說三摩下示禪病之由心愛神通者葢此行者心希此身出沒隱顯水火變幻之跡著於神通事相者也故下句云種種變化等法界次第云天然之慧徹照無礙故名神通此約稱性釋神通義於事相未顯也種種變化者法界次第又云有十四種變化不同初禪二化二禪三化三禪四化四禪五化共十四化也言變化者謂能使無而歘有有而歘無大而能小小而能大如下魔所現者近是也今文言種種不出此十四化不離根本禪故化元者謂變化之本也按法界次第中謂以漏無漏深妙禪定為之正體諸變化相為之妙用葢以諸禪正定為變化之本也今不待發而起心求之則病矣是故天魔得其便也飛精下如前說手分火光等者魔現神變以逗其求也唯於刀兵不自在者足見其邪幻不實若如佛之神通刀兵悉化蓮華飛鎗飛箭等停住空中刀段段壞不能加害豈有不自在者乎此名下示所附魔名天地等者謂天上魔羅地下鬼神山精等可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第九相也又善下如前說三摩下示禪病之由心愛入滅者葢此行者躭寂滅樂故愛入滅起心求滅則滅非真滅既不得魔情先現矣深空者謂深入於空亦是撥有入空空義匪實魔得其便矣飛精下如前說魔現空等適彼求空之義魔具五通此空中起滅是其常度邪幻惡作惑世誣民誠可畏也口中下好言撥無永滅等事正擾所求事耳此名下示所附魔名日月薄蝕者吳興解云經史皆作食說文作蝕京房易傳云日月赤黃為薄或曰不交而食曰薄韋昭云氣往迫之曰薄虧毀曰蝕長水疏云此即惡星精曜能為蝕神亦為魔怪餘可解。

　　又善男子受陰虗妙(至)迷惑不知墮無間獄。

　　這一節經承前想陰十事此明第十相也又善下如前說三摩下示禪病之由心愛長壽者分段之身有定劑限故求永歲欲棄分段而希變易也分段生者三界中人所感麤漏色質身命長短有定量故故名分段變易生者由諸菩薩悲願力故改轉身命無定劑限變麤身為細質易短壽為長年或住一劫或住多劫去住自由所感殊勝細異熟果對分段麤故言細相對有定生死故言常住詳見成唯識論然此行者希心一起外侮乘之飛精下如前說如言他方往還等者正適變易之求故也口中下謂指眾生為子世界由生者是自在天魔妄執彼能生人生界之意遮文茶譯云嫉妬女毗舍童子即毗舍闍鬼譯云噉精氣此類鬼有二種其已發善心者隨佛護法其未發善心者鬼性本惡故噉人精氣害人胞胎并食五糓精氣故以名焉利其虗明者以此行者得受陰虗明彼貪虗明之氣故令彼黨侵擾而噉取之耳獨言者謂前人不解唯獨自明故稱獨言聽若妖魅未詳所謂故餘可解以上十魔中初指天魔後所示名皆是鬼類精怪等者俱是天魔黨與臣妾之魔耳詳見觀佛三昧海經。

　　阿難當知是十種魔(至)汝遵佛語名報佛恩。

　　這一節經世尊切誡末世魔附佛法毀正崇邪誨令正行深防勿墮也近九生多百世者世教以一代為一世如秦始皇傳二世以至萬萬世為言今經意以一期壽盡為一世生字對世字生亦是世九生意即十世文巧為九即指正法千年百世遠指末法萬年說也謂此諸魔正像末法之中熾盛世間近則正法遠及末世婬婬相傳引正為邪為諸魔屬正行之士應深防之正徧知者正簡乎邪徧簡乎偏邪指魔外偏指權小唯佛知見名為正徧知也然此正徧知覺人皆有之既為魔黨即轉正成邪永劫卒未能返是故正士可不慎諸汝今下佛勑阿難輩留願入末法中救度眾生餘可解。

　　阿難如是十種禪那現境(至)保持覆護成無上道。

　　這一節經世尊承前總結想陰十魔以誡行者莫自誤而防修入證也如是下正結前義禪那及用心交互等皆如前說。

大佛頂如來密因修證了義諸菩薩萬行首楞嚴經直解卷第九


卍新纂大日本續藏經第 14 冊 No. 298 楞嚴經直解


大佛頂如來密因修證了義諸菩薩萬行首楞嚴經直解卷第十

　　明古杭雲棲寺後學沙門　廣莫　直解

　　瀫水優婆塞　李雲龍　校

　　阿難彼善男子修三摩提(至)幽隱妄想以為其本。

　　這一節經世尊四示行陰十事此先明行陰分齊及行盡相令人得正始可防邪也阿難下結牒想陰盡相生起下文是人指前修想陰之人平常即平日尋常也醒時為想睡時成夢夢由想所成故以想陰盡故夢想銷滅也窹與𥧌時其心常一而不亂故覺明下十二句明想盡功効覺明是本覺妙明之心以浮想盡故覺明心上纔得虗靜然其想未盡時覺明之心為想所陰則實而不虗動而不靜今想盡故得虗靜也猶如晴空一句約喻以顯覺明虗靜之意謂想未盡時覺明之空則陰而不晴雖空體不動而昏暗未明今由想盡如晴空相似空喻覺體晴喻於明無復下二句釋上虗靜意想為麤重葢想之性發於知見而其相現於六塵即彼六塵緣影分別計度為之影事今想銷滅故云無復云云也觀諸下謂內六想既盡則外之大地山河及六塵之境雖現在前內無所取如鏡鑒明相似明即是像鑒即照也謂像來鏡無所黏像去鏡無蹤跡但虗受照應而已想盡之心亦然了罔下二句了罔即是了無文之巧也陳是陳宿謂了無陳宿之習故下句即云唯一精真唯一對上了無即是聯句耳精真二字猶未實是精真但以浮動亂想盡故暫許精真以行陰未破故也故下云生死根元從此披露意可知矣生死根元指行陰說凡一切生死皆從行陰起故故以行陰為生死之根元也元即是本今想陰盡行陰始得披露見諸下指十二類生俱從行陰生起殫盡也謂畢盡十二類通指行陰為同生之基言未通各命由緒者各命由緒指識性說謂識性為十二類之受命由緒葢以識性傳諸命故今行陰未破故未通其受命之識但見同生基耳言行陰者法界次第云從無明生業業即是行以善不善業作世界果故陰覆覺明故名行陰猶如下約喻以明行陰之相野馬是空中陽𦦨遊氣熠音亦是隱微光𦦨長水疏作閃爍之光既稱閃爍則熾盛矣不名幽清經文明言幽隱妄想又云幽清又云清擾皆是隱微之相如何說得閃爍葢熠熠如暗夜之燐乍明乍滅隱微幽遠之狀名熠熠也以譬行陰微細之意清擾是法指行陰說野馬是喻喻行陰幽隱流動之貌以清細生滅擾動覺明真體故云清擾然此行陰為浮塵根的究竟樞穴謂外之六根見聞覺知多從內之行陰樞紐上起故云究竟樞穴長水疏云門簨曰樞門臼曰穴以譬行陰為六根的開合轉要也此則下結明行陰分齊區是疆界宇是陰義若此下明行陰盡相元性指行陰為生死根元故稱元性元澄指識陰說第八賴耶識體澄湛不動為轉識之本故稱元澄元習即行陰遷流之習以行陰為諸習氣之本故稱元習初句牒上熠熠清擾之句明盡相也謂生死根元之性若進入識性元澄之中則湛入合湛與識性合而為一行盡識澄如波瀾滅俱化為澄水矣波瀾滅喻行陰盡化為澄水喻行陰流動即轉識瀑流入乎湛性離水無波波即是水故云化為澄水轉行陰而為識性亦復如是名行下一句正結行陰盡也行盡超眾生濁者謂十二類生俱以行陰為本今行陰盡超眾生濁可知矣觀其下明行陰所起之由以幽清之擾微細隱密乃以幽隱妄想為行陰之本。

　　阿難當知是得正知(至)第一外道立無因論。

　　這一節經承前正明行陰十事此示初相也是得正知等者是此也正知即正徧知前想陰中未稱正知者何謂也良以想陰浮動麤重與外邪相應故未稱正今想陰盡覺明虗靜其心內正外邪逈隔方稱正知奢摩亦兼三義舉一即三通途可知今行陰中善男子凝然明白所有正知之心其功既深外之十類天魔本所不見故不得其便十類者指前想中所擾皆天魔之黨也大抵行陰幽清定心與內正智相應外魔隔絕而今十事皆由自心顛倒解起乃名心魔非外入者故云凝明正心魔不得便也夫此行者既離外魔方得內研窮生類之本即行陰也即於本類生生之元披露其相者觀彼生元露處本自幽隱清細徧圓擾動而此圓擾之性為萬動之元也於圓下正示倒見之由於此圓擾動元中起計度者佛斷云此人墜入二無因論二無因者謂本末無因也上句總標一者下別釋先明本無因義本無因者指行陰初起處為萬類之本以八萬劫外冥無所見故計本無因也何以下徵釋謂此人既得行陰生生機紐全破能乘眼根八百功德觀過去八萬劫良以眼根業用由行陰所成故依眼根業用而見多劫也業流灣環者業即行陰以行陰遷流名為業流灣是旋轉義環是循環義謂隨業流之循環輪轉也故下句云死此生彼即是流轉灣環之意秪見眾生輪迴其處者指本無因計度之意謂彼計者秪見十二眾生輪迴於八萬劫中而八萬劫外冥無所觀故便作此解此等下正明本無因謂諸眾生本無而有故稱本無因也由計本無則亡却正徧知性墮落外道邪見中惑正菩提二者下次明末無因義初句標計何以下徵釋佛謂此人於生法上既見根本見其本無而有則知其末亦無因而自然成者因知人自生人鳥自生鳥等自然而成無有能作之者八萬劫來曾無改移謂盡此形後未來際劫亦復然耳不見菩提者亦由八萬劫外無物可見則菩提亦無也菩提本體既無安有成菩提事可得若出世菩提本末既無則知世間一切有為事法亦復無矣當知下結其所計謂知今日一切物象之末皆本於無因也今日字對八萬劫看以八萬劫前為本今日為末皆本無因句中本字非本末之本謂諸物象本於無因句法巧置會意可了由此下結示計末者之誤是則下總結依行陰立第一外道二無因論名。

　　阿難是三摩中諸善男子(至)第二外道立圓常論。

　　這一節經承前行陰十事此明第二相也阿難下如前說窮生下正明定中起計度者觀彼幽清動元亦如前說前云圓擾今云常擾者前以橫徧為圓圓即徧故今以竪窮為常從八萬劫來至今日以極未來不斷故今圓與常雙舉者兼竪橫說常亦徧故今此計常有四種不同難四不同而所計皆徧常論也是人下一句總標四數一者下別釋常義一約心境計常謂窮心境二處無因依此心境無因而修乘其修力能知二萬劫中雖諸心境本無而有而彼十方眾生自生自滅循環不斷從二萬劫來不曾散失計為常者此以相續為常也二約四大計常謂四大本性雖周流六道性無遷改故計為常依此常性而修乘其修力觀四大本故知四萬劫事眾生世界由四大所造故雖生滅其體常恒不散故作常論三約八識計常謂六是依根之識末那是第七識執受是第八識以第八識執受有根身及無始善惡種子故稱執受心意識者心是第八識以其集起名心故意是第七以其恒審思量所思即意故識是前六識識所識故此心意識本起元由識性常恒依此常性而修乘其八識修力能知八萬劫中事八萬劫來所有眾生循環生死不曾散失故計八識性常四約行陰計常謂此人想陰元本既盡則其行陰生理微細幽清是人心麤不見細相以想陰浮動麤相盡故故云生理更無流止運轉又牒想心生滅永盡誤計行陰生理細相為不生滅故計為常由此下總結四常之誤是則下結依行陰立第二圓常論名。

　　又三摩中諸善男子(至)第三外道一分常論。

　　這一節經承前行陰十事此明第三相也又三下如前說窮生下正明定中起計度者觀彼一句亦如前說於自下正明今計自他者此人依自他起計有四種不同皆顛倒見妄取一常一無常以常為自無常為他此為總標一者下別釋一以神我眾生起自他見佛謂此人觀自妙心徧十方界此心湛然故其究竟以為神我然其誤認第八識性為之湛然妙心以其至細而不可見以不可見則不可測故謂之神我以神我對眾生論常無常我不動故名之為常而諸眾生在神我心中自生自死名為無常二者下次於外境論常無常此人不觀心而觀境是捨內而取外其以外境壞不壞計常無常者葢以萬物有相者為壞計為無常以虗空無相是不可壞計以為常以其不觀心而觀境故三者下又次以身心別觀論常無常別觀者別對總說上文總觀外境今則單約自己身心而觀故稱為別我心精細如塵者識論云外道執我體常至細如一極微潛轉身中作事業故今文如塵細且密者與彼義同流轉無改者同彼潛轉作事性恒常故十方指六道說以六道徧十方故意謂我心流轉六道而性未甞改故下云能令此身即生即滅以生滅而顯常也其不下結明常不常義四者下又次約色等三陰與行陰論常無常謂此人知想陰盡行陰流而行陰流不斷故名常色等三陰已滅名無常由此下總結四計之誤是則下結依行陰立第三自他論名。

　　又三摩中諸善男子(至)第四外道立有邊論。

　　這一節經承前行陰十事此明第四相也又三下如前說窮生下正明定中起計度者觀彼一句亦如前說於分下正明今計分位者溫陵解云分位有四謂三際分位見聞分位彼我分位生滅分位入文可見有邊句是略語應云四有邊無邊論謂能見邊表名為有邊不見邊表名為無邊此為總標一者下別釋釋中先釋三際生元者即是行陰生生之元也從八萬劫來業流灣環無有盡時故云流用不息也謂過去已滅未來未至各見邊表故云有邊相續心即是現在意以現在相續久住故稱無邊此約一期前後論三際而不知一期之間念念遷謝何有現在故云現在不住安得無邊之稱二者下次釋見聞分位文可解三者下三釋彼我分位謂此人計自神我徧知一切故得無邊之性彼一切人現我知中者謂神我為能知一切人為所知以彼所知人現我能知中彼但為我所知曾不知彼有能知之性何以故若有知性則應現我知中以彼無能知性故但名有邊不得稱為無邊夫知性無體如何現汝知中汝知亦不能現彼知中亦應稱為有邊安得無邊之性四者下四釋生滅分位謂此人窮行陰空以其所見多故心路籌度亦多謂一切眾生各各一身之中計其咸皆半生半滅以身心增長處名生如由少而壯由壯而老等是也剎那遷謝名滅生滅各得半故故云半生半滅又約依報世界一切所有亦為半有邊半無邊葢有相處名有邊無相處名無邊以正報論生滅依報論有邊無邊有邊無邊義攝生滅而生滅亦攝有邊無邊文互顯也又依報約分段說故稱有邊無邊身心約遷謝說故稱生滅吳興解云此計行陰滅處為空空故無邊以心籌度便見有生生故有邊世界所有義亦如是由此下總結四有邊論皆訛計也是則下結依行陰立第四有邊論名。

　　又三摩中諸善男子(至)不死矯亂徧計虗論。

　　這一節經承前行陰十事此明第五相也又三下如前說窮生下正明定中起計度者觀彼一句亦如前說於知下正明今計知見者謂於定中窮研生類之本即於所知見中起計度故知謂知一切心法見謂見一切色法長水疏云言不死者毗婆沙論說外道計天常住名為不死計不亂答得生彼天若實不知而輙答者恐成矯亂故有問時答言秘密不應皆說或不定答佛法呵云此真矯亂若按本文互互有互互無處用心別見無定酬答則以不決名為不死不死言其意活而不決故由是或答有或答無或答亦有亦無等即是不決而矯亂其語故云不死矯亂虗妄之論也矯者若按說文謂箭幹本直而拗直為曲曰矯故字從矢又按魯論是矯強意強亦拗曲之謂從顛倒心起也此總標一者下別釋初中有四對變化元者謂萬化本元即行陰也以行為萬化之本故見遷下是變恒一對變是遷變恒是恒常以行陰念念遷流以前念滅處為變後念續起為恒見所下是生滅一對謂見所見相處為生不見能見之處為滅相續下是增減一對謂相續因性不斷為增正相續中間前念滅故引起後念令生前後開闢相離處為減各各下是有無一對謂後念生處為有前念滅處為無各各者謂前之又前後之又後以一一念中有前後故指後後生處說各各也互互即各各交互有無生滅等也指前前亡處說互互也以理下二句總申上四對謂以四對之理都觀用心各別見故有求下正明矯亂答意文中矯亂答辭可解但陳四對語略了變恒一對意攝在生滅中故以變恒即生滅意故於一下四句正結矯亂意二者下佛謂此人但觀行陰念念無處得證得證者謂其證得無的道理故人來問即以所證答之除無之外辭窮而無說矣三者下謂此人但觀行陰念念有處得證得證者謂證得有的道理故人來問即以所證答之不答有而答是者是即有義以有故是若無則非矣除是之外亦辭窮而無說矣四者下謂此人以行陰起滅處有無俱見而其有境無境界畔枝分其境既枝心亦隨亂為有無之境亂故故人來問隨自所見答之故云亦有即是亦無葢計無能生有故云有即無也亦無不是亦有者外道計無直是無不會即有之無故云亦無不是亦有然其計意以有可使為無而無不可以為有於一切時處皆矯亂其說不容人之窮詰也由此下總結四亂之誤是則下結依行陰立第五矯亂不死論名徧計是三性中徧計所執性謂周徧計度以彼彼妄想徧計彼彼性故見成唯識論。

　　又三摩中諸善男子(至)死後有相心顛倒論。

　　這一節經承前行陰十事此明第六相也又三下如前說窮生下正明定中起計度者觀彼一句亦如前說於無下正明今計無盡流者謂行陰生滅從八萬劫來遷流無盡故此人即於無盡流中生計度者佛記當墜外道死後有相類中其所發心是顛倒見故或自下出其顛倒死後有相之由一中固身者計自色陰之身即是我故我外無色色即我故二中或見我心圓滿徧含國土故計我能有色色由我生故三中前緣者即是外所緣色塵謂外緣色等隨我迴轉隨我迴轉者謂隨我心升沉三有輪迴六道也故計色屬我有上計我能生色今計色為我之所緣四中云我依行陰相續則計我在色中皆計下總指四人之計多為死後有相意謂色身雖死而我猶在色隨我轉故稱有相一色陰如此則受想行三陰皆然如是循環者謂以我隨四陰循環則成四四十六相也長水疏設問云前三陰已盡今唯行識二陰何得更執前三又不言識耶答前之三陰觀中雖破但約觀法增勝不被陰迷善巧安忍不生過患豈可多無謂之破耶今觀行陰依止前三遷流相續故執三也不言識者行陰覆故由是通前而不言識也從此下總明所計過咎從此二字正牒四我計以計我故或執煩惱與菩提不相妨礙並行而不悖故云各不相觸或字是不定之辭或計或不計故然詳計意執為我常煩惱由我而起我相既有煩惱亦隨有故煩惱是染菩提是淨染不礙淨故云並驅此是計常外道見也由此下總結四我之誤是則下結依行陰真第六死後有相論名。

　　又三摩中諸善男子(至)死後無相心顛倒論。

　　這一節經通前行陰十事此明第七相也又三下如前說窮生下正明定中起計度者觀彼一句亦如前說於先下正明今計佛謂此人定中於先所除色等三陰中計以為無當墜外道死後無相類中其所發心是顛倒見故見其下出其顛倒計無之由謂彼計色滅故則身形無所依因矣又觀想滅則心無所繫著矣又知受滅則內不領納其心無復連綴矣綴是連持不斷之意然則三陰體性銷散則今縱有行陰生理獨存而前三所依陰性既無則汝行陰無託與艸木無知同矣則知現生之質假色以成色既滅矣現猶叵得況其死後更有諸相耶以因校果必知無相因之之字作此字看易明如是下二句總指色等四陰謂現生因不可得死後果亦何有約四陰因果說故成八無相也從此下總明計無過咎從此二字牒上八無相意謂從此八無相故或計出世涅槃因果一切皆空出世既空世間亦爾徒然有其名字名下之實不可得故究竟皆斷滅故此是斷見外道計也由此下總結計無之誤是則下結依行陰立第七八無相論名指五陰結者上文但約前四陰說以前例後識亦無故。

　　又三摩中諸善男子至死後俱非心顛倒論。

　　這一節經承前行陰十事此明第八相也又三下如前說窮生下正明定中起計度者觀彼一句亦如前說於行下正明今計行存者謂前三陰既亡行陰獨存故此人不但觀於行存之有又兼觀前三之無文中但言受想略乎色陰準下句可知雙計有無者謂自以有無相破故稱俱非相字讀平聲以行陰之有破彼前三之無又以前三之無破此行陰之有故云自體相破以相破故有無俱非此人計四句中非有非無句也故墜死後俱非起顛倒論色受下正明俱非之意請以前色等三陰初見似有後見却無言其已滅故云見有非有今觀行陰遷流之內初念未起是無後念既生是有故云觀無不無此為有無相破之意也如是下總以前四陰循環相破窮徹四陰界畔以明八俱非相隨於四陰中或有或無觸著一緣皆計死後亦有相亦無相也然此人大約於四句中初計亦有亦無句後又發悟故復計為非有非無句上文預明俱非據他悟時說故又計下正指後悟生計也謂其又觀行陰念念遷訛即於遷訛處重發通徹悟門即悟有無俱不可得故計有無俱非也虗實失措者虗是無實是有觀無不無則於無中失措指行陰說也見有非有則於有中失措指前三陰說也有無之間亡其措心故云虗實失措上文計死後有相無相是雙亦令悟有無不可得是雙非矣由此下總結雙計之誤後際昏瞢者後際指死後說以死後有無不可辯故云昏瞢無可道的道字是言說也以昏瞢無可言說故是則下結依行陰立第八死後俱非論名五陰如前說。

　　又三摩中諸善男子(至)死後斷滅心顛倒論。

　　這一節經承前行陰十事此明第九相也又三下如前說窮生下正明定中起計度者觀彼一句亦如前說於後下正明今計後後無者謂此人觀行陰念念滅畢竟是無念初起是有後滅是無念念皆然故云後後無也於無生計故墜七處斷滅類中起顛倒論也七處滅者孤山解云欲界開人及天色界開四禪無色界合為一共計此七處為斷滅也或計下正出七處滅相身滅是人身滅也欲滅是欲界天滅也苦滅是初禪二禪滅也彼二天中下界苦麤障滅故極樂滅是三禪彼天證寂滅樂樂無過此故名極樂以樂非常住久必壞生故云滅也極捨滅是第四禪及四無色苦樂俱捨故四無色名空空與捨同三界有為之捨此天為極又名不動不動即極捨意也此計以捨為滅故稱極捨滅如是下總指此上七處循環窮究畢竟滅故現前滅者指因滅也滅已無復生者指果滅也由此下總結七滅之誤文可解前云俱非則在兩楹之間今云斷滅則全計於無過甚於前是則下結依行陰立第九七斷滅論名。

　　又三摩中諸善男子(至)五現涅槃心顛倒論。

　　這一節經承前行陰十事此明第十相也又三下如前說窮生下正明定中起計度者觀彼一句亦如前說於後下正明今計後後有者此人觀行陰念念生處畢竟是有以念念生無盡故故云後後有此後後當作前前何者前文觀後後無是念將滅為後念初起為前今觀有是念初起時故應云前前有大抵筆受者隨前語勢便故誤稱後後實以前前為然會意可得於有生計故墜五涅槃論也彼計五處安隱以安隱為涅槃故或以下正出五處安隱之相一或以欲界為正轉依者天台釋禪中云欲界有二定一名欲界定二名未到定此二定中心目圓明依此圓明定境為安隱處故葢謂散則為邪定則為正轉彼五欲昏動依此二定圓明故稱正轉依也故長水疏云因修觀行發欲界未至定於觀心中見圓明相云云也二或以初禪為涅槃以其離下界苦麤障故欣此天中淨妙離初離欲染此天性無憂故計為安隱涅槃處也三或以二禪中心無初禪覺觀之苦故計為安隱處也四或以三禪中得徧身樂隨順極樂不相離故悅存於內樂徧於外約內而言故云極悅以此計為安隱處也五或以四禪中苦樂二二以捨心不動故妄認不受輪迴生滅計為安隱處也迷有下二句佛總斷上五處之迷皆是有漏天報迷此有漏之天作無為涅槃之解故計五處安隱為汝勝淨涅槃之依如此五處循環究竟作安隱處迷之甚過之深矣由此下總結五依之誤是則下結依行陰立第十五涅槃論名言現涅槃者謂此五處現生安隱作涅槃故。

　　阿難如是十種禪那狂解(至)作大覺王清淨標指。

　　這一節經世尊承前總標行陰十事以誡行者莫自誤而防修入證也如是下正結前義禪那及用心交互等皆如前說前陰結文謂禪那現境現境者是外現魔境也今文結謂禪那狂解狂解者發於內心顛倒見故非正定正知故稱狂解因知內外迢然功漸深入矣又前陰謂故現斯事事指外魔事說今稱故現斯悟悟者簡非外事由內心狂解悟亦非正從內說故以迷為解者迷指十事說謂此所計十事本皆是迷妄以稱解言心魔者以心見顛倒即是魔故深孽者孽是妖孽即魔孽也開覺真義者屬是開悟謂開佛真覺義故枝岐者枝是駢枝岐是多岐駢枝則害性多岐則亡羊心祈者祈是祈求心生希冀預求果得即是待悟之心為修禪之大病也標指者約喻說如標月之指喻以言教為標指義理為月也餘可解。

　　阿難彼善男子修三摩提(至)顛倒妄想以為其本。

　　這一節經世尊五示識陰十事此先明識陰分齊及識盡相令人得正始可防邪也阿難下結牒行陰盡相生起下文彼善男子者即指前文修行陰之人行陰盡下正牒前義諸世間等者諸世間指十二生類說性字即行陰體性葢十二類由行陰生起故指行陰為世間性也幽清至生機如前說倐然隳裂一句正明行盡之相倐是倐忽隳是隳滅裂是裂開謂彼行陰生機心與境倐忽隳滅裂開而盡之矣沉細至懸絕句以明行陰業因盡相綱紐約喻說綱是網口繩網若無綱網不得張紐是紐結以喻行陰生滅的業因凡一切生死輪迴皆從行陰業因上發此行陰業因深沉微細故云沉細綱紐梵語補特伽羅譯云數取趣數音朔趣是五趣謂數數取生死報故酬業深脉者酬是酬償業是因數取趣是果以數取趣果酬償宿生業因脉字亦約喻說如人身中一脉連持全體以喻行陰為一切生死趣果酬業之深脉也今行陰一脉既斷則諸生死此感彼應之召而懸絕矣句法當以同分生機倐然隳裂此一句連讀沉細至懸絕四句連讀義自明白於涅下正明識陰分齊文中法喻雙舉故稱涅槃天涅槃是法天是喻下句明字是喻悟字是法謂識陰隣乎涅槃茲將悟矣如天將明的時節曉鷄後鳴如俗諺謂鷄三唱時東方發白故云瞻顧東方已有精色精色即曙色啟明之相謂涅槃第一義天之色將暎於識陰後際矣六根下明行盡識現之相以內外懸絕故得六根虗靜無馳逸也內外湛明者內是第八識外是六轉識以六根動時似有內外今湛入合湛合而為一本始是一妄分為六今外湛即是內湛似乎有入而入無所入也行者因行盡識現故能深達十方十二類受命元由受命元由者謂十二類皆由識陰而受其命元由即是本因識陰是也前行陰初文云各命由緒即是今文受命元由也行者能觀受命元由執持本識不令酬業則諸類不召矣召是應義謂不應其業所感故於十方界獲其同者謂於徧界十二類中得證其同同指識也皆以此識而受命故精色不沉者謂識陰既現而其精微色性顯露故云不沉不沉則其幽隱秘密之性皆發現矣此則下一句結明識陰分齊區是疆界即分齊義宇是覆陰義若於下正明識陰盡相群召即是上文諸類不召意今謂諸類皆應故云群召而於群召所獲同中若能銷磨六根門戶則能合開成就合開成就者合是合六為一開是開一成六謂能銷磨六門故得合開自在一六無礙名成就也見聞通隣者謂六根見聞覺知通達隣比句中略了覺知二字通隣即互用意也故下句成上意云互用清淨以互用無礙故名清淨十方下顯依正明淨義十方界是依身心是正如吠瑠璃內外明徹以譬依正明徹無礙此顯識陰盡相也識盡超命濁者謂識為受命之本良以識息煖三依持為命闕一則死故云命濁今乃得盡其同故超命濁觀其下明識陰之由以罔象虗無妄想為識陰之本所由者即指本說罔象虗無者罔象是乍有乍無似真非真精細微密難以有無辯故名罔象虗無是恍恍惚惚之義隣於覺明無質礙之跡甚深微細與罔象義通故連稱罔象虗無妄想。

　　阿難當知是善男子(至)背涅槃城生外道種。

　　這一節經承前正明識陰十事此示初相也是善男子即指前修行陰之人牒前行盡生起下文於識下正明今義識還元者謂從色陰至此還於識性本元之處故稱圓元已滅生滅者凡諸轉識生滅皆屬行陰今行陰盡故生滅已滅然此但云麤相生滅盡耳若其流注生滅甚深微細猶未云盡何以故下經云此湛非真如急流水望如恬靜流急不見非謂無流此可知矣故於大寂滅理中精妙猶未圓也此寂滅理即前涅槃天是也能令下承上識盡意說謂雖寂滅未圓識既還元能令己身六根所隔合開成就則與十二類所具覺性相通此六根見聞覺知之性融通[淴-心+口]合以能證入圓融識性本元由處故也若於下正明識陰定中生勝解者葢解有邪正若正解則不妨於定乘解證理所謂中中流入登涅槃天功由於解若誤生邪解則墮外道見難免十事之咎故今所明皆示其邪墮耳然此行者若於所歸識元性中立真常因者則墮因所因執而此識元對前根塵之妄暫許為真此真實非真也如第五經偈曰真非真恐迷正謂此也常對前生滅暫許為常此常實非常也何以故流注未盡故因非真因也若於此暫許真常之處誤立真常因則墮外道計矣因所因執者謂此識性本非常因而妄計所常為因得非謬乎此句是佛判語下皆倣此梵語娑毗迦羅譯云黃頭黃髮外道之名也彼計冥諦為所歸真因謂一切法多因冥諦生故冥諦者外道計二十五諦以冥諦為因故他觀八萬劫前冥然無知冥是晦冥諦實是冥故云冥諦八萬劫後一切諸法俱從此生故計為因也今此行者所執同彼計故誤墮其類成其伴侶是故迷佛正覺亡失佛之知見矣是名下結第一外道名所得心者即立所計因心以成所歸真果却違遠佛之圓通背大涅槃向外道種以涅槃喻城者謂大涅槃中集諸功德法財如世城中集諸所有故喻如城前以天為喻者譬涅槃體也城譬涅槃德也又前經云海喻涅槃之秘藏且大也各有妙義存焉故取喻不定。

　　阿難又善男子窮諸行空(至)生大慢天我徧圓種。

　　這一節經承前識陰十事此明第二相也窮諸下如前說若於下正明今計謂此行者若於所歸識性覽為我之自體則觀盡空界中所有十二類生皆計由我身中流出生此勝解則墮能非能執能非能者佛判此計本非能生妄執為能也摩醯首羅具此執故梵語摩醯首羅譯云大自在色究竟天主此天計為能生諸法一切眾生從己出故為大千界主故云現無邊身今此行者計與彼同成其徒黨迷佛下如前說是名下結第二外道名生大慢天者謂摩醯首羅執我能生一切眾生從我生故起大我慢我心徧含十方圓具一切行者計同故生彼種。

　　又善男子窮諸行空(至)背涅槃城生倒圓種。

　　這一節經承前識陰十事此明第三相也又善下如前說若於下正明今計謂此行者若於所歸識性執為實有所歸依相不能觀空實為顛倒以執實有所歸故自疑己之身心從彼識性流出前計覧彼識性為我自體今計不覧為我而反疑我身從彼流出則以識性為外境矣又不但我身從彼流出十方虗空咸其生起而依空所有世界亦從他生以計彼能生我即於都起所宣流識性之地作為真常之身執此以為無生滅解也都起二字即承上句生人生界之意都從彼起故在生下佛判其迷謂其在生滅中不知生滅早計為常以其不知識性微細流注生滅故計為常既迷生滅亦不識常住兩頭皆迷不䇿勝進安住於此沉迷之中以迷為解是人則墮常非常執常非常者佛之判語謂其本非常住而妄執為常也此計出於大自在天計與彼同成其徒黨今計與前計同出大自在天而兩出其相者前後計不同故佛意雙標從天之計者指示行人墮執一計即成其黨特令慎之故爾迷佛下如前說是名下結第三外道名倒圓者倒是顛倒計生滅為常常即圓義故稱倒圓若生此解即生彼種。

　　又善男子窮諸行空(至)背涅槃城生倒知種。

　　這一節經承前識陰十事此明第四相也又善下如前說若於下正明今計謂此行者若於識性所知上解彼知性徧圓因此徧圓之知遂立徧圓異解解謂知既徧圓則十方草木皆知所徧處應稱有情有情即是有知若謂草木無知則知性不徧圓矣以知徧故草木皆有知也草木有知則與人無異草木死而為人人死還成草木一切皆知萬物無所簡擇若行者生此見解則墮知無知執婆吒霰尼是其類也婆吒霰尼二外道名梵語婆吒或云䟦闍譯云避初為牧童曾為毗舍離王所蹋父母教令迴避因此立名霰尼譯云有軍未詳名義見善見律及涅槃經中執一切覺者覺即是知行者解同即成其黨迷佛下如前說是名下結第四外道名圓知心即上所計以此心為因成虗謬果言其因果俱謬也以非知計知名倒知也。

　　又善男子窮諸行空(至)背涅槃城生顛化種。

　　這一節經承前識陰十事此明第五相也又善下如前說若於下正明今計謂此行者若於識性圓融互用之中已得隨順其妙此為幸矣於此不可生計若生計者即墮群邪便於下正明邪計圓化者謂此識性本自圓滿以能變化萬物故稱圓化而此行者既明圓化之理便於此中生諸邪解求火下出邪計相妄崇化性求火之光明水之清淨風之周流地之成就塵指地說麤為大地細為微塵眾塵合併即為大地潤文之巧故不言地而言塵也成就者謂萬物皆生於地故云成就群塵者即指四大四大皆屬塵故謂彼所崇計此四大之德發明作為本崇之因建立常住之解則墮生無生執諸迦葉等是其類也迦葉兄弟三人及同此姓者皆崇四大故稱曰諸迦葉婆羅門譯語見前生無生者佛之判語謂四大非常實不能生常住妙果妄冀能生也勤心役身者內忘其勞也事火崇水者外從其物也迷心從物之言正謂此迷佛下如前說是名下結第五外道名妄計外祟忘却本覺得非倒乎事火崇水等是妄求之因冀出生死是妄冀之果顛化者顛即是倒本非化而妄為化故稱倒化。

　　又善男子窮諸行空(至)背涅槃城生斷滅種。

　　這一節經承前識陰十事此明第六相也又善下如前說若於下正明今計謂此行者若於識性圓明境上計此圓明體中本自虗寂無法可得是故非滅群化非乃破義妄計圓明本虗何有群化撥群化而務虗寂故云非滅群化以此永滅為所歸依理成斷滅見作此解者則墮歸無歸執歸無歸者佛之判語謂本非真歸妄計為歸無想天中計空性者是其類也舜若多譯云空空即斷滅故成其黨迷佛下如前說是名下結第六外道名圓虗無心者謂圓究虗無為其因心虗無即斷滅義因既虗無果亦空亡作此解故生斷滅種中。

　　又善男子窮諸行空(至)背涅槃城生妄延種。

　　這一節經承上識陰十事此明第七相也又善下如前說若於下正明今計謂此行者若於識性圓常義中因常生解執一切常故妄固色身求為常住以此色身同於識性圓常長生於世不令傾逝生此解者則墮貪非貪執貪非貪者佛之判語謂此幻身非常不應生貪妄計固常而生貪著故云貪非貪也諸阿斯仙是其類也阿斯陀譯云無比又云長壽於世壽中長無化故迷佛下如前說是名下結第七外道名執命元者以識息煖三連持為命此三法中識為元本如前所謂受命元由是也建立妄固之因乃趣長勞之果果稱長勞者謂久戀塵勞為究竟果故妄延者如古語云饒君八萬劫終自落空亡得非妄延乎。

　　又善男子窮諸行空(至)背涅槃城生天魔種。

　　這一節經承前識陰十事此明第八相也又善下如前說觀命下正明今計觀命互通者此人於識陰定中觀察識性為命元本互通十二生類則彼此交互相通故云互通溫陵解云互通三際非也若指三際云何互通過去已滅未來未至命但約現在連持色身為命命則不能通於過去過去命已滅矣如何得互通耶前文明說十二受命元由已獲其同同字即互通意也今此行者因觀命元意謂識陰若盡我命亦盡誰證真常恐識銷盡却自留戀塵勞故令識陰不盡便於識性本際現起蓮華宮殿言其莊嚴勝麗躭五欲之境又復廣化七寶珍財多增寶媛寶媛者美妙女色也放縱恣肆娛樂其心作此見解則墮真無真執真無真者佛之判語謂其本非真而妄計為真故云真無真吒枳迦羅是其類也吒枳迦羅按第四經云斫迦羅譯云輪山今云吒枳迦羅梵音楚夏依此山修仙故以名焉迷佛下如前說是名下結第八外道名邪思熾塵者如上所明皆邪魔之思以為因心建立熾然塵勞以為果實如此行解即天魔種。

　　又善男子窮諸行空(至)背涅槃城生纏空種。

　　這一節經承前識陰十事此明第九相也又善下如前說於命下正明今計謂此行者於識性命元明相之中分別受命善惡精麤疏決業行因果真偽意以有漏業行所感為麤為偽無漏業行所感為精為真作如是因酬如是果此人唯求因果感應為其本行正是知苦斷集等是因果感應之意也若求此為因則樊然誵亂背却第一義清淨寂滅之道所謂下出其分別疏決之相苦是現在苦果集是過去業因從浩劫積集故稱為集滅是滅上苦集得證涅槃故稱為滅道是道行三十七品助道行是也是為小乘四諦法相得居滅諦其心即休更不前進行者生此勝解則墮定性聲聞及諸無想天中無聞比丘增上慢人之類成其伴侶定性及無聞增上慢等義見前解迷佛下如前說是名下結第九行者之名圓精行心等者謂其圓窮精麤真偽以為因心趣進小乘枯寂之果纏空者謂小乘人纏綿偏空種類故。

　　又善男子窮諸行空(至)生覺圓明不化圓種。

　　這一節經承前識陰十事此明第十相也又善下如前說若於下正明今計謂此行者若於識性圓融清淨覺明之地開發研究深妙理趣即於此中立涅槃道而不前進然此清淨覺明即是識性後際偏真但空之覺殊非第一義諦之覺明也良以寂滅未圓之理便立涅槃作此解者則墮定性辟支類中辟支應加佛字譯云緣覺又云獨覺躭於定中不起化他之行故名定性成此伴侶於道未盡又前文判有因所因貪無貪等語今此二定性中不言者良以定性但躭淺近不迴大道是正非邪故無此言如前八事皆屬邪解是故佛判其謬耳迷佛下如前說是名下結第十行者名圓覺[淴-心+口]心者謂此行者圓窮覺明[淴-心+口]合真理以為因心則成湛然覺明之小果耳不化圓者不化即是定性之意不起化他但圓自行定心故云不化圓也。

　　或問識性盡處即通佛覺然則修識陰功高出三界入菩薩乘矣云何文中前八事猶屬界內之辯此云何通答曰若據唯識論不動地前纔捨藏金剛道後異熟空意誠如所問然今所明乃是識陰將破未破時事且此識義通前後故所以他經論云以非非想定小乘認第八識為涅槃外道計為神我今經前八事中猶未及非非想定者故但明其於識性上起諸邪解即墮外道計中今後二事猶屬出世二乘躭此識性後際淺近而止此總在分別我法二執邊辯破邪謬若登初住去破俱生我法二執處則無此等異見矣是故今文但止二定性者深有以也然前有六根互用之說雖屬菩薩相似解發位在信地而斷惑與二乘同是故文中不及菩薩之言會意可得也又此五陰次第盡者是佛敷陳展演故次第如此以被三根若夫圓根一斷一切斷一證一切證豈拘此哉故知行布雖詳而圓融隨入也所謂譬如大海不讓小流此之謂也。

　　阿難如是十種禪那中塗(至)從始成就不遭岐路。

　　這一節經世尊總結識陰十事以誡行者莫自誤而防修入證也如是下正結前義中塗成狂者如前所明十事皆未盡識際中塗發諸狂解各各依自所惑於未足為足也皆是下如前說故生斯位位字按前行陰結中謂故生斯悟前云悟者指能悟邊說今云位者指所證位說前後互通耳然此證位即彼十事妄證之位非真位也眾生下如前說各以所愛等者謂前十事中人各以自所愛境先時修習迷心執迷為解而自休息各將自息之處為所歸安寧之地各各自言滿足無上菩提是為大妄語成受魔福盡終墮無間外邪指前七事魔指第八事最後二定性人躭禪定樂不成增進簡非墮落故別結示也汝等下佛勑阿難輩留願入末法中傳教斯旨令人深防持正方堪入證也見魔者前行陰中名為心魔從顛倒心起故今由生滅心亡唯存見解見既成邪即以見解為魔大抵識陰中解校前似深也入佛知見者前十事中各執外道二乘知見亡失佛之知見今教返邪歸正則入佛知見矣。

　　如是法門先過去世(至)圓滿菩提歸無所得。

　　這一節經承前總結以示佛佛乘此法門從始洎終究竟圓極而歸無所得之地也如是法門者指前所說有二意若遠指則全經是已若近指則五陰是已佛謂此法門者不唯釋尊自所能修從前過去恒沙諸佛皆乘此法得證菩提也如第五經云十方薄伽梵一路涅槃門此之謂也識陰下承上總示始終位次名義謂識陰若盡則得諸根互用互用是十信位此舉其始也金剛乾慧是等覺後心此舉其終也圓明下四句約喻顯法上二句是法下二句是喻圓明精心是究竟果覺顯現於識陰盡處根互用中故云於中發化於中字正指互用中也如淨瑠璃喻互用心寶月喻圓明心合法如上可知此總舉一始一終略示而已下復從始洎終次第陳列諸位故云如是乃超云云也菩薩所行金剛十地者此金剛字喻十地觀智如前經云此十地者皆以金剛十種深喻觀察如幻取喻觀智堅固之意也入於下結示究竟佛果妙覺義也妙莊嚴海者法喻雙顯謂此究竟圓滿菩提本是湛然寂滅思議不及如太虗空一法叵得良以定慧二力而莊嚴之不可莊嚴而莊嚴故稱曰妙即五十五位不思議定慧妙力莊嚴者是也海是喻喻此圓滿菩提如海之大且深也然又不唯深大而已海具十德如華嚴經說喻此妙嚴覺海具足恒沙性德故喻如海歸無所得者謂雖具恒沙性德有即非有是為中道第一義諦實際理地不受一塵正是空如來藏究竟圓極為所歸依故也。

　　此是過去先佛世尊(至)究竟修進最後垂範。

　　這一節經世尊翻前五陰魔事諄諄教諭勸令深防持正為最後垂範也此是下明此法門是過去先佛所修所傳奢摩他中毗婆舍那等三義今闕禪那是文略也言奢摩他中毗婆舍那者此中字有深義存焉何者奢摩翻止毗婆翻觀中字意明止中即具觀義觀中亦具止義圓融互具異名同體然非歷別止觀乃圓融中道故用中字學者不可輕忽看過然又但舉止觀二法說者葢止與觀是實義故二法和融即成三義雖云三名二義即足故但舉二也涅槃瑜伽等經論中皆含此義學者又不可不知此也覺明分析者覺明約觀智說謂依定慧觀智分析諸魔以授未學也汝能諳識等者汝指阿難及在會諸眾謂汝等親從佛教已能諳識心垢既淨不落邪見可知矣諸魔不出內外二意內是陰魔如前文云心見二魔是也外是天魔鬼神等今文陰魔云銷滅者如前文可知天魔云摧碎者即前所謂一人發真歸元隳裂其處是也褫魄者褫猶喪也謂喪其魂魄而迯逝也下劣增進指二定性人說以其躭味禪定是其下劣增進其心是前經之功也若諸下佛令阿難輩轉教并授防護之法謂末世行者愚鈍未識正定而師僧不解說法則行者不識邪正既不識正樂修禪者汝必恐其同於邪外勸令一心持佛心呪而防護之或未能誦或書或珮皆可則魔不能動此為大慈諄諄教論為最後垂範餘文可解。

　　阿難即從座起聞佛示誨(至)一切眾生作將來眼。

　　這一節經阿難因聞五陰魔事重據五陰乃發三意為問也阿難下是經家敘述之辭即從座起一句應置聞佛示誨句下為順今辭致略倒也如佛下方是阿難問語五陰下三句阿難據前所聞五陰以五妄想為本故云五種虗妄為本想心也我等下三句自述未聞之意又此下正陳三意為問併銷是頓意次第是漸意詣何為界是問五陰界畔為三問也惟願下結問之辭清明心目者謂佛示我三意能令我等心目清明方堪為彼末世之正眼也。

　　佛告阿難精真妙明(至)何況不知推自然者。

　　這一節經世尊將酬其問且標真以明空界妄生依妄顯示二性元無也精真下正標真體謂真覺本來圓滿清淨一切死生塵垢俱不可留葢空如來藏不受一塵故乃至下顯示空界妄生乃至字接上諸垢說不能備舉超而言之謂虗空猶是妄想所生況其他耶如第四經云由無明故變起頑空無明即妄想也斯元下二句又會妄歸真謂此虗空元是本覺真精之體由諸眾生瞥起妄心轉真成妄故變頑空迷妄不息則依空堅執妄生器界如演下引例明妄無因演若達多見第四經以迷本頭而認鏡中之影例今迷真而逐諸妄也妄元無因依妄生妄故有因緣自然性起因緣既妄又迷因緣計為自然葢因緣自然二性依有為法上起計故以虗空無為而例明之謂虗空是無為法猶屬幻生況乎有為而非幻耶故直示云因緣自然皆是眾生妄心計度阿難下明妄元無謂若人知妄所起可說妄之因緣若了妄元無方知因緣本無所有因緣尚無何況不知因緣復推自然者乎誠如演若迷頭妄循外影本頭不動而迷妄豈有因哉。

　　是故如來與汝發明(至)名為堅固第一妄想。

　　這一節經世尊結前生後正答五陰想心之問文有五段此先明色想也初是故下結前妄因妄起佛謂五陰本因同是妄想所成以迷真故逐諸妄耳然前五陰本想已明今阿難欲令末世眾生易了故重問之世尊因問重為結示汝體下正生後文先示色陰本想汝指阿難以通一切佛謂汝之色身先因父母慾想所生以父母交遘迭興精血和合而成我身儒云父母遺體是也汝心下又明中陰同業謂汝中陰時心若非是想則不能來父母慾想中傳受汝命此句反顯因想而來是以三想和合方成此身以明色陰從想生也如我下引前文證佛謂如前第三經中所言虗妄之想能使實體融化醋說懸崖是虗想口水足酸是實事豈非虗實融通乎又如婬慾虗想能使男女二根流液亦是虗實融通之驗也懸崖下四句重辯虗能融實辯云懸崖是思醋物未來此二句但明虗想汝體下二句以實體反顯謂汝現前實體若非與懸崖醋物虗妄之想通一倫輩則汝口水足酸如何因談醋物思崖而出耶今末句但云醋物而不及思崖足澀者略也是故下結明色陰本想色身由堅固想成者如第四經堅覺寶成之意謂由堅執之想以成色質故稱堅固妄想。

　　即此所說臨高想心(至)名為虗明第二妄想。

　　這一節經承前次第為答受陰本想也即此下躡上色陰虗實融通以明受陰起想之由臨高想心是虗真受酸澀是實此為因受生想能動色體若細玩之互想互通何以故如上虗想能融實體若又因受而生想則念念相續相續屬行陰然前四陰由識了別豈非五想互通今約次第故分五別別中須會通意方稱勝解也汝今下正明受相受相有三違順不違不順也順則益違則損今文以損益驅馳方顯受陰本想故不約不違不順說也驅馳者謂以損益驅役其心故名為下結受陰本想名虗明如前經說。

　　由汝念慮使汝色身(至)名為融通第三妄想。

　　這一節經承前次第為答想陰本想也初二句即明融通之意念慮是虗使身動作是實身非下反辨虗實通倫謂汝色身若不與虗念同倫則汝身何因隨念所使念可役身信知身是想類也種種下正明虗實融通身為念使種種取像者取者緣愛生取取是執著之意謂內想如外像現故以五塵美惡皆因內取故云種種取像也想心既生能使實形取物以此驗知汝身與想念相應也窹有多想寐成諸夢夢即想之相故想動情者想為因情為果如慾想而生貪愛之情圓覺經云愛欲為因愛命為果即此意也故云以想搖動妄情末句結想陰之本。

　　化理不住運運密移(至)名為幽隱第四妄想。

　　這一節經承前次第為答行陰本想也化理不住者正明行陰遷化之理念念不住也運運密移者運是遷運由念念遷運故稱運運幽隱不可見故名為密雖不可見剎那變遷故令甲漸長髮漸生氣漸銷容漸皺日夜相代乎前曾不覺悟言世人迷於塵勞故也阿難下佛以化理召阿難而告一切此字指上化理謂此念念密移之行若非是汝云何令汝體遷可見遷者即汝又若謂必是汝之真主真主則不去不去應當覺知今念念遷去去則是客非主故無覺知則非汝真以上四句意明不即不離也上二句明不離謂離汝無行行即是汝故令體遷也不二句明不即念念遷去是客非主故無覺不即汝矣則汝下二句牒上行陰不停之意名為下結本想名幽隱如前經說。

　　又汝精明湛不搖處(至)是五受陰五妄想成。

　　這一節經承前次第為答識陰本想并結陰為想成也又汝下直明識性常非常體精明湛不搖者精明是識精明元湛然不搖即第八藏識湛然不動的所在名處也楞伽以此名為常住所謂藏識海常住是也今文名恒常者一句牒彼楞伽密嚴等經名此為常者先牒次破言其非常也於身下正辯非常謂此識性即在汝身此執受身根為藏識所依此識所遊之處不出六根見聞覺知之間若實下二句反顯非真非真即非常故何因下正明其妄謂此識若果是真何因汝等眾生昔年覩奇歷多年歲思憶不及於後忽覩前奇原憶何時何處曾見此物宛然不忘則此下結顯是妄非真也謂此湛然不搖之中念念受彼無始善惡種子之所熏習冥遷密運曠古通今有何籌筭言其習妄之深非凡情可格也阿難下牒明湛性非真流注之相甚深微細也初句正牒非真如急下四句引喻明其流注之細葢流勢高下則奔騰可見而其洄漩汗漫之處急勢密流望如恬靜非是無流若非下二句反顯湛性為一切想之元本故受此等妄習也非汝下謂此湛識由汝六根銷復塵礙潛通以得互用開合自在此之想元方得除滅亦是反顯之辭故云非汝等也故汝下結明根識習幾由致謂汝現在六根見聞覺知中的串習幾微正是此識湛然精了之性此湛了內罔象虗無微細精想為識陰之本串習幾者串是連綿不斷之意習是習氣幾是幾微此明六根中連綿不斷隱密幾微精耀名串習幾也意即前經所云在眼曰見精明元在耳曰聽精明元等即是此識精了中發散於外者是也而其內者即是罔象虗無之本想耳坊本圈句以中字連下則云中串習幾此訛也通文義者自能會取罔象虗無如前經說微細精想者此想於五想中甚深微細二乘及地前菩薩不能了故如八識頌云不動地前纔捨藏金剛道後異熟空故名微細精想阿難下總結五本想成五受陰也稱五受陰者受以領納為義領納色心諸法五陰皆然故通名曰受此答阿難五陰本想之問竟矣前阿難正問三意此本想之言但已領佛先所說義今佛隨問次第而答故先明本想次下正答三意。

　　汝今欲知因界淺深(至)知有涅槃不戀三界。

　　這一節經世尊正酬阿難三問也初二句總牒問意因界者因即因性界即界畔即五陰界畔疊字成文故因界兼舉也淺深者色陰最淺識陰最深前前淺後後深也唯色下正明界義色與空對故與為畔邊際即畔也觸與離是受之畔觸乃受之因因觸生受與外境合名觸觸對離說離為受之後際葢觸與離為受陰前後際也記與忘是想之畔義可解滅與生是行之畔念初起是生念已亡為滅前前生後後滅是行之畔也湛入合湛為識際者上湛字是前七轉識動時則昏靜時則湛返流全一為湛入合湛下湛字是第八識自證分體湛不搖之湛也此五下總結五陰界義五陰元者元是本即五陰本想是也重疊生者謂識生行行生想等故名重疊下二句明生起還滅之意生從內發故從識起滅從外除故從色滅理則下答頓漸二問上二句明解下二句明行謂理解則頓如人悟理則圓滿曉了乘其所悟疑惑併銷然其情習未除情習屬事事難頓除必次第盡此約中下之機說耳若上上機則初發心時便成正覺一斷一切斷何次第之有然說雖名頓即頓中亦具次第也我已下佛引第五經劫波巾結解次第以明人空法空俱空三義次第與今義同故引證也汝將下佛勑阿難輩轉教末世深厭自生一句文倒置是天竺文式即自生深厭也謂令彼知五陰虗妄則自生深厭而求出生死然知生死外有涅槃可證則不戀三界餘文可解以上正宗五分通前顯示已竟下文正顯流通分也。

　　阿難若復有人徧滿十方(至)是福云何更有邊際。

　　這一節經世尊承前大段三分此明流通分也阿難下佛設財施之勝校量弘經一念之功此且明財施之勝也長水疏云此文校量文雖不多意已周盡七寶財之勝也滿空多之勝也供微塵佛福田之勝也文可解阿難答下佛以施功為問阿難答佛自陳其勝也昔有下引彼最劣顯此最勝謂以七錢施佛施功最微尚獲輪王之報何況最勝之福豈更有終窮乎七錢事未詳所出。

　　佛告阿難諸佛如來(至)筭數譬喻所不能及。

　　這一節經世尊重引極惡無間深重長劫之罪以校一念弘經之功超勝施滌重罪而量莫能及也佛告下欲引惡校功恐人不信故先明佛語無妄警令生信也若復下正引極惡能以下引上長劫極惡以校一念弘經之功能滌長劫十惡之罪不唯滌惡而已又能轉罪為功變苦為樂此人所得一念弘經之福勝於前人滿空財施百千萬億倍量不能及也然彼外財之施雖多終為有漏與妙心不[淴-心+口]今此一念弘經轉化得契妙心乃是成佛之因故彼滿空長劫之施不能校此一念也四重是比丘戒十波羅夷是菩薩戒。

　　阿難若有眾生能誦此經(至)皆大歡喜作禮而去。

　　這一節經世尊承前流通更以顯密二教勸持為功并總結全經而輟席也前文是轉教利他之行此復勉以自行若顯若密能自受持其功窮劫說不能盡也佛說下總結全經輟席可知。

　　此解肇工於萬曆四十一年歲次甲寅仲冬既望。而閣筆於四十五年丁巳季春下澣日也。

　　回向偈曰。

　歸命十力尊　　佛頂三摩提　　菩薩聲聞僧
　慈哀加被我　　解此甚深義　　願回向三處
　諸佛及菩提　　十種異生性　　性相得究竟
　無二無分別　　願我於未來　　生生常不昧
　三檀濟群苦　　積劫施無盡　　正行起正因
　順逆俱成化　　自利與利人　　往來二善道
　七趣機能逗　　見聞隨所伏　　所屬資以成
　齊能獲佛智　　化化誓俱生　　行行度無極
　指極樂唯心　　悟本性是佛　　四弘徧塵毛
　無作作靡已　　心期本釋迦　　塵剎薄伽梵
　與彼無量壽　　交光灌我頂　　願出廣長舌
　授我菩提記　　為諸尊勝幢　　展演第一義
　同登涅槃山　　永別無明母

大佛頂如來密因修證了義諸菩薩萬行首楞嚴經直解卷第十(終)


