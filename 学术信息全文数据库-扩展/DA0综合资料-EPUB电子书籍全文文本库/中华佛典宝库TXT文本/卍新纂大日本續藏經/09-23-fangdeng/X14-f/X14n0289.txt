卍新纂大日本續藏經第 14 冊 No. 289 楞嚴經合轍


　　No. 289-A 楞伽楞嚴合轍小引

　　夫談性宗者多落理圈繢談相宗者多落事圈繢不知相即是性性外無相如波即是水水外無波真空妙有理事無礙此不二法門也楞伽有以相宗目之者而達摩西來持此為傳佛心印葢以三界唯心萬法唯識但能了識藏即如來藏則知自心所現虗妄之相本無自性本自無生即得自覺聖智境界此直指一心不落階級為大乘頓教也若夫楞嚴為如來密因修證了義真可以總攝諸經其所指六根六塵七大十二處十八界豈不涉相而經云諸法所生唯心所現辟如空華畢竟無體了知幻妄即自歸真捨此生滅心更無涅槃妙心耳故曰根塵同源縛脫無二一切事究竟堅固即一切理究竟堅固非謂破相而後為真也通乎此者豈惟二經合轍即一大藏教同出一軌矣一雨禪師冥契真詮洞徹心鏡登壇說法非止一會在在能發明心性令人開正知見絕非時師餖飣摭拾以應期場者比頃卓錫天界緇白皈依上首西竺請其所著楞伽楞嚴二經合轍出以示人余諦觀之直截通暢性相圓融一掃葛藤真義海之指南闇室之明燭也西竺募諸同志刻而廣其傳屬不佞為之序且樂助之。

　　天啟元年孟冬朔浮渡居士吳用先和南譔

　　No. 289-B 楞嚴合轍自序

　　予少孤生於貧里雖托身蕭寺雅尚佛法而意無所屬時山中有老宿然公者能醫能詩且能究教乘喜與之談談則往往拈提楞嚴要旨以起予予亦能默領其旨爾時乃屬意楞嚴且私淑天如會解即祁寒溽暑不廢檢討或稍見一斑則沾沾自喜以為此經奧旨盡乎是當終身遵守無餘慕遂潛伏太湖之西山歲丙戌適無錫華藏啟楞嚴講期時主法者為先大師雪浪首座為山中老宿源公公與然公為同參友亦知教知詩與予亦有交寄一劄云金陵雪浪寔當代大法師識見卓遠而譚鋒澎湃如江傾河潟真末世津梁人天眼目今駐錫華藏大闡楞嚴公僻處一隅目瞪雲漢何不出山一赴講席預沾法味予熟思曰楞嚴深意十師盡發其玄奧而天如復撮其要義為會解若眾寶聚即講師口如懸河不過恃聰明知見塗抹世人豈外此而能別竪新義乎卒不去公復致書云如來妙旨廣大深淵豈一知一見一文一義所能盡譬如大海蚊蝱飲之亦飽鼴鼠飲之亦飽修羅飲之亦飽此各隨其量耳安見一口吸盡海水者乎公且來當不負公勿貢高為也余遂欣然買舟直趨法會于時先業師手拈麈尾左顧右指罄欬欠伸無非顯示第一義諦盡掃文字支離之習一時聽眾有咋指者有忭舞者有讚歎者僉曰希有哉是大宗師而復為大教主者哉余亦怳然失而恬然得也廼合掌謝首座曰不虗公勸駕不孤我一來自是日侍座側以聽遇聱牙屈曲處必咨請師師曰如來教法源委不二而流派千差然楞嚴一經統萬法為兒孫攝羣經為眷屬文雖十卷實大藏之都序也有志教法者不可不先讀又不可不熟讀熟則心目口齒間隱隱隆隆自有入路不必借人頦頰拾人涕唾若果先明經義回視諸家註疏涇渭立見否則為註疏奪心而經義反晦矣予始得看經法自是以後唯獨坐靜處案上唯置楞嚴即胸中眼角口吻邊亦唯置楞嚴且讀且思遇不愜心處即書而粘之壁時時參究務求必達故亦時時會心積數年而楞嚴一貫之旨字字皆契佛心毫無齟齬反觀向時伎倆真管天蠡海覆取諸家註疏讀之則是非得失了然胷中略無疑滯於是將平生零星所得於師友邊者及平生自得者錄成私記藏之笥篋以備遺忘無何偶於友人案頭得見楞嚴正脉展卷讀之其指瑕擿疵處則與向所私記者大半相合其不合者十之三四然較前諸師註疏雖分鑣並轡而駸駸時軼乎其前矣余歡喜自慶曰安所有如是法師我輩僻處一隅曾不耳其名今何幸而獲無上希有之寶豈所謂不求而自至者耶即欲謀諸檀越登棗梨以廣其傳不知板傳於嘉湖久矣第鑑師婆心太切欲使人人盡解故經義無論易難皆詳釋之唯詳故語亦繁繁則不便於初學皆望洋而退余故復將平日私記而與諸佛性相若合一轍者裒成一帙以付欹劂寔欲誘引同志好繁好簡者並入圓通法門耳若夫經之大旨已先揭於定判故不重敘聊敘得法源委如此。

　　天啟龍飛辛酉二楞庵釋通潤書

　　No. 289

大佛頂如來密因修證了義諸菩薩萬行首楞嚴經合轍卷第一

　　明　二楞菴釋　通潤　述

　　初釋題目　次釋譯人譯語筆授之名

　　大佛頂三字若據他經即是佛身三十二相中無見頂相也在青螺紺髮中周圍紅色如春山吐日而頂不可見初降生時應持以九地菩薩為乳母欲窮其頂上歷河沙佛土終不能見此即三密中之一密也此經始於無見頂相放光說呪而如來首標有三摩提名大佛頂若據經顯義是指菩提涅槃元清淨體如來藏心言也由此心體含吐十虗彌綸萬有五目不能覩其形四辯莫能談其狀唯我大覺覩明星時開佛知見直覰其頂故名此法為大覺最尊最勝之頂法也如來密因修證了義者即是顯此法所以為大佛頂也言如來者即大覺之別號不變名如隨緣為來小乘如而不來凡夫來而不如唯我大覺亦如亦來故名如來言密因者獨知獨見之謂密出生聖果之謂因謂大覺依此頂法為因而興萬行也言修證者鍊磨治習之謂修忘心默契之謂證謂大覺依此頂法而斷惑證真也言了義者無不究盡之謂了不落言思之謂義謂大覺為此第一義諦大事因緣出現於世今已究盡無餘故曰了義也良以眾生業識茫茫全無知覺恒處長夜流轉生死無有了期小乘坐守化城躭寂滅樂自止中途不能前進亦未能了即使菩薩至等覺位前程有路未至圓極尚未畢功終是不了唯是大覺障盡惑空因窮果滿能事已畢更無餘事一義皆了更無餘義故知法性山高惟如來直造其頂無復可上方始得了成無上覺下文云如是重重單複十二方盡玅覺成無上道故曰如來密因修證了義也諸菩薩萬行首楞嚴者謂始從乾慧以至等覺亦皆以此頂法為因而修六度分斷無明分證真理上歷菩薩聖位故能步步踏佛階梯事事得成堅固所謂析栴檀而片片皆香碎拱璧而塵塵是玉然雖未了已得分真故曰諸菩薩萬行首楞嚴也是知元清淨體如來藏心唯佛與佛乃能究盡名究竟覺唯諸菩薩分斷分證名隨分覺故下文云過去諸如來斯門已成就現在諸菩薩今各入圓明除諸佛菩薩其餘出世小果治世聖賢雖亦各有悟入依稀髣髴窺見一斑類皆坐在相似覺中以不能空五蘊銷六根盡五住超二死未超心量未至圓極故也唯諸佛菩薩窮高極深透性徹相證無上法是無等等故經中標曰大佛頂首楞嚴王厥旨深哉經者常也作終古之常規為佛燈之後𦦨故若依下文心可軌持故稱曰經如是則三科七大悉皆是經以心徧攝一切法故若依法華玄義則偏用一塵如佛在時金口宣揚聽者得道是以聲為經若佛去世紙墨流傳是以色為經若謂修我法者證乃自知是以法為經此方用三塵而已餘三根鈍鼻齅紙墨則無所知身觸經卷亦不能覺舌噉紙墨亦不能解若他土則全用六塵如淨名云於食等者於法亦等此即偏用舌根所對為經或有國土以天衣觸身而得道此偏用觸為經或見佛光明而得道此偏用色為經眾香國中以香為佛事此偏用香為經或寂滅無言觀心得道此偏用意為經他方六根利六塵皆得為經此土三根鈍唯以三塵為經也。

　　天竺沙門般剌密諦譯。

　　天竺西域國之總名此翻月邦以大國形於小國眾國如星此邦如月故沙門此云勤息勤行善法止息惡行故般剌密諦此云極量譯師名也譯者翻梵字而成華字。

　　此經係龍勝菩薩於龍宮默誦而出五天世主最所寶惜秘而不傳昔天台智者大師聞西域有是經夙夜西望拜求願見而未及見般剌密諦欲傳震旦屢竊而來皆被獲回後以微妙細㲲書之乃破臂藏於皮中航海而達廣州會宰相房融知南銓在廣請就制止寺譯出而筆受之經成謄寫入奏適中宗初嗣國家多事未遑頒行有神秀禪師入內道場見所奏本傳寫歸荊州度門寺時慧振法師常慕此經訪度門寺而得之經始傳天寶十年西京興福寺惟慤法師復於故相房融家得其筆受之本始作疏解而廣傳之。

　　烏萇國沙門彌伽釋迦譯語。

　　烏萇此云苑古大國之苑囿國以此得名在北天竺彌伽釋迦此云能降伏譯語即度語謂裁度兩方正理翻梵語而成華言也。

　　菩薩戒弟子前正議大夫同中書門下平章事房融筆受。

　　菩薩戒者宰官而受菩薩戒者也弟子者以三寶為大師也前者舊也謂現謫廣州知南銓事故指以下官名乃其舊職也正議者史稱正諫言官也大夫者謂大扶世教正風化舉直措枉樹立人才之稱同者兼也中書門下二俱內省即左右相府也然中書多掌王言門下多出政事融乃權兼二省故並書之平章事者書曰平章百姓謂平均萬物章明庶政是其職事也房融即房琯之父父子俱相而融略出琯傳筆受者謂譯語之後或拙醜則秉筆而潤色之房相在譯場中亦兼此職故與二師互顯其功也。

　　凡經大旨無論豐約科為三分一序分二正宗分三流通分初先明序分有通有別。

　　如是我聞一時佛在室羅筏城祗桓精舍與大比丘眾千二百五十人俱皆是無漏大阿羅漢。

　　先明通序諸經通用故亦名證信序證法有所授令人生信故昔世尊將涅槃時阿難以三問問佛一問佛涅槃後我等云何依止二問佛滅度後誰當作師三問一切經首作何等語佛言我涅槃後當依四念處從今日後波羅提木叉是汝之師一切經首當安如是我聞等及世尊滅度後阿難陞座說法三疑競起一疑佛再生二疑他方佛來三疑阿難轉身成佛阿難舉如是我聞等三疑頓息故經首皆以此冠之如是者指法之辭我者結集之人自稱謂如是之法是我親從佛聞非己臆說一時者以說法時西天東土紀曆不同故總云一佛者覺也謂自覺覺他覺行圓滿故室羅筏或名舍衛此翻豐德以國豐四德謂財寶五欲多聞解脫也祗具云祗陀此云戰勝匿王太子名生時父王與外國戰勝因立美號桓即林也須達布金買園而太子施林即祗樹給孤獨園精舍亦名精藍即給孤所建寂靜處也比丘含三義謂乞士破惡怖魔千二百五十人者初度陳如等五人次度三迦葉兄弟兼徒一千次度舍利弗目犍連各兼徒一百次度耶舍長者五十人經舉大數故減五人此眾並先事外道勤苦累劫一無所證纔遇如來即得聖果故感佛恩常隨佛化為常隨眾也漏謂滲漏此漏有三謂欲漏有漏無明漏今無此三種滲漏故曰無漏阿羅漢含三義謂不生殺賊應供大者揀非定性是回心向佛乘者此上即六種成就謂信聞時主處眾也。

　　佛子住持善超諸有能於國土成就威儀從佛轉輪妙堪遺囑嚴淨毗尼弘範三界應身無量度脫眾生拔濟未來越諸塵累。

　　此嘆德也先嘆自利德住者安住如來宮殿故經云如來宮殿無有邊自然覺者處其中持者掌握如來法印故經云持此呪心能於十方摩頂授記自果未成亦於十方蒙佛授記住此殿握此印能行法王令紹法王位故名佛子善超諸有者謂欲有色有無色有總指三界受生處以三界人天不亡因果故曰諸有小乘以出三界為超不名為善今則即三界而出三界非若昔日畏三界如牢獄故曰善超也能於下嘆利他德調而熟之曰成即而順之曰就有威可畏有儀可法如三千威儀八萬細行自能成就亦成就人所謂不起滅盡定而現諸威儀非若昔日躭寂滅而不肯成就眾生也從佛轉輪者謂助佛揚化轉大法輪非若昔日但念空無相無作不欣說法也妙堪遺囑者謂如來以家業付之之謂遺以後事託之之謂囑今既荷擔家業又能發願持經故曰妙堪非若昔日不堪受是法不生一念好樂也嚴淨毗尼弘範三界者毗尼此云調伏調練身心制伏過非即三聚戒也嚴以身言淨以心言十目所視十手所指敢不嚴乎毫釐繫念三途業因敢不淨乎今已具足清白梵行言為世法行為世則非若昔日戒有漏缺目為名字羅漢不能為法於三界也應身無量度脫眾生者度謂除其苦脫謂解其縛正言隨類度生隨方解縛非若昔日膠柱鼓瑟無方便也拔濟未來越諸塵累者謂墮見刺者拔之溺欲泥者濟之汙根為塵牽心為累今皆令彼超越不落陷穽此見悲心極於未來非若昔日唯為一身如獐獨跳也。

　　其名曰大智舍利弗摩訶目犍連摩訶拘絺羅富樓那彌多羅尼子須菩提優波尼沙陀等而為上首。

　　此列名也名者實之賓故有實必有名舍利此云鶖弗即子也其母名舍利以其眼黑白分明動轉流利如之故連母為名目犍連此云采菽氏名拘律陀此云無節樹摩訶拘絺羅此云大膝舍利弗之舅即長爪梵志富樓那此云滿父名彌多羅尼此云慈母名今連父母名故云滿慈子須菩提云空生生時庫藏皆空占者云解空之相既善且吉亦名善現善吉優波尼沙陀此云塵性空於六塵中悟色性故上首者上過也即君子不欲多上人之上首即首出庶物之首言諸羅漢各有過人之能出人頭地如舍利弗智慧第一目犍連神通第一拘絺羅博學第一滿慈子說法第一須菩提解空第一等。

　　復有無量辟支無學并其初心同來佛所屬諸比丘休夏自恣十方菩薩咨決心疑欽奉慈嚴將求密義即時如來敷坐宴安為諸會中宣示深奧法筵清眾得未曾有迦陵仙音徧十方界恒沙菩薩來聚道場文殊師利而為上首。

　　此敘雲集眾也辟支此云獨覺亦云緣覺出無佛世觀物變易自覺無生者名獨覺出於佛世觀十二因緣流轉還滅而悟無生者名緣覺其根比聲聞稍利以能侵斷習氣故無學即真窮惑盡者初心即研真斷惑者同來佛所者即不謀而至不約而親也屬諸下出其來意屬者適當也休夏自恣者比丘當初夏時即結制禁足安居不令乞食名休夏亦名坐蠟自恣者是期滿解制之日即七月十四十五十六三日也九旬禁足無由覲佛故於解制之日自知有過恣其自陳自不知過恣任僧舉所以考九旬之德業也十方者謂不止一方菩薩此云覺有情咨問也決通也謂心有疑滯故請問而求決通也欽敬也奉承也慈以攝言嚴以折言謂如來具折攝二門故敬承也將求密義者言所以欽承者不獨求決通疑滯且欲更求密修密證之了義也即時下順機說法也敷坐宴安者展坐具而宴然安居也宣示深奧者為說幽深秘奧之法也法筵猶法席清眾即清淨眾得未曾有者聞所未聞也迦陵此云好音鳥佛音似之故以為比徧十方界者昔目連窮佛音聲盡其神力歷河沙界至一佛國報身甚大飯鉢邊圍可當大路目連振錫而遊其上彼諸弟子問其佛曰安所有虫而人其貌者彼佛曰是娑婆世界釋迦高足弟子未可以小而易之因問目連何為至此連以窮佛音聲對彼佛語連云佛音無盡非汝可窮連乃反故知如來音聲徧十方界恒沙菩薩來聚道場者由心洞十方聞聲而集也文殊此云妙德表根本智為擇法眼故居上首。

　　時波斯匿王為其父王諱日營齋請佛宮掖自迎如來廣設珍羞無上妙味兼復親延諸大菩薩城中復有長者居士同時飯僧佇佛來應佛勅文殊分領菩薩及阿羅漢應諸齋主。

　　此匿王請供也波斯匿此云勝軍是舍衛國王諱日即忌日人子於親亡之日言之酸楚故隱諱而不敢言故以死日為忌日也營齋者修冥福以資先王也宮掖者王之內庭及左右掖設齋內庭者敬之至也自迎者敬法王之德忘人王之勢也珍羞者羞進也言所進之饍皆世間貴重之物非凡品也延亦迎也既自迎佛復自迎僧敬師以及弟子也福德俱隆名長者清淨自居名居士同時飯僧者上行下效也竚竢立也佛勅分應者慰眾心也王命曰勅故法王之命亦曰勅問世尊分身無量不自應而令文殊分領應供者何義答示同世法無相奪倫也若言分身無量即菩薩羅漢各各皆能奚必世尊耶。

　　唯有阿難先受別請遠遊未還不遑僧次既無上座及阿闍黎途中獨歸其日無供即時阿難執持應器於所遊城次第循乞心中初求最後檀越以為齋主無問淨穢剎利尊姓及栴陀羅方行等慈不擇微賤發意圓成一切眾生無量功德。

　　此發起序也發起此經由緒故亦名別序各有發起因緣故此經以誤墮婬室為發起故先敘誤墮之由阿難此云慶喜斛飯王之子佛成道日生淨飯既聞太子成道斛飯復奏王宮生男舉國欣慶因名慶喜佛堂弟也先受別請者謂自恣日前先受別方之請也不遑猶無暇詩云不遑將父是也應供常規輪次而出今阿難既受別請尚未還歸無暇列於眾僧之次也上更無人曰上座阿闍黎此云軌範師能紏正弟子者律制僧遠出二師翊從所以嚴行止防誤失也今無二師故獨歸不列僧次故無供即時下敘平等行慈應器鉢也應己食量為大小故次第循乞者謂挨門而乞無揀擇也最後檀越謂曾未飯僧行施者初求二字便是阿難走作處經云願求諸佛慧亦不著願求求佛慧尚不令貪著況無供而求未飯僧之檀越乎且纔有求心便有分別既有分別便有淨穢有貴賤安能一目平等視之哉剎利王家栴陀羅屠家也方行等慈者既曰初求又曰方行見得阿難本無是心因無供而卒起是心也發意猶言作意調而應偶而會者方能入鄽垂手平等行慈今言作意見得勉強非不思不勉之比。

　　阿難已知如來世尊訶須菩提及大迦葉為阿羅漢心不均平欽仰如來開闡無遮度諸疑謗經彼城隍徐步郭門嚴整威儀肅恭齋法。

　　此敘發意行乞是隨順佛語不由中出也須菩提捨貧從富大迦葉捨富從貧一謂富者易施一謂貧者植因如來訶其心不均平以有去不去故不均分貧分富故不平今阿難欽仰如來昔日之語故發是意一以闡平等無遮無礙之慈一以度眾人生疑生謗之口言疑謗者若專向貧家則富者疑之曰是必詭名乞食者非佛弟子也若專向富家則貧者謗之曰是必竊慕聲勢者非佛弟子也阿難發意欲度疑謗故於高門懸薄次第循乞也經猶歷也城外無水之地曰隍郭門城門也經彼四句描寫乞食時規行矩步之態正見心未融化處如此行履可入淨而不可入穢可入佛而不可入魔可比丘而不可菩薩今比丘而卒行菩薩事何異見彈而求鴞炙然不至於折鼎足而覆公餗者如來神呪之力也此段發起因緣但看金剛經爾時世尊著衣持鉢入舍衛城乞食等語自然中節毫無勉強則聖賢心跡判然斷非蠟等可進矣。

　　爾時阿難因乞食次經歷婬室遭大幻術摩登伽女以娑毗迦羅先梵天呪攝入婬席婬躬撫摩將毀戒體。

　　此敘誤墮婬室也因乞食次猶言因次第乞食也幻術者變無為有化有為無以虗幻之術惑人心目者也摩登伽此云本性妓女也娑毗迦羅即金頭外道所傳呪術名先梵天者謂是古昔梵天所授神其說以動人也攝入婬席者由阿難具佛二十相好色美如銀登伽起愛遂以呪力攝之而入婬席也婬躬撫摩將毀戒體者謂以婬身逼近欲毀阿難淨戒之體也由尊者求心未歇作意未忘心未曾平見何曾等乃欲平等行慈竟遭魔手故知非得事事無礙者斷不能入泥入水平等行慈矣真淨云事事無礙如意自在手把猪頭口誦淨戒趂出婬房未還酒債十字街頭解開布袋如此行履方堪垂手接人行平等慈入淨入穢都無障礙問此經直顯楞嚴大定何故以多聞誤墮為發起答大都性識聰敏者樂博聞廣見聞見既多則心不專而志不一無由得此大定故假多聞之人為發起然必誤墮婬室者以欲漏未除縱有多聞皆滋愛本若欲漏一除則多聞皆成智寶故下經云欲漏不先除畜聞成過誤先德亦云聞中生解意下丹青目前雖美久蘊成病故以多聞誤墮為發起也問若是則如來所說三藏十二部類皆無用何故經中復說聞一句一偈者皆得作佛其不解者為無聞比丘答若聞法而肯進修即一句一偈皆得菩提若多聞而不修即三藏十二部瀾翻熟讀只滋愛染故大經云如人善方藥自疾不能救於法不修行多聞亦如是問若是則修正定者不必讀經看教唯是隳肢體黜聰明守愚抱拙以為事可乎曰若不通經教則理性不明禪觀不解尚不知徑路何由得入若唯以堆堆死坐如枯樁為事古人訶之為魂不散死人落空亡外道又謂之默照邪禪惡乎可故知理觀未明必先討尋經教經教既明已知入路方堪進修若經教已明禪觀已解入路已知而嘵嘵唯以口舌爭雄不肯潛修密證為不可耳尊者正為以多聞為實證者作標牓不為蠢然無知者作標牓也。

　　如來知彼婬術所加齋畢旋歸王及大臣長者居士俱來隨佛願聞法要於時世尊頂放百寶無畏光明光中出生千葉寶蓮有佛化身結跏趺坐宣說神呪勅文殊師利將呪往護惡呪銷滅提獎阿難及摩登伽歸來佛所。

　　此如來哀救也如來常儀齋畢說法今既速歸必有所為故王臣大眾隨來也頂放百寶無畏光明者示此光明是最勝法無善不具故曰百寶無惡不摧故曰無畏光中出生千葉寶蓮者示此智光為萬行之本也有佛化身結跏趺坐者示此智光為諸佛之母也佛不自說呪令化佛說者示此呪心是不動智必是不動佛說也佛勅文殊將呪往護惡呪銷滅者魔呪元屬婬根佛既說呪復勅大智慧人持呪而往則全呪是人全人是呪以此呪力加之婬根如湯銷氷如明破暗故令摩登婬火頓歇阿難戒體如初提獎歸來者謂提撕獎勸令歸見佛也序分竟。

　　此下正宗分大科為二一是菩提涅槃根本二是生死流轉根本○初科復分為四一見道分二修道分三證道分四結經分且初見道分。

　　阿難見佛頂禮悲泣恨無始來一向多聞未全道力殷勤啟請十方如來得成菩提妙奢摩他三摩禪那最初方便於時復有恒沙菩薩及諸十方大阿羅漢辟支佛等俱願樂聞退坐默然承受聖旨。

　　此因誤墮而請大定也古人得一指頭禪一生用之不盡阿難歷劫憶持如來秘密妙嚴不能免離摩登伽難故知博學多聞若不真修實證盡落鬼家活計及對境風一吹便倒皆由平日學力有餘道力不足故因誤墮而陡然發憤正如蘇季敝裘還鄉不得不刺股揣摩以圖卿相也恨是憤憤悱悱意道人不可無此恨恨是獲法身之前茅阿難悟後改願由此一恨向後悲淚痛責皆從此恨流出一向多聞未全道力者一向者正指等與釋迦空王佛所同時發心言也從外入者為多聞從內出者為道力古德云從語言文字入者其力淺從自己胸中流出者其力大是也殷勤下欣佛果而請因心也菩提果覺也奢摩他等因心也若準常途奢摩他云止三摩云等至禪那云靜慮若準圓覺寂靜銷幻寂滅為義若準本經妙湛總持不動為義也言妙湛者謂此心體妙覺湛然本來清淨故總持者謂此心體三科七大無不周徧故不動者謂此心體在聖而聖在凡而凡不落聖凡故或奢摩他是不變義三摩是隨緣義禪那是不變隨緣隨緣不變義或奢摩他是空如來藏三摩是不空如來藏禪那是空不空如來藏也意謂此一心三觀我已熟聞但不曾悟不曾修不曾證不得其用故為魔力攝持無由自脫始信多聞無益於己然我雖蒙如來授記作佛若不修因終難得果十方如來悉由此三得成正覺不知如來最初何由而得開悟何由而得證入也問此經既請三觀何處是答奢摩他何處是答三摩提何處是答禪那答若在見道分是先與剖析其義令彼解悟故從破妄心破業識以至破因緣自然和合不和合直顯玅覺性是本有究竟堅固不壞之體是答奢摩他義復明陰入處界一一皆是妙覺性中流出悉無自性以顯一切事究竟堅固不壞以答三摩提義復明七大相本是妄性本是真雖循業發現周徧法界而清淨本然不曾動著以明即事即理是答禪那義故阿難從此開悟而讚佛法身即是玅湛總持不動尊也故自四卷初復興二問辨明三科七大之疑而以三如來藏作結以顯一心圓通具含三義故稱為妙若起信一心具含體相用三故稱為大耳意謂即此一如來藏心離萬法而獨露曰奢摩他即萬法而無跡曰三摩提在即離而非即離曰禪那名雖有三總一如來圓通藏心也若在修道分二十五聖於三科七大各證圓通而獨選耳根一門深入者是以耳根為入三如來藏之門也若證道分即以三如來藏為因地心中中流入以至妙覺此又以三如來藏為果地覺也故知見道見此修道修此證道證此更無他法問三觀已知大槩若最初方便下文當何所指答若在見道分當以破心顯見為最初方便修道分的以耳根入門為最初方便證道分以不生不滅因心為最初方便也若據阿難一問則一經大旨見修證道盡可包羅故下文見道一分是答妙奢摩他三摩禪那修道一分是答耳根為最初方便證道一分是答十方如來得成菩提意謂欲得菩提果覺必先入妙奢摩他三摩禪那如來藏心為因地欲入如來藏心必從耳根反聞為修行方便也。

　　佛告阿難汝我同氣情均天倫當初發心於我法中見何勝相頓捨世間深重恩愛。

　　此最初審知見也阿難既請三觀為成佛之因世尊即當答云如何是奢摩他如何是三摩如何是禪那不如是答而反詰其最初發心者何居葢妙之一字是如來自證法門向人輕吐不得且阿難正當初發憤時又不可即施峻厲法藥故先逆探其病源緩緩道出如我同氣情均天倫者所以慰其心也意謂他人請問亦必盡情吐露況汝與我同條共本有所請問而不盡情向汝道者哉藹然兄弟之情溢乎言表但汝問我成道最初方便我却問汝出家最初發心葢車無三寸轄則不可行戶無三尺關則不可閉病不知其源則難施法藥故因其請而反詰之也意謂世間至恩至愛莫如父母而汝最初發心在我法中有何所見頓將深恩重愛一時割捨投我出家先德云末後牢關不離最初一句故阿難如是問世尊亦如是審之。

　　阿難白佛我見如來三十二相勝妙殊絕形體映徹猶如琉璃常自思惟此相非是欲愛所生何以故欲氣麤濁腥臊交遘膿血雜亂不能發生勝淨妙明紫金光聚是以渴仰從佛剃落。

　　此初陳眾生知見也我見如來三十二相見即見分相即相分三十二者始於無見頂相終於足下安平勝妙殊絕者是認三十二相為奇特也超萬類而首出曰勝處五濁而不染曰妙混眾形而獨異曰殊在諸聖而特尊曰絕形體映徹猶如琉璃者長短大小曰形百骸四肢曰體內外洞明曰映徹故以琉璃為喻阿難被世尊一問將底蘊盡情吐出却被三十二相一時換却眼睛豈知能見所見皆屬依他盡是虗妄耶常自思惟下復從見相處分淨分染生愛生憎是虗妄中重添虗妄此則從依他而生徧計也故曰此相不是欲愛所生以欲氣麤濁不能發生琉璃映徹之勝淨紫金光聚之妙明故見如來三十二相生渴仰心作奇特想作希有想於是頓捨恩愛從佛剃落此則厭麤濁而欣淨明皆是識心分別計度豈知染相不忘故為魔轉淨相不忘又為佛轉雖佛魔有異淨穢差殊無非知見立知總是合塵背覺此中所說見相是三細中之轉現思惟是六麤為一經之發脉故下文先破六麤次破三細次顯如來藏心次第紬繹方見深旨。

　　佛言善哉阿難汝等當知一切眾生從無始來生死相續皆由不知常住真心性淨明體用諸妄想此想不真故有輪轉。

　　此雙標真妄為一經之綱宗也善哉者縱辭言汝見三十二相便能割愛出家豈非世間決裂大丈夫事何善如之第此一念厭染愛淨正是眾生知見此從發潤二種無明流出生死相續皆由於此故即奪云汝等云云一切眾生總指三界未超分段生死者言不知即不覺也常住真心性淨明體即佛知見也在紛擾而不變異曰常在生滅而無去來曰住在幻妄而不爛壞曰真在萬法而不動搖曰性在汙濁而不染曰淨在欲氣而不昏曰明言汝有此心體勝淨妙明本周法界而不知反認如來勝淨妙明形體映徹之相以為奇特而生渴仰是即舍爾靈龜觀我朵頥非妄想而何由汝日日所用者皆用此妄想此想不是汝之常住真心是汝生死根本由汝錯用此心認賊為子故有生死流轉耳臨濟云你一念心清淨光是你屋裏法身佛一念無差別光是你屋裏報身佛一念無差別光是你屋裏化身佛此三種佛是你即今聽法者是尊者不自反觀向外馳求可謂業識茫茫無本可據矣。

　　汝今欲研無上菩提真發明性應當直心詶我所問十方如來同一道故出離生死皆以直心心言直故如是乃至終始地位中間永無諸委曲相。

　　此恐尊者言有隱諱故勉其直心答問也言汝既欲研究無上菩提真欲發明自性應當直心吐露於我有疑直問有問直答不得半吞半吐藏頭露尾若爾便成委曲相矣先德云擬心思量早是曲了不擬心一一天真一一明妙淨名云直心是道場由直故能出生死由直故能證菩提十方諸佛皆以直心直言為造道之始心言既直內外一如則生死可以直超妙莊嚴海可以直入故臺山婆子凡見人問路便云驀直去若有一毫委曲便落眾生知見即遭枝岐下文云狂心自歇歇即菩提此直路也不成菩提乃至別成聲聞緣覺及外道天魔者皆曲路也今尊者分淨分穢便是一心有兩條路早成迂曲故勉之也。

　　阿難我今問汝當汝發心緣於如來三十二相將何所見誰為愛樂阿難白佛言世尊如是愛樂用我心目由目觀是如來勝相心生愛樂故我發心願捨生死。

　　此細審眾生知見也尊者索頭已在世尊手裏故捻定見相發心重翻問端要令自己搜尋妄本言汝當初見三十二相時將恁麼物去見生渴仰時又是誰去愛樂尊者若向此處識得誰何二字一生參學事畢爭奈不分緇素信口答云由目觀見心生愛樂目即眼根心即意識眼見心知便是眾生知見豈知藏識名心心之精光是見下文重重開示不過翻眾生知見為佛知見耳。

　　佛告阿難如汝所說真所愛樂因於心目若不識知心目所在則不能得降伏塵勞譬如國王為賊所侵發兵討除是兵要當知賊所在使汝流轉心目為咎我今問汝唯心與目今何所在。

　　此細審眾生知見所生處也由阿難認定見者是眼愛者是心不知生死顛倒正坐於此故世尊就上一拶鞠其所起之處言汝既認愛樂三十二相者是心見三十二相者是眼已著賊了譬如國被賊侵發兵討除要先知賊所依之處然後塞其去路絕其資粮搗其巢穴斬其首級則邊境肅清烽煙自息今汝輪轉生死不由外物元是自己家親作祟自劫家寶若欲以三觀神兵除之必先知其處所故詰之曰唯汝能見之目與能知之心今在何所心目所在是第二番審辭由尊者病根深厚故世尊將其病源一一審究明白方始對病發藥耳。

　　阿難白佛言世尊一切世間十種異生同將識心居在身內縱觀如來青蓮華眼亦在佛面我今觀此浮根四塵秖在我面如是識心實居身內。

　　此是尊者初呈槍法執心在內也十種異生者十二類生中除空散無想以無身心二相故識心指意識言青蓮華眼者以如來目淨修廣如青蓮故浮根四塵即色香味觸所成麤浮眼根以對勝義名浮塵根意謂自凡至聖莫不眼在外而心在內我寧不知眼在外而心實居身內乎尊者雖是伶牙俐齒旁若無人殊不知腦門已是著地即今三尺童子試問其心即以手指點胷而曰在內者此由父母胎中受形之始吸取赤白二滴為身便有此執不待教而自能謂之俱生無明亦謂之堅固妄想故牢執此身為心之舍宅若瓶鵝井蛙終不能出更不知身反在於心中若大海之一漚此即眾生一大迷也故尊者亦同此計若使尊者向心目所在一問處識得地頭便與世尊把手共行優游覺海安得復有下文種種妄執耶。

　　佛告阿難汝今現坐如來講堂觀祗陀林今何所在世尊此大重閣清淨講堂在給孤園今祗陀林實在堂外阿難汝今堂中先何所見世尊我在堂中先見如來次觀大眾如是外望萬矚林園阿難汝矚林園因何有見世尊此大講堂戶牖開豁故我在堂得遠瞻見。

　　尊者執心在內以為必然如壯士鼓氣上冲牛斗世尊是一切智人洞見肺腑不與分文折句展疏牒科就將目前淺近易了之事以反詰之令他親口答出無處躲閃然後用法窟法爪生擒活捉故先審定內外境故曰汝今等尊者答出堂在林中林在堂外故曰此大等次復審定先後見尊者答出先見內而後見外三復審其見外之因尊者答出因戶牖開豁而得見外世尊三問尊者亦連下三轉語一一皆落世尊綣繢向下即用其語以破之所謂執子之矛刺子之盾也。

　　爾時世尊在大眾中舒金色臂摩阿難頂告示阿難及諸大眾有三摩提名大佛頂首楞嚴王具足萬行十方如來一門超出妙莊嚴路汝今諦聽阿難頂禮伏受慈旨。

　　此先示三觀之體為開佛知見之根本也阿難始問妙奢摩他三摩禪那最初方便世尊反詰其最初發心驗其知見是真是妄而阿難果用識心取著有相可見之如來却迷自己無相可見之真佛如來復詰其緣三十二相時將誰見而將誰愛樂尊者答以目見而心樂如來復徵心目所起之處尊者確然執定此心在色身之內至此則阿難賊身已露賊物現存無隱諱處今欲進而破之故先示之曰有三摩提云云意謂此大佛頂周徧含容無法不具無行不圓然不可以智知不可以見見為菩薩父為諸佛母即我三十二相皆是此中所現影像云何反認此在色身之內耶今汝欲研無上菩提開佛知見要先識此無見頂相則不奢摩而自成奢摩不三摩而自成三摩不禪那而自成禪那謂之真如三昧亦名一行三昧菩薩得此三昧則萬行具足念念可以證真常頭頭可以到究竟又謂之首楞嚴王十方如來依此一門超出妙莊嚴果海不遭枝岐更無委曲又何患畜聞之過誤道力之不全耶故古德云道源不遠性海非遙但向己求莫從他覓覓即不得得亦不真然則欲研無上菩提此是下手第一著也若欲成就此著須從一門為最初方便以此一門是入妙莊嚴之大路所謂一路涅槃門也下文七番破處皆是揭露此義惜尊者以思惟心測度如來頂法自隔蕭墻終不得見耳問此中不標奢摩禪那而獨標三摩提者何故答此三摩提即下文所指大陀羅門諸三摩提妙修行路也奢摩由此而悟禪那由此而證故曰如幻三摩提彈指超無學以除此一門別無修行之路故世尊注意於三摩提而二十五聖皆從此入即古觀音如來亦曰從聞思修入三摩地以如來藏中是大總持如來藏故也○定林曰摩頂者撫以示愛禮足者伏以示敬上愛下故摩頂下敬上故禮足也。

　　佛告阿難如汝所言身在講堂戶牖開豁遠矚林園亦有眾生在此堂中不見如來見堂外者阿難答言世尊在堂不見如來能見林泉無有是處阿難汝亦如是汝之心靈一切明了若汝現前所明了心實在身內爾時先合了知內身頗有眾生先見身中後觀外物縱不能見心肝脾胃爪生髮長筋轉脉搖誠合明了如何不知必不內知云何知外是故應知汝言覺了能知之心住在身內無有是處。

　　此破妄心不在內也如汝下先牒前言亦有下次覆審所見阿難下三自墮術中向下世尊不別開爐竈即借其現成挺杖以擊之意謂在堂不見如來決不能見林泉今汝所計却是在堂不見如來而能外見林泉者矣故曰汝亦如是若汝靈知之心在六根門頭明明不昧了了常知若此現前明了之心實在身內爾時先合內見腑臟後觀外物方始法喻相合可有眾生先見腑臟而後方觀外物者乎縱不能見其中深亦當見其膚淺如何深淺都不知耶若汝心靈內既不見心肝脾胃中不見爪生髮長筋轉脉搖而在外又能見林泉者此與在堂不見如來不見大眾而能外見林泉者何異此何故而然耶故曰必不內知云何知外云何二字是反詰而為生下之端也阿難槍法至此却被世尊一總擔折倒了也是故下結破不在內處。

　　阿難稽首而白佛言我聞如來如是法音悟知我心實居身外所以者何譬如燈光然於室中是燈必能先照室內從其室門後及庭際一切眾生不見身中獨見身外亦如燈光居在室外不能照室是義必明將無所惑同佛了義得無妄耶。

　　此第二執心在外也此因世尊尋常為執心外有法者說三界唯心有情無情同一法性尊者性識聰敏一聞必不內知云何知外二語撥動舊習便捨內取外故曰我聞等所以下引喻曲成見外而不見內故曰譬如燈光從室門出後及庭際故能見外亦如燈光在外不能照室故不見內也是義決然明白定無疑惑即同如來了義之談必無謬妄故曰同佛了義得無妄耶。

　　佛告阿難是諸比丘適來從我室羅筏城循乞摶食歸祗陀林我已宿齋汝觀比丘一人食時諸人飽不阿難答言不也世尊何以故是諸比丘雖阿羅漢軀命不同云何一人能令眾飽。

　　世尊是大手宗匠左來左轉右來右轉這邊那邊無可不可在內在外皆可掃除亦將一喻相詶所謂投桃報李得馬還牛也故曰是諸等摶食者有形段而可摶取者也宿止也一人食時諸人飽否者審其彼食而能此飽乎否也不也者謂彼羅漢子縛雖盡果縛猶存不能合眾人為一體安能一人食而令眾飽觀此答辭則尊者所計又脫節矣。

　　佛告阿難若汝覺了知見之心實在身外身心相外自不相干則心所知身不能覺覺在身際心不能知我今示汝兜羅綿手汝眼見時心分別不阿難答言如是世尊佛告阿難若相知者云何在外是故應知汝言覺了能知之心住在身外無有是處。

　　此正破心不在外也若身心相外則彼此了不相干是則心所知者身不能覺身所覺者心不能知方合軀命不同彼不飽此我今下驗其身心果相外否也兜羅此云細香綿色如霜佛手如之如是者言眼見而心即生分別是相知而不相外也佛告下一撥便轉不勞餘力是故下結破不在外處阿難點箇紙燈與世尊相見却被世尊一吹頓滅矣。

　　阿難白佛言世尊如佛所言不見內故不居身內身心相知不相離故不在身外我今思惟知在一處佛言處今何在阿難言此了知心既不知內而能見外如我思忖潛伏根裏猶如有人取琉璃椀合其兩眼雖有物合而不留礙彼根隨見隨即分別然我覺了能知之心不見內者為在根故分明矚外無障礙者潛根內故。

　　此第三計潛根也此計亦是世尊談法相時四緣生識根為增上以有此種子故一聞眼見心生分別之語即躍然引起轉計潛根故曰彼根隨見隨即分別也潛藏也根即勝義根以能發識比知是根不知此心自本自根生一切法妄計根能生心而心潛伏根裏猶如下引喻以成己執琉璃喻眼眼復喻心琉璃合眼而不礙眼見如眼根合心而不礙心見也然我下曲成不見內而見外者皆由潛根故也。

　　佛告阿難如汝所言潛根內者猶如琉璃彼人當以琉璃籠眼當見山河見琉璃不如是世尊是人當以琉璃籠眼實見琉璃佛告阿難汝心若同琉璃合者當見山河何不見眼若見眼者眼即同境不得成隨若不能見云何說言此了知心潛伏根內如琉璃合是故應知汝言覺了能知之心潛伏根裏如琉璃合無有是處。

　　此正破心不潛根也世尊將錯就錯審問琉璃來歷故曰如汝等爭奈尊者來歷不明答云如是又踏空也世尊明察秋毫搜人短處乃云喻中眼見山河亦見琉璃法中既是心見山河亦應見眼云何不見若使心能見眼眼即反為心家所緣之境不是能生之根則汝所計彼根隨見隨即分別則不得成是犯自語相違過若使心不見眼又犯法喻不齊過如是則二俱不成云何汝計潛伏根內如琉璃合是故下結破不在根處阿難捧出琉璃椀子與世尊鬬富又被世尊碎成虀粉矣。

　　阿難白佛言世尊我今又作如是思惟是眾生身腑臟在中竅穴居外有臟則暗有竅則明今我對佛開眼見明名為見外閉眼見暗名為見內是義云何。

　　此第四雙計內外也此亦世尊談法性時所說眼能見明亦能見暗故尊者一聞眼即同境不得成隨即持兩可之說雙計根能見明見暗為見內見外吳興云初計在內佛以不見腑臟為破次計在外復招身心相離之難又計潛根且乖琉璃籠眼之喻良以有藏則暗則見暗時即名見內不必要見心肝脾胃有竅則明故見明時即名見外不必責其身心相外內外若成又非獨潛根裏如此則可免前三者之過然不知此義當與不當故曰是義云何所謂中心疑者其辭枝。

　　佛告阿難汝當閉眼見暗之時此暗境界為與眼對為不對眼若與眼對暗在眼前云何成內若成內者居暗室中無日月燈此暗室中皆汝焦腑若不對者云何成見。

　　此破見暗名見內也汝當下雙開二關以審定若與下正破謂此暗相若與眼對則此暗相在汝眼前云何成得閉眼見暗名為見內設許暗相雖在眼前亦可成在內者則凡住暗室中無光明處此諸暗室則應盡是汝之三焦六腑無是理也若此暗相不與眼對則應此眼不與暗合云何眼前又見黑暗如是則眼與暗相對與不對皆不成內矣。

　　若離外見內對所成合眼見暗名為身中開眼見明何不見面若不見面內對不成見面若成此了知心及與眼根乃至虗空何成在內若在虗空自非汝體即應如來今見汝面亦是汝身汝眼已知身合非覺必汝執言身眼兩覺應有二知即汝一身應成兩佛是故應知汝言見暗名見內者無有是處。

　　此縱奪例破見暗不成見內也言縱許此暗相不在外而在內亦許合眼見暗之時名為反觀身中是則開眼見明之時亦應反觀己面若開眼時既不能返觀己面則合眼時亦不能返觀身中故曰若不見面內對不成若謂開眼見明之時亦能見面則汝心眼皆在虗空亦不得成反觀身中名內對矣若心眼既在虗空則應虗空即是汝體汝身反不屬汝若謂心眼在空雖見己面還是己身則應如來今見汝面豈如來身亦即汝之身乎且汝心眼既在虗空已有知覺則汝此身應無知覺必汝執言身自有覺空中之眼亦自有知則汝一身應有兩知一在虗空一在己身既有二知則汝一身應成兩佛有是理乎如是展轉推窮則兩可之說瓦解氷銷是故下結破不在內外處雙計內外尤見阿難巧思所謂巧累於理儁傷其道世尊破處如庖丁解牛隨手運轉不犯鋒鋩所以云萬般支準費工夫一切順隨成善巧○先德云欲識佛去處只這語音是是則能知之心住在身內未甞不是如云天地同根萬物一體三科七大咸是真如則計身外未甞不是如云汝觀此會聖眾用目循歷其目周視但如鏡中無別分折汝識於中次第標指則計潛根未甞不是若曰見暗見明性非遷改則雙計內外亦未甞不是但阿難執跡生情故問處句句成病世尊隨方解縛故答處句句成藥古德云會得則死句皆成活句會不得活句皆成死句神奇化為臭腐臭腐復化為神奇實無定法此上四計皆因世尊云何知外一語鈎動阿難故尊者捨一執一所謂承言者喪滯句者迷向後三計知見已窮復牽引世尊所說性相深義引蔓抽條妄生計度唐突世尊不知是則總是非則總非也。

　　阿難言我常聞佛開示四眾由心生故種種法生由法生故種種心生我今思惟即思惟體實我心性隨所合處心則隨有亦非內外中間三處。

　　此第五計心在隨所合處也阿難見世尊展轉逐破故先引世尊所說者為證據欲以杜如來之口豈知如來渾身是劍觸之即死毫不容情哉心法相生正謂心境皆從業識變起同時妄有如兩束蘆互相依倚離心無境離境無心非謂心能生境境能生心也尊者謬為心法相生以為必是故計隨合隨生我今下正出己意言我思惟世尊所說心法相生即此能思惟者實我心性此心隨與那一法合即隨那一法生不是定在內外等處此是尊者以己之心度人之心又將醍醐化成毒藥矣。

　　佛告阿難汝今說言由法生故種種心生隨所合處心隨有者是心無體則無所合若無有體而能合者則十九界因七塵合是義不然若有體者如汝以手自挃其體汝所知心為復內出為從外入若復內出還見身中若從外來先合見面。

　　此正破心不隨合也世尊如耆婆攬草無非是藥手到病除故約有體無體破之合者如葢合函必彼此有體然後可合今汝思惟之心元是浮想實無自體既無自體則無合處若謂無體而能合者則應十九界與七塵亦應有合今無是義故曰不然若有體者定有來處若有來處必有出入若有出入必有內外既有內外復蹈前非豈能隨合而隨生乎。

　　阿難言見是其眼心知非眼為見非義佛言若眼能見汝在室中門能見不則諸已死尚有眼存應皆見物若見物者云何名死。

　　愚法聲聞不分根識故一聞見內見面之語反生疑難意謂心可名知眼可名見今以心為見恐不合義所謂胡人飲乳翻怪良醫世尊任短任長隨高隨下口頭三昧拈來便是連舉二喻答之初以阿難喻心以門喻眼喻中門雖通見必室中有人而後有見若室中無人而門豈能見乎法中眼雖通見須眼處有心而後有見若無有心而眼豈能見乎此正顯能見在心則諸下次明徒眼不見。

　　阿難又汝覺了能知之心若必有體為復一體為有多體今在汝身為復徧體為不徧體若一體者則汝以手挃一支時四支應覺若咸覺者挃應無在若挃有所則汝一體自不能成若多體者則成多人何體為汝若徧體者同前所挃若不徧者當汝觸頭亦觸其足頭有所覺足應無知今汝不然是故應知隨所合處心則隨有無有是處。

　　意謂法有定相心無定體正如水上葫蘆按著便轉日中寶石色無定形安有定體哉若有定體為是一體多體徧體不徧體若一體者則應拔一毛而群毛皆動觸一支而渾身咸覺若渾身咸覺應無挃處若有挃處決非一體挃猶觸也若多體者則成多人以一人只有一體故多體亦成多人不知多人之中何體為汝若徧體者同前觸一支而四支咸覺若不徧者當汝觸頭而併觸其足若頭知而足不知可名不徧今觸頭頭知觸足足知又非不徧故曰不然故知心體非一非多非徧不徧則知心無定體既無定體則不隨有定之法合可知是故下結破不在隨所合處阿難將箇東瓜印子賣弄聰明又被世尊撇向大洋海底了也。

　　阿難白佛言世尊我亦聞佛與文殊等諸法王子談實相時世尊亦言心不在內亦不在外如我思惟內無所見外不相知內無知故在內不成身心相知在外非義今相知故復內無見當在中間。

　　此第六復據聖教以執中間也世尊所言不在內外正言心無定在非謂心在中間也而尊者復執為中不知纔喚作中即有定在故下審其在身在境也。

　　佛言汝言中間中必不迷非無所在今汝推中中何為在為復在處為當在身若在身者在邊非中在中同內若在處者為有所表為無所表無表同無表則無定何以故如人以表表為中時東看則西南觀成北表體既混心應雜亂。

　　先審定中間在身在境而後兩破其中俱無定在也若在下謂在身有中邊二義在邊則不得為中在中則同前在內應當見內若在下謂在處有表不表二義標物以顯中曰表謂無表則無中表則中無定在今表體尚無有定則心寧有一定之中而不雜亂乎。

　　阿難言我所說中非此二種如世尊言眼色為緣生於眼識眼有分別色塵無知識生其中則為心在。

　　尊者一聞身境兩破其中如火到頭上急忙便撲故曰我所說中非此二種旋復嫁禍於人故曰如世尊言也眼色為緣生於眼識者謂根境合而生識以眼為增上緣色為所緣緣故眼有分別色塵無知者是尊者錯解佛意重添註脚殊不知眼能照境識能分別而眼實無分別故下文云其目周視但如鏡中無別分析汝識於中次第標指此其證也世尊之意以眼色二種為生識之緣非謂眼色即能生識以識自有能生種子故且根境二法皆是色種豈有色種而生心現行哉故曰根之種現但能導識之種現謂根為生識之緣則可若謂生識則不可尊者不知根境識三各有種子遂執根境皆能生識故曰識生其中。

　　佛言汝心若在根塵之中此之心體為復兼二為不兼二若兼二者物體雜亂物非體知成敵兩立云何為中兼二不成非知不知即無體性中何為相是故應知當在中間無有是處。

　　世尊約兼二不兼二以破之言兼二者如父母合而共生子也不兼二者如不因父母而自生子也若兼二者下破有二義若約世尊將錯就錯順阿難之計而破則物當指塵體當指根故曰若使兼二而合生則應根塵雜亂一處不應成敵兩立今塵之為物不同根體之有知抑且成敵兩立不能兩兼誰曰兼二而識生其中乎若約如來自己正義破物字通指根塵體字當指心體故曰若使兼二合生則應物體雜亂以根塵是物識心是體若兼根塵而共生是色法生心法故曰雜亂以根境無知不同心體有知故且根境屬相分心體屬見分見相二分是對待法成敵兩立尚無中位云何而言識生其中耶若使不兼根塵而自生既無根塵即無心體以無能生即無所生故然則中何所定而曰識生其中耶是故下結破不在中處阿難將箇不著邊際破沙盆呈似世尊又擊碎矣尊者執內執外執中間正如常山之蛇擊首則尾應擊尾則首應擊中間則兩頭應豈知所謂夜深不向蘆華宿逈斷中間與兩頭者哉。

　　阿難白佛言世尊我昔見佛與大目連須菩提富樓那舍利弗四大弟子共轉法輪常言覺知分別心性既不在內亦不在外不在中間俱無所在一切無著名之為心則我無著名為心不。

　　此第七計無著也世尊在般若會中談無著真宗不在內外中間正言心無處所無處住心不應復有所著故大品云若住一切法不住般若不住一切法方住般若釋云若住法則不見般若若住般若則不見法以法有相般若無相故亦非離有相法別立無相般若以相即無相全是般若故經云若學般若應學一切法何以故夫般若者是無住義起心即是住著若不住著一切法即是般若故曰心處無在無在之處唯是一心一心之體本來寂滅唯有入者只在心知等尊者錯解佛意乃云我今將心不去著在一切法上如此可得名為心否殊不知將心不著早是著也故先德云喚作如如早是變也智不到處切忌道著道著即頭角生。

　　佛告阿難汝言覺知分別心性俱無在者世間虗空水陸飛行諸所物象名為一切汝不著者為在為無無則同於龜毛兔角云何不著有不著者不可名無無相則無非無則相相有則在云何無著是故應知一切無著名覺知心無有是處。

　　世尊向開口不得處就與一拶云汝之不著一切者是汝之心本有處所而今不著一切法耶抑亦本無處所而自然不著一切法耶若汝心本無處所而自然不著此心則同龜毛兔角之本無云何更添不著乎若汝心有處所而不去著一切法者則是汝心已有著處安得名為無著哉故牒破云若汝果無心相是真無心決無有著若非真無心則定有心相既有心相定有所在決定有著云何而說一切無著如是則不唯有相不可名無著即無相亦不可名無著以纔說無相即墮有相故也故先德云無生終不住萬象徒流布若作無生解還被無生錮若了妄念無生即是真心不動昔有學人問忠國師云不作意時得寂然否答若見寂然即是作意所以意根難出動靜皆落法塵不唯作無著任緣之解墮於邪思即起冥合寂然之心亦存見地故知盡是意見為禪說病為法如蒸砂作飯緣木求魚費力勞功枉經塵劫心若不起萬法無生纔有起心即成住著是故下結破不在一切無著處阿難將箇沒著落處死猫頭呈似世尊又被世尊擲向他方世界了也○法身無在而無乎不在始阿難計心在內在外潛根雙計隨合中間是以心為有在也故世尊皆以無在破之及至第七又計心為無在故世尊以相有則在破之雖是一期破執實顯無在無不在之旨先德所謂有佛處不得住無佛處急走過是也大佛頂首楞嚴王於此具見即使後文離一切相即一切法離即離非是即非即處雖是極力形容三如來藏亦不能加於七處之外智者於七處剖明一經大義思過半矣○七番問答只是破識心本無處所出入無時莫知其鄉者心也俛仰天地再撫四海者心也世尊見阿難迷心滯相頭頭粘著乃詰之曰唯心與目今何所在此在字從三十二相之相字發起故未以相有則在一語作結○又云七番破處只是破自生他生共生無因生如在內一計是自生在外一計是他生潛根一計是心隨根生亦是自生隨所合處是心隨境生亦是他生雙計內外亦是計自生中間一計是根境共生無著一計是無因生又隨所合處是執一切相生無著一計是執離一切相生潛根是執相宗增上緣中間是執相宗增上所緣緣無著是執性宗無相甚深義據此七問足見尊者𡎺著滿肚皮佛法然世尊七番逐破不過就其執處與他解粘去縛耳先德云佛法裏迷却多少人世法裏悟却多少人故知法無定相迷悟在人易曰神而明之存乎其人○七番問處節節有頓挫如云如是識心實居身內一實字見其意氣揚揚旁若無人如虎生三日有食牛之氣至第二番引燈光喻云同佛了義得無妄耶雖是強項觀得耶二字亦少屈矣至第三番則云如我思惟潛伏根裏如我者謂以己意度之理或如此其志又稍降矣第四番則云是義云何言不知是與不是未敢斷以為必然也至第五番即思惟體實我心性由執聖言量為證自謂必無差謬故復開強口又曰實也至第六番當在中間言據我所見或當如此當字覺郎當已甚至第七番則我無著名為心否否者疑而未定之辭則委靡不振矣所謂壯心初起春江怒濤銳志一銷秋霜敗葉此經無論意趣深奧即譯人之筆潤色之手若郢人之運斤庖丁之游刃並入神化淵乎妙哉。

　　爾時阿難在大眾中即從座起偏袒右肩右膝著地合掌恭敬而白佛言我是如來最小之弟蒙佛慈愛雖今出家猶恃嬌憐所以多聞未得無漏不能折伏娑毗羅呪為彼所轉溺於婬舍當由不知真際所詣惟願世尊大慈哀愍開示我等奢摩他路令諸闡提隳彌戾車作是語已五體投地及諸大眾傾渴翹佇欽聞示誨。

　　阿難被世尊七縱七擒至此弓折箭盡納欵輸誠責躬請教也最小之弟是照應天倫同氣語慈愛者謂如來慈心愛物非情愛也猶恃嬌憐者所謂家富小兒嬌也良因蒙愛恃憐不肯進修反認多聞以為實證不知真心實際是我所當造詣之處所以不得無漏者由此為魔所轉者亦由此此領前皆由不知常住真心用諸妄想故有輪轉等語故自悔自咎蒙愛恃憐雖是尊者真情亦是為末世藉父兄之名位而不肯進修者勸也唯願下正陳請教言我等愚迷一向悠悠忽忽恃愛不修毫無實證此固大慈所當憐愍者然我等雖欲詣此真際無路不達故願指出詣真際之路以奢摩他是詣真際之大路故闡提云信不具彌戾車云惡見謂不信自己有此大佛頂首楞嚴王而妄認三十二相為奇特妙好向外馳求者皆闡提惡見也今得此路詣此際方能生信壞此惡見矣傾心渴仰翹首佇立以敬聞教誨者見其重人重法非泛泛之比也。

　　爾時世尊從其面門放種種光其光晃耀如百千日普佛世界六種震動如是十方微塵國土一時開現佛之威神令諸世界合成一界其世界中所有一切諸大菩薩皆住本國合掌承聽。

　　此放光默示也將欲顯示本明不離當處故先在六根門頭默示其體以發其信臨濟云有一無位真人在汝六根門頭放光動地諸人未證據者看看是也其光晃耀如百千日者所謂應眼時如千日萬象不能逃影質是也普佛世界六種震動者將欲破六識以顯六根故先動地以覺之也微塵國土一時開現者妄塵不隔如彼芥瓶炳然齊現也十方世界合成一界者智境現圓通為一佛國土也菩薩聽眾皆住本國者心量本周心聞本洞也由眾生有此本光昧而不知分為根塵識三於器世間不能超越若能內瑩發光根塵識心應時銷落見聞通鄰合開成就故以此瑞先示之果能了茲光瑞則菩提涅槃元清淨體不動步而得矣六震者即動起踊震吼擊也。

　　佛告阿難一切眾生從無始來種種顛倒業種自然如惡叉聚諸修行人不能得成無上菩提乃至別成聲聞緣覺及成外道諸天魔王及魔眷屬皆由不知二種根本錯亂修習猶如煑砂欲成嘉饌縱經塵劫終不能得云何二種阿難一者無始生死根本則汝今者與諸眾生用攀緣心為自性者二者無始菩提涅槃元清淨體則汝今者識精元明能生諸緣緣所遺者由諸眾生遺此本明雖終日行而不自覺枉入諸趣。

　　此下將前性淨明體用諸妄想復開二種根本為一經之綱宗也種種顛倒業種自然如惡叉聚者顛頂也如顛毛種種之顛謂以頂向下而足向上故曰顛倒心知眼見是顛倒根本下文若干顛倒皆是此中發去言業種者謂迷此覺心忽起無明由此無明轉成業識造種種業熏成種子名為業種種必有果子子相生則輪轉生死無有斷絕故惑業苦三生必同條如惡叉果惡叉毒樹名生子必三同一蒂故唯識云由諸業習氣二取習氣俱餘異熟既盡復生餘異熟下文別業同業循業發業業本皆從業種流出此為後文廣明七趣之張本聲聞緣覺背大心而證小果者外道者外正道而趣邪道者諸天者修十善而欣樂果者魔羅此云殺者躭欲境而亂正修者此等皆由不識真妄二途認砂為米盲修瞎鍊成致如此此為後文詳辨魔境之張本由尊者云開示我等奢摩他路故就尊者覿體指出兩條路來言無始生死根本者即根本無明也此由最初迷一法界不覺心起而有其念故曰無始如睛勞華現睡熟夢生本無緣起之由非有定生之處皆是妄念非他外緣從此而成細微業識次起轉相轉作能見後起現相現外境界由此三種細識復生智相相續執取計名四種麤識於是執內執外攀此緣彼念念不停無暫止息起惑造業輪轉生死此生死本即汝現今用此東攀西緣以為自性者即是別成聲聞緣覺天魔外道七趣之根本也無始菩提涅槃元清淨體者菩提涅槃果覺也元清淨體因心也此清淨體即汝現前第八微細精想名為識精本來具足元明一真法界無生無動不為生死所染不為涅槃所淨不為無明所迷不為菩提所覺者是也然此元明元清淨體雖不與妄染相應由不守自性隨緣而生種種妄想東攀西緣一切眾生但認此種種攀緣妄想以為心性而反將元明清淨之體棄而不顧即此棄而不顧者是菩提涅槃之根本也意謂欲證菩提涅槃果覺必得不生不滅元清淨體為因心而此因心必從識精中求也故佛地論云清淨法界者一切如來真實自體無始時來自性清淨具足種種過十方界極微塵數性相功德無生無滅猶如虗空徧一切法平等共有於一切法不一不異非有非無離一切相一切分別一切名言皆不可得唯是清淨聖智所證二空無我所顯真如為其自性諸聖分證諸佛圓證此清淨法界即真如妙心為諸佛果海之源作群生實證之地由諸眾生遺此本明終日圓覺而未甞圓覺故諸趣本不當入而入曰枉入也用攀緣心遺此本明一用一遺即顛倒之實也。

　　阿難汝今欲知奢摩他路願出生死今復問汝即時如來舉金色臂屈五輪指語阿難言汝今見不阿難言見佛言汝何所見阿難言我見如來舉臂屈指為光明拳耀我心目佛言汝將誰見阿難言我與大眾同將眼見。

　　此舉拳驗見也言汝問我奢摩他路欲出生死詣真際故我為汝指出兩條大路一一分明不知現今從何路去故舉拳勘其見處曰汝今見否所謂掇出中原無價寶不同趙璧與燕金阿難不解向未舉拳時薦取具實而答曰見世尊就上一拶云汝何所見爛泥中有刺阿難當面蹉過却云我見如來屈指為光明拳耀我心目也只是認得拳頭世尊赤心片片更與一錐云汝將誰見阿難眼鈍頭迷重重蹉過依舊道箇我與大眾同將眼見所謂昔年行處半步不移故溫陵云金拳舉處直下要識本明塵相未除依舊認賊為子。

　　佛告阿難汝今答我如來屈指為光明拳耀汝心目汝目可見以何為心當我拳耀阿難言如來現今徵心所在而我以心推窮尋逐即能推者我將為心佛言咄阿難此非汝心。

　　此重徵出妄心而破之也世尊見尊者語不相投遂拈轉話頭別行一路云汝今答我如來屈指為光明拳耀汝心目縱許汝目可見汝將何物為心以當我拳之光耀所謂口裏雌黃舌端利劒爭奈尊者依舊刻畫無鹽唐突西子復認能推以為心性故曰如來現今等所謂好箇阿師又恁麼去也不知此心如鐘裏之形無體而全因外境似水中之月不實而虗現空輪認此為真迷之甚矣世尊見阿難頭頭不薦奮師子踞地之威振聲一喝云咄此非汝心易所謂擊蒙利用刑人用脫桎梏也當爾時若是黃檗德山臨濟巖頭也須耳聾三日故宗鏡云阿難執此妄心世尊所以訶斥二祖求此妄心了不可得初祖於是傳衣前七番破處是搗賊之巢穴此番訶斥是斬賊之首級也。

　　阿難矍然避座合掌起立白佛此非我心當名何等佛告阿難此是前塵虗妄相想惑汝真性由汝無始至於今生認賊為子失汝元常故受輪轉。

　　此被喝生驚也矍然恐懼貌阿難被世尊一喝果然措手不及搆副不上直得瓦解氷銷七華八裂所謂夜光投人鮮不按劒却又孤負此一喝也故曰此非我心當名何等世尊見阿難驚疑不定即收機云此心是因前塵虗妄相上所起名曰妄想由此妄想惑亂汝之真性豈可認此以為心乎由汝無始至今誤認為心如認賊為子反將常住真心棄而不顧故枉受生死輪轉無窮耳所謂寒山失路拾得擕歸。

　　阿難白佛言世尊我佛寵弟心愛佛故令我出家我心何獨供養如來乃至徧歷恒沙國土承事諸佛及善知識發大勇猛行諸一切難行法事皆用此心縱令謗法永退善根亦因此心若此發明不是心者我乃無心同諸土木離此覺知更無所有云何如來說此非心我實驚怖兼此大眾無不疑惑推垂大悲開示未悟。

　　此戀妄不捨而驚疑也世尊一片婆心翻成鈍置古人云非但能言人不可得正索解人亦不可得果然向下尊者歷敘平生作善作惡許多功能皆用此心除此心外更無有心即成斷滅而我亦同土木無知之物殊不知作善作惡者是屬發業無明名曰妄想不思善不思惡者却是尊者本來面目棄本有而不知戀妄想而不捨所謂小時了了大未必佳我實驚怖者大有逕庭不近人情故兼此大眾無不疑惑者同坑無異土也先德云忽地晴天霹靂聲禹門三級浪砰訇幾多頭角成龍去螃蠏依前努眼睛尊者之謂歟。

　　爾時世尊開示阿難及諸大眾欲令心入無生法忍於師子座摩阿難頂而告之言如來常說諸法所生唯心所現一切因果世界微塵因心成體阿難若諸世界一切所有其中乃至草葉縷結詰其根元咸有體性縱令虗空亦有名貌何況清淨玅淨明心性一切心而自無體。

　　此曲示真心有體以釋無心土木之疑也無生法忍即無善無惡之心體也世尊見阿難執妄為實故振威喝之矍然生怖復摩頂慰之所謂有時鐵褁綿團有時錦包特石假嗔假喜能放能收故宗鏡云朝四暮三令眾狙而喜悅苦塗水洗養嬰兒以適時如來下歷舉諸法有體以顯真心之必有體也一切因果指十界正報言世界微塵指十界依報言草葉縷結是有形之最細者虗空是無形之最巨者正言有情無情若大若小之物皆有體性何況清淨玅淨明心為天地始萬物母為一切善惡心之本性者反無體耶昔大顛初參石頭頭問那箇是汝心師云見言語者是頭便喝出經旬日師却問前者既不是此外何者是心頭曰除却揚眉瞬目將心來師曰無心可將來頭曰元來有心何言無心無心盡同謗師於言下大悟若尊者知原來有心當不費如來許多曲折。

　　若汝執恡分別覺觀所了知性必為心者此心即應離諸一切色香味觸諸塵事業別有全性如汝今者承聽我法此則因聲而有分別縱滅一切見聞覺知內守幽閑猶為法塵分別影事我非勑(敕當作斥)汝執為非心但汝於心微細揣摩若離前塵有分別性即真汝心若分別性離塵無體斯則前塵分別影事塵非常住若變滅時此心則同龜毛兔角則汝法身同於斷滅其誰修證無生法忍。

　　此令尊者揣摩能推是妄以去其戀妄之心也執而不捨曰執悋分別覺觀即尋伺也言汝執此現行分別六塵者必為真心而不肯捨此心即應離却六塵別有無滲無漏完全之體方是真心今汝在座承聽我法此聽法心是亦因我說法音聲而起分別是滲漏心非完全體豈得為真不但汝今尚有六識現行分別不名為真縱汝將此六識現行種子一切滅盡成阿羅漢若使內守幽閑躭寂滅樂不肯放捨即此守幽閑者尚屬意根猶為影事不得為真呪今現種未空乃欲認此以為真乎言我今日不是故意斥汝所執者為非汝心但汝將此分別覺觀微細揣摩是有是無是真是妄若離前塵而有體者是真離前塵而無體者是妄今汝所執分別覺觀皆是因塵而有既能生之塵元非常住倐變倐滅則所生之心亦隨塵滅心既隨滅則汝法身亦成灰斷更將何物為因地心而證此無生法忍耶故知心本不有因塵故生離前塵而無想可成除分別而無塵可得。

　　即時阿難與諸大眾默然自失佛告阿難世間一切諸修學人現前雖成九次第定不得漏盡成阿羅漢皆由執此生死妄想誤為真實是故汝今雖得多聞不成聖果。

　　此因開示而自失也自失者自無主宰欲戀不能欲捨不得之意世尊見其廉纖搭滯故復極口痛斥以激之諸修學人即指前三果人在修進時言九次第定即四禪四空併滅盡定以九番次第而入故前八是凡定後一是聖定故得第九定者超生死證涅槃得羅漢果今言不得漏盡成阿羅漢者皆由戀著滅定不肯放捨即此滅定猶為影事即此戀著猶然妄想由彼執此妄想誤為真實法性故雖修而不得成真阿羅漢故曰百尺竿頭坐底人雖然得入未為真況汝滅定未修幽閑未守且執前塵虗妄相想誤為真實而不肯捨故雖一向多聞道力未全而不得成聖果者以此前云守者抱定而不移此云執者固執而不捨守字是病執字亦是病除却守字便非影事除却執字便是真實世尊兩番作苦切語深錐痛劄皆是徹底為人要令尊者捨妄識而覓真心耳。

　　阿難聞已重復悲淚五體投地長跪合掌而白佛言自我從佛發心出家恃佛威神常自思惟無勞我修將謂如來惠我三昧不知身心本不相代失我本心雖身出家心不入道譬如窮子捨父逃逝今日乃知有雖多聞若不修行與不聞等如人說食終不能飽世尊我等今者二障所纏良由不知寂常心性惟願如來哀愍窮露發玅明心開我道眼。

　　由前兩番訶想勸離故陳情自悔以乞心眼也自阿難答出見相發心之後世尊已知阿難認能分別者是心能見物者是眼及問唯心與目今何所在則計眼在外而心在內至如來破心有體時而阿難復以眼見心知為難及至舉拳以問汝將誰見則曰我與大眾同將眼見以何為心則曰即能推者為心故如來急將能推斥破以顯真心有體阿難始信能推之心是妄故乞真心而併乞道眼也重復悲淚者始而自恨繼而自咎終而悲淚皆是阿難真實痛心處葢阿難與釋迦等於空王佛所同時發心而釋迦成佛已經塵劫阿難從無量劫好樂多聞尚不知常住真心性淨明體興心及此寧不痛心故悲淚陳情也前云恃佛嬌憐而不修此云恃佛神通而無勞我修正謂如來是我天倫必然惠我三昧豈知父子上山各自努力替代不得故曰不知身心本不相代及聞喝斥則知如來毫不容情將此一片希望之心全落空處故我一向已來身雖出家實未曾有入頭處何異身處膏腴不能自潤而反向外奔馳從人乞食者乎今日乃知說得一丈不如行取一尺故雖多聞若不修行終無得益以話餅不能充饑故也二障所纏者謂煩惱所知也煩惱障事所知障理斷煩惱而證生空斷所知而證法空今我為二障所纏不能自脫者良由不知寂常心性執此妄想誤為真實故也言寂常者以不動搖故曰寂以無去來故曰常言窮露者謂無法味資神故曰窮無法衣蔽體故曰露發玅明心者言我雖有玅心一向隱覆不識好惡誤認能推以為真實不知別有涅槃玅心故願世尊發其覆而出之開我道眼者言我雖有道眼一向矇蔽不分皂白但認肉眼以為能見不知別有正法眼藏故願世尊刮其翳而開之此是正請開示佛知佛見也。

　　即時如來從胸卍字涌出寶光其光晃昱有百千色十方微塵普佛世界一時周徧徧灌十方所有寶剎諸如來頂旋至阿難及諸大眾告阿難言我今為汝建大法幢亦令十方一切眾生獲玅微密性淨明心得清淨眼。

　　此先默示光相而後許說也從胸涌光者正顯佛知佛見要從自己胸中流出方始葢天蓋地非粘妄所發光也晃昱者光明閃爍之貌有百千色者萬德之所成就故光徧塵剎以及如來大眾者正顯有情無情及與聖凡總在平等光中流出故為汝建大法幢者言汝自性法幢墮地已久我今為汝建立不復使傾頹也內外追尋一總無境上施為渾太有故曰玅微密性萬象森羅影現中一顆圓光非內外故曰淨明心入諸塵而不雜應諸根而不染故曰清淨眼性以寂言心以照言眼以智言也。

　　阿難汝先答我見光明拳此拳光明因何所有云何成拳汝誰將見阿難言由佛全體閻浮檀金赩如寶山清淨所生故有光明我實眼觀五輪指端屈握示人故有拳相。

　　前已斥緣心是妄今欲顯能見是真故拈前見性疊興三問以詳審令彼分明答出然後借事發揮閻浮檀金此云勝金須彌山南有此檀樹果汁入水砂石成金此金一粒置常金中悉皆無色佛之身色如之赤𦦨曰赩清淨所生者言如來不從愛欲生是從無量功德智慧生故有光明如𨶒浮檀金此答光明因何所有也我實眼觀者依舊認肉眼為能見此答汝將誰見也如來指端皆有輪相故曰輪指屈握者屈五指而成握以成拳相此答云何成拳也。

　　佛告阿難如來今日實言告汝諸有智者要以譬喻而得開悟阿難譬如我拳若無我手不成我拳若無汝眼不成汝見以汝眼根例我拳理其義均不阿難言唯然世尊既無我眼不成我見以我眼根例如來拳事義相類。

　　世尊見尊者依舊認眼為見就將赤手空拳作箇耀眼鏡子以為比例問之譬如我今有手則有拳例汝有眼則有見其義是同是別阿難只解順水推舩不解逆風把柁不善比例却言有眼則有見有手則有拳以眼例拳事義俱類殊不知將箇寂常心性例成斷滅知見矣。

　　佛告阿難汝言相類是義不然何以故如無手人拳畢竟滅彼無眼者非見全無所以者何汝試於途詢問盲人汝何所見彼諸盲人必來答汝我今眼前唯見黑暗更無他矚以是義觀前塵自暗見何虧損。

　　是義不然者車不橫推理無曲斷以無手必無拳無眼未常無見斥其比例不當故曰不然所以下復引盲人以證昔有無目山人賣卜大雨後著鮮鞋路上行不沾泥滓人問其故曰我拄杖頭上有眼則知盲人雖是無眼未甞無見故曰前塵自暗見何虧損此是世尊就凡夫肉團上指出一雙定乾坤眼輝天鑑地故知無明窟裏具有大光明藏所謂靈光獨耀逈脫根塵者豈同妄心離塵無體者哉古語云一般麵麨由人做造不同阿難將箇寂常心性例成斷滅知見可謂點金成鐵世尊就此斷滅知見以顯寂常心性可謂點鐵成金。

　　阿難言諸盲眼前唯覩黑暗云何成見佛告阿難諸盲無眼唯觀黑暗與有眼人處於暗室二黑有別為無有別如是世尊此暗中人與彼群盲二黑校量曾無有異。

　　甚矣根識之難分也阿難一向將心眼認作兩物又不知根與燈光黑暗皆是見性增上緣一向認緣失真故一聞前塵自暗見何虧損之語撒呆粧昏便不敢信反申難云諸盲眼前一無所見唯覩黑暗云何亦名為見世尊將箇有眼人所見黑暗與無眼人所見黑暗例定以詰尊者是同是別尊者答出曾無有異意謂有眼無眼雖是不同而所見黑暗等無差別。

　　阿難若無眼人全見前黑忽得眼光還於前塵見種種色名眼見者彼暗中人全見前黑忽獲燈光亦於前塵見種種色應名燈見若燈見者燈能有見自不名燈又則燈觀何關汝事是故當知燈能顯色如是見者是眼非燈眼能顯色如是見性是心非眼。

　　世尊因阿難無異之答即為例明能見屬心而不屬眼故曰若無眼人在黑暗中得眼光而見色名眼見者彼暗中人在黑暗中得燈光而見色則應名燈見乎若燈有見燈即是見不應名燈若眼有見眼即是見不應名眼當知燈為增上但能顯色不能見色其見色者是眼而非是燈則應例知眼為增上但能顯色不能見色如是見色之性是心而非是眼尊者向來誤以為二者世尊今日合而為一所謂離之則兩傷合之則雙美也問見性與心有何差別答此中見性即是阿賴耶識見分以在眼名見故即指見性是心也要知世尊此番開示雖是會見歸心亦是暗與發明妙心道眼不離見性由阿難一向但知見性是眼不知見性是心故反之曰是心非眼是心二字與前非心照應正謂前所斥能緣者非心即汝能見者是心既知能見者是心即知能見非眼此則向來心知眼見之執一言了當矣所謂一滴水墨兩處成龍也。

　　阿難雖復得聞是言與諸大眾口已默然心未開悟猶冀如來慈音宣示合掌清心佇佛悲誨。

　　此當機不薦更俟發揮也世尊雖將見無虧損見性是心指示寂常心性而當機雖深信佛語故口已默然然識鎻未開故不能領悟猶冀重宣也先德云只為分明極翻令所得遲信然。

　　爾時世尊舒兜羅綿網相光手開五輪指誨勅阿難及諸大眾我初成道於鹿園中為阿若多五比丘等及汝四眾言一切眾生不成菩提及阿羅漢皆由客塵煩惱所誤汝等當時因何開悟今成聖果。

　　此如來欲令弟子從旁贊助借口發明故發此問世尊雖以盲人矚暗見無虧損之語與彼發明玅心道眼而阿難久為二障所纏沉湎濡首不得開悟故巧施方便却舉舊時驗過良方佯問弟子令其同倫旁通一線所謂惜得自己殃及他人故曰我初成道等鹿園者古國王養鹿處五比丘者佛初為太子時王命五人隨侍一阿鞞此云馬勝二䟦提此云小賢三摩訶男此父族也四阿若多此云解本際五迦葉此云飲光母族也五比丘中而阿若多最先發解者也。

　　時憍陳那起立白佛我今長老於大眾中獨得解名因悟客塵二字成果世尊譬如行客投寄旅亭或宿或食宿食事畢俶裝前途不遑安住若實主人自無收住如是思惟不住名客住名主人以不住者名為客義又如新霽清晹升天光入隙中發明空中諸有塵相塵質搖動虗空寂然如是思惟澄寂名空搖動名塵以搖動者名為塵義佛言如是。

　　此陳那自陳悟處也如來初得果時為憍陳如等五比丘先轉四諦法輪開示客塵二字而陳那先解故如壁上高僧一呼便譍遂陳悟處所謂敲唱俱隨接拍成令也譬如下先陳悟此妄身為苦諦也行客喻色身投宿旅亭喻旅泊三界或宿或食喻大秊小秊不遑安住喻報盡則遷由此身相遷流不住故喻如行客古詩云人生天地間猶如遠行客李翰林云天地者萬物之逆旅陰陽者百歲之過客皆可類推若實主人自無攸往者攸所也謂主人恒居其所而無去來也由我如是思惟觀察於無常身中已得親見主人則知遷流不住者名客不遷流而常住者名主人矣又如下悟此妄心為集諦也新霽清晹升天者喻破分別身見初得智慧日也光入隙中發明空中塵相者喻智慧日有一隙之明始得照見八十一品微細思惑也塵質搖動虗空寂然者見塵之動而因悟空之不動也謂我如是思惟觀察於亂思中悟得空理故知搖動者名塵不住者名空然此不獨為阿難旁通大義亦是替世尊親傳法旨故世尊印之曰如是。

　　即時如來於大眾中屈五輪指屈已復開開已又屈謂阿難言汝今何見阿難言我見如來百寶輪掌眾中開合佛告阿難汝見我手眾中開合為是我手有開有合為復汝見有開有合阿難言世尊寶手眾中開合我見如來手自開合非我見性有開有合佛言誰動誰靜阿難言佛手不住而我見性尚無有靜誰為無住佛言如是。

　　此先以手驗見也世尊見陳那答出客塵主空二義要令阿難因客悟主因塵悟空引他向開手合手處識取故以手開合問之曰汝何所見阿難具實而答我見輪掌眾中開合世尊就上一拶云汝見我手眾中開合為是我之手有開合為是汝之見有開合阿難信口便答我見如來之手自開自合非我見性之有開合世尊見其言中有響故審之曰誰動誰靜阿難答云佛手不住而我見性尚不見有靜云何有動可謂釣盡江波錦鱗始遇世尊見阿難已知痛痒便將寂常心性坐在身上要令擔荷故印之曰如是意謂若知手動而見不動此即客塵主空之義也。

　　如來於是從輪掌中飛一寶光在阿難右即時阿難迴首右盻又放一光在阿難左阿難又則迴首左盻佛告阿難汝頭今日因何搖動阿難言我見如來出玅寶光來我左右故左右觀頭自搖動阿難汝盻佛光左右動頭為汝頭動為復見動世尊我頭自動而我見性尚無有止誰為搖動佛言如是。

　　此從疎至親又以頭驗見也初引尊者在開手合手處薦取不動之見性復恐所見不親故又將箇大光明藏飛在眉稍眼角邊令彼左顧右盻要他向回頭轉腦左顧右盻處認取所謂要得周郎顧時時誤拂絃佛告下勘其動因言汝今日左迴右盻因何如此亦是一往深情尊者不孤所問答云因見飛光左右故顧盻而頭動世尊婆心真切澈底為人故復勘其誰動誰靜阿難向沒推托處盡力擔當重新答出頭動而見不動所謂縱有千般草終無兩樣風故世尊復印之曰如是意謂若知頭動而見不動亦是客塵主空之義。

　　於是如來普告大眾若復眾生以搖動者名之為塵以不住者名之為客汝觀阿難頭自動搖見無所動又汝觀我手自開合見無舒卷云何汝今以動為身以動為境從始洎終念念生滅遺失真性顛倒行事性心失真認物為己輪迴是中自取流轉。

　　此雖寄責大眾實借大眾成就阿難也世尊見尊者解得主空不動之義故在眾中激揚所謂打草驚蛇意謂我今如此重重開示可謂明了若使更有眾生尚以搖動者為塵不住者為客不能領會不動之主空汝等但觀阿難在頭搖動處悟得見無所動手開合處解得見無舒卷即今面前已有樣在云何汝等但以動者為身而不解不動之主動者為塵而不識寂然之空抑且從始至終但用念念攀緣生滅搖動者為心而反遺不動之真性豈非顛倒行事而何性心失真牒上遺失真性也認物為己牒上念念生滅也由認物為己用諸妄想所以輪迴顛倒之中生死不絕然此輪轉非從天降不從地出亦非人與故曰自取此章大意先令陳那從旁註破客塵主空二義次令阿難向開手合手回頭轉眼處領會客塵主空二義次在眾中激揚以堅其信亦見世尊循循善誘之一斑云。

大佛頂如來密因修證了義諸菩薩萬行首楞嚴經合轍卷第一


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第二

　　明　二楞菴釋　通潤　述

　　爾時阿難及諸大眾聞佛示誨身心泰然念無始來失却本心妄認緣塵分別影事今日開悟如失乳兒忽遇慈母合掌禮佛願聞如來顯出身心真妄虗實現前生滅與不生滅二發明性。

　　此請生滅身中的示不生滅性也因前兩番驗見兩番印許則阿難緇素已明領悟寂常心性故身心泰然泰然者安然也身心安然是照應矍然避座我實驚怖重復悲淚等自念從無始來失却本有不動真心反認緣塵分別影事今日始得開悟正如失乳之兒忽遇慈母此亦照應心未開悟窮子捨父等然此寂常不生滅性雖蒙印許若據尋常見即是眼則眼與見皆屬生滅若據今日手開合而見無開合頭搖動而見不搖動則是生滅身中有不生滅性今雖領得頭有搖動見無所動之旨向未明其所以猶存疑惑故求佛發明要在現前動搖生滅身中的的指出不生滅性令此二性皎如星月方到自信不疑之地葢阿難向以無心斷滅為疑如來雖示寂常但信佛語不能自信故曰願聞等。

　　時波斯匿王起立白佛我昔未承諸佛誨敕見迦旃延毗羅胝子咸言此身死後斷滅名為涅槃我雖值佛今猶狐疑云何發揮證知此心不生滅地今此大眾諸有漏者咸皆樂聞。

　　此匿王自陳斷見以請不生滅也匿王昔事外道曾有邪心種子入其心腑今被阿難抓著癢處遂乘機發問所謂因逢桃李樹却憶故園春迦栴延此云剪髮毗羅胝此云不作其道皆以斷滅為宗以不解第八阿賴耶識去後來先為生死根本轉此八識名為涅槃而反計此身斷滅名涅槃若此方所計生為七尺軀死作一棺土即有剉燒舂磨無所用之等皆此類攝豈知有死而不亡者在也我雖值佛今猶狐疑者言我未見佛時曾被邪師邪教栽此種子在八識田今雖值佛至今未忘故雖聞說不生滅性尚有餘疑必要現前有箇證據方能信得此心是不生滅故曰云何發揮證知此心不生滅地。

　　佛告大王汝身現在今復問汝汝此肉身為同金剛常住不朽為復變壞世尊我今此身終從變滅佛言大王汝未曾滅云何知滅世尊我此無常變壞之身雖未曾滅我觀現前念念遷謝新新不住如火成灰漸漸銷殞殞亡不息決知此身當從滅盡佛言如是。

　　欲示不生滅性故先審其生滅也言汝在未來死處生疑我只據現在生處問汝要汝自己勘驗若現在變滅則未來亦變滅現在不滅則未來亦不滅若能知生便能知死今汝尚未知生焉能知死故詰之曰汝身現在為復畢竟是不朽之物耶為復畢竟是變壞之物耶我今下答出此身終從變滅意謂若據現在論畢竟歸於斷滅此却與迦栴延一鼻孔出氣佛言下重重細審釣出狐涎言汝此身現今尚在有何所以預知此身必斷滅耶世尊下答出斷滅所以意謂身雖現在但我觀察現前遷變剎那不停念念見新步步趨死若東逝之波西垂之照擊石之火驟隙之駒風裏微燈草頭懸露臨崖朽樹閃目電火決知此身到底滅盡方得了當佛言如是者印其悟得此身是無常速朽之法也。

　　大王汝今生齡已從衰老顏貌何如童子之時世尊我昔孩孺膚腠潤澤年至長成血氣充滿而今頹齡迫於衰耄形色枯悴精神昏昧髮白面皺逮將不久如何見比充盛之時。

　　此又細審其自少至老精神容色是同是別也世尊下答出三時大相懸絕言我為童子時肌膚腠理滋潤鮮澤及至長成精完神足血氣充滿今在老耄則顏色枯槁精神暗塞鷄皮鶴髮行步龍鐘日在桑榆殆將不久如何乃以精神充足盛滿之時見比也。

　　佛言大王汝之形容應不頓朽王言世尊變化密移我誠不覺寒暑遷流漸至於此何以故我年二十雖號年少顏貌已老初十歲時三十之年又衰二十於今六十又過於二觀五十時宛然強壯世尊我見密移雖此殂落其間流易且限十年若復令我微細思惟其變寧唯一紀二紀實為年變豈唯年變亦兼月化何直月化兼又曰遷沉思諦觀剎那剎那念念之間不得停住故知我身終從變滅。

　　此又細審生滅之頓漸也汝之形容應不頓朽者謂一氣不頓盡一形不頓虧必因漸而至此乎變化密移我誠不覺者言我雖念念遷變實不知其頓衰之與漸朽所謂夜半有力者負之而趨昧者不覺也但見日往月來寒暑迭遷似乎漸朽非頓衰耳以我細思推度二十之時衰於十歲三十之時衰於二十乃至於今六十又二又衰五十如此推窮而以十年為率此特舉其麤略而言若我微細推窮豈獨十年為限實唯年變月化而日遷若更沉其思慮審諦觀察則剎那剎那念念不住故知此身決至滅盡尚書以魂升魄降為殂落此以形色漸銷精神日損為殂落十二年為一紀時之最促者為剎那謂一念間具九十剎那以利刃透九十紙為一念凖分剎那故經云一息一瞬眾生壽命四百生滅智者若能觀命如是是名能觀念念生滅也但凡夫心麤殊不知覺先德偈云如以一睫毛置掌人不覺若置眼睛上為害極不安愚人如手掌不覺行苦遷智者如眼睛為極生厭患昔梁時有高僧奉帝勅請百大德試有道者請至朝門嚴備一百種甲兵旌旗耀日怖百大德九十九人悉皆驚走唯有一大德不生驚怖王問和尚何故不怕答云怕何物我初生孩童時剎那剎那念念已死何得今日反畏死乎若此大德是真念念了生死行苦者也。

　　佛告大王汝見變化遷改不停悟知汝滅亦於滅時汝知身中有不滅耶波斯匿王合掌白佛我實不知佛言我今示汝不生滅性。

　　世尊見匿王歷敘變滅之相絲毫不漏故向急處一提言汝既知生滅不停決從滅盡還知念念生滅遷謝處有不生滅性耶答言我實不知古人道不知處最親切所謂日用而不知也使其知此決不迷於斷見矣我今示汝不生滅性者言汝既不知我即就汝生滅身中指出不生滅性以釋汝斷滅之疑也。

　　大王汝年幾時見恒河水王言我生三歲慈母携我謁耆婆天經過此流爾時即知是恒河水佛言大王如汝所說二十之時衰於十歲乃至六十日月歲時念念遷變則汝三歲見此河時至年十三其水云何王言如三歲時宛然無異乃至於今年六十二亦無有異。

　　欲示不生滅性故先審六十歲時觀河之見與三歲時觀河之見有同異者欲其了知年變而見不變也耆婆此云長命祠之得長命故。

　　佛言汝今自傷髮白面皺其面必定皺於童年則汝今時觀此恒河與昔童時觀河之見有童耄否王言不也世尊佛言大王汝面雖皺而此見精性未曾皺皺者為變不皺非變變者受滅彼不變者元無生滅云何於中受汝生死而猶引彼末伽黎等都言此身死後全滅王聞是言信知身後捨生趣生與諸大眾踊躍歡喜得未曾有。

　　復審觀河之見有童耄者欲其答出見無童耄也世尊下分明指示意謂汝面雖皺而見精不皺皺者變而不皺者不變變者滅而不變者不滅即此便是生滅身中不生滅性先德云欲識菴中不死人豈離而今這皮袋是知顏貌雖童耄見性不虧明暗有去來靈光不昧此即窮子衣中寶乃輪王髻裏之珠貧女室中金即如來藏中之物何得高推極聖自鄙下凡一向外求不能內省枉經多劫違背己靈空言斷滅失本真性云何於中受汝生死者言此見精既不皺不變云何乃隨汝身現在同受生滅耶既現在不受生滅而言此身死後乃全滅者不益誤乎末伽黎此云不見道王聞下轉邪成正也捨生趣生者謂悟得捨此趣彼從一暗室投一暗室出一苦輪入一苦輪未曾斷滅也此章由匿王在身上觀察故成斷滅世尊在見上發明故無生滅所謂不離華下路引入洞中天也此則不唯破匿王斷滅之見抑亦酬阿難二發之請矣問昔忠國師問禪客從何方來客曰南方來師曰南方知識如何示人曰彼方知識直示學人即心是佛佛是覺義汝今悉具見聞覺知之性此性善能揚眉瞬目去來運用徧於身中挃頭頭知挃脚脚知故名正徧知離此之外更無別佛此身即有生滅心性未曾生滅身生滅者如龍換骨蛇蛻皮人出故宅即身是無常其性常也師曰若然者與彼先尼外道無有差別彼云我此身中有一神性此性能知痛痒身壞之時神則出去如舍被燒舍主出去舍即無常舍主是常審如是者邪正莫辯矣今如來開示皺者為變不皺非變得無與半生半滅半不生滅之旨同乎答國即破一時之執如來開一時之權皆妙辯也當以意得不得妄生卜度獲戾佛祖。

　　阿難即從座起禮佛合掌長跪白佛世尊若此見聞必不生滅云何世尊名我等輩遺失真性顛倒行事願興慈悲洗我塵垢。

　　此因答生疑也匿王知見不多故一言之下心地開明驀直信去阿難多知多見觸事生情故方信而忽疑此疑因聞遺失真性顛倒行事之語將謂離生滅外別有不生滅性故請發明生滅不生滅性及聞見精不變反動疑情意謂見聞必是生滅可名遺失既此見聞必不生滅便是寂常即與諸佛等無差別云何世尊名我等輩遺失真性顛倒行事而諸佛不名遺失顛倒所謂收得反魂香來撾塗毒皷。

　　即時如來垂金色臂輪手下指示阿難言汝今見我母陀羅手為正為倒阿難言世間眾生以此為倒而我不知誰正誰倒佛告阿難若世間人以此為倒即世間人將何為正阿難言如來竪臂兜羅綿手上指於空則名為正佛即竪臂告阿難言若此顛倒首尾相換諸世間人一倍瞻視則知汝身與諸如來清淨法身比類發明如來之身名正徧知汝等之身號性顛倒隨汝諦觀汝身佛身稱顛倒者名字何處號為顛倒於時阿難與諸大眾瞪瞢瞻佛目睛不瞬不知身心顛倒所在。

　　此世尊以手下垂驗其倒情也母陀羅此云印手相好也阿難曾遭毒手不敢自任嫁禍於人而以世間眾生為答故曰世間眾生云云世尊就與一拶云若世間人以此為倒又將何等為正阿難拗直作曲云若如來以手上指則名為正世尊將錯就錯即竪臂告曰若汝果以上指為正即此便是冠履倒置翻頭作尾翻尾作頭矣何處別求顛倒哉且此一臂本無倒正舉世間在臂上分正分倒故曰一倍瞻視豈知下垂為倒固倒也上指為正亦倒也何得以上指為正下垂為倒哉由汝等倍生此見而如來不作是見故將汝身與如來清淨法身比例發明則如來身號正徧知汝等之身稱性顛倒則汝自謂與佛等無差別不名顛倒者誤矣既與發明顛倒復加錐劄令其循名求實自揣顛倒實處故曰隨汝諦審觀察汝身興如來身比例發明如來之身號正徧知汝等之身稱性顛倒則汝既有顛倒之名必有顛倒之實從何實處而得此名阿難被世尊一問有眼如盲有口如啞直得無言可對無理可伸故曰不知身心顛倒所在所謂大智慧人面前常有三尺暗是也。

　　佛興慈悲哀愍阿難及諸大眾發海潮音徧告同會諸善男子我常說言色心諸緣及心所使諸所緣法唯心所現汝身汝心皆是妙明真精妙心中所現物云何汝等遺失本妙圓妙明心寶明妙性認悟中迷。

　　此下正與發明顛倒實處也應不失時故曰海潮色者十一色法心者八識心王能緣是心所緣是境故曰諸緣心所使者五十一心所法也諸所緣法即不相應及無為法也唯心所現者唯獨也心即如來藏心也言色心五位皆在如來藏心顯現如明鏡之現影像既一切法皆從藏心影現則汝身心皆是妙心中所現物可知身即根身心包王所爍群昏而獨照曰妙明混萬物而獨露曰真精即身心而離身心曰妙心云何下正明顛倒實處本妙者本來自妙不假修成也圓妙明心以感通言寶明妙性以不動言悟字指妙明真精妙心言迷字指身心言以身心二法皆是迷妙明而妄現故意謂汝之身心皆是廣大妙明心中所現之物直如鏡像海漚而汝將此靈明廓徹普徧周圓之妙心棄而不顧反認此蕞爾身心以為本性豈非認悟中迷哉。

　　晦昧為空空晦暗中結暗為色色雜妄想想相為身聚緣內搖趣外奔逸昏擾擾相以為心性一迷為心決定惑為色身之內不知色身外洎山河虗空大地咸是妙明真心中物譬如澄清百千大海棄之唯認一浮漚體目為全潮窮盡瀛渤汝等即是迷中倍人如我垂手等無差別如來說為可憐愍者。

　　此下發明身心所以為悟中迷也謂此圓明妙心本無身心之相皆由妙明心體最初不覺忽起動心將此第一義空晦昧而成無知無覺之頑空所謂癡愛發生生發徧迷故有空性由此一迷而從迷積迷故於頑然空中凝結而成四大之色所謂化迷不息有世界生既有四大復以妄見搏取少分四大之色結成五蘊根身故曰色雜妄想想相為身所謂見精映色結色成根等此即身之所以為悟中迷也既有根身四大內外合成妄有緣氣於中積聚於是內緣影事而動搖不休外緣實色而奔馳不已昏昏擾擾不明不淨復執此昏昏擾擾者以為真精妙心寶明妙性此即心之所以為悟中迷也既一迷此昏昏擾擾者為妙明心性旋復惑此妙明心性在色身之內殊不知不獨此身是妙明心中所現之物即虗空器界皆是妙明心中所現物也今汝棄此廣大妙心而妄認四大為自身相六塵緣影為自心相何異棄彼百千澄清大海而反認海中一浮漚體以為海中之全潮在是即大海亦在是由是觀之則知汝身與如來身比類發明雖同是一體本無差別但如來了得海是海漚是漚不棄海認漚故曰正知不認漚為海故曰徧知汝等既棄海認漚復認漚為海故曰顛倒性所以目汝等即是迷中加一倍迷之人也正如我垂手時實無倒正差別而汝以下垂為倒上指為正此即是汝顛倒所在故知汝等本無遺失因顛倒而稱遺失如來說為可憐愍者此也意謂汝等若真遺失似猶不足深愍今由顛倒故常如遺失正如持珠作丐枉受貧窮如來所以深愍之耳。

　　阿難承佛悲救深誨垂泣叉手而白佛言我雖承佛如是妙音悟妙明心元所圓滿常住心地而我悟佛現說法音現以緣心𠃔所瞻仰徒獲此心未敢認為本元心地願佛哀愍宣示圓音拔我疑根歸無上道。

　　此第三番約現用而復認能緣也言悲救者謂萬劫倒懸一生迷惑一旦發明然猶心疑惑故復垂泣請問言我雖承佛語悟得此妙明心即是自己本來具足圓滿不生不滅常住心地但我等一向遺此廣大真性而認此昏昏擾擾者為心性故名我等為性顛倒宜矣然我現今見佛聞法皆用緣心世尊雖不欲我認而斥為非心由得其用故不敢不認世尊要我認者是圓滿妙心雖則廣大現今不得其用徒然獲此故又不敢認此正尊者方搖未穩之際而緣心真心兩持不決之時如人惑於岐路恍惚不定故請拔疑根到不疑之地始得歸無上道先德云易開終始口難保歲寒心尊者以之自此直至各各自知心徧十方獲本妙心常住不滅處方肯承認耳不敢認與前認悟中迷之認字照應。

　　佛告阿難汝等尚以緣心聽法此法亦緣非得法性如人以手指月示人彼人因指當應看月若復觀指以為月體此人豈唯亡失月輪亦亡其指何以故以所標指為明月故豈唯亡指亦復不識明之與暗何以故即以指體為月明性明暗二性無所了故汝亦如是。

　　此責其認聲塵而不達法性也尚字是病責之辭言我如此吐心吐膽落草槃桓欲汝捨妄緣而達法性豈意汝之見解尚與昔時一毫無異且汝既以緣心聽我圓滿常住心法則此圓滿常住心法便成所緣之境汝又安能契此法性哉不知說法者如指月人耳若汝說法之後絕言語黜聰明一切放下默究自心此是因指看月不存指相之人若汝依舊多知多解不肯消歸自己是逐句尋言執指為月之人也若執指為月豈唯不識月亦不識指豈唯不識指亦復不識明之與暗以月明而指暗故也今汝執法音而不達法性何異執指為月皂白不分昏曉不覺者哉故曰汝亦如是宗鏡云若欲研究佛乘披尋寶藏一一須消歸自己言言使冥合真心但莫執義上之文隨言生解直須探詮下之旨契本會宗如是則天真之道不昧無師之智現前若一向背己狥文執學興辯是對木人而待語期石女以生兒空歷塵沙終無得理。

　　若以分別我說法音為汝心者此心自應離分別音有分別性譬如有客寄宿旅亭暫止便去終不常住而掌亭人都無所去名為亭主此亦如是若真汝心則無所去云何離聲無分別性斯則豈唯聲分別心分別我容離諸色相無分別性如是乃至分別都無非色非空拘舍離等昧為冥諦離諸法緣無分別性則汝心性各有所還云何為主。

　　此責其認妄心而不認真心也妄心如客真心如主客有去來主人不動若汝認此分別法音之心以為真者此心則應離聲而有體性云何離聲遂無性耶不但分別我聲離聲無性即分別我容離我色相亦無有性以此皆屬前六妄識分別固非真心縱使前六分別都無處以為別有自性不屬色不屬空正是第七緣八屬帶質境亦是分別亦非自性彼數論師昧而不知遂執此為冥初自性故知七緣第八雖無間斷尚非自性況間斷意識念念遷流者云何執為自性計有實用而不肯捨耶然則聲識因聲而有離聲則無乃至意識因法而有離法則無如此則汝心性俱屬客邊各有所還汝之主人竟何所在豈終為無主沙彌哉。

　　阿難言若我心性各有所還則如來說妙明元心云何無還惟垂哀愍為我宣說。

　　此因還而請不還也還者如借來之物必要還人若是自己屋裏物無處可還故問緣心各有所還而妙明元心無還處者何也答昔張無垢謁善權清禪師問云此事人人有分箇箇圓成是否清曰然公曰為甚麼無箇入處清於袖中出數珠示之曰此是誰底公俛首無對清復袖之曰若是汝底即拈取去纔涉思惟便不是汝底公悚然故知纔有分別即有可還也。

　　佛告阿難且汝見我見精明元此見雖非妙精明心如第二月非是月影汝應諦聽今當示汝無所還地。

　　此下托見精以示不還真性也諺云逢人且說三分話未可全拋一片心故先以見精示之良以妙淨明心寶明妙性具有三大謂體相用由無明不覺一念妄動轉此本體而成業識轉此智光而成見分名轉識復轉此真境而成相分名現識此中見精即是能見之性此能見性即是本覺體中所具徧照法界大智慧光明由無明故轉此智光而成見性今言且汝見我見精明元者正指阿難見三十二相時此點光明元是本具不從日月燈光借來故曰明元由彼應眼根而緣塵不雜名曰見精此見雖是精明不昏不雜但體猶帶妄尚存能所不得互用不得稱妙然體即是真故如第二月非若水中月影與真月隔一重也以此妙明元心本無形相亦無方所卒難指陳故托見精方便開示若悟見精則妙明元心便可超悟矣此有三喻一真月喻妙明元心二第二月喻見精三月影喻緣塵分別此當楞伽之三性謂圓成實性依他起性徧計執性也。

　　阿難此大講堂洞開東方日輪升天則有明曜中夜黑月雲霧晦暝則復昏暗戶牖之隙則復見通墻宇之間則復觀壅分別之處則復見緣頑虗之中徧是空性鬱𡋯之象則紆昏塵澄霽斂氛又觀清淨阿難汝咸看此諸變化相吾今各還本所因處云何本因阿難此諸變化明還日輪何以故無日不明明因屬日是故還日暗還黑月通還戶牖壅還墻宇緣還分別頑虗還空鬱𡋯還塵清明還霽則諸世間一切所有不出斯類汝見八種見精明性當欲誰還何以故若還於明則不明時無復見暗雖明暗等種種差別見無差別諸可還者自然非汝不汝還者非汝而誰則知汝心本妙明淨汝自迷悶喪本受輪於生元中常被漂溺是故如來名可憐愍。

　　欲示無還故先標可還之境其相有八也阿難下次顯八相各有所還如明隨日來還隨日去是也汝見下三顯見性不還以還明則不見暗還暗則不見明今明來見明暗來見暗則知見性不還以此見性是自己物是法性家𦦨日日用時時用未曾間斷非若緣塵分別之見有去來也故示之曰諸可還者皆由假借外塵而有自然不是己物汝之不還者不由假借非自己物更是阿誰物也但汝識此見性不還則知汝心本妙本明本淨矣以見性是賓中主真心是主中主故也由汝昏迷不醒既不識賓中主又不識主中主所以遺失真性枉受輪回於生死中頭出頭沒無有出期是故我說汝等實為可憐愍者此中大講堂喻妙明元心不動之體明喻智慧暗喻無明通喻六根通達八面玲瓏觸處洞然塞喻心胷茅塞面壁面墻頭頭是礙分別喻善惡頑虗喻無記鬱𡋯喻昏迷澄霽喻醒覺正顯種種幻化皆生如來妙明元心而妙明元心明來明現暗來暗現通來通現塞來塞現實無見相若講堂然而且見明見暗見通見塞者皆屬見性故先托見性以顯不還而後顯妙明元心之本淨也故後文云見見之時見非是見見猶離見見不能及實由此中發起故喻中大講堂三字大有關係不得草草放過。

　　阿難言我雖識此見性無還云何得知是我真性。

　　此因聞見性即真呈疑請決也由前文初指見性是第二月末指見性即是本妙明心言無定準未免生疑故曰我雖識此見性無還但不知此見性云何即是我之真性所謂大道只在目前要且目前難會所以請決。

　　佛告阿難吾今問汝今汝未得無漏清淨承佛神力見於初禪得無障礙而阿那律見閻浮提如觀掌中菴摩羅果諸菩薩等見百千界十方如來窮盡微塵清淨國土無所不囑眾生洞視不過分寸。

　　此借見精緣現量境不生分別處即是真性也見初禪者有學人慧眼之見量也見閻浮提應作見娑婆界無學人天眼之見量也見百千界菩薩法眼之見量也見微塵國佛眼之見量也洞視不過分寸眾生肉眼之見量也雖五眼不同五量亦異即照境時亦有廣狹然都屬現量見精所矚不生分別今欲即此發明真性故先標出五種現量也吳興曰菴摩羅此云難分別似桃非桃似柰非柰故問佛與眾生緣現量境霄壤懸殊則此現量見精安得無異答眾生現量見精如一星火佛之現量見精如大地火然不可說一星之火異大地之火也以一星之火擴而充之皆可徧燒大地故又如聖之清任和時雖異而聖性未甞異也。

　　阿難且吾與汝觀四天王所住宮殿中間徧覽水陸空行雖有昏明種種形像無非前塵分別留礙汝應於此分別自他今吾將汝擇於見中誰是我體誰為物象阿難極汝見源從日月宮是物非汝至七金山周徧諦觀雖種種光亦物非汝漸漸更觀雲騰鳥飛風動塵起樹木山川草芥人畜咸物非汝阿難是諸近遠諸有物性雖復差殊同汝見精清淨所矚則諸物類自有差別見性無殊此精妙明誠汝見性。

　　此下發明現量見精見現量境不離不即要令阿難在萬象中自審自擇以顯有形可見者是物無形而不可見者是真性也故曰且吾與汝同見目前種種形像無非皆是前塵分別之見停留障礙處若汝見性果能分別汝應於此萬象之中分別自他今吾將汝者將請也如將仲子𠔃之將言吾請汝在於所見萬象之中任意決擇誰是能見之性誰為所見之物以現量見照現量境如鉗取物似目舒光親照親持了無障隔元是一體本無自他便其次第頭頭法法一一審其見精所在令彼自知自會故示之曰即今盡汝見量先從高處自日月宮一一諦觀汝所見者豈皆是物而非汝之見性乎次從遠處自七金山周徧諦觀所見種種光明照耀豈皆是物而非汝之見性乎汝更向雲騰鳥飛森羅萬象處一一諦觀凡所見者豈皆是物而非汝之見性乎如此一一審問正欲令阿難鬧市叢中識取天子百草頭上薦取老僧以此見性即一切法故也既已令其推審復示之曰且汝目中所見若遠若近大小物象皆列見性之中而汝見性徧在諸法之上雖則物有種種差殊盡是汝之清淨現量見精所矚則知差別者是物不異者見性則此精而不雜於物者即前所說妙淨明心此妙淨明心實汝見性更非他物以見性離一切相故也故宗鏡云分明可驗自絕思量現證無疑誰分前後由前五識與第八識俱緣現量境得諸法自性故不帶名言又無分別若六七二識以有計度隨念二種分別便落比非二量故知見性周徧湛然似鏡常明如空不動萬象自分出沒一性無有往還且如正見相時是誰見相以六塵鈍故名不自立相不自施以六根利故強自建立而為緣對若能了境本寂見不自生則入平等真空方稱究竟見性矣。

　　若見是物則汝亦可見吾之見若同見者名為見吾吾不見時何不見吾不見之處若見不見自然非彼不見之相若不見吾不見之地自然非物云何非汝。

　　此因上是物非汝之語又恐認見是物故就見物處以示無見頂相也故曰若見是物則吾與汝同觀四天王勝藏寶殿中間徧覽水陸空行時則汝亦可見吾之見矣若謂爾我同見物時汝能見吾之見者則我離物不見物時亦當見我離物不見之處汝何不見若謂離物不見物時亦能見吾離物不見之處則汝所見不見之處自然非彼不見之相以彼不見之相本無處所不可見故若不見吾不見之處此見自然不是有相之物既非有相之物豈非汝之無見頂相哉此義正顯見能見物不能見見以物有相有處故可見以見無相無處故不可見所以云縱令逼塞滿虗空看時不見微塵相故宗鏡云且見性者當見之時即是自性以性徧一切處分明顯露纖毫不隔不可以性更見於性無有彼此迭相見故。

　　又則汝今見物之時汝既見物物亦見汝體性紛雜則汝與我并諸世間不成安立阿難若汝見時是汝非我見性周徧非汝而誰云何自疑汝之真性性汝不真取我求實。

　　此又發明見若是物則成混濫以相見二分成敵兩立故故曰若謂汝今見物之時見必是物則物亦應有見汝既見物物亦見汝則諸世間有情無情體性雜亂不成安立矣下又結顯相見分明不成混濫故曰今汝見時是見屬汝與我無預絲毫不雜則知見性離一切相雖不相雜而能周徧一切分明照矚則知見性即一切法如是則汝所見日月宮七金山雲騰鳥飛風動塵起處皆是汝之真性周徧總與他人無預云何不自信而反疑耶且此真性是汝固有之物而自疑其不真反從我口角邊討分曉而言云何得知是我真性不亦迷乎正言即當了此真性不當更別求也故宗鏡云若信入之時自然洞鑑圓明了達之際尚不因於心念何況就他人而求自法取彼眼以作圓通數寶終不濟貧說食焉能得飽但自親到頓入絕學之門唯在發明方達無為之旨。

　　阿難白佛言世尊若此見性必我非餘我與如來觀四天王勝藏寶殿居日月宮此見周圓徧娑婆國退歸精舍秪見伽藍清心戶堂但瞻簷廡世尊此見如是其體本來周徧一界今在室中唯滿一室為復此見縮大為小為當墻宇夾令斷絕我今不知斯義所在願垂弘慈為我敷演。

　　由前見性周徧非汝而誰二語遂認見為相故有大小舒縮之疑良由識精元明之體具有三分一自證分二見分三相分雖有三分而見相二分總屬自證喻如蝸牛二角開則成雙合則成一故世尊托見性周徧處發明真性圓滿而阿難意謂見性周徧不雜於物則應隨處不變何故在國唯見一國在室唯見一室在廡則唯見一廡為復此見本大今縮大而小耶為復此見本通抑墻宇夾斷而不通耶今我不知畢竟在一界之內畢竟在一室之中畢竟在廊廡之際故曰我今不知斯義所在斯義指見性也所謂一處失功兩處不通兩處不通觸途成滯。

　　佛告阿難一切世間大小內外諸所事業各屬前塵不應說言見有舒縮譬如方器中見方空吾復問汝此方器中所見方空為復定方為不定方若定方者別安圓器空應不圓若不定者在方器中應無方空汝言不知斯義所在義性如是云何為在。

　　此總明舒縮大小在相而不在見也諸所事業即大小內外通塞明暗等前塵即根身器界相分等譬如下喻明以器喻相以空喻見正謂相有舒縮見無大小譬之器有方圓空無定相故下云由器形異名之異空也義性如是云何為在者言汝見性本無大小隨根器而現大小亦如虗空本無方圓隨瓶器而有方圓是則大小方圓本無定在云何汝今必欲求其定在耶此所謂以無方之辯驅必定之執運無得之智屈有量之心也。

　　阿難若復欲令入無方圓但除器方空體無方不應說言更除虗空方相所在。

　　既以喻明本無方圓復以喻明入無方圓之法所謂移華得蝶買石饒雲也意謂但除瓶器空體自無方圓不應除瓶器外更除虗空方圓所在以虗空方圓在瓶器故故經云若不得世諦不得第一義諦以了俗無性即是真如何乃逐物隨情橫生異見局方隅之遠近定器量之淺深如屈蠖尋條安前足而進後足似狂猿得樹放高枝而捉低枝若能除器觀空自無方圓長短知心是境豈有高下是非。

　　若如汝問入室之時縮見令小仰觀日時汝豈挽見齊於日面若築墻宇能夾見斷穿為小竇寧無續迹是義不然。

　　此正斥其問之不當也若謂此見入室時既可縮之令小則應仰頭觀日時定可舉之令上若謂築墻處既可夾之令斷則應穿竇處定可引之令續今既不能挽之令上安能縮之令小不能引之令續又安能夾之使斷哉故曰是義不然。

　　一切眾生從無始來迷己為物失於本心為物所轉故於是中觀大觀小若能轉物即同如來身心圓明不動道場於一毛端徧能含受十方國土。

　　此以法合喻重與發明也由彼無始迷此自己本有廣大圓明妙性於妙圓中粘湛以成見攬色而成根托根而奔色由是內為浮根所錮外為器界所局中為業識所持不能超越故於前塵大小境界上觀大觀小非謂見性有大有小正如虗空本無方圓隨器而各現方圓也若能內脫身心外遺世界中翻業識則妙性圓通六根互用如是浮塵及世界界應念化成無上知覺則身為法性身土為法性土盡十方世界為一隻眼盡十方世界為一佛土以如是眼見如是土則數量銷滅圓明了知故不能動道場而身徧十方於一毛端而含受國土何舒縮大小之有哉所謂但除器方空體無方葢如此。

　　阿難白佛言世尊若此見精必我妙性今此妙性現在我前見必我真我今身心復是何物而今身心分別有實彼見無別分辯我身若實我心令我今見見性實我而身非我何殊如來先所難言物能見我惟垂大慈開發未悟。

　　此又認相為見故有是我非我之疑所謂一狐疑了一狐疑也若此見性必我妙性者牒前此精妙明誠汝見性今此妙性現在我前者牒前見性周徧非汝而誰見必下正出疑情意謂若使見精周徧一切必是我之真性是則見性現在目前外物上而我現今身內之心能分別者是何物耶而今身內之心分別外物實有作用而彼徧外物之見性實無作用分別我身是則見性徧在我身不應說言徧一切法此與前文緣心有用而妙心不得其用故不敢認同旨足知阿難向來悟處總是口行人事尚未能肯捨緣心安能肯認見性周徧乎若謂徧一切法者實是我心為我身中主宰令我現今見種種物則是見性在外物上而外物實是我身反能見我此身應不是我如是則不應說我能見物則與如來所說物能見我之難無殊展轉推窮實所未喻故願垂慈重為啟廸也。

　　佛告阿難今汝所言見在汝前是義非實若實汝前汝實見者則此見精既有方所非無指示且今與汝坐祗陀林徧觀林渠及與殿堂上至日月前對恒河汝今於我師子座前舉手指陳是種種相陰者是林明者是日礙者是壁通者是空如是乃至草樹纖毫大小雖殊但可有形無不指著若必其見現在汝前汝應以手確實指陳何者是見阿難當知若空是見既已成見何者是空若物是見既已是見何者為物汝可微細披剝萬象析出精明淨妙見元指陳示我同彼諸物分明無惑阿難言我今於此重閣講堂遠洎恒河上觀日月舉手所指縱目所觀指皆是物無是見者世尊如佛所說況我有漏初學聲聞乃至菩薩亦不能於萬物象前剖出精見離一切物別有自性佛言如是如是。

　　此下直顯相見一體離是離非以顯本無自他物我先德云這箇若是頭上安頭這箇不是斬頭覓活世尊見阿難將箇見性分自分他分大分小分是分非要令尊者向萬象中親手指出何者是見何者非見然後與他發明無是無非天地同根萬物一體之旨故特示之曰汝今所言見在汝前是誠妄說都無實義若此見精實在汝前則汝定有相狀可見既有相狀決有方所既有方所決可指示在某處某處矣且汝徧觀有相之物在現前者歷歷皆可以手指示若此見性必在汝前亦應以手確實指陳何者是見阿難下令其即萬象而目觀手指何者是見也汝可下復令即萬象而剖析見精同諸物而分明示我也阿難下兩答不能言我即物而目觀手指何者是見固不能即物而剖出見精離諸物而分明顯示亦不能也如是如是者印其即萬象中無一物而是見以見性離一切相故。

　　佛復告阿難如汝所言無有見精離一切物別有自性則汝所指是物之中無是見者今復告汝汝與如來坐祗陀林更觀林苑乃至日月種種象殊必無見精受汝所指汝又發明此諸物中何者非見阿難言我實徧見我祗陀林不知是中何者非見何以故若樹非見云何見樹若樹即見復云何樹如是乃至若空非見云何見空若空即見復云何空我又思惟是萬象中微細發明無非見者佛言如是如是。

　　先牒定阿難決定不能向萬象前指出何者是汝見性汝又下復令向萬象中指出何者非是汝之見性也阿難下答出萬象之中無一物而非見如是如是者印其即萬象中無一物而非見以見性徧一切故昔地藏問修山主云山河大地與上座是同是別修曰別藏竪兩指修急曰同藏又竪兩指既不可言同言別又可言是言非耶先德云是他得的人道是也有出身路道非也有出身路所以世尊無是見無非見兩皆印許稠禪師云一切外緣本無定相是非生滅一切由心若自心不生誰言是非能所俱無諸相恒寂故曰是柱不見柱非柱不見柱是非裏去了是非裏薦取。

　　於是大眾非無學者聞佛此言茫然不知是義終始一時惶悚失其所守如來知其魂慮變慴心生憐愍安慰阿難及諸大眾諸善男子無上法王是真實語如所如說不誑不妄非末伽黎四種不死矯亂論議汝諦思惟無忝哀慕。

　　此由聞兩番印許故一眾茫然也自阿難問寂常心性之後幾番開示如云前塵自暗見何虧損又云手自開合見無舒卷又云皺者為變不皺非變又云汝身汝心皆是妙明真心中所現物又云若真汝心則無所去又云諸可還者自然非汝不汝還者非汝而誰又云物類差別見性無殊又云大小由塵見無舒縮無非破塵出經離相見佛尚易領會至欲令阿難就萬象而剖出見精固不能又令即萬象而指出不是見性又不能而如來兩皆印可宜乎一會茫然總不知其落處也始終猶言顛末一時惶悚者河漢其言失其所守者亡其故步是真下見其變慴而慰之也言我兩番印許皆是稱理之談誠諦之語非狂言非妄語亦非外道有即是無無不是有架乎兩楹之說但汝等心麤慮淺不諦思惟若肯諦思當有入路必不忝汝哀慕之誠也。

　　是時文殊師利法王子愍諸四眾在大眾中即從座起頂禮佛足合掌恭敬而白佛言世尊此諸大眾不悟如來發明二種精見色空是非是義世尊若此前緣色空等象若是見者應有所指若非見者應有所座而今不知是義所歸故有驚怖非是疇昔善根輕鮮惟願如來慈知發明此諸物象與此見精元是何物於其中間無是非是。

　　此因大眾茫然故假大智慧人代請决疑也意謂若果色空是見應當即萬象而指出其相胡為不能若果色空非見應當即萬象而一無所見胡為一矚之時無處不是今此大眾正由聞此深法義趣玄遠無所歸著卒難領會故有驚疑怖畏非若疇昔在法華會上善根輕鮮聞大法而不肯擔當實有驚怖也唯願下正請決疑言不知此相見二分元是何等物件而在兩者之間既無有是又無非是也此與列子述兩小兒辯日事相類。

　　佛告文殊及諸大眾十方如來及大菩薩於其自住三摩地中見與見緣并所想相如虗空華本無所有此見及緣元是菩提妙淨明體云何於中有是非是。

　　此會相見而歸真如以發明無是無非之旨也自住三摩地即如來及八地已上菩薩自證首楞嚴三昧也其餘菩薩雖有三摩地由解心未忘但緣他境未住自地故見即能見見分見緣即所見相分所想相即前六麤識所想之相也由前問云此諸物象與此見精元是何物於其中間無是非是故告之曰由彼大眾未得首楞嚴大定故於萬象中分物分我分是分非若諸佛菩薩住此三摩凡所見者元是菩提妙淨明體故華嚴云法性如虗空諸佛於中住住此法性尚不見有色空精見云何於中有是而復有非是乎此是世尊和盤托出更無餘蘊矣應立量云見與見緣併所想相是有法無是無非是宗因云本無所有元是菩提妙淨明體故喻如虗空華虗空本無華則知妙淨明體本無相見二分以相見是業識妄現故也且相見尚不可得又何是非之有哉。

　　文殊吾今問汝如汝文殊更有文殊是文殊者為無文殊如是世尊我真文殊無是文殊何以故若有是者則二文殊然我今日非無文殊於中實無是非二相佛言此見妙明與諸空塵亦復如是本是妙明無上菩提淨圓真心妄為色空及與聞見如第二月誰為是月又誰非月文殊但一月真中間自無是月非月。

　　世尊既與發明復恐不能信解要令文殊從旁添註就體發明故問之曰即汝此身是箇真文殊還許此文殊外更添一箇文殊喚作是文殊得麼還許此文殊外減却一箇文殊喚作無文殊得麼文殊是大智慧人氣味相投自然同聲相應故曰即我一箇是真文殊此外不得更添一箇是文殊若更添一箇是文殊則我便有兩箇文殊然我有一箇真文殊在又不得喚作無文殊此喻正言除却一箇真文殊外添一箇不得減一箇不得以真如體不剩一法不欠一法圓同太虗無欠無餘故也佛言下法合既知真文殊上本無是非則知真體上亦本無是非也由彼色空聞見本是無上淨圓真心不覺心起而有其念故迷為業識轉為相見妄有色空精見良以色空精見依真而起如第二月既如二月則知本無豈可在第二月上妄生卜度以為是真月非真月不知生是生非皆是未見真月者也若見真月則不妄立是非矣故圓寂經云一切法唯心無對即自性解脫又云一切法不與眼作對何以故法不見法法不知法故。

　　是以汝今觀見與塵種種發明名為妄想不能於中出是非是由是真精妙覺明性故能令汝出指非指。

　　此又以法合喻重與發明也由汝未曾住此首楞嚴定智眼不明於依他法上生種種徧計名曰妄想故不能出是出非如目眚人於第二月卜度是月非月也若得妙發真三摩提則根塵識三成一圓融清淨寶覺由證此妙覺更不落是落非如淨眼人得見真月决不指此月為是月非月故知迷現量則是非紛然悟真性則空明廓徹。

　　阿難白佛言世尊誠如法王所說覺緣徧十方界湛然常住性非生滅與先梵志娑毗迦羅所談冥諦及投灰等諸外道種說有真我徧滿十方有何差別世尊亦曾於楞伽山為大慧等敷演斯義彼外道等常說自然我說因緣非彼境界我今觀此覺性自然非生非滅遠離一切虗妄顛倒似非因緣與彼自然云何開示不入羣邪獲真實心妙覺明性。

　　此下復誤認覺緣為妙覺明性且計妙覺明性為自然也世尊一往發明常住心地而阿難不肯擔當故不敢認反認現在緣心為有用及至發明見性至周徧處又不審詳見性來歷故又認見為相復認相為見至此發明精見色空元是菩提妙淨明體方得領悟見性周徧之語故曰誠如法王等復疑濫於外教違於自宗故復請決疑也言誠如者淨信之辭謂如來果是真實語非誑妄也覺緣者以見性能見明見暗見通見塞徧緣一切故目之為覺緣即此覺緣果然周徧果然常住果然不生滅也與先下先出濫外教梵志此云淨行娑毗迦羅此云金頭外道冥諦即彼所計二十五諦中第一諦也投灰即苦行外道如拔髮熏鼻炙身臥杵之類所計神我有大小不定三種此即計廣大我也言世尊尋常說此神我為妄計而今所說覺緣徧十方界與彼所計冥諦神我徧十方界者有何差別此與認魚目為明珠認山雞為彩鳳者無異世尊下次出違自宗楞伽此云不可往唯神通者可達故斯義者指因緣也自然者言內外法無勞造作不假修成悉本無因自然而有如云誰開河海堆山嶽誰削荊棘畫禽獸世無一切能生者是故諸法常自然以彼不知阿賴耶識含藏種子惑潤受生為趣生本遂計身中有一神我常在不滅處處受生徧十方界等因緣者因謂種子緣謂助發言內外法必由眾緣成就方能辦果意謂往日彼外道等常說自然世尊在楞伽山常以因緣深義破外道之自然以我所證境界非彼所證境界故也我今觀此覺性元是本有不自借來千差之內處處現成萬象之中頭頭逈出如是不特與如來所說因緣相違反與外道自然相合不知世尊更有何等方便開示如來所說與彼外道所計各有不同我等始得不入羣邪方得真心及妙覺性。

　　佛告阿難我今如是開示方便真實告汝汝猶未悟惑為自然阿難若必自然自須甄明有自然體汝且觀此妙明見中以何為自此見為復以明為自以暗為自以空為自以塞為自阿難若明為自應不見暗若復以空為自體者應不見塞如是乃至諸暗等相以為自者則於明時見性斷滅云何見明。

　　此破覺體非自然生以不守自性能隨緣故我今下先痛責而後破言我見汝不達法性故先破妄心以顯見性次又借見性以顯覺性不知費多少曲折開多少方便真實為汝汝猶不悟乃復惑為自然耶若汝以湛然不生滅性為自然者須當甄別明白自己有箇實體不遷不變方是自然且汝觀此見性所見明暗空塞之中定指何法為自然體若以明為自然者則此見性只合見明不合見暗若以空為自然者則此見性只合見空不應見塞今既明來見明暗來見暗隨見隨變則知覺性定非自然云何執為自然耶故薛簡問六祖曰師說不生不滅何異外道祖曰外道所說不生不滅者將滅止生以生顯滅滅猶不滅生說不生我說不生不滅者本自無生今亦不滅所以不同外道正此意也。

　　阿難言必此妙見性非自然我今發明是因緣生心猶未明咨詢如來是義云何合因緣性佛言汝言因緣吾復問汝汝今因見見生現前此見為復因明有見因暗有見因空有見因塞有見阿難若因明有應不見暗如因暗有應不見明如是乃至因空因塞同於明暗復次阿難此見又復緣明有見緣暗有見緣空有見緣塞有見阿難若緣空有應不見塞若緣塞有應不見空如是乃至緣明緣暗同於空塞。

　　此復認妙覺性為因緣性也資始為因助因為緣意謂既非自然定屬假借如四緣生識之類但此覺性本來徧常性非生滅云何方得契合因緣之旨故曰是義云何合因緣性佛言下先破見性不從因生因即種子也言汝因見明暗通塞而後有見性現前者則此見性於明暗通塞中因何而出若以明為種子而得生者應不見暗如以暗為種子而得生者應不見明今既見明又能見暗則知體性不變不隨因生明矣如是下例破復次下破見性不從緣生可知合論云世有寶鏡種性清瑩有翳有拭有開有掩方其翳非暗與之方其拭非明與之方其開非空興之方其掩非塞與之暗明開塞之不常而其種性則有常故世尊示見精明性者其能容受明暗通塞四種緣塵此寶鏡如之。

　　當知如是精覺妙明非因非緣亦非自緣非不自然無非不非無是非是離一切相即一切法汝今云何於中措心以諸世間戲論名相而得分別如以手掌撮摩虗空秪益自勞虗空云何隨汝執捉。

　　此下重重拂跡結顯覺性不變隨緣隨緣不變也以執自然者不解隨緣執隨緣者不知不變故有外道小乘之別若夫不變隨緣隨緣不變是世尊說法之弘範入理之深談故結示云當知如是精覺妙明不屬因緣不屬自然不屬非因緣不屬非自然以此精覺妙明元清淨體本無非與不非亦無是興不是以彼離一切相即一切法故也是則非思量分別之所解以擬心即差動念即隔然則此中尚不許一念停留云何汝等在妙覺中措心作意乃以世間戲論名相所謂自然因緣測度如來妙覺明性何異以手撮摩虗空虗空云何隨汝執捉耶故宗鏡云因緣自然皆是世間言論有無真俗悉是分別識心應須親到不俟更言似鏡照容直須心眼相似如魚飲水方能冷暖自知若不直見其事欲以意解情求如將兔角弓駕龜毛箭以無手人擬射須彌山似壓熱沙油點無燈火貯漏巵內欲破鐵圍昏徒役狂勞終無是處又先德云非因緣非自然妙中之妙玄中玄森羅萬象光中現尋之不見有根源與此互相開發。

　　阿難白佛言世尊必妙覺性非因非緣世尊云何常與比丘宣說見性具四種緣所謂因空因明因心因眼是義云何。

　　此引昔教以證妙覺明性為因緣也自八還章中托見精以顯妙覺性直至文殊請問章中發明見與見緣元是菩提妙淨明體而阿難却將鶴唳誤作鶯啼遂認此見精為妙覺性故曰誠如覺緣徧十方界湛然常住性非生滅既又執此性為自然為因緣故世尊一一掃除然後直顯精覺妙明無非不非無是不是離相即相不可措心乃以自然因緣而妄議之乎故阿難因聞此語引昔教以證妙覺性之必屬因緣也故曰必妙覺性非因非緣云何世尊尋常談說見性具四種緣所謂空明心眼此中心是因緣空明眼三是增上緣不知法相宗中但說四緣生識初未曾說四緣生妙覺性以妙覺性非生因之所生故而阿難既認妙覺性與見性為一已是混誤復認妙覺性從因緣生其混誤尤甚故下文先破見性不屬因緣反顯妙覺性是見性所不及者決不屬因緣也微言妙旨最好深思。

　　佛言阿難我說世間諸因緣相非第一義阿難吾復問汝諸世間人說我能見云何名見云何不見阿難言世人因於日月燈光見種種相名之為見若復無此三種光明則不能見阿難若無明時名不見者應不見暗若必見暗此但無明云何無見阿難若在暗時不見明故名為不見今在明時不見暗相還名不見如是二相俱名不見若復二相自相陵奪非汝見性於中暫無如是則知二俱名見云何不見是故阿難汝今當知見明之時見非是明見暗之時見非是暗見空之時見非是空見塞之時見非是塞四義成就汝復應知見見之時見非是見見猶離見見不能及云何復說因緣自然及和合相汝等聲聞狹劣無識不能通達清淨實相吾今誨汝當善思惟無得疲怠妙菩提路。

　　此正發明見性不屬因緣以例妙覺性決非因緣也言我昔日常談四緣生識者正為外道妄執自然故借因緣以破自然之執耳此即以楔出楔是第二頭事非若今日談妙覺性第一義時也乃誤認妙覺性為因緣法乎然且不獨妙覺性不屬因緣即見性又何曾屬因緣哉若謂見性是因緣生者即如世人各各自說我為能見是因何物而成見既已成見復因何物而不見阿難答出世人因日月燈光故見因無日月燈光故不見此則見與不見皆屬因緣故知見性從因緣生世尊借其語以破之曰若此見性無此三種光明名不見者應不見暗若謂雖不見明必能見暗斯則但是無明云何稱為無見耶若謂在黑暗中不見光明名不見者則應在白晝時不見黑暗亦名不見如是則見暗見明俱名不見有是理乎若謂明來暗謝暗來明謝自是明暗二相自相傾奪非關見性暫有暫無如是則見暗見明皆名為見云何見暗之時名為不見既知此義則知此見見明非明見暗非暗見空非空見塞非塞是則見性不藉緣生逈然獨露明矣然此見性雖不屬緣生猶屬自己業識變現與妙覺性尚隔一層故乘便破之曰即此見性四義雖得成就汝復應知此妙覺智照見此見性時此妙覺智非是見性以妙覺智照見此見性時即不與見性和合故見性之所不及以明來暗謝智起惑亡故也當知此妙覺性居見聞之地見聞之所不及處思議之中思議之所不到乃欲以世間因緣自然及和合相而妄擬之耶此是世尊引尊者向萬仞懸崖處更與一推要令撤手承當耳見見二字上見字指妙覺性下見字指見性也問此見性與妙覺性同緣性境有何差別而言不及答見精緣現量性境雖不相雜猶存能所故阿難目為覺緣若妙覺性智緣真如境則理智一如即無能所此見精之所不及也故淨名云法離見聞覺知由阿難彷彿不真依稀似是故混而為一世尊渾身是眼明察秋毫故分而為兩所謂合之則兩傷離之則雙美汝等下極口勉勵言汝等聲聞發心狹劣立志麤浮故不識此見精是凡聖之關為彼所障佛知佛見不開故不能即見精而通達實相吾今既已誨汝汝已得聞當更深思細察努力勤行直破見精入於妙覺勿得悠悠忽忽半途止息也故宗鏡云應須尅己辦事曉夜忘疲若問程而不行家鄉轉遠似見寶而不取枉受貧窮直如善財登閣龍女獻珠當此之時自然親見不待思量矣言妙菩提路者謂欲至菩提唯此見精一路為最妙也○自初卷世尊問尊者云汝見如來三十二相將何所見誰為愛樂答云猶目觀見如來勝相心生愛樂是則認浮根為見認意識為心兩認皆錯全落眾生知見故世尊先破識心無處次破識心無體故曰此非汝心而阿難一向執此意識為生死根本故一聞斥破矍然避座遂有無心土木之疑世尊歷舉世界所有乃至草葉縷結詰其根元各有體性何況性一切心而自無體始知所認緣心是妄遂有寂常心性之問乞心乞眼之請而世尊舉盲人矚暗發明寂常心性隨即指出如是見性是心非眼正顯見性是心反顯尊者向所執者非心也當爾時世尊唯恐尊者不肯認此見性是心之語故飛光以顯其不動觀河以驗其不變垂手以明其不失八辯以顯其不還歷觀以示其周徧復顯此見無舒縮無即離無是非元是菩提妙淨明體由此重重開示而阿難遂認定此見性即是妙覺性故世尊向頂門一針而告之曰見見之時見非是見先德所謂纔恁麼便不恁麼也意謂此見性比妙覺性尚隔一層不當便認此見性為妙覺性以此見性是業識所變故若破此業識則此見性方是妙覺性矣故下文舉別業則曰皆是無始見病所成舉一國則曰俱是無始見妄所成舉大千則曰同是覺明無漏妙心見聞覺知虗妄病緣和合妄生和合妄死則知二種生死根本皆由業識破此業識方是妙覺故知業識為迷悟之通關聖凡之共路非關意識方知前文此非汝心見性是心二語為入道之要門也。

　　阿難白佛言世尊如佛世尊為我等輩宣說因緣及與自然諸和合相與不和合心猶未開而今更聞見見非見重增迷悶伏願弘慈施大慧目開示我等覺心明淨作是語已悲淚頂禮承受聖旨。

　　此因破見精而生疑故重請發明也如佛下陳其已解諸和下陳其未解而今下正出疑情意謂世尊既曰見性不動不滅非舒非縮乃至云見與見緣元是菩提妙淨明體則此見精即妙覺性明矣而復忽云見見之時見非是見見性是一何故說真說妄且我但知此見性不屬因緣自然尚未知此見性是和合是不和合心猶未開已是迷悶而今更聞見見非見尤不知其所以然故迷悶益增前斥緣心是妄故矍然今斥見性不真故迷悶也伏願下重請發明大慧目即妙覺智由迷此而成見精者也覺心明淨即妙覺性在見精而不屬見精者此即始本二覺也言我自請發妙明心開我道眼時世尊即以見性示我向以見性為大慧目為妙覺性矣世尊又斥此見性為非决知別有大智慧光明正法眼及明淨覺心以授我故伏請開示也向下世尊為彼發明見性元是三細中見分與相分俱從業識變現故須除業識破見性方是妙覺性方是佛知見也。

　　爾時世尊憐愍阿難及諸大眾將欲敷演大陀羅尼諸三摩提妙修行路告阿難言汝雖強記但益多聞於奢摩他微密觀照心猶未了汝今諦聽吾當為汝分別開示亦令將來諸有漏者獲菩提果。

　　將欲敷演者欲說而未說曰將陀羅尼此云總持即指妙覺性諸三摩提妙修行路者總指下文三科七大故曰諸此三科七大皆是修行下手做工夫處是造菩提之大路下文云十方如來於十八界一一修行皆得圓滿無上菩提是也汝雖下責其迷悶言我向來為汝破心斥見大總持門亦既開闢將欲與汝談說妙修行路令汝入此陀羅尼門豈知汝雖強記但益多聞不善思惟不通實相而於奢摩他中微密觀照猶然未明故我且將微密觀照為汝發明然後更談妙修行路微密觀照者對麤疎言故曰微密以分別覺觀為麤疎故以反觀之智為微密觀照以用此而見暗見明謂之覺觀用此而反觀見性破除業識直見覺性即名微密觀照非二物也今汝但知見性是真而不知其所以真即知是妄又不知其所以妄宜乎聞此而重增迷悶豈知見性是不龜手之藥在善用不善用耳若果善用則獲妙微密性淨明心得清淨眼在反掌間何難之有故當為汝分別開示若依此一門而入可以直超無學竟登妙覺不勞餘力故曰亦令將來諸有漏者獲菩提果而下文亦云如幻三摩提彈指超無學也。

　　阿難一切眾生輪迴世間由二顛倒分別見妄當處發生當業輪轉云何二見一者眾生別業妄見二者眾生同分妄見。

　　此下將此見性演為二種妄見為分段變易二死之根本亦為菩提涅槃二果之根本以此二見皆從無明業識現起故也一切眾生輪迴世間若約界內此眾生即凡夫二乘及十二類生也由二顛倒分別見妄者背覺性而合無明故曰顛倒以有微細流注分別根身器界為親疎故曰分別見妄下文云知見立知即無明本是也當處發生者起信云謂不了一法界故不覺心起而有其念念無自性不離本覺正顯二妄切近乎真為菩提涅槃之本當業輪轉者起信云以依不覺故心動說名為業動則有苦果不離因故又顯二妄即是業識為二死之本也由阿難向以六識三毒為生死涅槃根本不知業識為根本故先標此二句以顯二種見妄通妄通真也言別業同分者有二解若據法相宗言別業者即不共業所感根身從黎耶識中不共種生以是自業所感自所受用故曰別也言同分者即共業所感器界以從黎耶共種所生由共業所感眾皆有分故曰同也若據此經約一人一識所見根身器界為別業妄見故下文云例汝今日以目觀見山河國土及諸眾生皆是無始見妄所成若一人如此彼彼皆然故復約多人多識所見根身器界為同分妄見以同迷覺體故故下文云同是覺明無漏妙心見聞覺知虗妄病緣和合妄生和合妄死問阿難既疑見見非見世尊不直答而廣明二種妄見者何耶答若不廣示妄見有見不能顯發真見無見故下文廣約一人多人對辯應知未離無明眚病者無論凡小即等覺菩薩亦名見妄唯佛一人眚病盡除彼見精真性非眚者方名真見耳。

　　云何名為別業妄見阿難如世間人目有赤眚夜見燈光別有圓影五色重疊於意云何此夜燈明所現圓光為是燈色為當見色阿難此若燈色則非眚人何不同見而此圓影唯眚之觀若是見色見已成色則彼眚人見圓影者名為何等復次阿難若此圓影離燈別有則合傍觀屏帳几筵有圓影出離見別有應非眼矚云何眚人目見圓影。

　　此設喻以明別業妄見也目喻自覺聖智燈喻本覺真理赤眚喻無明業識圓影喻根身器界意謂理智一如本無能所無明一動能所遂分故有根身器界發現耳於意下雙開二關以辯圓影不即燈見而有亦不離燈見而有也若此圓影即燈而有則無眚人何不同見者喻如來自住三摩提見與見緣本無所有元是菩提妙淨明體也而此圓影唯眚之觀者喻有無明業識方見有根身器界也若此圓影即見而有此見已成圓影而能見圓影者更是何物喻此根身器界若從見生則此見性已成身器而見根身器界者更是何物故知根身器界從業識變非關見性也若此圓影離燈而有則合傍觀屏帳几筵有圓影出者喻此根身器界若離清淨真如即是無因生不合云當處出生也若此圓影離見別有應非眼矚者喻此根身器界離見而有則應有妄見者不見根身器界云何有妄見者必見根身器界也。

　　是故當知色實在燈見病為影影見俱眚見眚非病終不應言是燈是見於是中有非燈非見如第二月非體非影何以故第二之觀揑所成故諸有智者不應說言此揑根元是形非形離見非見此亦如是目眚所成今欲名誰是燈是見何況分別非燈非見。

　　此發明圓影起處也謂此圓影既非即燈見而生又非離燈見而有然則從何處起故示之曰燈上只有光明眼上曾無圓影秪因淨眼有眚故轉此燈光而成圓影是則圓影從赤眚生故曰色實在燈見病為影不唯所見圓影是赤眚生即能見圓影者亦是赤眚所成以目非眚而不病燈非眚而無影故曰影見俱眚然能見眚之見體未甞墮眚病中故曰見眚非病是則圓影從赤眚生無關燈見不應執此圓影即燈見生離燈見有故知以如如智合如如理決不見有根身器界若燈見之本無圓影也因一念不覺無明妄動轉此覺性遂成見分以有見分遂有相分乃成圓影耳故起信云以依動故能見以依能見故有境界妄現所謂見病為影也是則不唯所見根身器界是無明起即能見者亦是從無明起所謂影見俱眚也然能照破相見二分是無明起者謂之微密觀照亦名自覺聖智此則靈光獨耀逈脫根塵初未甞病所謂見眚非病也如是則知根身器界從無明業識生決不執此根身器界即覺性而生離覺性而有也正如第二月非真月體亦非月影以是揑目所成故也既從揑出豈應執此是月體生非月體生離見生非離見生以第二月從一揑生則知見性從一動起也此喻正與前文此見雖非妙精明心如第二月非是月影照應此亦下復以圓影合第二月。

　　云何名為同分妄見阿難此閻浮提除大海水中間平陸有三千洲正中大洲東西括量大國凡有二千三百其餘小洲在諸海中其間或有三兩百國或一或二至於三十四十五十阿難若復此中有一小洲秪有兩國唯一國人同感惡緣則彼小洲當土眾生覩諸一切不祥境界或見二日或見兩月其中乃至暈適珮玦彗孛飛流負耳虹蜺種種惡相但此國見彼國眾生本所不見亦復不聞。

　　此明同分妄見也此閻下總舉須彌山南一面洲也海水即七金外鹹水海也平陸平地也水中可居曰洲正中一洲大國凡有二千三百其餘二千九百九十九洲中所有國土多少皆無論但論其中最小一洲洲中秪有兩國其一國中共感惡緣覩諸不祥所謂暈適珮玦等惡氣環匝曰暈薄蝕曰適珮玦妖氣近日如之星芒徧指曰彗芒氣四出曰孛橫去曰飛下注為流氣夾日而如背如耳曰負耳氣映日而或明或暗為虹蜺此皆眾生共業所感眾皆有分故得同見也彼國不見者以無同業故不見也。

　　阿難吾今為汝以此二事進退合明。

　　進退者先進別業之喻合明別業之法以顯一人之妄見為別次退別業之法復進別業之喻以例同分之法次復退一人別業之喻進一國同分之法例大千之同分以顯多人之妄見為同也言合明者謂以法喻同別比例發明也觀例汝例彼例閻浮提可知下文云皆是者舉喻例法以法喻各別故曰皆次曰俱是者以同別合明故曰俱三曰同是者以一國例大千故曰同。

　　阿難如彼眾生別業妄見矚燈光中所現圓影雖似前境終彼見者目眚所成眚即見勞非色所造然見眚者終無見咎例汝今日以目觀見山河國土及諸眾生皆是無始見病所成見與見緣似現前境元我覺明見所緣眚覺見即眚本覺明心覺緣非眚。

　　此進別業喻合明別業法也先牒喻雖似前境目眚所成者謂此圓影雖有相現是赤眚成非是實有故曰似也眚即見勞非色所造者謂此目眚從勞見起實非燈光所自出也然見眚者終無見咎者若能見此赤眚是勞見所起者此見終非有眚病之妄也例汝下次以喻合法目觀是見分國土眾生是相分合圓影也皆是無始見病所成者見病即無明業相由彼無明業相熏熏不已遂起能見而成所見故曰見病所成合上終彼見者目眚所成也由無明業相而起相見二分如目有赤眚而見圓影也見與見緣似現前境者謂業識轉似二分相見俱依自證起故由依他起不是實有故曰似此合雖似前境也元我覺明見所緣眚者謂此見相二分元是我本覺妙明心體忽起一念而成眚妄遂有能見及所緣耳非覺明心體本自有也此合眚即見勞非色所造也覺見即眚本覺明心覺緣非眚者若以本覺明心覺此見精從赤眚生則此本覺明心雖在日用徧覺諸緣實非有眚之妄見可並此合上然見眚者終無見咎也。

　　覺所覺眚覺非眚中此實見見云何復名覺聞知見是故汝今見我及汝并諸世間十類眾生皆即見眚非見眚者彼見真精性非眚者故不名見。

　　此牒答見見非見重增迷悶之疑也若以本覺明心覺此所覺之見性從眚妄起而此覺心不屬眚妄者此即向前所說見見之時見非是見之義也既知妙覺之性若此則知見精屬見妄明矣云何將此妙覺明性而與見聞覺知齊稱並列何異將荊山之璧與碔砆共價不亦誤哉黃檗云世人不悟秪認見聞覺知為心為見聞覺知所覆所以不覩精明本體但直下無心本體自現如大日輪昇於虗空徧照法界更無障礙故學道人莫認見聞覺知施為動作空却見聞覺知即心路絕無入處但於見聞覺知處認本心以本心不屬見聞覺知亦不離見聞覺知故也是故當知汝今見我併見十二類生此見有能有所皆是目中帶眚之見正如病目見圓影相似非是照見眚病是虗之見以彼照見眚病是虗之見真而不雜於妄精而不雜於眚若摩尼之應色似明鏡之現形終日見而不見有世間相故不可以帶眚之見目之故曰見猶離見見不能及也故起信云若離業識則無見相以諸佛法身無有彼此色相迭相見故仁王經云金剛定前所有知見皆不名見唯佛頓解具一切智所有知見而得名見故曰妄知有知有所不知真知無知無所不知妄見有見有所不見真見無見無所不見是知眾生知見盡而後佛知見現也。

　　阿難如彼眾生同分妄見例彼妄見別業一人一病目人同彼一國彼見圓影眚妄所生此眾同分所見不祥同見業中瘴惡所起俱是無始見妄所生。

　　此退別業之法復進別業之喻合明同分之法也何故作此例耶以別業妄見虗而易明同分妄見實而難信意欲將實者皆同虗也一病目人所現圓影屬眚妄生例明一國之人所見不祥從惡緣起雖虗實有異所見不同然俱屬見妄所生。

　　例閻浮提三千洲中兼四大海娑婆世界并洎十方諸有漏國及諸眾生同是覺明無漏妙心見聞覺知虗妄病緣和合妄生和合妄死。

　　此退別業之喻進同分之法以例大千也別業喻何以不例大千答以大千與一國同在同分妄見中収但恐一時不能領會故以喻合明一國之同分即以一國之同分例大千之同分也既一國所見不祥從瘴惡起則南閻浮提三千洲中諸國皆然南洲諸國既爾其餘三洲諸國皆然一日月所統世界既爾則釋迦所統百億日月大千世界亦然大千世界既爾則釋迦十方分身諸佛所統世界諸有漏國亦然故曰同是覺明無漏妙心最初一念妄動轉為見聞覺知虗妄病緣而有生死故俱舍論云眼所現見名為所見從他傳聞名為所聞自運己心之所思搆名為所覺自內所受及自所證名為所知由此四種根中積生無始虗習乃至(生住異滅分劑頭數)和合一處為虗妄病緣俱時而生俱時而死生死根本實基於此故起信云生滅與不生滅和合非一非異名阿黎耶識為流轉生死因也。

　　若能遠離諸和合緣及不和合則復滅除諸生死因圓滿菩提不生滅性清淨本心本覺常住。

　　此下發明轉二種見妄而為涅槃菩提元清淨體也諸和合緣者即發潤二種無明以與境界為緣和合而起即六麤識相為分段生死因不和合緣者即根本無明此由背清淨覺突然而起名不和合即三種細識相為變易生死因起信所謂相應心不相應心也若將此微密觀照照破二種無明則二死之因永離二死之果永絕矣至此可稱圓滿菩提可稱不生滅性可稱清淨本心可稱本覺常住今汝二種見妄未除二死未出業識茫茫無本可據便欲將此生死根本當妙覺性不亦太早計乎若善思惟能以微密觀照照見生死根本從命根下猛力一刀一斬齊斷方與清淨妙覺名目相應矣自初卷至此是一大結局正謂無始生死根本盡則無始菩提涅槃方得圓滿密嚴偈云如來清淨藏世間阿賴耶如金與指環展轉無差別以諸佛了之成清淨藏異生執之為阿賴耶如真金隨爐火之緣標指鐶之異名類真心隨染淨之緣成凡聖之異號認假名而二見俄興悟真體而一心圓證。

　　阿難汝雖先悟本覺妙明性非因緣非自然性而猶未明如是覺元非和合生及不和合阿難吾今復以前塵問汝汝今猶以一切世間妄想和合諸因緣性而自疑惑證菩提心和合起者則汝今者妙淨見精為與明和為與暗和為與通和為與塞和若明和者且汝觀明當明現前何處雜見見相可辯雜何形像若非見者云何見明若即見者云何見見必見圓滿何處和明若明圓滿不合見和見必異明雜則失彼性明名字雜失明性和明非義彼暗與通及諸羣塞亦復如是復次阿難又汝今者妙淨見精為與明合為與暗合為與通合為與塞合若明合者至於暗時明相已滅此見即不與諸暗合云何見暗若見暗時不與暗合與明合者應非見明既不見明云何明合了明非暗彼暗與通及諸羣塞亦復如是。

　　此下破和合也和合者混萬物而為一也若果無和合應無菩提由前云無漏妙心與見聞覺知和合一處故有生死復恐彼謬解故不待其再問即牒其語而破之所以破者生滅與不生滅非一相故汝雖下許其已能而猶下示其未解言覺元者即指元清淨覺體也阿難下審定和合之處言我向前如是開示尚未開悟汝今猶以世間妄想諸因緣性而自疑惑執此清淨覺心亦是和合而起者則汝妙淨見精在明暗通塞之內與誰和耶證即執證之證夫言和者如水和土混而而不分之謂若謂見精與明和者且汝舉眼見明適當明相現前之時從何處所雜此見精而與之和耶且明之與見兩不相雜故歷歷可辯若兩相雜則明失其明見失其見復何形像而知見與明和耶若謂明相現前而非是見則相在相處見在見處各不相知不應有見云何開眼即見明耶若謂明相現前即是見者則汝見明之時何異見見必曰見性圓滿則無空處可與明和若曰明相圓滿又無隙處可容見性若謂見必是見明必是明各各相異今若雜和則見失其名明失其字名字尚無而曰見與明和決無是義如是則離亦不可即亦不可一亦不可異亦不可而和明之義不成矣彼暗下例破夫言合者如葢合函附而不離之謂若此見精既與明合至與暗時明相已滅此見亦隨明滅決不復與暗合云何暗來又能見暗若謂雖則見暗而實不與暗合與明合時則應亦不見明云何明合了然知其是明而不是暗今既能見明復能見暗決知此見不與明合云何而言見與明合耶中論云若以一法合若以異法合若一則無合何以故一法云何自合如指端不能自觸若以異法合是亦不可何以故以異成故彼暗下例破。

　　阿難白佛言世尊如我思惟此妙覺元與諸緣塵及心念慮非和合耶佛言汝今又言覺非和合吾復問汝此妙見精非和合者為非明和為非暗和為非通和為非塞和若非明和則見與明必有邊畔汝且諦觀何處是明何處是見在見在明自何為畔阿難若明際中必無見者則不相及自不知其明相所在畔云何成彼暗與通及諸羣塞亦復如是又妙見精非和合者為非明合為非暗合為非通合為非塞合若非明合則見與明性相乖角如耳與明了不相觸見且不知明相所在云何甄明合非合理彼暗與明及諸羣塞亦復如是。

　　此破不和合也不和合者不與萬法為侶也若果不和合應無生死所以破者生滅與不生滅非異相故如我下先明出計緣塵境也心指業識念慮指分別事識也佛言下審定不和合處若非下先破不和若此妙淨見精不與明和則見與明各有界限汝且諦觀二種界限何處屬明何處屬見若謂明邊必無見者則彼與此各有疆界各不相到自不知其明相所在云何識其界限乎又妙下破不合若謂見性不與明合正如牛之兩角兩相乖戾各不相順如耳與明了無關係既不相關則此見精且不知其明相所在云何甄別明白合與不合耶故宗鏡問云此妙明性既非因緣自然無有一法不從和合而生如無所證之真理何有能證之妙智則境智和合能成見性答若智外有如則可為所證若如外有智則可為能證今智外無如如外無智欲將何法以為和合非和合耶是則智與真如親證其體尚不許言和合豈與緣塵念慮和合耶自初卷破心破見破業識以顯如來藏者以如來藏不變不與心見等和合故下文即三科即七大以顯如來藏者以如來藏隨緣能與三科七大和合故此是世尊破立之門戶轉換之機軸海潮之音決非虗發故不待再請而答也已上正當法界觀中會色歸空觀○此經自阿難請三觀後世尊即審其最初發心阿難答以見相而心生愛樂故我發心雖是信口答出實不知見是何人相是何物愛樂者是誰亦不知此相此見從何生起故世尊一一為彼指出此愛樂者是妄想是緣心是徧計執喻如月影故自徵心以至不成聖果是破意識以顯見性次指見精是現量心相分是現量境是依他起是真妄根喻如第二月故自乞心乞眼之後世尊托見精以發明真性直至文殊請問精見色空是非二義如來直指見與見緣元是菩提妙淨明體此是會見相以顯藏性第阿難但知見相是真不知是妄皆由陀那識中變現故在同別二種見妄章中破業識以顯藏性至此則奢摩他觀已明微密觀照已了空如來藏性已顯然此藏性不在七處不在八門不在因緣中不居自然裏不屬見性不屬那陀畢竟不知著落無下手處無用心處故復為彼指出三科七大即是如來藏性為妙修行路欲令阿難用此微密觀照向舊路上處處尋覓頭頭薦取直令滴水邊識大海芥孔裏見虗空若除此外更無修行之路矣前文所云將欲敷演大陀羅尼諸三摩提妙修行路者葢指此也下文二十五聖各陳圓通皆是從此證入而阿難亦在七大徧周之後豁然有省皆是即假而入中也問前云見與見緣併所想相本無所有元是菩提妙淨明體已將根塵識三會歸藏性矣何故此下復以三科七大會歸不亦贅乎答前之會歸是明如來藏性不立一法以顯理究竟堅固也此之會歸是指三科七大當體即是如來藏性以明事究竟堅固也前欲令人即性以推相見諸法之無相此欲令人即相以推性見諸法之無性見諸法之無相則相相寂滅見諸法之無性則性性圓通實交明而互顯惡得贅。

　　阿難汝猶未明一切浮塵諸幻化相當處出生隨處滅盡幻妄稱相其性真為妙覺明體如是乃至五陰六入從十二處至十八界因緣和合虗妄有生因緣別離虗妄名滅殊不能知生滅去來本如來藏常住妙明不動周圓妙真如性性真常中求於去來迷悟生死了無所得。

　　已上廣破徧計依他顯圓成實性以答奢摩他已竟下復廣舉三科會歸藏性以明大陀羅尼要令阿難善用其心通達實相從茲發悟以答三摩鉢提之請也言汝雖知二種見妄當處發生當業輪轉皆有歸宿處然猶未知一切浮塵諸幻化相如陽𦦨乾城空華圓影鏡像水月野馬浮埃無根之物皆是當處生而當處滅皆有著落之處也幻妄稱相其性真為妙覺明體者正指出諸幻化相著落處全在不動妙真如性意謂世間極浮虗幻化之物究其根源皆有落地況汝陰處界入皆是平生自己護惜之物已不知其生從何來滅從何去妄謂父母己三因緣和合名之為先四大六根各各分散名之為滅了不知其下落殊不知生死去來未曾動著絲毫總不離汝當處常住不動妙真如性若汝於此悟得不動真性於中求其生死去來迷悟尚不可得乃謂因誰緣誰而有生死去來者不亦謬哉具足眾德曰如來藏本無去來曰常住本無迷悟曰妙明本無生死曰不動無處不在曰周圓體萬物而至神性一切而不異曰妙真如性惟常住故去來不可得唯妙明故迷悟不可得唯不動故生死不可得故中論疏云常則人天定位故無往來無常則六趣各盡一形亦無往來又常即凝然不動則無往來無常則念念變異令誰往來是則常與無常俱不相到皆無往來肇論亦云昔物自在昔不從今以至昔今物自在今不從昔以至今仲尼云回也見新交臂非故如紅顏自在童子之時白首自處老年之體何曾遷動故華嚴云諸法無作用亦無有體性是故彼一切各各不相知譬如河中水湍流競奔逝各各不相知諸法亦如是等法華云諸法從本來常自寂滅相是法住法位世間相常住所謂唯佛與佛乃能究竟諸法實相此經所以名一切事究竟堅固而首標有三摩提名大佛頂首楞嚴王也若向此處得知下落則佛知佛見不用力而開大陀羅尼不動步而入故欲於一切法成等正覺者無離三科別求也。

　　阿難云何五陰本如來藏妙真如性。

　　先總徵長水云梵語塞徤陀此云蘊古飜為陰蘊是積聚陰是蓋覆積聚有為蓋覆真性此陰有五攝有為盡謂此五蘊皆是有為生滅法云何知其為如來藏耶故先徵起也三科總不出色心二法但為愚心愚色者開合不同分為三耳此為愚心不愚色者說故合色開心也。

　　阿難譬如有人以清淨目觀晴明空唯一晴虗逈無所有其人無故不動目睛瞪以發勞則於虗空別見狂華復有一切狂亂非相色陰當知亦復如是。

　　此即色陰以明實相也先舉喻以明妄色雖舉根身實無器界即十一色法也色以質礙為義人喻眾生無故猶無端瞪直視貌清淨目喻如如智晴明空喻如如理瞪喻無明勞喻眚妄狂華喻色狂亂非相如毛輪二月飛蠅垂髮等以色類非一故曰一切以不如實知真如法一故不覺動念現六塵境若翳目見華所謂一翳在眼空華亂墜故曰色陰當知亦復如是。

　　阿難是諸狂華非從空來非從目出如是阿難若空來者既從空來還從空入若有出入即非虗空空若非空自不容其華相起滅如阿難體不容阿難若目出者既從目出還從目入即此華性從目出故當合有見若有見者去既華空旋合見眼若無見者出既翳空旋當翳眼又見華時目應無翳云何晴空號清明眼是故當知色陰虗妄本非因緣非自然性。

　　初三句先標定無生下同如是下破外色不從空生由彼凡外不達空即是色計真空為斷空從空生色故就其計而達之故曰若此狂華從空來者既從空來還從空入若此狂華既有出入則此虗空便有內外既有內外決非虗空空若非空便是實體自不容其華相起滅正如阿難既有實體更不復容阿難生起云何而言華生於空耶若目下次破內色不從目出由權教菩薩雖知色從內現然又計為實色故亦就其計而導之故曰若此狂華從目出者既從目出即應還歸於目若從目出則此華性當合有見若有見者出既為空中之華旋應見自己之眼若無見者出則既能翳空旋亦當令翳眼又若華從目出則應目翳皆銷是則眼見空華便可稱清明眼何故必見晴空無華方號清明眼耶問若破外色可稱當理若內色者是萬法唯識之宗何故亦破之耶答心不在外亦不在內何容擬議能變之心尚無內外況所變之色有內外乎若不破依他定執內色為實有秪名半頭唯識未是全頭故須破之是故下結妄即真言此色法二處皆非足知虗妄究其本根不離當處本自無生豈因緣自然可及哉若果能善用其心微細觀察親見色陰根本即此色陰便可通達實相矣。

　　阿難譬如有人手足晏安百骸調適忽如忘生性無違順其人無故以二手掌於空相摩於二手中妄生澀滑冷熱諸相受陰當知亦復如是阿難是諸幻觸不從空來不從掌出如是阿難若空來者既能觸掌何不觸身不應虗空選擇來觸若從掌出應非待合又掌出故合則掌知離則觸入臂腕骨髓應亦覺知入時蹤跡必有覺心知出知入自有一物身中往來何待合知要名為觸是故當知受陰虗妄本非因緣非自然性。

　　此即受陰以明實相也受以領納為義若約法相宗是徧行心所以能領納違順俱非之境而生苦樂捨受雖諸識中皆有受相而前五識合三離二受用偏多固當分屬眼等五識以眼等五識必根境相對而生觸故以兩手摩空為喻譬如下喻心念不起時四肢輕安百骸調適尚不覺有身安知有受但由根境相對擘空妄生諸受正如兩手摩空而妄生澁滑諸觸也以觸喻受者觸亦徧行心所以觸緣受故也若空下破幻觸不從空生若謂此觸是空生者空無分別定無揀擇既能觸掌應觸其身豈虗空亦有選擇而故觸其掌乎若從下破幻觸不從掌出若謂此觸是掌出者應須獨掌自生掌未合時何無澁滑何故必待掌合而後生耶若使必從掌出掌合則知其出掌離應知其入若必有入則其隣近之臂腕骨髓應亦知其入時蹤跡云何不知縱使臂腕骨髓實有覺心知其出入則是元有一物身中往來自觸何必更待掌合而知其出方始名為觸耶既知二處皆非即此受陰便可通達實相矣。

　　阿難譬如有人談說酢梅口中水出思蹋懸崖足心酸澀想陰當知亦復如是阿難如是酢說不從梅生非從口入如是阿難若梅生者梅合自談何待人說若從口入自合口聞何須待耳若獨耳聞此水何不耳中而出想蹋懸崖與說相類是故當知想陰虗妄本非因緣非自然性。

　　此即想陰以明實相也想以緣慮為義此想亦是徧行心所以能安立自境分齊故諸識皆能安立自境而意識偏多以能緣慮三世境固當偏屬意識以是融通妄想故談梅水出思崖足酸者口不食梅而口中水出足不至崖而足心酸澁者豈非想乎此想陰者畢竟從何而出也阿難下辨酢□之非實以明想陰之虗即如酢梅是□談說而此酢說不從梅生非從口入云何聞說而口中水出若此酢說是梅生者梅合自談口中之水當從梅生何待人說而口中水出若此酢說從口入者口應自聞而口出水何待耳聞而口中水出若獨耳聞此水何不從耳中出而反從口出者何耶既知酢說無根則知想陰不實矣故譚子云有言臭腐之狀則輒有所噦聞珍羞之名則妄有所嚥臭腐不曾來珍羞未曾至而有噦嚥者非妄而何想蹋懸崖與說相類者應云如是崖想不從崖生不從足入若崖生者崖合自思何待人想若從足入足應有思何須心想若獨心思此酸不應心中自有既知口水與酸澁無從則知想陰之所出便可即想陰而通達實相矣楞伽經云前聖所知轉相傳授妄想無性至哉言乎是法性之真宗也。

　　阿難譬如暴流波浪相續前際後際不相踰越行陰當知亦復如是阿難如是流性不因空生不因水有亦非水性非離空水如是阿難若因空生則諸十方無盡虗空成無盡流世界自然俱受淪溺若因水有則此暴流性應非水有所有相今應現在若即水性則澄清時應非水體若離空水空非有外水外無流是故當知行陰虗妄本非因緣非自然性。

　　此即行陰以明實相也行以遷流為義此行即是徧行心所之思以能驅役自心能造善不善等故即是業行於百法中攝法最多雖八識皆有遷流而末那遷流最勝以念念不斷故雖八識皆有思而末那思為最勝以思量為性故固當偏屬第七識以暴流為喻者以是陀那細識習氣所成故前際後際不相踰越者由彼日夜遷流無間故當知行陰為生滅根元亦如暴流也下約空水二喻破空喻真如水喻業識故曰若此暴流因空而生則諸十方虗空成無盡流者喻真如無際行陰亦無際不可盡也若此暴流因水而有則此暴流性應非水應離水外別有處所別有相狀兩俱現在如父生子各有體性若此暴流渾濁之時即是體性則澄清時應非水體以暴流盡而水澄行陰盡而心靜故若此暴流離空離水則無流相以行陰離真如業識外無自體故既知空水不即不離則知暴流之所自出便可即行陰而通達實相矣。

　　阿難譬如有人取頻伽瓶塞其兩孔滿中擎空千里遠行用餉他國識陰當知亦復如是阿難如是虗空非彼方來非此方入如是阿難若彼方來則本瓶中既貯空去於本瓶地應少虗空若此方入開孔倒瓶應見空出是故當知識陰虗妄本非因緣非自然性。

　　此即識陰以明實相也識以了別為義以能了別自分境故雖諸識皆能了別而此業識了別三類性境固當偏屬業識也性覺真空周遍法界含吐十虗寧有方所一迷為心惑為身內自私自小故以缻空為喻人喻業行即第七識瓶喻中有本有二身空喻業識塞其兩孔謂煩惱所知障塞二空也以有二障遂有二死故業牽身識而走如人擎瓶空而行也故經云雀來入瓶中羅穀掩瓶口𣪺穿雀飛去識神隨業走千里遠行用餉佗國者三界六道無處不往也業識為主而遷此識往來六道者是末那識以隨所生所繫故下約彼方此方破者以真如不動由七八二識遷流不住似有去來故有彼此若彼下破此識不從彼方來以不離當處故若此下破此識不從此方入以此方不曾欠少故涅槃經云若人捨命之時心意識即生善道而是心法實無去來亦無所至直是前後相似相續相貌不異耳昔慧明上座有新到參明問近離何處僧曰都城明曰上座離都城到此則都城欠上座此間剩上座剩則心外有法少則心法不周與此同旨今彼方不見空少此方不見空出則知識陰之所自出便可即識陰而通達實相矣已上總明五陰虗妄本無實體非自然生非因緣有若以微密觀照照見五蘊則聚沫之色既虗水泡之受何有陽𦦨之想非實芭蕉之行惟空幻妄之識無住則如來藏性逈然獨露矣永嘉明一念之中即具五陰謂歷歷分明即是識陰領納在心即是受陰心緣此理即是想陰行用此理即是行陰汙穢真性即是色陰此五陰者舉體即是一念此一念者舉體即是五陰歷歷見此一念之中無有主宰即人空慧見如幻化即法空慧與此皆可互參。

大佛頂如來密因修證了義諸菩薩萬行首楞嚴經合轍卷第二


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第三

　　明　二楞菴釋　通潤　述

　　復次阿難云何六入本如來藏妙真如性。

　　此下顯如來藏不離六根也梵語鉢囉吠奢此云入不言根而言入者以通能入所入故如眼根流逸奔色耳根流逸奔聲等為能入眼以虗受色耳以虗受聲等為所入也亦為迷內色者別開故以十一色法同名內色而六塵屬現量五根屬比量以能發識比知是根故本如來藏者一切如來從此流出故妙真如性者以六根門頭觸處菩提故大經云眼耳鼻舌身心意諸情根以此常流轉而無能轉者又云知眼無生無自性說空寂滅無所有此即妙真如性之旨也。

　　阿難即彼目睛瞪發勞者兼目與勞同是菩提瞪發勞相因於明暗二種妄塵發見居中吸此塵象名為見性此見離彼明暗二塵畢竟無體。

　　此是阿那律陀以葡萄朵換天眼處也先引事以顯眼根是妄直視曰瞪勞因瞪目而發故曰瞪發勞相前文云譬如淨目瞪以發勞別見狂華是以目睛喻真性以瞪喻勞以狂華喻勞相此言不但狂花是勞相即目睛亦是瞪菩提心所發勞相也以見相二分總屬無明業識故因於下釋成瞪發勞相義因明暗二塵粘湛發見而即居見塵之中見精映色即吸此塵象而成見性此見由塵而發離塵無體故知見性亦是菩提心中瞪發勞相也問前說緣心離塵無體以顯見性有體此又言見性離塵畢竟無體者何故答前以阿難認定緣心不肯放捨世尊欲其捨緣心而認見性故托見性以顯其有體今欲其即見性而認妙真如性故復言見性無體亦是菩提心中瞪發勞相所謂以楔去楔也。

　　如是阿難當知是見非明暗來非於根出不於空生何以故若從明來暗即隨滅應非見暗若從暗來明即隨滅應無見明若從根生必無明暗如是見精本無自性若於空出前矚塵象歸當見根又空自觀何關汝入是故當知眼入虗妄本非因緣非自然性。

　　初三句先標無生若從明來下破不從塵生以明暗相背故若因明生即不當見暗以暗時無明見隨明滅故因暗反此若從根生下破不從根出以離塵無根故若於空出進既觀象退可觀根又空自能見何關汝根是故下結妄即真三科七大總是指示阿難在日用見色聞聲穿衣喫飯處討尋頭腦祖師家教人看話頭便是此法但祖師不肯輕易與人說破令其自猜自疑自尋自覓畢竟此見從何處起久久捱拶到工夫純熟向冷地裏驀然親見便得千了百當決不輕易道出眼入虗妄四字。故香嚴云。我不重先師佛法。只重先師不與我道破如來慈悲。大煞急推赤心置人腹中。故開口便為人說破此如來禪。祖師禪之所以異也。

　　阿難。譬如有人。以兩手指急塞其耳。耳根勞故頭中作聲。兼耳與勞同是菩提瞪發勞相。因於動靜二種妄塵。發聞居中吸此塵象。名聽聞性。此聞離彼動靜二塵。畢竟無體。如是阿難。當知是聞。非動靜來。非於根出。不於空生。何以故。若從靜來動。即隨滅應非聞動。若從動來靜即隨滅應無覺靜。若從根生必無動靜。如是聞體本無自性。若於空出有聞成性。即非虗空。又空自聞。何關汝入。是故當知耳入虗妄本非因緣非自然性。

　　此是觀音以新卷葉換圓通根處也。先以事顯耳根之妄。耳根勞與瞪發勞之勞。同義兼耳與勞之勞。是指聲言即勞耳根所現之相也。瞪目是眼家勞塞耳。是耳家勞若狂華。若作聲皆屬勞所現相故曰勞相。由瞪目故眼見狂華由塞耳。故耳中作聲。勞眼根而色發勞耳根而聲發言能勞所勞。皆是勞菩提心而現故曰同是菩提瞪發勞相也。因於下釋成勞相。如是下標無生處。何以故。下破若謂此聞從靜境生若動境現時。此聞即隨靜滅。應非聞動而聞萬竅怒號者是誰。若謂此聞從動境生。若靜境現時。此聞即隨動滅。而知寂然無聲者是誰。若從根生不假動靜亦復無聞。若從空出是空能聞應名為耳。不名虗空。又空自聞。何干於耳觀音大士證圓通時。其發軔工夫亦從是聞非動靜來。非於根出。畢竟在甚麼處。如是思惟。如是修習。得入此門。故下文云動靜二相了然不生。如是漸增聞所聞盡等。

　　阿難。譬如有人急畜其鼻。畜久成勞則於鼻中聞有冷觸。因觸分別通塞虗實。如是乃至諸香臭氣。兼鼻與勞同是菩提瞪發勞相。因於通塞二種妄塵發聞居中。吸此塵象名齅聞性。此聞離彼通塞二塵。畢竟無體。當知是聞。非通塞來。非於根出。不於空生。何以故。若從通來塞則聞滅。云何知塞如因塞有通則無聞。云何發明香臭等觸。若從根生必無通塞如是聞機。本無自性若從空出。是聞自當迴齅汝鼻。空自有聞。何關汝入。是故當知鼻入虗妄。本非因緣非自然性。

　　此是槃特迦。以雙垂爪換遼天鼻孔處也。畜縮氣也。急畜是鼻家之勞冷觸是勞相。古人道有些氣息亦是病。故曰兼鼻與勞同為勞相也。誌公云。終日添香換水不知身是道場果能向聞香聞臭處打失鼻孔。便與三世諸佛同一鼻孔出氣。所以世人急畜而成勞。特迦調息而成道。

　　阿難譬如有人。以舌䑛吻熟䑛令勞其人若病則有苦味。無病之人微有甜觸。由甜與苦顯此舌根不動之時。淡性常在。兼舌與勞同是菩提瞪發勞相。因甜苦淡二種妄塵發知居中吸此塵象名知味性。此知味性。離彼甜苦及淡二塵。畢竟無體。如是阿難當知如是嘗苦淡知非甜苦來。非因淡有。又非根出不於空生。何以故。若甜苦來淡則知滅云何知淡。若從淡出。甜即知亡。復云何知甜苦二相。若從舌生。必無甜淡及與苦塵斯知味根本無自性。若於空出虗空自味。非汝口知。又空自知何關汝入。是故當知舌入虗妄本非因緣非自然性。

　　此是憍梵鉢提在嚼飯處所證法門也以舌舔物曰䑛䑛之不已曰熟。熟䑛是舌家勞甜苦是舌家勞相也。由此舌根知甜知苦。名知味性。此知味性離彼甜苦畢竟無體。且道將甚麼喫茶喫飯。若向此中尋得舌頭落處便知徧覆三千大千世界廣長舌相元不曾離却䑛吻邊嚼飯處。

　　阿難譬如有人。以一冷手觸於熱手。若冷勢多熱者從冷。若熱功勝冷者成熱。如是以此合覺之觸。顯於離知涉勢。若成因於勞觸兼身與勞。同是菩提瞪發勞相。因於離合二種妄塵。發覺居中吸此塵象名知覺性。此知覺體離彼離合違順二塵畢竟無體。如是阿難當知。是覺非離合來。非違順有。不於根出。又非空生。何以故。若合時來離當已滅。云何覺離違順二相亦復如是若從根出必無離合違順四相則汝身知元無自性必於空出空自知覺何關汝入是故當知身入虗妄本無因緣非自然性。

　　此畢陵婆蹉在忍痛處所證法門也觸是身家所對之塵此以二手之冷熱為觸塵也合覺之觸顯於離知者知覺即身根也言此身根必藉冷熱二觸相合而後覺亦藉冷熱二觸相離而後知正見身根由二塵而知離知合也涉勢若成因於勞觸者涉勢有勝負義謂以熱涉冷使冷成熱以冷涉熱使熱成冷而發覺知也涉勢是身家勞冷熱因勞所現之相也違順者如熱見重裘冷得絺綌則違夏得涼風寒得暖火是順若果向動手時搔著癢處兜鞋時踏著脚跟便與婆蹉覿面相見。

　　阿難譬如有人勞倦則眠睡熟便寤覽塵斯憶失憶為忘是其顛倒生住異滅吸習中歸不相踰越稱意知根兼意與勞同是菩提瞪發勞相因於生滅二種妄塵集知居中吸撮內塵見聞逆流流不及地名覺知性此覺知性離彼寤寐生滅二塵畢竟無體。

　　此是空生從意知根入寶明空海處也此意知根是指第八識精言以能生意為意之根名意知根勞倦則眠睡熟便寤者以此識精攬此根身領以為境令生覺受安危共同故曰寤曰寐以顯根身是其親相分也覽塵斯憶失憶為忘者如見奇物而憶忘都無覩前異而宛然不失故曰憶曰忘以顯器界是其疎相分也是其顛倒生住異滅者謂此識精本是妙圓真淨妙心由彼不覺而起其念顛倒妙圓真淨妙心轉此不生滅性而成生滅業識能緣根身器界故有寤寐有憶忘是即顛倒生滅也吸習中歸不相踰越者謂能含藏相見二分種子以種子皆歸此中而念念受熏無有間斷故具此三義緣此三境故稱意知根也兼意與勞同是菩提瞪發勞相者言不但業識所現三類性境是勞相即業識亦是菩提心中瞪發勞相也集知居中者前五根皆言發見發聞等唯此言集知者發以現行言集以種子言以前五根現行皆從此中種子發生故吸撮內塵者吸謂吸習撮謂撮取內塵即內色是指三類性境謂此覺知性念念吸取此三類境亦時時受此三類性境熏也見聞逆流流不及地名覺知性者言前五根但能緣自分現量性境不能一一返緣故五根見不到聞不到齅不到嘗不到覺不到處此意知根皆能緣能知名意知根此意離彼寤寐生滅畢竟無體者以寤寐屬身生滅屬心身是彼之相分心是彼之見分故離彼見相二分即無體性也。

　　如是阿難當知如是覺知之根非寤寐來非生滅有不於根出亦非空生何以故若從寤來寐即隨滅將何為寐必生時有滅即同無令誰受滅若從滅有生即滅無誰知生者若從根出寤寐二相隨身開合離斯二體此覺知者同於空華畢竟無性若從空生自是空知何關汝入是故當知意入虗妄本非因緣非自然性。

　　先標無生次破若謂此覺知性從寤來者寐時即隨寤滅而令昏昏熟睡者為誰是則在寤在寐未嘗暫離所謂夜夜抱佛眠朝朝還共起也若謂此覺知性從生時有滅時即隨生已滅其受滅者是誰若從滅有生時則同滅已無其知生者又是誰一何字二誰字皆是教阿難揣摩令其自省自覺耳若謂此覺知性唯從根生不知寤寐二塵隨身開合以勞倦則形交而眠熟眠則形開而寤若離寤寐二塵則此覺知之性畢竟無體以單根不生故殊不知此意知根不獨為天地根為萬物根為無明根為諸識根為生死根抑且為涅槃根為菩提根轉凡成聖正在乎此若打破此關喚作正徧知喚作始覺本覺圓覺妙覺無上覺一切覺究竟覺此是開佛知見一大關鍵處可惜世尊無端道破經云六自在王常清淨是以眼根任運觀色自在無礙又常在現量本性不遷豈非如王常得自在故曰眼門放光照破山河大地乃至意根一念千里如云應意時絕分別照矚森羅終不歇透過山河石壁間要且照時常寂滅故曰六根所對無非佛法如耆婆攬草無非是藥若摩訶男執瓦礫無非是寶故下文云輪生死證妙常唯汝六根更非他物故大經云法性本無生示現而有生是中無能現亦無所現物眼耳鼻舌身心意諸情根一切空無性妄心分別有如是而觀察一切皆無性。

　　復次阿難云何十二處本如來藏妙真如性。

　　先總徵此十二處為愚色而不愚心者別開也處謂處所以十一色法皆是心之所慮所托處意之一法是十一色法所現所生處也此十二處元一圓融清淨寶覺由眾塵隔越無狀異生各分疆界如六國然不得混成一統故令阿難處處攻擊若破一處則十一處不待招降而自服矣故其攻擊處皆不施巧計不設雲梯但借現前梴杖直驅之耳初卷七處是破心無處所此十二處是破處無處所也。

　　阿難汝且觀此祇陀樹林及諸泉池於意云何此等為是色生眼見眼生色相阿難若復眼根生色相者見空非色色性應銷銷則顯發一切都無色相既無誰明空質空亦如是若復色塵生眼見者觀空非色見即銷亡亡則都無誰明空色是故當知見與色空俱無處所即色與見二處虗妄本非因緣非自然性。

　　此優波尼沙陀悟入處也法相宗以見相二分喻如蝸牛兩角出則成雙縮則為一以彼皆從自證分變現故故世尊舉現前見色處詰之曰且汝尋常但說一切法仗因托緣而生即今開眼見祇陀林還是因祇陀林生汝眼中之見見此祇陀林乎抑亦因汝眼中之見生祇陀林而汝得見之乎此二句便是金剛圈栗棘蓬即三世諸佛分疏不下若謂是汝眼根生此祇陀林而汝得見者則汝眼根見空之時不見祇林而祇林便應銷滅若所生之色性既銷則能生之見性亦滅見既銷亡又無色相更有何物顯其空質耶空亦下例破若謂此祇陀林生汝眼見而令汝見祇陀林者則汝眼觀空時非是觀色既無能生之色自無所生之見見既銷亡而見空見色者更是何物殊不知色不生眼眼自寂滅眼不生色色自寂滅故宗鏡云心外無有一毫𨤲法而有體性各各不相知各各不相到何者以是一法故無法可相知相到若有二法即相往來肇公云是各性住於一世有何物而可往來此物之所以稱不遷而事之所以名究竟堅固也。

　　阿難汝更聽此祇陀園中食辦擊鼓眾集撞鐘鐘鼓音聲前後相續於意云何此等為是聲來耳邊耳往聲處阿難若復此聲來於耳邊如我乞食室羅筏城在祇陀林則無有我此聲必來阿難耳處目連迦葉應不俱聞何況其中一千二百五十沙門一聞鐘聲同來食處若復汝耳往彼聲邊如我歸住祇陀林中在室羅城則無有我汝聞鼓聲其耳已往擊鼓之處鐘聲齊出應不俱聞何況其中象馬牛羊種種音響若無來往亦復無聞是故當知聽與音聲俱無處所即聽與聲二處虗妄本非因緣非自然性。

　　此憍陳如悟入處也前曰色生眼見眼生色相此曰聲來耳邊耳往聲處雖是看孔著楔只是用不及時若向阿難初番答出我見如來三十二相心生愛樂時世尊應合問云為是眼生色相色生眼見管取阿難杜口無言不敢施呈鎗法既已放過應向第二番請問悟佛現說法音處世尊亦合問云為是聲來耳邊耳往聲處管取阿難塞斷咽喉尋箇轉身活路世尊兩番放過致令尊者東卜西卜所謂當斷不斷反招其亂直待此中拈出亦是賊過後張弓也若謂聲來阿難耳邊則應餘人耳邊悉皆無聲不合諸人齊聽若謂耳往鼓處則鐘處無耳不合更聞鐘聲故知聲塵生滅動靜皆空聲不至於耳根根不往於聲處既無往來則心境俱虗了不可得則汝能聞與彼所聞畢竟從何出乎世人一往在聲色門頭蹉過者多故世尊審問亦與尋常不同若向二問處薦得方信一切色是佛色一切聲是佛聲亦知古人道即此見聞非見聞無餘聲色可呈君箇中若了元無事體用何妨分不分是真實語。

　　阿難汝又齅此鑪中栴檀此香若復然於一銖室羅筏城四十里內同時聞氣於意云何此香為復生栴檀木生於汝鼻為生於空阿難若復此香生於汝鼻稱鼻所生當從鼻出鼻非栴檀云何鼻中有栴檀氣稱汝聞香當於鼻入鼻中出香說聞非義若生於空空性常恒香應常在何藉爐中爇此枯木若生於木則此香質因爇成煙若鼻得聞合蒙煙氣其煙騰空未及遙遠四十里內云何已聞是故當知香鼻與聞俱無處所即齅與香二處虗妄本非因緣非自然性。

　　此處香嚴得五分法身香處也終日聞香不知香之來處故令其詳究從何而出故曰為從木生空生及鼻生也若謂此香從鼻出者鼻非栴檀云何鼻中而有香氣稱鼻聞香當是取香入鼻方可稱聞若是鼻中出香而說為聞又不合義若謂此香生於空者空常在而香亦常存何藉爐中爇而後有若生於木則此香氣因爇成煙而鼻得聞若鼻得聞合當蒙其烟氣其烟未遠四十里內云何已聞既知此香非木非空又非鼻出則知香性本來周徧何待合知哉。

　　阿難汝常二時眾中持鉢其間或遇酥酪醍醐名為上味於意云何此味為復生於空中生於舌中為生食中阿難若復此味生於汝舌在汝口中秪有一舌其舌爾時已成酥味遇黑石蜜應不推移若不變移不名知味若變移者舌非多體云何多味一舌之知若生於食食非有識云何自知又食自知即同他食何預於汝名味之知若生於空汝噉虗空當作何味必其虗空若作鹹味既鹹汝舌亦鹹汝面則此界人同於海魚既常受鹹了不知淡若不識淡亦不覺鹹必無所知云何名味是故當知味舌與甞俱無處所即甞與味二俱虗妄本非因緣非自然性。

　　此是藥王得一味禪處也人皆飲食知味者鮮故令其向鉢盂邊討箇滋味出處故曰此味為復生於空中舌中及食中也若謂此味生於汝舌則汝一舌應知一味不應變移更知別味若不變移而獨知一味則不名知味若變移而知別味云何一舌而知多味是則此味不生舌中明矣若謂此味生於食中食非有識云何自知為甜為苦縱使食能自知甜苦此食即同他人無預於汝何故稱汝名知味者是則此味不生於食明矣若謂此食生於空中汝噉虗空作何滋味若作鹹味則此界人受其鹹味皆同海魚既常受鹹必不識淡若不知淡必不識鹹既兩不相識又不可名知味之人是則不生於空明矣既不在此三處則知此味不離當處若果識得地頭不勞咀嚼百味具足。

　　阿難汝常晨朝以手摩頭於意云何此摩所知誰為能觸能為在手為復在頭若在於手頭則無知云何成觸若在於頭手則無用云何名觸若各各有則汝阿難應有二身若頭與手一觸所生則手與頭當為一體若一體者觸則無成若二體者觸誰為在在能非所在所非能不應虗空與汝成觸是故當知覺觸與身俱無處所即身與觸二俱虗妄本非因緣非自然性。

　　此是跋陀婆羅在澡浴邊摸著脚跟處也世尊尋常戒勅弟子一日三摩其頭口自誦云守口攝意身莫犯如是行者得度世故佛弟子一遵其法今汝雖依我法一日三度摩頭即摩頭處亦不知蹉過多少且汝正當以手摩頭時則手知有頭頭知有手是誰為能觸而生此知為手觸頭即手為能觸而生此知乎為頭觸手即頭為能觸而生此知乎若以手為能觸而生此知者則觸知在手頭則成無知之物云何知手之觸我頭而成觸乎若以頭為能觸而生此知者則觸知在頭手則成無用之物云何知頭之觸我手而名觸乎若頭與手各有一知則汝阿難應有二身若頭與手只有一知則手與頭應成一體若一體者不應成觸若二體者此觸當何所屬為屬能觸為屬所觸若觸屬能則在手在頭皆成能觸而無所觸既無所觸豈虗空與汝成所觸乎若觸屬所則在手在頭皆成所觸而無能觸既無能觸豈虗空與汝成能觸乎是知尋常日用最淺最近者尚不能知安能知其深者遠者乎若果在摩頭處撞著道伴則觸處菩提無勞揣摩矣。

　　阿難汝常意中所緣善惡無記三性生成法則此法為復即心所生為當離心別有方所阿難若即心者法則非塵非心所緣云何成處若離於心別有方所則法自性為知非知知則名心異汝非塵同他心量即汝即心云何汝心更二於汝若非知者此塵既非色聲香味離合冷煖及虗空相當於何在今於色空都無表示不應人間更有空外心非所緣處從誰立是故當知法則與心俱無處所則意與法二俱虗妄本非因緣非自然性。

　　此迦葉悟入處也生成法則者是前五根所取三性現行落卸現成影子各有軌則而為意家所緣之境名曰法塵此法與心不即不離故審其即心離心也若此法塵即是心者此法則非是塵不是意家所緣之境云何得成意根所緣之處乎若此法塵離心而別有處所則法塵自性是有知乎是無知乎若以為知則應名心不名法塵若此有知之法塵不是汝心則同他人心量與己無預之此有知之法塵即是汝心云何一人而有二心故大集經云如是心緣為異不異若心異緣則一時中應有二心若心即緣不應復能觀於自心猶如指端不能自觸若此法塵是無知者則此法塵既離無知五塵之外當在何處今於色空之間既無表示不應人間更有空外而為法塵所容之處乎縱居空外又非內塵定非意家所緣之境則此法塵從誰而立然則舉心動念尚不知其落處豈終為無主孤魂耶故知六根無對皆是無諍法門諸境含虗盡冥不二之道即今眾生境界真是不可思議曷用遠求諸聖作用而自鄙劣哉涅槃經云譬如葵藿隨日而轉如是葵藿亦無敬心無識無業異法性故而自回轉如芭蕉樹因雷增長是樹無耳亦無意識異法有故異法增長異法無故異法壞滅如阿迦叔樹女人摩觸華為之出是樹無心亦無覺觸異法有故異法出生異法無故異法壞滅滋石吸鐵亦復如是異法有故異法出生異法無故異法壞滅眾生佛性亦復如是不能吸取阿耨多羅三藐三菩提善男子無明不能吸取諸行行亦不能吸取識亦得名為無明緣行行緣於識有佛無佛法界常住此世尊顯演諸法無生為若此。

　　復次阿難云何十八界本如來藏妙真如性。

　　此十八界開色開心為色心俱愚者說也梵語駄都此云界界者因義種族義界限義今取界限不相紊亂為義以對塵者根當根者塵中間了別者識各有界限故三六合成一十八界然界雖三六體即是一故曰本如來藏妙真如性。

　　阿難如汝所明眼色為緣生於眼識此識為復因眼所生以眼為界因色所生以色為界阿難若因眼生既無色空無可分別縱有汝識欲將何用汝見又非青黃赤白無所表示從何立界若因色生空無色時汝識應滅云何識知是虗空性若色變時汝亦識其色相遷變汝識不遷界從何立從變則變界相自無不變則恒既從色生應不識知虗空所在若兼二種眼色共生合則中離離則兩合體性雜亂云何成界是故當知眼色為緣生眼識界三處都無則眼與色及色界三本非因緣非自然性。

　　此即舍利弗悟入處也如汝所明者就其明處而導之也言我從前種種開導復恐汝不得明了今復就汝所已明者更為汝說即汝尋常解得眼色為緣生於眼識此識為從眼生名為眼所生識即以眼為界限乎為從色生名為色所生識即以色為界限乎若謂此識從眼根生即以眼根為界限者識以了塵若無色空縱生汝識將何所用且汝見根本不可見又無色相可以表顯從何立此見根為識之界限乎若謂此識從色塵生即以色塵為界限者空相現前識隨色滅不合識空云何識知是虗空性若謂雖從色生汝亦識其色變而識不變此則類既不同豈有不變之識從可變之色為界乎故曰界從何立若謂色變而識亦隨色變則能生所生皆無自體此則界相自無亦不可說以色為界若謂色變而識不隨色變則識體是恒既從色生當恒識色不合識空今既識空定非以色為界若謂此識根境二法合而共生現見根塵二法敵體相對如敵國然若以為合則各不相到中間本離若以為離則開眼便知現見兩合然則根塵體性混殽雜亂兩無準的從何為界而共生此識耶如是推求則此眼識不自生不他生不共生如汝所解眼色為緣生於眼識義不成矣則此眼識畢竟從何所來請自著眼。

　　阿難又汝所明耳聲為緣生於耳識此識為復因耳所生以耳為界因聲所生以聲為界阿難若因耳生動靜二相既不現前根不成知必無所知知尚無成識何形貌若取耳聞無動靜故聞無所成云何耳形雜色觸塵名為識界則耳識界復從誰立若生於聲識因聲有則不關聞無聞則亡聲相所在識從聲生許聲因聞而有聲相聞應聞識不聞非界聞則同聲識已被聞誰知聞識若無知者終如草木不應聲聞雜成中界界無中位則內外相復從何成是故當知耳聲為緣生耳識界三處都無則耳與聲及聲界三本非因緣非自然性。

　　此是普賢悟入處也若因耳生下辯耳識不從勝義根生也動靜二相既不現前者無境也根不成知者無聞也必無所知知尚無成者牒上二句言無境則無聞也識何形貌者言無聞則無識也若取下辯浮塵根不能生識也前三句牒上勝義根尚不能生識云何將此雜色塵觸塵無知之耳形為識界而欲生識耶既勝義不可浮塵不可決知耳識非因耳生亦非以耳為界矣若謂識從聲生不假聞根豈知無聞則聲且不有從何生識縱許識從聲生亦許因聞根而有聲相是則聞聲之時亦應聞識以識從聲生故若不聞識則聲非識界若果聞識則識亦同聲全無知覺識既無知已被耳聞知聞識者又是何物若謂更無有知知聞識者則汝便應同於草木既單根不出獨境不生不應根塵交雜以成中界而識生於根境之間耶界既無中又無內外則此耳識復從何立正好參詳。

　　阿難又汝所明鼻香為緣生於鼻識此識為復因鼻所生以鼻為界因香所生以香為界阿難若因鼻生則汝心中以何為鼻為取肉形雙爪之相為取齅知動搖之性若取肉形肉質乃身身知即觸名身非鼻名觸即塵鼻尚無名云何立界若取齅知又汝心中以何為知以肉為知則肉之知元觸非鼻以空為知空則自知肉應非覺如是則應虗空是汝汝身非知今日阿難應無所在以香為知知自屬香何預於汝若香臭氣必生汝鼻則彼香臭二種流氣不生伊蘭及栴檀木二物不來汝自齅鼻為香為臭臭則非香香應非臭若香臭二俱能聞者則汝一人應有兩鼻對我問道有二阿難誰為汝體若鼻是一香臭無二臭既為香香復成臭二性不有界從誰立若因香生識因香有如眼有見不能觀眼因香有故應不知香知即非生不知非識香非知有香界不成識不知香因界則非從香建立既無中間不成內外彼諸聞性畢竟虗妄是故當知鼻香為緣生鼻識界三處都無則鼻與香及香界三本非因緣非自然性。

　　此孫陀羅難陀悟入處也若因鼻生下辨鼻識不從鼻生肉形雙爪之相指浮塵根言齅知動搖之性指勝義根言若取肉形下辨浮根無體肉質乃身身知即觸者雙表無鼻之實名身非鼻名觸即塵者雙表無鼻之名名實皆虗從何立界若取齅知下辨勝義根無體若以肉為齅知之性則肉知同於身知身知即身家之觸塵何預於鼻則鼻非齅知矣若以空為齅知之性空若有知則汝鼻根應無知覺是則虗空是汝而阿難應無所在矣以香為知下辨鼻中所聞之香亦非齅知性也若香下反顯香臭二氣不從鼻生非齅知性也伊蘭臭樹也吳興云二物不來下以根從境破境既有二根應成兩若鼻是一下以境從根破根既唯一境何有二已上展轉破不從根生也若因香生下辯非塵生若見因眼有而不能見眼則識因香有亦應不知香若曰知香即非香生若不知香不應名識香非從知而有安能生識而成香界此轉釋知即非生也識不知香亦不得名從香生識此轉釋不知非識也前云中位此云中間皆指根境之中以識生其中故也內外根境也應云既無內外不成中間。

　　阿難又汝所明舌味為緣生於舌識此識為復因舌所生以舌為界因味所生以味為界阿難若因舌生則諸世間甘蔗烏梅黃連石鹽細辛薑桂都無有味汝自甞舌為甜為苦若舌性苦誰來甞舌舌不自甞孰為知覺舌性非苦味自不生云何立界若因味生識自為味同於舌根應不自甞云何識知是味非味又一切味非一物生味既多生識應多體識體若一體必味生醎淡甘辛和合俱生諸變異相同為一味應無分別分別既無則不名識云何復名舌味識界不應虗空生汝心識舌味和合即於是中元無自性云何界生是故當知舌味為緣生舌識界三處都無則舌與味及舌界三本非因緣非自然性。

　　此富樓那悟入處也若謂識從根生則五味未合時汝自甞舌為甜為苦若謂舌性是苦則汝舌性已成苦味誰來甞舌既不能自甞其舌云何得知舌之成苦味耶若謂舌性非苦則此舌者尚不能自生其味云何立界以生識乎若謂識從味生識即是味則不能甞味同於舌根不自甞舌云何知其是味非味又一下言味多識亦應多識體下言識一而味亦一應不知其味之多種若不知其味之多種不得名之為識云何乃以味為識界乎吳興曰和合者眾味共成也俱生者本性不易也變異者燒煑異味也不應下辯非無因生舌味下辯非共生言根塵既合為一尚無自性豈有中間空隙之處可容識界之生乎既非自生他生共生無因生即是無生豈因緣所生者哉。

　　阿難又汝所明身觸為緣生於身識此識為復因身所生以身為界因觸所生以觸為界阿難若因身生必無合離二覺觀緣身何所識若因觸生必無汝身誰有非身知合離者阿難物不觸知身知有觸知身即觸知觸即身即觸非身即身非觸身觸二相元無處所合身即為身自體性離身即是虗空等相內外不成中云何立中不復立內外性空則汝識生從誰立界是故當知身觸為緣生身識界三處都無則身與觸及身界三本非因緣非自然性。

　　此優波離悟入處也若因身下辯單根不立覺觀即身識也必有合離二緣方有身識以合覺之觸顯於離知故若因觸下辯獨境不生以有身而後知離知合故凡言觸者是物觸身而身知其為冷暖澁滑之名若未及身祗名為色不名為觸阿難下辯非共生若謂徒物則不能自觸而生知必與身合方知有觸是身與觸合而後共生此識乎然知有身是知即從觸生非因身有若知有觸是知即從身生非從觸出若此知即觸所生決非身出若此知即身所出決非觸生且此知在身在觸元無定所若離觸而合身則此知為身自體性若離身而合觸則此知為虗空等相即此觸知在內在外皆無定在云何而言身觸合而為中耶既無中位內外不成則汝識生從何立界則知當處出生明矣。

　　阿難又汝所明意法為緣生於意識此識為復因意所生以意為界因法所生以法為界阿難若因意生於汝意中必有所思發明汝意若無前法意無所生離緣無形識將何用又汝識心與諸思量兼了別性為同為異同意即意云何所生異意不同應無所識若無所識云何意生若有所識云何識意唯同與異二性無成界云何立若因法生世間諸法不離五塵汝觀色法及諸聲法香法味法及與觸法相狀分明以對五根非意所攝汝識決定依於法生今汝諦觀法法何狀若離色空動靜通塞合離生滅越此諸相終無所得生則色空諸法等生滅則色空諸法等滅所因既無因生有識作何形相相狀不有界云何生是故當知意法為緣生意識界三處都無則意與法及意界三本非因緣非自然性。

　　此目連悟入處也先辯非根生言汝意中必有所思法塵而後意根之相方顯若無前法則意根尚無將何生識抑且離法塵而別無形相可辯即使意能發識亦將何所用乎又汝下辯根識異同識心即意識從意根生故思量即意根恒番思量故兼了別性者言意識意根皆以了別為自性故曰兼意謂意識與意根皆能了別而分能生之根所生之識畢竟根識是同是別故曰為同為異若謂識同於意則識即是意云何乃名意為能生識為所生若謂意識不同於意則所生之識應無所識既無所識不得名為從意所生若有所識則識與意同了別性云何是識云何是意根識二體尚不能辯憑何而立生識之界限乎若因下辯不從境生現見五塵歷歷分明以對五根皆非意根所攝若謂意識不從意生從法塵生汝觀法塵之法作何形狀若離五塵別無形狀可得是則法塵生滅即是五塵生滅離五塵而別無法塵生滅可得且所因之法塵求其體相尚不可得況因法塵所生之識有何形相可見乎既法塵之相狀尚且不有而欲立界以生識惡可得哉故知十八界中皆是意識建立根本立處尚空所生枝葉何有既無處所可得又無界限可憑事誑理虗情危勢劣惡見之根株盡拔妄識之巢穴齊傾獨朗真心周圓法界故宗鏡云若直下能了內心莫疑外境心若了得外境皆空則獨目寓情無非妙性泥塗瓦礫盡是家珍已上可當法界觀中明空即色觀。

　　阿難白佛言世尊如來常說和合因緣一切世間種種變化皆因四大和合發明云何如來因緣自然二俱排擯我今不知斯義所屬惟垂哀愍開示眾生中道了義無戲論法。

　　前破妙覺不屬因緣已次破陰界入處不屬因緣故阿難復執因緣以興四大和合之問也意謂妙覺性是寂滅法是第一義不屬因緣已聞命矣陰界入處是生滅法是第二義定屬因緣云何世尊例皆擯棄且世尊尋常談說世間種種諸變化相皆因四大和合而生則應擯棄自然不應擯棄因緣云何因緣自然二俱排擯若昔日之不擯是則今日之擯非也若今日之擯是則昔日之不擯非也且昔日之不擯似墮有見今日之擯似墮無見既落一偏殊非中道似屬戲論亦非了義也故我等不知斯義定何所屬願為開示中道了義無戲論法問此經阿難先後三度執因緣而世尊亦三度逐破亦有異乎答曰三問三答各有深旨此亦經中一大關節也由阿難雖在法華會中預聞授記而向所熟聞熟習者皆小乘因緣法不知世尊對初機說因緣法者正欲引入一大事因緣也故因阿難請妙奢摩他三摩禪那時而世尊即乘其便而漸引之始由阿難執妙覺性為因緣世尊乘機即與發明見見非見見不能及此借因緣引入妙奢摩他也復因世尊破陰入三界本非因緣之後阿難亦乘機發問而世尊答以七大徧周本如來藏是借因緣引入三摩鉢提大陀羅尼門也及至下文聞三緣斷故三因不生阿難復執因緣以問世尊答以本然非然和合非合合然俱離離合俱非此句方名無戲論法此借因緣以引入禪那也故曰因緣所生法我說即是空亦名為假名亦名中道義此即一心三觀之深旨皆藉因緣發明如來為一大事因緣出現於世蓋如此。

　　爾時世尊告阿難言汝先厭離聲聞緣覺諸小乘法發心勤求無上菩提故我今時為汝開示第一義諦如何復將世間戲論妄想因緣而自纏繞汝雖多聞如說藥人真藥現前不能分別如來說為真可憐愍汝今諦聽我當為汝分別開示亦令當來修大乘者通達實相阿難默然承佛聖旨。

　　此先痛責愚迷而後許說也言汝昔日愛樂小乘故我為說因緣和合諸小乘法不了義教今汝厭離諸小乘法殷勤啟請無上菩提故我今日為汝顯示最上第一義諦汝既不能領荷反將昔日所聞世間戲論妄想因緣自纏自繞而不肯捨者何耶且世間人皆稱汝為多聞第一及聞真諦不能信解正如有人熟記本草不識真藥及乎拈示不能分別反生疑惑不亦可憐愍哉然此第一義諦離言說相離心緣相本不可分別不可開示今汝既以戲論妄心因緣纏繞故我亦以方便為汝分別開示然此番開示不獨令汝通達實相亦令當來求大乘者通達實相言實相者即指七大幻妄本如來藏也。

　　阿難如汝所言四大和合發明世間種種變化阿難若彼大性體非和合則不能與諸大雜和猶如虗空不和諸色若和合者同於變化始終相成生滅相續生死死生生生死死如旋火輪未有休息阿難如水成氷氷還成水。

　　此是持地菩薩所證法門也先立量以楷定然後逐破令其無遁辭也如汝下牒前問辭次立量云大性是有法體非和合為宗因云則不能與諸大雜和故同喻如虗空不和諸色言大性者謂四大種性諸大者即四大實色又量云大性是有法和合為宗因云始終相成故生滅相續故喻如旋火輪先立此二量者正為阿難向來執定世間種種諸變化相皆因四大和合發明一聞世尊說陰入處界本非因緣自然遂遽生疑問而反指世尊兩擯為偏說則其迷執可知故世尊先立三支以楷定若謂四大之性不與四大和合猶如虗空不和諸色此即偏於自然墮於常見以知不變而不知隨緣故若謂四大之性實與四大和合如旋火輪始終相成同於變化此則偏於因緣墮於斷見以知隨緣而不知不變故而如來藏性豈如是哉而汝以為偏乎故復標正量之同喻示之曰如水成氷氷還成水直至下文辨破始終不得相成非真和合然後立正量以成立己宗方顯因緣自然二說皆偏非中道也厥旨深玄最宜詳玩。

　　汝觀地性麤為大地細為微塵至鄰虗塵析彼極微色邊際相七分所成更析鄰虗即實空性阿難若此鄰虗析成虗空當知虗空出生色相汝今問言由和合故出生世間諸變化相汝且觀此一鄰虗塵用幾虗空和合而有不應鄰虗合成鄰虗又鄰虗塵析入空者用幾色相合成虗空若色合時合色非空若空合時合空非色色猶可析空云何合。

　　此下正顯始終不能相成以破和合之計也塵之細者曰微細之又細者曰極微微之又微者曰鄰虗以極微猶有微相故名色邊際相更析極微為七分則微色殆虗故名鄰虗若將鄰虗更析即成虗空此正顯大地可析成虗空也若此鄰虗既可析成虗空當知虗空必能出生色相是則可名始終相成真和合相今殆不然汝今下正破虗空不能生色故曰汝今問言由和合故出生世間諸變化相則汝觀此一鄰虗塵用幾虗空和合而有以析色至鄰虗而終若更析鄰虗即實空性故欲合鄰虗必以虗空為始抑豈不用虗空合成鄰虗即將此鄰虗合鄰虗乎若虗空不能合成鄰虗則知虗空不能出生色相明矣又鄰下二句正破色相不能合空若謂析彼鄰虗即實空性則此虗空用幾色相合成虗空而今析此色相成虗空耶若色相不能合成虗空足知析鄰虗不能出生空性明矣若色下二句言色但合色不能合空云何鄰虗析成虗空若空下二句言空但合空不能合色云何虗空出生色相如是則始終相成之同喻瓦解氷消反成虗空不和諸色之異喻矣故縱破之曰若色相猶可析而為空若虗空斷不可合而為色如是則不但破其析色明空是假即向來從空生色之計皆負墮矣以彼不知空生大覺如海一漚故也。

　　汝元不知如來藏中性色真空性空真色清淨本然周徧法界隨眾生心應所知量循業發現世間無知惑為因緣及自然性皆是識心分別計度但有言說都無實義。

　　此正成立己宗以顯色空皆出如來藏而色不出空空不合色也言汝尋常但知析色為空而不知性本自空不待析色而成空但知合空成色而不知性本自色不待合空而成色以此法性身法性土本來清淨本來不動本來周徧故也但九界眾生心有染淨量有大小業有善惡故各隨其心各應其量各循其業而發起現行轉如來藏而為識藏轉法性身而為根身轉法性土而為器界世間迷於清淨本然周徧法界者則惑為因緣墮於斷滅迷於隨心應量循業發現者則執為自然墮於死常然此皆是眾生意識計度分別所生豈知不變隨緣隨緣不變之真宗耶應立量云性色真空性空真色是有法非因緣非自然是宗因云不變隨緣隨緣不變故喻如水成氷氷成水故宗鏡云譬如寒月水結為氷及至煖時氷釋為水眾生迷時結性成心眾生悟時釋心為性此則不唯破鄰虗不能析成虗空虗空不能出生色相抑且顯自然因緣之執皆非故前二量深為有用然則世尊說法初未甞離因緣自然但善用因緣自然耳又何曾擯棄哉故知向來所說陰入界處本如來藏皆是為汝發明大事因緣開示中道了義則知汝所執者皆是妄想戲論豈了義之談乎問上文陰入處界已顯本如來藏與此中所顯如來藏是同是別答法雖同而義則別言法同者以五陰即色心二法入處界即根塵識三五大是塵見大是根識大是識故曰法同然三科中所指如來藏是指薪以告其有火也指井以告其有水也指鞴以告其有風也指芥孔以告其有空也七大所顯本如來藏是充薪火之量與大千世界之量等充井水之量與香水海等充鞴風之量與毗嵐風等充芥孔之量與無邊虗空等乃至充蜎飛蝡動知見之量皆與佛知佛見等無差別故總目之為大其義有不同也。

　　阿難火性無我寄於諸緣汝觀城中未食之家欲炊爨時手執陽燧日前求火阿難名和合者如我與汝一千二百五十比丘今為一眾眾雖為一詰其根本各各有身皆有所生氏族名字如舍利弗婆羅門種優樓頻螺迦葉波種乃至阿難瞿曇種姓阿難若此火性因和合有彼手執鏡於日求火此火為從鏡中而出為從艾出為於日來阿難若日來者自能燒汝手中之艾來處林木皆應受焚若鏡中出自能於鏡出然於艾鏡何不鎔紆汝手執尚無熱相云何融泮若生於艾何藉日鏡光明相接然後火生汝又諦觀鏡因手執日從天來艾本地生火從何方遊歷於此日鏡相遠非和非合不應火光無從自有汝猶不知如來藏中性火真空性空真火清淨本然周徧法界隨眾生心應所知量阿難當知世人一處執鏡一處火生徧法界執滿世間起起徧世間寧有方所循業發現世間無知惑為因緣及自然性皆是識心分別計度但有言說都無實義。

　　此烏芻瑟摩所證法門也先標定言火性本無有我寄諸緣而似有我非真如合汝觀下驗出無我汝觀世人手執陽燧對日求火而有火出因名火性和合而生即如現前一千二百五十比丘和合一處名和合眾雖千二百總名一眾詰其根本各有身名種族是真和合若汝火性因和合生則彼手執陽燧及艾對日求火而火出則應一一詰其根本各有來處此火為從鏡出為從艾出為從日來若日下辨非日來若鏡下辨非鏡出若生下辨非艾生汝又下令其審觀所自出言此三物各有處所此火從何所來既於三處詰之了無根本不應無因而自出耶言必有本也汝猶下方指出火之來處不在鏡中艾中日中元在如來藏中循業發現非和合也前言元者是本來不知也今言猶者言我已為汝說而猶然不知也崔豹古今註云陽燧者以銅為之如鏡之狀照物則影倒向日則火出淮南子云陽燧火方諸也論衡云於五月丙午日午時銷鍊五方石圓如鏡中央窪天晴向日則火出。

　　阿難水性不定流息無恒如室羅城迦毗羅仙斫迦羅仙及鉢頭摩訶薩多等諸大幻師求太陰精用和幻藥是諸師等於白月晝手執方諸承月中水此水為復從珠中出空中自有為從月來阿難若從月來尚能遠方令珠出水所經林木皆應吐流流則何待方諸所出不流明水非從月降若從珠出則此珠中常應流水何待中宵承白月晝若從空生空性無邊水當無際從人洎天皆同滔溺云何復有水陸空行汝更諦觀月從天陟珠因手持承珠水盤本人敷設水從何方流注於此月珠相遠非和非合不應水精無從自有汝尚不知如來藏中性水真空性空真水清淨本然周徧法界隨眾生心應所知量一處執珠一處水出徧法界執滿法界生生滿世間寧有方所循業發現世間無知惑為因緣及自然性皆是識心分別計度但有言說都無實義。

　　此月光童子所證法門也流息無恒者求則流不求則不流也迦毗羅此云黃赤色斫迦羅此云輪鉢頭摩此云赤蓮華訶薩多未詳此等外道於定或覩日月輪或見紅蓮華及黃赤色故楞伽云譬如日月形鉢頭摩深險如虗空灰燼外道道通禪是也太陰精水也望前為白月月當正中曰晝方諸陰燧水精珠也淮南子曰方諸見月則津而為水此水下詰其出處阿難下辨非月來若從珠出下辨非珠出若從空生下辨非空生汝更下令其審詳出處陟升也汝尚不知者言我已為汝說過兩番尚然不知也。

　　阿難風性無體動靜不常汝常整衣入於大眾僧伽梨角動及傍人則有微風拂彼人面此風為復出袈裟角發於虗空生彼人面阿難此風若復出袈裟角汝乃披風其衣飛搖應離汝體我今說法會中垂衣汝看我衣風何所在不應衣中有藏風地若生虗空汝衣不動何因無拂空性常住風應常生若無風時虗空當滅滅風可見滅空何狀若有生滅不名虗空名為虗空云何風出若風自生被拂之面從彼面生當應拂汝自汝整衣云何倒拂汝審諦觀整衣在汝面屬彼人虗空寂然不參流動風自誰方鼓動來此風空性隔非和非合不應風性無從自有汝宛不知如來藏中性風真空性空真風清淨本然周徧法界隨眾生心應所知量阿難如汝一人微動服衣有微風出徧法界拂滿國土生周徧世間寧有方所循業發現世間無知惑為因緣及自然性皆是識心分別計度但有言說都無實義。

　　此琉璃光所證法門也動靜不常者如搖箑則動不搖則靜也僧伽梨大衣也此風下徵其出處袈裟此云壞色衣阿難下辨非衣生若非下辨非空出空性常住風應常生者言空常而風亦常也若無風時虗空當滅者風滅而空亦滅也滅風可見滅空何狀者風濟則眾竅皆虗故有狀可見空滅應無狀貌可見何蒼蒼之色常在若有生滅則是可作之法不名虗空既名虗空則知風非是空云何執言風從空出此正顯名實不相當也風生於空是凡小之常執故詳辨之若風下辨非面生若謂此風不從自己整衣而生生於彼人被拂之面既生彼面應來拂汝自汝整衣應拂彼面云何復說風生彼面而倒拂耶汝宛不知者言我三番開示宛然與未聞之時無異也故知風本不動能動諸物若先有動應失自體不復更動今此風性周徧法界湛然不動寂爾無形推此動由皆從緣起且如密室之中若云有風風何不動若云無風遇緣即起故知風大不動動屬諸緣若執自然只合常生何得緊慢不定動靜不恒故知悉從緣起又推諸緣和合成事各各不有和合亦無緣緣之中俱無自性但是心動反推自心心亦不動以心無形起處不可得即知皆從真性起若真性不起方見真性徧十方界性合真空故曰性風真空性空真風故龍勝云地若是堅相不應捨其相如凝酥蠟蜜樹膠融則捨其堅相墮濕相中金銀銅鐵亦復如是如水為濕相寒則轉為堅相如是等種種悉皆捨相又云若火實有熱性云何有人入火不燒及人身中火不燒身雲中火水不能滅以火無有定熱性故神通力故火不能燒身業因緣故五藏不熱神龍力故水不能滅若熱性與火異火則非熱若熱性與火一云何言熱如火性餘性亦如是如是總性別性無故名為性空合論云若地性是實則不可易法身菩薩能變大地為金地種頓失則豈真實水性若實則不可易天人見水謂是琉璃餓鬼見水是火魚見是室廬則豈是實火性是實則不可易樹提伽生於火中又西國有布以火浣之鮮明名火浣布則豈是實風性是實則不可易列子御之而行舟得其便而駕之則豈是實故龍勝設問曰云何地水火風實法亦但有名字答無智人謂地等諸法以為實聖人慧眼觀之皆是虗誑譬如小兒見鏡中像以為實歡喜欲取大人觀之但誑惑人眼諸凡夫見和合而成謂為實地有天眼者能散此地但是微塵慧眼分別雖散此地實不可得故知無實地水火風亦非眼見實地水火風所以盤山云三界無法何處求心四大本空佛依何住璇璣不動寂爾無言覿面相呈更無餘事可作此中總註脚。

　　阿難空性無形因色顯發如室羅城去河遙處諸剎利種及婆羅門毗舍首陀兼頗羅墮栴陀羅等新立安居鑿井求水出土一尺於中則有一尺虗空如是乃至出土一丈中間還得一丈虗空虗空淺深隨出多少此空為當因土所出因鑿所有無因自生阿難若復此空無因自生未鑿土前何不無礙唯見大地逈無通達若因土出則土出時應見空入若土先出無空入者云何虗空因土而出若無出入則應空土元無異因無異則同則土出時空何不出若因鑿出則鑿出空應非出土不因鑿出鑿自出土云何見空汝更審諦諦審諦觀鑿從人手隨方運轉土因地移如是虗空因何所出鑿空虗實不相為用非和非合不應虗空無從自出若此虗空性圓周徧本不動搖當知現前地水火風均名五大性真圓融皆如來藏本無生滅阿難汝心昏迷不悟四大元如來藏當觀虗空為出為入為非出入汝全不知如來藏中性覺真空性空真覺清淨本然周徧法界隨眾生心應所知量阿難如一井空空生一井十方虗空亦復如是圓滿十方寧有方所循業發現世間無知惑為因緣及自然性皆是識心分別計度但有言說都無實義。

　　此虗空藏所證法門也空性無形者言無大小方圓之形量也剎利種王族也婆羅門此云淨行居家守道潔白其操者也毗舍商賈也首陀農夫也此西天之四姓頗羅墮此云利根旃陀羅此云屠者屠殺人畜故西天婬殺同賤殺者尤目為惡人國法令其搖鈴執幟警人異路不與良民同行故亦翻嚴幟此空下詰其生處阿難下辨非無因生若因土出下辨非土出若因鑿出下辨非鑿出若謂此空因鑿而出則應隨手鑿出虗空不須出土若謂不因鑿出鑿自出土云何井中得見虗空汝更下警令用心觀察審諦者審其實也諦審者毋浮察也諦觀者必欲見其端的也若此下會成五大汝心昏迷下痛責之也言汝昏暗迷癡不知好惡故執四大和合不肯捨其舊習不悟四大本如來藏汝但例觀空大以審其有出入無出入若悟空大不動周圓非出非入非不出入即悟四大非和非合非不和合矣汝全不知者謂愈說而愈昏若全然不解事之人也性覺真空性空真覺者以見空生大覺非是無本圓覺亦云無邊虗空覺所顯發是也。

　　阿難見覺無知因色空有如汝今者在祇陀林朝明夕昏設居中宵白月則光黑月便暗則明暗等因見分析此見為復與明暗相并大虗空為同一體為非一體或同非同或異非異阿難此見若復與明與暗及與虗空元一體者則明與暗二體相亡暗時無明明時無暗若與暗一明則見亡必一於明暗時當滅滅則云何見明見暗若明暗殊見無生滅一云何成若此見精與暗與明非一體者汝離明暗及與虗空分析見元作何形相離明離暗及離虗空是見元同龜毛兔角明暗虗空三事俱異從何立見明暗相背云何或同離三元無云何或異分空分見本無邊畔云何非同見暗見明性非遷改云何非異汝更細審微細審詳審諦審觀明從太陽暗隨黑月通屬虗空壅歸大地如是見精因何所出見覺空頑非和非合不應見精無從自出若見聞知性圓周徧本不動搖當知無邊不動虗空并其動搖地水火風均名六大性真圓融皆如來藏本無生滅阿難汝性沉淪不悟汝之見聞覺知本如來藏汝當觀此見聞覺知為生為滅為同為異為非生滅為非同異汝曾不知如來藏中性見覺明覺精明見清淨本然周徧法界隨眾生心應所知量如一見根見周法界聽齅甞觸覺觸覺知妙德瑩然徧周法界圓滿十虗寧有方所循業發現世間無知惑為因緣及自然性皆是識心分別計度但有言說都無實義。

　　此大勢至證圓通處也見覺即見性常居現量不起分別故曰無知然必因色空而顯所謂不變隨緣也如汝下詰此見之起處此見下辨見性不與三法一體以明暗二相自相陵奪見性不殊故若此下辨見性不與三法異體以見性離塵無體故明暗相背下辨非或同或異分空分見下辨非非同非異汝更下令其審察見性畢竟從何處來初云細審次則細不徒細而加以微細審不徒審而加以詳審次諦觀已是密察而又審諦審觀者其意不過令其審詳密詳實見其起處而後已也若見下會成六大必欲作此會者以見相二分元是一體故汝性沉淪者責其溺於因緣而不能自出也不悟與當觀二字相呼應汝曾不知者言汝前來因斥破見性無體重加迷悶而我雖與汝發明至今還不知此見精清淨本然周徧法界本如來藏也性見覺明覺精明見者言性中之見即本覺之光明本覺之光明即性明之見豈汝向以眼為見哉如一下會六根也甞觸即舌根以味合方覺故覺觸覺知身意二根也妙德瑩然者言此六根即妙真如性所具之德相大智慧光明故能晝夜常然靈明不昧周徧圓滿其相如此寧有方所而汝執為大小舒縮耶不知此等皆是循業發現豈真見真聞哉。

　　阿難識性無源因於六種根塵妄出汝今徧觀此會聖眾用目循歷其目周視但如鏡中無別分折汝識於中次第標指此是文殊此富樓那此目犍連此須菩提此舍利弗此識了知為生於見為生於相為生虗空為無所因突然而出阿難若汝識性生於見中如無明暗及與色空四種必無元無汝見見性尚無從何發識若汝識性生於相中不從見生既不見明亦不見暗明暗不矚即無色空彼相尚無識從何發若生於空非相非見非見無辨自不能知明暗色空非相滅緣見聞覺知無處安立處此二非空則同無有非同物縱發汝識欲何分別若無所因突然而出何不日中別識明月汝更細詳微細詳審見託汝睛相推前境可狀成有不相成無如是識緣因何所出識動見澄非和非合聞聽覺知亦復如是不應識緣無從自出若此識心本無所從當知了別見聞覺知圓滿湛然性非從所兼彼虗空地水火風均名七大性真圓融皆如來藏本無生滅阿難汝心麤浮不悟見聞發明了知本如來藏汝應觀此六處識心為同為異為空為有為非同異為非空有汝元不知如來藏中性識明知覺明真識妙覺湛然徧周法界含吐十虗寧有方所循業發現世間無知惑為因緣及自然性皆是識心分別計度但有言說都無實義。

　　此彌勒所證圓通門也無源者因根塵而妄出故汝今下驗其無源而妄出觀即根聖眾即塵標指者識言眼根周圓而視如鏡中像而無分別此眼識仍兼同時明了意識以眼識緣性境時有自性分別不帶名言無籌度心由彼同時意識於性境上起第二念執取名字如某某等名隨念計度分別也阿難下辨單根不生若汝下辨單境不生若生下辨不從空生若謂此識不從見生不從相生是從空生者若非見則色空莫辯若非相則根無從立既無相見唯是一空空則識亦同無若必有識又不與根塵相偶縱發汝識欲何分別是則離根塵而言識從空生尤不可也若無下辯非無因生汝更下令彼審觀見託二句指根塵可狀二句指色空言此四者歷歷分明汝識從何而出也識動見澄者言識有分別故動見無分別故澄動靜不同本非和各定無生處不應識之緣由無從而自出耶若此下會成七大當知了別見聞覺知者了別指識見聞覺知指根謂生了別之見聞覺知也并前五大均名七大者前則會相歸見此則會相見總歸於識也汝心麤浮者痛責其用心麤淺輕浮不肯深入由不深入不悟六根所發之識是如來藏汝應觀察六處識心是同是異是空是有非同非異非空非有若是同不應用中相背若是異不應性中相知若是空不應現有分別若是有不應了無踪跡非同四句反上應知汝元不知者言我前來斥破無體而矍然不知如此重重開示至今元舊不知責之極也性識明知覺明真識者言本性之藏即妙明之知本覺之明即性真之識是汝前來所明覺性湛然徧十方界性非生滅者即是此物豈汝向以意識為心知哉含吐十虗者含即容義吐即徧周義十虗即十方虗空也其體如此豈有方所而汝反執在色身之內殊不知在色身之內者是循業發現之體非真體也初卷七處破心段段結云無有是處四科之文段段結云無有處所七大之文段段皆云寧有方所皆是心目所在一句根本發出許多枝葉以阿難頭頭認有方所故世尊法法破除向後世尊說出因明立所方知所立之處入流亡所方知除所之法所之一字真迷悟之大關也。

　　爾時阿難及諸大眾蒙佛如來微妙開示身心蕩然得無罣礙是諸大眾各各自知心徧十方見十方空如觀手中所持葉物一切世間諸所有物皆即菩提妙明元心心精徧圓含褁十方反觀父母所生之身猶彼十方虗空之中吹一微塵若存若亡如湛巨海流一浮漚起滅無從了然自知獲本妙心常住不滅禮佛合掌得未曾有於如來前說偈讚佛。

　　此敘悟也微妙開示者以世尊破心之後阿難有云何是我真性之請世尊托見精以發明故發軔之初即曰見性周徧非汝而誰由此一語或認相為見或認見為相種種誵訛惶惑不定故世尊示之曰此見及緣元是菩提妙淨明體阿難由此一語遂認定此見性即是妙覺性故領悟云誠如法王所說覺緣徧十方界湛然常住性非生滅世尊見其認定是真則又曰見見之時見非是見先德所謂你有拄杖子我與你拄杖子你無拄杖子我奪却拄杖子也阿難由此重增迷悶故世尊復示之曰此見尚屬業識當業輪轉若能遠離和合不和合緣則復滅除諸生死因圓滿菩提不生滅性清淨本心本覺常住至此則阿難已知見性是妄妙覺是真然不知此妙覺性畢竟在甚麼處著落世尊復恐離波求水離像索鏡故不待其請而復示之曰汝將謂我前所破見精為非真而如來藏妙覺性為真乎然欲識妙覺性又不得離却見聞覺知陰入處界也故復指陰入處界一一皆如來藏一一皆周徧法界故自發明地大以至識大妙覺湛然周徧法界處而阿難方驀然省悟故知阿難之悟實由如來見性周徧一語為發機而後有誠如覺緣徧十方界之一信由此一信世尊許多宛轉東敲西擊挑其悟門故至妙覺湛然周徧處忽然鬪上阿難舊時機括不自知其躍然而起豈非微妙開示哉身心蕩然得無罣礙者二卷敘悟處雖曰身心泰然尚有許多疑礙故一一詳明至此則觸處皆通得大無礙矣是諸下正陳悟處各各自知心徧十方者是總領妙覺湛然徧周法界含吐十虗也言自知者意顯向來只是藉佛語而知不是自知今方自肯自信更不隨人口吻轉換矣向也見量極於初禪今則見十方空如觀掌中葉物矣向也為物所轉分大分小見舒見縮認見為物認物為見惶惑不定今則見一切世間諸所有物元一圓融清淨寶覺更無一物為障為隔矣向也昏擾擾相以為心性決定惑為色身之內今則已知心精徧圓含褁十方反觀父母所生之身若空中一塵海中一漚不復棄海認漚認漚為海矣向也不知真際所詣不知寂常心性不知身心顛倒所在不知見性是心不知陰入處界是如來藏不知七大徧周法界今則一一自知毫無疑惑矣向也世尊與我發明寶明妙性元所圓滿常住心地而我則徒獲此心而未敢認今則獲本妙心常住不滅不待認矣此正阿難㘞地一聲時懸崖撒手處所謂稱錘移到徹梢頭忽然拶落翻䈥斗故下文即以所見所悟處說偈讚佛也。

　　妙湛總持不動尊首楞嚴王世希有銷我億劫顛倒想不歷僧祇獲法身願今得果成寶王還度如是恒沙眾將此深心奉塵剎是則名為報佛恩伏請世尊為證明五濁惡世誓先入如一眾生未成佛終不於此取泥洹大雄大力大慈悲希更審除微細惑令我早登無上覺於十方界坐道場舜若多性可銷亡爍迦羅心無動轉。

　　此阿難既悟七大徧周而因悟如來所示大佛頂首楞嚴王即是一心三觀也即諸法而不染曰妙湛即諸法而不失曰總持即諸法而隨緣不變不變隨緣曰不動由妙湛故曰清淨由周徧故曰總持由本然故曰不動所謂清淨者即是上文所說性淨明體菩提涅槃元清淨體元是菩提妙淨明體圓覺所謂一身清淨多身清淨乃至十方眾生圓覺清淨是也此當奢摩他義所謂總持者即是上文所說圓妙明心即是大陀羅尼即是如來藏圓覺所謂根塵四大乃至陀羅尼徧滿法界是也此當三摩鉢提義所謂本然者即是上文所說常住真心即是不動真如即是實相圓覺所謂虗空如是平等不動當知覺性平等不動是也此當禪那義由如來證此七大之性三觀之體故世間目之為妙湛總持不動尊非謂三十二相稱尊也亦由即幻妄而得究竟堅固之體故又目之為首楞嚴王不獨以破有稱王也此即世出世間最上希有奇特事我初不解一見如來三十二相形體映徹作奇特想作希有想今日乃知世尊之希有奇特不在三十二相也向以緣塵分別念念生滅者為清淨心而不知妙湛之體為清淨心也向以身為總持而心居身內而不知心精徧圓含褁十方者為總持也向以陰入界處為生滅法地水火風為變化性而不知即是不動周圓妙真如性也此皆昔日顛倒妄想如來今日一一微細為我開示將此億劫顛倒妄想一併銷除令我不勞經歷三阿僧祇即見如來大佛頂相平等法身何幸如之所謂過得橋來岸上行始覺渾身泥水濕也問婆沙論敘三阿僧祇劫修六度行百劫種相好因然後獲五分法身唯識謂地前歷一僧祇初地至八地歷一僧祇九地至佛地歷一僧祇然後獲究竟法身何故此中說不歷僧祇耶答彼約漸修此約頓悟以漸修言之則從微至著自信住行向以至等覺方證極果以頓言之則一念不生前後際斷即名為佛尚不涉地位階差豈歷僧祇哉昔廣額屠兒至佛座下無明頓息乃置刀謂佛曰世尊我是千佛一數佛即印可夫以廣額放下屠刀無明頓息預千佛數今慶喜法眼清明則其言獲也宜矣但其覺雖佛覺而功行未逮於極果故不言五分及究竟耳願今下重發大願當我未見大佛頂平等法身時自謂唯佛一人獨得覺性一切眾生悉皆無分故我上不求佛道下不度眾生今日乃知佛與眾生平等無二故我願求佛果亦願度生世尊既以種種方便委曲詳示令我得見此平等法如此深恩實難酬報今我辦此二種深心上則承事剎塵諸佛下則度脫剎塵眾生是則堪報難報之深恩所謂真龍得水便解興波作浪矣伏請下申明度生之願以阿難在法華會上畏此五濁心懷諂曲不堪受化故皆發願異國持經今見平等法身重興大願故於五濁惡世誓願先入度盡眾生方入滅度此亦改玉改步之意也泥洹此云滅度大雄下申明求佛之願撒無明之重障曰大雄拔惑業之深根曰大力與眾生二滅之樂曰大慈拔眾生二死之苦曰大悲也希更審除微細惑者言我麤惑雖除根中積生無始虗習與諸無明分劑頭數猶未能盡故冀世尊大雄大力及大慈悲暗中加被審除細惑令我五住究盡二死永亡早成正覺徧坐道場方得了當耳舜若下結成大誓舜若多此云空爍迦羅此云堅固即金剛心也謂空性無體不可銷亡者或可銷亡而我金剛堅固之心終不可轉此即虗空可盡我願無窮之意已上可當法界觀中空色無礙觀。

大佛頂如來密因修證了義諸菩薩萬行首楞嚴經合轍卷第三


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第四

　　明　二楞菴釋　通潤　述

　　爾時富樓那彌多羅尼子在大眾中即從座起偏袒右肩右膝著地合掌恭敬而白佛言大威德世尊善為眾生敷演如來第一義諦世尊常推說法人中我為第一今聞如來微妙法音猶如聾人逾百步外聆於蚊蚋本所不見何況得聞佛雖宣明令我除惑今猶未詳斯義究竟無疑惑地世尊如阿難輩雖則開悟習漏未除我等會中登無漏者雖盡諸漏今聞如來所說法音尚紆疑悔世尊若復世間一切根塵陰處界等皆如來藏清淨本然云何忽生山河大地諸有為相次第遷流終而復始又如來說地水火風本性圓融周徧法界湛然常住世尊若地性徧云何容水水性周徧火則不生復云何明水火二性俱徧虗空不相陵滅世尊地性障礙空性虗通云何二俱周徧法界而我不知是義攸往惟願如來宣流大慈開我迷雲及諸大眾作是語已五體投地欽渴如來無上慈誨。

　　此下滿慈因聞三科七大皆是如來藏性故執性難相以興二問也滿慈位登無學已斷見思已破我執已證人空然無明未破法執猶存不達全相是性不知萬法生起之源未明全性是相不知七大徧周之故故乘機發問然必待滿慈者葢阿難以多聞居首滿慈以說法居先皆以義虎稱雄故也大威德者有大雄大力以拔人之迷根曰威有大慈大悲以迪人之悟門曰德善為眾生敷演如來第一義諦者正領三科本如來藏七大徧周法界此皆如來自證法門極難措口而如來曲狥人情頭頭顯露令俾眾生善用其心而得悟入故曰善為也然此第一義諦理極玄微絕難搆副即世尊推我說法人中最為第一今聞如來微妙法音喻如聾人逾百步而聆蚊蚋抑且本所不見又焉能聞其聲乎此不見不聞只是形容法音微玅之意列子曰江浦間生麼蟲名曰焦明羣飛而集於蚊睫棲宿去來蚊弗覺也離朱拭眥而望之弗見其形師曠俛首而聽之弗聞其聲惟黃帝與容成子居空同之上心死形廢徐以神視塊然見之若泰山之形徐以氣聽鬨然聞之若雷霆之聲與此相類佛雖宣明此法令我除疑然我畢竟不能入於無疑之地且阿難輩雖得開悟然而根中積生無始虗習宛然盡在其疑固然即我等輩無學已證諸漏已除者尚紆疑悔況未得無漏者乎世尊下先牒三科以呈疑既曰清淨不應忽生穢染器界根身業果既曰本然又不應從曠劫來相續不斷如世界有成住壞空眾生有生老病死業果有往復循環等又如下次牒七大以陳疑若謂七大本性各各圓融周徧法界則土能尅水地水不合相容水能尅火水火何能共徧通塞各異地空安得互周故我不知是義之所歸趣此二問者一是聖教相違難一是世間相違難也惟願下正請除疑言迷雲者以此二疑能障性天故。

　　爾時世尊告富樓那及諸會中漏盡無學諸阿羅漢如來今日普為此會宣勝義中真勝義性令汝會中定性聲聞及諸一切未得二空迴向上乘阿羅漢等皆獲一乘寂滅場地真阿練若正修行處汝今諦聽當為汝說富樓那等欽佛法音默然承聽。

　　此許說也勝義中真勝義性者法相宗說勝義有四一蘊處界為世間勝義四諦為道理勝義二空真如為證得勝義一真法界為勝義勝義此中所顯即最後勝義也漏盡無學中根也定性聲聞下根也未得二空迴向上乘者上根也二空者即人空法空得人空者知眾生無性得法空者知諸法無性也一乘即佛乘也寂滅場地即大寂滅海阿練若又名阿蘭若此云離諠諍亦云閑靜處由人法俱空故名真離諠諍真閑靜處即指首楞嚴大寂定是行人安心之地也正修行處者除此一乘其餘皆是旁蹊曲徑不名正修方便教說定性聲聞無性闡提不得成佛如焦芽敗種今則咸歸一乘究竟涅槃悉當作佛方盡大乘至極之談故曰正修如法王經云若定根機為小乘人說小乘法為闡提人說闡提法是斷佛性是滅佛身是說法人當歷百千萬劫墮諸地獄何以故眾生之性即是法性從本已來無有增減故知一切法皆是佛法一切性皆是佛性。

　　佛言富樓那如汝所言清淨本然云何忽生山河大地汝常不聞如來宣說性覺玅明本覺明玅富樓那言唯然世尊我常聞佛宣說斯義佛言汝稱覺明為復性明稱名為覺為覺不明稱為明覺富樓那言若此不明名為覺者則無所明佛言若無所明則無明覺有所非覺無所非明無明又非覺湛明性性覺必明妄為明覺覺非所明因明立所所既妄立生汝妄能無同異中熾然成異異彼所異因異立同同異發明因此復立無同無異。

　　此下發明陰界處人循業發現全性成相以答忽生山河大地之問也尊者置箇問端如向荊棘林中掇出膠盆子相似使人動轉不得世尊是一切智人知尊者抱守因緣未忘法執而於性覺真空性空真覺之理未能透脫即將前所說法作深竿影草而詰之曰如汝所問清淨本然云何忽生山河大地等然我向來在法會中所說性覺玅明本覺明玅者汝常不聞之乎言性覺玅明者謂性覺之體本玅而常明不因明以有玅者也本覺明玅者謂本覺之用本明而常玅不因玅以有明者也滿慈被世尊一釣便上答云我常聞佛宣說斯義不知鼻孔已在世尊手裏故復雙開兩關以審之曰汝既聞此性覺玅明本覺明玅如何意會為復性覺玅明之體猶如明鏡本來自明不假明而明之故稱之為性覺玅明耶為復覺體本來不明如鏡之有塵垢必假明而明之故稱為所明之覺耶一是本然義一是因緣義尊者熟處難忘依舊渾身落在因緣知見坑中不覺認明墮所故曰若使不假明而明之名為覺者則無所明之覺矣意謂必假明而明之必有所明方名覺者是則決非無所明而稱覺必是有所明而稱覺也豈知纔立所明便落生滅因緣知見即非清淨本然之覺性矣故世尊告之曰汝謂無所無明則無玅明性覺必是有所有明方有玅明性覺乎故曰若無所明則無明覺豈知性覺玅明不但不可以有所目之亦不可以無所目之以有所則非性覺無所又非妙明故不但不可以無明目之亦不可以有明目之以不明則墮於昏昏默默明則墮於昭昭靈靈故今汝認此覺性以為必明即此一念便將性覺玅明本覺明玅清淨本然之體晦昧而成無明業識矣以其本非所明而強立所明故妄為明覺先德所謂欲明今日事暗却本來人也故示之曰性覺玅明清淨本然之體本不屬所以無在而無不在故亦不屬明以無明而無不明故故曰覺非所明今汝在清淨性覺中認此性覺以為必明即此必明一念遂將無方所之性覺轉成業識若瓶中之空便落方所故曰因明立所既落方所復轉此大智慧光明而成能見見分故曰所既妄立生汝妄能既有見分復將無同無異真諦理境轉成相分遂有種種差別故曰無同異中熾然成異故宗鏡云最初不覺忽起動心成業識之由為覺明之咎因明立所見分俄興隨見立塵相分安布是也異彼所異者上異字指熾然成異之異彼所異指因明立所之所字也言此熾然成異之異與彼因明立所之所異又異也以立所之異是約一念說此熾然異所該甚廣有因異而立同即同亦異有因同異而復立無同無異即無同無異亦異以世界眾生業果皆在此異字中包含故與前所異不同也。

　　如是擾亂相待生勞勞久發塵自相渾濁由是引起塵勞煩惱起為世界靜成虗空虗空為同世界為異彼無同異真有為法。

　　此牒上因無明而生三細復點出因三細而生六麤也謂上來如是種種擾亂皆由清淨覺心因明一念生起化而為業識轉而為見分裂而為相分故曰相待生勞勞久發塵勞即見分塵即相分此等皆是自相渾濁非由外物渾之濁之也故結之曰由是引起塵勞煩惱由是二字指最初一念無明言塵勞指相見二分言煩惱指六麤言顯此因明一念不但引起三細即六麤煩惱諸相亦因之而起故將煩惱二字點出而下文乃確示之曰汝前問我云何忽生山河大地諸有為相即汝清淨心中無故突起認明一念便是忽生世界遠公所謂一微涉動境成此頺山勢是也即汝一念認明而令清淨覺心忽然晦昧便是靜成虗空前之所言因異立同者異即世界同即虗空以虗空無二故曰同以世界差別故曰異前之所言因此復立無同無異者非本來無同無異之性覺是虗空世界既成之後而復立者即眾生業果六麤諸有為法也眾生業果之所以為無同無異者以離業果無眾生離眾生無業果故無異而眾生為能造能受業果為所造所受故不同也故知一念纔生萬法皆備則知一念無生萬行具足矣昔有僧問瑯瑘覺和尚云清淨本然云何忽生山河大地覺厲聲云清淨本然云何忽生山河大地又有僧問玄挺禪師云如何是真性中緣起師云大德正興一念時是真性中緣起此又見如來祖師各出手眼接人處。

　　覺明空昧相待成搖故有風輪執持世界因空生搖堅明立礙彼金寶者明覺立堅故有金輪保持國土堅覺寶成搖明風出風金相摩故有火光為變化性寶明生潤火光上蒸故有水輪含十方界。

　　前約最初一念無明答忽生此約發潤二種無明答相續也先明世界相續之因華嚴經云三千大千世界以無量因緣所成且如大地依水輪水輪依風輪風輪依空輪空輪無所依然眾生業感世界安住此亦如是故先辯風輪良以真法性土本來不動由突起知見遂轉此玅明智體而為覺明復轉性覺真空而成晦昧之頑空所謂知見立知即無明本也由此知見與無明風忽然鼓動充塞虗空故空輪之上而有風輪執持世界此由最初一念知見妄立迷本覺而為無明成風輪種是故器界凝結皆由無明風力執持得不散失因空下次明金輪既有無明風依空鼓動而此覺明知見執攬愈固復從晦昧空中結成金輪保持國土故四寶結成須彌純金結成七山彼金山寶山皆是明覺立堅所致此即因見分而攬結相分為地大種堅覺下三明火大堅覺寶成者牒前明覺立堅所成金寶也搖明風出者牒前無明搖動知見所出之風也覺之與明即知見也謂此知見內為無明所鼓外為相金所眩風金相摩轉生火大故有火光為變化性言變化者謂變生為熟化有成無此由無明與相金鼓發知見益熾引發瞋火為火大種寶明下四明水大由火光上蒸而於所見之金寶及能見之覺明愈生光潤津津愛著不肯放捨遂生愛水故有水輪含十方界言含者見世界總是愛水包裹也此由相見引發潤生無明為水大種也故知四大種子本乎癡愛相續不斷古鈔云由妄見動故外感風輪由執心堅故外感金輪由研求燥故外感火輪由愛心深故外感水輪也。

　　火騰水降交發立堅濕為巨海乾為洲潬以是義故彼大海中火光常起彼洲潬中江河常注水勢劣火結為高山是故山石擊則成𦦨融則成水土勢劣水抽為草木是故林藪遇燒成土因絞成水交妄發生遞相為種以是因緣世界相續。

　　前依無明一發展轉結成四大種子此因水火二大種子展轉結成器界也火騰者火性災上故曰騰水降者水性潤下故曰降也交發立堅者水火濟而互生器界也濕為巨海者即甘水海與鹽水海是水族眾生器界水降之所成立乾為洲潬者即四部洲是陸居眾生器界火騰之所成立以是義故大海本流濕之地不應有火而有火者以受火之氣分故火光常起洲潬本就燥之處不應有水而有水者以受水之氣分故江河常注也水勢下復由水火土三種而生陸地之高山林藪之草木也水勢劣火者以水能尅火若水性不降而就火則勢必滅火豈能生物今則降水之性而就火故水火相合結成高山是故山石擊則成焰者是受火之氣分融則成水者是受水之氣分也土勢劣水者以土能尅水若土性不降而就水則勢必滅水豈能生物今則降土之性而就水故水土相合抽為草木是故林藪遇燒成土者是受土之氣分因絞成水者是受水之氣分也交妄下結成相續由無明為風輪種執心為金輪種瞋心為火大種愛心為水輪種由此四輪交妄發生遞相為種復生四大而器界立於是世界成住壞空始終相續若無明破而風輪息堅執消而金輪壞瞋心歇而火輪空愛心盡而水輪涸是則器界應念化成無上知覺矣(關尹云五行之運因精有魂因魂有神因神有意因意有魄因魄有精五行回環不已精者水魄者金神者火魂者木意者土升者為火降者為水欲升而不能升者為木欲降而不能降者為金金木者水火之交也然則五行者皆吾思慮計之而有是以萬物之來我皆對之以性而不對之以心性者心未萌也無神則無意葢無火則無土無意則無魄葢無土則無金一者不存五者皆廢世之論五行者皆不推其本若關尹者善推本者也然四大五行實非有異故併錄之)又俱舍云謂諸有情業增上力先依最下依止虗空有風輪生如是風輪其體堅密不可沮壞設有洛那力人以金剛杵奮威懸擊金剛有碎風輪無損又諸有情業增上力起大雲雨樹風輪上渧如車軸積水成輪眾生業力水不流散如食未消不墮識藏又如倉貯米水輪亦爾由風所持令不流散諸有情業感別風起摶擊此水上結金輪如熟乳停上凝成膜故水輪減唯厚八洛叉餘轉成金於金輪上有九大山玅高處中餘八周匝繞玅高山於八山中前七名內於第七山外有四洲洲外復有鐵輪圍山周匝如輪圍一世界持雙等七唯金所成玅高山王四寶為體如次四面北東南西金銀琉璃頗胝迦寶隨寶威德色顯於空故贍部洲空如琉璃如是寶等亦諸有情增上業力之所成就復有大雲起雨金輪上滴如車軸積水奔濤其水即為眾寶種藏由其威德猛風鑽擊變生眾寶如是變水眾寶時因滅果生體不俱有如是變生金寶等已復由業力引起別風簡別眾寶攝令積聚成山成洲水分甘鹹令別成立內海外海如是九山住金輪上中間八海前七名內七中皆具八功德水第八名外鹹水盈滿於外海中大洲有四各對玅高南贍部洲北廣南狹三邊量等其相如車唯此洲中有金剛座上窮地際下據金輪一切菩薩將登正覺皆坐此座上起金剛喻定以無餘依有堅固力能持此故東勝身洲形如半月西牛貨洲形如滿月北俱盧洲形如方座隨其洲相人面亦然等此即一須彌一日月所統世界也問何故此經先金輪而次水輪俱舍先水輪而後金輪答彼約世界安立自下生上以成其次此約世界生起由內感外以立其次故不同也。

　　復次富樓那明妄非他覺明為咎所妄既立明理不踰以是因緣聽不出聲見不超色色香味觸六妄成就由是分開見覺聞知同業相纏合離成化見明色發明見想成異見成憎同想成愛流愛為種納想為胎交遘發生吸引同業故有因緣生羯羅藍遏蒲曇等胎卵濕化隨其所應卵唯想生胎因情有濕以合感化以離應情想合離更相變易所有受業逐其飛沈以是因緣眾生相續。

　　此答眾生相續之因也葢法性身本來周遍實無根身即此根身推其本原亦是明妄所成此明妄者實非他物亦由妙明覺心最初突起一念轉為覺明而成所妄所妄既立於是湛圓玅明覺性分成六處故在眼名見在耳能聞遂生局礙不復周徧圓通以是因緣於器世界不能超越故聽不出聲而見不超色此無他都由色香味觸六妄成就染六根而成塵亦由見聞覺知六妄成就攬六塵而成根於是六根六塵各有定處情想合離各有定業胎卵濕化亦各有定報其同業者則一處相纏業不同者則或離或合也溫陵曰同業即胎卵類因父母己三者業同故相纏著而生合離即濕化類不因父母但由己業或合濕而成形或離異而托化此言本有身顛倒執著故感中有投胎時亦復如是也見明下明中有投胎之因謂胎卵二中有身欲投胎時其無緣處大地如墨唯於父母有緣處見有一點明色發現此中有身既見明色即趨其處其想遂得成就故曰見明色發明見想成也孤山云異見者謂父是所憎境同想者謂母是所愛境女子反此流愛下正明投胎之因由潤生無明也言此中有既見可愛之境即注愛於父母赤白二渧以為種此赤白二渧即納此想心而成胎此想雖因父母交遘發生實由己業相同故吸攪而不捨若磁石之吸鐵以是父母己三為因緣故遂入胎中成五陰身故有羯羅藍等相故俱舍云胎中凡有五位一七名羯羅藍此云凝滑二七名遏蒲雲此云皰狀如瘡皰三七名閉尸此云輭肉四七名健南此云堅肉五七名鉢羅奢佉此云形位今舉其二故曰等也(瑜伽云言中有者謂此五趣有情身在生有死有間名中有亦以異熟五蘊為體是業招故其胎卵中有身便如當生本有身形狀如人中有似人餘趣中有亦爾身如五六歲孩子大其形量雖小然諸根猛利如本有身能作諸業於父母邊起顛倒想或唯見男或唯見女如是漸近彼之處所漸漸不見父母餘處唯見男女根門若男中有緣母起愛生於欲心若女中有緣父起愛生於欲心由起二種愛心己與愛境合所洩不淨流入胎藏認為己身便生歡喜此心生己中有身沒受生有身故曰同業相纏若濕化二生中有由先業力不簡近遠染著稱情當染香處便即受生毗毗產問世尊云眾生死已受中陰身新身未受云何而住佛言如種生芽為先種滅而後芽生為先芽生而後種滅為種滅經久而芽乃生毗毗產言世尊非種滅已而後芽生非芽生已而後種滅生滅同時無先無後佛言如是楞伽王非舊身後識滅已而新身初識生亦非新身初識生已而舊身後識滅生滅同時無先無後如吉彌蟲行蟲有所至身總隨之一著不移步易乃去如是先識託身識總隨之一託不離死方遷捨毗毗產言若如是者有中陰不佛言如卵生眾生棄身託卵以業風力在于卵中凝沍無知至卵熟時識方有覺所以者何業法如是以業力故卵生眾生熟時未至無所覺知又轉輪王及輪王子以福業故受身之時不為胎穢所汙不與胎穢和雜無胎穢染故多化生應當以是而表中陰)胎卵濕化隨其所應者謂四生各以定業相感故隨其感而應之以四生之定報也亂思不定曰想鍾愛不捨曰情親附不變曰合捨此趨彼曰離由此四心感召而四生亦以類應也情想下明不定業所感之果也言因心或情變為想或想變為情或合化為離或離化為合故其受報或飛變為沉若雀之化蛤或沉變為飛若魚之化龍等亦不定也(且如人中亦具四生如毗舍佉彌羅母三十二子是卵生揜如羅婆利頂生轉輪聖王名濕生阿婆羅比丘尼地中化生又如誌公生於鷹巢五祖生於館舍伊尹生於空桑后稷生於巨跡乃至復有至暴者化為猛虎至婬者化為女人故知善惡由心心之所變不得不變)以是下結成相續。

　　富樓那想愛同結愛不能離則諸世間父母子孫相生不斷是等則以欲貪為本貪愛同滋貪不能止則諸世間卵化濕胎隨力強弱遞相吞食是等則以殺貪為本以人食羊羊死為人人死為羊如是乃至十生之類死死生生互來相噉惡業俱生窮未來際是等則以盜貪為本汝負我命我還汝債以是因緣經百千劫常在生死汝愛我心我憐汝色以是因緣經百千劫常在纏縛唯殺盜婬三為根本以是因緣業果相續。

　　此明業果相續之因也想愛同結等者謂彼此情愛如膠似漆固結而不能解故受生時則流愛為種納想為胎而父母子孫生生不斷此等皆以婬欲而正性命故曰欲貪為本貪愛同滋等者謂彼貪我豢養我愛其肉血此皆以貪愛相滋故隨力強弱遞相噉食如言半斤還八兩是也以人下以一例諸非謂止人羊相食而已惡業俱生者謂有此惡業故世世俱生一處相值以償其債也盜貪者謂不與而取及陰取者皆盜以人食羊羊未嘗與人食而人以強力取食是不與而取羊死為人互來相噉而彼亦不知取噉之故是為陰取雖殺盜婬三種不同總是一貪為本故知三界流轉唯一貪愛若斷貪愛便出三界矣汝負二句影略當云汝負我命汝還我命我負汝命我還汝命此屬殺貪我負汝債我還汝債汝負我債汝還我債此屬盜貪此言命債不了故生死相結亦不了也汝愛二句亦影略當云汝愛我心我愛汝心我憐汝色汝憐我色由愛憐不斷故生死相纏亦不斷也唯殺下結成相續合論云譬如世人葬其祖先於吉地則世受其福不然有禍人有親姻地無情識而福禍之應捷於影響一切眾生殺盜婬力妄計而生業果如之。

　　富樓那如是三種顛倒相續皆是覺明明了知性因了發相從妄見生山河大地諸有為相次第遷流因此虗妄終而復始。

　　此總結三種相續不斷之現行皆由最初一念忽生之種子言此三種相續不斷雖各不同推其所自皆由性覺玅明心體最初不覺突起一念故轉成業識名為覺明因有覺明次又轉為明了知性因有了知次又轉為相分故曰因了發相由此妄見山河大地有為諸相忽然生起即次第遷流亦因此終而復始亦因此所謂種種幻化皆生如來圓覺玅心也。

　　富樓那言若此玅覺本玅覺明與如來心不增不減無狀忽生山河大地諸有為相如來今得妙空明覺山河大地有為習漏何當復生。

　　此執因性以難果性反詰如來何時復循業發現也意謂眾生性覺妙明本覺明玅之體與諸如來平等無二眾生既從清淨本然體中無狀忽生如來既得清淨覺體何時又當無狀而忽生邪有為即眾生習漏即業果也。

　　佛告富樓那譬如迷人於一聚落惑南為北此迷為復因迷而有因悟而出富樓那言如是迷人亦不因迷又不因悟何以故迷本無根云何因迷悟非生迷云何因悟佛言彼之迷人正在迷時倐有悟人指示令悟富樓那於意云何此人縱迷於此聚落更生迷不不也世尊富樓那十方如來亦復如是此迷無本性畢竟空昔本無迷似有迷覺覺迷迷滅覺不生迷。

　　此顯覺性不動本無迷悟也先舉喻以審迷因之自出如是下答出迷因無所從來謂此無明本從清淨覺心突然而起了無根本故不因迷若使迷人忽然醒悟悟則無迷亦不因悟既此迷人不因迷悟則知覺性本來不動而迷悟皆屬生滅門中所收也佛言下復舉喻反詰言汝雖知迷悟無根然彼正當惑南為北時忽有悟人指示令悟此人縱使先迷今已醒悟於此聚落更生迷不不也者謂既悟決不復迷也十方下法合言此無明了無根本徹底元空正如迷方之迷更無所因以此清淨覺性在昔本無有迷由彼忽生一念似乎迷其清淨覺體非是真迷若使真迷則迷已有根安得復覺以迷本無根故曰似有正如惑南為北方實不轉今既覺得是迷迷即便滅滅則豈復更生哉昔忠國師問紫璘供奉云佛是何義答云覺義師曰佛曾迷否曰不曾迷師曰用覺作麼故知尚無有覺云何有迷所以云昔時迷悟似迷今日悟迷非悟。

　　亦如瞖人見空中華瞖病若除華於空滅忽有愚人於彼空華所滅空地待華更生汝觀是人為愚為慧富樓那言空元無華妄見生滅見華滅空已是顛倒敕令更出斯實狂癡云何更名如是狂人為愚為慧佛言如汝所解云何問言諸佛如來玅覺明空何當更出山河大地。

　　復舉喻以明瞖除華滅如來自喻待華更生喻富樓那為愚為慧審之之辭空元下喻清淨覺心本無迷悟也即言其悟已是落第二頭況既悟之後而更索其迷斯實世間極愚之人云何乃問其愚與慧耶佛言下輕輕撥轉言汝解得晴空待華更生之人是愚非慧而汝乃於清淨覺心更索山河大地與此愚人何異哉如上二喻皆顯迷時尚不曾實迷況既悟之後乃復有迷耶。

　　又如金鑛雜於精金其金一純更不成雜如木成灰不重為木諸佛如來菩提涅槃亦復如是。

　　金鑛雜精金者鑛喻無明金喻覺性言無明與覺性和合也其金一純者喻無明盡而純覺也不重為鑛者喻諸佛本覺已現不更生無明心識相也故圓覺云一成真金體不復重為鑛木喻煩惱灰喻涅槃灰不為木者喻已證涅槃不更生煩惱也此二喻言已覺者更不生迷況既覺之後又加四十二番煅煉之功而成正等正覺得大涅槃者更生迷耶。

　　富樓那又汝問言地水火風本性圓融周徧法界疑水火性不相陵滅又徵虗空及諸大地俱徧法界不合相容富樓那譬如虗空體非羣相而不拒彼諸相發揮所以者何富樓那彼太虗空日照則明雲屯則暗風搖則動霽澄則清氣凝則濁土積成霾水澄成映於意云何如是殊方諸有為相為因彼生為復空有若彼所生富樓那且日照時既是日明十方世界同為日色云何空中更見圓日若是空明空應自照云何中霄雲霧之時不生光耀當知是明非日非空不異空日。

　　此明七大皆依如來藏心循業發現全相是性以答七大徧周不合相容之問也又汝下先牒定前疑譬如下舉同喻以明虗空體非羣相者喻如來藏心清淨本然周徧法界也不拒羣相發揮者喻七大循業發現也彼太下釋成日照則明喻火大大明當空羣暗皆消故雲屯則暗喻識大迷雲一起真空晦昧故風搖則動喻風大飄風忽起大虗震驚故霽澄則清喻空大萬里無雲碧空如洗故氣凝則濁喻見大空見不分兩相渾濁故土積成霾喻地大陰霾晝飛晴空蔽塞故水澄成映喻水大水天一色晴空映發故如是下雙徵七大所自出若彼下辨破意謂太虗既是因日而有明則十方虗空但有明處皆是一日云何空中更見圓日如盤盂者在乎若使空中更有圓日可見則自日之外皆是空明安得言因日而明耶若謂是明不因於日而因於空空既常存明應常在云何暗來則無光耀當知是明不即空日亦不離空日既不即不離則知清淨本然循業發現矣。

　　觀相元妄無可指陳猶邀空華結為空果云何詰其相陵滅義觀性元真唯玅覺明玅覺明心先非水火云何復問不相容者。

　　此錯簡當在後文無可憑據下是牒上虗妄以答前問辭也但汝細觀七大之相若果是實或可指陳正如水中月影本來虗妄尚不能能定其為一為二為西為東乃欲詰其相陵滅義是猶邀空華而結空果惡可得哉汝若細觀七大之性元是真常玅覺明體更非別物如是則玅覺性本無水火水火尚無云何乃問其不相容也。

　　真玅覺明亦復如是汝以空明則有空現地水火風各各發明則各各現若俱發明則有俱現云何俱現富樓那如一水中現於日影兩人同觀水中之日東西各行則各有日隨二人去一東一西先無準的不應難言此日是一云何各行各日既雙云何現一宛轉虗妄無可憑據。

　　此以法合喻也應立量云真覺玅明是有法非離非即是宗因云體非七大而不拒彼七大發揮故同喻如虗空汝以空明則有空現者即是循發空之業而空相現如鑿井而空出是也各各發明各各現者若各循業而境各現如一處求火一處火出一處求水一處水出是也俱明俱現者同循業而境同現如徧法界執滿世間起是也云何下引喻以明俱現之妄各現猶不足顯共業之虗而俱現足以顯共業之妄故承俱現復以喻顯也水中日影是一而東西有日各隨人去者以日影隨東是循東人之業而東日影隨西是循西人之業而西而水中日影初未嘗隨人東西也如是則知循業發現虗妄無憑大都如此而欲難其是一是二是東是西耶此正與非日非空不異空日同一虗妄而已。

　　富樓那汝以色空相傾相奪於如來藏而如來藏隨為色空周徧法界是故於中風動空澄日明雲暗眾生迷悶背覺合塵故發塵勞有世間相我以玅明不滅不生合如來藏而如來藏唯玅覺明圓照法界是故於中一為無量無量為一小中現大大中現小不動道場徧十方界身含十方無盡虗空於一毛端現寶王剎坐微塵裏轉大法輪滅塵合覺故發真如玅覺明性。

　　此釋明上文二義言七大之相如此則不可詰其相陵滅義七大之性又如此又不可問其不相容者然則七大何故而有由汝業識不空相見未破循色空之業互相傾奪於如來藏而如來藏即循汝業而現空現色故見色空周徧法界是故於中開眼時但見物象森羅塵勞滿前全成穢土不知相本虗而無可憑據良由眾生內為無明所蔽業力所使心自迷悶不自了知實由背清淨覺和合妄塵故發塵勞見世間相不見真如玅覺明性所以全性成相我則不然無明已盡業識已空唯是清淨玅明智體更無所有即以玅明智體合如來藏而如來藏唯見玅覺明心徧十方界更無一物為障為礙是故於中事事無礙所以全相成性故知心有也娑婆境現心無也華藏含空一為二句一多相容也小中二句廣狹無礙也不動二句即一為無量所謂不起而昇不動而徧也身含二句即無量為一也毛端現剎者正中現依微塵轉輪者依中現正即小中現大也此皆如理智中現如量境若但證如理之旨普賢大用不得現前若唯行如量之宗文殊正智不能究竟具此二智方得圓滿滅塵下翻上可知是知業識不空頭頭是障業識一空事事無礙矣宗鏡云心性遍一切處所以四生九類皆於自性身中現以自真心為一切萬有之性故隨為色空周徧法界循業發現果報不同處異生則業海浮沉生死相續在諸聖則法身圓滿玅用無窮隱顯雖殊一性不動。

　　而如來藏本玅圓心非心非空非地非水非風非火非眼非耳鼻舌身意非色非聲香味觸法非眼識界如是乃至非意識界非明無明明無明盡如是乃至非老非死非老死盡非苦非集非滅非道非智非得非檀那非尸羅非毗梨耶非羼提非禪那非般剌若非波羅蜜多如是乃至非怛闥阿竭非阿羅訶三耶三菩非大涅槃非常非樂非我非淨以是俱非世出世故即如來藏元明心玅即心即空即地即水即風即火即眼即耳鼻舌身意即色即聲香味觸法即眼識界如是乃至即意識界即明無明明無明盡如是乃至即老即死即老死盡即苦即集即滅即道即智即得即檀那即尸羅即毗梨耶即羼提即禪那即般剌若即波羅蜜多如是乃至即怛闥阿竭即阿羅訶三耶三菩即大涅槃即常即樂即我即淨以是俱即世出世故即如來藏玅明心元離即離非是即非即。

　　此總將寂滅一心非即非離以顯其玅為三觀之體楞伽所謂寂滅者名為一心一心名如來藏是也先明離萬法以顯空如來藏以如來藏體非羣相清淨本然故非七大非六根非六塵非六識此非世間法也非緣覺法非聲聞法非菩薩法此非出世間法也非如來三號非涅槃四德此非出世間上上法也次明即萬法以顯不空如來藏以如來藏周徧法界循業發現故三明雙遮雙照以顯空不空如來藏以如來藏不落心思言議故由前世尊一往發明三科七大皆如來藏滿慈正為不了此義故興二難一難清淨本然云何忽生山河大地等者是迷於循業故世尊首以因明立所答之以見皆由循業發現此顯萬法性雖真而相本妄是全性而成相也二問七大徧周不合相容者是不知七大本乎性覺世尊首以虗空體非羣相而不拒彼羣相發揮以喻之以見七大皆是玅覺明性此顯萬法相雖妄而性本真以見全相是性也由汝背覺合塵故見相而不見性由我背塵合覺故見性而不見相至此則七大循業已明如來藏性亦顯然猶可思議未顯其玅殊不知如來藏不可以即論又不可以非即論不可以離論又不可以非離論若以即地水火風等論如來藏聖應同凡見妄凡應同聖見真應無二諦若以不即地水火風等論如來藏則應凡聖永別凡夫不能作聖若以非地水火風等論如來藏則凡夫見色應同聖智見空應無二諦若以不非地水火風等論如來藏則凡夫見色長隔真空永不成聖至此方顯如來藏心之玅不容有聲而為玅奢摩他三摩禪那之體此當法界觀中泯絕無寄觀也故曰謂此所觀真空不可言即色不即色亦不可言即空不即空一切法皆不可不可亦不可此語不可受泯絕無寄非言所及非解所到是為行境何以故以生心動念即乖法體失正念故。

　　如何世間三有眾生及出世間聲聞緣覺以所知心測度如來無上菩提用世語言入佛知見譬如琴瑟箜篌琵琶雖有玅音若無玅指終不能發汝與眾生亦復如是寶覺真心各各圓滿如我按指海印發光汝暫舉心塵勞先起由不勤求無上覺道愛念小乘得少為足。

　　此責滿慈不勤修而徒事口舌以策其進也言如來藏玅明心元如此而世間眾生乃以所知有限量心測度如來無限量境復用世間五行生尅之語而欲入佛知見乎故圓覺云但諸聲聞所圓境界身心語言皆悉斷滅終不能至彼之親證所現涅槃何況能以有思惟心測度如來圓覺境界如取螢火燒須彌山終不能著以輪迴心生輪迴見入於如來大寂滅海終不能至至此則知法華所言佛之知見但有其名未竟其實此經方明言佛知見是三觀圓融寂滅一心如來藏性也譬如下復舉喻以勵之汝與下法合寶覺真心各各圓滿者合琴瑟等皆有玅音也而有發不發者在有玅指與無玅指耳言我得之於心則應之於手故一按指而光明煥發照天照地皆成玅用者喻如有玅指而發玅音也汝則一舉心而塵勞滿眼物象森羅不發玅用者喻如無玅指而不發玅音也所以不發玅用者無他由汝但得涅槃一日之價以為大得不肯進修無上覺道故不發耳若肯進修即與如來把手共行决不相賺故宗鏡云樂蘊奇音按指則宮商應節人懷覺性智巧則功用冥符得失在人精麤由己所以善逝按指發海印之光含識舉心現塵勞之相龍勝云眾生心性猶如利刀唯用割泥泥無所成刀就日損理體常玅眾生自麤若善用之即合本玅。

　　富樓那言我與如來寶覺圓明真玅淨心無二圓滿而我昔遭無始妄想久在輪迴今得聖乘猶未究竟世尊諸妄一切圓滅獨玅真常敢問如來一切眾生何因有妄自蔽玅明受此淪溺。

　　此窮索妄因而擬斷也我與下領寶覺真心各各圓滿而我昔遭無始妄想領前忽生也久在輪迴者領前相續也今得下領愛念小乘得少為足也世尊下領金鑛木灰喻也敢問下正請妄因言我見思雖盡無明尚存不知妄因生起固宜世尊五住盡而二死亡獨玅真常稱為大覺其知妄因必矣敢問一切眾生何因而有妄起前問清淨本然云何忽生世尊答以因無明起今問此無明者復因何起所謂直窮到底也。

　　佛告富樓那汝雖除疑餘惑未盡吾以世間現前諸事今復問汝汝豈不聞室羅城中演若達多忽於晨朝以鏡照面愛鏡中頭眉目可見瞋責己頭不見面目以為魑魅無狀狂走於意云何此人何因無故狂走富樓那言是人心狂更無他故佛言玅覺明圓本圓明玅既稱為妄云何有因若有所因云何名妄自諸妄想展轉相因從迷積迷以歷塵劫雖佛發明猶不能返如是迷因因迷自有識迷無因妄無所依尚無有生欲何為滅得菩提者如寤時人說夢中事心縱精明欲何因緣取夢中物況復無因本無所有如彼城中演若達多豈有因緣自怖頭走忽然狂歇頭非外得縱未歇狂亦何遺失富樓那妄性如是因何為在。

　　此下借事發明妄本無因突然而起也言汝已知相續起於因明七大由乎循業如來玅覺不生山河大地猶不知妄本無因而妄索其因故曰汝雖除疑餘惑未盡即今目前偶有一事我即借此與汝發明汝即因此而知其妄矣汝豈不聞演若達多迷頭認影以為魑魅狂走之事乎且此達多頭本不失已非魑魅而忽然自以為魑魅無狀狂走者此狂是從何因而起也演若達多此云祠授從神乞得故滿慈被世尊一問當下分明答云此人但是心發顛狂而走更無他故佛言下就事發明由滿慈於事上却解於理上却迷故就其明處以導之言此玅覺明心本來自圓本來自明本來自玅未嘗有妄既已稱之為妄云何有因若有所因即名為真云何名妄若究其現在即是自己妄想展轉相因而生初無定處若推其本始即是一迷而積迷歷乎塵劫亦無有因如初一人忽然妄說遞遞相承從妄說妄及推其因遞遞皆虗即初一人及與後人二俱是妄何者為因我已前來盡力與汝發明汝猶不能自已反求而反從人索妄本耶如是迷因即是因迷自己本圓玅心而有別無他故若汝識此迷本無因則汝妄想元無所依是則汝今雖遭妄想久在輪迴尚無有生云何乃說世尊諸妄一切圓滅獨玅真常索妄本於我耶我今雖得菩提但能說此妄本無因豈能拈出無因之妄以示人乎正如寤人說夢中事心縱精明別無方法拈取夢中之物以示人也且夢中物影影響響亦似有因似可拈取尚不能取況復本無之妄想索其生起之因乃欲取而斷之惡可得哉此妄無因正如達多狂性相似不是因人教他狂亦不是頭上本來有狂元是自己迷頭認影而自狂忽然此狂一歇則知此頭本不曾失縱使未曾歇狂眉毛元在眼上鼻孔依舊下垂曾不動著一絲毫是故頭無得失狂有起歇耳故示之曰汝之妄想即如達多之狂無異其因豈有定在乃欲索之耶。

　　汝但不隨分別世間業果眾生三種相續三緣斷故三因不生則汝心中演若達多狂性自歇歇即菩提勝淨明心本周法界不從人得何藉劬勞肯綮修證譬如有人於自衣中繫如意珠不自覺知窮露他方乞食馳走雖實貧窮珠不曾失忽有智者指示其珠所願從心致大饒富方悟神珠非從外得。

　　此告以歇狂之法也不隨二字是歇狂之初步分別即是分別法執言汝但不去隨順世間業果眾生三種分別現行相續心則三種現行相續心一時頓歇三種種子便不生起此即所謂緣斷而因不生也下又借達多之狂以例滿慈之狂達多之狂迷頭認影滿慈之狂認明墮所狂事不同狂心無異故云若果三緣斷而三因不生即是汝之心中演若達多狂性自歇時也若此狂一歇當下即證菩提不勞餘力圓覺所謂知幻即離離幻即覺祖師所謂但離妄緣即如如佛至此則知勝淨玅心清淨本然周徧法界元是己物不從人得何藉粘皮帶骨動經劫數勤苦修證哉永嘉所謂覺即了不施功也此不獨與滿慈發明云何有妄即阿難見相發心惠我三昧等疑皆釋然矣故寒山云男兒大丈夫作事莫鹵莽徑挺鐵石心直取菩提路邪道不用行行之轉辛苦不要求佛果識取心王主懶瓚云莫謾求真佛真佛不可見玅性及靈臺何曾受熏鍊心是無事心面是娘生面劫石可動移箇中無轉變皆此義也前云自諸妄想展轉相因又云因迷自有又云自怖頭走皆自迷也與頭無預又云狂心自歇歇即菩提是自悟也亦與頭無預則知迷悟由人而寶覺真心各各圓滿本無迷悟故宗鏡云此宗所悟還有師否答此是自覺聖智無師智自然智之所證處不從他悟自證之時法從心現不從外來故楞伽云不由於他通達佛法但可自知方見真實所以千聖拱手作計校不得故曰不煩問師匠心王應自知譬如下以喻結喻衣喻無明珠喻勝淨明心言雖有此勝淨玅心而為無明包褁故雖有而不覺乞食馳走者懷寶迷邦持珠作丐也所願從心致大饒富者現塵現界無不如心也。

　　即時阿難在大眾中頂禮佛足起立白佛世尊現說殺盜婬業三緣斷故三因不生心中達多狂性自歇歇即菩提不從人得斯則因緣皎然明白云何如來頓棄因緣我從因緣心得開悟世尊此義何獨我等年少有學聲聞今此會中大目犍連及舍利弗須菩提等從老梵志聞佛因緣發心開悟得成無漏今說菩提不從因緣則王舍城拘舍梨等所說自然成第一義惟垂大悲開發迷悶。

　　此第三番躡佛語而執因緣也正如矢在弦上不得不發意謂如來既已擯棄因緣語中復說緣斷而因不生狂歇而菩提現斯則因緣皎然似不可廢云何乃欲頓棄之耶且此因緣是我等入道之門發悟之地於我等輩實有利益又不獨我等年少有學蒙其利益即先輩耆宿亦皆由此而得悟入如天帝釋不修天業宮殿何以隨身轉輪王不作王因七寶何由集聚唯憑自善外感勝緣今言不藉因緣則外道所說八萬劫後自然成道猶如縷丸極處停止者翻成第一義諦耶縱使如來不墮因緣寧不墮自然哉此又我等迷悶而不解者更請發其覆而決其疑也因緣二字是小乘悟入之門故不肯捨不知守此悟而不肯捨是真迷也。

　　佛告阿難即如城中演若達多狂性因緣若得滅除則不狂性自然而出因緣自然理窮於是阿難演若達多頭本自然本自其然無然非自何因緣故怖頭狂走若自然頭因緣故狂何不自然因緣故失本頭不失狂怖妄出曾無變易何藉因緣本狂自然本有狂怖未狂之際狂何所潛不狂自然頭本無妄何為狂走。

　　此下雙遣因緣自然也言汝以為狂性因緣滅除則不狂性自然而出故汝所執因緣自然以為世出世間玅理盡在於是更無餘蘊所以執悋不肯吐却殊不知未盡然也若謂頭本自然則應本自常然無一時一處而不自然不得驚為魑魅而發狂今者忽驚無頭而狂走者諒必有因決非自然不知何因而怖頭狂走此則頭非自然明矣若謂頭本自然因照鏡故忽驚無頭而狂走者何不因照鏡故而并失其頭耶且正當狂怖妄出時而頭不曾失此頭決不藉因緣明矣若謂狂本出於自然即當本來常常有此狂怖不知未狂之先此狂藏於何地而不起耶若謂狂不出於自然而出於因緣者則頭本無狂妄胡為而忽然狂走也故知不但頭不屬因緣自然即狂亦不屬因緣自然既知頭之與狂不屬因緣自然則知玅覺之與無明皆不屬因緣自然矣。

　　若悟本頭識知狂走因緣自然俱為戲論是故我言三緣斷故即菩提心菩提心生生滅心滅此但生滅滅生俱盡無功用道若有自然如是則明自然心生生滅心滅此亦生滅無生滅者名為自然猶如世間諸相雜和成一體者名和合性非和合者稱本然性本然非然和合非合合然俱離離合俱非此句方名無戲論法菩提涅槃尚在遙遠非汝歷劫辛勤修證雖復憶持十方如來十二部經清淨玅理如恒河沙只益戲論。

　　此下發明正義一悟字一知字是歇狂悟本處由其悟得本頭然後知得狂走以悟本頭方見本來面目是真以知狂走纔覺向外馳求是妄又悟本頭則知清淨本然識狂迷則知循業發現言汝一向自迷家寶向外馳求執緣執自固所不免若使親見本頭狂心頓歇則知因緣自然皆是夢中䆿語俱成戲論非實義也是故我說三緣斷故即菩提心者是歇狂悟本之法豈因緣自然之可擬哉雖然若執狂心歇而菩提心生者亦是因緣亦是狂心亦是戲論猶然生滅非是寂滅不獨爾也即使滅生俱盡至於無功用處若有自然作自然想此名自然心生生滅心滅即此自然亦是戲論亦是狂心亦是生滅非是寂滅何以故因以生滅為因緣而以無生滅者為自然以去一重因緣而又墮一重自然是去作病而墮任病故即自然亦屬生滅也喻如世間因雜和而成一體者名和合性對此和合則以非和合者稱本然性即此本然是對待法非真本然故亦如戲論所謂毫釐繫念三塗業因瞥爾情生萬劫繫縛直至本然非本然和合非和合和合本然二俱遠離離與不離二俱雙非至此方是正句方是活句方是真因緣方是無戲論法故中論云不生亦不滅不常亦不斷不一亦不異不來亦不去能說是因緣善滅諸戲論而巖頭亦云大統綱宗要須識句甚麼是句百不思時喚作正句故曰此句方名無戲論法也復恐尊者以解為證故說到極則處當頭一點云雖然得到這箇田地菩提涅槃尚遙遠在正謂得句之時纔是發心正好修行趨向菩提豈似汝等但以多聞記持歷劫辛勤者可能修證由不肯捨戲論法故也抑且不但記持我所說法如瓶受水無遺一滴為戲論即汝向來憶念過去千萬億諸佛法藏通達無礙亦是戲論即使更能憶持十方如來十二部經其中清淨玅理又如河沙之多亦只是增添戲論與本分事了無交涉所以云從門入者不是家珍以文字之學總是名言習氣障自悟門不能洞當人之性故也故盤山云向上一路千聖不傳學者勞形如猿捉影要須發大勇猛斷言語息思想忘能所絕影像一超直入不涉途程大事因緣方知端的故知此經為見性修行不取多聞知解是以阿難已悟玅覺明心知宗不昧下乃重告善逝密請修行故知先悟後修理行冥合若但取一期知解不慕進修欲證究竟菩提涅槃無有是處。

　　汝雖談說因緣自然決定明了人間稱汝多聞第一以此積劫多聞熏習不能免離摩登伽難何須待我佛頂神呪摩登伽心婬火頓歇得阿那含於我法中成精進林愛河乾枯令汝解脫是故阿難汝雖歷劫憶持如來祕密玅嚴不如一日修無漏業遠離世間憎愛二苦如摩登伽宿為婬女由神呪力銷其愛欲法中今名性比丘尼與羅睺母耶輸陀羅同悟宿因知歷世因貪愛為苦一念熏修無漏善故或得出纏或蒙授記如何自欺尚留觀聽。

　　此下極言多聞之弊以激其進修也言汝談說自然因緣決定明了毫無差誤聲聞眾中推汝多聞以為第一用此多聞積劫熏習不能遠離婬術之難若果多聞可以脫苦離縛何須待我神呪冥加之力立使登伽婬火頓歇不待多生便證三果報居不還不生欲界汝亦得脫不然汝又安能得脫婬難哉一呪力而頓超三果一呪力而即得解脫則知呪力與多聞力日劫相倍是故汝雖憶持如來秘密玅嚴不如一日肯修秘密玅嚴便可遠離憎愛二苦以此二苦從投胎時異見成憎同想成愛處便有是與正俱生極難除者若肯一日修無漏業即能永斷況其他乎但汝不肯進修耳故下文復舉劣機得益以痛責之言一念者則非一日之比言熏修者則非徒勝口說出纏指登伽授記指耶輸言耶輸女身已為弱質登伽婬女更是劣機但以一念熏修皆獲大益而汝以堂堂丈夫為人天中眾所知識反自迷自昧自纏自縛尚留見聞躭著戲論而不肯修無漏業者真自欺也此等苦切語是責之也勸之也進之也○自阿難請三觀之旨而如來初則離三細以顯奢摩次則即三細以顯三摩次則不即不離以顯禪那最後則雙遮雙照離即俱非以顯如來藏心為三觀之體至此則一心三觀之旨已明阿難解心至此已極故世尊激其進修良以見解雖圓若不進修秪是承虗接響知解宗徒無由得入故先德云單明自己不了目前如此之人只具一隻眼理孤事寡終不圓通隻翼單輪豈能飛運應須責躬省己策發進修故起信云譬如大摩尼寶體性明淨而有鑛穢之雜若人雖念寶性不以方便種種磨治終無得淨法界觀云若不洞明前解無以躡成正行若守解不捨無以入茲正行是故行由解起行起解絕故即前見解開修證門已上發明玅奢摩他三摩禪那以當見道分竟下文發明最初方便以明修道分。

　　阿難及諸大眾聞佛示誨疑惑銷除心悟實相身意輕安得未曾有重復悲淚頂禮佛足長跪合掌而白佛言無上大悲清淨寶王善開我心能以如是種種因緣方便提獎引諸沉冥出於苦海世尊我今雖承如是法音知如來藏玅覺明心徧十方界含育如來十方國土清淨寶嚴玅覺王剎如來復責多聞無功不逮修習我今猶如旅泊之人忽蒙天王賜與華屋雖獲大宅要因門入惟願如來不捨大悲示我在會諸蒙暗者捐捨小乘畢獲如來無餘涅槃本發心路令有學者從何攝伏疇昔攀緣得陀羅尼入佛知見作是語已五體投地在會一心佇佛慈旨。

　　此敘大眾領悟得益也疑惑銷除者通指前文五重問答也心悟實相者即指前文真勝義性寂滅場地及無戲論法也身意輕安者已悟楞嚴大定故得未曾有者極慶聞所未聞故重復下別敘阿難得益悲淚者由大事已明悲向來之唐喪也超過一切故曰無上佛諸功德大悲為首故獨稱之離垢末尼隨意出生賑給無盡佛亦如是故曰清淨寶王善開我心者言我向為因緣茅塞不能開悟世尊三番開示心得開明故曰善開種種因緣者如約頭以推其無因約狂以推其無緣也提謂提撕以警其迷執獎謂獎勸以振其疲怠引謂誘掖沉謂陷溺冥謂昏蔽苦謂憎愛世尊下特請入佛知見之門也知即前文了然自知之知含育謂包含生育如來即正報剎即依報言我向來有此廣大覺性清淨本然周遍法界含育十方而不知不解世尊以種種方便提携獎誘令得解悟比之向日已覺改頭換面慶幸己甚以為知此一事千了百當不復更有所事矣而如來復責多聞無功不如一日修無漏業然此藏性十方無壁四面無門無由得入正如旅泊之人雖蒙天王賜屋不得其門終不能入故求指示入門之處睦州云汝等諸人還得箇入頭處也未若未得箇入頭處須覓箇入頭處若得箇入頭處已後不得辜負老僧故曰得其門也等諸佛於一朝若不得其門不見室家之好故悟藏心之後而重請入門也宗鏡問云此宗鏡中如何信入答但不動一心不住諸法無能所之證亡智解之心則是無信之信不入之入人法二空心境雙寂如大般若云繫緣法界一念法界知真法界不應動搖若言我入法界已動法界能所兩忘入相斯寂故不動法界是入法界也是故若有能證即為有人若有所證即為有法以唯一真法界心外無法不可以法界更證法界下文所說入處葢如此示我下正請發心障蔽曰蒙昏迷曰暗意謂已證小乘有餘涅槃者令其捨小乘而獲大果不知發何等心為入門之路復令下次請斷惑謂未證四果如我等輩者意識尚存世尊既不許用意識觀察降伏又從何處攝伏疇昔攀緣然後得陀羅尼入佛知見。

　　爾時世尊哀愍會中緣覺聲聞於菩提心未自在者及為當來佛滅度後末法眾生發菩提心開無上乘玅修行路宣示阿難及諸大眾汝等決定發菩提心於佛如來玅三摩提不生疲倦應當先明發覺初心二決定義。

　　先略標二義菩提心未自在者是現在已發心或進或退而未決定者無上乘即佛乘也玅修行路者由此路而直至佛乘也不生疲倦者得此路而不滯化城也應當者示其所當必用也發覺初心者覺即菩提謂最初欲發得菩提心決定不可廢此二義若無三如來藏第一義心為因則無由證極果若不知現業流識第二義心為業本則無處降心故要決定審因心又要決定審業本也。

　　云何初心二義決定阿難第一義者汝等若欲捐捨聲聞修菩薩乘入佛知見應當審觀因地發心與果地覺為同為異阿難若於因地以生滅心為本修因而求佛乘不生不滅無有是處以是義故汝當照明諸器世間可作之法皆從變滅阿難汝觀世間可作之法誰為不壞然終不聞爛壞虗空何以故空非可作由是始終無壞滅故則汝身中堅相為地潤濕為水煖觸為火動搖為風由此四纏分汝湛圓玅覺明心為視為聽為覺為察從始入終五疊渾濁云何為濁阿難譬如清水清潔本然即彼塵土灰沙之倫本質留礙二體法爾性不相循有世間人取彼土塵投於淨水土失留礙水亡清潔容貌汩然名之為濁汝濁五重亦復如是。

　　此以第一義答第一問也第一義者即前所說第一義諦三如來藏心也楞伽所謂性自性第一義心故曰法筵龍象眾當觀第一義言汝等決欲棄捨小乘修菩薩行而欲入佛知見應當用此微密觀照審詳觀察此因地心與果地覺是同是異以末後牢關不離最初一念故令其審觀也由阿難向所用者皆是因緣生滅心不曾用不生不滅第一義心生滅心如藥汞銀入煅則流去不生不滅心猶如精金有實作用今欲入佛知見故先令其審察當以第一義心為大事因緣方能入佛知見故法華云如來為一大事因緣出現於世葢指此也言發心者謂此覺心本來清淨周遍法界但為二障所纏鬱而不起若得此心開發則於菩提果覺何有故華嚴云有一大經卷量等三千界在於一塵中一切塵亦然有一智慧人慧眼悉明淨破塵出經卷廣饒益眾生若因中開發此心直下薦取即用此心廣修萬行則頭頭究竟事事堅固流入玅莊嚴海如水投水脗然契合若不以此為因地心仍用舊時名言所熏業種所起生滅識心以為本因而欲求佛果覺如敲氷索火掘地覓天惡可得哉故求佛乘者必欲審因心也宗鏡云攝前則攝後如舉初步即到千里之途程得一則得餘猶觀天月即了一切之水月婆沙論云若離初發念則不成無上道所以云一切功德皆在初心以是下令其在器界審觀有壞不壞以例心有生滅不生滅義汝當徧觀世間可作之法皆有變壞唯是虗空不壞無造作故如是則知第一義心為因方得究竟金剛不壞之體若以生滅為因多劫終成敗壞故求佛乘者必審因心也然此不生滅性不離現在生滅識中但為四大六根渾濁而不得見故令其詳審觀察也四纏即四大由四大拘縛不得自在故名曰纏本來清淨而無渾濁曰湛本來徧周而不分隔曰圓玅覺是體明心是用言汝具有湛圓玅覺明心清淨本然周徧法界一為四大所纏則不徧周裂為六根則不本然翻為五濁則不清淨故從始至終而成五濁始終者劫濁為始命濁為終云何下喻明濁相清水喻淨覺塵土喻四大六根倫猶類也留礙者有形塊也法爾者自然也循順也汩湣汩也正顯清淨覺心本與四大六根了無交涉由彼最初一念忽起遂分能所而清淨覺心渾濁不見故曰汝濁五重亦復如是下文云自心取自心非幻成幻法取字是渾濁之根也。

　　阿難汝見虗空徧十方界空見不分有空無體有見無覺相織妄成是第一重名為劫濁汝身現摶四大為體見聞覺知壅令留礙水火風土旋令覺知相織妄成是第二重名為見濁又汝心中憶識誦習性發知見容現六塵離塵無相離覺無性相織妄成是第三重名煩惱濁又汝朝夕生滅不停知見每欲留於世間業運每常遷於國土相織妄成是第四重名眾生濁汝等見聞元無異性眾塵隔越無狀異生性中相知用中相背同異失準相織妄成是第五重名為命濁。

　　此別明五濁相也五重濁相皆是就目前發揮先明劫濁梵語劫波此云時分言汝舉頭一見空時兩無邊畔各自徧周不能分析空本無體由汝一見便覺蒼蒼莽莽者為空見本無知由空入眼便知明明了了者是見然則無體者因見而有體無知者因空而有覺故一見空時綿綿密密混作一團便是渾濁便是時分不淨故曰劫濁見空既爾見色亦然○汝身下明見濁摶取也言汝投胎時吸取父精母血而成四大之身見聞覺知元一精明本無留礙由汝四大壅塞不能超越無留礙者成留礙矣地水火風元非一物本無知覺被此精明領以為境令生覺受無知覺者有覺知矣是則現前六根四大織妄相成渾濁真性名為見濁六根單言見者舉一以該餘也○又汝下釋濁煩惱即汝意識憶識誦習能緣三世境界此意識性從六根發根能發識故此意識相在六塵現識能了境故是則離塵無意識相離根無意識性故知根塵識三混作一處起貪瞋等渾濁真性名煩惱濁○又汝下明眾生濁知見是主人公業運是善惡業謂此一身雖是主人執受步步關心無奈業力推移不容作主故欲留者因業力遷而不能常存欲遷者因主人留而不能即去由此去留混成一處渾濁真性名眾生濁以此業運是眾生同分生基名眾生濁○汝等下釋命濁即汝六根元是一體由此四纏分為六處事同一家不得名異故性中相知各開門戶不得名同故用中相背唯同與異二不可定故曰失準由此一同一異若經緯密織而不可分不得自在渾濁真性名為命濁此五濁者自一念晦昧為空之後便不澄清故示其相下復授以澄濁之方也。

　　阿難汝今欲令見聞覺知遠契如來常樂我淨應當先擇死生根本依不生滅圓湛性成以湛旋其虗妄滅生伏還元覺得元明覺無生滅性為因地心然後圓成果地修證如澄濁水貯於靜器靜深不動沙土自沉清水現前名為初伏客塵煩惱去泥純水名為永斷根本無明明相精純一切變現不為煩惱皆合涅槃清淨玅德。

　　見聞覺知即是湛圓玅覺明心所分開者即因心四德常樂我淨即果觀四德今欲依此根性為修因之本故先以此標定也言汝正當清濁不分時欲將此因中四德遠契如來果上四德有箇方法應先決擇死生根本由阿難向以六識三毒為死生根本不知此是如來誘引小根出三界之權巧非真實法今阿難欲求無上菩提故令其先擇死生根本不依生滅六識原依不生不滅六根圓湛之性所成此不生滅圓湛之性即汝向來所遺而世尊說為是心者此生死根本即汝向來所用而世尊斥為非心者然此生滅六識實非他物元從圓湛之性引起故即以圓湛不生滅性旋其界內界外二種虗妄滅生令彼回心不至跳梁伏歸淨覺用此清淨覺為因地心如金作器器器皆金故能圓成果地修證此因心正當下文發心住自初住至等覺名修玅覺名證如澄下喻合靜器合圓湛根性沙土合客塵即界內無明泥合根本無明即界外無明若此二種無明既盡則明相精純毫無纖翳故或瞋或喜任意縱橫更無煩惱皆與如來常樂我淨相契合矣問審因心而必因見聞覺知者何也答由此四纏分汝湛圓玅覺明心為視聽覺察故見聞覺知全是妙覺明心是則既由見聞覺知而成濁必由見聞覺知而澄濁所謂既從地倒還從地起也大智度論云譬如清淨池水狂象入中令其渾濁若水清珠入水即清淨不得言水外無象無珠心亦如是煩惱入心能令心濁諸慈悲等善法入心能令心淨然垢淨不定真妄從緣若昧之則念念輪迴遺失真性若照之則心心寂滅圓證涅槃是以楔出楔將麤接麤若不執妄尚不說空幻影潛消智光息𦦨矣。

　　第二義者汝等必欲發菩提心於菩薩乘生大勇猛決定棄捐諸有為相應當審詳煩惱根本此無始來發業潤生誰作誰受阿難汝修菩提若不審觀煩惱根本則不能知虗妄根塵何處顛倒處尚不知云何降伏取如來位阿難汝觀世間解結之人不見所結云何知解不聞虗空被汝隳裂何以故空無形相無結解故則汝現前眼耳鼻舌及與身心六為賊媒自劫家寶由此無始眾生世界生纏縛故於器世間不能超越。

　　前以不生不滅為因地心故標第一義此以現業流識為死生根故標第二義以答第二問也意謂欲入不生不滅第一義心決要向第二頭見色聞聲處薦取以依六根修行是第二頭事故前喻之如第二月先德云第一句薦得堪與諸佛為師第二句薦得堪與人天為師是也諸有為相即是舊時所修因緣法由彼向執意識為發業潤生煩惱根本不知現業流識為發潤煩惱根本也良以業不發處是真發心生不潤時是真無生故令其審詳發業潤生是誰作而誰受且夫六根是八識體六根引生六識及諸煩惱作苦因六識造業招引生死是苦果麤論似唯六識造業細推實是六根自作現觀似唯六識受報而六壞亦唯六根自受故令其審詳者意明八識自作自受非六識也既知業識造業受報則知轉業識方得發心證果也故楞伽云七識不流轉不受苦樂非涅槃因如來藏者受苦樂與因俱若生若滅故知生死根本非六識也阿難下反顯欲修行者決定當知此煩惱根本也若不知煩惱根本則不知根身器界從何處顛倒而生顛倒起處尚不能知從何降伏疇昔攀緣而欲取如來玅覺之果乎葢一真法界本無根塵由一念不覺妄生能所遂成顛倒由顛倒故引生六識生生滅滅輪轉無窮故欲取玅覺決當先知顛倒起處也下以喻明不識顛倒不知降伏此與下文若不知結則不知解同意結可解而空無結解者喻根結可解而玅覺性本無結解也則汝下正指出六根是結是顛倒處此六根是指六精墮於勝義浮塵二根中而與六塵相對以成結體此即顛倒處也由此六根為媒招引內賊劫取如來藏中珍寶散失於外漫無歸宿人但知六識為內賊劫家寶不知招引內賊劫家寶者實六根也故知起惑是六根造業是六根受報是六根劫家寶亦是六根此六根者實為生死結元故前云誰作誰受此云自劫是呼應處眾生世界即根身也器世間即器界也言此六根所以成結者皆由四纏分汝湛圓玅覺為視聽覺察於是見不超色聽不出聲等遂交織而成結故知根縛則世不能越根解則塵方得超也。

　　阿難云何名為眾生世界世為遷流界為方位汝今當知東西南北東南西南東北西北上下為界過去未來現在為世方位有十流數有三一切眾生織妄相成身中貿遷世界相涉而此界性設雖十方定位可明世間秪目東西南北上下無位中無定方四數必明與世相涉三四四三宛轉十二流變三疊一十百千總括始終六根之中各各功德有千二百。

　　此約眾生世界以顯六根數量也心本無時亦無方所故曰十世古今不離當念無邊剎海不隔毫端但一涉思惟便有方所一有方所便有定量一有定量便有遷流故界有十方世有三世方有限量世有遷流若經緯然一切眾生皆由世界相織而成此身故世與界即在身中貿易遷流未甞停住人自不知耳所謂有力者負之而趨昧者不覺也界有十方而十方中唯取四方為正不取四隅以非正故不取上下以無位故不取中位以無定故唯取三世與四方相涉故三世與四方相涉數有十二而四方與三世相涉亦數十二也流變三疊者謂遷流變易自一而成三疊也一十百千者吳興曰謂增一為十增十為百增百為千今且以方涉世明三疊者第一約四方各論三世共成十二第二於東方三世變一為十成三十南西北方亦復如是四方各三十成一百二十第三於東方三十變十為百成三百三方亦爾四方各三百成千二百也以世涉方其例可解此世界自然之定數也如大衍之數五十用十乘五用五乘十亦是定數但易約五行故五十相乘此約世界故十二相涉三世四方是唯識不相應行中攝以依根中色心假立分位故然六根功德皆是自體本具無不圓滿故約三世四方自少增多顯其圓滿而已且此功德皆是統論凡夫所具非真性勝用即如下文耳舌意三圓滿千二亦比餘根稍圓而已豈徧周法界之謂哉故知稱真聖人六根功德數皆無量。

　　阿難汝復於中克定優劣如眼觀見後暗前明前方全明後方全暗左右旁觀三分之二統論所作功德不全三分言功一分無德當知眼惟八百功德如耳周聽十方無遺動若邇遙靜無邊際當知耳根圓滿一千二百功德如鼻齅聞通出入息有出有入而闕中交驗於鼻根三分闕一當知鼻惟八百功德如舌宣揚盡諸世間出世間智言有方分理無窮盡當知舌根圓滿一千二百功德如身覺觸識於違順合時能覺離中不知離一合雙驗於身根三分闕一當知身惟八百功德如意默容十方三世一切世間出世間法惟聖與凡無不包容盡其涯際當知意根圓滿一千二百功德。

　　上以世間相涉論故無優劣此以六根功用論欲其選根故以六根之全缺克定優劣也眼根三分之二者則師云四方各二百四隅各一百今眼所見前及左右三方已成六百併前二隅二百共成八百唯後方併二隅不見故曰三分之二耳根周聽無遺者十方擊鼓十處俱聞故聞聲時似有近遠不聞之時實無近遠故為圓根鼻根缺中交者溫陵云出能取香入能聞香出入之中無能故缺中交長水云出入中交共成三分一分四百缺於中交故唯八百舌根言有分而理無窮者謂一句含無量義故又麤言細語皆有至理故孤山云此取能說不論甞味若取甞味其功則劣合中知故身根離一合雙者離中不知是缺一分合時有覺有違有順故具二分意默容者謂此意根能受熏持種能默容十方三世乃至世出世法若凡若聖無不包含盡其涯際是故圓滿。

　　阿難汝今欲逆生死欲流返窮流根至不生滅當驗此等六受用根誰合誰離誰深誰淺誰為圓通誰不圓滿若能於此悟圓通根逆彼無始織妄業流得循圓通與不圓根日劫相倍我今備顯六湛圓明本所功德數量如是隨汝詳擇其可入者吾當發明令汝增進十方如來於十八界一一修行皆得圓滿無上菩提於其中間亦無優劣但汝下劣未能於中圓自在慧故我宣揚令汝但於一門深入入一無妄彼六知根一時清淨。

　　前令決擇死生根本是六根已次又顯六根功德有全缺已此令其揀選六根之中誰為圓根也逆字是轉凡入聖之玅用以此六根順之則生死始逆之則輪迴息如流逸奔色順也返流旋一逆也前之不隨後之不循皆是逆義如易之地天為泰天地為否地山為謙山地為剝皆逆義也故曰五行順行大地火坑五行顛倒大地法寶易逆數也要知修行無別巧玅只此逆字該括無餘故曰汝今欲逆生死欲流乃欲反窮欲流之根以至不生滅性別無下手工夫應當勘驗此等能受用之六根誰為合中知誰為離中知誰深而難測誰淺而易知誰為用具誰為用缺若能向此六受用根中自推自勘悟得何者是圓通根用此圓根反窮生死欲流入不生滅則與不離不深不圓之根較功量德如日劫相倍矣此意密顯耳根是難是深是圓以眼雖離而不圓舌雖圓而不離意離圓深而不純離以前五根雖離合不同皆緣現量境緣現在境不帶名言無籌度心而意根能緣三類境緣三世境緣五根離合境故非純離今耳根既能離中取境又能周聽無遺故亦離亦圓亦深也今我備顯六湛圓明本來所具功德有離有合有深有淺有全有缺一一分明但汝自隨意樂詳擇其中有可入處吾當發明令汝直往向前不生退墮然我必欲令汝自擇而我不為汝擇者有故以十方如來法眼圓明聖性皆通於一切法若順若逆皆成方便實無優劣無可揀擇但汝劣根未得圓通自在智慧於六根門頭不免窒礙故我令汝在六門中獨選一門深入至無生滅若深入一門則餘五根應時齊拔皆得解脫不勞餘力矣上來密示耳根已竟下因問而更加詳明也。

　　阿難白佛言世尊云何逆流深入一門能令六根一時清淨。

　　此因解不明徹故躡前二意以請益也意謂欲逆生死欲流至不生滅不知何者是生死欲流是我所當逆者又言六根功德既有優劣則根根不同云何一門深入而六門一時皆得清淨了此問辭方知答意。

　　佛告阿難汝今已得須陀洹果已滅三界眾生世間見所斷惑然猶未知根中積生無始虗習彼習要因修所斷得何況此中生住異滅分劑頭數。

　　此先答其所當逆之流相也須陀洹此云預流謂小乘從凡入聖證初果而預入聖流故見所斷惑即八十八使亦名見流謂意根對法塵起分別見因此見惑流轉三界不能出離故斷此見惑即證初果入見道位根中積生無始虗習者即八十一品思惑亦名欲流有流無明流也言欲流者謂五根貪愛五塵名為思惑即貪瞋癡慢由此思惑流轉欲界不能出離故名欲流言有流者因果不亡名之為有謂色無色界思惑即貪與慢因此思惑流轉色無色界不能出離故名有流言無明流者無所明了故名無明即三界思惑中癡由此無明流轉生死不能出離故名無明流斷此三流即證四果由二果三果至阿羅漢向皆名修道故曰修所斷惑也何況其中生住異滅分劑頭數者其中指根中以離阿賴耶識諸惑無依故生住異滅者即菩薩所斷惑也天台目為界外見思是也按起信論三細中之業相是生相三細之後二六麤之前二為住相六麤之三四為異相第五為滅相而第六不與焉分劑頭數者謂初住以上至於玅覺總有四十二品也言汝雖今已斷見流得證初果尚有界內思惑猶未能盡況界外見思乎此皆汝所當逆而當反窮者向後五卷中之三空六結皆由此立而證道分之所斷者亦此也。

　　今汝且觀現前六根為一為六阿難若言一者耳何不見目何不聞頭奚不履足奚無語若此六根決定成六如我今會與汝宣揚微玅法門汝之六根誰來領受阿難言我用耳聞佛言汝耳自聞何關身口口來問義身起欽承是故應知非一終六非六終一終不汝根元一元六阿難當知是根非一非六由無始來顛倒淪替故於圓湛一六義生汝須陀洹雖得六銷猶未亡一如太虗空參合羣器由器形異名之異空除器觀空說空為一彼太虗空云何為汝成同不同何況更名是一非一則汝了知六受用根亦復如是。

　　此下欲答一解六淨之義故先辨本無一六也言汝既不知一解六淨之故汝且審觀現前六根畢竟是一畢竟是六若言是一則耳可見而眼可聽頭可履而足可語今則不然若言是六則身口與耳各不相關胡為問法之時必待身欽口問而後耳始得聞耶是故應知若不是一決當是六以用中相背故若不是六決當是一以性中相通故決非汝根元有一定之一又元有一定之六既非有一定之一六而今現有一有六者皆由無始一念顛倒與外六塵固結一處交淪互替故五濁凡夫執之為六伏根有學執之為一耳今汝雖證初果不入六塵已得六銷決非執六根中虗習尚未曾除猶未亡一由汝不能亡一六根種子一一具在宜乎不知一解六淨之義也且湛圓玅性之墮六根正如太虗之合羣器由器異而說空為異除器異而說空為一其一其異自在器形豈太虗有一異乎當知根與塵合則有異根塵不合則為一其一其異自在根塵合與不合非汝湛圓玅性定有一六也故知根塵結則同結解則同解。

　　由明暗等二種相形於玅圓中黏湛發見見精映色結色成根根元目為清淨四大因名眼體如蒲萄朵浮根四塵流逸奔色由動靜等二種相擊於玅圓中黏湛發聽聽精映聲卷聲成根根元目為清淨四大因名耳體如新卷葉浮根四塵流逸奔聲由通塞等二種相發於玅圓中黏湛發齅齅精映香納香成根根元目為清淨四大因名鼻體如雙垂爪浮根四塵流逸奔香由恬變等二種相參於玅圓中黏湛發甞甞精映味絞味成根根元目為清淨四大因名舌體如初偃月浮根四塵流逸奔味由離合等二種相摩於玅圓中黏湛發覺覺精映觸摶觸成根根元目為清淨四大因名身體如腰鼓顙浮根四塵流逸奔觸由生滅等二種相續於玅圓中黏湛發知知精映法攬法成根根元目為清淨四大因名意思如幽室見浮根四塵流逸奔法。

　　此明根結由塵也夫湛圓玅心本無黏著猶如明鏡一切影像皆現其中由一念妄動即為明暗二塵黏著而湛性被黏引發見性然未成根結也既而見精復與明暗二塵互相照映混合一處遂攬結二塵為勝義根此根即是最初清淨四大所成故曰根元目為清淨四大然微細難顯唯聖天眼方始得見故以葡萄朵顯其體而浮根但為勝義所依耳流逸奔色者謂此見精托彼二根流逸於外也故宗鏡云根有二種有清淨五色根有浮塵五色根若清淨五色根即是不可見有對淨色以為體能發生五識有照境用謂於眼中一分淨色如淨醍醐此色有故眼識得生無即不生俱舍云眼根微塵在眼星上傍布而住清徹膜覆如頗胝迦不相障覆耳根微塵在耳穴內旋環而住如卷樺皮鼻根微塵在鼻頞內背上面下如雙爪甲舌根微塵布在舌上形如滿月身根微塵遍住身分如身形量若浮塵五根即扶清淨根照境自體不能照境以浮根是麤顯色與清淨根為所依故由動下釋耳結也擊者鼓動義清濁不遺曰卷由通下釋鼻結也發謂引發薰猶皆受曰納由恬下釋舌結也五味相入曰參細嚼其味曰絞由離下釋身結也冷煖相交曰摩摶攬取也腰鼓即細腰鼓俗呼杖鼓顙腔也由生下釋意結也言意思者意以思量為性故意之浮根即肉團心正法念經所謂狀如蓮華開合者是也中有一竅此由最初吸取父母精血時而意即附著於中以奔法所謂無明殻也然在身中人不可見故用思字以明有思量處即其所在也如幽室見者處明者不能見暗中一物而處暗者能見明中諸事葢意根處此杳冥昏默之地為前五根運籌布䇿故以此狀其知體也此即前文由此世界生纏縛故於器世間不能超越所謂結即同結也。

　　阿難如是六根由彼覺明有明明覺失彼精了黏妄發光是以汝今離暗離明無有見體離動離靜元無聽質無通無塞齅性不生非變非恬甞無所出不離不合覺觸本無無滅無生了知安寄。

　　此牒上因塵故有結以明離塵故無結也言此六根皆由性覺湛明之體一動而轉為能明之明覺遂失覺明精了之體由是粘明暗而發見結動靜而成聽等光即指六根精光如眼光命光之類此即攬塵以成結也是以離明暗則無見性離動靜則無聽精等此則離塵則無結也此見體聽質等是指結體言非指性體也而阿難誤認故有下文斷滅之疑。

　　汝但不循動靜合離恬變通塞生滅明暗如是十二諸有為相隨拔一根脫黏內伏伏歸元真發本明耀耀性發明諸餘五黏應拔圓脫不由前塵所起知見明不循根寄根明發由是六根互相為用。

　　此下教以離塵則一解六亡本無一六也不循猶不隨也此不字即是制奔色奔聲之羈靮也與前逆字反字旋字同義言汝欲令六根不隨六塵流轉應當選一圓根為下手處念茲在茲併力於一而先拔之若使一根外脫內伏根塵不相偶合則熟處漸生生處漸熟自然還伏元明本覺之體從此更不黏妄發光而本有常光逈然獨露若此一根既拔則餘五根當時齊拔此即一根反源六根解脫也至此則外不由塵內不循根常光現前即有鑑照不過權托彼根示有照明之相而已此雖不易耳目之用而視聽實不用耳目如是則一根能作諸根用矣此即入一無妄彼六知根一時清淨也故宗鏡云常照常耀鐵圍不能匿其輝遍界遍空穹蒼不能覆其體豈假前塵發照對境生知自然寂然靈知湛然無際。

　　阿難汝豈不知今此會中阿那律陀無目而見跋難陀龍無耳而聽殑伽神女非鼻聞香驕梵鉢提異舌知味舜若多神無身覺觸如來光中映令暫現既為風質其體元無諸滅盡定得寂聲聞如此會中摩訶迦葉久滅意根圓明了知不因心念。

　　此恐凡小不信六根互用故引此以證阿那律此云無貧䟦難陀此云賢喜殑伽河名此云天堂來以其自雪山頂無熱惱池流出故驕梵鉢提此云牛相人而牛飼者也舜若多此云空即主空神也迦葉此云飲光阿那律以心見龍以角聽鉢提牛舌而知味空神無身而覺觸葢空神多劫以無身為苦如來放拔苦光時身觸暫現則樂不可言無色界天亦復類之修滅盡定者六七二識分別俱生我執悉斷故無心念合論曰如蛇以眼聽不必疑䟦難陀龍也如蛟無目而能行水母得鰕乃能行不必疑阿那律陀也如螻蟻以身為鼻不必疑殑伽神女也蜂以腋為舌不必疑驕梵鉢提也如風無形物拒之則怒不必疑舜若多神也嗚呼眾生爭於口耳鼻舌數寸之間自以色香味觸為異可不哀哉孤山曰那律等六人或是凡夫業報或是小聖修得斯皆妄力尚不依根何況圓脫豈無互用。

　　阿難今汝諸根若圓拔已內瑩發光如是浮塵及器世間諸變化相如湯銷氷應念化成無上知覺。

　　此牒根身既超而器界亦超也以根塵二法解則同解故六根齊拔內瑩發光得法性身則浮塵器界乃至明暗動靜等相應念全成法性土矣是知六根未解非惟器界不得自在即根身亦不得自在若六根既解非唯根身得大自在即器界亦得自在故學者但當解根無勞出界世界自在如觀音得三十二應入國土身之類是以含識界中從無始來內為六根所縻外為六塵所結觸途現境寓目生情如彌猴而六處俱黏類𧉑𧉿而諸塵盡泊所以見不超乎色界聽不出乎聲塵若投網之魚似處籠之鳥進退俱阻如羝羊之觸藩驚懼齊臨若乳燕之巢幕若能知塵是識了物即心不為延促所拘豈令大小所轉即能隨物應跡赴感狥機不動道場分身法界矣。

　　阿難如彼世人聚見於眼若令急合暗相現前六根黯然頭足相類彼人以手循體外繞彼雖不見頭足一辨知覺是同緣見因明暗成無見不明自發則知暗相永不能昏根塵既銷云何覺明不成圓玅。

　　此引世人不藉明而得見以證明不循根寄根明發也聚見於眼者謂性本周遍而迷者不知但謂因明而聚見於眼離明則無見假令世人正當因明聚見於眼時忽然急合其眼則暗相現前與餘根無異設復有人當前而立則六根黯然不復知其頭之與足然世合眼人以手循彼外人之體而撫摩之雖不假眼而頭足一辨了然無惑是則暗中所知與明中所見者了無有異故知藉明而見者離明則無見若不藉明而見自發者是不明之相無見之見自然寂照靈知何曾間斷此則明所不能明暗所不能暗者誰謂見必藉明而有耶故學人問先德云如何是大悲千手眼答曰如人夜間摸得枕子是知凡夫之根尚不藉明而見況根塵既銷真光獨露之人有不發圓通不得大自在者哉。

　　阿難白佛言世尊如佛說言因地覺心欲求常住要與果位名目相應世尊如果位中菩提涅槃真如佛性菴摩羅識空如來藏大圓鏡智是七種名稱謂雖別清淨圓滿體性堅凝如金剛王常住不壞若此見聽離於明暗動靜通塞畢竟無體猶如念心離於前塵本無所有云何將此畢竟斷滅以為修因欲獲如來七常住果世尊若離明暗見畢竟空如無前塵念自性滅進退循環微細推求本無我心及我心所將誰立因求無上覺如來先說湛精圓常違越誠言終成戲論云何如來真實語者惟垂大慈開我蒙恡。

　　此誤執結體為性體以起斷滅之疑也先牒定前文若於因地以生滅心為本修因而求佛乘不生不滅無有是處為疑根世尊下先推果覺是常菩提是斷五住而得者涅槃是斷二死而證者真如是經煅煉而成者佛性是因磨礱而顯者空如來藏是空諸有而現者菴摩羅識此云白淨識與大圓鏡智皆是轉業識所成者但分別一切而無染著曰白淨圓照萬法而無分別名圓智耳此之七種名雖差別皆是如來自證法門一得永得更無遷變故喻之如金剛也清淨即玅湛圓滿即總持堅凝即不動常住不壞即首楞嚴大定也若此下次推因心斷滅不合果覺先牒離明離暗無有見體等文次牒一卷塵非常住若變滅時此心即同龜毛兔角等文意謂見性離塵無體與前識心離塵無體皆同云何將此畢竟斷滅為因地心乃欲獲如來七常住果是何異邀空華而結空果耶世尊下復轉辯根識不異進以識心推退以見性審循環者推審不止一度也言我如是微細推審若離前塵決無我心及心處所既成斷滅欲將何物為因而欲求如來無上知覺乎今此見性既成斷滅云何如來先說見性是湛是精是圓是常是則違越誠言亦成戲論云何如來自稱真實語者蒙謂識見不明恡謂疑惑不捨。

　　佛告阿難汝學多聞未盡諸漏心中徒知顛倒所因真倒現前實未能識恐汝誠心猶未信伏吾今試將塵俗諸事當除汝疑。

　　此先責其顛倒也言汝好學多聞無心盡漏故汝心中但是記得顛倒所因而已其實自己現前顛倒不能諳識設我更有開示恐汝所執甚真一時不解故我且將塵俗易了之事為汝發明汝必因此而除疑矣。

　　即時如來勅羅睺羅擊鐘一聲問阿難言汝今聞不阿難大眾俱言我聞鐘歇無聲佛又問言汝今聞不阿難大眾俱言不聞時羅睺羅又擊一聲佛又問言汝今聞不阿難大眾又言俱聞佛問阿難汝云何聞云何不聞阿難大眾俱白佛言鐘聲若擊則我得聞擊久聲銷音響雙絕則名無聞。

　　世尊一往答阿難語皆是金城湯池無可攻勢而阿難能攻人之所不能攻此真善雲梯仰攻者世尊不操一弓不費一矢但借鐘聲為彼發明亦是城門失火殃及池魚也若是別人只消羅睺一擊疑團粉破何須再審世尊見阿難是箇細作故令羅睺再擊而再審者欲令在聞聲邊究其落處也爭奈阿難佯打不知錯轉一語豈知堂堂佛弟却與斷滅外道同流哉故知不識自己恒常之聞性却狥聲塵生滅之聞相豈非迷本聞而循聲流轉乎先德云顏色規模恰似真人前拈弄越光新及乎入火重烹煉到底終歸是假銀尊者之謂歟。

　　如來又勅羅睺擊鐘問阿難言汝今聲不阿難大眾俱言有聲少選聲銷佛又問言爾今聲不阿難大眾答言無聲有頃羅睺更來撞鐘佛又問言爾今聲不阿難大眾俱言有聲佛問阿難汝云何聲云何無聲阿難大眾俱白佛言鐘聲若擊則名有聲擊久聲銷音響雙絕則名無聲。

　　此復令擊鐘再騐者欲其知聲有聲無非關聞性也少選有頃猶言少時頃刻也。

　　佛語阿難及諸大眾汝今云何自語矯亂大眾阿難俱時問佛我今云何名為矯亂佛言我問汝聞汝則言聞又問汝聲汝則言聲惟聞與聲報答無定如是云何不名矯亂。

　　此斥其矯亂也由問聞答聞問聲答聲隨風倒柁言無定準故名矯亂。

　　阿難聲銷無響汝說無聞若實無聞聞性已滅同於枯木鐘聲更擊汝云何知知有知無自是聲塵或無或有豈彼聞性為汝有無聞實云無誰知無者是故阿難聲於聞中自有生滅非謂汝聞聲生聲滅令汝聞性為有為無汝尚顛倒惑聲為聞何怪昏迷以常為斷終不應言離諸動靜閉塞開通說聞無性。

　　釋迦父子既借鐘聲與阿難說法竟復與鐘聲添箇註脚故告之曰鐘聲初歇之時只是無響非是無聞若是無聞則汝聞性隨聲已滅汝則同於無知枯木若鐘聲更擊汝應不聞今更擊仍聞則汝聞性不隨聲滅明矣然知聲有聲無自是聲塵或有或無豈彼聞性因聲有而成有因聲無而成無耶若使聞性實隨聲滅則汝知聲無者更是阿誰是則聲有知有聲無知無聞性何曾斷滅哉故知聲於聞中有生有滅非是汝之聞性因聲生而令汝聞性為有因聲滅而令汝聞性為無也故因責之曰若是斷常或恐難知若是聲聞固當易了而汝現今尚且惑聲為聞何怪以真常性為斷滅見耶今既解此不應復執離塵無性矣阿難會搜人短處世尊亦會見人破綻真作家敵手哉。

　　如重睡人眠熟床枕其家有人於彼睡時搗練舂米其人夢中聞舂搗聲別作他物或為擊鼓或為撞鐘即於夢時自怪其鐘為木石響於時忽寤遄知杵音自告家人我正夢時惑此舂音將為皷響阿難是人夢中豈憶靜搖開閉通塞其形雖寐聞性不昏縱汝形銷命光遷謝此性云何為汝銷滅。

　　此引夢事以騐聞性不斷也重睡猶濃睡也搗練杵聲舂米碓聲夢時自怪者夢中占夢也忽寤遄知杵音者覺而後知其夢也自告家人者醒時述夢中事也阿難下就打鼾作寱處點明聞性不昏縱汝下復就眼光落地時點明聞性不滅也。

　　以諸眾生從無始來循諸色聲逐念流轉曾不開悟性淨妙常不循所常逐諸生滅由是生生雜染流轉若棄生滅守於真常常光現前根塵識心應時銷落想相為塵識情為垢二俱遠離則汝法眼應時清明云何不成無上知覺。

　　此下普示迷常逐斷故有輪迴棄斷守常即成正覺也不循所常逐諸生滅者背根性而隨逐聲色也棄者謂捨之不近守者謂用之不離棄生滅而守真常者脫黏內伏也常光現前者發本明耀也根塵識心應時銷落者即一根解而五根應拔也想相為塵是微細法塵識情為垢是微細法愛皆是貼體汗衫也離此二種則眼根當下清明便是正法眼藏云何不成無上知覺乎故學人問高城和尚云和尚夜後無燈時如何師曰悟道之人常光現前有甚麼晝夜學人云何不見和尚光師曰擬將什麼眼見學人云世人現在同將眼見師彈指曰善哉一切眾生根塵相涉從無始來認賊為子至於今日常被枷鎖汝將眼見意識分別擬求佛道即是背却本心逐念流轉如此之人對面隔越。

大佛頂如來密因修證了義諸菩薩萬行首楞嚴經合轍卷第四


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第五

　　明　二楞菴釋　通潤　述

　　阿難白佛言世尊如來雖說第二義門今觀世間解結之人若不知其所結之元我信是人終不能解世尊我及會中有學聲聞亦復如是從無始際與諸無明俱滅俱生雖得如是多聞善根名為出家猶隔日瘧惟願大慈哀愍淪溺今日身心云何是結從何名解亦令未來苦難眾生得免輪迴不落三有作是語已普及大眾五體投地雨淚翹誠佇佛如來無上開示。

　　此別索生死結元故牒前第二義門以請也與諸無明俱滅俱生者此即領前根中積生無始虗習及生住異滅分劑頭數故曰諸此諸無明一出母胎與之俱生不待教而自能謂之無始虗習亦名俱生無明如初生孩子見父母則喜見他人則哭是也猶隔日瘧者謂說時似悟對境還迷楞伽謂之鼠毒發故觀師云憫我心明力不迨時時種子發現行如人飲酒而發狂戒飲輙復逢嘉醞又如欲潔而偏染好正而固邪此皆俱生無明力之所使然我已知此無明者是生死根本不知何處是其所結之元必從何處下手方能得解故曰云何是結從何名解。

　　爾時世尊憐愍阿難及諸會中諸有學者亦為未來一切眾生為出世因作將來眼以閻浮檀紫金光手摩訶難頂即時十方普佛世界六種震動微塵如來住世界者各有寶光從其頂出其光同時於彼世界來祗陀林灌如來頂是諸大眾得未曾有於是阿難及諸大眾俱聞十方微塵如來異口同音告阿難言善哉阿難汝欲識知俱生無明使汝輪轉生死結根唯汝六根更無他物汝復欲知無上菩提令汝速證安樂解脫寂靜妙常亦汝六根更非他物。

　　此諸佛共證六根為結解之元也先摩頂者欲以頂法開示也六種震動者六根為無明住他根本今欲拔之故先搖動也十方如來頂光共灌釋迦頂者示此頂法是十方薄伽梵一路涅槃門也自初卷開二種根本之後至修道分阿難雖蒙如來指示根中積生無始虗習及生住異滅分劑頭數然畢竟不知無明生死根源是何物為元菩提涅槃是何物為始至此故問結解之元而十方如來同聲共告之曰生死結根無上菩提皆是六根更無他物先德云見聞覺知俱為生死之因見聞覺知俱為解脫之本所謂解鈴即是繫鈴人也異口同音者以所證是同故所說不異二死永亡曰安樂五住究盡曰解脫絕言絕思曰寂靜無生無滅曰妙常即無上大菩提果也。

　　阿難雖聞如是法音心猶未明稽首白佛云何令我生死輪迴安樂妙常同是六根更非他物佛告阿難根塵同源縛脫無二識性虗妄猶如空華阿難由塵發知因根有相相見無性同於交蘆是故汝今知見立知即無明本知見無見斯即涅槃無漏真淨云何是中更容他物。

　　此釋尊細釋結解皆由六根也阿難將謂離六根外別有生死結元十方如來共說生死解脫唯是六根但未說其所以猶是半明半暗故阿難自疑生死根元應是根塵識三今獨舉根而不舉塵與識者不知何義故復請問輪生死證妙常云何皆是六根更無他物故釋尊抽條引蔓復與詮註言獨舉根而不舉塵者以相見皆依自證分同一源故唯同源故縛則同縛脫亦同脫故曰無二唯無二故舉根而塵在其中矣所以不舉識者以識性無源亦由根塵妄出本無實體猶如空華故舉根而識亦在其中矣是則生死涅槃唯是六根更無他物也故通心論云縛從心縛解從心解解縛從心不關餘處故知心無自性緣起即空如欲斷其流但塞其源欲免其生但斷其根不用多功最為省要阿難下重釋上義由塵發知者因六塵而發六根之知也因根有相者因六根而有六塵之相也是則根塵二法交倚而生實無自性離塵無根離根無塵如二束蘆相倚而立是故若於所知所見處明暗妄形粘湛發見流逸奔色即此知見便是無明根本若於所知所見處不隨前塵脫黏內伏內瑩發光即此知見便是涅槃根本然則此六根者實生死涅槃之元云何是生死涅槃中除六根外豈更容他物為元哉譬如水逢沍寒結而為冰冰遇和煦化而為水是則冰結水融在日寒日煦為元豈離寒沍和煦之外而別有一物為冰水之元哉故宗鏡云世間生死出世涅槃皆從知見文字所立若無知見文字名體本空於妙明心中更有何物為緣為礙所以六祖云菩提本無樹明鏡亦非臺本來無一物何處惹塵埃是知一翳在眼空華亂起一妄在心河沙生滅若能離念則當處道場轉大法輪俱成佛道前云因明立所此云知見立知立之為害如此故有道者見無所見知無所知一法不立則立處皆真矣。

　　爾時世尊欲重宣此義而說偈言真性有為空緣生故如幻無為無起滅不實如空華言妄顯諸真妄真同二妄猶非真非真云何見所見中間無實性是故若交蘆結解同所因聖凡無二路汝觀交中性空有二俱非迷晦即無明發明便解脫。

　　自審因心業本後皆托第二月以示真月至此是一大結局處故特標真性為宗體以顯六根雖是第二義門切近第一義諦故能為生死涅槃之本若起信之生滅門中含覺不覺義也以真如門中生死涅槃二俱不立故故曰若於真性中反觀有為生死法悉是虗妄以是仗因托緣而生故喻之如幻應立量云有為是有法空為宗因云緣生故同喻如幻不但觀有為生死法是妄即觀無為涅槃法猶然是妄以無起無滅故喻如空華應立量云無為是有法無起滅為宗因云不實故同喻如空華是則有為無為皆屬對待生死涅槃同於昨夢故知對妄說真即真亦妄則知真性尚不與無為法相應云何乃與能見所見有為生死法相應乎且相見二法皆屬緣生中間實無自性如交蘆然不可以有無論也若縛於有為者則以交蘆為有性而性非實有縛於無為者則以交蘆為無性而性非實無故知交蘆之處是結解總因聖凡共路實生死涅槃之元汝但諦觀此文中性空有兩非謂其空耶元是菩提妙淨明體謂其有耶本無所有汝於此中顛倒淪替迷晦不覺乎即是無明之根汝於此中脫黏內伏發本明耀乎即是解脫之本是則六根為解結總因聖凡共路明矣然雖如是要知縛解聖凡總與真性無干正如演若達多迷則自迷悟則自悟總與頭無預也應立量云真性是有法非有為非無為是宗因云空有俱非故喻如淨明鏡。

　　解結因次第六解一亦亡根選擇圓通入流成正覺。

　　此四句是孤起頌為下文張本此正微言欲絕復吐一絲。

　　陀那微細識習氣成暴流真非真恐迷我常不開演自心取自心非幻成幻法不取無非幻非幻尚不生幻法云何立是名妙蓮華金剛王寶覺如幻三摩提彈指超無學此阿毗達磨十方薄伽梵一路涅槃門。

　　此下點出六根所以為生死涅槃因者以六根當體即是陀那識故至此始結歸初卷是心非眼一句陀那此翻執持以執持三類性境故二乘不能知其元故曰微等覺未能窮其際故曰細習氣者謂熏習氣分即根中無始煩惱虗習與生住異滅無明虗習乃種子異名也由此識中帶彼虗習故有微細流注生滅如暴流然能發現行波浪解深密經云如暴流水多波浪生楞伽亦云水流處藏識轉識浪生以此六根即是此識所發見分六塵即是此識所發相分由此二分織妄相成遂轉如來藏性而為識藏若離二分藏識即是如來藏性故前文喻之如第二月以第二月由揑目所成藏識由立知而有故起信云生滅與不生滅和合非一非異名阿黎耶識然此藏識尋常不輕易向人說破必待十方如來說破者有故以此識即是六根交中之性亦是聖凡通名不可說真不可道妄若以為真是認賊為子以為非真是冤子為賊所以含忍久默常不開演也自心下又說明轉識成智之方言此見相二分俱屬自心自證分起如蝸牛兩角出則成雙合則一體本無能取亦無所取今以根境角立互相牽引攬結成根遂成能取所取此即自心取自心也是知藏性真常本非是幻而由見妄忽生六塵相現遂成幻法若使對境不生取著即非幻者尚無有生云何復有能見所見之幻法哉故宗鏡云取我是垢不取我是淨若無能取所取之心亦無是幻非幻之法所謂妄真同二妄也若果到真妄兩忘時即知此陀那細識元非他物即是前文清淨本然周徧法界之藏性也言妙蓮華者即清淨義金剛王寶覺者即本然義如幻三摩提者即周徧法界義若果能轉此陀那細識成如來藏即一彈指頃便可立超羅漢坐進妙覺尚無階級可立何藉劬勞肯綮修證哉故知此法神功妙力無可比擬十方如來莫不由此一路而登正覺亦莫不由此一門而入涅槃汝等可不努力乎至此方與初卷有三摩提名大佛頂首楞嚴王一門超出妙莊嚴路照應作結是知前文一門一路皆是密指藏識亦知法華所謂是舍唯有一門而復狹小者亦是密指藏識也。

　　於是阿難及諸大眾聞佛如來無上慈誨祗夜伽陀雜糅精瑩妙理清徹心目開明歎未曾有阿難合掌頂禮白佛我今聞佛無遮大悲性淨妙常真實法句心猶未達六解一亡舒結倫次惟垂大慈再愍斯會及與將來施以法音洗滌沉垢。

　　此因領悟而復請未明也祗夜此云應頌應上長行而頌故伽陀此云諷頌不應長行但孤起而諷美稱頌故雜糅精瑩者謂二頌合明文如織錦義若貫珠無不精透也妙理清徹者謂真妄交陳根塵互舉理無不徹也心目開明者言我昔日認攀緣為心不知心是妙蓮華王認浮根為目不知根是陀那細識自今心目開明皆知所在更無疑惑矣歎未曾有者以如來未甞開演今始開演故無遮大悲者言如來知無不言言無不了略無纖毫遮礙以此皆從大悲心中流出故性淨妙常真實法句皆是領悟結解唯是六根更無他物等語六解一亡者謂六結解而一亦不存也舒結倫次者謂解與結皆有等倫次第不躐等而進也此即躡前結解因次第六解一亦亡二語以發問也沉垢猶言細惑即微細法執也。

　　即時如來於師子座整涅槃僧斂僧伽梨攬七寶几引手於几取劫波羅天所奉華巾於大眾前綰成一結示阿難言此名何等阿難大眾俱白佛言此名為結於是如來綰疊華巾又成一結重問阿難此名何等阿難大眾又白佛言此亦名結如是倫次綰疊華巾總成六結一一結成皆取手中所成之結持問阿難此名何等阿難大眾亦復如是次第詶佛此名為結。

　　先示結有倫次者欲顯因有六種迷根而一巾遂成六結如明暗發見動靜發聽等是也涅槃僧云裏衣僧伽梨云大衣劫波羅云時分郎夜摩天疊華西天之帛價直無量今天獻尤為貴重可知。

　　佛告阿難我初綰巾汝名為結此疊華巾先實一條第二第三云何汝曹復名為結阿難白佛言世尊此寶疊華緝績成巾雖本一體如我思惟如來一綰得一結名若百綰成終名百結何況此巾秪有六結終不至七亦不停五云何如來秪許初時第二第三不名為結。

　　一巾喻業識六結喻六根意謂一巾應成一結何故成六故返詰其第二第三不名為結者要令阿難答出巾體是一因結成六以顯六結全是一巾所成也。

　　佛告阿難此寶華巾汝知此巾元止一條我六綰時名有六結汝審觀察巾體是同因結有異於意云何初綰結成名為第一如是乃至第六結生我今欲將第六結名成第一不不也世尊六結若存斯第六名終非第一縱我歷生盡其明辯如何令是六結亂名佛言如是六結不同循顧本因一巾所造令其雜亂終不得成則汝六根亦復如是畢竟同中生畢竟異。

　　此又審其巾體是一因結成六必欲將六成一若何而可將六成一者如將意根作眼根用也世尊以性中相知故難其可能以六成一尊者以用中相背故答六結不可亂名畢竟同中生畢竟異者謂未結之先元是一體本無異同既結之後各有界限分隔則意不可為眼用眼不可為意用矣。

　　佛告阿難汝必嫌此六結不成願樂一成復云何得阿難言此結若存是非鋒起於中自生此結非彼彼結非此如來今日若總解除結若不生則無彼此尚不名一六云何成佛言六解一亡亦復如是。

　　此復審其必欲反異為同將六作一用何籌策方可得成尊者謂六結若存則彼此各有定位復有定名若以六作一則諍論鋒起決不可得以彼結非此結此結非彼結故也若將六結一總解除既無有結即無彼此彼此既無即一尚不可得而況六乎佛即就喻以答之曰所謂六解一亡亦如此也問逆流章中已明一解六亡何故此中又說六解一亡答前之一六是舉一根對五根言故曰若使一根脫黏內伏諸餘五根應拔圓脫此中一六是全舉六根對識精言以六根全體是箇識精由中串習幾故在眼名見在耳名聞故六根解而識精空猶六結解而一巾亡也故曰尚不名一六云何成問六根解而識精空六結解而一巾在得無犯法喻不齊之過歟答六根依識精而生識精依藏性而起則知識精是虗喻如六結依一巾而有一巾依㲲華而生則一巾豈是實耶故知識精是名而一巾亦是名也。

　　由汝無始心性狂亂知見妄發發妄不息勞見發塵如勞目睛則有狂華於湛精明無因亂起一切世間山河大地生死涅槃皆即狂勞顛倒華相。

　　此示根結生起次第以合喻也心性者指清淨覺心狂亂者謂清淨心中不覺心起而有其念遂成業識此合前一巾也知見妄發者由業識而轉成見分勞見發塵者由見分而復生相分此合一巾而成六結也如勞下復以喻合法瞪目是勞喻見分狂華喻相分湛精明即業識心性狂亂而勞見發塵如從湛精明瞪目而發狂華也一切下復以法合喻一切世間山河大地即相分生死涅槃即見分若執相分以為有而墮我見者為生死若空相分以為無而墮法見者為涅槃大經云有諍說生死無諍說涅槃生死與涅槃二俱不可得故曰皆即狂華顛倒華相以此六結皆由業識狂勞生起故知一巾六結皆是菩提瞪發勞相非菩提清淨心體本來所有也。

　　阿難言此勞同結云何解除如來以手將所結巾偏掣其左問阿難言如是解不不也世尊旋復以手偏牽右邊又問阿難如是解不不也世尊佛告阿難我今以手左右各牽竟不能解汝設方便云何解成阿難白佛言世尊當於結心解即分散佛告阿難如是如是若欲除結當於結心。

　　此復問解結之方而密示其要也謂此勞見發塵之勞即是一巾所成之結不知用何等工夫方能得解左右各牽竟不能解者喻凡夫執有二乘著空皆是以結去結盡屬偏邪俱不能解當從結心下手方得解除也言結心者即指陀那細識是根結之心故曰結心古人所謂從命根下一刀千了百當是也向後二十五聖無非皆從結心下手以破除識陰方證圓通故是則當於結心一語最宜喫緊廣博嚴淨經云自在世導師不可說而說於空中作結即空而解之釋曰心有即結心空即解若無於心無結無解宗鏡引古釋云左右偏掣況有見無見當於結心即正明中道所以云昧真空而有無見起執根塵而一六義生諦了自心解縛俱泯。

　　阿難我說佛法從因緣生非取世間和合麤相如來發明世出世法知其本因隨所緣出如是乃至恒沙界外一滴之雨亦知頭數現前種種松直棘曲鵠白烏玄皆了元由是故阿難隨汝心中選擇六根根結若除塵相自滅諸妄銷亡不真何待。

　　此下激其欲除結心必選圓根為發悟之緣也以解此結心要從緣入故先德云從緣入者永無退失如靈雲見桃香嚴擊竹二十五聖於三科七大各證圓通此皆與法有緣故觸之而即入法華所謂佛種從緣起故曰我說佛法從因緣生復恐尊者又以昔日世間因緣纏繞故曰我說因緣非取世間四緣和合而生識三緣和合而生人二緣和合而生物之類今說因緣是欲揀選圓根一門深入發明大事因緣也然我觀察六凡四聖一一知其本因皆從緣出如六凡以善惡不動業為因以趣生時所見憎愛二境為緣四聖以多生聞法界等流法為因所遇善知識開導為緣如是乃至極難知者如恒沙界中雨滴皆知其數現前松直棘曲鵠白烏玄皆了元由毫無錯謬故所說者必不賺誤汝當確信選擇圓根而入也根結若除塵相自滅者即一門深入也諸妄銷滅者即五根應拔圓脫也不真何待者即云何不成無上知覺也。

　　阿難我今問汝此劫波羅巾六結現前同時解縈得同除不不也世尊是結本以次第綰生今日當須次第而解六結同體結不同時則結解時云何同除佛言六根解除亦復如是此根初解先得人空空性圓明成法解脫解脫法已俱空不生是名菩薩從三摩地得無生忍。

　　此明解有倫次也先反詰其同解同除者欲其答出結有次第而解亦有次第也結有次第者謂最初由無明迷本覺而成業識為一巾因業識而成見分因見分而成相分復因見分在相分上引起分別俱生我法二執而成六結也解有次第者謂根初解而先證人空即是空分別俱生二種我見也以但空我見其空尚小未得圓明復空分別俱生二種法見故得空性圓明成法解脫由證人空則分別俱生二種我見不起由證法空則分別俱生二種法見亦亡雖證二空尚有二空相在次復空其二空故曰俱空不生所謂空病亦空也此則六結已解一巾已亡則生滅既盡始得不生不滅為因地心入發心住是名得無生忍所謂結解因次第也問逆流章中所說六結但指六根何故此中竪說六重答此是六結中具有六重非是強立前不云乎根塵同源故舉根而塵自在識性虗妄是舉根而識自在是則一巾綰成六結而六結中各各具有六重不然則根中積生無始虗習與根中生住異滅分劑頭數何以消釋故知雖舉六結而根塵識三無始虗習等悉皆具足也。

　　阿難及諸大眾蒙佛開示慧覺圓通得無疑惑一時合掌頂禮雙足而白佛言我等今日身心皎然快得無礙雖復悟知一六亡義然猶未達圓通本根世尊我輩飄零積劫孤露何心何慮預佛天倫如失乳兒忽遇慈母若復因此際會道成所得密言還同本悟則與未聞無有差別惟垂大悲惠我祕嚴成就如來最後開示作是語已五體投地退藏密機冀佛冥授。

　　此承上文根選擇圓通以請圓通根本也慧覺圓通即領悟六根互用六解一亡之義雖今未證而心已無疑惑矣身心無礙者由悟六解故身無礙一亡故心無礙雖復二句述其已悟然猶二句述其未悟世尊下哀懇陳情無師導引之謂孤無德庇身之謂露何心下自慶出於望外若復因此際遇得成聖果不負為如來之弟今我雖得如來開示密語猶是多聞記持非己智分還同數他家寶未有一毫新證實與未聞之時無有差別故再乞如來惠我祕嚴令我得入言祕嚴者即前所說無滲漏涅槃門暗指圓根也最後開示即前最初方便以此一門是起首工夫故曰最初方便然必待一心三觀已明因心業本已審舒結倫次已知然後指出此六門中從一門入以此開示最在末後故又云最後開示此即正請圓通本根為入華屋之門也退藏密機者言禮佛已畢即默而不言退藏於密不敢復望如來金口親說意令世尊勑諸聖眾各說而我因言得入故曰冥授。

　　爾時世尊普告眾中諸大菩薩及諸漏盡大阿羅漢汝等菩薩及阿羅漢生我法中得成無學我今問汝最初發心悟十八界誰為圓通從何方便入三摩地。

　　此令二十五聖各陳圓通以副阿難之望言最初發心者是問最初從那一法上發菩提心得入此門也舉十八界而不舉七大者以五大是塵見大是根識大是識故前文雖顯三科七大皆是如來藏性尚無證據故令二十五人各陳入處以顯所說之不謬也。

　　憍陳那五比丘即從座起頂禮佛足而白佛言我在鹿苑及於雞園觀見如來最初成道於佛音聲悟明四諦佛問比丘我初稱解如來印我名阿若多妙音密圓我於音聲得阿羅漢佛問圓通如我所證音聲為上。

　　此陳聲塵悟入也鹿苑雞園皆古帝王養畜之地憍陳那此云火器以先世為事火外道故五比丘乃佛最初得度者佛出家時淨飯乃命家族三人母族二人隨衛後各修異道佛成道時最先度之故曰觀見如來最初成道佛為五人三轉四諦而陳那最初先悟故曰於佛音聲悟明四諦阿若多此云解以最初先解如來即以解名印證也妙音密圓者即音聲而悟入無聲三昧故曰妙音一切聲是佛聲故曰圓唯陳那自聞他人不聞故曰密下文云一切密圓淨妙皆入其中是也故宗鏡云如卷大海之波瀾收歸一滴猶撮十方之剎土指在一塵。

　　優婆尼沙陀即從座起頂禮佛足而白佛言我亦觀佛最初成道觀不淨相生大厭離悟諸色性以從不淨白骨微塵歸於虗空空色二無成無學道如來印我名尼沙陀塵色既盡妙色密圓我從色相得阿羅漢佛問圓通如我所證色因為上。

　　此因色塵悟入也因多貪慾佛令作九想觀以治之令彼轉好心而成惡心也言不淨者謂觀此身內有三十六物外則九孔惡露常流從生至死終無一淨如種子不淨住處不淨生處不淨究竟不淨等言九想者一䏺脹想二青瘀想三壞想四血塗漫想五膿瀾想六虫噉想七散想八骨想九燒想以從下是從九想而漸歸於空也空色二無者始以色為病九想與空為藥至此則藥病皆除忽然悟入成無學道優波尼沙陀此云近少亦云色性謂微塵是色之少分故妙色密圓者一切色是佛色也色因為上者前云我說佛法從因緣生此陳悟入因緣在色塵也且如觀一色法五教證入不同初小乘見是實色不說性空始教見此色法從緣所生必無自性終教見色空無礙以真空不守自性隨緣成色即是幻色頓教色法無非真理所收是故此色即真理一味更無別法而可顯說水波雙絕圓教起即全收一多互攝同時成立一塊圓明隨舉即色隨舉即空義味自在隨智取用故隨舉一門無不顯現。

　　香嚴童子即從座起頂禮佛足而白佛言我聞如來教我諦觀諸有為相我時辭佛宴晦清齋見諸比丘燒沉水香香氣寂然來入鼻中我觀此氣非木非空非煙非火去無所著來無所從由是意銷發明無漏如來印我得香嚴號塵氣倐滅妙香密圓我從香嚴得阿羅漢佛問圓通如我所證香嚴為上。

　　此因香塵悟入也晏晦者謂晏坐晦息也清齋靜室也我觀下究竟香之來處非木者不從自出非煙火者不從他出非空者非無因出由是意銷者狂心自歇也發明無漏者由此即見如來藏性也妙香密圓者一切香皆是法身香也如魯直聞桂老尼齅梅皆是因香悟入。

　　藥王藥上二法王子并在會中五百梵天即從座起頂禮佛足而白佛言我無始劫為世良醫口中甞此娑婆世界草木金石名數凡有十萬八千如是悉知苦酢鹹淡甘辛等味并諸和合俱生變異是冷是熱有毒無毒悉能徧知承事如來了知味性非空非有非即身心非離身心分別味因從是開悟蒙佛如來印我昆季藥王藥上二菩薩名今於會中為法王子因味覺明位登菩薩佛問圓通如我所證味因為上。

　　此因味塵悟入也先敘宿因甞藥作醫師如神農之類承事下明其宿習不忘即從味處觀察也非空非有者交中之性空有俱非也身即舌根心即舌識觀此味性不即根識生者以諸味不來淡性常在故不離根識生者離根識外無有味故分別味因從是開悟者正言味處觀察即從味處悟入也因味覺明者即世味而證得一味三昧所謂味味純是醍醐也如德山棒臨濟喝俱胝指頭等皆是發明此味。

　　䟦陀婆羅并其同伴十六開士即從座起頂禮佛足而白佛言我等先於威音王佛聞法出家於浴僧時隨例入室忽悟水因既不洗塵亦不洗體中間安然得無所有宿習無忘乃至今時從佛出家令得無學彼佛名我䟦陀婆羅妙觸宣明成佛子住佛問圓通如我成證觸因為上。

　　此因觸塵悟入也䟦陀婆羅此云賢守亦云賢護此即輕慢常不輕之一人也我等下陳其宿昔從水因觸發也觸是身根與色塵相合中間覺其冷暖澁滑名之為觸今因浴時水身相合而因究其中間所生之觸因何而出謂能洗是水所洗是塵中間冷暖澁滑之觸既不能洗塵又不能洗體本自安然了無自性從此悟入故在威音時已得見諦今從佛化又得無學也從此一觸則觸處道場觸目菩提故曰妙觸宣明。

　　摩訶迦葉及紫金光比丘尼等即從座起頂禮佛足而白佛言我於往劫於此界中有佛出世名日月燈我得親近聞法修學佛滅度後供養舍利然燈續明以紫金光塗佛形像自爾以來世世生生身常圓滿紫金光聚此紫金光比丘尼等即我眷屬同時發心我觀世間六塵變壞唯以空寂修於滅盡身心乃能度百千劫猶如彈指我以空法成阿羅漢世尊說我頭陀為最妙法開明銷滅諸漏佛問圓通如我所證法因為上。

　　此因法塵悟入也我於下敘宿因我觀下敘所入也世間時劫皆由法塵妄動而有今修滅定空法塵則心念不動故忘處忘時度百千劫猶如彈指今持金襴袈裟於雞足山入定待彌勒下生此其證也頭陀此翻抖擻以能抖擻法塵故妙法開明者轉世法而成出世法所謂是法住法位世間相常住也六塵皆言妙者不縛於塵故則知六塵自性徧一切處頭頭皆是入路豈局一門動作施為無非佛事華飛釧動並可棲神矣六塵圓通竟。

　　阿那律陀即從座起頂禮佛足而白佛言我初出家常樂睡眠如來訶我為畜生類我聞佛訶啼泣自責七日不眠失其雙目世尊示我樂見照明金剛三昧我不因眼觀見十方精真洞然如觀掌果如來印我成阿羅漢佛問圓通如我所證旋見循元斯為第一。

　　此曰眼根悟入也阿那律陀此云無貧是佛堂弟白飯王之子過去以一飯施辟支佛感九十一劫受如意樂多樂睡眠如來訶云咄咄胡為睡螺螄蚌蛤類一睡一千年不聞佛名字那律於是徹曉不眠失其雙目後修金剛三昧得天眼通此由肉眼換天眼也我不因眼觀見十方者即明不循根寄根明發也常言半頭天眼能見一佛世界今言觀見十方者此顯實證如來藏性故反其見以見性曰旋見不循塵而循根曰循元。

　　周利槃特迦即從座起頂禮佛足而白佛言我闕誦持無多聞性最初值佛聞法出家憶持如來一句伽陀於一百日得前遺後得後遺前佛愍我愚教我安居調出入息我時觀息微細窮盡生住異滅諸行剎那其心豁然得大無礙乃至漏盡成阿羅漢住佛座下印成無學佛問圓通如我所證反息循空斯為第一。

　　此因鼻想悟入也槃特迦此云蛇奴亦云繼道以生路邊故即誦帚比丘過去為大法師祕吝佛法不肯教人感愚鈍報以宿善故遇佛出家五百比丘同教一偈經九十日不得成熟為治散亂故佛教其調息我時下敘調息工夫由心息相依故心漸微而息亦漸細於息微細處又窮其生住異滅乃至推窮一念復具九十剎那一剎那復具九百生滅如此專力既久向冷灰裏一粒豆爆便得心息兩妄得大無礙所謂一息不存道將來契也反息循空者謂反窮氣息至極細處亦歸於空也昔莫將尚書謁南堂靜禪師咨決心要堂使其好處提撕適入廁聞穢氣急以手掩鼻遂有省呈偈曰從來姿韻愛風流幾笑時人向外求萬別千差無覔處得來原在鼻尖頭此亦從氣息邊打失鼻孔。

　　憍梵鉢提即從座起頂禮佛足而白佛言我有口業於過去劫輕弄沙門世世生生有牛呞病如來示我一味清淨心地法門我得滅心入三摩地觀味之知非體非物應念得超世間諸漏內脫身心外遺世界遠離三有如鳥出籠離垢銷塵法眼清淨成阿羅漢如來親印登無學道佛問圓通如我所證還味旋知斯為第一。

　　此因舌根悟入也憍梵鉢提此云牛呞往昔見老僧無齒而食笑其似牛故世世感生牛舌常如牛呞佛為遮謗賜之數珠令常念佛斷諸雜緣純一淨念故曰一味清淨心地法門既成念佛三昧復觀味性非從根生非從物出應念之間忽然悟入如來藏性頓超諸漏內脫根身外遺器界如鳥出籠所向無礙還味旋知者味有多種知無兩般也。

　　畢陵伽婆蹉即從座起頂禮佛足而白佛言我初發心從佛入道數聞如來說諸世間不可樂事乞食城中心思法門不覺路中毒刺傷足舉身疼痛我念有知知此深痛雖覺覺痛覺清淨心無痛痛覺我又思惟如是一身寧有雙覺攝念未久身心忽空三七日中諸漏虗盡成阿羅漢得親印記發明無學佛問圓通如我所證純覺遺身斯為第一。

　　此因身根悟入也畢陵伽婆蹉此云餘習呼河神為婢子以宿生有尊貴習氣故不可樂事即苦諦因念不可樂事遂觸不可樂境亦啐啄同時也我念下研究身覺來處言我正當知此深痛時不為痛轉即便觀察此知痛者即是身覺覺此深痛而我本覺清淨心體痛所不及實無有痛痛此覺心如是詳思正痛之時有知痛者有痛所不及者豈此一身寧有雙覺如此推窮攝心一處未久之間身覺俱忘漏心都盡悟入性覺言純覺遺身者唯一圓融清淨寶覺更無身相如玄沙雲門臨濟皆從痛處純覺遺身者。

　　須菩提即從座起頂禮佛足而白佛言我曠劫來心得無礙自憶受生如恒河沙初在母胎即知空寂如是乃至十方成空亦令眾生證得空性蒙如來發性覺真空空性圓明得阿羅漢頓入如來寶明空海同佛知見印成無學解脫性空我為無上佛問圓通如我所證諸相入非非所非盡旋法歸無斯為第一。

　　此因意根悟入也我曠下敘往昔已證空性心得無礙者無隔陰之昏也蒙如下次敘今證大乘空性即前性空真覺性覺真空由證此覺故與如來把手共行同游覺海諸相入非者初以空空諸相也非所非盡者次以空空其空相也旋法歸無者旋意根而歸畢竟空也永嘉云諸行無常一切空即是如來大圓覺也此五聖曰旋見曰反息曰還味曰純覺曰旋法皆是反流旋一之義五根圓通竟。

　　舍利弗即從座起頂禮佛足而白佛言我曠劫來心見清淨如是受生如恒河沙世出世間種種變化一見則通獲無障礙我於中路逢迦葉波兄弟相逐宣說因緣悟心無際從佛出家見覺明圓得大無畏成阿羅漢為佛長子從佛口生從法化生佛問圓通如我所證心見發光光極知見斯為第一。

　　此因眼識悟入也先敘宿生眼識明利心見即眼識葢見性照境時但如鏡中無別分析而眼識隨見即能了達黑白大小不帶名言歷然不亂若迫求徧索種種名字即屬同時意識今言一見則通者謂不勞意識深窮細究而後知即眼識一掠而過洞然無礙此正顯眼識明利也我於下復敘此生悟入也宣說因緣者即因緣所生法我說即是空亦名為假名亦名中道義也言我始雖見地透徹未能窮深詣遠登峯造極後一聞此偈悟得藏心周遍法界含吐十虗見覺即眼識明圓謂事事明了無不透徹葢恐畏生於不足今心見清淨則識見超人見理明透故說法無畏是知鶖子智慧第一乃於眼識明利處得之心見發光者謂從眼識證徹而發光明也光極知見者謂其光明與眼識無際也。

　　普賢菩薩即從座起頂禮佛足而白佛言我已曾與恒沙如來為法王子十方如來教其弟子菩薩根者修普賢行從我立名世尊我用心聞分別眾生所有知見若於他方恒沙界外有一眾生心中發明普賢行者我於爾時乘六牙象分身百千皆至其處縱彼障深未得見我我與其人暗中摩頂擁護安慰令其成就佛問圓通我說本因心聞發明分別自在斯為第一。

　　此因耳識悟入也行彌法界位極鄰聖故曰普賢紹佛家業故為法王子言普賢行者即十大願王舉一色一香俱徧法界是也心聞即耳識分別眾生知見者就眾生知見擇普賢行而成熟之設有一人發心我即現身亦至其處彼雖不見我亦暗中加被也擁護者不令魔擾安慰者不令心退分別自在者即用耳識自性分別不用意識隨念計度分別也。

　　孫陀羅難陀即從座起頂禮佛足而白佛言我初出家從佛入道雖具戒律於三摩地心常散動未獲無漏世尊教我及拘絺羅觀鼻端白我初諦觀經三七日見鼻中氣出入如煙身心內明圓洞世界徧成虗淨猶如琉璃煙相漸消鼻息成白心開漏盡諸出入息化為光明照十方界得阿羅漢世尊記我當得菩提佛問圓通我以銷息息久發明明圓滅漏斯為第一。

　　此因鼻識悟入也先敘作觀因緣孫陀羅難陀此翻艶喜佛之親弟出家之初愛心鼓動佛令注心觀鼻端白不令散亂我初下敘悟入工夫溫陵云息由風火而起鼓煩惱濁故其狀如煙昧者不覺唯諦觀者始見故六交中見火燒息能為黑煙紫𦦨者皆煩惱所發也淨觀發明則煩惱漸消故內明外虗而煙銷成白莊生云瞻彼闋者虗室生白觀白之法氣初如煙中成白末後化為光明照十方世界此皆神凝所致故曰用志不分乃凝於神。

　　富樓那多彌羅尼子即從座起頂禮佛足而白佛言我曠劫來辯才無礙宣說苦空深達實相如是乃至恒沙如來祕密法門我於眾中微妙開示得無所畏世尊知我有大辯才以音聲輪教成發揚我於佛前助佛轉輪因獅子吼成阿羅漢世尊印我說法無上佛問圓通我以法音降伏魔怨消滅諸漏斯為第一。

　　此因舌識悟入也辯才無礙四無礙之一也祕密法門者或如來久默不說之法或半明半暗之法或言東意西之法也微妙開示者皆曲盡其意而闡明也教我發揚者令其助佛揚化也如法華會上世尊說破諸大弟子皆是內祕外現助宣大教之人故在楞嚴會中諸大弟子方敢恣口自陳遠因皆非一劫兩劫種善根者悉從無量劫中種善根者也其稱無漏無學阿羅漢亦非尋常證人空之輩流所得並驅也。

　　優波離即從座起頂禮佛足而白佛言我親隨佛踰城出家親觀如來六年勤苦親見如來降伏諸魔制諸外道解脫世間貪欲諸漏承佛教戒如是乃至三千威儀八萬微細性業遮業悉皆清淨身心寂滅成阿羅漢我是如來眾中綱紀親印我心持戒修身眾推為上佛問圓通我以執身身得自在次第執心心得通達然後身心一切通利斯為第一。

　　此因身識悟入也優波離此云上首以持戒為眾中綱紀故又翻近執佛為太子彼為親近執侍之臣故承佛教戒者即比丘二百五十戒也如是下即菩薩戒也溫陵曰行住坐臥律儀各二百五十對三聚成三千復以三千配身口七支成二萬一千復配四分煩惱成八萬四千言三聚者謂攝善法攝律儀攝眾生也四分者謂多貪多瞋多癡及等分也性業者謂殺盜婬業性元是妄不待制止犯即成業故其餘即因過始制以遮其惡制前所犯即為無罪故云遮業也身心寂滅者由比丘戒以寂其身由菩薩戒以滅其心故得發慧而悟入也身得自在身不毀犯也心得自在心亦不毀犯也然後身心一切通剎者從身識而證入圓通也。

　　大目犍連即從座起頂禮佛足而白佛言我初於路乞食逢遇優樓頻螺伽耶那提三迦葉波宣說如來因緣深義我頓發心得大通達如來惠我袈裟著身𩯭髮自落我遊十方得無罣礙神通發明推為無上成阿羅漢寧唯世尊十方如來歎我神力圓明清淨自在無畏佛問圓通我以旋湛心光發宣如澄濁流久成清瑩斯為第一。

　　此因意識悟入也優樓頻螺此云木瓜癃胸前有癃如木瓜故伽耶山名那提河名因緣深義者顯非少乘所證淺因緣法故曰深也我頓發心者即從意識頓發菩提心也得大通達者由意識而頓入圓通也神通發明者由意識圓通而獲神通也圓明清淨自在者即總持妙湛不動三義我以旋湛心光發宣者謂旋意識而歸妙湛由妙湛而發光明也六識圓通竟。

　　烏芻瑟摩於如來前合掌頂禮佛之雙足而白佛言我常先憶久遠劫前性多貪欲有佛出世名曰空王說多婬人成猛火聚教我徧觀百體四肢諸冷煖氣神光內凝化多婬心成智慧火從是諸佛皆呼召我名為火頭我以火光三昧力故成阿羅漢心發大願諸佛成道我為力士親伏魔怨佛問圓通我以諦觀身心煖觸無礙流通諸漏既銷生大寶𦦨登無上覺斯為第一。

　　此因火大悟入也烏芻瑟摩此云火頭成猛火聚者如下文云婬習相交發於相摩研摩不休有大火光於中發現等教我下令其觀察火大也冷字疑誤據下文當是諸暖觸氣因專心不散神光內凝於是轉婬心而成智火故我渾身住在火光三昧諸佛即印我名火頭我以火光力故燒煩惱薪成阿羅漢復以大願而為諸佛力士親伏魔冤也言登無上覺者是帶果行因逆流菩薩也。

　　持地菩薩即從座起頂禮佛足而白佛言我念往昔普光如來出現於世我為比丘常於一切要路津口田地險隘有不如法妨損車馬我皆平填或作橋梁或負沙土如是勤苦經無量佛出現於世或有眾生於闤闠處要人擎物我先為擎至其所詣放物即行不取其直毗舍浮佛現在世時世多饑荒我為負人無問遠近唯取一錢或有車牛被於泥溺我有神力為其推輪拔其苦惱時國大王延佛設齋我於爾時平地待佛毗舍如來摩頂謂我當平心地則世界地一切皆平我即心開見身微塵與造世界所有微塵等無差別微塵自性不相觸摩乃至刀兵亦無所觸我於法性悟無生忍成阿羅漢迴心今入菩薩位中聞諸如來宣妙蓮華佛知見地我先證明而為上首佛問圓通我以諦觀身界二塵等無差別本如來藏虗妄發塵塵銷智圓成無上道斯為第一。

　　此因地大悟入也先敘往昔平地之行要路渡口皆舟車必由處有不如法者或險或隘或隆或窪等作梁負土猶言造橋補路也或有下敘効力之行闤市墻闠市門也毗舍浮此云徧一切自在唯取一錢者資身命故時國下敘遇佛開示即得心開也見身下正陳悟處身界微塵了不相觸者由達天地同根萬物一體故兵亦無所措刃也我於法性悟無生忍者以達蘊中無我證得人空也回心下因悟獲證謂雖悟無生而廣修萬行具菩薩道故遇宣說佛知見地我必預會為作證明也身界二塵元是如來藏性本無差別由昔無明一動知見妄發勞見發塵故見有根塵差別耳今根塵既銷鏡智圓滿云何不成無上知覺乎。

　　月光童子即從座起頂禮佛足而白佛言我憶往昔恒河沙劫有佛出世名為水天教諸菩薩修習水觀入三摩地觀於身中水性無奪初從涕唾如是窮盡津液精血大小便利身中旋復水性一同見水身中與世界外浮幢王剎諸香水海等無差別我於是時初成此觀但見其水未得無身當為比丘室中安禪我有弟子闚窓觀室唯見清水徧在室中了無所見童稚無知取一瓦礫投於水內激水作聲顧盻而去我出定後頓覺心痛如舍利弗遭違害鬼我自思惟今我已得阿羅漢道久離病緣云何今日忽生心痛將無退失爾時童子捷來我前說如上事我則告言汝更見水可即開門入此水中除去瓦礫童子奉教後入定時還復見水瓦礫宛然開門除出我後出定身質如初逢無量佛如是至於山海自在通王如來方得亡身與十方界諸香水海性合真空無二無別今於如來得童真名預菩薩會佛問圓通我以水性一味流通得無生忍圓滿菩提斯為第一。

　　此因水大悟入也佛名水天者亦從水大悟入故教習水觀者即以所證示人也觀於下聞法入觀也水性無奪者以水性是同故不相傾奪也準華嚴經華藏海中有大蓮華其蓮華中有無量香水海一一香水海各有一華為諸佛剎世界之種華藏世界在香水海中故曰浮幢王剎以華藏世界有二十重累高如幢最為高大故今觀身中之水與彼海水等無差別者是觀心所融也觀心雖成未得亡身者以水想雖成未得無我猶存水相全水即身未亡法見故如舍利弗遭違害鬼者身子入定於恒河岸由宿冤力為鬼所掌出定頭痛佛言汝若無定身當碎壞矣今出定心痛故疑退失四果也身質如初者心不痛也問室中之水是從何來答定心所化定果色昔外道以堅執心化石則定心化水葢可知矣是知萬法唯心問月光入定時因童子投入瓦礫水中而心痛後令除去瓦礫而痛除此一瓦礫畢竟在心內在心外若在心外不應作痛若在心內則此瓦礫從何處入答瓦礫且置即此室中之水畢竟在身外在身內若在身外入定之後此水從何處出若在身內出定之後此水從何處入若知水之出入即知瓦礫之內外矣方得亡身者執破而蘊空也此身既空水觀亦空即與性空真水性水真空打成一片周徧法界反觀此身何啻大海一漚哉得童真名者具童子之真德預菩薩會者證菩薩之法空也。

　　琉璃光法王子即從座起頂禮佛足而白佛言我憶往昔經恒沙劫有佛出世名無量聲開示菩薩本覺妙明觀此世界及眾生身皆是妄緣風力所轉我於爾時觀界安立觀世動時觀身動止觀心動念諸動無二等無差別我時覺了此羣動性來無所從去無所至十方微塵顛倒眾生同一虗妄如是乃至三千大千一世界內所有眾生如一器中貯百蚊蚋啾啾亂鳴於分寸中鼓發狂閙逢佛未幾得無生忍爾時心開乃見東方不動佛國為法王子事十方佛身心發光洞徹無礙佛問圓通我以觀察風力無依悟菩提心入三摩地合十方佛傳一妙心斯為第一。

　　此因風大悟入也琉璃光是其悟後洞徹無礙猶如琉璃故得此名所師之佛名無量聲者亦從萬竅怒號邊證入故風力所轉者莊子所謂天地噫氣其名為風但彼不知風之所自出耳我觀下敘入觀觀界安立者觀察世界由風力所持方得安立觀世動時者觀察三世亦由風力遷變而有觀身動止者觀察此身一動一止亦由風力所使觀心動念者觀察此心念念遷流新新不住亦由風力生滅如此觀察世界身心各各不同究其所因皆從一念無明風動而有等無差別我時下了動虗妄言微塵眾生皆是妄緣風力所轉自一世界眾生乃至大千世界眾生亦如此故曰同一虗妄於分寸中鼓發狂閙者言此眾生皆是自己方寸中鼓閙亦不在外故祖師云非旛動非風動仁者心動逢佛下敘悟入也東為震方羣動之首由在羣動中見不動佛即能紹隆佛位也風力無依者來無所從去無所至故合十方佛傳一妙心者言十方諸佛無不觀察此無明風而證不動之覺體也。

　　虗空藏菩薩即從座起頂禮佛足而白佛言我與如來錠光佛所得無邊身爾時手執四大寶珠照明十方微塵佛剎化成虗空又於自心現大圓鏡內放十種微妙寶光流灌十方盡虗空際諸幢王剎來入鏡內涉入我身身同虗空不相妨礙身能善入微塵國土廣行佛事得大隨順此大神力由我諦觀四大無依妄想生滅虗空無二佛國本同於同發明得無生忍佛問圓通我以觀察虗空無邊入三摩地妙力圓明斯為第一。

　　此因空大悟入也先敘果中大用手執四大等者表已得四智即用此智照見四大皆是性色真空是攝用歸體也又於自心等者以表十法界皆是自心大圓鏡智平等光中所現以顯性空真色是從體起用也諸幢下以剎入身無身非剎也身能下以身入剎無剎非身也清凉云用則波騰鼎沸隨真體而運行體則鏡淨水澄舉隨緣而會集若秦鏡之互照似帝網之相收即此義也此大下顯因心也由我諦觀四大無依元從生滅而有終歸於空既又觀察虗空無二佛國本同是則空不異土土不異空乃於色空同處忽然發明得無生忍故有如此大用也妙力圓明者正指空色無礙身土相入也。

　　彌勒菩薩即從座起頂禮佛足而白佛言我憶往昔經微塵劫有佛出世名日月燈明我從彼佛而得出家心重世名好遊族姓爾時世尊教我修習唯心識定入三摩地歷劫已來以此三昧事恒沙佛求世名心歇滅無有至然燈佛出現於世我乃得成無上妙圓識心三昧乃至盡空如來國土淨穢有無皆是我心變化所現世尊我了如是唯心識故識性流出無量如來今得授記次補佛處佛問圓通我以諦觀十方唯識識心圓明入圓成實遠離依他及徧計執得無生忍斯為第一。

　　此因識大悟入也心重世名者務虗名而不務真實也好遊族姓者不內旋而向外馳求也修習唯心識定者令其審觀萬法皆從心識所變非實有也求世名心歇滅無有者知幻境不實名心頓空一意內觀也至然燈下因觀成而悟入妙圓識心如來藏性也乃至下悟得器界淨穢皆從識變不自外來也世尊下明諸佛皆從識性流世不由他變也次補佛處者由所證已極故補佛位也依他起性即業識及業識所現相見二分也徧計執性即從相見二分復生周徧計度所謂我法二執也遠離依他徧計即是圓成以徧計有名無體依他有相無性故唯圓成是彼體性。

　　大勢至法王子與其同倫五十二菩薩即從座起頂禮佛足而白佛言我憶往昔恒河沙劫有佛出世名無量光十二如來相繼一劫其最後佛名超日月光彼佛教我念佛三昧譬如有人一專為憶一人專忘如是二人若逢不逢或見非見二人相憶二憶念深如是乃至從生至生同於形影不相乖異十方如來憐念眾生如母憶子若子逃逝雖憶何為子若憶母如母憶時母子歷生不相違遠若眾生心憶佛念佛現前當來必定見佛去佛不遠不假方便自得心開如染香人身有香氣此則名曰香光莊嚴我本因地以念佛心入無生忍今於此界攝念佛人歸於淨土佛問圓通我無選擇都攝六根淨念相繼得三摩地斯為第一。

　　此因見大悟入也觀經云以智慧光普照一切令離三途得無上力名大勢至悲華經云往昔因中彌陀作輪王時觀音為長子勢至為次子今在極樂居於彌陀左右十二如來者謂無量光無邊光無著光端嚴光愛光喜光可觀光不思議光無等光不可稱量光映蔽日光映蔽月光超日月光意在十二時不得彈指頃念世間五欲是謂十二如來淨念相繼成一劫也言念佛者若據理念念即始覺佛即本覺始本合一是名念佛若據事念冥記不忘之謂念放光接引之謂佛則能念屬己所念屬佛也一人專憶者喻佛念眾生一人專忘者喻眾生不念佛也若逢非逢若見非見者以佛專念眾生未嘗不在眾生前故若逢若見眾生不念佛故佛雖在眾生前而不逢不見也果如母子相憶則永不相隔矣如文喜初見文殊當面蹉過所謂不逢不見也後文殊在粥鍋上現是若逢若見也十方三句合一人專憶若子二句合一人專忘子若四句合兩憶不離去佛不遠者若專心憶佛念佛佛亦不遠只在當處朝暮即得相見更不必別假方便而得心開亦唯專注念佛自得心開也染香人有香氣者喻念佛必見佛也香光莊嚴者謂以念佛香光莊嚴法性本佛也我本下六句謂以自證之法度人也都攝六根者謂一心念佛則六根都攝六處皆念佛也如眼不取色是眼念佛乃至意不念法則意念佛唯其六根都攝故得淨念相繼葢一心念佛與決志參禪者本無二致故念佛之後而繼之參禪也則知此方唯有二門為入道之捷徑葢觀音勢至皆彌陀輔弼之臣一以念佛接人一以參禪誨眾皆是就此界根機各開戶牖乃世人例以參禪為高而卑視念佛者吾知其不唯不知念佛之奧訣亦不知參禪之妙旨也苟不以一心不亂之訣去參禪則禪決不悟若不以如猫捕鼠之心去念佛則淨土必不生勿謂念佛易而參禪難當知難則俱難易則俱易是在當人信力淺深習氣濃淡耳問參禪者不但不容起我人眾生壽者見即佛見法見亦不容起故此經斥見相發心為生死金剛訶聲求色見為邪道若夫念佛者志在淨念相繼現前當來決定見佛此則空有二門迥然各別惡得同日而語答參禪者志在泯一切相所以不容起念善惡盡掃念佛者志在佛來接引要須淨念相繼頭頭見佛唯能盡掃一切方能見性既能見性見佛何難亦唯淨念相繼必能見佛既能見佛見性亦易所以云唯真空者證妙有唯妙有者見真空門雖有二其究豈有二哉第參禪者志在見性而難於入流亡所念佛者志在見佛而難於一心不亂正宜各擅專門不必念掛兩頭若念掛兩頭不唯不能見性抑且不能見佛矣七大圓通竟。

大佛頂如來密因修證了義諸菩薩萬行首楞嚴經合轍卷第五


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第六

　　明　二楞菴釋　通潤　述

　　爾時觀世音菩薩即從座起頂禮佛足而白佛言世尊憶念我昔無數恒河沙劫於時有佛出現於世名觀世音我於彼佛發菩提心彼佛教我從聞思修入三摩地。

　　此陳耳根圓通也若依次第當次那律由二十四聖總是圓通皆不當此方之機唯此一門機教合宜圓通義廣慶贊相連故此別說言觀音者眼聲耳色之名人以耳聞此以眼觀故所師之佛亦名觀音者證法有所授以源遠流長故從聞思修入三摩地者此方教體唯在音聞從聞根入故此聞字即指擊鐘所騐不生不滅之聞性也思者非徧行思亦非思善思惡之思以思善思惡皆屬邪思故下文云阿難雖強記不免落邪思此即善惡都莫思量之思以百不思是正思者謂行人用此百不思之正思專注聞性專究此根從何所來令彼顛倒聞機脫黏內伏為拔根之利器除結之先鋒向下入流亡所以至寂滅現前皆仗此一思而得深入楞伽所謂唯心直進觀察流注前文所謂若欲除結當於結心皆仗此思之力也羅山云聲前一思大家共知溈山云以思無思之玅反思靈燄之無窮思盡還源性相常住事理不二即如如佛故曰思之思之鬼神將通之修者亦非造作種種功行之謂但達諸法如幻了無根本不生取著則諸微細塵垢自然銷落覺性現前是名正修以思是知修是離故圓覺云知幻即離離幻即覺是也入者和身已到之謂三摩地者即前大陀羅尼門謂拔此一根便得和身入此大陀羅尼門矣問初卷已斥思惟是妄何故此中復用此思答前之所以斥者以阿難一向認此思惟為真不肯放捨是認賊為子故須斥破欲其識賊而求真子也今復用此思者是知其為賊是借賊以殺賊轉禍為功也若認賊為子是自劫家寶若借賊殺賊則賊為功臣且二十四聖所修門雖不同要其用心觀察皆用此思若無此思無下手處故即二十四聖下手功夫皆在觀音一門顯發譬如油蠟作燈燭不以火點終不明若謂不假思惟直下離心意識參究則此一門似是單為上上根說既違古觀音之教復違下文淺深同說法之旨且念佛一門最為簡易猶然簡之者則知此門較念佛為尤易也奈何以最難行之事解之何異招其入門而卒拒之也故知一聞此法直下承當不落思惟者是上上根其或根器稍鈍不免借思而入若下根人既得聞思又必盡力於修方能得入故知上根不用思惟直下便見中下之根必用思修是則聞思修為淺深同說法豈不彰彰明矣但不可用亂思邪思若用邪思亂思決不能入故曰知根雜亂思湛了終無見又云阿難縱強記不免落邪思故用百不思之正思觀察自然得入矣問既參禪可用百不思之正思則念佛亦可用百不念之正念何故下文亦揀之耶答若用百不思之正思思無相之真心與用百不念之正念念無相之真佛則參禪即念佛念佛即參禪正合是心作佛是心是佛之旨惡用簡若口必誦如來之名心必憶如來之像則是有念之念便落參禪一著故揀之也且參禪以心心放下為主念佛以念念提起為宗放下則立地見佛故易提起則心心無間至隔世而來迎故難此則參禪尤易於念佛其簡之也宜矣。

　　初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前。

　　此敘入觀始終也初於聞中者即指聞性中也謂我最初以聞性為所觀之境終以聞性為所入之門也入流者隨流曰出返流曰入金剛經云不入色聲香味觸法名為入流行人最初下手工夫仗此入流之力為拔根之具然逆流之法須仗百不思之正思也灌頂經云禪思比丘無他想念唯守一法然後見真良由動靜二塵黏湛發聽聽精暎聲卷聲成根所以根塵交結而不能解今欲解之必先用此百不思之正思觀察此聞從何而有是從動來是從靜出如是觀察則能逆彼顛倒聞機令其不外隨聲塵而內注聞性久之則生處漸熟熟處漸生自然與彼所結之塵不相黏著故曰亡所葢入流是注根亡所是忘塵永嘉所謂念非忘塵而不息塵非息念而不忘塵忘則息念而忘念息則忘塵而息之意所入既寂動靜二相了然不生者能入是根所入是塵以能入之根逆流故所入之塵得寂斯則不唯動相不生即靜相亦不生矣此將聞性與塵分開不令織妄相成是見山不是山見水不是水脫黏內伏時正當起信斷滅相無明以斷分別我執故然有根中積生虗習未盡故復加功行次盡內根也○如是漸增聞所聞盡者聞即聞機由前根塵交結故將顛倒聞機反聞自性不與塵交今外塵雖脫聞機雖伏未得盡淨故次盡內根此當起信斷異相無明以斷俱生我執故所謂此根初解先得人空也人執雖空尚有空執之智在而聞性未圓故次復空其智也○盡聞不住覺所覺空者覺即是智言雖盡聞根空我執若智相不捨即為智礙為法障故併覺所之覺亦空也此當起信斷住相無明即分別俱生二種法執所謂空性圓明成法解脫也智相雖空空相猶在故下復斷空相也○空覺極圓空所空滅者言覺智既空已到空性圓明至極之地然空相未亡猶有空在空即是病故復空其空所謂空病亦空也此當起信斷生相無明即是空二空之空所謂解脫法已俱空不生也○生滅既滅寂滅現前者言初入流亡所塵空矣尚有根在根即是所根空矣有空根之智在智即是所智空矣有空智之空在空即是所塵也根也智也空也皆所也皆不離生滅業識也今二執既除二空亦遣則業識一分動相亦滅而不生不滅清淨本然周遍法界圓融三觀之真體逈然獨露此即觀音一根初拔時入三摩地時以果地覺為因地心時也。

　　忽然超越世出世間十方圓明獲二殊勝一者上合十方諸佛本玅覺心與佛如來同一慈力二者下合十方一切六道眾生與諸眾生同一悲仰。

　　言正當頓斷無明頓證真理時則世出世間忽然超越即得二種殊勝功德故起信云若斷無明證法身自然而有不思議業用是也上合十方諸佛者謂十方如來傳此玅心元一圓融清淨寶覺故證此心者即與如來同一慈力也下合十方眾生者謂此菩薩之所證即是眾生之同秉故證此理者即能與眾生同憂患曲成而不遺也法集經云觀世音白佛言菩薩若受持一法一切諸佛法自然如在掌中何者是一法所謂大悲釋曰此同體大悲也以此大悲性遍一切眾生界故能一雨普滋蘭艾齊榮一念全收邪正俱濟問既能超越世出世間而又上同下合者何故答唯超唯越是以能同能合亦唯非聖非凡是以能聖能凡譬如月處虗空然後能分光散影於江河溝瀆之間郊原林藪之上耳此中若約位次應同初發心住雖曰分斷無明分證真理然一斷一切斷一證一切證而四十二地功德隱然具在故前云有三摩提具足萬行○前由因明立所遂起三種相續此由入流亡所遂獲二種殊勝立所是迷根亡所是悟本立所是約最初一念迷根為最細亡所是約最初下手工夫為最麤以迷時從細至麤悟時從麤入細迷悟轉換之機不出立亡二字然此所字尤為難除故世尊自初卷心目所在為發端其後展轉所破者只一所字至富樓那章因明立所說明所之生起至論修斷則曰亡所曰聞所曰覺所曰空所以出一所即入一所所之一字真貼體難刮之垢實微細我法二執之根也直至圓滿菩提歸無所得而所相方盡故法華經云眾生處處著引之令得出處即所也。

　　世尊由我供養觀音如來蒙彼如來授我如幻聞熏聞修金剛三昧與佛如來同慈力故令我身成三十二應入國土身。

　　此釋成上與諸佛同一慈力也授我者雖是歸功於師亦顯自有德本也如幻聞熏聞修金剛三昧者謂此聞性雖是業識亦由本覺內熏發起清淨種子斷彼無明然後方得金剛堅固不壞之體由得此體故能上合佛心同一慈力隨機感應無剎不現也入諸國土者即十身中國土身也此國土身由轉彼器界成法性土故有不思議業用華嚴云清淨玅法身湛然應一切今言三十二者亦約對機分限量耳若約菩薩現十法界身圓應羣機則無類不入豈止三十二應哉然三十二應亦能攝盡羣類。

　　世尊若諸菩薩入三摩地進修無漏勝解現圓我現佛身而為說法令其解脫若諸有學寂靜玅明勝玅現圓我於彼前現獨覺身而為說法令其解脫若諸有學斷十二緣緣斷勝性勝玅現圓我於彼前現緣覺身而為說法令其解脫若諸有學得四諦空修道入滅勝性現圓我於彼前現聲聞身而為說法令其解脫。

　　此現四聖身也言勝解者若約唯識於決定境印持為性不可引轉為業此中則指所修因行已極所起證悟之智也現圓者即智證將徹未徹將圓未圓菩薩則現身說法亦機教相投啐啄同時也孤山曰指別圓機也若菩薩入相似三摩地進修中道無漏則分真勝解現圓乃至若進修金剛無漏則究竟勝解現圓大士皆現佛身為說頓法令得分真究竟解脫問菩薩何能現佛身耶答心性理顯高下無殊如鏡已明形對像現臣家之鏡王苟臨之豈無王像王家之鏡臣苟臨之豈無臣像當知人有高下鏡無貴賤然亦不妨明有優劣問等覺菩薩豈假初住現身說法耶答聞法得解何必求人復假勝身彌增內慧且天魔現為佛像麴多尚乃致禮況初住菩薩玅理所現等覺雖尊焉敢不仰溫陵曰出無佛世觀物變易自覺無生故名獨覺樂獨善寂求自然慧故曰寂靜玅明稟佛之教觀緣悟道故曰緣覺知迷勝性由十二緣緣斷性顯故曰緣斷勝性勝性即無生性也𭬥李曰三果已前賢位聖位俱屬有學見道一十六心斷四諦下惑證生空理故曰得四諦空初果後進斷三界八十一品俱生品品皆證一分擇滅無為故云修道入滅。

　　若諸眾生欲心明悟不犯欲塵欲身清淨我於彼前現梵王身而為說法令其解脫若諸眾生欲為天主統領諸天我於彼前現帝釋身而為說法令其成就若諸眾生欲身自在遊行十方我於彼前現自在天身而為說法令其成就若諸眾生欲身自在飛行虗空我於彼前現大自在天身而為說法令其成就若諸眾生愛統鬼神救護國土我於彼前現天大將軍身而為說法令其成就若諸眾生愛統世界保護眾生我於彼前現四天王身而為說法令其成就若諸眾生愛生天宮驅使鬼神我於彼前現四天王國太子身而為說法令其成就。

　　此現相天中說法也欲心欲身二欲字皆是樂欲之欲謂樂欲心明悟而身清淨以有欲塵則障塞悟門心不明了身亦穢濁故樂不犯欲塵此欲塵不獨指人間麤弊之色即他化之樂亦所不樂者也梵王即色界天主亦三界主說法者金光明經云大梵天王說出欲論解脫者令其離欲塵而生梵世也帝釋即欲界第二天主彼天橫有三十二天而帝釋統之說法謂十善也金光明云釋提桓因種種善論是也言成就者應其希求而滿其願也自在天是欲界頂天梵語婆舍䟦提此云他化自在假他所作以成己樂即魔王天欲界天主也或云第六天上別有魔王居處亦自在天攝大自在即色頂摩醯首羅天大論云三目八臂騎白牛執白拂又云過淨居天有十住菩薩號大自在大千教主是也天大將軍帝釋所管將也分住三十二天各領鬼神鎮護四方四天王者上昇之元首下界之初天於須彌山各居一埵臣於帝釋分統四洲者也四王太子即那吒之類跨握鬼物護世益人者也四王當次帝釋後天將軍似是四天所統。

　　若諸眾生樂為人主我於彼前現人王身而為說法令其成就若諸眾生愛主族姓世間推讓我於彼前現長者身而為說法令其成就若諸眾生愛談名言清淨自居我於彼前現居士身而為說法令其成就若諸眾生愛治國土剖斷邦邑我於彼前現宰官身而為說法令其成就若諸眾生愛諸數術攝衛自居我於彼前現婆羅門身而為說法令其成就若有男子好學出家持諸戒律我於彼前現比丘身而為說法令其成就若有女人好學出家持諸禁戒我於彼前現比丘尼身而為說法令其成就若有男子樂持五戒我於彼前現優婆塞身而為說法令其成就若有女子五戒自居我於彼前現優婆夷身而為說法令其成就若有女人內政立身以修家國我於彼前現女主身及國夫人命婦大家而為說法令其成就若有眾生不壞男根我於彼前現童男身而為說法令其成就若有處女愛樂處身不求侵暴我於彼前現童女身而為說法令其成就。

　　此現相人中說法也所謂在天而天在人而人在在稱尊也王往也人皆歸往故自金輪至粟散皆是人王所攝粟散者如邦國小王散於天下如粟之多故也長者具十德謂姓貴位高大富威猛智深年耆行淨禮備上歎下歸以德位俱隆故世間推讓也居士者不求仕宦不樂名聞博聞強識以道自娛者也愛治國土如立綱常正風化之類剖斷邦邑如片言折獄一語解紛之類三台輔相州牧縣長各有所司皆號宰官愛諸術數者即和合占相推步盈虗之類攝衛自居者如調護自心延年益壽之類婆羅門此云淨行四姓之一也諸律者自十戒進具至二百五十戒諸戒者亦自五戒進具至五百戒也優婆塞云近事男優婆夷云近事女皆以五戒自守堪任近侍比丘比丘尼者也女正位乎內故曰內政如貴而能勤富而能儉情欲之感無介容儀厭昵之私不形動靜故曰立身家通大夫以下國通諸侯以上女主天子之后國夫人邦君之妻命婦妻因夫榮之稱大家者如後漢扶風曹世叔妻同郡班彪之女名昭字惠姬和帝數召入宮令皇后貴人師事焉號曰大家不壞男根即終身不犯女色者處女未嫁之女愛樂處身不求侵暴者願為處女而無慕夫之心即有強施聘幣矢志不從者也此皆菩薩調而應偶而會竿木隨身逢場作戲所謂同事攝也。

　　若有諸天樂出天倫我現天身而為說法令其成就若有諸龍樂出龍倫我現龍身而為說法令其成就若有藥叉樂度本倫我於彼前現藥叉身而為說法令其成就若乾闥婆樂脫其倫我於彼前現乾闥婆身而為說法令其成就若阿修羅樂脫其倫我於彼前現阿修羅身而為說法令其成就若緊那羅樂脫其倫我於彼前現緊那羅身而為說法令其成就若摩呼羅伽樂脫其倫我於彼前現摩呼羅伽身而為說法令其成就若諸眾生樂人修人我現人身而為說法令其成就若諸非人有形無形有想無想樂度其倫我於彼前皆現其身而為說法令其成就。

　　此現八部身相也上樂入故令其成就此樂出故亦令成就也諸天樂出者謂諸天愛樂有不願受天樂欲出天界者即就其所好說法而出之也現龍身者如龍樹化五百龍眾俱受具戒之類藥叉此云輕捷有三種一在地二在虗空三天夜叉也地夜叉但以財施故不能飛空天夜叉以車馬施故能飛行佛轉法輪時地夜叉唱空夜叉聞空夜叉唱四天王聞如是乃至梵天也又云伺察以守護天門城池故菩薩亦現身者以菩薩面夜叉心不隔一線故乾闥婆云香陰亦云尋香行帝釋樂神也帝釋欲作樂燒沉水此神體上有相出即尋香而往故阿修羅云無端正以女美男醜從男彰名亦云非天以詐諂無天行故菩薩亦現身者以瞋化瞋也緊那羅形似人而頭有角人見之言人耶非人耶因呼為疑神天帝絲竹樂神也小劣乾闥婆乾闥婆奏世間樂此奏出世樂也摩呼羅伽云大蟒神如迦毗尊者為蟒受三歸聽訖現老人素服而去足顯菩薩龍蛇混雜無定名亦無定相也樂人修人者謂在人中願世世不脫人身而進修不怠者為說人倫成就之也長水云有形如休咎精明等無形如空散銷沉等有想如神鬼精靈等無想如精神化為土本金石等皆非人也。

　　是名玅淨三十二應入國土身皆以三昧聞熏聞修無作玅力自在成就。

　　此結名也應現即不無染汙即不得曰玅淨若朝曦散彩明鏡現形不勞精力不費心思曰無作玅力逐浪隨波汎應曲當曰自在成就。

　　世尊我復以此聞熏聞修金剛三昧無作玅力與諸十方三世六道一切眾生同悲仰故令諸眾生於我身心獲十四種無畏功德。

　　此釋成下與眾生同一悲仰也由菩薩證得眾生同體大悲故眾生悲苦仰樂而菩薩即拔苦與樂也於我身心者如一人有慶兆民賴之之謂無畏功德者謂眾生遭苦難處怖畏而一稱其名即蒙救脫不生怖畏即獲功德也。

　　一者由我不自觀音以觀觀者令彼十方苦惱眾生觀其音聲即得解脫二者知見旋復令諸眾生設入大火火不能燒三者觀聽旋復令諸眾生大水所漂水不能溺四者斷滅妄想心無殺害令諸眾生入諸鬼國鬼不能害五者熏聞成聞六根銷復同於聲聽能令眾生臨當被害刀段段壞使其兵戈猶如割水亦如吹光性無搖動六者聞熏精明明徧法界則諸幽暗性不能全能令眾生藥叉羅剎鳩槃茶鬼及毗舍遮富單那等雖近其傍目不能視七者音性圓銷觀聽返入離諸塵妄能令眾生禁繫枷鎖所不能著八者滅音圓聞徧生慈力能令眾生經過險路賊不能劫。

　　此令眾生得八難無畏也言我不但自觀音聲自得解脫又能觀能念觀音之人而以慈力加被故令苦惱眾生觀其音聲者即得解脫也葢至人無已靡所不已故眾生悲苦菩薩則拔苦眾生仰樂菩薩則與樂是自己解縛而又解人之縛也若曰眾生自觀其音即得解脫則與菩薩無干而曰於我身心獲無畏功德不亦左乎知見是火因觀聽是水因菩薩二因旋復故令火燒水溺者一稱其名火水皆不能燒溺也問菩薩見聞旋復與眾生何預而令彼稱名者即脫水火何耶答昔蔡順之母嚙指而順心痛豈非母子同體而相通乎且凡夫尚能如此況證同體大悲者疑其不能如是耶若曰不燒由己不溺由己俱無關於菩薩則菩薩何以稱同體大悲乎心無殺害者殺害是鬼因而菩薩斷鬼因故令稱名眾生入鬼國而鬼不能害此亦仗菩薩加被力也熏聞成聞者謂菩薩以本覺內熏顛倒聞機成真聞性故令六根銷復皆同耳根所謂一根反而六根銷也刀段段壞言能斫之刀割水吹光言所斫之體有身可以受刃今六根既銷無受刃處故兵無所措刃也聞熏精明者言菩薩聞熏功極內瑩發光光徧法界故無明性皆不能全也羅剎云可畏鬼鳩槃茶即魘魅鬼毗舍遮即噉精氣鬼富單那即熱病鬼雖近其傍目不能視者如土地不見洞山鬼使不見主事僧則知惡鬼尚不能視況加害乎以明能破暗近自銷殞故音性圓銷者塵空也觀聽反入者根空也由菩薩根塵兩銷則內無所繫外無所縛故離諸塵妄以此玅力加被眾生能令枷鎖不能羈繫若瞥爾生情則萬劫羈鎖惡能脫哉滅音圓聞者謂菩薩音塵已盡聞性已圓內外融通同為一體故一切處徧生慈力以此慈力加被眾生能令磣心毒人化為慈悲眷屬無復惡心相向故令眾生經險路而賊不能劫也。

　　九者熏聞離塵色所不劫能令一切多婬眾生遠離貪欲十者純音無塵根境圓融無對所對能令一切忿恨眾生離諸瞋恚十一者銷塵旋明法界身心猶如瑠璃朗徹無礙能令一切昏鈍性障諸阿顛迦永離痴暗。

　　此令眾生得三毒無畏也旋聞脫塵則不與物交故能隨色現色而色不能劫如水現影如鏡現像影像安能劫水鏡哉以此無貪玅力加被眾生故令多婬眾生離貪欲也瞋恚生於鬪心發於相忤今菩薩純一圓音了無外相既無接搆又絕是非何恚之有以此無瞋玅力加被眾生能令眾生離瞋恚也銷昏翳之妄塵旋精明之玅覺故外而法界內而身心朗徹無礙如淨琉璃以此無痴玅力加被眾生能令具縛諸阿顛迦永離癡暗阿顛迦此云無善心即極癡人也。

　　十二者融形復聞不動道場涉入世間不壞世界能徧十方供養微塵諸佛如來各各佛邊為法王子能令法界無子眾生欲求男者誕生福德智慧之男十三者六根圓通明照無二含十方界立大圓鏡空如來藏承順十方微塵如來秘密法門受領無失能令法界無子眾生欲求女者誕生端正福德柔順眾人愛敬有相之女。

　　此令眾生得二求無畏也融形復聞者形舉一身而言謂渾身成一圓融清淨寶覺若身相不融則此身非彼彼身非此安得不起而昇如月印千江乎由身相既融故能不動道場遍一切處各各佛邊為法王子雖為佛子不失眾生故又為法界無子眾生作子也由菩薩福慧兩足具男子德故能以福慧之男應其求也明照無二者謂眼如耳耳如鼻皆可互用故含十方界者含育如來玅寶王剎故由圓鏡智明照無二故立大圓鏡以顯無像不現由平等空含十方界故立空如來藏以明無物不容唯含故能承順法門唯明照故能受領無失由菩薩含容承順具女子德故能以柔順愛敬之女應其求也。

　　十四者此三千大千世界百億日月現住世間諸法王子有六十二恒河沙數修法垂範教化眾生隨順眾生方便智慧各各不同由我所得圓通本根發玅耳門然後身心微玅含容周遍法界能令眾生持我名號與彼共持六十二億恒河沙諸法王子二人福德正等無異世尊我一名號與彼眾多名號無異由我修習得真圓通是名十四施無畏力福備眾生。

　　此令眾生稱名無畏也六十二億菩薩雖自利利他法門各各差別然我所得圓通本根只在耳根一門發玅能令一身應無量身一心應無量心含容周遍自在無礙則知六十二億恒沙菩薩所證皆不離我法界海慧故持我一名功德與持眾名功德等無有異孤山曰法華亦有此較量及觀此經方知彼意葢此方眾生耳根利故受道者多所以觀音化勝餘根鈍故受道者少所以諸聖化劣是知行位雖齊對機有異總彼河沙菩薩止敵觀音一人故使持名二福正等據此所說已自密簡耳根圓通為未曉者更俟文殊詳擇耳。

　　世尊我又獲是圓通修證無上道故又能善獲四不思議無作玅德。

　　此明四不思議融前二觀也前雖顯明上同下合皆是隨機猶有限量猶可心思言議此更充其圓極之量則不容擬議矣觀修證無上道一語自是等覺所證故溫陵以等覺釋之。

　　一者由我初獲玅玅聞心心精遺聞見聞覺知不能分隔成一圓融清淨寶覺故我能現眾多玅容能說無邊秘密神呪其中或現一首三首五首七首九首十一首如是乃至一百八首千首萬首八萬四千爍迦羅首二臂四臂六臂八臂十臂十二臂十四十六十八二十至二十四如是乃至一百八臂千臂萬臂八萬四千母陀羅臂二目三目四目九目如是乃至一百八目千目萬目八萬四千清淨寶目或慈或威或定或慧救護眾生得大自在。

　　此明一身多身不思議也言二十四聖所證圓通一一皆玅而我所證耳根圓通是一切圓通根本為玅中玅故曰玅玅聞心下復釋云即此聞心知玅玅者由彼一拔聞根令其六根一時俱拔故令見聞覺知不能分隔復還一真法界之體故於一身現眾多身於眾多身說無邊呪也爍迦羅云堅固母陀羅云印清淨寶目即金剛正眼首為六用之總臂表提接之悲目表照了之智對眾生八萬四千塵勞以顯八萬四千手眼但眾生渾身手眼迷而不知俱成業用菩薩得之如春入律如月行空信手拈來俱成玅用或施慈以攝善人之心或彰威以折邪魔之膽定以杜散動之門慧以破無明之窟故能汎應塵勞曲施誘廸無不如心故曰得大自在。

　　二者由我聞思脫出六塵如聲度垣不能為礙故我玅能現一一形誦一一呪其形其呪能以無畏施諸眾生是故十方微塵國土皆名我為施無畏者。

　　此明各身各形不思議也由眾生機器不同故對機現形亦不同由眾生習氣不同故對機說呪亦不同其一一身一一呪皆以無畏施諸眾生而令微塵國土眾生悉皆稱為施無畏者。

　　三者由我修習本玅圓通清淨本根所遊世界皆令眾生捨身珍寶求我哀愍。

　　此明過化不思議也由我已得清淨本根於六塵境毫無戀著悉能捨施故所遊世界皆過化存神亦捨所珍求我哀受故知唯我不取而人則與。

　　四者我得佛心證於究竟能以珍寶種種供養十方如來旁及法界六道眾生求妻得妻求子得子求三昧得三昧求長壽得長壽如是乃至求大涅槃得大涅槃。

　　此明供養不思議也我得佛心者謂初獲如來藏心也證於究竟者畢獲如來藏心也由始終得此如來藏心故能運出家珍廣作佛事既以種種法寶供佛復以種種財法無畏等施眾生以菩薩觀法界眾生全是佛體故妻子長壽是世間樂三昧涅槃是出世樂。

　　佛問圓通我從耳門圓照三昧緣心自在因入流相得三摩提成就菩提斯為第一世尊彼佛如來歎我善得圓通法門於大會中授記我為觀世音號由我觀聽十方圓明故觀音名徧十方界。

　　此結圓通也言我從耳根一門深入彼六知根應拔圓脫故得上同諸佛下合眾生隨緣施設無不自在故法集經云能知一切唯是一心名心自在能於掌中出諸珍寶亦以虗空而為庫藏名物自在一切身口意業以智為本名智自在因入流相得三摩提者結因心也成就菩提者結果覺也世尊下兼明得記得名皆由此門也由菩薩以十方耳目為觀聽故十方觀聽皆是菩薩耳目尚書云天視自我民視天聽自我民聽近之。

　　爾時世尊於師子座從其五體同放寶光遠灌十方微塵如來及法王子諸菩薩頂彼諸如來亦於五體同放寶光從微塵方來灌佛頂并灌會中諸大菩薩及阿羅漢林木池沼皆演法音交光相羅如寶絲網是諸大眾得未曾有一切普獲金剛三昧即時天雨百寶蓮華青黃赤白間錯紛糅十方虗空成七寶色此娑婆界大地山河俱時不現唯見十方微塵國土合成一界梵唄咏歌自然敷奏。

　　此如來圓證諸聖圓通也五體同放寶光者以顯渾身是大光明藏也諸佛交會灌頂者以顯十方如來同證頂法也併灌菩薩羅漢者即其所證圓通本無優劣皆是如來一光所攝也林木演音交光相羅者以顯根塵既銷音光交羅非若織妄相成世界相涉也一切普獲金剛三昧者以顯首楞嚴王即是金剛寶覺平等法界也十方國土合成一界者以顯數量銷滅通為一佛國土也梵唄咏歌自然敷奏者以顯圓通法樂無乎不在也。

　　於是如來告文殊師利法王子汝今觀此二十五無學諸大菩薩及阿羅漢各說最初成道方便皆言修習真實圓通彼等修行實無優劣前後差別我今欲令阿難開悟二十五行誰當其根兼我滅後此界眾生入菩薩乘求無上道何方便門得易成就。

　　此勅文殊選擇圓通也修行實無優劣者正如一火因然得草火木火種種之號一水就用成或羮或酒多多之名非水火有異也誰當其根者雖知諸聖證入皆同不知誰可對阿難之機也何方便門得易成就者言不但當現在一人之機即滅度後諸修行者必從何門而入易得成就也。

　　文殊師利法王子奉佛慈旨即從座起頂禮佛足承佛威神說偈對佛覺海性澄圓圓澄覺元玅元明照生所所立照性亡迷妄有虗空依空立世界想澄成國土知覺乃眾生空生大覺中如海一漚發有漏微塵國皆依空所生漚滅空本無況復諸三有歸元性無二方便有多門聖性無不通順逆皆方便初心入三昧遲速不同倫。

　　此明從真起妄故有返妄歸真由返妄歸真路有遲速故須選根也言玅覺性海本來澄清圓滿而圓澄覺性本來自玅不假作為亦無方所良由元明性體忽起照用遂落方所所既妄立而照用之本性遂亡此即依本覺而成業識也既迷性覺而成業識遂迷性空而成頑空由是空晦暗中結暗為色復立無情有情二種世界以取一分浮虗亂想凝結而無知者成器界一分浮虗妄想凝結而有知者成根身此即依無明業識生起相見二分也殊不知虗空生乎大覺性中不異一漚之發大海空尚如此況有漏微塵國土悉依虗空建立者其眇小可知矣若了漚滅則空亦本無況從虗空所生三有而獨存耶故知若得歸元覺性固無有二但欲入此無二覺性則方便固有多門不止一途若是聖人全證此性則法法圓融事事無礙故或憎或愛或苦或樂無非皆是入理之門不須揀擇若初發心人欲入三昧而得圓根與不圓根日劫相倍則定有遲速故必用選根也言遲速者謂聞法有一念便得無心者有至十地乃得無心者。

　　色想結成塵精了不能徹如何不明徹於是獲圓通音聲雜語言但伊名句味一非含一切云何獲圓通香以合中知離則元無有不恒其所覺云何獲圓通味性非本然要以味時有其覺不恒一云何獲圓通觸以所觸明無所不明觸合離性非定云何獲圓通法稱為內塵憑塵必有所能所非徧涉云何獲圓通。

　　此揀六塵非圓通也前云彼等修行實無優劣但對此方之機有遲有速故令文殊向無優劣處強分優劣無差別處強分差別於是將二十四聖掂斤播兩一一品題皆不當此方圓通之本末後獨選耳根一門為最勝焉沙陀雖觀色性空而悟入但此色性是雜妄想而結成質礙之物既雜妄想而生則精了性不能明徹豈有不明不徹昏昏擾擾之物初心依之而欲證圓通耶陳如雖聞法音而悟入但此聲一落言詮即屬名句以名詮自性句詮差別文即是字為二所依古以文為味者字能顯二如味能顯食中之鹹淡也且理圓言徧一言不能徧攝一切云何依之而欲證圓通耶香嚴雖齅香塵而悟入然香塵合鼻則有知離鼻則無知既此香有合有離則此知亦或有或無是則覺知之性尚不能恒誰曰因此而欲證入圓通耶藥王雖因味塵而悟入但此味性亦非本來常然之體亦因味合而有既不能令味性恒一云何因此而欲證圓通耶䟦陀雖因觸塵而悟入然此觸塵必以身為能觸物為所觸能所兩合方有中間冷暖澁滑之觸相若無所觸與能觸合則觸相不顯況此觸相或合或離性非有定云何依此而欲證圓通耶迦葉雖因法塵而悟入然法塵是前五塵落謝影子稱為內塵若此意根既憑內塵而有則此內塵必有方所既有能所則不能徧涉初心之人云何因此而欲證圓通耶。

　　見性雖洞然明前不明後四維虧一半云何獲圓通鼻息出入通現前無交氣支離匪涉入云何獲圓通舌非入無端因味生覺了味亡了無有云何獲圓通身與所觸同各非圓覺觀涯量不冥會云何獲圓通知根雜亂思湛了終無見想念不可脫云何獲圓通。

　　此揀五根非圓通也律陀因見性而悟入然見性雖是洞然明白但能見前三方二隅向後一方二隅即不能見云何依此不圓之根而欲證圓通耶槃特因鼻根悟入但鼻根出則取香入則聞香而缺中交既缺中交則支離間斷不相涉入云何依此支離之物而欲證圓通耶鉢提因舌根而悟入然此舌根不是入於無端而顯必因味及方生覺了若味一亡則此覺了亦不可得云何依此而欲證圓通耶畢陵因身根而悟入然此身根要與所觸相同而後了以觸非身而不知身非觸而不顯既有能所則各有邊際不能冥會云何依此有量之物而欲證圓通耶須菩提因意根而悟入然此知根雜於意識亂思已成渾濁則湛了性終不能見正如非想天人入非想定微細研窮猶不能見報盡還墜是則久修之人尚不能脫想念云何初心乃欲依此證圓通耶。

　　識見雜三和詰本稱非相自體先無定云何獲圓通心聞洞十方生於大因力初心不能入云何獲圓通鼻想本權機秪令攝心住住成心所住云何獲圓通說法弄音文開悟先成者名句非無漏云何獲圓通持犯但束身非身無所束元非徧一切云何獲圓通神通本宿因何關法分別念緣非離物云何獲圓通。

　　此揀六識非圓通也舍利弗因眼識而悟入雖此識因根塵和合而生若詰其本則無定相體既無定云何依此而欲證圓通乎普賢因耳識而悟入雖此心開洞徹十方皆由修普賢大行所致非初心小機所能得入云何於此而欲證圓通耶孫陀羅因鼻識而悟入然此鼻觀元是權機令彼收攝散心而得暫住實非無住真心若使心既有住則定有所住之處云何依有住心而欲證圓通耶富樓那因舌識而悟入然說法者雖由舌識調弄語言文字亦是滿慈曠劫已來宿因成熟具辨才力故得開悟非由一時舌識所能況名句是不相應行元屬有為非無漏法云何於此而欲證圓通耶波離因身識而悟入然此持戒但能檢束身識除身識外更無所束以束此不能束彼既不能徧束一切則所遺尚多云何依此而欲證圓通耶目連因意識而悟入然意識是法塵分別之性神通是曠劫宿因之力了無關涉即使神通因意識有而此意識念念攀緣不能離物云何依此而欲證圓通耶。

　　若以地性觀堅礙非通達有為非聖性云何獲圓通若以水性觀想念非真實如如非覺觀云何獲圓通若以火性觀厭有非真離非初心方便云何獲圓通若以風性觀動寂非無對對非無上覺云何獲圓通若以空性觀昏鈍先非覺無覺異菩提云何獲圓通若以識性觀觀識非常住存心乃虗妄云何獲圓通諸行是無常念性元生滅因果今殊感云何獲圓通。

　　此揀七大非圓通也持地因地大而悟入然此地性是堅固質礙之物不能四通八達抑且平填要物多屬有為功行遇佛平心方得聖性今初心人全涉有為云何依此有為而欲證圓通耶月光因水大而悟入且此水觀正由繫想所成非真實性況如如不動之體非生滅覺觀之心云何依此分別覺觀而欲證圓通耶烏芻因火大而悟入且彼遍觀火性亦是厭而求離非真實本離之法亦非初心一定之方云何於此而欲證圓通耶琉璃光因風大而悟入但彼遍觀四大身心皆是風力所轉則是有動有靜是對待法既有對待非無上覺云何於此而欲證圓通乎虗空藏以空大而悟入且此空性是晦昧所成頑鈍之物非有知覺既無知覺即非靈明智體云何於此而欲證圓通乎彌勒因識大而悟入然此識性念念生滅非常住性元屬虗妄云何於此而欲證圓通耶大勢至以六根念佛而悟入凡有動作皆屬行陰既屬行陰定是無常今念性既屬生滅因必不能證不生滅果云何於此而欲證圓通耶。

　　我今白世尊佛出娑婆界此方真教體清淨在音聞欲取三摩提實以聞中入。

　　此下獨選耳根為圓通也溫陵云聖人設教隨方不同或有佛土以佛光明為佛事或有佛土以佛菩提樹為佛事乃至或以園林臺觀或以虗空或以寂無說示如香積佛國無文字說但以眾香令諸天人得入律行而此方教體全藉音聞欲取正定必由聞入者以各隨機緣故也正脉云此方二句意謂此方耳根偏利皆由聞性徧達無量差別事理故佛對此一方機宜而以音聲施作佛事所以逗彼聞根之利是則合音與聞乃為此方清淨教體雖常途但取音聲為教似不兼聞不知離彼聽者之聞根則音聲泯然無托教體奚得而存耶故知教體雖在音聞而欲入正定者豈可捨教體而別取應從耳根聞性而入也良以聲教但為弄引聞性實為妙心故領悟雖是雙托音聞而修定但宜單取聞性故曰須以聞中入也是則從選根已來惟此一句方是決定分明指出耳根為圓通本根至妙之法門矣。

　　離苦得解脫良哉觀世音於恒沙劫中入微塵佛國得大自在力無畏施眾生妙音觀世音梵音海潮音救世悉安寧出世獲常住。

　　此讚能證人自利利他之德也離苦者離二死苦得解脫者得人法二種解脫言從聞性而得離繫自在者唯觀音為能也舉沙劫則時為極長舉塵剎則處為極廣得大自在力者嘆三十二應隨緣說法也無畏施眾生者嘆十四無畏尋聲救苦也三十二應隨類說法而不失其本音曰妙音三塗八難齊觀並救而以無畏施眾生曰觀世音本根清淨而無染著曰梵音徧赴其求而不失時曰海潮音具此四音故救世間在苦難者悉得安寧復令出世者亦得常住之果也。

　　我今啟如來如觀音所說譬如人靜居十方俱擊鼓十處一時聞此則圓真實目非觀障外口鼻亦復然身以合方知心念紛無緒隔垣聽音響遐邇俱可聞五根所不齊是則通真實音聲性動靜聞中為有無無聲號無聞非實聞無性聲無既無滅聲有亦非生生滅二圓離是則常真實縱令在夢想不為不思無覺觀出思惟身心不能及。

　　此顯耳根功德之勝也俱擊俱聞顯其圓也逈異五根顯其通也生滅遠離寤寐恒一顯其常也以聞性徧一切處十方聲塵應時而有無有前後同時週徧以聲處全聞聞處無法即是本性自具非待證聖方有斯事故高城和尚云應耳時若幽谷大小音聲無不足十方鐘皷一時鳴靈光運運常相續所謂圓真實也目非觀障外者如隔紙膜不見外邊隔皮膚不見五臟是也身以合方知口鼻亦復然者以此三根皆合中知略離尺寸便不知故意根雖通而散亂不常若耳根者隔垣皆聽非若眼根隔紙膚而不見遐邇俱聞非若三根離尺寸而不知無思常靜非若意根之常思而散動此五根之所不齊而耳根為最所謂通真實也且音聲有動靜在聞性中或有或無而顛倒者乃以寂然無聲惑為無聞然非聞性實無以此聞性不隨聲生聲滅故即使在夢想中正當獨頭意識用事之時似乎聞性暫斷然猶聞舂擣聲惑為鼓響則知不為不思而滅是則聞性之體用出於思惟之外此身心之所不及所謂常真實也此三種真實皆是凡夫現具不待證而後有若就此更修是順風行船因風吹火何難之有。

　　今此娑婆國聲論得宣明眾生迷本聞循聲故流轉阿難縱強記不免落邪思豈非隨所淪旋流獲無妄。

　　此明耳根最便初心也言此方之機耳根明利必須語言方得明了故對此方偏利之根廣宣一切經論而經論所詮無非發明圓湛妙性而圓湛妙性不離能聞之根性因當借聲論而反聞自性若因指而見月而眾生不達如來本意反迷自己本有聞性循聲逐響不顧本聞所以便隨語脉流轉何異執指為月哉抑且不獨眾生循聲流轉即阿難縱能強記十方如來十二部經清淨妙理如恒河沙尚不免落於邪思溺於婬舍不得自由豈非隨彼聲塵不能自反而被淪溺者耶若知循聲流轉則知旋流必獲無妄矣是則耳根與此方根機藥病相投一切初心無不可用所謂瘥病不假驢䭾藥也。

　　阿難汝諦聽我承佛威力宣說金剛王如幻不思議佛母真三昧汝聞微塵佛一切秘密門欲漏不先除畜聞成過誤將聞持佛佛何不自聞聞。

　　此專囑當機必依此門而修也言我今日選根皆是承佛威力亦非自專自用故為低昂然此所說者即前金剛王寶覺如幻三摩提十方薄伽梵一路涅槃門也汝聞下出其循聲流轉之過言汝記持佛法已為極多然唯樂多聞不除欲漏故所畜愈多而愛根愈深無益於道徒增過誤是以不免摩登之難故先德云祖師言句如破草鞋寧可赤脚不著最好將聞二句正激其反聞也言汝將此聞機以記持佛佛法何不旋此聞機而自聞其聞性乎且如來設教無非欲人自悟本性今乃棄本性而務馳言教豈如來設教之意哉葢多聞則心放而難收反聞則神凝而易入故令其一反聞而即得無妄矣此二句實對多聞之妙藥也昔宋孝宗問天竺僧曰觀音手中持數珠念甚麼曰念觀音又問自念己號作麼曰求人不如求自己正此意也。

　　聞非自然生因聲有名字旋聞與聲脫能脫欲誰名一根既返源六根成解脫見聞如幻翳三界若空華聞復翳根除塵消覺圓淨淨極光通達寂照含虗空却來觀世間猶如夢中事摩登伽在夢誰能留汝形。

　　此下極顯反聞之益也言此顛倒聞機非是自然生起特因聲塵動靜相擊粘湛發聽故聽精映聲遂卷聲而成結於是即有耳根之名既知聲卷而成結應知脫聲而成解故欲解者必旋聞而與聲脫也若所脫之塵既銷能脫之根亦盡豈復有耳根之名乎所謂塵既不緣根無所偶也若此一根既脫彼五根者應時圓脫矣故知見聞猶如幻翳器界亦似空華若見聞一復則幻翳即除器界一銷則覺體圓淨是則根塵結則同結解則同解故根拔而器界自然超越也然至根塵銷到淨極之地即是明相精純之時此常寂光通達法界即虗空雖大而寂照光明周遍含裏不翅如大海之含一漚況依虗空所立器界根身耶若果能到此境界却來反觀世界種種諸事真如在夢以在迷時未曾證此如幻境界認以為實覺而後知為夢也如此即摩登伽當時以邪呪力攝入婬席亦是在夢又安能以夢事而繫汝身由汝見聞未除幻翳故為空華所眩認以為實為彼流轉耳。

　　如世巧幻師幻作諸男女雖見諸根動要以一機抽息機歸寂然諸幻成無性六根亦如是元依一精明分成六和合一處成休復六用皆不成塵垢應念銷成圓明淨妙餘塵尚諸學明極即如來。

　　此喻一根解而六根拔也幻師喻真性有隨緣義故名為巧幻法喻無明真妄和合變成六根正如幻作諸男女也一機抽即幻人手中所提線索喻一精明由幻師手中線索動故幻人口眼亦動故曰雖見諸根動要以一機抽若線索不動則幻人口眼亦不動故曰息機歸寂然諸幻成無性六根下法合一精明即識精元明陀那微細識也六根為能依一精明為所依由一精明而攬塵成結各各不同遂分為六於是在眼名見在耳名聽等故曰元依一精明分成六和合若一根休復則六根應拔圓脫矣塵垢者即前想相為塵識情為垢是指業識中微細無明也良以六解之後聞所聞盡已證人空若從此進而頓空法執則塵垢亦應念皆銷而識精轉為圓融清淨寶覺若塵垢有餘而未盡者尚居學位未得畢功若明相精純到至極處即是如來所證圓成極果是則法門既妙成佛無難固當選此一根為初心入門之路也。

　　大眾及阿難旋汝倒聞機反聞聞自性性成無上道圓通實如是此是微塵佛一路涅槃門過去諸如來斯門已成就現在諸菩薩今各入圓明未來修學人當依如是法我亦從中證非唯觀世音。

　　此復廣舉所證以發其欣慕之心普勸進修也言返聞之功效驗之速如此汝等即當旋汝顛倒聞機不循外而循內若果能反汝聞如來祕密法門之聞而聞自己本有之聞性得此性為因地心立可成無上覺道故圓通之門雖有多種若真實圓通可當此方之機治多聞之病者唯此一門以此一門是微塵佛到菩提家一條大路入涅槃海一重大門所以過去諸佛由此而入現在菩薩亦由此入是則已有許多榜樣在前故未來學人必當依此法門而入也抑且不唯諸佛菩薩從此門入即我亦從此門而入豈特觀音為然哉又若推廣此門不但諸佛菩薩從此門入即二十四聖皆從此門入不唯二十四聖即孔老二氏亦從此門入也故仲尼云朝聞道夕死可矣蒙莊云我所謂聞者非謂其聞彼也自聞而已矣故知反聞二字實此方對病之良藥三教之所共用但所證有淺深不同耳所謂淺深同說法者葢如此問念佛法門三根普被何故亦揀之耶答念佛雖被淺深之根亦須先從耳根流入阿彌陀佛名號然後意根始得念念不忘是則念佛法門亦必因於耳根故即念佛亦揀之也。

　　誠如佛世尊詢我諸方便以救諸末劫求出世間人成就涅槃心觀世音為最自餘諸方便皆是佛威神即事捨塵勞非是長修學淺深同說法。

　　此報復尊勅也誠如佛世尊詢我諸方便牒前所問二十四聖誰當其根也以救諸末劫者牒前兼我滅度後此界眾生也求出世間人者牒前入菩薩乘也成就涅槃心者牒前成無上道也觀世音為最者言前所問四種全順者唯觀音耳根一門為第一也自餘二十四聖所入之門皆是佛之威神加被偶觸一事而捨塵勞非是通長可修亦非上中下根同說之法如那律之失明畢陵之觸刺人不皆然豈尋常一槩可入乎如普賢之大因滿慈之宿辯善吉之解空鶖子之淨見皆局深心豈初機可入乎沙陀之貪婬周利之闕誦但局淺心豈大心之所入乎既各有所局則定有所偏豈淺深同說之法哉反顯通長可修淺深可說者唯觀音反聞一門而已極欲其專修也。

　　頂禮如來藏無漏不思議願加被未來於此門無惑方便易成就堪以教阿難及末劫沉淪但以此根修圓通超餘者真實心如是。

　　此頂禮求加也謂此耳根一門即是前所說三如來藏即前所說無漏業即前所說如幻不思議佛母真三昧也願諸佛以神力加被未來進修者皆從此門單刀直入更不令彼一念生疑若將此法門為最初方便則易成就故堪以此法教阿難亦可以此法度末劫沉淪也然但用此一門而不用餘門者以依此一門進修可超二十四聖之圓通以真實心唯此一事更無他法故也此經文殊凡四見皆有深旨初勅文殊將呪往護者非大智人不堪持此呪心故次問色空是非二義者非大智不能為人排難解紛故三勅揀選圓通者非大智不具正眼非正眼不能選根必鵞王而後能擇水中之乳故四請問經名者以一會之法始終皆歸於本智故。

　　於是阿難及諸大眾身心了然得大開示觀佛菩提及大涅槃猶如有人因事遠遊未得還歸明了其家所歸道路普會大眾天龍八部有學二乘及諸一切新發心菩薩其數凢有十恒河沙皆得本心遠塵離垢獲法眼淨性比丘尼聞說偈已成阿羅漢無量眾生皆發無等等阿耨多羅三藐三菩提心。

　　此敘悟也前五卷云身心皎然者是知身心結解之次第然未知何門得入今已確知從耳門入更無疑惑故身心皆了然也菩提涅槃皆指極果故喻之如家耳根喻如道路意謂久為窮子逃逝他鄉即欲歸家路頭不識今日指出一條還家道路雖未即得還家若使直往向前決不復遭枝岐矣前曰路曰門至此則曰家者謂了悟耳根是到菩提家之路入菩提家之門也最初方便至此方結普會下大眾獲益皆得本心者即初信所得因心也遠離塵垢者即所斷之惑也得法眼淨者即徹證圓通以果地覺為因地心即十住初心也發菩提心者即初入信心也般若云十善菩薩發大心長別三界苦輪海是也。

　　阿難整衣服於大眾中合掌頂禮心迹圓明悲欣交集欲益未來諸眾生故稽首白佛大悲世尊我今已悟成佛法門是中修行得無疑惑常聞如來說如是言自未得度先度人者菩薩發心自覺已圓能覺他者如來應世我雖未度願度末劫一切眾生世尊此諸眾生去佛漸遠邪師說法如恒河沙欲攝其心入三摩地云何令其安立道場遠諸魔事於菩提心得無退屈。

　　此請安立道場為末世攝心之軌則也心跡圓明者謂先悟不生滅心即是大佛頂首楞嚴王心圓明也又悟得耳根是入不生滅之門路跡圓明也悲謂悲曠劫之沉迷欣謂欣今日之頓悟因久迷而忽悟故悲欣交集也欲益未來者是自疾既除復愍他疾也是中修行得無疑惑者已悟成佛法門決定從耳根入而無疑也常聞下引佛言以自勵自未度而思度人者為菩薩自度已畢而專於度生者為如來雖諸佛菩薩皆以度生為事而我所急者則願學菩薩也世尊下正請言我遇佛說法已知修行之路從聞中入但恐末世眾生去佛漸遠而邪師說法岐路復多既邪正混淆令修進者心無適從欲攝其心入三摩提云何令彼安立入道之場地則邪說不得傾動於菩提心方得無退屈乎。

　　爾時世尊於大眾中稱讚阿難善哉善哉如汝所問安立道場救護眾生末劫沉溺汝今諦聽當為汝說阿難大眾唯然奉教佛告阿難汝常聞我毗奈耶中宣說修行三決定義所謂攝心為戒因戒生定因定發慧是則名為三無漏學。

　　此下為說四種清淨明誨而為末世修行之定式也毗奈耶律藏也三決定義者言決定依此三種為修行根本也攝心為戒者言不止束身正不容有毫釐繫念也因戒生定者經云尸羅不清淨三昧不現前因定發慧者經云無礙清淨慧皆依禪定生故知戒為定慧之前茅戒根不淨則定慧無由而生故六祖云心性無非自性戒心性無亂自性定心性無礙自性慧三種具足毫無滲漏名無漏學問何故下文但說四戒而不說定慧答前文忘前塵盡內根等皆是發揮定慧但未曾說戒故特明之耳問前云逆流返流旋流不循不隨等皆是攝心之法豈非是戒答逆流等是令其違現業四戒是令其刳正性若能先刳正性則現業易違故明定慧之後而繼之以戒也以此四戒是斷發潤之基入定慧之本譬如造宅先固其基若無基址徒架虗空必不成就故也。

　　阿難云何攝心我名為戒若諸世界六道眾生其心不婬則不隨其生死相續汝修三昧本出塵勞婬心不除塵不可出縱有多智禪定現前如不斷婬必落魔道上品魔王中品魔民下品魔女彼等諸魔亦有徒眾各各自謂成無上道我滅度後末法之中多此魔民熾盛世間廣行貪婬為善知識令諸眾生落愛見坑失菩提路汝教世人修三摩地先斷心婬是名如來先佛世尊第一決定清淨明誨。

　　此先說婬戒也一切眾生皆以婬欲而正性命故纏縛生死今欲絕其源故以斷婬為首也其心不婬者言不止於身不犯而已但舉一念婬心即名破戒故祖師云內心不出外境不入心如墻壁可以入道則不隨其生死相續者以婬心不起即是逆生死欲流也三昧即指耳根圓通塵勞即指見思二惑若婬心不除則見思決不能斷生死亦不能出縱使定慧現前於禪定中不捨婬根或有思惟則欲境隨現如火遇薪安有不燒者哉故必墮魔道以魔之惑人不越於此故廣行貪婬為善知識者謂以行婬為佛事而婬婬相傳也落愛見坑者即見思也謂欲出見思反墮見思坑中而不能出如鬱頭藍弗得非想定纔觸女手遂生愛心便失神通是也溫陵曰諸經殺戒居首謂設化以慈悲為本此經以婬戒居首謂真修以離欲為本葢欲氣粗濁染汙妙明欲習狂迷易失正受續生死喪真常莫甚於此故須首戒而為清淨第一明誨也觀阿難起教示遭邪染而厥初發心先厭欲濁至於三漸次中一一首懲然後身心圓明得大安隱十信初心由欲愛乾枯而慧性圓明遂階等妙諸世間人由心不流逸而澄瑩生明漸乎六天是故真修內攝必先離欲也。

　　是故阿難若不斷婬修禪定者如蒸砂石欲其成飯經百千劫秪名熱砂何以故此非飯本砂石成故汝以婬身求佛妙果縱得妙悟皆是婬根根本成婬輪轉三塗必不能出如來涅槃何路修證必使婬機身心俱斷斷性亦無於佛菩提斯可希冀如我此說名為佛說不如此說即波旬說。

　　此下斷定不婬方得成菩提也如蒸下喻明汝以下合蒸砂作飯縱得下合經劫名砂所謂苦瓠連根苦也既知婬是生死之根則知不婬為菩提之本矣機者發動之由喻如弩牙婬機者即五徧行作意心所也由彼一作意而婬心始動心一動而身隨動故必杜其幾而身心二婬之根俱斷矣昔五天有僧達磨達者有辯慧師事師子尊者師子尊者知其悟解對眾稱之至傳法嗣祖則以婆舍斯多當之達磨達心恨之曰尊者知我之深至嗣祖位不以見授豈有說乎久之一日獨行渡水有女子浣露其足達磨達念曰此脛乃爾白晳耶師子尊者忽在其旁曰汝每念我不以祖位付汝今日之心可授祖位乎達磨達於是攝念禮足求哀曰微細誤犯如是之難敵乎此所謂婬機也若終極而論雖身心俱斷斷性若存猶存緣影未得勦淨猶是生死根本必使斷性亦無方是菩提根本既得其根則菩提之果可希冀矣如我下結定正邪說法之式良以阿難啟請正為末世邪說混淆人心易惑故求如來說就定式使邪說不能傾動如來說此四根本戒只一不字便是不隨不循逆流旋流之意言末世說法如我所說即是如來正說若不如此說而別言行婬不礙者便是魔說矣。

　　阿難又諸世界六道眾生其心不殺則不隨其生死相續汝修三昧本出塵勞殺心不除塵不可出縱有多智禪定現前如不斷殺必落神道上品之人為大力鬼中品則為飛行夜叉諸鬼帥等下品當為地行羅剎彼諸鬼神亦有徒眾各各自謂成無上道我滅度後末法之中多此鬼神熾盛世間自言食肉得菩提路阿難我令比丘食五淨肉此肉皆我神力化生本無命根汝婆羅門地多蒸溼加以砂石草菜不生我以大悲神力所加因大慈悲假名為肉汝得其味奈何如來滅度之後食眾生肉名為釋子汝等當知是食肉人縱得心開似三摩地皆大羅剎報終必沉生死苦海非佛弟子如是之人相殺相吞相食未已云何是人得出三界汝教世人修三摩地次斷殺生是名如來先佛世尊第二決定清淨明誨。

　　此明殺戒也必落神道者如世間血肉之神大力鬼即天行羅剎今人奉之為帝為天者各各自謂成無上道者認己是而不知其非如鴞虎不知暴也自言食肉得菩提路者如言酒肉不礙菩提路之類五淨肉者不見不聞不疑加自死鳥殘也假名為肉者如魚米肉山之類皆是大悲權化豈真有生命哉奈何食眾生肉名為釋子者經云設得餘食當如饑世食子肉想何況食噉眾生血肉者乃稱釋子耶命終必沉生死苦海者經云為利殺眾生以財網諸肉二俱是惡業死墮呌呼獄是也相殺相吞等者正言惡業俱生詶償冤對無由解脫也。

　　是故阿難若不斷殺修禪定者譬如有人自塞其耳高聲大呌求人不聞此等名為欲隱彌露清淨比丘及諸菩薩於岐路行不蹋生草況以手拔云何大悲取諸眾生血肉充食若諸眾生不服東方絲綿絹帛及是此土靴履裘毳乳酪醍醐如是比丘於世真脫酬還宿債不遊三界何以故服其身分皆為彼緣如人食其地中百穀足不離地必使身心於諸眾生若身身分身心二塗不服不食我說是人真解脫者如我此說名為佛說不如此說即波旬說。

　　此斷定不殺方得真解脫也欲隱彌露者喻欲出生死而反入生死也不蹋不拔是仁及草木況禽獸乎服其身分皆為彼緣者或寢其皮或用其毛皆是彼身有分之物即與成緣況取眾生血肉充食哉語云小人不可與作緣況生死乎足不離地者溫陵云劫初之人體有飛光足若躡雲由食地肥㗖香稻故其體堅重而足不離地身謂血肉骨髓等身分謂乳酪裘毳等身心二塗不服食者謂不但身不服食而心亦不許有一毫思念服食故二塗須并斷也。

　　阿難又復世界六道眾生其心不偷則不隨其生死相續汝修三昧本出塵勞偷心不除塵不可出縱有多智禪定現前如不斷偷必落邪道上品精靈中品妖魅下品邪人諸魅所著彼等羣邪亦有徒眾各各自謂成無上道我滅度後末法之中多此妖邪熾盛世間潛匿姦欺稱善知識各自謂己得上人法詃惑無識恐令失心所過之處其家耗散我教比丘循方乞食令其捨貪成菩提道諸比丘等不自熟食寄於殘生旅泊三界示一往還去已無返云何賊人假我衣服裨販如來造種種業皆言佛法却非出家具戒比丘為小乘道由是疑誤無量眾生墮無間獄若我滅後其有比丘發心決定修三摩提能於如來形像之前身然一燈燒一指節及於身上爇一香炷我說是人無始宿債一時酬畢長揖世間永脫諸漏雖未即明無上覺路是人於法已決定心若不為此捨身微因縱成無為必還生人酬其宿債如我馬麥正等無異汝教世人修三摩地後斷偷盜是名如來先佛世尊第三決定清淨明誨。

　　此明盜戒也偷者不惟偷人之財而已謂假設形儀邀人恭敬利養者皆是也其心不偷者謂此貪得之心一念不容生起方得生死永斷反顯偷心不除生死決不能出也必落邪道者謂存心不正大光明假粧模樣誑惑無知故墮邪類精靈如山精水怪具邪通者妖魅現妖通而魅人者邪人謂諸魅所著妖言惑眾之人也各各自謂成無上道者邪魔入其肺腑不自知其過也潛匿奸欺者藏匿瑕疵詐稱得道知識復以妖言恐人令彼改心易志敬如神明於是盡命傾財以奉之故所過之處其家耗散也我教下明其甚違佛語以見是妖也循方乞食者謂我弟子令持應器乞食支身正欲令其捨貪心而成覺道且我尚不許自炊以恣口腹故令日中一食樹下一宿令此殘生如旅泊三界如客舍示此一度往還而已自此一往更不復來豈欲令其戀戀人間作地獄滓耶云何賊人竊我衣服假我僧儀以如來為取利之媒廣行販賣造三塗業因者一例謂之佛法乎彼且不唯不自知其非而反指行正道者為小乘而以己所為者稱大乘是以盲引盲相率而墮於火坑永不復出矣且人之至寶惜者莫如此身故楊子一毛不拔儒者不敢毀傷我教世人修三摩地先於如來像前作捨身微因令彼詶償宿生負債能行此行雖未能即登大菩提路是人決定能信大菩提法矣若不行此行縱得菩提還來人間詶償宿債如我曾於毘蘭邑王馬廐食馬麥三月是也由我先世詬罵比丘可食馬麥故償此報且我出一惡言尚爾詶償況宿生逋負有不償者哉今時顛倒眾生若有利處即龍淵虎窟尚不知顧是愛身不如愛物也即然一指亦恐不能償宿債矣。

　　是故阿難若不斷偷修禪定者譬如有人水灌漏巵欲求其滿縱經塵劫終無平復若諸比丘衣鉢之餘分寸不畜乞食餘分施餓眾生於大集會合掌禮眾有人捶詈同於稱讚必使身心二俱捐捨身肉骨血與眾生共不將如來不了義說迴為己解以誤初學佛印是人得真三昧如我所說名為佛說不如此說即波旬說。

　　此斷定不偷方得真三昧也漏巵言非法器也衣鉢之外不畜者止貪也餘分施餓眾生者止悋也合掌禮眾者不慢也捶罵同讚者無我相也身心俱捨者無繫戀也身肉骨血與眾生共者捨頭目髓腦如棄涕唾也比丘之行如此豈可以偷心曲取以自奉耶不了義教如薩婆多論許百物各可畜一但禁餘二又布施不及身分等迴為己解者謂己不能行大乘事而反曲引權乘所行以為是果能念念清淨心不希求不萌一念利養之心佛許是人必得真三昧矣故晦堂曰今之學者未脫生死在甚麼處在偷心未死耳。

　　阿難如是世界六道眾生雖則身心無殺盜婬三行已圓若大妄語即三摩地不得清淨成愛見魔失如來種所謂未得謂得未證言證或求世間尊勝第一謂前人言我今已得須陀洹果斯陀含果阿那含果阿羅漢道辟支佛乘十地地前諸位菩薩求彼禮懺貪其供養是一顛迦銷滅佛種如人以刀斷多羅木佛記是人永殞善根無復知見沉三苦海不成三昧我滅度後勑諸菩薩及阿難漢應身生彼末法之中作種種形度諸輪轉或作沙門白衣居士人王宰官童男童女如是乃至婬女寡婦姦偷屠販與其同事稱讚佛乘令其身心入三摩地終不自言我真菩薩真阿羅漢洩佛密因輕言未學唯除命終陰有遺付云何是人惑亂眾生成大妄語汝教世人修三摩地後復斷除諸大妄語是名如來先佛世尊第四決定清淨明誨。

　　此明不妄語戒也若言行不相顧君子所恥況佛弟子貪求供養而指空說有者云何得成三昧耶我滅下甚言如來不妄語也言我勑諸菩薩羅漢度生與彼和光同塵為同事攝稱揚佛乘誘彼入道尚不許自稱是真菩薩是真羅漢泄漏密機於初學人前唯除命終時略露消息令人生敬信耳如法華志言和尚將化謂人曰吾從無量劫來成就逝多國土分身揚化今南歸矣以住則不泄泄則不住若泄言仍住決是要求恭敬利養之邪人矣。

　　是故阿難若不斷其大妄語者如刻人冀為栴檀形欲求香氣無有是處我教比丘直心道場於四威儀一切行中尚無虗假云何自稱得上人法譬如窮人妄號帝王自取誅滅況復法王如何妄竊因地不直果招紆曲求佛菩提如噬臍人欲誰成就若諸比丘心如直弦一切真實入三摩地永無魔事我印是人成就菩薩無上知覺如我所說名為佛說不如此說即波旬說。

　　此下斷定不妄語方得成正覺也刻冀求香者聽其言則是考其行則非所謂羊質而虎皮者也經云直心是道場無虗假故我教比丘一行一止皆要直心直言不容一念虗假云何妄稱得上人法是何異一介之人妄號帝王自取喪身失命而已且一國小王尚不容妄竊尊號況巍巍堂堂為出世之極尊而欲竊其名位耶以如是因求如是果如人噬臍決不可及必欲成就菩提當以直心直言為本所以云學道從不妄語始。

大佛頂如來密因修證了義諸菩薩萬行首楞嚴經合轍卷第六


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第七

　　明　二楞菴釋　通潤　述

　　阿難汝問攝心我今先說入三摩地修學妙門求菩薩道要先持此四種律儀皎如氷霜自不能生一切枝葉心三口四生必無因阿難如是四事若不遺失心尚不緣色香味觸一切魔事云何發生。

　　此結答問辭也妙門指耳根圓通四為根本餘為枝葉心三者謂貪瞋癡口四者謂妄言綺語兩舌惡口也不遺失者謂念念不忘纖毫不犯也一切魔事皆緣貪愛六塵生起今既不緣魔事自絕是則戒根清淨而後現業可違定慧可發也。

　　若有宿習不能滅除汝教是人一心誦我佛頂光明摩訶薩怛多般怛囉無上神呪斯是如來無見頂相無為心佛從頂發輝坐寶蓮華所說心呪且汝宿世與摩登伽歷劫因緣恩愛習氣非是一生及與一劫我一宣揚愛心永脫成阿羅漢彼尚婬女無心修行神力冥資速證無學云何汝等在會聲聞求最上乘決定成佛譬如以塵揚於順風有何艱險。

　　此令持呪以銷宿業也溫陵云現業易制自行可違宿習難除必假神力今夫行人好正而固邪欲潔而偏染隱然若有驅䇿而不能自已者皆宿習之召也宿習者即過去惑業種子摩訶薩怛多般怛囉此云大白傘葢即如來藏心量廓沙界曰大體絕妄染曰白用覆一切曰傘無見頂相者華嚴九地知識為佛乳母初生親捧持諦觀不見頂示頂法不可以見見也愛心永脫者如塗毒皷觸之即死如阿陀藥服之即療故求最上乘者不同無心修行也塵揚順風者言易為力也。

　　若有末世欲坐道場先持比丘清淨禁戒要當選擇戒清淨者第一沙門以為其師若其不遇真清淨僧汝戒律儀必不成就戒成已後著新淨衣然香閒居誦此心佛所說神呪一百八徧然後結界建立道場求於十方現住國土無上如來放大悲光來灌其頂阿難如是末世清淨比丘若比丘尼白衣檀越心滅貪婬持佛淨戒於道場中發菩薩願出入澡浴六時行道如是不寐經三七日我自現身至其人前摩頂安慰令其開悟。

　　此明欲坐道場必先擇師也師者人之模[墓-旲+汜]邪正之所自出若模不模[墓-旲+汜]不[墓-旲+汜]而能有成者鮮故須擇師也戒既成而著新淨衣者內外一如身心俱潔也求如來放光灌頂者因戒而求定也問阿難見相發心世尊斥之為妄何故行人必求如來灌頂答阿難目見如來不肯進修故令其反觀今行人既反觀故欲親求灌頂也梵網經云千里內無授戒師當於佛前自誓受戒先懺七逆後求戒法皆見好相方知滅罪得戒不爾不得戒也如是不寐者謂發憤忘食發願忘寐如是孜孜矻矻晝三夜三則諸佛來舍故現身摩頂也令其開悟者因定發慧也。

　　阿難白佛言世尊我蒙如來無上悲誨心已開悟自知修證無學道成末法修行建立道場云何結界合佛世尊清淨軌則。

　　此請結壇軌度也悲誨即四種清淨明誨自知修證無學道成者言由此進修必證無學也建立道場即牒前安立道場一語若欲建立道場云何結界方合菩提場中清淨軌則。

　　佛告阿難若末世人願立道場先取雪山大力白牛食其山中肥膩香草此牛唯飲雪山清水其糞微細可取其糞和合栴檀以泥其地若非雪山其牛臭穢不堪塗地別於平原穿去地皮五尺以下取其黃土和上栴檀沉水蘇合薰陸鬱金白膠青木零陵甘松及鷄舌香以此十種細羅為粉合土成泥以塗場地。

　　此先明塗地法式也世尊為三界師動而世為天下道言而世為天下法行而世為天下則故凡有所作皆為一事所以說的即是行的行的就是說的故世尊於法華會上欲集分身諸佛必須三變淨土亦不過內外明淨欲令天龍八部生敬信而尊重其事故曰如清淨池蓮華莊嚴豈非有勝處而後堪集聖眾歟今此亦然欲修淨行必擇淨侶欲容淨侶必得淨地既有淨地必設壇場欲設壇場必有軌則軌則既備使人不嚴而栗不肅而敬如入宗廟琅琅但見禮樂器雖欲不齊不敬不可得也故人王宮殿軌則法四象五行法王壇場軌則法四智六度各以其法法之故立壇場必有軌則也道場者表菩提心也雪山大力白牛法華表最上一乘今則表一超直入不立階級上上根人也意謂發菩提心必是過量上上根人方能堪任此事食香草者表此人渾身是波羅密香也飲雪山清水者表此人不與萬法為侶諸塵作對純清絕點心境一如也取糞塗地者表此人不但精純處是菩提心即嬉咲怒罵皆是妙菩提心故茹退者皆堪塗地永嘉云雪山肥膩更無雜純出醍醐我常納是也若非雪山牛糞不堪塗地者以表非不生不滅心決不堪為基址也別於下別顯上根人亦得成此基地也謂若無上上根人即上根人亦可成就此道場基也圓教菩薩是上上根別教菩薩是上根也高土曰原穿去地皮者表色陰空也五尺以下者表五陰皆空也黃土者表深信人也厚德載物莫如土故取深信篤厚之人為入道之基所謂上士聞道勤而行之者也有此深信又以十種波羅密香和合而成就此場地也故知欲以不生不滅為因地心者必上上根與上根人方得成就也。

　　方圓丈六為八角壇壇心置一金銀銅木所造蓮華華中安鉢鉢中先盛八月露水水中隨安所有華葉取八圓鏡各安其方圍繞華鉢。

　　此明結壇及壇場器用儀式也方圓丈六為八角壇者是圓融行布兩不相礙也壇心者表中心樹子也金銀銅木表地向行住也蓮華表行言以地向行住所修法行而為此壇中心樹子也華中安鉢者鉢為應量器表隨量之可行而行也如當住即住當行即行當向即向當地即地等鉢中先盛八月露水者表從真流而起行行行契真已上皆表正行也水中隨安華葉者表助行也圓鏡各安其方圍繞華鉢者圓鏡表智謂以智行隨量而行此即法空智行也此法空智是空生住異滅分劑頭數也。

　　鏡外建立十六蓮華十六香爐間華鋪設莊嚴香爐純燒沉水無令見火。

　　上表實智實行此表權智權行即十六行十六智也以菩薩亦修四諦證人空故此人空智行是空根中積生無始虗習也香爐純燒沉水無令見火者謂燒五分法身香令煩惱火不現行也。

　　取白牛乳置十六器乳為煎餅并諸砂糖油餅乳糜蘇合蜜薑純酥純蜜於蓮華外各各十六圍繞華外以奉諸佛及大菩薩每以食時若在中夜取蜜半升用酥三合壇前別安一小火罏以兜樓婆香煎取香水沐浴其炭然令猛熾投是酥蜜於炎罏內燒令煙盡享佛菩薩。

　　此明供養法式也先明三賢位中以法供養既以牛之茹退者塗地即以牛之精醇者供佛也乳及砂糖等者謂以醍醐上味和眾味也每以下明入地菩薩法供養也食時中夜即子午二時神明相交之處也單用蜜酥者表地地皆有無間解脫二智斷惑證真也別安一小火爐者表八地已上所證覺心也沐浴其炭然令猛熾者自初地至八地皆燒煩惱薪而化為炭已此復以十波羅蜜香水沐浴其炭然令猛熾者表死中發活道火益增也投酥蜜而燒令煙盡者謂將此二智投於覺心勇猛煅煉不但使習氣爍絕緣影銷亡即二智至此亦復空盡是名真法供養然後為佛所享此即生滅既滅寂滅現前時也。

　　令其四外徧懸幡華於壇室中四壁敷設十方如來及諸菩薩所有形像應於當陽張盧舍那釋迦彌勒阿閦彌陀諸大變化觀音形像兼金剛藏安其左右帝釋梵王烏蒭瑟摩并藍地迦諸軍茶利與毗俱胝四天王等頻那夜迦張於門側左右安置。

　　此明設像儀式也溫陵曰四外幡華外行嚴飾也盧舍那寂場真主也釋迦娑婆真主也彌勒當來真主也阿閦居東彌陀居西智悲真主也諸大變化觀音形像上同下合真主也金剛藏常領金剛護持呪人伏魔斷障真主也門側左右釋梵等眾有力外護也末法修行皆賴於此一有闕焉不得成就烏蒭火頭金剛藍地迦青面金剛軍茶利金剛異號也毘俱胝三目持鬟髻是也頻那夜迦即猪頭象鼻二使者一壇室中主伴齊彰慈威畢備使人心存敬畏洋洋如在左右安敢一念縱恣乎。

　　又取八鏡覆懸虗空與壇場中所安之鏡方面相對使其形影重重相涉。

　　空中八鏡與壇中八鏡相對者使行人處處要見自己面目時時檢點不得放逸且欲令其知境界之圓融互入互攝不令生住著想也壇場法式竟。

　　於初七中至誠頂禮十方如來諸大菩薩阿羅漢號恒於六時誦呪圍壇至心行道一時常行一百八徧第二七中一心專念發菩薩願心無間斷我毗柰耶先有願教第三七中於十二時一向持佛般怛羅呪至第七日十方如來一時出現鏡交光處承佛摩頂即於道場修三摩地能令如是末世修學身心明淨猶如瑠璃。

　　此明壇中誦呪得益也初七六時誦呪猶未純一也二七專心發願亦未純一也三七一心持呪則心心不離此壇念念不離此呪則持呪工夫純一矣至第七日鏡交光處承佛摩頂是水清月現感應道交即凡心而見佛心時也即就也言就此道場而修正定能令行人得大開悟身心明淨猶如瑠璃一切密圓淨密悉現其中此即因定發慧也故知顯修密持功德正等無異。

　　阿難若此比丘本受戒師及同會中十比丘等其中有一不清淨者如是道場多不成就從三七後端坐安居經一百日有利根者不起於座得須陀洹縱其身心聖果未成決定自知成佛不謬汝問道場建立如是。

　　此反顯道場成就必由于師也一不淨而多不成就者如鼠糞一粒壞却鍋羮也從三下明證果利根者謂惑障俱薄慧性明悟者也孤山曰須陀按位即圓初信若依涅槃乃是初入別圓地住也至此則了見佛性信得本來是佛更不向外馳求矣汝問下結答。

　　阿難頂禮佛足而白佛言自我出家恃佛憍愛求多聞故未證無為遭彼梵天邪術所禁心雖明了力不自由賴遇文殊令我解脫雖蒙如來佛頂神呪冥獲其力尚未親聞惟願大慈重為宣說悲救此會諸修行輩末及當來在輪迴者承佛密音身意解脫於時會中一切大眾普皆作禮佇聞如來秘密章句。

　　此重請說呪也雖前文殊密誦以解難猶未親聞今復請顯說者意欲流通末代耳力不自由者以道力不全故不得自由猶如魘人手足宛然見聞不惑心觸客邪而不能動之意秘密章句與前之秘密妙嚴及一切秘密門皆指呪心也。

　　爾時世尊從肉髻中涌百寶光光中涌出千葉寶蓮有化如來坐寶華中頂放十道百寶光明一一光明皆徧示現十恒河沙金剛密跡擎山持杵徧虗空界大眾仰觀畏愛兼抱求佛哀祐一心聽佛無見頂相放光如來宣說神呪。

　　此重說呪也百寶光者即大智慧光明也從光涌出蓮華者表從智起行也有化如來坐寶蓮華者表諸佛皆從智行流出也化佛頂放寶光光中復現密跡者化復作化密中之密所以降魔制外者皆藉乎此畏愛兼抱者謂既畏其威復愛其慈故兼抱也放光如來說呪者謂從毘盧師法身主口中流出也。

　　南無薩怛他蘇伽多耶阿羅訶帝三藐三菩陀寫薩怛他佛陀俱胝瑟尼釤南無薩婆勃陀勃地薩跢鞞弊南無薩多南三藐三菩陀俱知南娑舍囉婆迦僧伽喃南無盧雞阿羅漢跢喃南無蘇盧多波那喃南無娑羯唎陀伽彌喃南無盧雞三藐伽跢喃三藐伽波囉底波多那喃南無提婆離瑟赧南無悉陀耶毗地耶陀囉離瑟赧舍波奴揭囉訶娑訶娑囉摩他喃南無䟦囉訶摩泥南無因陀囉耶南無婆伽婆帝嚧陀囉耶烏摩般帝娑醯夜耶南無婆伽婆帝那囉野拏耶槃遮摩訶三慕陀囉南無悉羯唎多耶南無婆伽婆帝摩訶迦羅耶地唎般剌那伽囉毗陀囉波拏迦囉耶阿地目帝尸摩舍那泥婆悉泥摩怛唎伽拏南無悉羯唎多耶南無婆伽婆帝多他伽跢俱囉耶南無般頭摩俱囉耶南無䟦闍羅俱囉耶南無摩尼俱囉耶南無伽闍俱囉耶南無婆伽婆帝帝唎荼輸囉西那波囉訶囉拏囉闍耶跢他伽多耶南無婆伽婆帝南無阿彌多婆耶哆他伽多耶阿囉訶帝三藐三菩陀耶南無婆伽婆帝阿芻鞞耶哆他伽多耶阿囉訶帝三藐三菩陀耶南無婆伽婆帝鞞沙闍耶俱盧吠柱唎耶般囉婆囉闍耶跢他伽多耶南無婆伽婆帝三補師毖多薩憐捺囉剌闍耶跢他伽多耶阿囉訶帝三藐三菩陀耶南無婆伽婆帝舍雞耶毋那曳跢他伽多耶阿囉訶帝三藐三菩陀耶南無婆伽婆帝剌怛那雞多囉闍耶跢他伽多耶阿囉訶帝三藐三菩陀耶帝瓢南無薩羯唎多翳曇婆伽婆多薩怛他伽都瑟尼釤薩怛多般怛㘕南無阿婆囉視躭般囉帝楊岐囉薩囉婆部多揭囉訶尼揭囉訶揭迦囉訶尼䟦囉毖地耶叱陀你阿迦囉密唎柱般唎怛囉耶儜揭唎薩囉婆槃陀那目叉尼薩囉婆突瑟吒突悉乏般那你伐囉尼赭都囉失帝南羯囉訶娑訶薩囉若闍毗多崩娑那羯唎阿瑟吒冰舍帝南那叉剎怛囉若闍波囉薩陀那羯唎阿瑟吒南摩訶揭囉訶若闍毗多崩薩那羯唎薩婆舍都嚧你婆囉若闍呼藍突悉乏難遮那舍尼毖沙舍悉怛囉阿吉尼烏陀迦囉若闍阿般囉視多具囉摩訶般囉戰持摩訶疊多摩訶帝闍摩訶稅多闍婆囉摩訶䟦囉槃陀囉婆悉你阿唎耶多囉毗唎俱知誓婆毗闍耶䟦闍囉摩禮底毗舍嚧多勃騰罔迦䟦闍囉制喝那阿遮摩囉制婆般囉質多䟦闍囉擅持毗舍囉遮扇多舍鞞提婆補視多蘇摩嚧波摩訶稅多阿唎耶多囉摩訶婆囉阿般囉䟦闍囉商羯囉制婆䟦闍囉俱摩唎俱藍陀唎䟦闍囉喝薩多遮毗地耶乾遮那摩唎迦啒蘇毋婆羯囉跢那鞞嚧遮那俱唎耶夜囉菟瑟尼釤毗折㘕婆摩尼遮䟦闍囉迦那迦波囉婆嚧闍那䟦闍囉頓稚遮稅多遮迦摩囉剎奢尸波囉婆翳帝夷帝毋陀囉羯拏娑鞞囉懺掘梵都印兔那麼麼寫烏𤙖唎瑟揭拏般剌舍悉多薩怛他伽都瑟尼釤虎𤙖都嚧雍瞻婆那虎𤙖都嚧雍悉耽婆那虎𤙖都嚧雍波囉瑟地耶三般叉拏羯囉虎𤙖都嚧雍薩婆藥叉喝囉剎娑揭囉訶若闍毗騰崩薩那羯囉虎𤙖都嚧雍者都囉尸底南揭囉訶娑訶薩囉南毗騰崩薩那囉虎𤙖都嚧雍囉叉婆伽梵薩怛他伽都瑟尼釤波囉點闍吉唎摩訶娑訶薩囉勃樹娑訶薩囉室唎沙俱知娑訶薩尼帝㘑阿弊提視婆唎多吒吒甖迦摩訶䟦闍嚧陀囉帝唎菩婆那曼茶囉烏𤙖莎悉帝薄婆都麼麼印兔那麼麼寫囉闍婆夜主囉䟦夜阿祗尼婆夜烏陀迦婆夜毗沙婆夜舍薩多囉婆夜婆囉斫羯囉婆夜突毖叉婆夜阿舍你婆夜阿迦囉密唎柱婆夜陀囉尼部彌劍婆伽波陀婆夜烏囉迦婆多婆夜剌闍壇茶婆夜那伽婆夜毗條怛婆夜蘇波囉拏婆夜藥叉揭囉訶囉叉私揭囉訶畢唎多揭囉訶毗舍遮揭囉訶部多揭囉訶鳩槃茶揭囉訶補丹那揭囉訶迦吒補丹那揭囉訶悉乾度揭囉訶阿播悉摩囉揭囉訶烏檀摩陀揭囉訶車夜揭囉訶醯唎婆帝揭囉訶社多訶唎南揭婆訶唎南嚧地囉訶唎南忙娑訶唎南謎陀訶唎南摩闍訶唎南闍多訶唎女視比多訶唎南毗多訶唎南婆多訶唎南阿輸遮訶唎女質多訶唎女帝釤薩鞞釤薩婆揭囉訶南毗陀耶闍瞋陀夜彌鷄囉夜彌波唎䟦囉者迦訖唎檐毗陀夜闍瞋陀夜彌鷄囉夜彌茶演尼訖唎檐毗陀夜闍瞋陀夜彌鷄囉夜彌摩訶般輸般怛夜嚧陀囉訖唎檐毗陀夜闍瞋陀夜彌鷄囉夜彌那囉夜拏訖唎擔毗陀夜闍瞋陀夜彌雞囉夜彌怛埵伽嚧茶西訖唎擔毗陀夜闍瞋陀夜彌雞囉夜彌摩訶迦囉摩怛唎伽拏訖唎檐毗陀夜闍瞋陀夜彌鷄囉夜彌迦波唎迦訖唎擔毗陀夜闍瞋陀夜彌鷄囉夜彌闍耶羯囉摩度羯囉薩婆囉他娑達那訖唎擔毗陀夜闍瞋陀夜彌鷄囉夜彌赭咄囉婆耆你訖唎擔毗陀夜闍瞋陀夜彌鷄囉夜彌毗唎羊訖唎知難陀鷄沙囉伽拏般帝索醯夜訖唎擔毗陀夜闍瞋陀夜彌鷄囉夜彌那揭那舍囉婆拏訖唎擔毗陀夜闍瞋陀夜彌鷄囉夜彌阿羅漢訖唎擔毗陀夜闍瞋陀夜彌鷄囉夜彌毗多囉伽訖唎擔毗陀夜闍瞋陀夜彌鷄囉夜彌䟦闍囉波你具醯夜具醯夜迦地般帝訖唎擔毗陀夜闍瞋陀夜彌鷄囉夜彌囉叉罔婆伽梵印兔那麼麼寫婆伽梵薩怛多般怛囉南無粹都帝阿悉多那囉剌迦波囉婆悉普吒毗迦薩怛多鉢帝唎什佛囉什佛囉陀囉陀囉頻陀囉頻陀囉瞋陀瞋陀虎𤙖虎吽泮吒泮吒泮吒泮吒泮吒娑訶醯醯泮阿牟迦耶泮阿波囉提訶多泮婆囉波囉陀泮阿素囉毗陀囉波迦泮薩婆提鞞獘泮薩婆那伽獘泮薩婆藥叉獘泮薩婆乾闥婆獘泮薩婆補丹那獘泮迦吒補丹那獘泮薩婆突狼枳帝獘泮薩婆突澀比[(口*禾*刀)/牛]訖瑟帝獘泮薩婆什婆唎獘泮薩婆阿播悉摩[(口*禾*刀)/牛]獘泮薩婆舍囉婆拏獘泮薩婆地帝鷄獘泮薩婆怛摩陀繼獘泮薩婆毗陀耶囉誓遮[(口*禾*刀)/牛]獘泮闍夜羯囉摩度揭囉薩婆羅他娑陀鷄獘泮毗地夜遮唎獘泮者都囉縛耆你獘泮䟦闍囉俱摩唎毗陀夜囉誓獘泮摩訶波囉丁羊义耆唎獘泮䟦闍囉商羯囉夜波囉丈耆囉闍夜泮摩訶迦囉夜摩訶末怛唎迦拏南無娑羯唎多夜泮毖瑟拏婢曳泮勃囉訶牟尼曳泮阿耆尼曳泮摩訶羯唎曳泮羯囉檀遲曳泮蔑怛唎曳泮嘮怛唎曳泮遮文茶曳泮羯邏囉怛唎曳泮迦般唎曳泮阿地目質多迦尸摩舍那婆私你曳泮演吉質薩埵婆寫麼麼印兔那麼麼寫突瑟吒質多阿末怛唎質多烏闍訶囉伽婆訶囉嚧地囉訶囉婆娑訶囉摩闍訶囉闍多訶囉視毖多訶囉䟦略夜訶囉乾陀訶囉布史波訶囉頗囉訶囉婆寫訶囉般波質多突瑟吒質多嘮陀囉質多藥叉揭囉訶囉剎娑揭囉訶閉隸多揭囉訶毗舍遮揭囉訶部多揭囉訶鳩槃茶揭囉訶悉乾陀揭囉訶烏怛摩陀揭囉訶車夜揭囉訶阿播薩摩囉揭囉訶宅祛革茶耆尼揭囉訶唎佛帝揭囉訶闍彌迦揭囉訶舍俱尼揭囉訶姥陀囉難地迦揭囉訶阿藍波揭囉訶乾度波尼揭囉訶什伐囉堙迦醯迦墜帝藥迦怛隷帝藥迦者突託迦眤提什伐囉毖釤摩什伐囉薄底迦鼻底迦室隷瑟密迦娑你般帝迦薩婆什伐囉室嚧吉帝末陀鞞達嚧制劍阿綺嚧鉗目佉嚧鉗羯唎突嚧鉗揭囉訶揭藍羯拏輸藍憚多輸藍迄唎夜輸藍末麼輸藍䟦唎室婆輸藍毖栗瑟吒輸藍烏陀囉輸藍羯知輸藍䟦悉帝輸藍鄔嚧輸藍常迦輸藍喝悉多輸藍䟦陀輸藍娑房盎伽般囉丈伽輸藍部多毖跢茶茶耆尼什婆囉陀突嚧迦建咄嚧吉知婆路多毗薩般嚧呵淩伽輸沙怛囉娑那羯囉毗沙喻迦阿耆尼烏陀迦末囉鞞囉建多囉阿迦囉密唎咄怛歛部迦地栗剌吒毖唎瑟質迦薩婆那俱囉肆引伽獘揭囉唎藥叉怛囉芻末囉視吠帝釤娑鞞釤悉怛多鉢怛囉摩訶䟦闍嚧瑟尼釤摩訶般賴丈耆㘕夜波突陀舍喻闍那辮怛隷奴毗陀耶槃曇迦嚧彌帝殊槃曇迦嚧彌般囉毗陀槃曇迦嚧彌跢姪他唵阿那隷毗舍提鞞囉䟦闍囉陀唎槃陀槃陀你䟦闍囉謗尼泮虎𤙖都嚧甕泮莎婆訶

　　呪者祝願也佛以此呪呪眾生使眾生道成德備而不知如蜾臝之呪螟蛉曰類我類我久則肖之矣若以義言顯說則因言生解密說則忘言絕解此二門雖不同實相須而成也故大梵天王問觀世音願為說此陀羅形狀相貌菩薩答曰大慈悲心是平等心是無為心是無染着心是空觀心是恭敬心是卑下心是無雜亂心是無見取心是無上菩提心是當知如是等心即是菩提心相貌也正脉云秘呪非但只是梵語乃是一切聖賢秘密之語盖梵語此方不曉而天竺所共解者也至於秘呪非但天竺常人不知即下位聖賢亦不達上位之呪故曰密也孤山曰諸經神呪例皆不翻自古人師多有異說天台會之不出四悉一云呪者鬼神王名稱其王名部落敬主不敢為非此世界義也二云呪者如軍中密號唱號相應無所訶問不相應者即執治之此為人義也三云呪者密默遮惡餘無識者如微賤人奔逃異國訛稱王手國以公主妻之而多瞋難事有一明人從其國來主往訴之其人語曰若當瞋時應說云無親遊他國欺誑一切人麤食是常食何勞復作瞋說是偈時默然瞋歇即對治義也四云呪者諸佛密語唯聖乃知如王索先陀婆一名而具四實謂鹽水器馬群下莫曉唯智臣解之呪亦如是秪一法語徧有諸力病愈罪除生善合道即第一義也具此四義故存本音五不翻中即秘密故不翻。

　　阿難是佛頂光聚悉怛多鉢怛囉秘密伽陀微妙章句出生十方一切諸佛十方如來因此呪心得成無上正徧知覺十方如來執此呪心降伏諸魔制諸外道十方如來乘此呪心坐寶蓮華應微塵國十方如來含此呪心於微塵國轉大法輪十方如來持此呪心能於十方摩頂授記自果未成亦於十方蒙佛授記十方如來依此呪心能於十方拔濟群苦所謂地獄餓鬼畜生盲䏊瘖瘂怨憎會苦愛別離苦求不得苦五陰熾盛大小諸橫同時解脫賊難兵難王難獄難風火水難饑渴貧窮應念消散十方如來隨此呪心能於十方事善知識四威儀中供養如意恒沙如來會中推為大法王子十方如來行此呪心能於十方攝受親因令諸小乘聞秘密藏不生驚怖十方如來誦此呪心成無上覺坐菩提樹入大涅槃十方如來傳此呪心於滅度後付佛法事究竟住持嚴淨戒律悉得清淨若我說是佛頂光聚般怛囉呪從旦至暮音聲相聯字句中間亦不重疊經恒沙劫終不能盡亦說此呪名如來頂汝等有學未盡輪迴發心至誠取阿羅漢不持此呪而生道場令其身心遠諸魔事無有是處。

　　此顯呪功能也言呪心者即大白傘盖廣大無染周徧法界如來藏心即轉結心而成者若粘湛發見發聽等是將呪心轉為結心若從逆流以至寂滅現前是將結心轉為呪心盖呪心結心一物而兩名也以此法含育一切如來出生一切性德衣被一切諸法不得已而命之曰大白傘盖以此法離言說相離文字相離心緣相不得已而命之曰呪也出生諸佛者以此呪心即是佛母真三昧故因此呪心得成正覺者謂此呪心是正覺之因依而為因然後得果故又云密因也執此呪心降魔制外者謂此呪心如金剛劍如毗盧印執之則權衡在手殺活由己故群魔外道悉屬指揮所謂執大象天下往也乘此呪心應微塵國者乘者運載義如大白牛車無不運載故起信曰一切諸佛本所乘故一切菩薩皆乘此法到如來地故由彼得是道以處己又能運是道以利物故能應微塵國也含此呪心轉大法輪者含猶藏也石蘊玉而山輝水含珠而川媚內無德本外豈能談故必含此而後能轉輪也持此呪心摩頂授記者持猶握也以佛佛授手祖祖相傳唯此一物更無他物故依此呪心拔濟群苦者依猶仗也以此呪心如如意寶珠無適不可地獄得之而空餓鬼得之而飽畜生得之而脫盲得之而明聾得之而聰瘖瘂得之而能說怨憎得之而歡喜別離得之而和合不從外得故無求不得苦陰銷入明故無五陰熾盛苦不滅不生故無諸橫賊不能劫故無賊難刀不能傷故無兵難王法不能拘故無王難牢獄不能錮故無獄難風不能漂火不能燒水不能溺故無風水火難饑得之而飫渴得之而解貧窮得之而富足故無不如心也隨此呪心者謂隨順不逆即隨順淨覺也由隨順淨覺故能十方事善知識四事供養無不如意行此呪心者謂施之於事物應之於日用令人心悅誠服故凡往劫與此呪有親有因者今此呪心皆得攝授也如阿難登伽皆是與此呪宿有親因故一聞而不生驚怖愛心永脫也若小根劣器與此呪無緣聞之未有不生驚怖者況永脫乎誦此呪心而得成正覺證菩提入涅槃者以常轉此呪未曾間斷也傳此呪心者謂以此呪心心心相印燈燈相續所謂吾以正法眼藏付囑於汝汝當受持無令斷絕故曰付佛法事令彼究竟往持亦由此令彼嚴淨戒律亦由此也終不能盡者大經云假使須彌為筆大海為墨不能書寫普眼一門中一品一品中一句一句中一義所謂一字法門海墨書而不盡唯其說不能盡故其書不能盡也亦名如來頂者謂此呪心即是經中所說大佛頂名雖異而體實同也汝等下勸持三果已前未出分段故曰未盡輪迴若輪迴未盡而不持此呪定不能遠諸魔事合論云呪者不可思議力之寄非智識可到義理可窮如世以龜瓦卜以無理故有靈如童子謠以無心故有騐小者猶然況大者乎。

　　阿難若諸世界隨所國土所有眾生隨國所生樺皮貝葉紙素白氎書寫此呪貯於香囊是人心昏未能誦憶或帶身上或書宅中當知是人盡其生年一切諸毒所不能害。

　　此言書呪佩帶功德也白氎天竺貴物有價值無量者諸毒不害者以此呪心如阿陀藥諸毒觸之無不銷故。

　　阿難我今為汝更說此呪救護世間得大無畏成就眾生出世間智。

　　此總標二義以顯呪之神用也即與救世獲安寧出世獲常住之意同彼曰圓融清淨寶覺此曰呪心實非二法故。

　　若我滅後末世眾生有能自誦若教他誦當知如是持誦眾生火不能燒水不能溺大毒小毒所不能害如是乃至天龍鬼神精祇魔魅所有惡呪皆不能著心得正受一切呪詛厭蠱毒藥金毒銀毒草木蟲蛇萬物毒氣入此人口成甘露味一切惡星并諸鬼神磣心毒人於如是人不能起惡頻那夜迦諸惡鬼王井其眷屬皆領深恩常加守護。

　　此釋救護世間得大無畏也謂得此呪心則知見旋伏觀聽旋伏入諸鬼國鬼不能害也心得正受者謂不受諸受故曰正受唯不受群邪故一切群邪皆不能動也一切諸毒入此人口成甘露味者言得此呪心則攪長河為酥酪變大地作黃金如湯銷氷應念化成無上知覺故即有諸毒不但不能傷抑且化成甘露上味也一切毒人不能起惡者觀德容而意銷望慈風而心化故諸惡鬼神常加守護者不唯不起惱反來加護不但不為禍反為吉祥故知吉凶禍福盡在乎已。

　　阿難當知是呪常有八萬四千那由他恒河沙俱胝金剛藏王菩薩種族一一皆有諸金剛眾而為眷屬晝夜隨侍設有眾生於散亂心非三摩地心憶口持是金剛王常隨從彼諸善男子何況決定菩提心者此諸金剛菩薩藏王精心陰速發彼神識是人應時心能記憶八萬四千恒河沙劫周徧了知得無疑惑。

　　此釋成眾生出世間智也金剛隨侍者以此呪即是金剛寶覺故同聲相應同氣相求也以散亂心持亦常隨者以戲笑之所寓亦呪心之所在故法華經云若人散亂心入於塔廟中一稱南無佛皆已成佛道也陰暗處也言決定菩提心者又不但常隨而已復能在冥冥中以神力加被速令開發神識使得開悟且得無疑以金剛慧能斷人之疑使到不疑之地故。

　　從第一劫乃至後身生生不生藥叉羅剎及富單那迦吒富單那鳩槃茶毗舍遮等并諸餓鬼有形無形有想無想如是惡處。

　　此明不墮惡趣也以此呪心是白淨法是最上善故第一劫即初發菩提心時後身即最後成佛時也中間修行永無諸委曲相如藥叉等皆是委曲相。

　　是善男子若讀若誦若書若寫若帶若藏諸色供養劫劫不生貧窮下賤不可樂處。

　　此明不生下賤也以此呪心是至尊至貴之法故讀誦書寫者皆如太子處胎貴厭羣臣也對本曰讀背本曰誦圖印曰寫密佩曰藏。

　　此諸眾生縱其自身不作福業十方如來所有功德悉與此人由是得於恒河沙阿僧祇不可說不可說劫常與諸佛同生一處無量功德如惡义聚同處熏修永無分散是故能令破戒之人戒根清淨未得戒者令其得戒未精進者令得精進無智慧者令得智慧不清淨者速得清淨不持齋戒自成齋戒。

　　此明現獲功德也如來功德悉與此人者由此呪心具足萬行一切如來密圓淨妙悉現其中故諸佛同生一處者謂與諸佛氣分交接心精通脗佛不離心心不離佛故惡义聚喻戒定慧同修無散者以行人之所修即諸佛之所證打成一片故破戒之人戒根清淨者靈丹一粒點鐵成金故未戒得戒者具戒根故未進得進者具進根故無慧得慧者具慧根故不淨自淨者具清淨根故所謂一切障礙即究竟覺故無不成就無不如意也。

　　阿難是善男子持此呪時設犯禁戒於未受時持呪之後眾破戒罪無問輕重一時銷滅縱經飲酒食噉五辛種種不淨一切諸佛菩薩金剛天仙鬼神不將為過設著不淨破弊衣服一行一住悉同清淨縱不作壇不入道場亦不行道誦持此呪還同入壇行道功德無有異也若造五逆無間重罪及諸比丘比丘尼四棄八棄誦此呪已如是重業猶如猛風吹散沙聚悉皆滅除更無毫髮。

　　此明滅現在業也未受時者未受戒時也持者謂捧持而著之心胸間永無忘失之謂謂破戒於未持呪之先銷罪於既持呪之後也縱經飲酒噉辛不為過者若使果能持此呪心縱不除助因諸佛菩薩亦不為過雖然須是真能持呪心者始說得酒肉不礙菩提路也著破弊衣與著新淨衣等不入壇與入壇功德等是則一切穢惡不淨之人及穢惡不淨之處但肯專持此呪則與清淨人清淨處所持功德等無有異孤山曰比丘四棄即殺盜婬妄四根本罪梵語波羅夷此云棄謂犯此四者永棄佛法海外猶如死屍大海不受故比丘尼復加四棄曰觸八覆隨即第五不得與染心男相觸第六不得與染心男捉手捉衣入屏處屏處共立共語共行身相倚相期等八事第七不得覆他重罪第八不得隨舉大僧共給衣食即為僧所舉未作共住法者不得隨彼通上四棄故名八棄僧所舉者即舉訐之義更無毫髮者言犯如此重罪若誦此呪一切皆斷也。

　　阿難若有眾生從無量無數劫來所有一切輕重罪障從前世來未及懺悔若能讀誦書寫此呪身上帶持若安住處莊宅園館如是積業猶湯銷雲不久皆得悟無生忍。

　　此滅過去業也所謂千年暗室一燈能破不久皆得悟無生忍者結前成就眾生出世間智。

　　復次阿難若有女人未生男女欲求孕者若能至心憶念斯呪或能身上帶此悉怛多般怛羅者便生福德智慧男女求長命者即得長命欲求果報速圓滿者速得圓滿身命色力亦復如是命終之後隨願往生十方國土必定不生邊地下賤何況雜形。

　　此明所求如意也海寶千般先求如意以此呪心是如意珠取之無禁用之不匱故生時隨心自在而命終時亦得隨願往生也不生下賤者以此呪心是無比法是至貴物故獨往獨來處處稱尊也。

　　阿難若諸國土州縣聚落饑荒疫癘或復刀兵賊難鬬諍兼餘一切厄難之地寫此神呪安城四門并諸支提或脫闍上令其國土所有眾生奉迎斯呪禮拜恭敬一心供養令其人民各各身佩或各各安所居宅地一切災厄悉皆消滅。

　　此顯國界安寧也以此呪心是鎮國寶非和氏之璧照乘之珠所能並也饑荒疫癘刀兵三災也溫陵曰支提此云可供養處即淨剎通稱脫闍云幢一心供養者必專心致敬始得靈騐也一切災厄皆滅者正如沸湯投水紅爐點雪故。

　　阿難在在處處國土眾生隨有此呪天龍歡喜風雨順時五糓豐殷兆庶安樂。

　　此顯民和歲豐也以此呪心是四時宗萬象主由人心歡喜天龍之心亦懽喜故雨晹時若莊生云其神凝使民不疵癘而年糓熟。

　　亦復能鎮一切惡星隨方變怪灾障不起人無橫夭杻械枷鎻不著其身晝夜安眠常無惡夢阿難是娑婆界有八萬四千災變惡星二十八大惡星而為上首復有八大惡星以為其主作種種形出現世時能生眾生種種災異有此呪地悉皆消滅十二由旬成結界地諸惡災祥永不能入。

　　此顯轉凶為吉也變恠灾障等皆是同分妄業所感故有此呪心一切皆銷也常無惡夢者良以晝無不祥之境故夢中所現皆是菩提境界惡星有八萬四千者皆由眾生八萬四千煩惱所感故曰人事作乎下天道應於上爻象動乎內吉凶應乎外也二十八者四方各七即二十八宿也八大惡星即五行及羅計孛也以二十八宿及八大惡星皆可作吉作凶書曰惠廸吉從逆凶是也譬之人參茯苓亦可殺人砒霜酖毒亦可活人今舉逆處言故總名惡星也永不能入者以有此呪心處則天地合德日月合明四時合序鬼神合其吉凶故灾祥無罅隙可入。

　　是故如來宣示此呪於未來世保護初學諸修行者入三摩地身心泰然得大安隱更無一切諸魔鬼神及無始來冤橫宿殃舊業陳債來相惱害汝及眾中諸有學人及未來世諸修行者依我壇場如法持戒所受戒主逢清淨僧於此呪心不生疑悔是善男子於此父母所生之身不得心通十方如來便為妄語。

　　此結勸當持也父母生身者言現身即證也心通者即明心見性也吳興云心通者據前所說不出三義一者證果即端坐百日有利根者不起於座得須陀洹二者發解縱其身心聖果未成決定自知成佛不謬三者宿命是人應時心能記憶八萬四千恒河沙劫周徧了知得無疑惑。

　　說是語已會中無量百千金剛一時佛前合掌頂禮而白佛言如佛所說我當誠心保護如是修菩提者爾時梵王并天帝釋四天大王亦於佛前同時頂禮而白佛言審有如修是學善人我當盡心至誠保護令其一生所作如願復有無量藥叉大將諸羅剎王富單那王鳩槃茶王毗舍遮王頻那夜迦諸大鬼王及諸鬼帥亦於佛前合掌頂禮我亦誓願護持是人令菩提心速得圓滿復有無量日月天子風師雨師雲師雷師并電伯等年歲巡官諸星眷屬亦於會中頂禮佛足而白佛言我亦保護是修行人安立道場得無所畏復有無量山神海神一切土地水陸空行萬物精祇并風神王無色界天於如來前同時稽首而白佛言我亦保護是修行人得成菩提永無魔事。

　　此明眾神護呪也金剛力士眾爾時下諸天眾復有無量藥叉下八部眾復有無量日月下天神眾復有無量山神下地祇眾以此呪是毗盧心印故凡所有處百靈守護又如大將兵符符到令行自然遵守也。

　　爾時八萬四千那由他恒河沙俱胝金剛藏王菩薩在大會中即從座起頂禮佛足而白佛言世尊如我等輩所修功業久成菩提不取涅槃常隨此呪救護末世修三摩提正修行者世尊如是修心求正定人若在道場及餘經行乃至散心遊戲聚落我等徒眾常當隨從持衛此人縱令魔王大自在天求其方便終不可得諸小鬼神去此善人十由旬外除彼發心樂修禪者世尊如是惡魔若魔眷屬欲來侵擾是善人者我以寶杵殞碎其首猶如微塵恒令此人所作如願。

　　此菩薩護呪也首楞嚴王亦名金剛三昧地上菩薩皆以金剛智心斷惑以根本無明最極微細堅固非金剛心決不能破故金剛藏王常加冥護故知末世修行縱有金剛斷惑之智若無金剛藏王冥加護助亦不能成定心散心常隨侍衛者雖是菩薩深慈於持呪人亦當自生尊重勿見棄於菩薩也求其方便終不可得者即雖近其傍目不能視除彼發心樂修禪者彼等親住如來座下可得近傍亦得瞻視也以寶杵碎首者此大權菩薩以殺為慈也此中修行有正有助若利根人即從耳根一門正修足矣若根器稍劣必須入壇持呪為助行方得成就修道分已竟○下顯證道分解行雙行須知位次若不識知位次恐行仍虗擬聖階便同佛境而不知有淺深次第故須問明也前之耳根圓通如得門而入此如陞堂入室以盡其奧耳此正答啟請十方如來得成菩提之事也。

　　阿難即從座起頂禮佛足而白佛言我輩愚鈍好為多聞於諸漏心未求出離蒙佛慈誨得正熏修身心快然獲大饒益世尊如是修證佛三摩提未到涅槃云何名為乾慧之地四十四心至何漸次得修行目詣何方所名入地中云何名為等覺菩薩作是語已五體投地大眾一心佇佛慈音瞪瞢瞻仰。

　　此請修證位次也好字是病言我根性下劣但好多聞不求出漏今得耳根及加行二門開示修行門戶決定無疑故得身心快然至何漸次得修行目下顯三漸次是修行名目則知此二句錯簡當在未到涅槃之下前云菩提涅槃尚在遙遠又云觀佛菩提及大涅槃猶如有人因事遠遊未得還歸明了其家所歸道路阿難至此雖已得知還家道路從脚跟下起然不知到家有幾許途程故問自始至終幾何階級此如遠行人問途經也若遠行人不得途經不知里數則中塗告倦止息化城認為寶所故必得其途經明其里數則不滯中途直造如來大涅槃矣涅槃指極果言乾慧指最初因心信住行向及四加行名四十四心三漸次是修行目初地至等覺名正入。

　　爾時世尊讚阿難言善哉善哉汝等乃能普為大眾及諸末世一切眾生修三摩提求大乘者從於凡夫終大涅槃懸示無上正修行路汝今諦聽當為汝說阿難大眾合掌刳心默然受教。

　　此許說也懸遠也前云遠契如來常樂我淨此云懸示如來正修行路自三漸次以至妙覺中間經歷五十五位然後至菩提法性之家豈不遠乎言汝今雖未得入預先為汝揭而示之則從始至終直趨寶所更無委曲矣刳者剜也謂虗心而受教也。

　　佛言阿難當知妙性圓明離諸名相本來無有世界眾生因妄有生因生有滅生滅名妄滅妄名真是稱如來無上菩提及大涅槃二轉依號阿難汝今欲修真三摩地直詣如來大涅槃者先當識此眾生世界二顛倒因顛倒不生斯則如來真三摩地。

　　此先明所依真如離一切相也妙性者直指真如之體統眾德而大備之謂圓爍羣昏而獨照之謂明離諸名相者良以真如界內絕生佛之假名平等性中無自他之形相是則不但本來無有世界眾生亦復無有菩提涅槃故大智度論云以佛眼觀一切十方國土中一切物尚不見無何況有法畢竟空法能破顛倒菩薩成佛是事尚不可得何況凡天顛倒有法乎因妄下三句因染緣而有眾生世界之名也良以妙性離名絕相本無諸妄由最初一念不覺妄動遂有生相無明因生相而復起住異滅相唯其有生有滅所以稱之為妄遂有二種顛倒所謂依本覺故而有不覺也滅妄下五句因淨緣而有菩提涅槃之名也謂轉世界顛倒依菩提轉眾生顛倒依涅槃所謂依不覺故而有始覺也故宗鏡云寶覺真心各各圓滿本不名諸佛亦不名眾生秪以此心靈妙自在不守自性隨迷悟之緣成聖凡之事如金隨工匠緣成時轉作指鐶如指鐶隨爐火緣壞時即復為金成壞展轉但是一金更無差別如來藏心亦復如是但隨染緣時迷作阿賴耶隨淨緣時悟成如來藏展轉唯是一心畢竟無別故曰若識無始即法性為無明若知今日即無明為法性法性之於無明徧造諸法名之為染無明之於法性徧應眾緣名之為淨此即十玄門中唯心迴轉善成門也若逆轉則名涅槃順轉則名生死以生死涅槃皆不出如來藏心故也阿難下直示二種轉依果當在二種顛倒因中求也故淨名云諸佛解脫當於眾生心行中求以此二種顛倒不生處即是如來真三摩地前云狂心自歇歇即菩提是也故知凡聖二途皆由生滅迷悟而立真如門中實無是事。

　　阿難云何名為眾生顛倒阿難由性明心性明圓故因明發性性妄見生從畢竟無成究竟有此有所有非因所因住所住相了無根本本此無住建立世界及諸眾生。

　　此總標無明熏真如成其染用為二種顛倒因也眾生二字當是二種兩字之訛性明心即本覺體也圓謂通妄通真因明發性者明指無明言發性謂無明所發之性即業識也妄見即見分究竟有即相分此言從本覺體一念妄動而有無明因無明而轉成業識因業識而有見分因見分而有根身器界所謂無同異中熾然成異也下又講明三細皆從無中突然而起故曰此能有之無明與彼所有眾生世界本無有因為彼所生之因亦非有住為後所住之處如空中華如睡時夢詰之無根覔之無本即本此無住之無明遂爾建立世界眾生二種顛倒故知眾生世界總由無明熏變而有由無明與見思互起故有眾生顛倒由無明與根塵交涉故有世界顛倒耳。

　　迷本圓明是生虗妄妄性無體非有所依將欲復真欲真已非真真如性非真求復宛成非相非生非住非心非法展轉發生生力發明熏以成業同業相感因有感業相滅相生由是故有眾生顛倒。

　　此別明眾生顛倒由見思而起也言此眾生所以稱顛倒者由彼迷圓明體一念忘動遂轉此圓明之體而成虗妄此虗妄性元從最初生相無明生起非實有體亦非實有所依之處今欲將此無明復歸元真即此欲真一念尚屬妄想已非真真如性必欲去盡而後已若不以欲真之心求復是則從迷積迷何由得見本來面目但見滿目塵勞宛成虗妄之相耳所謂非相者內有生住二種無明熏發外有心境二法互生由是展轉復起見思二惑故曰非生非住非心非法展轉發生由此見思二惑發生力勝熏成業相既成業相則有業繫苦相遷流不住由是輪轉不息由此非相眾生所以稱為顛倒故華嚴記云厭修善法尚恐有著心況恣情造惡乎又云入理觀佛猶恐起心更造惡業特違至教洞山云學得佛邊事猶是錯用心此即欲真已非真真如性非真求復宛成非相之意。

　　阿難云何名為世界顛倒是有所有分段妄生因此界立非因所因無住所住遷流不住因此世成三世四方和合相涉變化眾生成十二類是故世界因動有聲因聲有色因色有香因香有觸因觸有味因味知法六亂妄想成業性故十二區分由此輪轉是故世界聲香味觸窮十二變為一旋復乘此輪轉顛倒相故是有世界卵生胎生濕生化生有色無色有想無想若非有色若非無色若非有想若非無想。

　　此別釋世界顛倒由根塵而起也世界本來清淨何有顛倒悉由眾生顛倒織妄相成成十二類故世界亦成顛倒耳此則世界顛倒基乎眾生故大經云眾生無法器世界成雜染是有所有者即指前無明所起之眾生因有分段根身建立有情界限此界之名所由立也本無有因為彼所生之因亦無有處為彼所住之處皆由念念遷流遂成三世此世之名所由立也由此世界三四四三宛轉十二和合相涉故十二類亦應數而成化前修道分明世界相涉而成功德此明世界相涉而成顛倒也是故下約一念妄動而內根外境無前無後一時具足故曰因動有聲等如世間萬物一動必有聲有聲處必有色有色處必有氣有氣處必可齅而觸有觸處便知其味有味處即知其為何物塵既如此根亦宜然葢業轉現三總由一念不覺妄動而起今此十二雖是區分類別亦由一念妄動而生於是眼取色耳取聲鼻取香舌取味身取觸意取法六根六塵相織而成輪轉故一根一境現造一業而餘根餘境亦皆冥伏合成一業所以舉一根而六根具在舉一境而六境齊彰以六根造業既同故六境亦復如是是故根塵窮十二變為一旋復言旋復者謂此根塵窮十二變為一周旋往復乘此下由能造根塵既具十二故所造眾生乘此亦具十二類也以此十二顛倒總是迷見相二分而起謂胎卵二種與有色有想非無色非無想迷見分居多濕化二種與無色無想非有色非有想迷相分居多又眾生顛倒是眾生之別業見所獨故世界顛倒是眾生之共業相所共故若破我執證人空斷分段生死而證有餘涅槃成三菩提則眾生顛倒始息若破法執證法空斷變易生死而證無餘涅槃成大菩提則世界顛倒始空故曰顛倒不生斯則如來真三摩地。

　　阿難由因世界虗妄輪迴動顛倒故和合氣成八萬四千飛沉亂想如是故有卵羯邏藍流轉國土魚鳥龜蛇其類充塞。

　　此明卵生因果也依殻而生曰卵由因下明能造之因如是下顯所造之果下文皆然虗妄者即想也卵唯想生故動顛倒者謂迷不動之真體而忽然妄動於是俛仰天地再撫四海僨驕而不可係非顛倒乎和合氣成者謂此顛倒悉由無明風動而成也飛沉亂想者謂此妄想忽起忽滅忽上忽下無有一定故羯羅藍此云凝滑即胎中第一位也十二類生各言八萬四千者悉由八萬四千煩惱感變故魚鳥龜蛇皆飛沉亂想所感之果也魚化為鳥蛇化為龜彼倐然忘屈曲之狀而得蹣跚之質此忽然忘游泳之態而得飛鳴之體皆氣交神化所致至如鶴鶴相唳鶃鶃相視皆氣交之果也。

　　由因世界雜染輪迴欲顛倒故和合滋成八萬四千橫竪亂想如是故有胎遏蒲曇流轉國土人畜龍仙其類充塞。

　　此明胎生因果也含藏而出曰胎生言雜染者亦由迷此性淨明體而忽墮情塵渾濁真性故欲顛倒者如一受成形不亡待盡者是本有之未婦捨之而不親而妄求匹配交遘腥臊非顛倒乎和合滋成者貪愛同滋貪不能止也橫竪亂想者婬有正邪一夫一婬為正婬更向外求為邪婬以情有偏正故所感之果亦有橫竪也遏蒲曇此云疱即胎中第二位也人仙本竪龍畜本橫是其果也然想有內分外分情有世情道情故能轉情想者即是真三摩地。

　　由因世界執著輪迴趣顛倒故和合煖成八萬四千飜覆亂想如是故有濕相蔽尸流轉國土含蠢蠕動其類充塞。

　　此明濕生因果也假潤而生曰濕執著者即合也濕以合感故趣顛倒者亦由不知無住真心如摩尼珠隨色現色本無定形而觸境奔風附時趨勢非顛倒乎和合煖成者以人情盡向熱閙處趨承所謂富貴它人合也翻覆亂想者謂翻手作雲覆手作雨如翟公之門可以羅雀孟甞歸齊賓客復滿之類蔽尸此云軟肉即胎中第三位也含蠢蠕動如醯雞蠛蠓之類唯其平生不配道義事事皆餒無丈夫氣故感此蠢然無知之報也。

　　由因世界變易輪迴假顛倒故和合觸成八萬四千新故亂想如是故有化相羯南流轉國土轉蛻飛行其類充塞。

　　此明化生因果也無而忽有曰化變易輪迴者謂倐敬倐怠忽喜忽怒朝三暮四之類假顛倒者由彼不知真主人公隨緣不變不變隨緣而反面是背非口甜心苦非顛倒乎和合觸成者謂此假人觸處變其所守失其本心故新故亂想者如厭故喜新好丹非素富即易妻貴即易交豈知衣不厭新人不厭故哉羯南云硬肉即胎中第四位也轉蛻飛行者如雀化為蛤轉飛為沈也蜣蜋之化蟬轉行為飛也唯其生平毫無操守觸處生變故感此果也。

　　由因世界留礙輪迴障顛倒故和合著成八萬四千精耀亂想如是故有色相羯南流轉國土休咎精明其類充塞。

　　此明有色因果即色界也留礙輪迴者精耀生於明明生於著故精耀有附麗障顛倒者由彼不知自性具有大智慧光周遍法界本無留礙而反事水火日月以求明因明而立所遂成障礙不得圓通非顛倒乎和合著成者棄自己無盡之光明而反認昭昭靈靈者以為極則事色界諸天皆坐於此以諸天皆有隨身光明故精耀亂想者古人所謂弄精魂者是也休咎精明者如日月星辰之類吉者為休凶者為咎至於爝火蚌光皆此因也。

　　由因世界銷散輪迴惑顛倒故和合暗成八萬四千陰隱亂想如是故有無色羯南流轉國土空散銷沉其類充塞。

　　此明無色因果即無色界也銷散輪迴者由彼不知有相身中無相身無明山上無生路故滅身以歸無絕智以淪虗也惑顛倒者謂迷有漏天作無為解非顛倒乎和合暗成者謂執此昏昏默默杳杳冥冥為極處四空諸天皆坐於此所謂晦昧為空也陰隱亂想者若存非存似盡非盡於無盡中發宣盡性故空散銷沉者謂將此身心銷磨沉沒散入於空也已上二種是情之變也。

　　由因世界罔象輪迴影顛倒故和合憶成八萬四千潛結亂想如是故有想相羯南流轉國土神鬼精靈其類充塞。

　　此明有想因果也罔象輪迴者謂依稀似是彷彿不真故影顛倒者由彼不知自性不見根本故執影而遺真如云道之為物恍恍惚惚等皆見其影而未真見本來面目非顛倒乎和合憶成者謂旦夕撮心懸在一處若守中緣督之類潛結亂想者如綿綿若存用之不勤由用之愈久故愈結而不散也神鬼精靈如下五陰文天魔精怪罔兩等皆因錯亂修習得其影而不得其真即有五通未得漏盡故有僧指月問古德云兩箇並現時如何德曰一箇是影以是發相似慧非真慧故。

　　由因世界愚鈍輪迴癡顛倒故和合頑成八萬四千枯槁亂想如是故有無想羯南流轉國土精神化為土木金石其類充塞。

　　此明無想因果也愚鈍輪迴者以有法障故愚有煩惱障故鈍癡顛倒者言不知自性本來圓活在眼能見在耳能聞如日中寶石色無定形似水上葫蘆不可按捺而勉強抑伏如壓石草如夾冰魚古德謂之魂不散的死人非顛倒乎和合頑成者謂隳肢體黜聰明而入冥頑之地也枯槁亂想者若寒灰槁木無生暖氣故土木金石等者如華表生精黃頭化石之類此是發相似禪非真禪也已上二種是想之變自有色無色有想無想皆是修行而不得其真者故派成四類。

　　由因世界相待輪迴偽顛倒故和合染成八萬四千因依亂想如是故有非有色相成色羯南流轉國土諸水母等以鰕為目其類充塞。

　　此明非有色因果也相待輪迴者有所恃怙如景待形罔兩待景之類偽顛倒者由不知自性不與諸塵作對萬法為侶卓然立於物先而反恃他人以為己力非顛倒乎和合染成者如沽染勢力資藉聲名之類因依亂想如狐假虎威客行主令之類非有色相成色羯南者以本無勢而待人成勢故所感之果本非有色而待物成色如水母以水沫為體以鰕為目乃至一切依草附木諸鬼神等以及身中八萬四千戶蟲皆此因也故曰待文王而興者非豪傑之士。

　　由因世界相引輪迴性顛倒故和合呪成八萬四千呼召亂想如是故有非無色相無色羯南流轉國土呪詛厭生其類充塞。

　　此明非無色因果也相引轉迴者謂以邪語邪業牽引人也性顛倒者由彼不知自性具有恒沙稱性功德不能引之發生反以邪語邪業熏習誘引而易其性非顛倒乎和合呪成者謂以呪詛之力而轉換人也呼召亂想者若今之書符捻訣呼神召鬼之類如云主人公惺惺著如此自呼自召則能引生稱性功德今不自引而引人不自呼召而呼召鬼神故成亂想也非無色相無色羯南者以呪詛則有故非無色不呪則無故無色也呪詛厭生者若今樟柳神之類世間別有一種邪神邪鬼聽人驅役若夫正神非至誠至德則不能感豈妄人所能呼召哉此由因中呼召鬼神故果上為人呼召也已上二種是合之變。

　　由因世界合妄輪迴罔顛倒故和合異成八萬四千迴互亂想如是故有非有想相成想羯南流轉國土彼蒲盧等異質相成其類充塞。

　　此明非有想因果也合妄輪迴者實離而強合謂之妄合罔顛倒者由彼不知真君是最親之物而反背之乃以非己親而強以為親非己子而強以為子非己物而強以為物非顛倒乎和合異成者非其同類故曰異迴互亂想者迴他人之所有而互為己有也非有想相成想羯南者言他人之物本無心與我故曰非有想而我強而有之乃成我想故曰成想也如彼蒲盧本為桑蟲非有蜂想而卒成蜂想。

　　由因世界怨害輪迴殺顛倒故和合怪成八萬四千食父母想如是故有非無想相無想羯南流轉國土如土梟等附塊為兒及破鏡鳥以毒樹果抱為其子子成父母皆遭其食其類充塞。

　　此明非無想因果也怨害輪迴者本合而反離故成怨害殺顛倒者亦由不知一切眾生同為一體皆是先世父母親戚眷屬由昏昧故互相食噉作諸怨對非顛倒乎和合怪成食父母想者謂父母愛子無所不至即欲報恩昊天罔極今反忘至恩至愛而害之食之此誠不忍願聞是天下極怪異事也非無想相無想羯南者如土梟附塊為兒土塊本無食父母想故曰無想以梟等卵之遂成梟等食父母想故曰非無想也孤山云土梟破鏡者按史記孝武本紀云祠黃帝用一梟破鏡孟康云梟鳥名食母破鏡獸名食父黃帝欲絕其類使百物祀皆用之破鏡如貙而虎眼今云鳥者恐譯人誤或鳥字合是等字後人妄改耳若按道安法師檄魔文云梟𧴈競起是則鏡當作𧴈已上二種是離之變也。

　　是名眾生十二種類。

　　結成名數。

大佛頂如來密因修證了義諸菩薩萬行首楞嚴經合轍第七


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第八

　　明　二楞菴釋　通潤　述

　　阿難如是眾生一一類中亦各各具十二顛倒猶如揑目亂華發生顛倒妙圓真淨明心具足如斯虗妄亂想。

　　此結前起後也言各各具者每一顛倒中各具十二顛倒也一則現起餘則冥伏言雖各各具足十二亂想究其所以皆是顛倒妙圓真心而有都無實事上約無明熏真如而成染用為十二類生之因已竟下約真如熏無明而成淨用為五十五位菩提之因也。

　　汝今修證佛三摩提於是本因元所亂想立三漸次方得除滅如淨器中除去毒蜜以諸湯水并雜灰香洗滌其器後貯耳露云何名為三種漸次一者修習除其助因二者真修刳其正性三者增進違其現業。

　　此明就染飜淨也本因即顛倒因也就本因亂想立三漸次者教其翻染成淨必從染處下手所謂當處出生隨處滅盡也故先德云影由形起響逐聲來弄影勞形不識形為影本揚聲止響不知聲是響源除煩惱而趣涅槃喻去形而覓影離眾生而求佛果喻嘿聲而求響故知迷悟一塗智愚非別是以修證佛三摩地必從本因元所亂想入也浮器喻根中所具真心本來元淨之體除去毒蜜者喻除助因刳正性也灰湯滌器者喻違現業也後貯甘露者喻得無生忍而安立聖位也云何下出漸次之名謂欲修習耳根圓通先當立此三種漸次方得證入也助因為增上緣正性是生死根本為因緣現業是根緣境緣除此三種緣則甘露寂滅法顯矣昔青原初參六祖即問云當何所務即不落階級祖曰汝曾作甚麼曰聖諦亦不為祖曰落何階級原曰聖諦亦不為何階級之有則知法無漸次漸次由人故如來觀機逗教於無漸次中強立漸次無階梯處強立階梯若是上上根人知幻即離離幻即覺何漸次之有。

　　云何助因阿難如是世界十二類生不能自全依四食住所謂段食觸食思食識食是故佛說一切眾生皆依食住阿難一切眾生食甘故生食毒故死是故眾生求三摩提當斷世間五種辛菜是五種辛熟食發婬生啖增恚如是世界食辛之人縱能宣說十二部經十方天仙嫌其臭穢咸皆遠離諸餓鬼等因彼食次䑛其脣吻常與鬼住福德日銷長無利益是食辛人修三摩地菩薩天仙十方善神不來守護大力魔王得其方便現作佛身來為說法非毀禁戒讚婬怒癡命終自為魔王眷屬受魔福盡墮無間獄阿難修菩提者永斷五辛是則名為第一增進修行漸次。

　　此別釋除助因也眾生日用最切要者飲食若無飲食命不自全故依四食而住也譚子云牛可使之負馬可使之駕鷹可使之擊犬可使之守故知十二類生皆依食住而食為命根之所係故甘毒不可不擇也唯識云食以資益諸根大種心心所法能生喜樂相續執持故有四種段食者本曰摶食唐僧義淨易為段食謂一分一段之食以欲界香味觸三正消變時有資益義乃名為食觸食者謂根境識三種和合能引意識相應觸起觸對前境能生喜樂資益諸根及心心所思食者謂意識相應思與欲俱轉於可意境希望偏勝有資益義識食者謂第八識依前三種食住由前三種食緣助勢力此第八體有增勝故能執持諸根大種能與諸法為長養因有攝益義故名為食此四種食若大槩論有具不具人間段食鬼神歆觸而飽有觸食禪天思食識天識食既無形色但以識想故五辛者葱蒜韭薤興渠也興渠根如蘿蔔出土辛臭此方所無故不翻也此五辛者能發婬增恚故須斷也如是下出過天仙嫌其臭穢餓鬼䑛其唇吻菩薩不來擁護魔王得其方便過惡增而福德消塵滓近而清虗遠若不斷除則日就月將漸為魔眷此初心入道者所以必欲先除也。

　　云何正性阿難如是眾生入三摩地要先嚴持清淨戒律永斷婬心不餐酒肉以火淨食無啖生氣阿難是修行人若不斷婬及與殺生出三界者無有是處當觀婬欲猶如毒蛇如見怨賊先持聲聞四棄八棄執身不動後行菩薩清淨律儀執心不起禁戒成就則於世間永無相生相殺之業偷劫不行無相負累亦於世間不還宿債是清淨人修三摩地父母肉身不須天眼自然觀見十方世界覩佛聞法親奉聖旨得大神通遊十方界宿命清淨得無艱險是則名為第二增進修行漸次。

　　此別釋刳正性也對助而言故曰正葢婬殺若固有之物不待教而自能與身俱生與性俱有實生死之正性故當刳之也無啖生氣者謂無情有生氣者尚不忍傷況有情有命者耶此亦防微杜漸之至也如高柴不折方長茂叔不除庭草皆是此意當觀婬欲如毒蛇怨賊者害法身損慧命莫不由斯勢不兩立故我不害彼彼必不害我若視如毒蛇則不敢狎視如怨賊則不敢近矣故經云使人愚蔽者愛與欲也又云但離此門出塵羅漢故以毒蛇喻之而教令觀察也寶積經云文殊言天子若人一心專精自受貪欲心發即應覺知方便散除還令寂靜云何散除應作是念此是空此不淨求此欲心生處滅處從何處來去至何所其中誰染誰愛誰為染者誰為染法如是觀時不見能染不見所染不見染事以不見故則無有取以不取故則無有捨以不捨故則無有受不捨不受則名離欲寂靜涅槃矣執身不起者七支不犯也執心不起者一念不生也斷婬則不相生斷殺則不相殺斷偷則不償宿債三業既除名清淨人修三摩地者因戒而修定也肉眼觀見十方世界者即色陰盡相後文云十方洞開無復幽暗是也按位當在初信齊小初果此當菩薩初斷見惑時也覩佛下四句即受陰盡相後文云去住自由無復留礙又云得意生身隨往無礙是也按位當在二信齊小二果宿命清淨得無艱險是想陰盡相後文云於覺明心如去塵垢一倫生死首尾圓照今言宿命清淨則是去塵垢而照見生死矣又言得無艱險者以徹通宿命若除己願力永不誤入惡趣故離生死險難惡趣也按位當在四五兩信對小三果。

　　云何現業阿難如是清淨持禁戒人心無貪婬於外六塵不多流逸因不流逸旋元自歸塵既不緣根無所偶反流全一六用不行十方國土皎然清淨譬如琉璃內懸明月身心快然妙圓平等獲大安隱一切如來密圓淨妙皆現其中是人即獲無生法忍從是漸修隨所發行安立聖位是則名為第三增進修行漸次。

　　此別釋違現業也如是清淨持禁戒人即牒上五信三果因持戒而發定慧者由欲界九品思惑已盡故心無貪婬因內無貪婬故於外六塵不多流逸而不許絕無者以根中無始虗習尚未淨盡所對之塵猶在而現業猶未違也因不下方顯忘塵盡根始違現業也謂既不流逸於外則不隨前塵所起知見而復歸元真如是則外無所入而內無所出根塵不接兩不相偶始得反欲流而全一精明至是六根對境始得不生分別如鏡照像故曰反流全一六用不行也此正行陰盡相下文云六根虗靜無復馳逸是也按位齊七信當小之四果十方下復顯忘塵盡根已後識陰盡相按位當與後三信齊也由根不接塵則世界清淨故見十方國土表裏洞徹猶如琉璃內懸明月下文云識陰若盡十方世界及與身心內含寶月如吠琉璃時圓覺所謂一世界清淨乃至多世界清淨時也由塵不交根則無所繫縛故身心快然而身量心量不等不動故曰妙圓平等獲大安隱圓覺所謂四大不動當知覺性平等不動由不動故安隱也一切如來密圓淨妙者密謂秘密深固幽遠無人能到故圓謂圓滿交徹含攝重重無盡故淨謂清淨明相精純纖塵不立故妙謂神妙一切變現皆不為礙故此即果上四德也皆現其中者謂此果德皆現是人之心也大經所謂一切法門無盡海普會一法道場中是也是人即獲無生法忍者是人指前清淨持禁戒人其功用至此則不見有少法生不見有少法滅始得不生不滅果地覺為因地心故曰獲無生忍所謂從定發慧也若此方歷代諸大祖師所證無生法忍皆此位攝此當菩薩斷思惑塵沙惑也從是漸修等者此則通指後之諸位也謂以此不生不滅為因地心然後圓成果地修證所謂先悟毗盧法界後修普賢行門故下文住以成德行以成行向以成願地以斷惑證真皆以此位為基也此答前至何漸次得修行目也。

　　阿難是善男子欲愛乾枯根境不偶現前殘質不復續生執心虗明純是智慧慧性明圓鎣十方界乾有其慧名乾慧地欲習初乾未與如來法流水接。

　　此即束前三漸次中所含十信無生法忍以顯是初乾慧孤山云所謂合十信為乾慧是也欲愛四句束前七信已斷三界思惑已盡而三界生緣逈絕無分不受後有此則因戒生定即行陰已盡之相執心二句正顯思惑盡而人空智發此當天台斷盡思惑證一切智也慧性二句束後三信正顯慧性圓明而照用徧界此牒前文識陰已盡之相正當天台斷塵沙惑頓開法眼見俗諦理成道種智此則因定發慧也然圓人本期不斷見思塵沙意在入住斷無明見佛性譬如冶鐵粗垢先去非本所期意在成器器未成時自然先落雖見先去其人無一念欣心所以者何未遂所期故圓教行人亦復如是雖非本所期斷自然先落欲習下出其所以名乾慧也由現種習三而習氣最細今言欲習初乾者是欲愛之最細習氣初得乾枯也最細習氣即斷性雖見思已盡斷性亦無而根本無明全在未與如來法流之水相接故曰乾有其慧若一入初住分破無明分證真理則與如來法流水接矣問既云行識皆盡何故復云欲習初乾未與如來法流水接答自有二說若圓人通別二惑同時頓盡便能超入金剛後心乾慧不歷階級故下文云識陰若盡則汝現前六根互用從互用中能入菩薩金剛乾慧圓明精心於中發化如淨琉璃內含寶月如是乃超十信十住十行十迴向金剛十地等覺圓明入於如來妙莊嚴海圓滿菩提歸無所得如觀音寂滅現前忽然超越世出世間獲二殊勝是也若圓人志在斷別惑而通惑先斷者便入初乾慧地歷階級而進矣問前漸次中已含十信而乾慧地復束為一位矣何故下文復開十信答前之十信但是總束圓通助正始末以為後位初心方便然圓通歷證三空實居十信此位之後別有十信名借常途義則逈別以是初住開出故。

　　即以此心中中流入圓妙開敷從真妙圓重發真妙妙信常住一切妄想滅盡無餘中道純真名信心住。

　　此明信心住即信根也此心者躡前乾慧心也中中流入者按修圓通初心雖直觀聞性不著空有是亦絕待靈心之中道而麤垢先落人法雙銷未免任運趨於圓明之空性非中道純真至此位則俱空不生前之中道於斯益純故曰中中流入蓋言中而復中順法流而深入也六根互用曰圓情器雙超曰妙開敷者如華始開也次二句明乘此心開益增進也從真妙圓者言此非同前位似妙似圓乃真妙真圓也重發真妙者使真妙者益進於妙真圓者益進於圓應是根塵互周身土重重漸廣如華正開也妙信者親見心佛眾生三無差別非同比量之信常住者堅固不動非同前位輕若鴻毛妄想滅盡者固是我想法想及非法想俱時蕩盡亦是聖凡見息因果情忘也末二句總攝前意結成信心葢純真中道非同前位兼帶趨空也以親見此理深忍樂欲故名信心乃成就之相住即常住不退也後皆傲此又此位既攝前乾慧所成而乾慧合前三漸所含十信故知此位乃究竟前之十信而抵於成就所以獨標信心住若作常途十信初心豈能當此圓妙常住妄想無餘等義乎孤山云此下十信雖與諸經十信名同而於名下皆結住名故知即是初住分開況云中道純真豈是相似位耶故知此經原始要終莫不皆用中道妙觀觀常住妙理苟不如是將何以顯此經純圓耶自此以至十迴向當起信之解行發心也。

　　真信明了一切圓通陰處界三不能為礙如是乃至過去未來無數劫中捨身受身一切習氣皆現在前是善男子皆能憶念得無遺忘名念心住。

　　念心住即念根也初二句躡前位生起圓通者謂根根塵塵周徧法界故稱一切圓通由一切圓通故陰不能覆處不能局而界不能隔因此遂能遠憶過去無數劫捨身與未來無數劫受身乃至業力所熏隨眠習氣皆現在前是人皆能冥記毫無遺失此屬宿命漏盡二通也言習氣者按唯識不出三種謂名言我執有支今言捨受多是有支即異熟識然一切之言必兼餘二若在我執位中即是種子法執位中乃種子所遺微細習影如畢陵之慢身子之瞋等又前位是深信本有佛性此位是憶念近習種性此二位所以別也。

　　妙圓純真真精發化無始習氣通一精明唯以精明進趣真淨名精進心。

　　精進心即進根也首四句躡前二位成就一精字也真精者言妙圓純真之觀力漸久故精明也發化者觀智強而能起鎔妄之力用也葢由精故化由化益精耳次二句躡念心上句正躡下句明其併前習氣鎔盡無餘皆成智慧故曰通一精明葢前位本有近習未融為一至此盡鎔為一精明智體矣次二句躡前精字加以進字而成就精進二義葢精明即菩提體亦是如如智體真淨即涅槃體亦是如如理體今以精明進趣真淨是純以如如智契如如理也永嘉云但得懷中解垢衣誰能向外誇精進此之謂與。

　　心精現前純以智慧名慧心住。

　　慧心住即慧根也上位轉惑習而成智慧此明惑盡而慧心顯現菩提之體無復妄雜矣問何故乾慧不名住而此位名住答以前云執心虗明猶有執在此云心精現前則其執渾融成化矣前云純是智慧猶帶是在此云純以智慧則日用在在皆慧并忘其是矣以用也謂識其寶而能用也識其寶而能用此慧所以名住也。

　　執持智明周徧寂湛寂妙常凝名定心住。

　　定心住即定力也前位以見心朗徹故智慧純明而此智明若無定力執持則妄念起而偏局不徧正念失而間斷不常所謂無寂之照如風中燈故曰徧寂而又曰常凝皆大定之相所謂一心不動入諸禪也此五皆言根者如果木之有根也。

　　定光發明明性深入惟進無退名不退心。

　　不退心即進力也自此以下屬五力如果木結根既久有不可拔之力用故定光發明者從定發慧也明性深入者言不住於明若磨鏡然愈磨而愈明明明不已故曰深入惟其深入有進無退故名不退也。

　　心進安然保持不失十方如來氣分交接名護法心。

　　護法心即定力也心進安然者前雖不退而勤勇無間尚涉工夫至此雖精進而不見有勤勞之相故曰安然持心至於安然則優游垣蕩永保無處矣然所保持者何物不失者又何物即諸佛法身命脉也由我保持法身命脉而不失自然得與諸佛氣分通同脗合故名護法。

　　覺明保持能以妙力迴佛慈光向佛安住猶如雙鏡光明相對其中妙影重重相入名迴向心。

　　迴向心即慧力也首句躡前定力所持覺體妙力即慧力也前雖初與如來氣分交接蒙佛慈光攝受尚有自他之分此則復以己之妙力迴佛慈光向自己心佛安住實無二種如眼眼相對心心相照心不離佛佛不離心如兩鏡相寫傳耀無盡故名迴向。

　　心光密迴獲佛常凝無上妙淨安住無為得無遺失名戒心住。

　　戒心住即信力也首句躡前心光密迴既獲自性天真不動佛體即安住無為毫末不漏落於有為一滲有為即名破戒是則心愈密而戒愈嚴所謂佛性戒珠永無遺失故名戒心。

　　住戒自在能遊十方所去隨願名願心住。

　　願心住即念力也首句躡前既住戒心不動之體此則漸發自在之用則無求不達無適不可故所去如願人能小心翼翼亦可行於蠻貊況住戒自在毫無勉強惡乎往而不可哉十信竟。

　　阿難是善男子以真方便發此十心心精發暉十用涉入圓成一心名發心住。

　　此明第一發心住此當起信論中信發心也真方便者即從真妙圓重發真妙也謂真如心中本來具足十心妙用以無方便終不能發今依真如方便發此十種妙心中間不容一毫雜染純是智慧其心精矣既精而心光愈顯五根五力皆悉具足而一心即十心十心即一心涉入重重本無二體總是一心圓滿成就故名發心住則知離前十心無此住體言發心者謂從一心發起十心由此十心而結心始解萬行具足下文不過推廣此十心以至究竟耳故大經云初發心時便成正覺天台解云初發心者初住名也便成正覺者八相成道也是分證果若謂已成妙覺則二住已後諸位徒施矣先所云發覺初心蓋指此耳此如中陰攬先業而成陰體也大經又云發心畢竟二不別如是二心先心難天台解云細識不二之旨龍女便成正覺諸聲聞人受當來成佛記莂皆是此位成佛之相故宗鏡云此菩提心有大勢力如獅子筋絃如師子吼如金剛鎚如那羅延箭具足眾寶能除貧苦如如意珠雖小懈怠小失威儀猶勝三乘功德舉要言之此心即具一切菩薩功德能成三世無上正覺所以華嚴廣讚此心功德無盡故六祖聞金剛經應無所住而生其心處忽然悟入遂云何期自性本自清淨何期自性本自圓明何期自性本自具足始可名真正發菩提心矣若準華嚴此菩薩緣十種法而發心所謂是處非處智善惡業報智諸根勝劣智種種解差別智種種界差別智一切至處道智諸禪解脫三昧智宿命無礙智天眼無礙智三世漏普盡智何以故欲令菩薩於佛法中心轉增廣有所聞法即自開解不由他悟故自此位至十地當菩薩斷(滅異住相)無明所謂盡聞不住覺所覺空也。

　　心中發明如淨琉璃內現精金以前妙心履以成地名治地住。

　　此明第二治地住也初句躡前琉璃喻智精金喻理以前妙心者即以十用所成初住之心以為基地始堪踐履從此步步脚踏實地於一切時一切處借眾生以練治心地自然出生一切善法增長大悲故名治地此如中陰乘彼業力結為境界為依止處也大經云此菩薩於諸眾生發十種心所謂利益心大悲心安樂心安住心憐愍心攝受心守護心師心導師心何以故欲令眾生於諸菩薩增長大悲故具此十心心地不治而自治矣。

　　心地涉知俱得明了遊履十方得無留礙名修行住。

　　此明第三修行住也初句躡前謂將十心履以成地然後涉歷見色聞聲處日用動靜邊則一一天真一一明了見聞不惑無有錯謬如此而遊履十方任運縱橫得無拘礙所謂百華林裡過片葉不沾身名修行住不亦宜乎此如中陰見遠如在目前所去速疾山壁不礙也大經云此菩薩以十種行觀一切法所謂一切法無常苦空無我無作無味不如名無處所離分別無堅實如此觀法何礙之有。

　　行與佛同受佛氣分如中陰身自求父母陰信冥通入如來種名生貴住。

　　此第四生貴住也初句躡前大經云此菩薩從聖教生成就十法所謂永不退轉於諸佛所深生淨信善觀察法了知眾生國土世界業行果報生死涅槃又能了知三世一切佛法修集三世一切佛法圓滿三世一切佛法了知一切諸佛平等何以故欲令增進於三世中心得平等故其行如此則為如來肩所荷擔則為如來衣之所覆受佛氣分不通而通不入而入斯則秉佛遺體初托聖胎正如太子處胎貴壓羣臣故名生貴前云氣分交接猶二也此云受佛氣分入如來種幾合為一矣此如中陰與父母業同會合一處也。

　　既遊道胎親奉覺胤如胎已成人相不缺名方便具足住。

　　此第五方便住也初句躡前親奉覺胤者謂攬佛權實二智凝結聖胎也如中陰攬赤白二渧而結凝滑等如胎已成人相不缺者謂六根圓滿具足一切方便善巧度脫眾生克肖於佛無所乏少如中陰身六根成就克肖父母也大經云此菩薩所修善根皆為救護一切眾生饒益一切眾生安樂一切眾生哀愍一切眾生度脫一切眾生令一切眾生離灾難出生死發淨信悉調伏證涅槃故名具足方便。

　　容貌如佛心相亦同名正心住。

　　此明第六正心住也初句躡前心相亦同者言心亦同佛也大經云此菩薩聞十種法心定不動所謂聞讚佛毀佛心定不動讚法毀法心定不動讚菩薩毀菩薩心定不動讚菩薩所行毀菩薩所行心定不動說眾生有量無量易度難度心定不動說法有量無量有成有壞若有若無心定不動唯其一無所動名正心住纔有一毫心動則不得其正矣故寶積讚佛偈云毀譽不動如須彌於善不善等以慈。

　　身心合成日益增長名不退住。

　　此明第七不退住也初句躡前謂內外一如也日益增長者謂亭毒涵養漸漸增長也大經云此菩薩聞有佛無佛有法無法有菩薩無菩薩有菩薩行無菩薩行菩薩修行出離不出離心不退轉聞過去有佛無佛未來有佛無佛現在有佛無佛心不退轉聞佛智有盡無盡三世一相非一相心不退轉由不動故不退也。

　　十身靈相一時具足名童真住。

　　此明第八童真住也十身者謂菩提身願身化身力身莊嚴身威勢身意生身福身法身智身也前則增長此則具有如來智慧德相但具體而微其力未充故名童真大經云此菩薩住十種業所謂身行語行意行無失隨意受生知眾生種種欲種種解種種界種種業知世界成壞神足自在所行無礙又知一切佛剎乃至一切剎中承事供養無數諸佛等由具足十種業故十身靈相亦一時具足。

　　形成出胎親為佛子名法王子住。

　　此明第九法王子住也形成是躡前位猶未顯著至此則赫然熾盛故曰出胎堪紹如來家業具有如來寶藏之分所謂從佛口生從法化生為佛長子也大經云此菩薩修習法王十種觀察之事所謂法王善巧軌度宮殿趣入觀察灌頂力持無畏宴寢乃至法王讚歎故名法王子住。

　　表以成人如國大王以諸國事分委太子彼剎利王世子長成陳列灌頂名灌頂住。

　　此明第十灌頂住也初句躡前位而具成人之德孤山曰表以成人者堪行佛事也太子世子異其文耳春秋曰會太子於首止禮曰文王世子皆天子之子也陳列灌頂者華嚴云轉輪聖王所生太子母是正后身相具足坐白象寶妙金之座張大網縵奏諸音樂取四大海水置金瓶內王執此瓶灌太子頂是時即名受王職位菩薩受職亦復如是諸佛智水灌其頂故名為受大智職菩薩彼第十法雲地名灌頂菩薩今此十住亦分得也然圓教分以來真悉有應用若論智力不無優劣故初住百佛世界現十界相利祐眾生位位竪入倍倍增勝經中所明各就一義若論一位具諸位功德則十義俱徧十住既爾餘位皆然大經云此菩薩成就十種智所謂震動無數世界照耀住持往詣嚴淨無數世界開示無數眾生觀察無數眾生知無數眾生根令無數眾生趣入令無數眾生調伏又勸學十種智所謂三世智佛法智法界無礙智法界無邊智充滿一切世界智知一切眾生智知一切法智知無邊諸佛智何以故欲令增長一切智故今曰灌頂是以智水灌頂也以一切財寶皆是子有先所出內是子所知如佛子所應得者皆已得既有成人之德可當大任故分之以政化導十方以試行道之端也十住竟○已上十信為積德之基十住為積德之漸至此位則道成德備若不度生行事是自了漢故廣行六度大作佛事故次之十行所謂恃源而往也易曰君子以成德為行又云大車以載積中不敗言其德廣而行亦廣也。

　　阿難是善男子成佛子已具足無量如來妙德十方隨順名歡喜行。

　　此第一施度行也大經云菩薩行不可思議與法界虗空等以菩薩學三世諸佛而修行故此菩薩為大施主凡所有物悉皆惠施其心平等無有悔悋不望果報名稱利養但為救護攝受饒益一切眾生菩薩修此行時令一切眾生歡喜愛樂隨諸方土有貧乏處以願力故往生於彼豪貴大富財寶無盡廣行財施乃至求身肉者爾時即施身肉令其歡喜如是無量眾生乞求身肉倍復歡喜復作是念此等眾生是我福田是我善友不求不請而來教我入佛法中我當不違一切眾生之心又作是念願我已作現作當作所有善根令我未來於一切世界一切眾生中受廣大身以是身肉充足一切饑苦眾生乃至若有一小眾生未得飽足願不捨命所割身肉亦無有盡以此善根得證菩提願諸眾生食我肉者亦得菩提廣作佛事如是利益眾生而無我想眾生想不見施物不見受者等由前位具足妙德浹洽於中成佛子住故睟面盎背大喜徧身今復廣行布施則近者慕其德近者懷其惠故十方隨順結名歡喜宜哉自此以至四加行當起信之解行發心也。

　　善能利益一切眾生名饒益行。

　　此第二戒度行也此以戒德利益眾生故得此名若內無德本何以利人故見其德容使人意消者內必有本矣大經云此菩薩護持淨戒於色聲香味觸心無所著亦為眾生如是宣說菩薩持淨戒時於一日中假使無量百千億那由他諸大惡魔一一各將無量百千億那由他天女皆以五欲善行方便端正姝麗傾惑人心執持種種珍玩之具欲來惑亂菩薩道心菩薩作如是念此五欲者是障道法乃至障礙無上菩提是故不生一念欲想心淨如佛唯除方便教化眾生而不捨一切智心菩薩不以欲因緣故惱一眾生寧捨身命而終不作惱眾生事菩薩自得見佛已來未曾心生一念欲想何況從事爾時菩薩應作是念一切眾生於長夜中想念五欲趨向五欲貪著五欲其心決定躭染沉溺隨其流轉不得自在我當令此諸魔及諸天女住無上戒住淨戒已於一切智心無退轉乃至云自得度令他得度自快樂令他快樂等所謂饒益眾生葢如此。

　　自覺覺他得無違拒名無瞋恨行。

　　此第三行忍度也大經云此菩薩常行忍法謙下恭敬不自害害他不自取取他但作是念我當為眾生說法令離一切惡斷貪瞋癡憍慢覆藏慳嫉諂誑令恒安住忍辱柔和菩薩成就忍法假使百千億那由他阿僧祇眾生來至其所一一眾生化作百千億那由他阿僧祇口一一口出百千億那由他阿僧祇語所謂不可喜語非善法語乃至不堪聽聞語以是言辭毀辱菩薩又此眾生一一各有百千億那由他阿僧祇手一一手各執百千億那由他阿僧祇器仗逼害菩薩如是經於阿僧祇劫曾無休息菩薩受此極大楚毒身毛皆竪命將欲斷作是念言我因是苦心若動亂則自不調伏自不守護乃至自生執著云何令他心得清淨菩薩爾時復作是念我從無始劫住於生死受諸苦惱如是思惟重自勤勵令心清淨而得歡喜善自調攝自能安住於佛法中亦令眾生同得此法等自能安住於佛法中自覺也復令眾生亦得此法覺他也一切罵辱打辱皆能歡喜忍受是無違拒也故金剛云若有我相人相眾生相壽者相菩薩於支解時應生瞋恨故知毀辱無瞋始名真忍。

　　種類出生窮未來際三世平等十方通達名無盡行。

　　此第四行進度也大經云此菩薩修諸精進所謂第一精進乃至普徧精進性無三毒憍慢終不為惱一眾生故而行精進但為斷一切煩惱惑本除一切習氣而行精進但為知一切眾生界一切眾生死此生彼一切眾生煩惱心樂境界諸根勝劣心行故而行精進但為知一切法界知一切佛法根本性知一切佛法平等性知三世平等性得一切佛法智光明證一切佛法智乃至得分別演說一切佛法句義智故而行精進菩薩如是行精進已設有人言汝頗能為無數世界所有眾生以一一眾生於阿鼻地獄經無數劫備受眾苦令彼眾生得值無數諸佛出興於世以見佛故具受眾樂乃至入於無餘涅槃得成菩提爾能否耶菩薩不以聞此語故而生一念悔恨之心但更增上歡喜踊躍等此中種類出生窮未來際者即是盡諸阿鼻眾生種類經無數劫皆令入於無餘涅槃得成菩提也三世平等者即為知三世平等性故而行精進十方通達者即為知一切法界而行精進夫種類出生是第一心盡未來際是常心三世平等即不顛倒心十方通達即廣大心四皆無盡故名之也。

　　一切合同種種法門得無差誤名離癡亂行。

　　此第五行禪度也大經云此菩薩成就正念心無散亂無有迷惑以是正念善解世間一切語言能持出世諸法言說所謂能持色法非色法言說能持建立色自性言說乃至能持建立受想行識自性言說心無癡亂於世間中死此生彼入胎出胎發菩提心事善知識勤修佛法覺知魔事離諸魔業於不可說劫修菩薩行心無癡亂此菩薩成就如是無量正念於無量劫中從諸佛菩薩善知識所聽聞正法經無量劫不忘不失心常憶念無有間斷復次此菩薩種種音聲不能惑亂所謂高大聲極令人恐怖聲乃至沮壞六根聲假使充滿阿僧祇世界未曾一念心有散亂乃至善入一切諸禪定門知諸三昧同一體性了一切法無有邊際等此中一切合同種種法門者即一念定心能持一切法也得無差誤者即聞無量法經無量劫不忘不失也良以定心不能持諸法門是為癡定於諸法門未免差誤仍是亂心今一念定心持種種法即有種種音聲不能惑亂一一分明不爽毫髮故無差誤是知癡亂俱離也。

　　則於同中顯現羣異一一異相各各見同名善現行。

　　此第六行即理事無礙智也大經云此菩薩三業清淨住無所得凡所示現無性無依住如實際超諸世間無有所依入離分別無縛著法入最勝智真實之法入非諸世間所能了知出世間法此是菩薩善巧方便示現生相此菩薩作如是念一切眾生無性為性一切諸法無為為性一切國土無相為相一切三世唯是言說乃至云佛法不異世間法世間法不異佛法佛法世間法無有雜亂亦無差別了知法界體性平等轉更增長大菩提心與一切眾生作所依處等此中同者即出世間平等法也異者即世間差別法也同中現異者平等法中現差別法也異中現同者差別法中現平等法也斯由真俗互融故名善現。

　　如是乃至十方虗空滿足微塵一一塵中現十方界現塵現界不相留礙名無著行。

　　此第七行事事無礙智也兼下三行皆是滿足智度言不但同異互融擴而充之則大小相容一多無礙如云華藏世界所有塵一一塵中現法界是也不相留礙者界入塵而界不小是小不礙大塵含界而界不大是大不礙小三祖云極大同小不見邊表極小同大忘絕境界此由無著方能如是若有一毫執著安得大小互融耶大經云此菩薩以無著心於念念中能入阿僧祇世界於諸世界心無所著於念念中見無數佛於諸佛所心無所著又於毛端徧現法界於一毛端處盡不可說不可說劫教化調伏一切眾生如一毛端處一一毛端處皆亦如是乃至不於一彈指頃執著於我起我我所想是也。

　　種種現前咸是第一波羅蜜多名尊重行。

　　此第八行究竟彼岸智也先德云明明百草頭明明祖師意是現前咸是第一波羅蜜於六度中亦唯般若最為尊重名尊重行華嚴名難得行以有智慧行行皆到彼岸故此菩薩成就難得善根於念念中能轉阿僧祇生死而不捨菩薩大願此菩薩雖了眾生非有而不捨一切眾生界此菩薩不住生死不住涅槃不住生死中流而能運此岸眾生到於彼岸安隱無畏無憂惱處不於眾生數而有所著何以故菩薩深入眾生界如法界眾生界法界等無有二無二法中無增無減故曰種種現前咸是第一波羅蜜也。

　　如是圓融能成十方諸佛軌則名善法行。

　　此第九行說法度生智也如上圓融無礙德既同於如來行亦齊於諸佛是則一言一行皆合十方諸佛軌則故名善法大經云此菩薩為一切世間天人魔梵婆羅門作清涼池攝持正法不斷佛種得四無礙辯隨諸眾生根性樂欲以廣長舌於一音中現無量音應時說法皆令歡喜是也。

　　一一皆是清淨無漏一真無為性本然故名真實行。

　　此第十行不違實相智也由全性是修故成軌則全修是性故本無為今既具此妙德出生妙行故雖萬變總屬一真大經云此菩薩成就第一誠諦之語如說能行如行能說此菩薩學三世諸佛真實語得三世諸佛無二語隨如來學智慧成就故所說所行皆是真實已上十行竟○下明十迴向良以十住之中雖皆純用中道而文中未甞顯言利生之事是則趣空之行居多十行位中方始明言度生是則出假之悲最勝此十迴向顯然悲智等運真俗互融位位願願圓滿中道此迴向法不過三處謂迴向眾生迴向菩提迴向實際也準華嚴經迴向即是發願良以有行無願行必茫然有願無行願唯虗設故行願兼資方入如來大涅槃海。

　　阿難是善男子滿足神通成佛事已純潔精真遠諸留患當度眾生滅除度相迴無為心向涅槃路名救護一切眾生離眾生相迴向。

　　此第一離相迴向與次位皆是迴向眾生也前四句躡前十行清淨無漏即純潔一真無為即精真遠諸留患即攝十行蓋十行既備則凡有作為皆無留礙故正當度生之時不見生之可度是終日有為而實無為以無為心向涅槃路名曰迴向若度生而存度相即著我人是添枷帶鎻非迴向法如南岳大師云三世諸佛一口吞盡何處更有眾生可度是真迴向也大經云此菩薩行六度時作如是願願此善根普能饒益一切眾生皆使清淨至於究竟永離地獄餓鬼畜生無量苦惱若有善根不欲饒益一切眾生不名迴向隨一善根普以眾生而為所緣乃名迴向安置眾生於無所著法性迴向菩薩如是迴向之時度脫眾生常無休息不住法相所謂救護一切眾生離眾生相也。

　　壞其可壞遠離諸離名不壞迴向。

　　此第二不壞迴向也壞其可壞者即上滅諸度相也諸離者即上離眾生也遠離諸離者即離眾生相亦遠離也結名不壞者謂不壞度生事業也合上位論之上位言雖度生而不著度生相故曰遠離此位言雖不著生相而不妨度生故曰不壞智悲雙運自他二利之中道也大經云此菩薩於一切眾生得不壞信慈眼等觀善根迴向普利眾生此則有生可度也。

　　本覺湛然覺齊佛覺名等一切佛迴向。

　　此第三等佛迴向智同佛智也已下四位皆是迴向佛道本覺湛然者謂自己本佛顯現也覺齊佛覺者謂與一切如來心精通同脗合也等一切佛迴向者我與如來寶覺真心無二圓滿也大經云此菩薩隨順修學諸佛迴向之道如是修學迴向道時見一切色乃至觸法若美若惡不生愛憎心得自在無諸過失廣大清淨歡喜悅樂離諸憂惱心意柔軟諸根清涼菩薩得是安樂之時復更發心迴向諸佛作如是念願以我今所種善根令諸佛樂轉更增勝等由諸佛如是迴向我亦如是迴向名等一切佛迴向。

　　精真發明地如佛地名至一切處迴向。

　　此第四至處迴向境同佛境也精真即本覺體發明即發揮妙用地如佛地者此表發揮自己因地心中所含無邊境界全同諸佛果地所現無量剎土也至一切處者盡佛境界之意大經云此菩薩修善根時作是念言願此善根功德之力至一切處譬如實際無處不至至一切物至一切世間至一切眾生至一切國土等願此善根亦復如是至一切諸如來所以如諸天諸供養具而為供養充滿無量無邊世界乃至三業普入一切世界以作佛事等。

　　世界如來互相涉入得無罣礙名無盡功德藏迴向。

　　此第五無盡迴向身土互融也若以世界涉如來則一毛孔中有無量寶剎莊嚴微妙若如來涉世界則一微塵內有無量如來轉大法輪得無罣礙者言世界涉如來時不礙如來即入世界如來涉世界時不礙世界即入如來名無盡功德藏者以佛身佛界各具無量莊嚴備表無盡功德故也大經云此菩薩以普賢行為根本以盡法界虗空界無邊無際無盡皆從如來智慧所生妙寶之所莊嚴所謂一切香華衣服乃至音樂如是等無量無數莊嚴之具莊嚴一切盡法界虗空界十方無量種種業起佛所了知佛所宣說一切世界乃至住此迴向得十種無盡藏所謂得見佛無盡藏見法無盡藏此皆以普賢大行願為根本華藏世界莊嚴所顯功德故云爾也。

　　於同佛地地中各各生清淨因依因發揮取涅槃道名隨順平等善根迴向。

　　此第六平等迴向也謂此身土互融無盡藏中各各出生無盡清淨因復依此清淨而證清淨果所謂物物燈明智體頭頭普賢行門如金作器器器皆金故曰平等善根也大經云此菩薩或為帝王臨御大國威德廣被名震天下執持一蓋溥蔭萬方以四攝法攝諸眾生為轉輪王一切周給或施外財或施內身迴向眾生等此即地中各各生清淨因依因發揮取涅槃道也。

　　真根既成十方眾生皆我本性性圓成就不失眾生名隨順等觀一切眾生迴向。

　　此第七等觀迴向也大經云此菩薩以淨志願菩提心力修諸善根時作是念言此諸善根是菩提心之所積集皆為憐愍一切眾生皆為趣求一切種智作是念時善根增進永不退轉菩薩以所集善根於念念中如是迴向所謂願一切眾生財寶豐足無所乏少願一切眾生成就大功德藏等如是迴向時眾生不違一切剎剎不違一切眾生剎眾生不違業業不違剎眾生思不違心心不違思思心不違境界境界不違思心世平等不違佛平等佛平等不違世平等菩薩行不違一切智一切智不違菩薩行菩薩如是迴向時得業平等報平等眾生平等三世諸佛平等前位地中各各生清淨因者則是化善根而為真根真根既成十方眾生成一圓融清淨寶覺故見一切眾生皆我本性之眾生一一隨順等觀一一圓滿成就故不遺失一眾生願一切眾生皆得成就大功德藏此常不輕所以逢人即禮拜云我不敢輕於汝等汝等皆當作佛。

　　即一切法離一切相唯即與離二無所著名真如相迴向。

　　此第八真如相迴向也已下三位皆迴向真如大經云此菩薩正念明了遠離迷惑專意修行深心不動成不壞業趣一切智終不退轉生勝善根修白淨法以智方便而為迴向如是一切種種門種種境種種相種種分種種行等菩薩爾時慧眼普觀所有善根無量無邊悉是趣向十力乘心之所建立皆悉迴向一切種智唯一無二乃至不著世間不取眾生其心清淨無所依止等譬如真如徧一切處無有邊際善根迴向亦復如是等此中即一切法者即彼所修世出世間諸法所謂種種境相事行等離一切相者即不著世間不取眾生其心清淨無所依止等前雖上求下化然總未出即相離相之間今併其即離而兩忘之方契真如相矣。

　　真得所如十方無礙名無縛解脫迴向。

　　此第九解脫迴向也前離即雙離名真如相若著真如相則為真如相縛故併忘其如相名真得所如若真得所如則處處皆如更有何礙哉大經云以無著無縛解脫心成就普賢身業語業意業精進自在力乃至普賢行願彌綸法界得一百五十六種甚深微細智如是則安往而不自在乎名無縛解脫者即入法界不可思議解脫也前位是理無礙此位即理事事事二無礙也。

　　性德圓成法界量滅名法界無量迴向。

　　此第十無量迴向也蓋無著獲性德之全體無礙獲性德之大用故曰性德圓成也法界量滅者良由體無不徧用無不周故舉一毛一塵皆等法界無有限量前雖如是猶在法界量裏尚未至銷其限量今則根根塵塵周徧法界則限量情忘不墮諸數故名法界無量大經云此菩薩以離垢繒而繫其頂住法師位廣行法施為諸眾生而作導首以此法施善根迴向願得修習成就增長廣大一切無礙境界等作是念言我當普於一切世界為諸眾生精勤修習得徧法界無量自在身乃至徧法界無量利益眾生善根等皆是法界量滅之意已上十迴向竟○下明四加行若據別教前三名資糧位資謂資具糧謂糧食謂所積既多所適必遠如適千里者必三月聚糧故假十住以成其內德十行以成其利他德十迴向以成其自他互融之德萬德既備可入聖域然而猶有微碍於此復立加行位自非世尊洞晳奧密孰能辯之故唯識論云現前立少物謂是唯識性以有所得故非真住唯識言少物者即微礙也此中則借別名圓名雖同而實不同也以別教之初地與圓教之初住齊故圓教初住即斷一品無明次從二住至十住各斷一品無明與別教十地齊次從初行斷一品無明與等覺齊次入二行與妙覺齊從三行已去別教之人尚不知其名字何況伏斷以別教但破十一品無明故也是知圓凡已超別聖況四種妙圓加行乎然唯識四種加行位各有能發定所發觀及所觀法今詳此經都無此義但以心佛二字對辯成四位而已故不同也。

　　阿難是善男子盡是清淨四十一心次成四種妙圓加行。

　　此明加行為入地之勝進也溫陵云四十一心乾慧一信住行向各十也小乘通教皆有四加而非妙非圓故此特標妙圓則不可以尋常加行目之矣前文云欲真已非真真如性三漸次是欲真之念初起從真妙圓重發真妙是欲真之念再起至四加行是欲真之念三起至初地而欲真之麤念斷至八地而欲真之細念亦斷至妙覺而欲真最細之念永斷矣。

　　即以佛覺用為己心若出未出猶如鑽火欲然其水名為煖地。

　　此明煖地也前云覺齊佛覺但是發願希求猶有覺在未能超佛是而為己心至是欲超佛見而用為己心然佛見未忘欲超而未能即超故曰若出未出喻如鑽火欲然木而未然但有煖相而已故名煖地故龍牙云學道如鑽火逢烟且莫休直待金星現歸家始到頭。

　　又以己心成佛所履若依非依如登高山身入虗空下有微礙名為頂地。

　　此明頂地也前云地如佛地亦是發願希求未能超己見而成佛所履至是始以己心成佛所履然己見未忘故若依而不可謂之依喻如人登高山身雖入於虗空而脚跟點地尚有微碍未能挾日月而遊八表故名頂地。

　　心佛二同善得中道如忍事人非懷非出名為忍地。

　　此明忍地也自始焉中中流入以至即以佛覺用為己心又以己心成佛所履然曰用曰成猶存二相非善得也至此則全心是佛全佛是心而不可分故曰二同而又云善得中道然謂之善得而非真得如忍事人既不懷之於心又不出諸於口是名善忍然非真忍故名忍地。

　　數量銷滅迷覺中道二無所目名世第一地。

　　此明世第一也前云善得中道雖心佛不分未忘數量至此則心佛兩融而數量始銷所所謂非心非佛也故南泉云莫認心認佛設認得是境古人喚作所知愚故馬大師云不是心不是佛不是物也至此則迷覺中道二無所目迷中道者是自己因心覺中道者是如來果智二無所目者是下不見自心上不見佛智若有迷有覺世人尚可指目不名超出今數量銷迷覺盡中道亡高出乎世人之上為世第一所謂只有天在上更無山與齊也若進而登地方名出世超乎妙覺又名出世第一也唯識論云此四種加行皆帶相故未能證實以彼空有二相未除帶相觀心有所得故非實安住真唯識理彼相滅已方得安住此中曰以曰成曰善得皆是帶相至於無所目則幾矣然未登出世之地故曰世第一直至圓滿菩提歸無所得是出世第一矣正脉云初位佛即是心次位心即是佛三位即心即佛四位非心非佛故不離心佛而四位章章矣唯識則空有二相未除此則心佛二相未盡此亦借別名圓也四加行竟○次明十地良以非住不能成德非積德不能自利非自利不能利他故於眾德既成神通已就大願已滿之後復立四種妙圓加行以淘汰情量必使心佛兩忘纖毫不立中道不存然後登地言地者謂蘊積前法至於成實一切佛法依此發生蓋地以堅實為體發生為因若據前文以果地覺為因地心則自發心住以至等覺皆屬因地究竟妙覺方為果地也問既圓教初住以至等覺皆是分斷無明分證真理何故至此復用四種加行而後入地答若以頓悟言則因該果海果徹因源初發心時便成正覺若以修證言十地既稱真修影顯地前皆是似修佛位既是真證影顯十地亦是似證是則初心究竟理雖頓同而歷位淺深序而不亂圓融行布兩不相礙矣。

　　阿難是善男子於大菩提善得通達覺通如來盡佛境界名歡喜地。

　　此明初地也由前四種妙圓加行則心佛兩亡中道不立方得超出世間入佛真境大喜徧身名歡喜地若據唯識此菩薩斷異生性障初得聖性證徧行真如以此真如二空所顯無有一法而不在故故云覺通如來盡佛境界論中即立此地為通達位故大經云若有眾生深種善根善修諸行善集助道善供養諸佛善集白淨法為善知識善攝善清淨深心立廣大心生廣大解慈悲現前為求佛智故為得十力故為得大無畏故為得佛平等法故為淨大慈悲故為得十方無餘智故為淨一切佛剎無障礙故為一念知一切三世故為轉大法輪無所畏故菩薩以如是心即得超凡夫地入菩薩位生如來家無能說其種族過失離世間趣入出世道得菩提法住菩提處入三世平等於如來種中決定當得無上菩提菩薩住如是法名住菩薩歡喜地以不動相應故菩薩住此歡喜地念諸佛故歡喜念諸佛法故歡喜乃至云入一切菩薩平等性故歡喜等此中覺通二字是親到實證非同比知由前忍地雖曰即心即佛尚在將證未證故曰善得中道世第一地雖曰迷覺中道二無所目猶存影響未名出世至此則實證非心非佛之旨方得超出世間入佛真境故曰善得菩提自此以至妙覺當起信之證發心。

　　異性入同同性亦滅名離垢地。

　　此明第二地也前位是斷九界異性而入平等佛性故曰異性入同但始證此平等佛性尚未能忘而佛境當情亦是清淨覺心一點微垢故將此同性亦復除滅方得離垢清淨葢異性是濁邊垢同性是淨邊垢故須雙離若準唯識異性入同是離異生障而初獲徧行真如由前地生大歡喜故有悞犯三業名為邪行今斷此障證極淨尸羅遠離微細毀犯煩惱故名離垢若準華嚴性自遠離十不善業破戒之垢名離垢地。

　　淨極明生名發光地。

　　此明第三地也由前法垢已離已稱極淨故淨覺光明自然顯發所謂淨極光通達也若準唯識由破闇鈍障成就勝定大法總持能發無邊妙慧光故大經云此位菩薩修四禪四空定但隨順法故行而無所染著證得六種大神通故曰發光此即內瑩發光也。

　　明極覺滿名𦦨慧地。

　　此明第四地也前云明生如火始然此云明極如大火聚先德云金剛𦦨慧如大火聚觸著便燒一切緣影悉皆爍絕是也覺滿者所謂明極即如來也不曰慧而曰𦦨慧慧之至也若準唯識此菩薩破微細煩惱現行障安住最勝菩提分法燒煩惱薪慧𦦨增故大經云此菩薩修十法明門所謂觀察眾生界法界世界虗空界識界欲界色界無色界廣心信解界大心信解界得入𦦨慧地住此地已觀察三十七品菩提助道法燒煩惱薪故得大火熾然也。

　　一切同異所不能至名難勝地。

　　此明第五地也地前智名異地上智名同今淨極覺滿則同異爍絕故異同所不及也若有異可及則凡情可勝若有同可及則聖解可勝今一切異同凡情聖解皆已爍絕故不能至至且不能孰能勝哉若準唯識此地斷下乘般涅槃障以彼厭生死求涅槃有厭有求即是凡情聖解未忘所以名障此障五地無差別智故即斷也故大經云此地菩薩以十種清淨心趨入所謂三世佛法平等清淨心乃至教化一切眾生平等清淨心得入此地入此地已如實知此四聖諦等如實知一切有為法虗妄詐偽誑惑愚夫於諸眾生轉增大悲生大慈光明不捨一切眾生常求佛智此菩薩為利葢眾生故世間枝藝靡不該習所謂文字算數圖書印璽乃至戲笑談說悉善其事良由真俗二智行相相違今合令相應故曰難勝所以逈超同異故同異不能及也。

　　無為真如性淨明露名現前地。

　　此明第六地也由前凡情聖解悉已剗除則無為真體自然明露故曰現前若準唯識此位斷麤相現行障住緣起智引無分別最勝般若令現前故彼障六地無染淨道故入六地便能永斷以有染有淨皆名麤相故若準華嚴此地菩薩以十平等法而為對治所謂一切法無相故平等無體無生無滅本來清淨無戲論無取捨寂靜乃至有無不二故平等菩薩住此地則入空三昧謂自性空第一義空第一空大空合空乃至百千無相無作三昧門皆悉現前名現前地良以圓人發心即頓悟真如妙性忘情佛境然五住未破心垢未除其於真如尚屬比知豈即親證今由似修而歷真修極盡有為功行將至無為功用故於斯地真如方始顯露初得親證然真如大用當在八九兩地而八地真無功用此地方到無為始顯真如而已。

　　盡真如際名遠行地。

　　此明第七地也上地真如既已明露此則盡其邊際尋常望之而不見其涯窮之而不盡其量今則徧界徧空無不呈露不但現前已也若準唯識是斷細相現行障由前樂觀空即是細相現行入七地時便能永斷此地隨有不著修無量無功用為對治故華嚴云此地菩薩修十種方便慧起殊勝道所謂雖善修空無相無願三昧而慈悲不捨眾生雖得諸佛平等而樂供養佛雖入觀空智門而勤修福德雖盡離三界而莊嚴三界等方入七地入已入無量眾生界入無量眾生業世界網清淨國土種種差別法此地菩薩於十波羅蜜於念念中皆得具足如是乃至一切菩提分法念念中皆得圓滿以此地修無相觀念念皆入正受故得盡真如際也。

　　一真如心名不動地。

　　此明第八地也由遠行既盡其際此則全得其體言不動者由遠行而見其不動之體也以此地菩薩根身器界一塵一毛皆是真如不動之體自違現業中所獲無生法忍至此方得親證所謂徹法源底故名不動尊也若準唯識此地菩薩斷無相中作加行障令無相觀不任運起前之五地有相觀多無相觀少於第六地有相觀多無相觀少至第七地純無相觀雖恒相續而有加行由無相中有加行故未能任運現相及土如是加行障第八地無功用行入八地時便能永斷得二自在故大經云此菩薩入一切法本來無生無起無相無性為性初中後際皆悉平等無分別如如智之所入處離一切心意識分別想無所取著猶如虗空入一切法如虗空性是名得無生法忍菩薩成就此忍即入第八不動地離諸諠諍寂滅現前即捨一切功用得無功用道身口意業念務皆息住於報行即佛心菩提心涅槃心尚不現起況復起於世間之心由此菩薩本願力故諸佛勸勉然後十身相作得大自在此中一真如心亦是無生法忍也。

　　發真如用名善慧地。

　　此明第九地也前位已得真如全體此位是發真如大用此即從真體而起用也前位一塵一毛皆同真如周徧法界此則一一互攝互入即徧即包故自乾慧已來至此方結名善慧者以初證得法界無障礙智故若準唯識此斷利他中不欲行障樂修己利彼障九地四無礙解入九地時便能永斷大經云此地菩薩如實知善不善無記法行等如實知眾生心種種相又知諸根輭中勝相又知隨眠種種相又知受生種種相又知習氣種種相又知正定邪定不定相此菩薩以四無礙智演說無量阿僧祇句義無有窮盡作大法師廣度羣品應時合節故曰善慧問七行之塵界互現五向之依正互涉與斯何異答七行方有是行五向方有是願未是親證自體從體起用故不同也。

　　阿難是諸菩薩從此已往修習畢功功德圓滿亦目此地名修習位。

　　此通結前位也諸字遠則通指上位近則指四加以至九地已往二字亦是指九地已前諸位也蓋自初地親證妙真如性由是歷位修斷以至於此則真如全體大用皆悉現前而修習出世功德一切畢備故至此地方稱圓滿然又目此地為修習者正顯此位死中發活廣修諸行廣度眾生廣作佛事故又以此位為修習之始而以妙覺所證為終也。

　　慈陰妙雲覆涅槃海名法雲地。

　　此明第十地也慈心如陰妙智如雲是菩薩之因德也涅槃海是如來之果德也菩薩至此則悲智如陰如雲故隣於佛果覆涅槃海若準唯識此菩薩斷諸法中未得自在障彼障十地大法智雲及所含藏所起事業入十地時便得永斷故大經云此菩薩於兩足下及其頂上放百萬阿僧祇三千大千世界微塵數光明普照十方一切世界諸佛如來道場眾會右繞十匝住虗空中成光明網發起種種諸供養事供養於佛此大光明作如是等供養事畢復繞十方一切世界諸佛道場眾會經十匝已從諸如來足下而入爾時十方所有受職菩薩皆於金剛莊嚴臆德相中出大光明名能壞魔冤百萬阿僧祇光明以為眷屬普照十方而來入此菩薩金剛莊嚴臆德相中爾時諸佛從眉間出清淨光明名增益一切智神通普照十方一切世界從大菩薩頂上而入當爾之時此菩薩得先所未得百千三昧名為已得受職之位入佛境界具足十力墮在佛數。

　　如來逆流如是菩薩順行而至覺際入交名為等覺。

　　此十一地也如來逆流等者謂如來已先證入妙覺果海無復進取但不捨眾生倒駕慈航逆流而出此位菩薩進取未竟方趨果海順流而入也覺際入交者等覺菩薩與妙覺佛分劑正齊但順逆不同耳瓔珞經云等覺照寂妙覺寂照即其義也溫陵云十地菩薩利生與如來同但所趨逆順與如來異蓋如來逆流出同萬物菩薩順流直趨妙覺已至覺際故名入交與佛無聞故名等覺即解脫道前無間道也然初乾慧云欲習初乾未與如來法流水接此云覺際入交正與如來法流水接矣一曰未接一曰入交則知後乾慧不異初乾慧但以交不交分為兩位耳此當起信斷生相無明時所謂空覺極圓空所空滅也。

　　阿難從乾慧心至等覺已是覺始獲金剛心中初乾慧地。

　　此結顯得慧也言從初乾慧以至等覺至等覺而始得金剛心中初乾慧地也問何故初乾慧地至等覺而始獲答以乾慧之體始終無二故然必至此而後稱始獲者以初之乾慧譬初生之月後之乾慧若望夜之月然初生之月與望夜之月實無有二初生之月陰氣尚多望夜之月陰氣盡而光明熾盛極其圓滿耳然不可謂初生之月異望夜之月也此乾慧心亦復如是初之乾慧已用金剛慧斷異相無明已得一分光明顯露如初生月今至等覺亦用金剛後心斷生相無明始得光明圓滿如望夜月若以易卦喻初乾慧如復卦<<PIC>X14p0399_01.gif</PIC>一陽初復也十住如臨卦<<PIC>X14p0399_02.gif</PIC>十行如泰卦<<PIC>X14p0399_03.gif</PIC>十迴向如大壯卦<<PIC>X14p0399_04.gif</PIC>十地如夬卦<<PIC>X14p0399_05.gif</PIC>至等覺之乾慧如乾卦<<PIC>X14p0399_06.gif</PIC>至此則陰盡而陽體全矣故前云以不生不滅為因地心然後圓成果地修證言圓成者謂圓滿成就也既稱妙覺為圓成則知初住已後皆分證矣通議云始終乾慧二地從古解者不一學者難憑但未觀佛法源頭耳以九界眾生因三種流名五住煩惱感二種生死五住者欲愛住地色愛住地無色愛住地見一切住地無明住地三種流者謂欲流有流無明流前四煩惱為欲流有流感分段生死此在初信已斷無明住地名無明流感變易生死至佛果乃斷今經約生死染緣重在流字故在六根則曰流逸奔境返妄觀行則曰返流旋一入流亡所專約三種流相以為真妄之本也今首楞嚴大定總名金剛如幻三昧故上文云是種種地皆以金剛觀察漸次深入是知從初乾慧即用金剛觀照發心之初志在直斷生相無明何待等覺後心耶以此證之則初乾慧地乃用金剛心任運先斷欲有二流出分段生死故曰欲愛乾枯根境不偶現前殘質不復續生如澄濁水沙土自沈清水現前名為初伏客塵煩惱其無明流從入信已來即志斷之但無明深厚故歷五十四位直至等覺後心生相無明纔乾以此無明在觀心斷故曰是覺始獲金剛心中初乾慧地五住究盡二死永亡無明流至此纔乾乃入妙覺出變易生死所謂去泥純水名為永斷根本無明此明文的證也是則位有始終觀無先後以力行深淺為次耳。

　　如是重重單複十二方盡妙覺成無上道。

　　此明如來極果也首二句結因位盡下二句明證果位也一名一位曰單一名多位曰複十二者謂乾信住行向煖頂忍世地等妙也十一為因後一為果以此乾慧至等覺而始獲至妙覺而始盡獲則尚有得在盡則歸無所得矣此當天台斷盡無明證一切種智也然此智稱妙豈能加於初之乾慧哉即是磨礱初乾慧心至於光明瑩徹之極以顯其妙耳言無上道者謂圓頓初心雖與如來同一覺道但約位次則後後勝於前前直至等覺尚名有上至此則更無有上故曰無上前世第一地是世間無上此則出世間無上也由前十二類生窮十二變為一旋復故修因證果亦有單複十二也問觀音圓通章中以生住異滅顯因心此又以生住異滅顯果覺者何也答前以修道言故以因心為始此以證果言故以果覺為終正顯即因之果果不離因即果之因因不離果也。

　　是種種地皆以金剛觀察如幻十種深喻奢摩他中用諸如來毗婆舍那清淨修證漸次深入。

　　此總明諸位工夫也種種地者即指上因地與果地也以用也金剛者即金剛寶覺斷惑之利器也十種深喻者觀一切業如幻一切法如𦦨一切身如水中月妙色如空妙音如響諸佛國土如乾城佛事如夢佛身如影報身如像法身如化以不可取捨一切空故此言不但觀有為法皆空即觀無為亦如夢幻故曰深喻言以十種深喻觀察而以金剛慧斷其惑也或觀師云修習空華萬行宴坐水月道場降伏鏡裏天魔證得夢中佛果奢摩他即自性本定用此觀察是為微密觀照也毗婆舍邪即如幻三摩鉢提也言此金剛寶覺更非別物即是二卷中之微密觀照三卷中之三摩鉢提用此觀察故能從性起修從修得證漸次深入也至此方結歸得成菩提妙奢摩他三摩禪那。

　　阿難如是皆以三增進故善能成就五十五位真菩提路作是觀者名為正觀若他觀者名為邪觀。

　　此歸重初心欲人下學而上達也吳興云三增進者即三漸次也由前云是名增進修行漸次又云從是漸次隨所發行安立聖位五十五位者自乾慧以至十地皆是入菩提家之路若等覺妙覺是菩提家矣作是下欲人捨邪而歸正也吳興曰須知圓教之外三乘所修皆屬邪觀邪之一字對勝揀劣為邪非邪非叛道之邪也證道分已竟自初卷至此方完無始菩提涅槃元清淨體一科下明結經分。

　　爾時文殊師利法王子在大眾中即從座起頂禮佛足而白佛言當何名是經我及眾生云何奉持佛告文殊師利是經名大佛頂悉怛多般怛羅無上寶印十方如來清淨海眼亦名救護親因度脫阿難及此會中性比丘尼得菩提心入徧知海亦名如來密因修證了義亦名大方廣妙蓮華王十方佛母陀羅尼呪亦名灌頂章句諸菩薩萬行首楞嚴汝當奉持。

　　此經一往自破心顯見破因緣自然破三科七大使人悟此不生滅性次自審因心推業本指耳根一門為修行方便使人修此不生滅性次又廣明五十五位真菩提路使人證此不生滅性然則如來欲人悟者悟此修者修此證者證此但不知此不生滅者喚作何物令人頂戴奉持不失故世尊與之安名曰大佛頂以無相可見故諸佛所證最上頂法故曰大白傘葢覆被一切眾生故含育如來妙寶王剎故曰無上寶印三科七大一法所印故持此而號令人天降伏魔外故曰清淨海眼圓照法界不遺一物故此約理智立名也亦名救護親因親即阿難因即摩伽以無畏光明秘密神呪能脫諸難令彼得因心而證果海故此依功用立名也亦名如來密因修證了義是諸佛所修所證正因正果無不圓滿故此約人法立名也亦名大方廣妙蓮華王以體相用三清淨本然周徧法界因果交徹無不自在故即此一名華嚴法華二題合見十方佛母陀羅尼呪者出生一切諸佛總持一切諸法故此約顯密立名也亦名灌頂章句者此經從灌頂部中流出故諸菩薩萬行首楞嚴者以修此定於一心中具足萬行究竟堅固故此約教行立名也當知此經顯密理智教行人法功用無不包容以具有如是種種功德故有種種名目汝當謹守奉持不可失也。

　　說是語已即時阿難及諸大眾得蒙如來開示密印般怛羅義兼聞此經了義名目頓悟禪那修進聖位增上妙理心慮虗凝斷除三界修心六品微細煩惱。

　　此敘當機獲葢也密印者秘密心印也般怛囉即大白傘葢也此敘前文重為說呪也兼聞了義名目者即前五種名也頓悟禪那修進聖位增上妙理者即前頓悟無生法忍從此安立聖位一階一級漸漸增進而極於妙覺也心慮虗凝者言至此則正助修證之行始終之位顯密之義無不了然毫無疑惑故心虗慮凝而六品欲漏已斷得證二果也溫陵曰修道所斷之惑小乘於三界分九地地地各九品斷欲界前六品而證二果斷後三品而證三果斷上二界各九品而證四果阿難備聞全經方證二果是表多聞之劣不如進修無漏之勝結經分竟○此下明第二大科無始生死根本也自初卷至此雖真妄互明其正意皆是發明無始菩提涅槃元清淨體不生滅性為本修因而證不生不滅之果此下則廣明生滅為因而感生滅之果也由初卷云一切眾生從無始來種種顛倒業果自然如惡叉聚故有別明諸趣一科又云諸修行人不能得成無上菩提乃至別成聲聞緣覺及成外道諸天魔王及魔眷屬故有詳辨魔境一科此皆因地不真果招紆曲是初修心人最緊極要故詳明之令人披砂揀金不誤認瓴甋為璠璵也。

　　即從座起頂禮佛足合掌恭敬而白佛言大威德世尊慈音無遮善開眾生微細沉惑今我今日身心快然得大饒益世尊若此妙明真淨妙心本來徧圓如是乃至大地草木蝡動含靈本元真如即是如來成佛真體佛體真實云何復有地獄餓鬼畜生修羅人天等道世尊此道為復本來自有為是眾生妄習生起。

　　此問七趣生起之因也慈音無遮者教誨不倦悋也善開者巧示也微細沉惑指前五十五位所斷者言此微細沉惑雖不能頓斷一超直入然聞此慈音令我快然亦得斷除六品思惑得大饒益也世尊下正請意謂真淨妙心本來周徧圓滿至一切處則一切無情有情咸與如來同一圓融清淨寶覺云何復有種種異類雜形各各差別耶然此雜形復從何出為即清淨體中本來自有耶抑亦無始妄想習氣之所發起耶此問亦類清淨本然云何忽生大地之義。

　　世尊如寶蓮香比丘尼持菩薩戒私行婬欲妄言行婬非殺非偷無有業報發是語已先於女根生大猛火後於節節猛火燒然墮無間獄琉璃大王善星比丘琉璃為誅瞿曇族姓善星妄說一切法空生身陷入阿鼻地獄此諸地獄為有定處為復自然彼彼發業各各私受惟垂大慈開發童蒙令諸一切持戒眾生聞決定義歡喜頂戴謹潔無犯。

　　此詳問地獄也梵語泥犂此云地獄又名不自在謂彼罪人為獄卒阿旁之所拘繫不自在故寶蓮香比丘是犯婬謗戒而招現報生報者琉璃是犯殺戒善星是犯妄語戒而墮者溫陵曰琉璃匿王太子廢父自立挾宿嫌誅釋種取萬二千釋種諸女刵劓耳鼻截斷手足推之坑塹佛記其七日當入地獄王泛海以避水中自然燒滅言宿嫌者舊恨也(佛在世時波斯匿王新紹王位使臣求親迦毗羅國釋種家時摩訶男婢出一女顏貌端正送與匿王後生一子名曰琉璃及年八歲與梵志子好苦詣摩訶男家時迦毗羅國新起一講堂欲請如來供養爾時琉璃大子至講堂即陞師子之座時諸釋種見之罵曰此婢生物敢於中坐琉璃出語梵志好苦曰此諸釋種辱我至此若我紹位汝當告我後琉璃紹位好苦以前事告之琉璃集兵往伐釋種佛告比丘往昔之時此羅閱城有捕魚城時世饑儉彼村有池多魚時城多人向於池中捕魚食之池中有二種魚一名麩二名多舌各懷報怨時有一小兒在岸見魚跳而喜以杖打魚頭爾時羅閱人者今釋種是麩魚者琉璃王是多舌魚者梵志好苦是小兒者即我身是以是因緣琉璃王殺釋種懷宿嫌也)善星是佛堂弟妄說法空撥無因果生陷者以業力強連肉身陷下也如此地獄為復本來自有定處為復因彼造業而各各私受其報也。

　　佛告阿難快哉此問令諸眾生不入邪見汝今諦聽當為汝說阿難一切眾生實本清淨因彼妄見有妄習生因此分開內分外分。

　　此總明內外二分為七趣之因也由愜佛本懷故稱快哉犯戒破禁皆是邪見悉非正因故因問而令眾生不入邪見也實本真淨者言七趣之體實是本來真淨無諸妄染由迷此真淨心遂起妄見因有妄見復生妄習言妄見者即煩惱現行妄習者即業習氣由惑業為因遂分內外二分言內分者情也由情動於中從軀殻起念故言外分者想也由想緣於外從勝境起念故前以情想為十二類生之根本此以情想為七趣之原由雖情想不同勝劣有異總之皆屬一虗妄耳。

　　阿難內分即是眾生分內因諸愛染發起妄情情積不休能生愛水是故眾生心憶珍羞口中水出心憶前人或憐或恨目中淚盈貪求財寶心發愛涎舉體光潤心著行婬男女二根自然流液阿難諸愛雖別流結是同潤濕不升自然從墜此名內分。

　　此別釋內分也以情愛是眾生分內所有故曰內最初對境起著為愛染躭戀不捨為妄情情積不休而為水遂無往而不流矣是故下驗其愛為欲流也憶珍羞而水出想前人而淚盈貪財寶而體潤著行婬而流液皆愛染之所致也阿難下明愛水之必墜言所愛之物雖各各不同然皆令固結不解則愛心無異以情愛屬水故流下而凝結所以下墜不升為三塗之因也。

　　阿難外分即是眾生分外因諸渴仰發明虗想想積不休能生勝氣是故眾生心持禁戒舉身輕清心持呪印顧盻雄毅心欲生天夢想飛舉心存佛國聖境冥現事善知識自輕身命阿難諸想雖別輕舉是同飛動不沉自然超越此名外分。

　　此別釋外分也以勝氣非眾生分內所有故曰外渴仰者謂慕聖境如渴之仰水也發明虗想者即天外真人之想也勝氣者是浩然之氣也最初聞勝境而希望為渴仰戀極而神馳不斷為虗想想積而益增為勝氣遂無往而不達矣是故下驗其想之為勝氣也持禁戒而舉身輕清持呪印而顧盻雄毅欲生天而夢想飛舉存佛國而聖境冥現事知識而自輕身命皆勝氣之所召也阿難下明勝氣之必升言所想之境雖各各不同然皆令輕舉不沉則勝氣無異以勝氣屬火故輕舉而上升所以超越不墜而為上界之因也。

　　阿難一切世間生死相續生從順習死從變流臨命終時未捨煖觸一生善惡俱時頓現死逆生順二習相交。

　　上明情想為七趣因此下明情想所招果也生從順習死從變流者言生時所造善惡二業皆順意作為無有違逆及其將死未捨煖觸時則平生所順習者皆變為流類而現乎前如善心起而寶殿生惡念興而火城現故一生善惡俱時頓現所謂遊魂為變也生順死逆二習相交者言作惡人生順而死必逆作善人生逆而死必順如作惡人生時愛女色之樂皆任情縱意及其死也縱有金車玉女現前皆拂其意若作善人生時逆女色之樂而堅守戒禁及其死也則金幢玉女以迎之皆順其意故善惡二習逆順相交也此二句當在煖觸之下為順顯識經云大藥白佛言世尊眾生捨身云何生諸天中乃至云何生地獄中佛言眾生臨終時福業資者棄本視得天妙視見六欲天見身動搖見天宮殿等乃至若睡不睡安隱捨壽將捨壽時天父天母同至一坐天母手中自然華出天母見華顧謂天父慶子之歡時將不久天母遂以兩手搖弄其華弄華之時命便終盡無相之識棄捨諸根持諸根事棄捨諸境持諸境業棄捨諸界持諸界事遷變果報猶如乘馬棄一乘一如日引光如木生火識資善業速托華內天父天母同坐視之甘露欲風吹華七月寶璫嚴身光耀炫煥天童朗潔現天母手若眾生積不善根命終之時作如是念我今此身棄捨父母親知所愛甚大憂苦見諸地獄及見己身應合入者見足在上頭倒向下又見一處地皆純血見此血已心生味著緣味著心便生地獄腐敗惡水臭穢因力識托其中譬如糞穢臭處因蟲生故知心作天堂心作地獄。

　　純想即飛必生天上若飛心中兼福兼慧及與淨願自然心開見十方佛一切淨土隨願往生情少想多輕舉非遠即為飛仙大力鬼王飛行夜叉地行羅剎遊於四天所去無礙其中若有善願善心護持我法或護禁戒隨持戒人或護神呪隨持呪者或護禪定保綏法忍是等親住如來座下。

　　此明想多情少者生逆而死順也純想生天者即卜居於天而非遊於天也三界諸天皆想心所感其間有兼修六度而心想佛國者亦得隨想往生如想念西方而生西方之類輕舉非遠者竪不越四天橫不出輪圍也一情九想為飛仙二情八想為大力鬼王三情七想為飛行夜叉四情九想為地行羅剎遊者謂暫時遊行非久住也其中者指上四類綏安也住如來座下者轉惡心而為護教神如八部之類也。

　　情想均等不飛不墜生於人間想明斯聰情幽斯鈍。

　　均等即五情五想也不飛不墜者上不在天下不在地參於天地之兩間然而上智下愚情想均等聰鈍皆具由彼想明益進則聰者愈聰遂成上智若情幽日進則鈍者愈鈍遂成下愚若使高明者日用在暗昧處用心此心亦日就暗昧則轉聰為鈍若使昏鈍者在高明處用心此心亦日就高明則轉鈍為聰故關尹云升魂為貴降魄為賤輕魂為明重魄為暗不明不暗者魂魄半之故知人所具者皆半明半暗若暗者習明則反暗為明明者習暗則反明為暗此聰鈍智愚之所由分也。

　　情多想少流入橫生重為毛羣輕為羽族七情三想沉下水輪生於火際受氣猛火身為餓鬼常被焚燒水能害己無食無飲經百千劫九情一想下洞火輪身入風火二交過地輕生有間重生無間二種地獄純情即沉入阿鼻獄若沉心中有謗大乘毀佛禁戒誑妄說法虗貪信施濫膺恭敬五逆十重更生十方阿鼻地獄循造惡業雖則自招眾同分中兼有元地。

　　此明情多想少者生順而死逆也六情四想為橫生若情重而想稍輕者為毛羣情輕而想稍重者為飛禽七情三想為餓鬼溫陵云俱舍說大地最下有金水風三輪有八寒八熱地獄在三輪之上此文說沉下水火風輪又似地獄在三輪之下疑此所指非地下三輪乃地獄三輪也言水輪火際即寒獄第八也受氣猛火謂受火氣以為身故常被火燒或得水飲亦化為火故曰水能害己真際曰八情二想生有間獄九情一想生無間獄有間即十八獄無間即八無間獄也下洞火輪即八熱獄也身入風火二交過地者交過猶交勝也在火輪而又近風輪是風火交盛之地而身處此其苦可知純情則墜入阿鼻即大無間獄也溫陵曰謂受罪苦具身量劫數壽命五者皆無遮間名五無間此惟情業最重墜入至劫壞乃出若兼謗大乘等則此劫雖壞更入十方阿鼻無有出期以謗法者令無窮人生邪見故言毀佛禁戒者如寶蓮香比丘尼之類誑妄說法者言善星妄說法空之類無功而貪人信施之謂虗無德而當人恭敬之謂濫乃至犯五逆十重者皆十方阿鼻之種族也可不畏哉循造下結答由前問云此諸地獄為有定處為各私受故云雖是自招私受在眾同分中兼有元地元地即定處正言別造同受也故知七趣皆以情想為本若不著於情則三塗空不著於想則天堂空情想俱空在雖人間宛然淨土若七趣有元地淨土亦有元地故靈辯云此心能壞一切能成一切故一切法皆是佛法心作天心作人心作鬼神畜生地獄皆心所為好惡皆由心要生亦得要不生亦得若了心外無法即無一法當情一切皆是解脫所以云阿鼻依正常處極聖之自心諸佛法身不離下凡之一念。

　　阿難此等皆是彼諸眾生自業所感造十習因受六交報。

　　此結略說以起詳明也前明情想為七趣因七趣為情想果下明十習為三塗因三塗為十習果言自業所感者謂非天造地設亦非人與是自作自受故曰應觀法界性一切唯心造。

　　云何十因阿難一者婬習交接發於相磨研磨不休如是故有大猛火光於中發動如人以手自相摩觸煖相現前二習相然故有鐵床銅柱諸事是故十方一切如來色目行婬同名欲火菩薩見欲如避火坑。

　　此詳明婬習因果也一者下先陳日用所習之因如人下次設喻以驗知其實二習下三明死後所感之報下皆放此交者結搆之始發者臨時之動接者染心會合磨者貪求觸樂舒王曰婬習研磨不休自耗其精則火界熾然於其生也尚有痟渴內熱等疾則其死也見大火宜矣二習者業習種習也發於相磨業習也研磨不休種習也由此二習交熾遂感此苦報也故知昔之錦衾角枕是今日鐵床之基昔之交相摟抱是今日銅柱之媒因果相符不爽毫髮果若道念同乎情念則婬心化為智火如烏芻瑟摩者何鐵床銅柱之有哉如來名之為火者言不染則已染則必至焦頭爛額菩薩避之如坑者言不墮則已墮則喪身失命毒哉火也是如來之所訶菩薩之所避願世世生生勿自投於火坑也。

　　二者貪習交計發於相吸吸攬不止如是故有積寒堅氷於中凍冽如人以口吸縮風氣有冷觸生二習相陵故有吒吒波波羅羅青赤白蓮寒氷等事是故十方一切如來色目多求同名貪水菩薩見貪如避瘴海。

　　此詳明貪習因果也貪謂吸取於有有具染著為性計謂算計如握牙籌鑽李核簡髮而櫛數米而炊之類貪吸屬水吸之不已結水而成氷故見堅氷凍冽之境陵侵奪也由二習相凌故受吒吒羅羅之報吒吒波波羅羅皆忍寒聲青赤白蓮皆凍色若使努力向前打開自己寶藏則取之無禁用之不竭何用交計哉言貪水者若今之貪泉飲之使人生貪故謂多求之人愈得愈為不足必溺死而後已也言瘴海者如南方瘴癘之氣觸之即死甚言可驚避也貪利如此餘貪亦然。

　　三者慢習交陵發於相恃馳流不息如是故有騰逸奔波積波為水如人口舌自相綿味因而水發二習相鼓故有血河灰河熱沙毒海融銅灌吞諸事是故十方一切如來色目我慢名飲癡水菩薩見慢如避巨溺。

　　此詳明慢習因果也慢者恃己於他高舉為性生苦為業謂有慢於德有德心不謙下由此生死輪轉無窮受諸苦故陵欺壓也恃倚也憍慢者必有所倚如倚財倚勢倚名位文學智勇才能乃至一技一藝必倚恃其所長而後陵人傲物故曰發於相恃也殊不知是法平等無有高下一慢生而舉趾高心亦蕩矣於是若後波之陵前波奔馳不息故感騰逸奔波之境所謂平地波濤也如人以舌根絞其上齶則口水津津流出血河等事皆所感之報癡水者西土有水飲之則癡若此方之貪泉也合論云滔天之浸出於涓滴岑樓之木發於毫末其始於甚微而終於不可禦故聖人於所習多慎之習性之難除雖親奉世尊如阿難者有婬習於說法會常諦視女人如畢陵迦婆蹉有慢習呼恒河神女為小婢是皆果位聖人其折伏婬慢尚有餘習況眾生乎故所習不可不慎也。

　　四者瞋習交衝發於相忤忤結不息心熱發火鑄氣為金如是故有刀山鐵橛劍樹劍輪斧鉞鎗鋸如人䘖冤殺氣飛動二習相擊故有宮割斬斫剉刺槌擊諸事是故十方一切如來色目瞋恚名利刀劍菩薩見瞋如避誅戮。

　　此詳明瞋習因果也瞋習者於苦苦具增恚為性惡行所依為業謂瞋必今身心熱惱起諸惡業不善性故交衝者彼此搪揬也諺云一言不合怒氣相衝是也忤逆也由彼此相逆則動氣而生瞋火以瞋火而鑄氣金故先見刀山劍樹之境殊不知能隨順眾生即是隨順覺性瞋火若除氣金不鑄則無所容其刃矣宮者去其勢割者劓其鼻斬斫者謂斷首截臂也剉刺者剉其骨而刺其肉利刀劍者觸之即死犯之即傷也。

　　五者詐習交誘發於相調引起不住如是故有繩木絞校如水浸田草木生長二習相延故有杻械枷鎻鞭杖撾棒諸事是故十方一切如來色目奸偽同名讒賊菩薩見詐如畏豺狼。

　　此詳明諂習因果也詐即小隨之諂為罔他故矯設異儀險曲為性誘哄賺也調者謂以諂言調弄勾引之謂狙詐之人設機巧而誘彼入其綣繢若繩縛木禁索絞校錮使無所脫故感繩木絞校之事校枷也易曰荷校滅耳是也然狙詐設巧誘人必浸潤已久令其中心悅服然後引其入於殻中正如水之浸田草木滋長也若使日用直心直口則如來果海可以直進矣延引也讒賊者謂以讒言中傷人故喻之如賊豺狼能卜事出必有獲狙詐誘人亦百發百中故畏之。

　　六者誑習交欺發於相罔誣罔不止飛心造姦如是故有塵土屎尿穢汙不淨如塵隨風各無所見二習相加故有沒溺騰擲飛墜漂淪諸事是故十方一切如來色目欺誑同名劫殺菩薩見誑如踐蛇虺。

　　此詳明誑習因果也誑者為獲利養矯現有德詭詐為性邪命為業誣者說有為無指空為有也罔者欺其不知不見而謾之也飛心造姦者不動聲色而羅網四張作諸姦惡人不覺知也由彼志在謾人故感塵土不淨以遮沒之令彼亦不見也因以誑語陷人故感沒溺以誑語撮弄人故感騰擲以誑語或天或淵故感或飛或墜也豈知不誑不妄不自欺皆是成佛之正因哉言劫殺者以遭此必傷命故言蛇虺者以遭此必解腕故。

　　七者怨習交嫌發於銜恨如是故有飛石投礰匣貯車檻甕盛囊撲如陰毒人懷抱畜惡二習相投故有投擲擒捉擊射拋撮諸事是故十方一切如來色目怨家名違害鬼菩薩見怨如飲酖酒。

　　此詳明怨習因果也怨即恨也由忿為先懷惡不捨結怨為性熱惱為業嫌憎也銜包藏也由包藏恨心故感飛石投礰等事匣貯即匣牀也車檻即囚車也甕盛如請公入甕之類囊撲者以囊貯人而撲殺之如史記始皇囊撲兩弟是也相吞者謂銜恨之人唯欲囓其肉而啖之也不知視怨如親不念舊惡銜恩而不銜怨者是出世之正因也違害鬼違昔正理暗中害人鬼中最惡鬼也鴆酒者鴆鳥最毒以翼毛劃酒飲之即死。

　　八者見習交明如薩迦耶見戒禁取邪悟諸業發於違拒出生相反如是故有王使主吏證執文籍如行路人來往相見二習相交故有勘問權詐考訊推鞠察訪披究照明善惡童子手執文薄辭辯諸事是故十方一切如來色目惡見同名見坑菩薩見諸虗妄偏執如臨毒壑。

　　此詳明見習因果也見者於諸諦理顛倒推求染慧為性招苦為業此見行相差別有五一薩迦耶此云身見謂執身有我種種計著二邊見於一切法執斷執常三邪見邪悟錯解撥無因果四見取非果計果如以無想為涅槃五戒禁取非因計因如持牛狗戒為生天因由彼順邪反正故曰發於違拒彼亦一是非此亦一是非故曰出生相反由彼不肯從人就正故感王使證執文籍以正其是非也如行路人來往相見者狹路相逢無處逃避也權詐者用權變詐術以誘其出言也推鞠者推詳窮鞫以審其是非也照明者在業鏡臺前令其照明無所隱諱也豈知離四句絕百非是如來之正見哉名見坑者謂墮此見永不能出也毒壑者諸毒之中見毒最深能陷法身故以壑喻。

　　九者枉習交加發於誣謗如是故有合山合石碾磑耕磨如讒賊人逼枉良善二習相排故有押捺搥按蹙漉衡度諸事是故十方一切如來色目怨謗同名讒虎菩薩見枉如遭霹靂。

　　此詳明枉習因果也枉者情本無罪而加之以罪理本不曲而強謂之曲是以氣𦦨降壓人也由逼害良善損惱於他心無悲愍是害所攝誣謗者謂以本無之事加謗也合山者兩山相合無逃遁也由倚聲勢而枉逼良善故感合山合石之境排謂推排押捺者謂心不服強押之而遏捺也搥按者謂意不甘強按之而搥擊也蹙漉者謂攢其手足壓之而漉其血也衡謂稱錘度謂衣尺謂稱其輕重量其短長也豈知即使罪得其情尚欲哀矜而寬宥之況無罪而枉逼哉讒能傷人故曰虎雷能擊人故曰霹靂。

　　十者訟習交諠發於藏覆如是故有鑒見照燭如於日中不能藏影二習相陳故有惡友業鏡火珠披露宿業對驗諸事是故十方一切如來色目覆藏同名陰賊菩薩觀覆如戴高山履於巨海。

　　此詳明訟習因果也訟即覆習由覆發訟故覆者於自作業恐失利養隱藏為性悔惱為業諠者諍競也發於藏覆者謂攻發陰私故成訟也由平生不能隱惡揚善而反吹毛求疵攻人之惡而自匿其惡故感鑒見照燭之境在業鏡火珠前陰私畢露無所容覆矣所謂攻人之惡者人亦攻之也陰賊者暗賊也人雖不知是賊而實是賊也戴山履海謂戴愈重而溺愈深也已上十習貪瞋慢見四根本煩惱婬即貪一分攝怨即瞋一分攝詐即小隨之諂與小隨之誑皆貪一分攝枉亦瞋一分攝訟即小隨之覆貪癡一分攝此十雖因果並彰而所重在因故曰十因此十種因十方諸佛洞見其根十方菩薩謹潔無犯唯佛菩薩說無七趣可也除此言無即是妄說法空矣今時有等增上慢禪大言自肆兒視如來奴視菩薩以為言不足信亦可畏哉。

　　云何六報阿難一切眾生六識造業所招惡報從六根出。

　　此下詳明六交報也前十二類生中言一因中具足眾因此言一果中具足諸果前明一根返源六根解脫此明一根造業六根受報也六識造業者引滿二業皆六識所招也惡報從六根出者以六根屬第八業識故若麤而言之造業者是六識而受報者是業識究而言之總是業識自作自受以由業識引起六識故前文審業本云誰作誰受而卒云自作自受也。

　　云何惡報從六根出一者見報招引惡果此見業交則臨終時先見猛火滿十方界亡者神識飛墜乘煙入無間獄發明二相一者明見則能徧見種種惡物生無量畏二者暗見寂然不見生無量恐如是見火燒聽能為鑊湯洋銅燒息能為黑煙紫焰燒味能為焦丸鐵糜燒觸能為熱灰爐炭燒心能生星火迸灑煽鼓空界。

　　此舉眼根交報也見報招引惡果者謂眼識與意俱識造業招引眼根受惡果也此見下是臨終所見之境見覺屬火故感猛火徧十方界乘紫煙而墜獄此與乘飛龍而御天者反也成論云極善極惡皆無中陰所以直入六交皆言直入就重言也發明下是入獄所見之境由彼因中不能反觀唯是流逸奔色故在獄中元與人間見明見暗無異由人間明目張膽造諸惡業了無畏心故在此中徧見惡物生無量畏言惡物者如鐵蛇銅狗劍樹刀山牛頭阿旁之類由在人間暗地瞞人作諸惡業恬不介意故在此中寂無所見生無量恐葢畏生於境而恐藏於心也如是下詳明交報因中耳所聽者或鼓樂絃歌嬌聲豔語今為見火所燒耳中但聞鑊湯爐炭之聲因中鼻所齅者龍涎麝臍華香酒氣今為見火所燒鼻所聞者皆為黑煙紫𦦨因中舌所甞者膏梁美味適悅其口今為見火所燒舌所甞者皆成焦丸鐵糜因中身所觸者吳姬越豔柔軟細滑今為見火所燒身所觸者化為熱灰爐炭因中心所思者俛仰天地盤旋九州今為見火所燒心所思者俱成星火迸灑空界此由不能返見循元流逸奔色之報所謂生順死逆也。

　　二者聞報招引惡果此聞業交則臨終時先見波濤沒溺天地亡者神識降注乘流入無間獄發明二相一者開聽聽種種閙精神愗亂二者閉聽寂無所聞幽魄沉沒如是聞波注聞則能為責為詰注見則能為雷為吼為惡毒氣注息則能為雨為霧灑諸毒蟲周滿身體注味則能為膿為血種種雜穢注觸則能為畜為鬼為糞為尿注意則能為電為雹摧碎心魄。

　　此詳明耳根交報也聞聽屬水故臨終時先見波濤沒溺天地降注乘流等者謂神識乘流而入於獄也此於大浸稽天而不溺者異矣開聽者耳有所聞也聽種種閙者謂耳中但聞音聲嘈雜波濤洶湧一切不可意聲令精神愗亂而無主閉聽者謂一無所聞令幽魄沉沒而無覺以因中責人則明恕己則昏故受報時亦聞責罪詰情之事因中鼓其盛氣喑嗚叱咤瞑目裂眥故聽水注於見火化為雷吼為惡毒氣因中唾霧迷人含沙射影故聽水注息時則化為雨霧為毒蟲周遍身體翻成己害因中所嗜矦鯖禁臠三㸐八爼珍羞之味今聽水注味皆聞臭腐膿血雜穢之物因中觸體者孌童季女氣息香潔今為聽水所注皆為畜鬼糞尿因中作威用勢出其不意而加害人使人措手不及今為聽水所注化為雷雹摧心碎魄此由不能反聞自性流逸奔聲之報也。

　　三者齅報招引惡果此齅業交則臨終時先見毒氣充塞遠近亡者神識從地湧出入無間獄發明二相一者通聞被諸惡氣熏極心擾二者塞聞氣掩不通悶絕於地如是齅氣衝息則能為質為履衝見則能為火為炬衝聽則能為沒為溺為洋為沸衝味則能為餒為爽衝觸則能為綻為爛為大肉山有百千眼無量𠯗食衝思則能為灰為瘴為飛砂礰擊碎身體。

　　此詳明鼻根交報也鼻息屬氣具出入息吸則從上而入呼則從下而出故臨終時覺得識神從地湧上又從上而墜下也通聞者謂鼻有所齅而被臭穢之氣熏極鼻根使心擾亂也塞聞者謂鼻一無所聞故氣掩不通悶絕於地而無所知覺也由因中恃虗氣以衝人故行處皆通今即衝本根皆質礙而不能行矣質謂質礙履是足之所依自不能行者也因中恃見火而害人今息衝見火而火愈熾故為火炬而自燒無所躲避因中恃聽之聰利而無所不達今氣衝聽水其閉則為沒溺寂無所聞而生恐通則為大洋沸海作波濤之聲而生畏因中以滋味為厭飫為爽口今息衝其味皆成爛壞所謂神奇化為臭腐也孤山曰通俗文云魚敗曰餒羮敗曰爽因中恃氣以利刀劍觸眾生肉四分八裂為醢為脯以肥己身今息衝其觸則為綻裂為腐爛為大肉山而為無量眾生𠯗食所謂喫半斤還八兩也因中恃氣瞞心昧己暗裏中人使人不覺今息衝思則為灰瘴砂礰擊碎身體所謂出乎爾者反乎爾也此皆不能反息循元流逸奔香之報也。

　　四者味報招引惡果此味業交則臨終時先見鐵網猛𦦨熾烈周覆世界亡者神識下透掛網倒懸其頭入無間獄發明二相一者吸氣結成寒冰凍冽身肉二者吐氣飛為猛火焦爛骨髓如是甞味歷甞則能為承為忍歷見則能為然金石歷聽則能為利兵刃歷息則能為大鐵籠彌覆國土歷觸則能為弓為箭為弩為射歷思則能為飛熱鐵從空雨下。

　　此明舌根交報也舌根屬兌兌為金因中為此舌根用諸羅網網諸禽獸以滋口腹故臨終時先見鐵網周覆世界而神識則從上而下故誘網倒懸其頭而直入無間獄也吸氣從外入者屬水故結成寒冰吐氣從內出者屬火故飛為猛火因中為此味故食噉生命令彼忍痛受苦故歷甞亦承忍歷苦也為此味而用火炮炙今味金歷見火為流金石不可食矣為此味故以刀剖割故味金歷聽則為利兵刃而反自害為此味故籠取禽獸故味金歷息則為大鐵籠彌覆國土為此味故用弓弩以觸禽獸今味金歷觸為弓弩以自射為此味故懸想飛禽從空而下故味金歷思則熱鐵從空而下此由不能旋味循元流逸奔味之報也。

　　五者觸報招引惡果此觸業交則臨終時先見大山四面來合無復出路亡者神識見大鐵城火蛇火狗虎狼師子牛頭獄卒馬頭羅剎手執鎗矟驅入城門向無間獄發明二相一者合觸合山逼體骨肉血潰二者離觸刀劍觸身心肝屠裂如是合觸歷觸則能為道為觀為廳為案歷見則能為燒為爇歷聽則能為撞為擊為剚為射歷息則能為括為袋為考為縛歷甞則能為耕為鉗為斬為截歷思則能為墜為飛為煎為炙。

　　此明身根交報也身根所對是觸因中有男女身分之樂觸故臨終時有大山來合之苦觸而所見者皆鐵城火蛇等也離合皆身家之觸故合觸感合山逼體而離觸則感屠裂肝心也此身為五根之身因中為此身而奔走道途閒遊園觀故身根歷觸則能為道為觀為廳為案道趣獄路觀獄王門闕兩觀也廳案皆治罪之處亦身根所依處也為此身而觸色故今觸目所見者皆燒熱不堪見之觸為此身而觸聲故歷聽皆撞擊刺射不可聞之觸剚插刃於肉射插箭於身也為此身而觸息故歷息皆括袋考縛不可通之觸括袋猶括囊謂結其口而不令吐氣也考縛謂繫其身而不容轉動也為此身而觸味故歷甞則為耕鉗斬截不可口之觸為此身而攀緣故歷思則為墜飛煎炙不可意之觸以思則或升或降或熱惱故此由不能反身自修流逸奔觸之報也。

　　六者思報招引惡果此思業交則臨終時先見惡風吹壞國土亡者神識被吹上空旋落乘風墮無間獄發明二相一者不覺迷極則荒奔走不息二者不迷覺知則苦無量煎燒痛深難忍如是邪思結思則能為方為所結見則能為鑒為證結聽則能為大合石為冰為霜為土為霧結息則能為大火車火船火檻結甞則能為大呌喚為悔為泣結觸則能為大為小為一日中萬生萬死為偃為仰。

　　此明意根交報也意為主無明風所自出故臨終時先見惡風吹壞國土而神識被無明風吹入虗空旋從空落乘風而入無間此與馭風而行者異也不覺者謂迷極不知道路故荒亂而奔走不息不迷則覺知無量煎熬苦痛難忍葢心無方所莫知其鄉今邪思一結故有方向處所因中掩不善而著其善故邪思結見而為證見使無所隱其惡心火結聽水故使流者結為大石熱者化為氷霜明者化為土霧心火結息為火車火船火檻者車船檻皆載物之器氣所化也氣能載物故心火燒舌根則能為呌喚為悔為泣以痛苦難忍號天扣地無及矣心火結觸則為大小生死偃仰者葢邪思所觸翻覆無定故結觸亦不可定也此由不能反思自咎流逸奔法之報也問何故一根作業而五根皆徧受答以六根造業時性中相知故報亦相通用中相背故諸根各別唯識之理信其不誣此六交報皆是不思議業力熏變而業力甚深尤不可測唯佛眼洞明其端倪實非思議心所能知也若以因果對論則真毫末不爽故宗鏡云十因既作六報寧亡皆是一念惡覺心生顛倒想起對境作因成之假隨情運相續之心不以智眼正觀遂陷凡夫業道雖則一期狥意罔思萬劫沉身是以一切如來同宣審宜刻骨十方菩薩皆懼實可驚心者也。

　　阿難是名地獄十因六果皆是眾生迷妄所造。

　　此結前妄業皆是迷真實心而循業發現非實有也若果識得自心則大地無寸土況地獄乎。

　　若諸眾生惡業同造入阿鼻獄受無量苦經無量劫六根各造及彼所作兼境兼根是人則入八無間獄身口意三作殺盜婬是人則入十八地獄三業不兼中間或為一殺一盜是人則入三十六地獄見見一根單犯一業是人則入一百八地獄由是眾生別作別造於世界中入同分地妄想發生非本來有。

　　此明因果重輕也同造者謂此六根十因具足於一切時無不同造此則極重入無間大地獄而受苦為極長故經無量劫六根各造者亦是六根具足十因但前後異時故曰各也及彼所作兼境兼根者或兼一根一境各造或兼二根二境各造乃至三四等此罪次輕於前入八無間獄若身口意三根唯造殺盜婬三因餘不兼涉稍輕於前入十八獄泥犁經云火獄有八寒獄有十或是十八鬲子獄三業不兼者謂具殺盜之二而缺一婬或字影略具有九句一身口犯殺盜殺婬婬盜或身意犯殺盜殺婬婬盜或口意犯殺盜殺婬婬盜也此又次輕於前入三十六獄見見者吳興作能見所見單境單根於殺盜婬各犯一業或身殺身盜身婬或口殺口盜口婬或意殺意盜意婬此又次輕於前入一百八獄由是下結別作同受別作者謂各各私造也入同分地者其業是同故感同分獄也由前問云此之地獄為是本來自有為是眾生妄習生起故結答云是妄想生非本來有嗚呼地獄之苦比之人間牢獄更萬億倍乃恬不知畏而甘心造業自墮其中何愚癡之甚也或謂虗談三世報應妄說六道輪迴者不亦可憐愍哉莊生曰為不善乎顯明之中者人得而誅之為不善乎者杳冥之中者鬼得而誅之真可畏哉。

　　復次阿難是諸眾生非破律儀犯菩薩戒毀佛涅槃諸餘雜業歷劫燒然後還罪畢受諸鬼形若於本因貪物為罪是人罪畢遇物成形名為恠鬼貪色為罪是人罪畢遇風成形名為魃鬼貪惑為罪是人罪畢遇畜成形名為魅鬼貪恨為罪是人罪畢遇蟲成形名蠱毒鬼貪憶為罪是人罪畢遇衰成形名為厲鬼貪慠為罪是人罪畢遇氣成形名為餓鬼貪罔為罪是人罪畢遇幽為形名為魘鬼貪明為罪是人罪畢遇精為形名魍魎鬼貪成為罪是人罪畢遇明為形名役使鬼貪黨為罪是人罪畢遇人為形名傳送鬼阿難是人皆以純情墜落業火燒乾上出為鬼此等皆是自妄想業之所招引若悟菩提則妙圓明本無所有。

　　此躡前地獄罪畢而入鬼趣也非謗也破犯也既謗戒而復破戒也犯菩薩戒者但破而不謗毀佛涅槃者謗佛而兼謗法也諸餘雜業即十因也戒為眾生出苦之具佛為眾生拔苦之師法為眾生盡苦之地謗此三種即名斷佛種性其罪特重故入地獄而歷劫為業火燒然俟其地獄業空然後受鬼形而為鬼問若爾則地獄受苦者尚非鬼身是誰受報答此是眾生業識身隨識變現直待此業識身盡方受鬼身入鬼趣爾梵語閃多此云鬼梵語閉戾多此云餓鬼以多劫不聞漿水之名故又云被驅役使名鬼恆為諸天處處使役常馳走故又云有希求名鬼謂彼餓鬼恆從他人希求飲食活性命故若於下詳明鬼趣愛染生情情始乎貪故十習因先以貪言之葢好德者視金玉如瓦礫若多求之人即視糞土亦如黃金由彼輕身愛物而貪畜珍異吝著不捨故其餘習附奇物而成形如附金玉芝草而為精為怪故曰怪鬼好德之人心如磐石了不可動唯好色者觸情流轉故其餘習附風成形而為魃鬼或東或西隨風不定也以魃鬼是亢陽所致故詐習之人唯以甘言魅惑前人故其餘習遇畜成形而為魅鬼若狐精猿精現美色以媚人是也怨習發於銜恨故其餘習附毒虫以成形為蠱毒鬼以毒人若南方有妖術令人成蠱病者此鬼主之瞋習發於相忤憶念舊惡刺心入骨俟其勢衰以圖報故其餘習遇衰成形為疫癘鬼若今行瘟行瘧之類是也慢習發於相恃由內無實德虗驕恃氣以傲人故其餘習遇氣成形而為餓鬼以餓鬼無飲食充腹唯存懨懨氣息故誑習發於相罔昧良心而瞞人壓人終身處於暗昧之地故其餘習遇幽為形而成魘鬼猶在暗裏壓人葢寤者不能欺壓而昧者尚能欺壓也見習發於交明殊非正見亦是邪明故其餘習附精靈而成魍魎鬼由彼見地不真杳冥恍惚即為鬼物亦似有如無也枉習發於誣謗成人之惡然彼胸中明知是枉不過強彼承認故其餘習附明成形為役使鬼由彼明了故為天神役使也訟習發於交諠結黨羽以相執證故其餘習附人成形為傳送鬼環師所謂附巫祝而傳吉凶者也良以因中結黨訐露人之陰私以傳遞人故為鬼亦附人而以陰私告人也阿難下結妄純情者若據前文唯阿鼻為純情九情一想生無間八情二想生有間今言純情者舉重以該輕也業火燒乾者情屬水今以業火燒乾情水則地獄因窮果盡故生鬼趣也此等皆是妄業所招妙圓心中本無是事所謂了即業障本來空未了應須償宿債。

　　復次阿難鬼業既盡則情與想二俱成空方於世間與元負人怨對相值身為畜生酬其宿債物怪之鬼物消報盡生於世間多為梟類風魃之鬼風銷報盡生於世間多為咎徵一切異類畜魅之鬼畜死報盡生於世間多為狐類蟲蠱之鬼蠱滅報盡生於世間多為毒類衰厲之鬼衰窮報盡生於世間多為蛔類受氣之鬼氣銷報盡生於世間多為食類綿幽之鬼幽銷報盡生於世間多為服類和精之鬼和銷報盡生於世間多為應類明靈之鬼明滅報盡生於世間多為休徵一切諸類依人之鬼人亡報盡生於世間多為循類阿難是等皆以業火乾枯酬其宿債傍為畜生此等亦皆自虗妄業之所招引若悟菩提則此妄緣本無所有如汝所言寶蓮香等及琉璃王善星比丘如是惡業本自發明非從天降亦非地出亦非人與自妄所招還自來受菩提心中皆為浮虗妄想凝結。

　　此躡前鬼業盡而生畜生趣也情想俱空者但空阿鼻之純情無間之九情一想有間之八情二想餓鬼之七情三想此皆業火燒乾尚留六情四想為潤生而生毛群羽族中與元負人詶償宿債也梵語底栗車此云畜生畜謂畜養謂彼橫生稟性愚癡不能自立仗他畜養故物怪下詳明諸畜昔因貪習而為物怪之鬼故所著之物銷而鬼命亦盡隨其餘習生於世間多分為梟類梟為不孝鳥生食父母及其附塊為梟雛雛復食其父母皆大怪事故前云和合怪成八萬四千食父母想因貪色之習而為風魃之鬼以報災故鬼業盡而隨其餘習生為咎徵咎徵者凶事之先驗如商羊舞水江豚拜風之類因貪惑之習而為魅鬼鬼業盡而復為狐類作妖媚以惑人因怨習而為毒鬼鬼業盡而復生毒類奮咀螫以害人葢魅多憑狐故卒為狐蠱集於毒故終為毒皆餘習所使也因瞋習而為厲厲業盡而為蛔葢昔依人而作癘瘧今依藏而銷飲食雖是餘習亦由至暴而化為至柔因慢習而為餓鬼鬼業盡而生食類者以空腹高心人所切齒皆欲寢其皮而食其肉故卒為食類所以謙為至德也因詐習而為綿幽魘鬼鬼業盡而復為服類者以作鬼常從暗中欺魘人故為牛馬驢騾明中為人服乘也見習遇精為魍魎鬼鬼業盡而復為應類如社燕寒鴻應節而至亦明見之餘習也枉習遇明為役使鬼鬼業盡而復為休徵如祥麟瑞鳳以報禎祥亦貪明餘習也訟習貪黨而依人為鬼鬼業盡而復為循類者由彼昔循順人今雖在異類亦馴擾可畜若鷄犬猫猴之類是也阿難下總結三塗也本自發明者言此三塗惡業皆是自己發明非天造地設亦非人與元是自作自受故知實無一法外來皆是妄想凝結所成如水之成水耳。

　　復次阿難從是畜生酬償先債若彼酬者分越所酬此等眾生還復為人反徵其剩如彼有力兼有福德則於人中不捨人身酬還彼力若無福者還為畜生償彼餘直阿難當知若用錢物或役其力償足自停如於中間殺彼身命或食其肉如是乃至經微塵劫相食相誅猶如轉輪互為高下無有休息除奢摩他及佛出世不可停寢。

　　此躡前畜生業盡而復人形也鬼之為畜以六情四想為潤生詶償宿債債畢即當兩無交涉若使詶償越分則此等眾生復以情想均等為潤生復生人中而反徵其剩負徵如徵稅之徵剩餘也言復索其所負之餘債也若彼負剩之人善業力勝或兼有福德而處富貴則就人中償其剩負或遭竊取或遭劫奪之類若善業不勝福德不兼無所償地復轉為畜生以詶剩負阿難下復明負債易償負命難償也謂此人若反償餘直為彼負重致遠售其錢以償或耕田耘地役其力以償償足則停若使既用其錢得其力而復殺其身食其肉則生生遞相食噉如汲井輪互為高下無有了期若非自己得道諸佛出世則終不能釋此怨對也願諸仁者當以慈心當加愛護不宜過用其力尤不宜貪口腹以傷其生不負如來叮嚀苦口。

　　汝今應知彼梟倫者酬足復形生人道中參合頑類彼咎徵者酬足復形生人道中參合異類彼狐倫者酬足復形生人道中參合庸類彼毒倫者酬足復形生人道中叅合狠類彼蛔倫者酬足復形生人道中參合徵類彼食倫者酬足復形生人道中參合柔類彼服倫者酬足復形生人道中參合勞類彼應倫者酬足復形生人道中參於文類彼休徵者酬足復形生人道中參合明類彼循倫者酬足復形生人道中參於達類阿難是等皆以宿債畢酬復形人道皆無始來業計顛倒相生相殺不遇如來不聞正法於塵勞中法爾輪轉此輩名為可憐愍者。

　　此明畜生業盡而復人形也梵語摩菟沙此云人謂於六趣中能止息煩惱故人即止息義又人者忍也謂於世間或違或順能安忍故貪物為怪為梟梟復為頑者心不測德義之經為頑總是不識仁義不知廉耻毫無倫理不可化而為善者言參合者帶畜生之餘習而參雜混合於人中也魃鬼為咎徵復生愚類者由本於貪婬溺愛不明事事皆成過咎故為咎徵雖復人形猶然愚癡昏鈍事事不得精明經云使人愚蔽者愛與欲也魅鬼為狐狐復為庸者昔為狐媚雖復人形唯是曲情飾貌搖尾乞憐以諂世求容不能卓然自立所謂因人成事碌碌庸人也蠱鬼為毒毒復為狠者即是蜂目豺聲剛愎自大甘心奮毒以螫人不自知其非者也癘鬼為蛔蛔復為微者蛔以衰氣附物今物為微賤之人雖親附人人不齒錄者也餓鬼為食食復為柔者由傲物而為人切齒轉為食類故雖復人形無丈夫氣不能奮發委靡不振之徒也魘鬼為服服又為勞者由宿生負重致遠僕僕不休今亦被人驅役為牛馬走勤劬不息所謂勞力者事於人也魍魎為應應復為文者由宿昔亦有聰明知見不得其真故墮為魍魍今為文類者只是小有情才通文解義與人應接不失其序亦有可觀而已非經天緯地之文也役使為休徵今復為明者由宿習托明成形復為明類亦是有應世一隙之明而已非有輝天鑒地之大明也傳送為循循復為達者由宿昔循順人心今亦諳練世故通達人情而已非能通達一切也據上十種則知人道參乎想明者十三合乎情幽者十七所以昏愚頑鈍者多文明特達者少向上者少而下流者多也然此界為五趣雜居故究其用心則人趣中五趣皆有復形者不止畜生一類如天竺僧耆域晉惠時入洛陽諸比丘作禮域指支法淵曰此菩薩從羊中來又指竺法興曰此菩薩從天中來又僧曇翼生時脅有雉毛故名翼因宿生聽法華經得解雉身故然則人中諸類皆有不止一類如富貴而慈善者似天中來聰明而蕭散者似仙中來兇恨而剛愎者似修羅中來貧賤而常凍餒者似餓鬼中來頑癡而無知識者似畜生中來常牢禁而囚首垢面者似地獄中來夫種類不同勝劣各異則知來路定非一處今則偏就畜生一道復形者說以見人身難得而袈裟一失人身尤難復也故裴公序圓覺云鬼神沉幽愁之苦鳥獸懷獝狘之悲修羅方瞋諸天正樂可以整心慮趣菩提唯人道為能耳人而不為吾末如之何也已讀此寧不惕然自警耶阿難下總結可憐以警人也言復形者正言往昔在人道中作三塗業受三塗報報盡而重復人形此皆從無始無明障心煩惱障意不愛物命恣情殺噉以為活計故劫劫生生詶償宿債債盡而復形人中反徵其剩雖得人身若不遇如來出世不聞如來正法令其轉殺為慈則此人身不久復入三塗為鬼為畜矣蓋其得人身也甚難失人身也甚易如來所以目此輩為真可憐憫者。

　　阿難復有從人不依正覺修三摩地別修妄念存想固形遊於山林人不及處有十種仙阿難彼諸眾生堅固服餌而不休息藥道圓成名地行仙堅固草木而不休息藥道圓成名飛行仙堅固金石而不休息化道圓成名遊行仙堅固動止而不休息氣精圓成名空行仙堅固津液而不休息潤德圓成名天行仙堅固精色而不休息吸粹圓成名通行仙堅固呪禁而不休息術法圓成名道行仙堅固思念而不休息思憶圓成名照行仙堅固交遘而不休息感應圓成名精行仙堅固變化而不休息覺悟圓成名絕行仙阿難是等皆於人中鍊心不修正覺別得生理壽千萬歲休止深山或大海島絕於人境斯亦輪迴妄想流轉不修三昧報盡還來散入諸趣(前五行字作平聲讀後五行字作去聲讀)。

　　此從人道進修而入仙道也說文云仙者遷也老而不死遷入山也仙趣有處不別開者人道攝故次於天者不持戒故無定慧故前三塗業皆以十習為因初得人身猶帶十種餘習今此仙趣則與十種無干矣第此一趣亦是厭畏無常希求常住而不得其道故錯解修習為可惜若洞賓遇黃龍而棄飄摵琴不亦幸哉從人者謂從人道進修也不依正覺修三摩者不依如來正教以不生不滅元清淨體為本修行也別修妄想者謂執五蘊身有性可修有命可接可令長生久住世間不知此身元是妄想凝結而成縱留世間八萬劫終落空亡也存想固形者言雖有十種不同而存想固形是其總訣言存想便是用諸妄想非銷落諸念者可比言固形便是妄認色身非究竟堅固之比也山林人不及處即深山人跡不到之地若此方洞天福地是也阿難下正列諸仙有十種前三是外修後三是內修堅固服餌者謂以服餌固形若此方服秋石紅鉛之類但能駐頹齡不能輕舉故曰地行若西域之阿私陀此方之彭籛是也殊不知甘露漿禪悅食金牛飯雲門餅一飽可以忘百饑也堅固草木謂食草木而固形若此方䬸黃精蒼术松栢茯苓菖蒲之類由久服身輕即能飛舉故曰飛行若毛公毛女之類殊不知阿伽陀藥觸之則根結皆消隨往無礙服之則萬苦盡除壽命無量也堅固金石者謂鍊金石之藥服之固形如鍊五金八石養砂接汞九轉大還之類化道者變白石而為黃金化凡身而為仙骨故能遊行世間所向無礙若呂洞賓何仙姑之類殊不知打開自己寶藏證此不壞之身遊戲神通淨佛國土無處不在豈待化道成而遊行哉故洞山心丹訣云吾有藥號心丹煩惱爐中煉歲年知伊不變胎中色照耀光明徧大千開法眼覩毫端能變凡聖剎那間要知真假成功用一切時中煅煉看亦無滅亦無起森萬羅像皆驅使不論泥土但將來入此爐中無不是此即從上佛祖真丹也堅固動止者謂一動一止皆守氣以固形莊生所謂純氣之守老子所謂綿綿若存用之不勤是也氣精圓成者謂精化氣氣化神神化虗故能挾日月御飛龍而遊於四海之表名曰空行若此方列子御風之類殊不知不依氣息不依形色不依地水火風者是真空行也堅固津液者謂𠻳津嚥液以固形也潤德圓成者謂顛倒陰陽使水升而火降精既完固形亦光潤肌膚若雪顏貌如童不食五糓不交世欲與天相似故曰天行若姑射神人之類殊不知自己性水真空周徧法界貫徹十方其津液涎沫皆與香水海一脉流通不待固精而後成也堅固精色者謂食日月之光華吸雲霞之精色以固形也吸粹圓成者吸粹既久則塵滓日去清虗日來故能貫金石蹈水火略無妨礙若五通仙之類殊不知自己光明照天照地六根門頭隨處貫徹不待吸粹而後通也堅固呪術者以呪術之力堅固其形也謂持呪既久凝神不動亦得成道西域多傳此呪於井中持誦三年自能從井飛出故名道行不知悉怛多般怛囉是轉凡成聖之呪心不以此為道非正道也堅固思念者如存想頂門繫心氣海以固形也如仙書初繫心臍輪下透尾閭升夾脊乃達泥洹以衝頂所謂夾脊雙關透頂門然此思憶所成彼亦謂之迴光返照故曰照行豈知不思善不思惡而元明清淨之體圓照法界哉堅固交遘者謂取坎填離以固形也感應圓成者謂以坎男離女匹配夫妻彈指之頃兩相感應便能產藥而成丹丹成而上昇九天蓋人身有一點真精即先天太乙之元精老子所謂其中有精之精廣成所謂無搖汝精之精一得此精立時成道故曰精行殊不知識精元明清淨之體一受成形同行同正不曾相離乃棄而不顧而別求太乙之元精以交遘非妄想而何堅固變化者謂觀變化以固其形也此觀世間皆悉如幻悟通化理留形世間若劉根左慈之類甚至移山倒水改易四時此仙道之絕行也昔老成子學幻於尹文先生先生告之曰有生之氣有形之狀盡幻也造化之所始陰陽之所終者謂之生死窮數達變因形移易者謂之幻化知幻化之不異生死始可學幻矣吾與汝皆幻也何須學哉老成子歸用尹文之言深思三月遂能存亡自在飜校四時冬起雷夏造水飛者走走者飛終身不著其術故世莫傳焉此雖知幻化為絕行然不知幻化之所自出者絕對待為絕行也阿難下結妄別得生理者謂不達自己金剛寶覺亘古亘今真常不變却在匡廓裏別求延生之理壽千萬歲豈知此長僅足勝短譬如蕣華之於松栢蟪姑之於冥靈雖修短不同豈真不死耶故黃龍斥為守屍鬼玄沙呼為魂不散死人此等亦在輪迴數中以不知性本無生命非妄立而執此為長生久視之道故也若於此中得遇聖師幡然改轍亦可進入妙三摩地若固守不捨仙報一盡猶然改頭換面墮異類中且夫非想天人壽八萬劫而一旦報終還受飛狸之身況神仙壽止千萬尚未及四空天之一晝夜而眾人匹之不亦悲乎故學人當憂聞道之不早勿憂年壽之不永也仲尼云朝聞道夕死可矣至哉言乎近見羨長年者悉是一種愚癡富貴人求住人間長享欲樂若果長生可求欲樂可久則秦皇漢武當不速死富貴之習迷心如此真可發一笑。

　　阿難諸世間人不求常住未能捨諸妻妾恩愛於邪婬中心不流逸澄鎣生明命終之後鄰於日月如是一類名四天王天。

　　此明欲界第一天也天者自在義又光明照耀義又云天者顛也首出庶物義天有三謂欲界色界無色界也欲界天自須彌腰頂以至空居共有飲食婬欲睡眠具足三欲故號欲天其男女嫁娶妻妾亦如人間但諸天人皆無骨肉亦無大小便利不淨身放光明無別晝夜報得五通形無障礙是知天趣為界內極尊也言諸世間人者亦是從人道修而入於天道也不求常住者亦是不依不生滅心為本修因而以十善為本修因希求世樂無盡五欲為果此人雖持不婬戒而婬有正邪自己妻妾為正婬他人妻妾為邪婬此人但無邪婬尚有正婬也言心不流逸者言不但身不犯邪婬而心亦無一念犯也澄鎣生明者以欲念有時心不亂動故愛水澄鎣意地生白命終時捨肉身而受天身所居報土在須彌腰隣日月宮名四天王天以山腰四面有持國增長廣目多聞各據一面各護一洲故此但邪婬心不流逸便能澄鎣生明則知違現業中清淨持戒心不流逸十方國土皎然清淨一切密圓淨妙皆現其中類可見矣人道之流而為地獄三塗者婬習為首也人道之昇而為上界諸天者伏婬習為首也人道之昇而成聖成賢者斷婬習為首也婬習之為害不翅如怨賊毒蛇戒之哉戒之哉。

　　於己妻房婬愛微薄於淨居時不得全味命終之後超日月明居人間頂如是一類名忉利天。

　　此明欲界第二天也言此人不但邪婬不流即自己妻房亦不多流逸或於清淨獨居之時間有念起不得全味比之前人已超一倍故命終後高昇一倍生須彌頂名忉利天忉利此云三十三帝釋所統之界此上二天名地居猶未離地故然此二天形交成婬與人無別但風氣一泄欲漏便除非若人間有不淨流溢也。

　　逢欲暫交去無思憶於人間世動少靜多命終之後於虗空中朗然安住日月光明上照不及是諸人等自有光明如是一類名須𦦨摩天。

　　此明欲界第三天也言此人不逢欲境前婬念不起即逢欲境唯暫交一過更無追戀此於靜居已得全味故於欲心動少靜多倍勝於前故命終後朗居空界問空居既無地界宮殿皆何所據答七寶琉璃與大地無異但欲下時即虗豁無礙例如人間大地聖賢天鬼皆能上下虗豁無礙當知萬法虗妄業力使然故虗實並現昧者誠未達也此天較須彌更高一倍故日月光不及上照唯自有身光互相照耀耳須𦦨摩此云時分環師謂以蓮華開合為晝夜是也正法念經云此天人或一百一千共聚一蓮華鬚同坐不隘不窄以善業故自業力故此天唯摟抱成婬不交遘矣。

　　一切時靜有應觸來未能違戾命終之後上升精微不接下界諸人天境乃至劫壞三灾不及如是一類名兜率陀天。

　　此明欲界第四天也一切時靜者言動靜之間全無婬念已勝動少靜多又一倍矣但有極得意之境必可應之觸自來強逼未能無心不應猶順從之故命終之後生知足天能於五欲生知足故上昇精微等者是指彌勒內院言此天有內院外院總五十重每一重有五百億天宮內則四十有九外則一也彌勒菩薩所處大摩尼殿居其中焉此則無漏報土是為別報天若五那含之寄居四禪也以此內院是補處菩薩寄居之地即外院不得窺其堂奧況下界諸天乎故曰精微而不接下界也縱使劫壞三禪而此內院三灾不及亦未嘗壞以是聖人得後智所現故上生經云今此天主名曰彌勒者是也已具三品九類行者念念發弘誓願得生彼處以無漏力三灾不及今言三灾不及者通敘內外院也蓋外院由第九品中一分不精進者所生之處生七日後彌勒菩薩放光雨華引入內院小摩尼殿尋為說法俾發起精通力故然後引之令入內院二院之外又有業報一天乃有漏業果所成是為總報天也修十善業者得生彼處以有漏果故三灾可壞是雖俱同一天然以總報望外院尚如仙凡之隔況內院乎此文或先言外天而後兼內院譯者過於省文耳不然此天何幸以少欲劣功而遽護超三禪之勝報哉。

　　我無欲心應汝行事於橫陳時味如嚼蠟命終之後生越化地如是一類名樂變化天。

　　此欲界第五天也前有應觸尚有應心此人即有應觸橫陳於前亦無應心了無滋味如嚼蠟然此又勝前一倍故命終時生越化地言越化者謂能超越下天又能自化樂具也名樂變化者此天以笑為婬欲故樂其自所變化也言橫陳者謂橫列於前也如司馬相如好色賦曰華容自獻玉體橫陳又古詩云迴眸百萬橫自陳皆此義也。

　　無世間心同世行事於行事交了然超越命終之後徧能出超化無化境如是一類名他化自在天。

　　此明欲界第六天也無世間心者言此守戒人心希上界了無一念世間情欲但同世間權作夫婦至於交時不但全然無味抑且了然超越毫無沾染此又勝前一倍故命終後超出化無化境化即第五無化即下四天也名他化自在者諸欲樂境不勞自化皆由他化而自在受用耳此天以相視為婬欲故益勝下天。

　　阿難如是六天形雖出動心迹尚交自此以還名為欲界。

　　此總結也動是單指欲心躁動世人為欲所動若奔流逸火醉象狂猿騰躍馳實莫能控御今能漸制以至靜故曰出動尚未至於真無心跡而不交故總名欲界自此已下直至阿鼻皆欲界攝謂之五趣雜居地。

大佛頂如來密因修證了義諸菩薩萬行首楞嚴經合轍卷第八


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第九

　　明　二楞庵釋　通潤　述

　　阿難世間一切所修心人不假禪那無有智慧但能執身不行婬欲若行若坐想念俱無愛染不生無留欲界是人應念身為梵侶如是一類名梵眾天。

　　此明色界四禪十八天也溫陵曰前明六天雖出塵擾而未能絕欲故通名欲界自此已下明十八天雖離欲染尚有色質故通名色界又通名梵世為已離欲染也通號四禪為已離散動也欲天但十善感生此天兼禪定感生然持有漏禪觀六事行耳六行者厭欲界是苦是麤是障欣色界是淨是玅是離此則凡夫伏惑超欲界道也問若凖天台說六欲天業皆以十善為本若兼護法心是四天王業若兼慈善人是忉利天業若兼不惱眾生善巧純熟是𦦨摩天業若兼修禪定是兜率陀天業欲界定是變化天業未到定是他化天業是則前天亦間有禪定而此界方名禪者何故答以前結云形雖出動心跡尚交故自此以上絕無女人心跡俱離無所交接兼無食眠三欲俱忘稍覺饑倦即入禪定出定則飽滿精明是但以禪悅為食為息也阿難下先明初禪第一天也言世間一切所修心者謂三界天人雖非實得真修心法而亦各各自謂已得修心故曰世間修心顯非出世間之修心也不假禪那者無首楞嚴定也無有智慧者無金剛慧也身不行婬者謂以有漏靜慮為因心制彼婬習於一切時想念俱無由彼身心俱潔下無卜居故臨終時應念而生梵世為梵民是知形雖出動心跡尚交者不可謂梵至於想念俱無方是梵天伴侶言梵者較之欲界穢濁此則清淨無染耳然非具足清白梵行之相也。

　　欲習既除離欲心現於諸律儀愛樂隨順是人應時能行梵德如是一類名梵輔天。

　　此初禪第二天也初二句結前於諸下正明本天謂欲習既除定心明露而此天於定共戒無不愛樂無不隨順故臨終時宿習不忘應念而行梵德匡弼梵主名梵輔天。

　　身心玅圓威儀不缺清淨禁戒加以明悟是人應時能統梵眾為大梵天如是一類名大梵天。

　　此初禪第三天也初二句結前清淨下正明此天由前定心顯露故身心圓玅復具梵德故威儀不缺此天從定戒中發生智慧然非慧性圓明瑩十方界之比由其慧勝前天堪為梵主故臨終時應念而生大梵統攝梵眾俱舍說威德光明獨一而住無尋有伺定力所感下二天具有尋伺又劫末後去劫成先來外道不測便執為常又因起念見有天生便執能生世間為一因生。

　　阿難此三勝流一切苦惱所不能逼雖非正修真三摩地清淨心中諸漏不動名為初禪。

　　此結示三天名初禪也言勝流者謂非初果之入流為勝但背下界之欲流故曰勝也此天以尋伺覺觀不淨慈悲治欲界欲恚害障故能離五欲斷十惡除五葢盡苦受欲界苦惱所不能逼名離生喜樂地以離欲惡故生喜身心輕安故生樂也雖非正修真三摩地者簡非首楞嚴大定也但彼戒心清淨漏心已伏不為欲習所動離諸欲惡不善法有覺有觀離生喜樂初得禪定無有剎那雜念間入故名初禪此天雖離欲火內有覺觀擾亂初心在緣名為覺行細心分別名為觀行謂依未到地發初禪色界清淨色法觸欲界身根心大驚悟爾時即生身觸覺此色觸未曾有功德利益故名覺支既證初禪功德即以細心分別此禪定中色法諸妙功德境界分明無諸盖覆如是功德欲界之所未有故名觀支即尋伺也初之二天尋伺皆有至第三天無尋有伺由內有尋伺故外感火災而火災壞初禪也此三天若據阿毗曇婆沙論竪分當有三層相去倍遠若天民天臣天王各居一層何成一統且臣民可許眾多而天王滿天獨居一層彼此皆王何所使令或是以德之優劣相較堪為民為輔為王耳故列為三非一天盡臣民而無王一天盡王而無臣民也據俱舍云梵天無別處所但於梵輔中有高樓閣是又云威德光明獨一而住此似梵天獨尊而梵民梵輔共居一天而供使令此則三天同在初禪秪一地耳仁王經說十八梵亦應有民主之異又云四禪中有大靜王瓔珞經云禪禪皆有梵王本經亦云四禪四位天王今詳初禪既以大梵為王而三經皆說四禪有王則知光音遍淨廣果皆王自餘皆一臣一民之義有處說色界諸天惟此天有君臣庶民已上都無或是梵王統王娑婆故獨稱尊耳故志槃師橫分四禪為四地初禪二禪三禪各三天為一地四禪九天為一地當依此為準。

　　阿難其次梵天統攝梵人圓滿梵行澄心不動寂湛生光如是一類名少光天。

　　此二禪初天也前三句躡梵天而昇進特加圓滿耳澄心不動寂湛生光者前有覺觀麤動發生三識今內淨一心已無覺觀惟緣內塵不同初禪有三識故心水澄清不動而生光耀然光明尚劣未極其量故曰少光所謂泰宇定而天光發然非周遍湛寂之比以我法二執纖毫未破故。

　　光光相然照耀無盡映十方界徧成瑠璃如是一類名無量光天。

　　此二禪第二天也從前少光更發多光故光光互明照耀無盡映十方界成瑠璃色此雖已極其量猶未成音故名無量光然非如淨瑠璃內含寶月之比。

　　吸持圓光成就教體發化清淨應用無盡如是一類名光音天。

　　此二禪第三天也吸圓光成教體者由此天已無尋伺故無語言惟以光明發清淨化以表言詮而隨機開示應用無盡故曰光音。

　　阿難此三勝流一切憂懸所不能逼雖非正修真三摩地清淨心中麤漏已伏名為二禪。

　　此結示三天名二禪也此三天總名定生喜樂地由覺觀心息故名定生若淨鑑止水故身心適悅亦名喜俱禪以定生時與喜俱發故以有定喜滅世間貪憂故憂懸不能逼也麤漏已伏者謂以定力伏前五識由二禪伏前五故無尋伺未伏第六故有喜樂內有喜水擾動故外感水災而水災壞二禪前三天以戒勝此三天以定勝。

　　阿難如是天人圓光成音披音露玅發成精行通寂滅樂如是一類名少淨天。

　　此三禪第一天也圓光二句躡前天而昇進也言前天雖有圓光為教體披光則玅理自露然有喜心分別亂動能障定樂此天轉寂故依理發成精行而通寂滅樂由定樂纔通淨空初顯故曰少淨此中用捨念正知三心所以伏六識現行離喜支是精行也瑜伽云由捨念正知數修習故令心踊躍俱行喜受便得除滅離喜寂靜與喜相違樂受生起彼於爾時色身意身領納受樂及輕安樂故說有身受樂此寂滅樂由伏第六識故相似二乘之寂滅非生滅既滅寂滅現前之比。

　　淨空現前引發無際身心輕安成寂滅樂如是一類名無量淨天。

　　此三禪第二天也以伏六識而似得人空故曰淨空現前此躡前升進也引發無際者謂擴而充之則喜心愈寂淨空愈廣故身受心受皆得輕安至此則滅樂已成淨空無量名無量淨。

　　世界身心一切圓淨淨德成就勝托現前歸寂滅樂如是一類名徧淨天。

　　此三禪第三天也言前天徹意地樂止在身心未名為徧今則根身器界觸處無非妙樂天中玅樂至此已極更無有加便認此為清淨極樂之鄉終身歸托之地故曰托曰歸由彼淨樂觸處皆得故曰徧淨顯揚論云謂離喜之樂之所滋潤徧滋潤徧適悅徧流布者是謂第三靜慮近分即此身中於一切處無有少分離喜之樂所不徧滿者是謂第三靜慮根本言近分者靜慮未滿故言根本者靜慮已滿故。

　　阿難此三勝流具大隨順身心安隱得無量樂雖非正得真三摩地安隱心中歡喜畢具名為三禪。

　　此結示三天名三禪也具大隨順者言此玅樂無不隨心順意故曰大也身心安隱者言前初二禪心有喜受故多散動不得身親受樂今則喜受既除身心皆親受無量玅樂故得安隱言歡喜畢具者是顯身心俱受樂也謂下地無如是樂及無間捨上地有捨而無樂故諸佛弟子說第三禪具有能捨及念正知而復受樂故諸樂中三禪獨勝地持目此為樂俱禪此定功德與徧身樂俱發故此天已伏意識無喜受有出入息擾亂故外感風災而風災壞三禪也。

　　阿難復次天人不逼身心苦因已盡樂非常住久必壞生苦樂二心俱時頓捨麤重相滅淨福性生如是一類名福生天。

　　此四禪第一天也復次下結三禪之德樂非下顯三禪之過苦樂下正示福生葢初禪離苦受有憂受二禪離憂受有喜受三禪離喜受有樂受此天則知樂受亦不常以樂久必壞壞即成苦故將苦樂二心一時頓捨樂既謝滅則不動之定與捨俱發故內心湛然不苦不樂名捨念清淨地瑜伽云一切下地災患已斷謂尋伺苦憂喜樂及出入息是故此中捨念清淨鮮白由是此禪心住無動由苦樂雙捨故得麤重相滅麤重者即六識分別種子也由不受妙樂故淨福發生名福生天地持亦目此地為捨俱禪。

　　捨心圓融勝解清淨福無遮中得玅隨順窮未來際如是一類名福愛天。

　　此四禪第二天也前捨心初生尚未至圓融至此則無一毫樂念不捨故曰捨心圓融於捨心中仍生勝解於此決定忍可印持不為異緣所轉故曰勝解清淨由捨心圓融故淨福亦無遮礙今在淨福無遮礙處有所願求無不如意故能得大自在窮於未來也言窮未來者即福資二路受報無窮之義非真得常住也言福愛者謂諸天之福惟此天為最可愛以三災不及故或此天積福別有愛求即希上二路也。

　　阿難從是天中有二岐路若於先心無量淨光福德圓明修證而住如是一類名廣果天。

　　此四禪第三天也是天指福愛有二岐路者一直往道趣廣果二迂僻道趣無想先心即指福愛圓融捨心也無量淨光即捨俱禪所發定光也福德圓明修證而住者以初禪戒勝二禪三禪定慧皆勝是淨德圓明至於四禪則全是福報是淨福圓明故從福愛天無量光中修四無量心滋長福德證廣大果名廣果天色界諸天所感福報至此為極以四禪報境惟此三天故第四無想是福愛之差支五不還天是三果聖人之別寓故問四禪既無三災擾亂何故不常答是剎那無常所壞故。

　　若於捨心雙厭苦樂精研捨心相續不斷圓窮捨道身心俱滅心慮灰凝經五百劫是人既以生滅為因不能發生不生滅性初半劫滅後半劫生如是一類名無想天。

　　此四禪之別支也先心亦指福愛但廣果厭苦樂而增修福慧此天則厭苦樂而精研捨心此兩天所以分岐也首二句躡前精研下三句顯此天用功處精研捨心者謂以定力深搜細索其捨心也相續不斷者功無間歇也圓窮捨道者必欲究竟盡其捨心也身心三句捨定成而尅獲無想異熟也言以捨定滅除捨心故令心慮灰凝暫爾不行如夾氷魚如壓石草不知微細生滅流注妄謂涅槃非真涅槃也經五百劫者大劫也言從初生以至壽終凡經五百大劫也是人下斷其錯修不得真果者以彼生滅為因不能感不生滅之果也初半劫滅者言初生此天習定半劫始得滅想後半劫生者此天報盡在四百九十九劫半後想心復生也問此無想定與滅盡定有何差別答滅盡定既滅第六識兼滅第七染分無想但滅六識分別見而諸邪見尚未能盡何況其他問身界俱空此與四空何異答出定則有故不同也此三界總有三十二天二惟凡位五惟聖位其餘皆是凡聖同居二惟凡位者謂大梵天不達業因惟說我能造一切天地人物恃此憍慢輕篾一切聖人故聖賢不居此無想天亦惟凡住惟是外道修無想定者生受五百劫無心之報外道不達妄為涅槃受報已畢必起邪見謗阿羅漢身遭後有復入地獄以是聖人亦不居也五惟聖位者即下五那含也。

　　阿難此四勝流一切世間諸苦樂境所不能動雖非無為真不動地有所得心功用純熟名為四禪。

　　此結示三天名四禪也由苦樂雙亡故心念不動聖位第八證真無為名不動地以滅六盡七故此之不動有所得故非真無為以彼但能伏六識故此聖凡之疆域判然不濫矣已上禪天初禪伏鼻舌二識無段食故二禪伏前五識三禪伏意識分別現行故得玅樂四禪伏意識分別種子故得捨心總是伏第六分別見惑耳然則孟子之四十不動莊生之死生不動較之禪天不動尚如天淵況如來真三摩地不動之體便欲竊而擬之哉。

　　阿難此中復有五不還天於下界中九品習氣俱時滅盡苦樂雙亡下無卜居故於捨心眾同分中安立居處。

　　此明五不還天是此天之別報也言不還者即第三果以斷盡欲界九品思惑不復欲界受生故言習氣者即思惑種子謂貪瞋癡慢任運而起微細之惑由彼難除故分八十一品斷之葢於三界分九地地各分九品今斷欲界一地九品故苦亡而欲界無卜居復斷上三地各九品故樂亡而色界三地無卜居惟四禪是其同分故獨於此卜居也。

　　阿難苦樂兩亡闘心不交如是一類名無煩天。

　　此名五不還天第一天也苦樂未亡時則欣厭二心交戰胸中故煩燥今既兩亡則心不交闘漸入冷淡故無煩煩燥動也此天似斷離生喜樂地九品思惑。

　　機括獨行研交無地如是一類名無熱天。

　　此不還第二天也機發動也括收斂也言心之或發或止毫無苦樂繫著常行於獨故曰機括獨行前雖闘心不交尚有交地今併其交地亦復研盡則心如氷壺清涼透徹何熱之有熱微煩也此天似斷定生喜樂地九品思惑。

　　十方世界玅見圓澄更無塵象一切沉垢如是一類名善見天。

　　此不還第三天也煩熱既除內心澄瑩發天眼通故見量徧十方界而所見之境觸處皆玅故曰玅見圓澄塵象是境沉垢是惑正顯心境兩忘故所見皆善也此天似斷離喜玅樂地九品思惑。

　　精見現前陶鑄無礙如是一類名善現天。

　　此不還第四天也範土曰陶鎔金曰鑄由天眼既淨一見則通故能鎔鍊自在若陶冶之鑄物隨心成就更無隔礙故名善現前由心闘而所見所現猶未盡善此由心不闘而所見所現皆盡善故曰善見善現此似斷捨念清淨地九品思惑也。

　　究竟羣幾窮色性性入無邊際如是一類名色究竟天。

　　此不還第五天也究竟研窮也幾微也言窮色而至於極微也抑且不但窮色至極微而已復能窮色性之性從何處起則知性色真空性空真色清淨本然周遍法界故曰入無邊際如是而究方知色之究竟名色究竟此天似斷四空四地三十六品思惑也以色究竟是盡色四空皆究竟離色故也。

　　阿難此不還天彼諸四禪四位天王獨有欽聞不能知見如今世間曠野深山聖道場地皆阿羅漢所住持故世間麤人所不能見。

　　此結示五天惟是聖居也凡生彼天要是進向那含身得四禪發無漏慧起熏禪業或起一品乃至九品方始得生凡夫無此熏禪業故不得生彼諸下顯此五天不獨天人不見即四位天王但欽其名不知其心亦不見其形以四天修有漏凡定五天修無漏聖定凡聖不相及故即四位天王亦如盲瞽況天人乎昔雲居膺結庵三峰經旬不赴堂洞山問曰子近曰何不赴堂曰每日有天人送供山曰我將謂汝是個人猶作這箇見解汝晚來膺晚至山召曰不思善不思惡是甚麼膺回庵寂然宴坐天人尋覔三日不見乃絕四王之不見五天亦猶天人之不見膺師也如今下以人間例明聖道場地若天台峨眉五臺等。

　　阿難是十八天獨行無交未盡形累自此已還名為色界。

　　此結屬色界也孤山曰獨行無交以無情欲故未盡形累者尚有色質故故自色究竟以至梵眾皆色界攝仲尼曰我未見好德如好色者也若以欲色分兩界則欲界人好欲心多而好色者絕無當云吾未見好德如好欲者也。

　　復次阿難從是有頂色邊際中其間復有二種岐路若於捨心發明智慧慧光圓通便出塵界成阿羅漢入菩薩乘如是一類名為回心大阿羅漢。

　　此標聖獨出也究竟居色頂故曰有頂與無色隣故曰色邊際由三果根有利鈍故於捨心復分二路其利根者研窮色性徹見真空發無漏慧慧光圓通橫出無色入菩薩乘名大羅漢若鈍根者亦由捨心窮盡色陰生無色界漸斷漸證竪出三界也。

　　若在捨心捨厭成就覺身為礙銷礙入空如是一類名為空處。

　　此無色界第一天也謂滅三種色緣空而入定者名空處定行者厭患色如牢獄心欲出離即修觀智破色入空名空處定首二句躡前天覺身下明本天覺身為礙者覺有身為質礙而不自在也銷礙入空者修空觀而滅身歸無也大經云謂超一切色想滅有對想不念種種想入無邊虗空住空無邊處釋曰超一切色想者超可見有對色也滅有對想者耳鼻舌身識和合想滅故此滅不可見有對色也不念種種想者不念意識和合想故意識分別一切法故說名種種此滅不可見無對即意識也入無邊虗空者謂三色想絕即入空理廓爾無邊由厭色依空名為空處此下四天皆是不悟性色真空而勤劬於銷礙豈知捨有而之無是逃峰而赴壑也長水曰捨心有二一者若於有頂用無漏道斷惑入空即樂定那含也二者若於廣果用有漏道伏惑入空即凡夫外道也。

　　諸礙既銷無礙無滅其中惟留阿賴耶識全於末那半分徵細如是一類名為識處。

　　此無色界第二天也謂捨空緣識而入定者名識處定行者厭患虗空無邊緣多則散能破於定即捨虗空轉心緣識心與識法相應名識處定溫陵曰諸礙既銷而無則不依於色無礙之無亦滅則不依於空惟留阿賴末那即厭空依識也賴耶即第八識末那即第七識也何以末那惟留半分微細以轉末那功在第六以第六分別已伏末那一分亦伏第六俱生現行末那一分亦現行故大經云超一切虗空無邊處入無邊識住識無邊處釋曰心緣內識作無邊行相故以為名初超空無邊處是離障彼何所障外念為麤故云何對治見彼外念麤分別過患故入無邊識是修行利益也問末那賴耶羅漢未了凡外那含何以知之答此自佛眼了見與之作名非許彼知也在彼固自以為離色離空即是性真而迷實同無想法華云眾生住於種種諸地惟有如來如實知之是也。

　　空色既亡識心都滅十方寂然逈無攸往如是一類名無所有處。

　　此無色第三天也若捨識處心依無所有法而入定者名無所有處定行者厭患於識三世之識無邊緣多則散故捨緣識轉心依無所有法名無所有處定首句躡前天識心即前半分末那而言都滅者憑深定力伏其現行不行例如無想之伏六現行非如羅漢種現俱斷之謂也逈無所有者滅識定中所證境界即厭識歸無也所謂杳杳冥冥之處昏昏默默之鄉外道執為冥諦老莊呼為混成皆在於此大經云起一切識無邊處入無所有處釋曰無所有處者內外皆無也超無邊識者是明離障何故須超事念麤故云何對治見麤念事分別過患故入無所有是明修行利益也前以捨外緣內故為麤念既無所取能取亦無故內外俱無斯為利益名無所有也。

　　識性不動以滅窮研於無盡中發宣盡性如存不存若盡非盡如是一類名為非想非非想處。

　　此無色第四天也謂捨二邊之想而入定名非有想非無想定行者厭患無所有處想如癡有想處如癰如瘡更有定名非有想非無想即捨無所有處緣念非有非無想之法是謂非有想非無想處定前以末那為識心此以第八為識性也以滅窮研者前天既以定力伏末那此天更加功用研窮識性而欲滅之殊不知無金剛慧斷不可滅此在不可滅盡處而自謂滅盡其實若存而非存似盡而非盡若以為存而未盡則識性不動以為不存而盡猶有滅窮研者在故大經云超一切無所有處住非有想非無想處釋曰超一切無所有處是所離障云何對治無彼無所有以見麤分過患故問能治既寂無所有云何名麤猶有無所有想故瑜伽云先入無所有處定超過一切有所有想今復超過無所有想故有云既曰非想又曰非非想者非如無想及滅盡定以一切諸想皆悉滅盡惟有微細想緣無想境轉故此中所以不出三界者由緣無想境即是細想外道不了謂為涅槃未能無緣豈離心境況計此為我復生愛味若知此患更求上進求上所緣竟無所得無所得故滅而不轉則得滅受想定也若未得此定厭想為先後想不行即入無想定矣此又聖凡一大關鍵處也。

　　此等窮空不盡空理從不還天聖道窮者如是一類名不迴心鈍阿羅漢若從無想諸外道天窮空不歸迷漏無聞便入輪轉。

　　此總明聖凡出墜之地也此等者總指前四天人也初天窮色而歸空次天窮空而歸識三天窮識心以歸無四天窮識性以歸盡如此窮空豈惟不達圓頓性色真空之旨即人法二空之理皆所不了而妄欲起心銷之空之滅之盡之豈知終不能銷空滅盡也故自五不還天窮空而入此天者其根本尚正俟其八萬劫滿斷盡思惑而出三界者名鈍根羅漢以對前有頂之迴心者故曰鈍也若從無想窮空而入此天者其根本原邪以彼迷有漏天作無為解故八萬劫受報已滿無所歸托便入淪墜矣問經謂無想臨終謗佛墮獄安能得入非想答偶或有之豈無想天人盡皆爾耶世尊舉一以警眾耳如佛在世時有一比丘得四禪生增上慢謂得阿羅漢不復求進命欲盡時見四禪中陰相便生邪見謂無涅槃佛為欺我惡邪生故失四禪中陰便見阿鼻中陰相命終即墮阿鼻獄中此等猶是坐禪持戒之人一念妄證遂沉苦海較今禪人得少為足蕩心狂想者其報又當何如聖有明謨寧不惕然自省哉。

　　阿難是諸天上各各天人則是凡夫業果酬答答盡入輪彼之天王即是菩薩遊三摩地漸次增進迴向聖倫所修行路。

　　此通結三界天人天主凡聖各別也天人即天之臣民是凡夫攝業果詶答等者謂因中修十善八定而以六欲四禪詶之故報盡入輪天王即是菩薩等者如華嚴說初地為閻浮王二地為輪王三地為忉利天王四地為夜摩天王乃至十地為摩醯首羅天王等此皆菩薩寄位進修不落輪迴者也此段當在下文無色界下。

　　阿難是四空天身心滅盡定性現前無業果色從此逮終名無色界。

　　此結屬無色也前二天色空俱無是身滅盡後二天伏識現行是心滅盡由身心俱滅故定性現前也無業果色者非若欲色二界業報所感根身器界以有勝定故隨化依正自在受用所謂定果色也此從非想以至空處統名無色。

　　此皆不了玅覺明心積妄發生妄有三界中間妄隨七趣沉溺補特迦羅各從其類。

　　此總結三界此字通該六欲以至非想皆由不能了達本有妙覺明心從迷積迷妄生三界故諸天人隨業報盡中間不免又隨七趣淪溺不得休息也補持伽羅此云數取趣即中有身也以能數數受生取諸趣故世尊曾以甲頭土問比丘曰甲頭土多地上土多諸比丘言地上土多不可為喻佛言天上命終還生人間者如甲頭土墮地獄者如地上土何以故以本發阿耨菩提心或於禪中集諸福德方得還生人中聞佛法故故知淨業純熟目覩天宮惡業將成心現地獄如福德之士執礫成金業貧之人變金成礫礫非金而金現金非礫而礫生金生但是心生礫現亦從心現轉變在我金礫何從抱疑之徒可曉此旨。

　　復次阿難是三界中復有四種阿修羅類若於鬼道以護法力乘通入空此阿修羅從卵而生鬼趣所攝若於天中降德貶墜其所卜居隣於日月此阿修羅從胎而出人趣所攝有修羅王執持世界力洞無畏能與梵王及天帝釋四天爭權此阿修羅因變化有天趣所攝阿難別有一分下劣修羅生大海心沉水穴口旦遊虗空暮歸水宿此阿修羅因濕氣有畜生趣攝。

　　此明四種修羅也梵語阿修羅此云非天謂其多瞋有天福而無天行故亦云無端正以夫醜而婦美故亦云無酒以瞋無和氣釀酒不成故言鬼道者顯其前因從鬼道發心也如護戒護定護經護呪等皆名護法謂從鬼道藉護法力而生此趣能乘神通而入居空界者約其現果是卵生以卵從想生故約其因或是三夜叉親住如來座下轉生者當是鬼趣攝也言天中者指其前因降德者謂在天中有損德而下謫也卜居隣日月者以不離人間固是胎生人趣所攝也執持世界者謂能驅役鬼神興災興福力洞無畏者言其力量廣大通貫人天故心無怖畏經稱化身十六萬八千由旬手撼須彌諸天震恐帝釋四天常與鬬戰今言梵王亦爭者或帝釋不勝則梵王以下俱助力也若力不能勝則藏身入藕絲孔中約可大可小知是化生力與天等是天趣攝也四種之中此為最勝故稱王以別即羅睺阿修羅王也生海心水口者經稱毗摩質多阿修羅王此云響高亦名穴居謂在大海水底出大音聲唱言我是毗摩質多住在海穴能波海水出聲疑即是類以居水底是濕生以下劣故是畜生攝正法念經云修羅衣食自然冠纓衣服純以七寶鮮潔同天所䬸飲食隨念而生悉皆百味惟彼凡所食時末後一口變為青泥是故經說不如人也。

　　阿難如是地獄餓鬼畜生人及神仙天洎脩羅精研七趣皆是昏沉諸有為相妄想受生妄想隨業於玅圓明無作本心皆如空華元無所著但一虗妄更無由緒。

　　此總結虗妄也言精細研究七趣之由皆是發潤二種妄想為惑業因故隨妄想而受生亦因妄想而受報也若於圓明無作本心照此昏沉諸有為相直如空中之華無著落處惟是一槩虗妄而已更無根本由緒為生起也故宗鏡問云平等空門一心玅旨既善惡無際凡聖皆圓何乃潤受有差苦樂不等答萬事由人自造唯心一理無虧善惡但自念生果報豈從他得是以西施愛江嫫母嫌鏡實為癡也故知此心是凡聖之宅根境之源只為凡夫執作賴耶成生死苦惱之因聖者達為藏心受涅槃常樂之果若云賴耶則有名無體以情執為有不究竟故故當證時其名即捨若云藏心則有名有體以是本有非情執故盡未來際其名不斷若念念昧如來法界之性步步造眾生業果之因惡業日增苦緣無盡於安隱處生衰惱心向解脫中成繫縛果受𦦨口針咽之體經劫而飢火焚燒作披毛戴角之身觸目而網羅縈絆或墮無間獄抱劇苦而長處火輪或生修羅宮起鬬爭而恒雨刀劍或暫居人界剎那而八苦交煎或偶處天宮倐忽而五衰相現皆為不知如來藏心遺失惟識玅性背真慈父傭賃外方捨大智王依投他國是以諸佛驚入火宅祖師特地西來指真歸而不歸示正見而弗見都為藏識熏處無始堅牢執情厚而如萬疊氷崖疑根深而似千重闇室今者廣明深奧直示一心可謂會性天於此時更無異種定父子於今日惟一家風凡有知者自宜深究。

　　阿難此等眾生不識本心受此輪迴經無量劫不得真淨皆由隨順殺盜婬故反此三種則又出生無殺盜婬有名鬼倫無名天趣有無相傾起輪迴性若得妙發三摩提者則妙常寂有無二無無二亦滅尚無不殺不偷不婬云何更隨殺盜婬事。

　　此言迷時妄有悟後元無也本心者即玅圓明無作本心也言此等七趣眾生皆由不識本心受此輪轉雖經多劫不得真淨而常居妄染此由隨順殺盜婬故而成三惡既又反此殺盜婬故而成三善有三惡則下墜三塗無三惡則上昇天界由彼善惡有無互相傾奪故上昇下墜亦輪轉無窮既善惡皆屬輪迴必得發此無善無惡妙三摩心則即妙即常即寂矣若得入此三摩地中則善惡二塗昇沉二果當時滅盡得證人空超出三界故曰有無二無不但善惡二性當時銷滅即無二之性亦不可得故曰無二亦滅此則不但超生死更超小乘涅槃矣如是則尚無無二云何隨二故曰如是尚不見有不殺不盜不婬之事云何更隨殺盜淫事哉。

　　阿難不斷三業各各有私因各各私眾私同分非無定處自妄發生生妄無因無可尋究汝勗修行欲得菩提要除三惑不盡三惑縱得神通皆是世間有為功用習氣不除落於魔道雖欲除妄倍加虗偽如來說為可憐憫者汝妄自造非菩提咎作是說者名為正說若他說者即魔王說。

　　此結答問辭而戒勗真修也前問云為有定處為復自然彼彼發業各各私受故牒答云因不斷此三種善惡業故各各私造因各各私造故在眾私同分之中非無定處正言造業私而受報則有定處也然此定處從何所來元是自妄之所招感既所生是妄實無有因故不可究其起處也勗勉力也三惑即三惡三善之根本也三業根於惑起故直指其本而令斷也若不斷惑本縱得五通皆是有為非無漏道以但伏現行習氣不除不得漏盡必落魔道雖欲除妄是以火救火名之益多此如來之所大哀而深愍者由阿難初問佛體真實云何復有諸趣故答云汝妄自造非佛體有咎也菩提即佛體也故復警云若使末世勸人離此三種者此人即為佛說若末世讚此三種以為無礙者此人即是魔說也是則必斷三惑方能得入真三摩地也已上詳明七趣竟下詳辯魔境。

　　即時如來將罷法座於師子座攬七寶几迴紫金山再來凭倚普告大眾及阿難言汝等有學緣覺聲聞今日迴心趣大菩提無上妙覺吾今已說真修行法汝猶未識修奢摩他毗婆舍那微細魔事魔境現前汝不能識洗心非正落於邪見或汝陰魔或復天魔或著鬼神或遭魑魅心中不明認賊為子又復於中得少為足如第四禪無聞比丘妄言證聖天報已畢衰相現前謗阿羅漢身遭後有墮阿鼻獄汝應諦聽吾今為汝子細分別阿難起立并其會中同有學者歡喜頂禮伏聽慈誨。

　　先明世尊無問自說良以世尊一往直示真修行路而阿難等尚未親歷不知途中艱阻世尊是過來人險阻艱虞歷歷自試故將罷座而迴身復留一一指明途中所遇令其自識預備不虞此如愛子遠行慈母於臨行時付囑途中善為之語如來不盡之慈意亦如此汝等下叮嚀魔之當識也真修行法即指反聞一門也言我雖為汝等指出奢摩他中妙修行路汝猶未明路中所發魔事最為微細不知不覺忽爾現前皆能契合人心又不識其為邪為正若汝胸中有一毫邪心未曾洗淨彼則乘此一毫之隙便能勾汝入邪見矣言陰魔者即色陰中初心自現不自外來者也天魔鬼神魑魅皆受想二陰所現者也言正當魔現之時要曾辨得一副辯龍蛇眼不為彼惑若道眼不明為彼所轉遂認賊為子立使家寶劫盡矣心見二魔皆無外境以行陰識陰所現者皆是自心邪見得少為足之過也如第下舉一例諸言無聞者但修無想為極則事不樂聞法不知正修自謂成無上道及報將盡想心復生衰相亦現不知自己本非證聖反謗聖人身遭後有坐謗法故遂墮地獄其毒如此可不畏哉汝等回心趨大菩提豈可不知其利害耶故我為汝仔細分別非草草也若據下文無學破除四陰惟識陰未破耳。

　　佛告阿難及諸大眾汝等當知有漏世界十二類生本覺妙明覺圓心體與十方佛無二無別由汝妄想迷理為咎癡愛發生生發徧迷故有空性化迷不息有世界生則此十方微塵國土非無漏者皆是迷頑妄想安立當知虗空生汝心內猶如片雲點太清裏況諸世界在虗空耶汝等一人發真歸元十方世界悉皆銷殞云何空中所有國土而不振裂。

　　此言動魔之由葢謂本覺圓明生佛無二良由妄想一動遂迷此覺圓心體而成過咎於是發業潤生二種無明瞥爾發生既一生已則覺體徧迷遂成空性所謂晦昧為空也既一迷此於是化迷不息遂生世界所謂依空立世界也是則十方有漏微塵國土皆依妄想建立豈知空生大覺若雲點太清已是微眇況復依空所立世界其微眇益可知已且舉世之人盡皆發妄不息循聲逐色無發真者所以世界安立如故若使一人發真歸元則虗空粉粹大地平沉況依虗空所有國土而不振裂者耶問自古至今發真不少何故世界宛然如故答世界元是眾生共業所感一人發真一人之世界銷殞若舉世界人發真則舉世界悉銷殞矣葢世界既從妄想生而建立必由妄想盡而後銷殞也是以妄想盡者見銷殞妄想不盡者世界猶然建立也。

　　汝輩修禪飾三摩地十方菩薩及諸有漏大阿羅漢心精通脗當處湛然一切魔王及與鬼神諸凡夫天見其宮殿無故崩裂大地振坼水陸飛騰無不驚慴凡夫昏暗不覺遷訛彼等咸得五種神通惟除漏盡戀此塵勞如何令汝摧裂其處是故鬼神及諸天魔魍魎妖精於三昧時僉來惱汝。

　　此言動魔致亂也飾嚴防也言汝等修禪正當發真時與諸聖賢氣味相投心精通脗混合為一故當處湛然清淨不動不相惱亂魔王即天魔也鬼神即一切精靈也凡夫天即無想天也水居即河精海精之類陸居即山林土地川岳鬼神之類飛騰即空居如大力鬼王飛行夜叉之類言行人正當發真之時大地震驚宮殿崩裂而魔王之在水居陸居及空居飛騰者無不驚怖惟下界凡夫未得五通瞢然不覺訛言地震故無驚恐彼等魔王神鬼咸得五通未除習漏既戀塵勞決定不容崩裂宮殿各各恃其所能惟欲破壞禪定故僉來惱亂也。

　　然彼諸魔雖有大怒彼塵勞內汝妙覺中如風吹光如刀斷水了不相觸汝如沸湯彼如堅氷煖氣漸隣不日銷殞徒恃神力但為其客成就破亂由汝心中五陰主人主人若迷客得其便當處禪那覺悟無惑則彼魔事無奈汝何陰銷入明則彼羣邪咸受幽氣明能破暗近自銷殞如何敢留擾亂禪定若不明悟被陰所迷則汝阿難必為魔子成就魔人如摩登伽殊為眇劣彼惟呪汝破佛律儀八萬行中秪毀一戒心清淨故尚未淪溺此乃隳汝寶覺全身如宰臣家忽逢籍沒宛轉零落無可哀救。

　　此明悟則無咎迷則受邪也以彼是塵勞中物汝為妙覺中人故雖大怒不能加害正如風刀之吹光斷水終不能令光水之有動損也不但不能加害而汝反能化彼喻如沸湯之近堅氷暖氣逼而堅氷自銷矣彼雖恃其五種神通猶是外客客從外來尚易看待成就破亂不在於客悉由主人若使主人心中不明認賊為子客則乘間而入為亂為虐若使主人當處禪那惺惺了了不受顢頇縱彼魔力雖強無由動汝所以不能奈何汝者由汝陰氣已銷已得大光明藏彼則咸受幽氣住於昏沉冥漠之鄉彼若隣近光明幽氣自然銷殞正如梟之入晝羅剎之向陽尚不可見安敢久留擾亂汝之禪定耶若使五陰主人心不明悟見虗幻境或生恐怖或生愛著被陰所迷反墮彼類矣是則化家為國亦由汝喪身亡家亦由汝也即如摩登其人眇劣縱能呪汝秪破一戒其害尚小況汝心猶清淨未至淪溺若此等魔王又非眇劣之比寶覺全身又非一戒之比為害甚大喻如宰臣之家忽遭天王籍沒則不但失官罷職而身且不免於刑戮是則展轉日就零落縱有神力其可救乎。

　　阿難當知汝坐道場銷落諸念其念若盡則諸離念一切精明動靜不移憶忘如一當住此處入三摩提如明目人處大幽暗精性妙淨心未發光此則名為色陰區宇若目明朗十方洞開無復幽黯名色陰盡是人則能超越劫濁觀其所由堅固妄想以為其本。

　　此敘色陰始終之相也由未破已破境相不同故先明其始終坐道場有二坐八角壇等是事道場於一切反聞專注心不流逸是理道場銷落諸念等者謂專注反聞已久萬念自離圓覺所謂居一切時不起妄念也此離念相猶如虗空於一切時惺惺不昧了了常知故曰離念精明於是與動靜之境無干憶忘之識無預此正打成一片時也當住此離念精明之處便可入耳根圓照三昧矣然為色陰所覆心未發光故目前所見惟是黑暗此黑暗相即是色陰區局性真如屋宇然故名色陰區宇此即色陰未破之相也若使心光發洩障礙皆通即肉眼所見十方洞明而前之黑暗皆化成光明內徹五藏外徹山河天上人間悉如指掌即前十方國土皎然清淨時此即色陰已破之相也由此色陰元從空晦暗中結暗所成故一有此色便成劫濁此濁離彼色陰無體故色陰盡而劫濁超也至此始知色陰之由元從堅固妄想之所凝結由妄想故堅執外四大為我所又堅執內四大為我而成此色陰黑暗之體也。

　　阿難當在此中精研玅明四大不織少選之間身能出礙此名精明流逸前境斯但功用暫得如是非為聖證不作聖心名善境界若作勝解即受羣邪。

　　此下十種明色陰中間將破未破之相也先明外徹良以藏心統含四土不離當處不隔毫端秪因色陰所覆豈惟不見上三即同居一土現前朗然者不能也今入定者既捨一區之明全處無邊之暗當色陰未開之際在此離念精明之地正好著力精究研窮此玅明性由斯研究故得四大虗融如雲如影世界不相交織故少頃之間此身透牆過壁了無隔礙斯由定中加功用行逼拶之極偶令心光洩露暫得前境虗融隨得隨失不同證果聖人一得永得也若使行人得遇此境現前平平坦坦毫不介意動止尋常不生歡喜依然只是顧話頭亦足驗其功夫得力處誠為善境若行人自無識見又無涵養若暫遇此境妄言證聖則魔得其便可乘間而入向後漸成大害矣故先德云纔有所重即非沙門又云但盡凡情別無聖解。

　　阿難復以此心精研玅明其身內徹是人忽然於其身內拾出蟯蛔身相宛然亦無傷毀此名精明流溢形體斯但精行暫得如是非為聖證不作聖心名善境界若作聖解即受羣邪。

　　此明內徹也內徹者心光忽然透徹身內反觀五藏親見蟯蛔以手拈出而身無傷毀此是精光流溢形體暫得如是不可為常所謂路途之樂終未到家者也。

　　又以此心內外精研其時魂魄意志精神除執受身餘皆涉入互為賓主忽於空中聞說法聲或聞十方同敷密義此名精魄遞相離合成就善種暫得如是非為聖證不作聖心名善境界若作聖解即受羣邪。

　　此明內外俱徹也醫經云魂藏於肝魄藏於肺意藏於脾志藏於膽精藏於腎神藏於心除執受身餘皆涉入者謂除此第八執受之身安然不改其餘魂魄等皆失其故位而遞相涉入也互為賓主者一為主而餘五為賓也聞空中說法者聞一處說法也十方同敷者聞十方說法也遞相離合者岳師謂或精離本位而合於魂或魂離本位而合於精等葢離即失本位而合則就他位也此由初聞六根互用熏成善種故於定中偶一發露非若聖人證入圓通一得永得也環師云夙昔聞熏自能發揮而有所聞也今夫刻意凝神討論之極則奇文麗藻未甞經意往往煥然得於夢寐則精神激發神者偶現類可知也。

　　又以此心澄露皎徹內光發明十方徧作閻浮檀色一切種類化為如來于時忽見毗盧遮那踞天光臺千佛圍繞百億國土及與蓮華俱時出現此名心魂靈悟所染心光研明照諸世界暫得如是非為聖證不作聖心名善境界若作聖解即受羣邪。

　　此明現佛境也此由反聞功勝心體益明故澄露皎徹始覺之智融透而本覺之心發明故所見一切色是佛色一切形是佛形也梵語毗盧遮那此云光明徧照百億國土及蓮華等所謂一華百億國一國一釋迦是也此亦宿昔耳根曾聞梵網等經而心靈所染習氣今由研究故心光發明照諸世界偶一發露耳非一證永證也。

　　又以此心精研玅明觀察不停抑按降伏制止超越於時忽然十方虗空成七寶色或百寶色同時遍滿不相留礙青黃赤白各各純現此名抑按功力逾分暫得如是非為聖證不作聖心名善境界若作聖解即受羣邪。

　　此明空成寶色也始由晦昧為空結暗為色今反聞功切用心緜密毫無間斷於過去之念更加抑按現在之念更加降伏未來之念更加制止如是用功鞭逼太過忽見虗空成七寶色或百寶色或青黃赤白等色此由玅明逼極煥散而現故見如此種種異境非實證也。

　　又以此心研究澄徹精光不亂忽於夜半在暗室內見種種物不殊白晝而暗室物亦不除滅此名心細密澄其見所視洞幽暫得如是非為聖證不作聖心名善境界若作聖解即受羣邪。

　　此明暗中見物也精光不亂者心光凝定明暗不移也見種種物等者非室中元有之物是暗中所現如鬼神精魅及奇形怪狀之物而此暗室所有之物猶然如故葢鬼神精魅恒雜人居互不相見今由用心細密而見亦密澄故尋常所不見者今皆洞見也此亦研究澄徹之功暫時發露非真得常光古今如一也。

　　又以此心圓入虗融四體忽然同於草木火燒刀割曾無所覺又則火光不能燒爇縱割其肉猶如削木此名塵併排四大性一向入純暫得如是非為聖證不作聖心名善境界若作聖解即受羣邪。

　　此明身同草木也圓入虗融者謂反聞功切純覺遺身故四體同於草木燒亦不覺研亦不知由不覺不知故火不能燒刀不能傷也此名下出其不覺不傷之由環師所謂五塵併銷四大排遣純覺遺身故無傷觸也此亦暫時發露非真得性色真空也。

　　又以此心成就清淨淨心功極忽見大地十方山河皆成國土具足七寶光明徧滿又見恒沙諸佛如來徧滿空界樓殿華麗下見地獄上觀天宮得無障礙此名欣厭凝想日深想久化成非為聖證不作聖心名善境界若作聖解即受羣邪。

　　此明覩界覩佛也淨心功極者言心淨之功至此已極也忽見佛國者同居淨土也又見諸佛者見淨土現在如來也又見地獄天宮者同居穢土也由淨心功極故徹上徹下若淨若穢無不洞矚此由聞教中淨穢二土隨起欣淨厭染之念熏習成穢凝想久而化成偶一發露非真得寂光土也。

　　又以此心研究深遠忽於中夜遙見遠方市井街巷親族眷屬或聞其語此名迫心逼極飛出故多隔見非為聖證不作聖心名善境界若作聖解即受羣邪。

　　此明遙見遙聞也研究深遠者謂用心研究到極深最遠處遂令心光逼極飛出故障隔處皆能見聞也此亦暫時光景然非實證無邊剎海不隔毫端也。

　　又以此心研究精極見善知識形體變移少選無端種種遷改此名邪心含受魑魅或遭天魔入其心腹無端說法通達玅義非為聖證不作聖心魔事銷歇若作聖解即受羣邪。

　　此明見知識也研究精極者謂研究之功已到至精至極之地實與諸佛心精脗合而色陰將破之時故魔心震驚而魔擾亦於此兆端也見善知識種種變遷者是行人自見此所見知識元是行人曾有邪心含受邪種至此忽然發露非真見聖或是魔入行人身中持其心神故令行人無端說法又能通達玅義以漸發其狂慧非實證聖也行人至此雖不為色陰拘攣復為魔罥繫縛故用心者不可不密也。

　　阿難如是十種禪那現境皆是色陰用心交互故現斯事眾生頑迷不自忖量逢此現前迷不自識謂言登聖大妄語成墮無間獄汝等當依如來滅後於末法中宣示斯義無令天魔得其方便保持覆護成無上道。

　　此勉令覆護也言此禪那所現十境皆是行人自己禪觀與堅固妄想交攻互戰或勝或負現此十事如一善境現即是觀力勝妄想若暫現復隱是妄想勝觀力由互出互入不得互融此魔之所以乘間而入也眾生頑迷不自忖量己之見地與佛何似功用與佛何如逢此境現便為聖證是未得謂得未證謂證大妄語成墮無間獄所謂初證於天後入於地也汝當以此義傳示將來修禪觀者令彼曉了無令天魔得其方便言保持覆護者保謂保任持謂維持覆謂遮覆護謂衛護謂當以神力冥加不令至惑也色陰魔相已竟。

　　阿難彼善男子修三摩地奢摩他中色陰盡者見諸佛心如明鏡中顯現其像若有所得而未能用猶如魘人手足宛然見聞不惑心觸客邪而不能動此則名為受陰區宇若魘咎歇其心離身返觀己面去住自由無復留礙名受陰盡是人則能超越見濁觀其所由虗明妄想以為其本。

　　此明受陰未破已破之相也修三下六句躡前色陰已盡見諸佛心如鏡現像此正奢摩他已成之相也故圓覺云寂靜奢摩他如鏡照諸像此當初信位也若有所得而未能用者言雖親見本來已得其體未能稱體發自在用以有受陰未破故也手足二句喻若有所得心觸二句喻不得其用此則二句言有體而不能用便是受陰區局葢覆處心本不局身中無始迷執非局而局生局現陰死局中陰安有離身自由之分要皆受陰為結縛之本若受陰一破便能發用得意生身隨往無礙如先德生死去留視此身如賈胡傳舍者皆受陰已盡相也以此受陰為身見之本故受盡離身身見解脫得超見濁也至此方能親證本心不在身中但是受陰妄為領納虗以發明而已以虗故受以明故能受之而不謬受即苦樂憂喜捨也。

　　阿難彼善男子當在此中得大光耀其心發明內抑過分忽於其處發無窮悲如是乃至觀見蚊蝱猶如赤子心生憐愍不覺流淚此名功用抑摧過越悟即無咎非為聖證覺了不迷久自銷歇若作聖解則有悲魔入其心腑見人則悲啼泣無限失於正受當從淪墜。

　　此明受陰將破未破之相也先內抑生悲此中即色陰破而受陰未破之中得大光耀者即十方洞開無復幽黯也其心發明者見得一切眾生同具佛光枉受輪轉也內抑過分者是自責自咎不蚤悟而度生也定中發無窮悲故觀見蚊蝱猶如己子不覺流淚斯亦因是同體之悲但由抑摧太過而發於正受中不宜有此若當下謂行人若知非還顧本參不作聖證久自銷滅若謂已得諸佛菩薩同體大悲則有悲魔乘間而入見人則悲悲之不已遂失正受而下墜矣所謂如宰臣家忽逢籍沒也。

　　阿難又彼定中諸善男子見色陰銷受陰明白勝相現前感激過分忽於其中生無限勇其心猛利志齊諸佛謂三僧祇一念能越此名功用陵率過越悟則無咎非為聖證覺了不迷久自銷歇若作聖解則有狂魔入其心腑見人則誇我慢無比其心乃至上不見佛下不見人失於正受當從淪墜。

　　此明視己如佛也勝相現前者色陰盡而見諸佛心也感激過分者謂一向但聞即心是佛未曾親見今始得見本來佛性故激烈而奮發大勇自謂不歷僧祇立地成佛不知理雖頓悟事要漸除此由陵篾輕率越分自僭故作斯語若自反知非復歸無咎若迷而不反則有狂魔入心生大我慢上無諸佛下無眾生自謂天上天下唯我獨尊其失正受淪墜無疑問如南岳云不從諸聖求解脫青原云聖諦亦不為豈非陵率過越乎答斯由高推聖境畏難不進故以此語激之耳豈知溈山有信位人位之別長沙有因果涅槃之語哉吁破色陰之聖人謂三祇劫一念能超尚名陵率過越狂魔入心今之自謂得向上一著效顰呵佛罵祖者不知破幾陰得何位亦敢大言自誇我慢恣肆恬不知畏聖有明文當自警省。

　　又彼定中諸善男子見色陰銷受陰明白前無新證退失故居智力衰微入中隳地逈無所見心中忽然生大枯渴於一切時沉憶不散將此以為勤精進相此名修心無慧自失悟則無咎非為聖證若作聖解則有憶魔入其心腑旦夕撮心懸在一處失於正受當從淪墜。

　　此無慧沉憶也前無新證者受陰未破也退失故居者色陰已破也爾時當以慧力照破受陰本空自可證入若智力衰微則墮在兩楹無所依倚入中隳地則前後皆迷逈無所見矣由無慧水灌溉故忽生枯渴由前後雙脫進退無地故時時刻刻深思沉憶不敢走作復將沉憶不散以為勤精進相而欲破受陰不亦過乎此名無慧而自失也若知非速改即得無咎若以沉憶不散為聖證則憶魔乘間而入日夜撮心懸掛一處則失正受而從淪墜矣問先德云置心一處無事不辨何故此中撮心一處者反失正受答此為散亂多者作對治藥耳非若以懸心一處為精進也。

　　又彼定中諸善男子見色陰銷受陰明白慧力過定失於猛利以諸勝性懷於心中自心已疑是盧舍那得少為足此名用心亡失恒審溺於知見悟則無咎非為聖證若作聖解則有下劣易知足魔入其心腑見人自言我得無上第一義諦失於正受當從淪墜。

　　此慧偏發狂也失於猛利者過在慧之猛利也以諸勝性懷心中者謂佛性本來具足不假修成故自疑己身即是舍那更不求進得少為足此名用心之處亡失恒審由不恒常審察自己功用與佛何似唯是溺於己之知見以為即是佛知佛見故執性廢修也若速悔知非則無過咎若自任舍那廢修不進則有同類天魔乘間而入大發狂言必從淪墜矣問先德云心本是佛不假修成何也答此為執修成而孤負己靈者作對治藥耳然亦有令人大死一番竿頭進步極盡今時等語何甞廢修證哉。

　　又彼定中諸善男子見色陰銷受陰明白新證未獲故心已亡歷覽二際自生艱險於心忽然生無盡憂如坐鐵牀如飲毒藥心不欲活常求於人令害其命蚤取解脫此名修行失於方便悟則無咎非為聖證若作聖解則有一分常憂愁魔入其心腑手執刀劒自割其肉欣其捨壽或常憂愁走入山林不耐見人失於正受當從淪墜。

　　此覺險生憂也歷覽二際者即中隳地也自生艱險等者如立懸崖恐遭墮落故生憂也此憂元從戒慎恐懼中來但彼太甚無方便以自解遂至如此若使解得大道甚夷放下便是差足解憂若執憂心而不解則魔乘間而入矣。

　　又彼定中諸善男子見色陰銷受陰明白處清淨中心安隱後忽然自有無限喜生心中歡喜不能自止此名輕安無慧自禁悟則無咎非為聖證若作聖解則有一分好喜樂魔入其心腑見人則笑於衢路傍自歌自舞自謂已得無礙解脫失於正受當從淪墜。

　　此因定生喜也行人心得安隱而忽生大喜不知是路途之樂終未到家也此名無慧自禁而生若以慧眼觀察方得淺證何足深喜則喜風自息仍歸無咎若喜而不止則魔乘間而入自謂刀山火聚總是道場酒肆婬房無非解脫矣故知清淨心中纖毫不立若一念憂心生則有憂魔乘間而入一念喜心生則有喜魔乘間而入所謂有所愛患則不得其正有所好樂則不得其正也。

　　又彼定中諸善男子見色陰銷受陰明白自謂已足忽有無端大我慢起如是乃至慢與過慢及慢過慢或增上慢或卑劣慢一時俱發心中尚輕十方如來何況下位聲聞緣覺此名見勝無慧自救悟則無咎非為聖證若作聖解則有一分大我慢魔入其心腑不禮塔廟摧毀經像謂檀越言此是金銅或是土木經是樹葉或是疊華肉身真常不自恭敬却崇土木實為顛倒其深信者從其毀碎埋棄地中疑誤眾生入無間獄失於正受當從淪墜。

　　此見勝生慢也自謂已足者謂見色銷受現便生滿足自高自大故慢心起而眇視諸聖也言我慢者只是恃己而凌人傲物也此我慢雖為七慢之一亦諸慢之總也於劣計己勝於等計己等為單慢於勝計己勝於等計己勝為過慢於勝計己勝為慢過慢未得謂得計劣為多為增上慢自全無德謂己有德為邪慢對多勝者自甘劣下不敬不求為卑劣慢慢之所起皆由見得自己尊勝無慧以救其獘故忽生也若使見得是法平等無有高下尚不見有一眾生可慢況諸聖乎若執迷不改則有大我慢魔乘間而入矣近代此魔遍地皆是毀佛像為金銅土木指佛經為貝葉氎華計肉身為真常活佛守鄙語為無字真經信口自肆大言不慚欺己欺人昧天昧地質之於經當入阿鼻可不畏哉問臨濟之不禮祖塔丹霞之燒木佛德山說一大藏如拭涕唾帛巖頭說祖師言句是破草鞋非大我慢乎答此為執外求而不達自心執言教而不肯進修故作此峻厲語以激之此一片真慈也誰曰慢心若使祖師真有慢心則亦不免泥犁況其他乎。

　　又彼定中諸善男子見色陰銷受險明白於精明中圓悟精理得大隨順其心忽生無量輕安已言成聖得大自在此名因慧獲諸輕清悟則無咎非為聖證若作聖解則有一分好輕清魔入其心腑自謂滿足更不求進此等多作無聞比丘疑誤後生墮阿鼻獄失於正受當從淪墜。

　　此輕安自足也色陰已破故得精明受陰將盡故能圓悟精理獲意生身故能得大隨順所向如意而忽生輕安自謂登聖得大解脫不求前進此因發慧而暫得輕清殊不知縱有玅悟也須吐却若使坐定輕清窟中不肯拕泥帶水努力向前魔則乘間而入䘚為無聞比丘而生疑生謗成大墮落矣。

　　又彼定中諸善男子見色陰銷受陰明白於明悟中得虗明性其中忽然歸向永滅撥無因果一向入空空心現前乃至心生長斷滅解悟則無咎非為聖證若作聖解則有空魔入其心腑乃謗持戒名為小乘菩薩悟空有何持犯其人常於信心檀越飲酒啖肉廣行婬穢因魔力故攝其前人不生疑謗鬼心久入或食屎尿與酒食等一種俱空破佛律儀誤入人罪失於正受當從淪墜。

　　此著空毀戒也得虗明性者謂受陰已破見得虗明之體本無一物故忽起斷滅撥無因果而入增上慢空豈知但空二陰尚有三陰未空也若悟此空是惡取空非究竟空則無過咎若守定不改空魔乘間而入自謂飲酒食肉一切皆空行盜行婬無非是道見持戒者為小乘為執著見破戒者為大乘為徹悟自誤誤人不可勝紀豈知皆是魔體所著魔口所說哉問如誌公羅什三車蜆子酒仙布袋等則又何如答此皆大菩薩應身借此以作佛事而為人解拈去縛者豈撥無因果之謂哉。

　　又彼定中諸善男子見色陰銷受陰明白味其虗明深入心骨其心忽有無限愛生愛極發狂便為貪欲此名定境安順入心無慧自持誤入諸欲悟則無咎非為聖證若作聖解則有欲魔入其心腑一向說欲為菩提道化諸白衣平等行欲其行婬者名持法子神鬼力故於末世中攝其凡愚其數至百如是乃至一百二百或五六百多滿千萬魔心生厭離其身體威德既無陷於王難疑誤眾生入無間獄失於正受當從淪墜。

　　此著有行婬也味其虗明等者由於虗明味著不捨遂起愛心葢禪定中自有玅觸輕安之境隨順人心若一躭味則轉成貪欲此名定境安順入心由無慧操持而誤入諸欲也若悟得不受諸受方名正受便不躭著復歸無咎若迷而不捨遂有欲魔乘間而入化為魔眷宛轉零落無可救矣。

　　阿難如是十種禪那現境皆是受陰用心交互故現斯事眾生頑迷不自忖量逢此因緣迷不自識謂言登聖大妄語成墮無間獄汝等亦當將如來語於我滅後傳示末法徧令眾生開悟斯義無令天魔得其方便保持覆護成無上道。

　　此勉令覆護也迷不自識謂言登聖者言不識是何因緣而生悲生喜等便誤為登聖也。

　　阿難彼善男子修三摩提受陰盡者雖未漏盡心離其形如鳥出籠已能成就從是凡身上歷菩薩六十聖位得意生身隨往無礙譬如有人熟寐寱言是人雖則無別所知其言已成音韻倫次令不寐者咸悟其語此則名為想陰區宇若動念盡浮想銷除於覺明心如去塵垢一倫生死首尾圓照名想陰盡是人則能超煩惱濁觀其所由融通妄想以為其本。

　　此明想陰未盡已盡之相也受陰盡則見惑已盡而分別我執亦盡然思惑未除俱生我執猶在故曰雖未漏盡直至七信位不受後有習漏方盡此當二三信中故未盡也然雖不得漏盡無四果之六通十八變而受陰已盡不執身相故能心離其形如鳥出籠所向自在也言六十聖位者孤山謂始於三漸終至妙覺問何故凡身便能歷位答此約圓頓最利之根不實取證即以凡身上歷諸位以顯圓融不礙行布如善財龍女之類非若別教皆實取證故歷三祇而後得果也問既受盡者得歷聖位何故下文說墮無間獄答別教經劫歷位尅定取證一證即無墮落圓頓不歷僧祇一超直入中間更不取證直以初住為第一峰頭方名不退今言從是凡夫足見不取聖果上歷聖位但是歷過而已豈一一取證哉故知識陰未破未入圓通已來不妨有墮也意生身者楞伽云譬如意生速疾無礙故曰意生而有三種一謂三昧樂意生身起浪識相不生安住心海故得三昧樂正受也即相似初信至七信入空位也二謂覺法自性意生身以通達自性法故能普入佛剎即相似八信出假位也三謂種類俱生無行作意生身以覺一切佛法故即九信十信修中位也然雖受盡得意生身而想陰未破正如魔咎雖歇而熟寐未醒猶作寱語此寱語人自己雖不知作何等語然所出寱言已成音韻有倫次而不紊亂令醒悟人咸悟其語喻如想陰未破之人自己雖不能圓照生死然於上歷六十聖位有次第而不亂諸佛皆知其必得親證此想陰未破之相也覺明如鏡浮想如塵塵淨而鏡體自明想除而覺明自淨則三界一類分段生死皆能知其生從何來死從何去故曰一倫生死首尾圓照此則想陰已盡之相也由此想陰實為煩惱根本故想陰盡而超煩惱濁想為融通者如心想酢梅口中水出是也。

　　阿難彼善男子受陰虗妙不遭邪慮圓定發明三摩地中心愛圓明銳其精思貪求善巧爾時天魔候得其便飛精附人口說經法其人不覺是其魔著自言謂得無上涅槃來彼求巧善男子處敷座說法其形斯須或作比丘令彼人見或為帝釋或為婦女或比丘尼或寢暗室身有光明是人愚迷惑為菩薩信其教化搖蕩其心破佛律儀潛行貪欲口中好言災祥變異或言如來某處出世或言劫火或說刀兵恐怖於人令其家資無故耗散此名怪鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求善巧也見惑是受陰根本故前十種皆言見色陰銷思惑是想陰根本故下十種皆由貪愛而起也受陰虗妙者謂能離身反觀作用自在也不遭邪慮者不為十境惑動也圓定發明由受陰一破見惑已銷於諸前塵不起分別成一精明故曰圓定也心愛圓明者以想陰未盡於覺明心猶有塵垢未得圓明今愛圓明者是心生愛樂欲令妄想盡而覺心圓明無不了知而善巧方便無不成就將欲度生以行教化故發憤銳思而貪求善巧只此一貪便是動魔之本矣梵語魔羅此云殺者以能破禪定殺慧命故魔之害定猶小人之害君子必伺其間隙而後入所謂高明者鬼瞰其門故君子之待小人不惡而嚴預防之也世間若有一人真得禪定則魔黨紛列左右以伺其間若使心如牆壁無纖毫滲漏縱魔眼雖多不能窺覰若有一毫滲漏則乘罅而入矣今此行人有一念貪善巧心則天魔乘此一念之隙即飛精附人說法以惑之言飛精者精如下文河精土精一切精魅之精飛者如飛票之飛猶言急遣之也附人者附素所邪惑之人也以受盡之人邪魔不能入其心腑故遣精靈附旁人以扇惑令其自壞定心耳此即魔之善巧也其人即魔所附之人也不覺者言即此人亦不知為魔著其身故口說經法亦自謂得證涅槃於是向求巧人前投其所好說法變形作諸善巧蠱惑其心是求巧人既已惑為菩薩復肯傾心受教於是將昔日之定心今已搖蕩昔日之律儀今已破壞而一一皆墮魔術中不能出矣此由一念貪巧所致也向使無求巧心即盡大地皆是天魔不能惑動況一小小妖魔哉搖蕩三句是魔之設計也若行人智眼明徹戒根堅固開口便見其膽反以此三語作照魔之鏡安能惑亂故前四根本戒中皆結云不如此說即魔王說也口中好言災祥等者是指魔附之人發言詭異總是惑亂人心之語耳佛出世祥也劫火刀兵皆災也此名下指名示害怪鬼者即是貪習遇物成形至老方為魔使此即天魔飛遣之精靈以惑人者故指其名令人辨識也厭足心生去彼人體者謂久之魔鬼生厭去彼所附人之體也弟子即求巧之人師即說法之師也先覺者謂凡有毀戒誘婬者便知是魔決不隨彼脚跟轉故不墮不識則隨彼轉必墮無疑矣。

　　阿難又善男子受陰虗玅不遭邪慮圓定發明三摩提中心愛遊蕩飛其精思貪求經歷爾時天魔候得其便飛精附人口說經法其人亦不覺知魔著亦言自得無上菩提來彼求遊善男子處敷座說法自形無變其聽法者忽自見身坐寶蓮華全體化成紫金光聚一眾聽人各各如是得未曾有是人愚迷惑為菩薩婬逸其心破佛律儀潛行貪欲口中好言諸佛應世某處某人當是某佛化身來此某人即是某菩薩等來化人間其人見故心生傾渴邪見密興種智銷滅此名魃鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求經歷也愛遊蕩貪經歷如南天台北五臺化人之國崑崙之墟乃至十方諸佛國土無不徧往豈知無邊剎海不隔毫端果熟因圓自然發現不必貪求也由此一念貪求故天魔即速遣精靈附人向前惑亂也不自變形而變他形現生成佛者由彼貪求經歷佛土故即現佛國以投其好也是人指行人也婬逸其心化定心而縱蕩不拘也魔口所出皆指目前是佛土者以彼好淫蕩故以此誘之也其人亦指行人也既見諸佛復聞其說故傾心渴仰捨己從他也魅鬼即是婬習遇風成形之鬼物今為魔使也。

　　又善男子受陰虗玅不遭邪慮圓定發明三摩地中心愛緜㳷澄其精思貪求契合爾時天魔候得其便飛精附人口說經法其人實不覺知魔著亦言自得無上涅槃來彼求合善男子處敷座說法其形及彼聽法之人外無遷變令其聽者未聞法前心自開悟念念移易或得宿命或有他心或見地獄或知人間好惡諸事或口說偈或自誦經各各歡娛得未曾有是人愚迷惑為菩薩綿愛其心破佛律儀潛行貪欲口中好言佛有大小某佛先佛某佛後佛其中亦有真佛假佛男佛女佛菩薩亦然其人見故洗滌本心易入邪悟此名魅鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求契合也愛綿脗而貪求契合者緜密也脗合也謂以此心上契諸佛下合眾生也殊不知工夫若到寂滅現前時自然上同下合不必貪求也由行人有貪契之心故魔亦現默契之事念念移易者謂心開之人念念不同如下所云也或得宿命者是己尋常不知者今忽知也或得他心者是彼尋常所念者今亦知其所念也乃至說偈誦經皆是現密契之事以惑其心也緜愛其心者謂行人被惑亦密愛之亦欲遂其心之所求也而魔口復以妖言竦動行人既見目前有密契之人又聞魔口出妖異之語由是將昔日正定之心洗滌無餘而轉入邪知邪解矣魅鬼是誑習遇畜成形之物由行人好契合故此鬼現五通以魅之也。

　　又善男子受陰虗玅不遭邪慮圓定發明三摩地中心愛根本窮覽物化性之終始精爽其心貪求辨析爾時天魔候得其便飛精附人口說經法其人先不覺知是其魔著亦言自得無上涅槃來彼求元善男子處敷座說法身有威神摧伏求者令其座下雖未聞法自然心伏是諸人等將佛涅槃菩提法身即是現前我肉身上父父子子遞代相生即是法身常住不絕都指現前即為佛國無別淨居及金色相其人信受忘失先心身命歸依得未曾有是等愚迷惑為菩薩推究其心破佛律儀潛行貪欲口中好言眼耳鼻舌皆為淨土男女二根即是菩提涅槃真處彼無知者信是穢言此名蠱毒魘勝惡鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求辨析也愛根本者求萬物之本也窮覽物化性之終始如烏何因而黑鵠何因而白之類精爽其心欲使物化一一洞徹根柢毫無疑滯使精豁神爽故貪求辯析然此皆是如來盡性之事而初心妄冀是見卯而求時夜也由此一念即是招魔之端故魔乘間而惑也身有威神摧伏求者謂以魔力攝伏人心也諸人即是領魔法以遞相開化蠱惑人心者也由彼行人貪求化元故指目前斷滅者為常住本穢汙者為清淨根以投其欲行人既信受其言遂將辨析之心一併棄去即信目前父父子子遞代相生者為物化本於是日將魔心魔語推究以為至理遂入其黨永為魔眷彼魔精者既令魔黨宣穢言以扇惑己復出穢言以印證魔之惑人計亦甚巧安有不被惑者哉蠱鬼即恨習遇蟲成形者也由彼貪求辨析故蠱鬼現形以蠱惑之耳。

　　又善男子受陰虗妙不遭邪慮圓定發明三摩地中心愛懸應周流精研貪求冥感爾時天魔候得其便飛精附人口說經法其人元不覺知魔著亦言自得無上涅槃來彼求應善男子處敷座說法能令聽眾暫見其身如百千歲心生愛染不能捨離身為奴僕四事供養不覺疲勞各各令其座下人心知是先師本善知識別生法愛黏如膠漆得未曾有是人愚迷惑為菩薩親近其心破佛律儀潛行貪欲口中好言我於前世於某生中先度某人當時是我妻妾兄弟今來相度與汝相隨歸某世界供養某佛或言別有大光明天佛於中住一切如來所休居地彼無知者信是虗誑遺失本心此名厲鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求感應也愛懸應求冥感者謂欲以定心求諸佛之感應也且感應之道如水清月現山鳴谷響豈可以意求一有此心遂有邪魔乘間而應之矣暫見其身如百千歲者魔現老人之相也因見其年老令座中人知是先世之師前生知識故別生法愛如膠漆之固結而不能解此皆詐現冥感之事故行人為彼迷惑日日親近不知不覺遂將佛子轉為魔眷其魔既詐現冥感之事口中復詐陳冥感之語人安得不信哉厲鬼者即瞋習遇衰成形者也。

　　又善男子受陰虗玅不遭邪慮圓定發明三摩地中心愛深入剋己辛勤樂處陰寂貪求靜謐爾時天魔候得其便飛精附人口說經法其人本不覺知魔著亦言自得無上涅槃來彼求陰善男子處敷座說法令其聽人各知本業或於其處語一人言汝今未死已作畜生勑使一人於後蹋尾頓令其人起不能得於是一眾傾心欽服有人起心已知其肇佛律儀外重加精苦誹謗比丘罵詈徒眾訐露人事不避譏嫌口中好言未然禍福及至其處毫髮無失此大力鬼年老成魔惱亂是人厭足心生去彼人體弟子與師多陷王難汝當先覺不入輪迴迷惑不知墮無間獄。

　　此貪求宿命也心愛四句當與下章心愛三句換過則前後相應矣愛知見貪宿命者謂行人欲盡知三世之境欲盡見他人之心故心愛宿命不知知見立而邪魔入矣汝今未死已作畜生者由愛宿命通故詐現宿命通也有人起心已知其肇者由愛他心通故現他心通也佛律儀外重加精苦者是詐現精進以惑人心也如拔髮熏鼻臥杵臥棘之類誹謗二句是指正人為邪人也訐露二句攻發人之陰私而欲人信伏也口中四句詐現天眼天耳通也此上五通是空行大力鬼之所詐現者也。

　　又善男子受陰虗玅不遭邪慮圓定發明三摩地中心愛知見勤苦研尋貪求宿命爾時天魔候得其便飛精附人口說經法其人殊不覺知魔著亦言自得無上涅槃來彼求知善男子處敷座說法是人無端於說法處得大寶珠其魔或時化為畜生口銜其珠及雜珍寶簡策符牘諸奇異物先授彼人後著其體或誘聽人藏於地下有明月珠照曜其處是諸聽者得未曾有多食藥草不飡嘉饌或時日䬸一麻一麥其形肥充魔力持故誹謗比丘罵詈徒眾不避譏嫌口中好言他方寶藏十方聖賢潛匿之處隨其後者往往見有奇異之人此名山林土地城隍川嶽鬼神年老成魔或有宣婬破佛律儀與承事者潛行五欲或有精進純食草木無定行事惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求靜謐也靜謐是禪定極境餘人不知惟佛能知餘人不入惟佛能入殊不知工夫不到不方圓即深入靜謐亦不可愛也一有愛心魔則乘愛現陰寂之事以惑之矣是人無端得大寶珠者即行人從說法處得珠也或先㘅珠投人以附體或先藏珠地下以誘人或食藥草麻麥而充肥此皆詐現陰寂不可知之事以投其好也魔既現陰事以動人復說陰事以惑眾此皆居陸地之鬼神久之而成魔使者也或有下此又魔黨成羣結隊以攪亂行人也。

　　又善男子受陰虗玅不遭邪慮圓定發明三摩地中心愛神通種種變化研究化元貪取神力爾時天魔候得其便飛精附人口說經法其人誠不覺知魔著亦言自得無上涅槃來彼求通善男子處敷座說法是人或復手執火光手撮其光分於所聽四眾頭上是諸聽人頂上火光皆長數尺亦無熱性曾不焚燒或水上行如履平地或於空中安坐不動或入瓶內或處囊中越牖透垣曾無障礙惟於刀兵不得自在自言是佛身著白衣受比丘禮誹謗禪律罵詈徒眾訐露人事不避譏嫌口中常說神通自在或復令人傍見佛土鬼力惑人非有真實讚歎行婬不毀麤行將諸猥媟以為傳法此名天地大力山精海精風精河精土精一切草木積劫精魅或復龍魅或壽終仙再活為魅或仙期終計年應死其形不化他怪所附年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求神力也神通神力但得六根互用自然具足豈可貪求一著貪求便招魔事所以古人只貴眼明不貴神通故仰山點羅漢云神通即不無若是佛法須是某甲始得是人下詐現十八神變以惑人也惟畏刀兵足知邪魅口中下說神通以亂人也讚婬而不毀麤行足徵魔說此皆水居陸居諸精靈類詐現神通也。

　　又善男子受陰虗玅不遭邪慮圓定發明三摩地中心愛入滅研究化性貪求深空爾時天魔候得其便飛精附人口說經法其人終不覺知魔著亦言自得無上涅槃來彼求空善男子處敷座說法於大眾內其形忽空眾無所見還從虗空突然而出存沒自在或現其身洞如瑠璃或垂手足作栴檀氣或大小便如厚石蜜誹謗戒律輕賤出家口中常說無因無果一死永滅無復後身及諸凡聖雖得空寂潛行貪欲受其欲者亦得空心撥無因果此名日月薄蝕精氣金玉芝草麟鳳龜鶴經千萬年不死為靈出生國土年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。

　　此貪求深空也妄想盡而真空顯生滅除而寂滅現深空寂滅非可貪之境也若一起貪心便有魔擾矣於大眾下因貪空而現空以投其欲也毀謗二句因空而謗法輕僧也口中下說斷滅空以撥無因果也雖得空寂潛行貪欲者謂能空其空而不能空其所不空故口談空而心著有也受其欲而得空心者魔力攝持與之俱化也此名下令人識名而嚴防也薄蝕者韋昭云氣往迫之為薄虧毀為蝕。

　　又善男子受陰虗玅不遭邪慮圓定發明三摩地中心愛長壽辛苦研幾貪求永歲棄分段生頓希變易細相常住爾時天魔候得其便飛精附人口說經法其人竟不覺知魔著亦言自得無上涅槃來彼求生善男子處敷座說法好言他方往還無滯或經萬里瞬息再來皆於彼方取得其物或於一處在一宅中數步之間令其從東詣至西壁是人急行累年不到因此心信疑佛現前口中常說十方眾生皆是吾子我生諸佛我出世界我是元佛出世自然不因修得此名住世自在天魔使其眷屬如遮文茶及四天王毗舍童子未發心者利其虗明食彼精氣或不因師其修行人親自觀見稱執金剛與汝長命現美女身盛行貪欲未逾年歲肝腦枯竭口兼獨言聽若妖魅前人未詳多陷王難未及遇刑先已乾死惱亂彼人以至殂殞汝當先覺不入輪迴迷惑不知墮無間獄。

　　此貪求永歲也此中所希是羅漢果在行破後自然得之今躁求速得故遭魔擾也分段生死三界惑盡方始得離二乘無學登地菩薩皆得變易今未離染頓欲於分段身上變麤作細易短為長故曰棄分段生頓希變易也瞬息而萬里再來急行而累月不到皆詐現時之可延可促以投其欲也疑佛現前者是認優孟為叔敖也口中下說長壽以竦聽也自在天即欲界魔王天在第六天攝使其眷屬者正顯魔王自不現身是飛精附人也遮文茶舊云嫉妬女又云奴神即役使鬼也毗舍遮此云啖精氣皆屬四天若已發心者則護人若未發心者則啖人由彼行人定力虗明故食其精氣以害之也或不因師者言魔身不必附人說法而親現身今行人自見也口稱金剛現美女身者此魔害人之巧計也口兼獨言者素問云譫語者氣虗獨言此美女口中獨言徐而聽之若妖若魅行人若不詳其意受其說而行猥媟者多陷王難雖未及行刑精神先枯竭而死矣此由魔力所惱故至喪身失命。

　　阿難當知是十種魔於末世時在我法中出家修道或附人體或自現形皆言已成正徧知覺讚歎婬欲破佛律儀先惡魔師與魔弟子婬婬相傳如是邪精魅其心腑近則九生多踰百世令真修行總為魔眷命終之後必為魔民失正徧知墮無間獄汝今未須先取寂滅縱得無學留願入彼末法之中起大慈悲救度正心深信眾生令不著魔得正知見我今度汝已出生死汝遵佛語名報佛恩。

　　此囑當機留願度生也前十種魔惟第十自現形餘皆附人昔佛住世諸魔壞法佛神力故皆不能壞魔作誓言如來滅後依教出家破壞佛法佛即墮淚曰無柰汝何譬如師子身中蟲自食師子肉是知末世壞法比丘皆魔侶也汝今下正勸當機阿難前發願云願今得果成寶王還度如是恒河眾此復叮嚀留願人間流通教法也前云將此深心奉塵剎是則名為報佛恩故又囑其遵佛語而傳法度生即是報恩也是知阿難入風奮迅三昧四派入滅亦是依佛語而留願在世冥救者歟。

　　阿難如是十種禪那現境皆是想陰用心交互故現斯事眾生頑迷不自忖量逢此因緣迷不自識謂言登聖大妄語成墮無間獄汝等必須將如來語於我滅度傳示末法徧令眾生開悟斯義無令天魔得其方便保綏覆護成無上道。

　　此勉令覆護也尊者所以結集諸經者受佛囑也即今教法流通孰非尊者愍世之心悲救之力耶想陰魔相已竟。

大佛頂如來密因修證了義諸菩薩萬行首楞嚴經合轍卷第九


卍新纂大日本續藏經第 14 冊 No. 289 楞嚴經合轍


大佛頂如來密因修證了義諸菩薩萬行首楞嚴經合轍卷第十

　　明　二楞庵釋　通潤　述

　　阿難彼善男子修三摩地想陰盡者是人平常夢想銷滅寤寐恒一覺明虗靜猶如晴空無復麤重前塵影事觀諸世間大地山河如鏡鑒明來無所粘過無蹤跡虗受照應了罔陳習唯一精真生滅根元從此披露見諸十方十二眾生畢殫其類雖未通其各命由緒見同生基猶如野馬熠熠清擾為浮根塵究竟樞穴此則名為行陰區宇若此清擾熠熠元性性入元澄一澄元習如波瀾滅化為澄水名行陰盡是人則能超眾生濁觀其所由幽隱妄想以為其本。

　　此明行陰未破已破之相也先明想盡行現晝想夜夢皆獨頭意識為主故想盡則寤寐一如而性覺玅明虗靜不動正如晴明太虗纖雲盡淨逈無所有也既法塵已空麤重相滅而意識成玅觀察智觀諸世間大地山河直如鏡之照像毫無去留以虗而受以照而應了無舊時我執習氣沾帶唯是八識精真之體逈然獨存此想盡之相也生滅根元即行陰也以遷流造作故為生滅之元由麤重在前故幽隱不見今粗重既滅而幽隱者始得披露故知三界生死根元非關意識是第八識中含藏種子為本故曰那陀微細識習氣成暴流由見此根本故能盡見十二類生皆由此而生生滅滅也雖未通其各命由緒等者識壽煖三合為命根言想陰已盡雖未曾知十二類生各各受命之由緒而十二類同生之基已見其肇若陽𦦨光明閃爍不定故曰猶如野馬熠熠清擾言野馬者乃田氣游氣春晴伏地可見狀如水而光如𦦨渴鹿認以為水而實非水即陽𦦨也言清擾者謂此行陰幽清擾動非若意識之如大流也為浮根塵究意樞穴者門簨曰樞門臼曰穴皆動轉之要處言根塵生滅皆以行陰為樞穴此即行陰未盡之相也葢想陰如大流行陰如細流識陰如無波之流前之想陰盡如大流息此之行陰現如細流生若將此細流元習之性反入無波元澄之體則元習澄矣若元習一澄則此細流皆為澄清之水此即清水現前名為初伏客塵煩惱此即行陰已盡之相亦是轉第七識為平等性智時也葢眾生之濁本乎行陰故行陰盡而超眾生濁至此則知異生之性遷變不生皆由行陰主之也環師云生滅不停業運常遷名眾生濁故行陰盡則超之由行陰密移曾無覺悟名幽隱妄想。

　　阿難當知是得正知奢摩他中諸善男子凝明正心十類天魔不得其便方得精研窮生類本於本類中生元露者觀彼幽清圓擾動元於圓元中起計度者是人墜入二無因論。

　　此下明行陰將破未破時有十種相也得正知者言想陰已破不遭邪慮方得正知破後二陰名徧如矣奢摩他中即圓定發明也凝則不動明則不惑正則不偏用心如此故天魔不能伺其便也葢受想二陰未破觀力猶淺天魔尚可窺其用心伺其間隙壞其正定今二陰已破唯一精真即外魔無所窺其淺深又安能擾亂哉故下十種皆是內魔作㜸也方得精研窮生類本者言想陰既盡天魔不擾方得加功用行精研窮究十二類生之根本故十二類生根元方得披露也幽清圓擾動元者隱密難見曰幽擾微波輕動曰清擾十二同基曰圓擾合而言之謂之動元然雖觀察動元實未曾淨藏識種子故忽起異計墜入無因。

　　一者是人見本無因何以故是人既得生機全破乘於眼根八百功德見八萬劫所有眾生業流灣環死此生彼秪見眾生輪迴其處八萬劫外冥無所觀便作是解此等世間十方眾生八萬劫來無因自有由此計度亡正徧知墮落外道惑菩提性。

　　此單計遷流不住以為無常而起斷見也是人指想行已盡之人本無因者謂前際無因也生機全破者行陰披露也由行陰全破六用不行故乘定中眼根功德徹見過去八萬劫中諸類眾生隨業波流死此生彼相續不斷八萬劫前冥然不見妄計冥無所觀處為冥諦為自然為渾混不知己之見量有限遂生妄計以為一切眾生皆從八萬劫前無因而有由此計度便惑此冥諦為正徧知菩提性坐守於此更不前進所謂依舊認賊為子故曰墮曰亡曰惑言外道者即異端也以彼不見根本妄生異計故。

　　二者是人見末無因何以故是人於生既見其根知人生人悟鳥生鳥烏從來黑鵠從來白人天本竪畜生本橫白非洗成黑非染造從八萬劫無復改移今盡此形亦復如是而我本來不見菩提云何更有成菩提事當知今日一切物象皆本無因由此計度亡正徧知墮落外道惑菩提性是則名為第一外道立無因論。

　　末無因者後際無因也何以下是以前際推後際也言我前際本來不見菩提云何後際更有成菩提事此由未見識陰不能別見各命由緒但是總相見於多分眾生長時不變起斯計耳若四果羅漢行開識現便能別見各命由緒終不執於自然矣岳師云本無因之本字當是末字亡正徧知者執無因非正知觀前後際止八萬劫非徧知由彼不達善惡循業發現妄計八萬劫前自然而有八萬劫後自然而無成斷滅論此在邪見中攝。

　　阿難是三摩中諸善男子凝明正心魔不得便窮生類本觀彼幽清常擾動元於圓常中起計度者是人墜入四徧常論一者是人窮心境性二處無因修習能知二萬劫中十方眾生所有生滅咸皆循環不曾散失計以為常二者是人窮四大元四性常住修習能知四萬劫中十方眾生所有生滅咸皆體恒不曾散失計以為常三者是人窮盡六根末那執受心意識中本元由處性常恒故修習能知八萬劫中一切眾生循環不失本來常住窮不失性計以為常四者是人既盡想元生理更無流止運轉生滅想心今已永滅理中自然成不生滅因心所度計以為常由此計常亡正徧知墮落外道惑菩提性是則名為第二外道立圓常論。

　　此單計遷流不住者為徧常而起常見也長水曰行陰生滅相續不失故名常由計四種徧一切法故名圓也瑜伽云依止上中下靜慮起宿命住隨念而生四徧常論一者下計心境常是人想破行現乘此心開遂究心境二性從何而有然見量有限故窮至二萬劫外則不能見遂計一切眾生二萬劫中無因而有然不計劫外無因為斷滅唯計劫內相續為徧常所心異乎前計二者下計四大常此亦行人乘心開而究四大種性本來常住依此修習然心量有限故見四萬劫中眾生雖有生滅而四大體性常恒此亦計劫內所見而已三者下計八識常根字識字之訛六識即眼耳鼻舌身意識也末那即第七識執受即第八識也此由行人乘心開後窮心意意識本元由處本性常恒岳師云本元由處指行陰也依此修習能觀八萬劫中一切眾生死此生彼本性常住良由六八二識皆依第七為生滅根元故即計此生滅根元為常住性如見細流謂之止水此尚未望見八識真常流注況菩提妙性乎所謂無量劫來生死本癡人喚作本來人也四者下計想盡常想元想陰也生理行陰也行人妄謂流轉生滅皆屬想心今已永滅則不生不滅之理自然屬行不待研窮觀察便計為常不知行陰即生滅根元也此四皆計生滅為圓常在邊見中攝。

　　又三摩中諸善男子堅凝正心魔不得便窮生類本觀彼幽清常擾動元於自他中起計度者是人墜入四顛倒見一分無常一分常論一者是人觀玅明心徧十方界湛然以為究竟神我從是則計我徧十方凝明不動一切眾生於我心中自生自死則我心性名之為常彼生滅者真無常性二者是人不觀其心徧觀十方恒沙國土見劫壞處名為究竟無常種性劫不壞處名究竟常三者是人別觀我心精細微密猶如微塵流轉十方性無移改能令此身即生即滅其不壞性名我性常一切生死從我流出名無常性四者是人知想陰盡見行陰流行陰常流計為常性色受想等今已滅盡名為無常由此計度一分無常一分常故墮落外道惑菩提性是則名為第三外道一分常論。

　　此雙計常無常也自即己身他即眾生國土葢平等性中本無自他而妄計自他中道了義本無偏執而妄執兩邊國師所謂南方佛法半生半滅是也一者下在自他處計常無常首二句舉其觀行湛然下明其墮計神我者即二十五冥諦中末後諦也我徧十方即量同虗空我也由彼計有真我周徧十方無生無滅故常眾生在我心中生生死死故是無常二者計三災及不及處為常無常此由不觀自心但觀國土自三禪以下三災所及處計為無常自四禪以上三災所不及處計之為常三者下計自己身心為常無常以身麤而心細故別觀心雖流轉十方而性無改變為常能令此身生死為無常故唯識云體常至細如一極微潛轉身中作事業故四者下觀四陰而雙計也計前三陰已滅為無常行陰現在遷流名為常由此下結成外論此亦邊見中攝。

　　又三摩中諸善男子堅凝正心魔不得便窮生類本觀彼幽清常擾動元於分位中生計度者是人墜入四有邊論一者是人心計生元流用不息計過未者名為有邊計相續心名為無邊二者是人觀八萬劫則見眾生八萬劫前寂無聞見無聞見處名為無邊有眾生處名為有邊三者是人計我徧知得無邊性彼一切人現我知中我曾不知彼之知性名彼不得無邊之心但有邊性四者是人窮行陰空以其所見心路籌度一切眾生一身之中計其咸皆半生半滅明其世界一切所有一半有邊一半無邊由是計度有邊無邊墮落外道惑菩提性是則名為第四外道立有邊論。

　　此雙計有邊無邊也分位有四謂三際見聞彼我生滅也一者下約三際以計有邊無邊生元流用不息者謂觀行陰現在遷流無有間斷遂計過去已去未來未至為有邊計現在相續不斷處為無邊此在無邊際中妄立邊際所謂刻畫虗空也豈知菩提之道無去來今者哉二者下約見聞以計有邊無邊謂八萬劫內有見有聞處為有邊以限於八萬之數也無聞無見處為無邊以無窮無極不可得而知也三者下計彼我為有邊無邊由彼計自己神我色來見色聲來聽聲無不徧知自謂唯我一人得無邊性而彼一切眾生皆現我性之中然我但見其人不見其人之性便計彼人不得無邊之性名有邊性豈知汝自不見非彼人性有邊也四者下約生滅以計常無常此人窮此行陰始有而後空先生而後滅據自己識見妄計眾生身中一半屬生一半屬滅遂判生為有邊滅為無邊此在邪見中攝惑菩提性者以菩提性無分位無邊際故。

　　又三摩中諸善男子堅凝正心魔不得便窮生類本觀彼幽清常擾動元於知見中生計度者是人墜入四種顛倒不死矯亂徧計虗論一者是人觀變化元見遷流處名之為變見相續處名之為恒見所見處名之為生不見見處名之為滅相續之因性不斷處名之為增正相續中中所離處名之為減各各生處名之為有互互亡處名之為無以理都觀用心別見有求法人來問其義答言我今亦生亦滅亦有亦無亦增亦減於一切時皆亂其語令彼前人遺失章句二者是人諦觀其心互互無處因無得證有人來問唯答一字但言其無除無之餘無所言說三者是人諦觀其心各各有處因有得證有人來問唯答一字但言其是除是之餘無所言說四者是人有無俱見其境枝故其心亦亂有人來問答言亦有即是亦無亦無之中不是亦有一切矯亂無容窮詰由此計度矯亂虗無墮落外道惑菩提性是則名為第五外道四顛倒性不死矯亂徧計虗論。

　　此計四種矯亂也上計常與無常邊與無邊尚未至混淆此則亦常亦無常亦邊亦無邊一向矯亂此顛倒之尤者也知見者據彼定中所知所見而倒計也婆沙論云外道計天常住名為不死計不亂答得生彼天若實不知而輙答者恐成矯亂故有問時答言秘密不應皆說或不定答佛法訶云此真矯亂一者下明八亦矯亂以一生滅行陰而計八種即四句中雙亦也就上遷流有邊處名變中間相續無邊處名恒非隨緣不變之旨以八萬劫內所見處名生八萬劫外不見處名滅非果生因滅之旨相續不斷處為增中間所離處為減非不增不減之旨生處為有滅處為無非有無俱遣之旨以理都觀者以觀行陰也用心別見者別生八義也以自無定見故逢人問即以兩楹之說而混答之令彼前人於章句中不得義理故隨聞隨失也二者下明唯無矯亂此人在無處觀心即從無處有箇入路故逢人問而答物物皆無三者下明唯是矯亂此人在有處觀心即從有處得箇入路故逢人問而答處處皆是問前以八義並陳可名矯亂今單計有無而以一字答人何故亦名矯亂答執物而不順理為矯中無主正為亂今觀第一第四言皆兩可亂意為多而終非順理亦兼於矯第三第四言惟一偏矯意為多而終非主正同歸於亂故總名矯亂四者下明有無矯亂有無俱見者謂既見互其互有又見其互互無也其境枝故其心亦亂者言所見之境不定能見之心亦不定故有問者即答云亦有即是亦無以有即是無不專於無也亦無不是亦有以無不是有不專於是也良以知見紛錯杳冥恍惚中無定衡故總歸矯亂而已此亦邪見中攝若是真實得底人道有道無總有出身活路。

　　又三摩中諸善男子堅凝正心魔不得便窮生類本觀彼幽清常擾動元於無盡流生計度者是人墜入死後有相發心顛倒或自固身云色是我或見我圓含徧國土云我有色或彼前緣隨我迴復云色屬我或復我依行中相續云我在色皆計度言死後有相如是循環有十六相從此或計畢竟煩惱畢竟菩提兩性並驅各不相觸由此計度死後有故墮落外道惑菩提性是則名為第六外道立五陰中死後有相心顛倒論。

　　此計後際有想十六也無盡流即行陰也此由見行陰有相故併前已滅想陰皆成有相色有四相者一色是我者即色是我也二我有色者我大色小色在我中也三色屬我者離色是我也四我在色者色大我小我在色中也色陰既爾三陰亦然此以現在之生有推未來之死亦有故曰死後有相此即六十二見中之四見也從此下更成轉計言煩惱則攝盡染法言菩提則攝盡淨法既知四陰是常則知煩惱菩提二性竝行各不相觸故凡則決定凡聖則決定聖決無轉凡成聖轉煩惱成菩提之事也惑菩提性者迷於不變隨緣之旨而認確定死常故曰惑此亦邊見中攝。

　　又三摩中諸善男子堅凝正心魔不得便窮生類本觀彼幽清常擾動元於先除滅色受想中生計度者是人墜入死後無相發心顛倒見其色滅形無所因觀其想滅心無所繫知其受滅無復連綴陰性銷散縱有生理而無受想與草木同此質現前猶不可得死後云何更有諸相因之勘校死後相無如是循環有八無相從此或計涅槃因果一切皆空徒有名字究竟斷滅由此計度死後無故墮落外道惑菩提性是則名為第七外道立五陰中死後無相心顛倒論。

　　此計後際八無相也此由見前三陰已滅無相而因計行陰皆成無相也形因色有故色滅則形無所因心因想繫故想滅則心無所繫以有受則連持色心故無受則無綴三陰既銷縱有行陰亦歸斷滅此則以斷推斷也今觀此身現在尚無陰相可得死後豈有陰相哉此又以身騐死決知無陰相也從此下轉計涅槃因果一切皆無同歸斷滅也惑菩提性者以菩提性不立一塵不捨一法真空妙有妙有真空非斷滅故此亦邊見中攝。

　　又三摩中諸善男子堅凝正心魔不得便窮生類本觀彼幽清常擾動元於行存中兼受想滅雙計有無自體相破是人墜入死後俱非起顛倒論色受想中見有非有行遷流內觀無不無如是循環窮盡陰界八俱非相隨得一緣皆言死後有相無相又計諸行性遷訛故心發通悟有無俱非虗實失措由此計度死後俱非後際昏瞢無可道故墮落外道惑菩提性是則名為第八外道立五陰中死後俱非心顛倒論。

　　此計有無俱非也雙計有無者謂以存處計有滅處計無也自體相破有以行陰之現有而破前三之已無以前三之已無破行陰之現有也死後俱非者以破無則成非無破有則成非有故曰非有非無色受想中見有非有者謂在色受想滅中雖見行有亦同色受想滅而非有矣行遷流內觀無不無者謂在行陰擾動之內雖見前三已無亦同行存而非無矣如是窮四陰而徧計遂成八俱非相故隨舉一蘊皆成雙非也又計諸行者蓋不單指一行而兼指萬法言此萬法遷流變化無不雙非故曰心發通悟也虗實失措者以非無故不可言虗以非有故不可言實也由此計度死後俱非者謂以生存例死後也後際昏瞢無可道故者後際即死後未來際昏瞢猶言杳冥謂後際之事杳冥恍惚故道有亦非道無亦非而皆不可道也以未得真知灼見揣摩彷彿而創為此論若真得見諦者不妨道有道無皆成玅論惑菩提性者以菩提性非有非無言思路絕故此亦邪見中攝。

　　又三摩中諸善男子堅凝正心魔不得便窮生類本觀彼幽清常擾動元於後後無生計度者是人墜入七斷滅論或計生滅或欲盡滅或苦盡滅或極樂滅或極捨滅如是循環窮盡七際現前消滅滅已無復由此計度死後漸滅墮落外道惑菩提性是則名為第九外道立五陰中死後斷滅心顛倒論。

　　此計七處斷滅也後後無即行陰念念滅也或計生滅等此計陰性如無源之水有流近而竭者有流遠而竭者故雖生七處近遠不同後皆斷竭七際謂四洲六欲初禪二禪三禪四禪四空也身滅即欲界人天欲盡即初禪苦盡即二禪極樂即三禪極捨即四禪及無色界也現前銷滅者三陰已滅行陰亦爾也七處皆現斷滅死後必不復生也若此方儒宗末流但計人間斷滅仍不許有六處惑菩提性者以菩提性亘古亘今常住不斷故此亦邊見中攝。

　　又三摩中諸善男子堅凝正心魔不得便窮生類本觀彼幽清常擾動元於後後有生計度者是人墜入五涅槃論或以欲界為正轉依觀見圓明生愛慕故或以初禪性無憂故或以二禪心無苦故或以三禪極悅隨故或以四禪苦樂兩亡不受輪迴生滅性故迷有漏天作無為解五處安隱為勝淨依如是循環五處究竟由此計度五現涅槃墮落外道惑菩提性是則名為第十外道立五陰中五現涅槃心顛倒論。

　　此計五現涅槃也或者不定之辭以欲界為涅槃者如仙家計玉皇橫統三十三天為玄都上清之境無生無死不知此即六欲之帝釋也由此天澄瑩生明超過日月便計此處是現涅槃若據前文初禪離苦受一切苦惱所不能逼二禪離憂受一切憂懸所不能至故今云初禪無憂二禪無苦誤也三禪極樂以得寂滅樂故四禪苦樂雙亡一切世間諸苦樂境所不能動三災不壞無生滅故此皆迷有漏作無為認生死為涅槃也此由見下界之不安遂計五處為安隱以見下界之穢濁遂計五處為勝淨耳言究竟者計此五處皆是極果也五現涅槃者謂此五處是現在涅槃以現在受樂不待來生故此亦邪見攝惑菩提性者以菩提涅槃尚在遙遠故。

　　阿難如是十種禪那狂解皆是行陰用心交互故現斯悟眾生頑迷不自忖量逢此現前以迷為解自言登聖大妄語成墮無間獄汝等必須將如來語於我滅後傳示末法徧令眾生覺了斯義無令心魔自起深孽保持覆護消息邪見教其身心開覺真義於無上道不遭枝岐勿令心祈得少為足作大覺王清淨標指。

　　此結勸覆護也故現斯悟者心發邪悟知其悟而不知其迷也自起深孽者言外魔不擾皆是自己心魔為孽所謂自作孽也故知心正事正心邪事邪若未達一心觸途皆偽正行亦成邪行佛門變作魔門若了一心則無往不利苦行亦成玅行邪宗即是正宗只如五熟炙身外道一法若了之則勝熱為無分別智𦦨之門若昧之則尼乾作大邪見嚴熾之解是以法無邪正道在變通於無上道不遭枝岐者言此十種如木之枝而非本如路之岐而非正也無令心祈得少為足者祈求也勿令心之所求而以偃鼠鷦鷯之見自限葢遭枝岐即墮於外道得少為足即墮於二乘故囑其為眾生作成佛之標指令其直往不令中途遭委曲也。

　　阿難彼善男子修三摩提行陰盡者諸世間性幽清擾動同分生機倐然隳裂沉細綱紐補特伽羅酬業深脉感應懸絕於涅槃天將大明悟如雞後鳴顧瞻東方已有精色六根虗靜無復馳逸內外湛明入無所入深達十方十二種類受命元由觀由執元諸類不召於十方界已獲其同精色不沉發現幽秘此則名為識陰區宇若於羣召已獲同中消磨六門合開成就見聞通隣互用清淨十方世界及與身心如吠瑠璃內外明徹名識陰盡是人則能超越命濁觀其所由罔象虗無顛倒妄想以為其本。

　　此明識陰未盡已盡之相也諸世間性即異生性也同分生機即同生基也基表生之根機表動之始沉細綱紐亦指行陰言以幽隱深微故曰沉細生滅總要故曰綱紐由前堅凝正心用功不輟至此而生死綱紐忽然隳裂也補特伽羅此云數取趣即中有身也綱紐既立則三界諸趣受生償業之深脉此感而彼應者皆懸遠隔絕矣此行陰已盡之相也由生死既絕而涅槃性天將大明悟如雞後鳴也葢涅槃性天為五陰所覆昏如長夜每一陰現如報雞一鳴故色陰現如雞初鳴受陰現如雞二鳴至識陰現則如雞後鳴矣迴顧涅槃性天已有精色微露但未能透明以有一層識陰區宇未破故也然行陰既盡無復遷流而六根始得虗靜不復馳逸於是內根外塵化為一味湛明之境故內不見有能入之根外不見有所入之塵唯識所謂離二取相故得真住唯識也受命元由即前各命由緒指第八識也良以根塵既銷業識始露今既觀見受命由緒復能執守受生元本故十二類中不能復牽召其受生矣至此則斷異生性障證徧行真如故曰於十方界已獲其同然此纔是初入地相初證真如初見佛境界如見東方已有精色殊非向前昏沉望佛境而不見也但所見佛境若黎明時見物非若大明當空無不洞徹此識陰未盡之相也若於群類既不能召而於十方又獲其同若使更用金剛智力銷磨六門使其分者合壅者開皆得成就則六根如隣之相通可以互用而世界身心內外明徹如吠瑠璃成一圓融清淨寶覺此非發現幽秘之比是識陰已盡之相也藏經音義曰吠琉璃寶名此寶青色其體甚堅一切寶刀皆不可壞亦非烟𦦨所能鎔鑄唯鬼神有神通力者能攻之為器也亦云即金翅鳥卵以清瑩明徹猶如金剛不可破壞故借以為喻故知行盡無過者在七信位齊小羅漢識盡乃十信滿心住位初心始得證入圓通是知凡言羅漢獲圓通者皆指初住以圓住齊於別地是大乘羅漢故葢受命之濁本乎識陰識陰已盡則連持色心不斷者亦已斷盡故得超命濁至此方見受命之元是罔象虗無妄想主之也言罔象虗無者謂此虗無恍惚不真是真識中生滅影子非真虗無也。

　　阿難當知是善男子窮諸行空於識還元已滅生滅而於寂滅精妙未圓能令己身根隔合開亦與十方諸類通覺覺知通脗能入圓元若於所歸立真常因生勝解者是人則墮因所因執婆毗迦羅所歸冥諦成其伴侶迷佛菩提亡失知見是名第一立所得心成所歸果違遠圓通背涅槃城生外道種。

　　此下明識陰將盡未盡之相其類有十也一因所因執窮諸行空者照見行陰空也於識還元者謂行相泯然歸於識海如波瀾滅化為澄水時亦是生滅已滅寂滅將現時由識陰未破尚有所覆故於寂滅精玅之理未得圓滿然令向之六根隔開者今始合也亦與十方諸類通覺者即諸類不召已獲其同此是行盡而識現也覺知通脗能入圓元者言此知覺上與諸佛相通下與眾生脗合即受命之元發覺之元皆由於此今四陰蕩盡渾身已住其中故曰能入圓元此正識陰區宇也若於下謂於是中起法執而墮外道也所歸指圓元謂即於圓元為歸休處遂立此處為真常因以為決定而不可轉不知此圓元處實非真常因而妄執為真常因故墮因所因執若作此解則與黃頭外道所執冥諦同一類矣言冥諦者百論云從冥生覺從覺生我知從我知生五唯量從五唯量生五大從五大生十一根神我為主常覺相處中不敗不壞攝受諸法此中所執冥諦為第一諦中間二十三法從冥諦生神我即受用此二十三法者也迷菩提者謂不知正果亡知見者謂不知正因是名下結成外種立所得心成所歸果者以不達圓滿菩提歸無所得而妄計有所得所歸也向也根隔合開圓通將近今則圓者徧而通者隔反違遠矣向也於涅槃天將大明悟今則背涅槃城而不見矣向也覺心欲發將為佛子今則反成外道種姓矣。

　　阿難又善男子窮諸行空已滅生滅而於寂滅精妙未圓若於所歸覽為自體盡虗空界十二類內所有眾生皆我身中一類流出生勝解者是人則墮能非能執摩醯首羅現無邊身成其伴侶迷佛菩提亡失知見是名第二立能為心成能事果違遠圓通背涅槃城生大慢天我徧圓種。

　　此計能非能執也前認識陰為歸托處此即以前所歸托處攬為識體而謂一切眾生皆從我體流出遂執我能生彼彼不能生故曰能非能執由作此解正與摩醯首羅同一種類蓋首羅能現無邊眾生身遂為一切眾生皆我流出是能窺見海能生漚而不知己身尚未離漚也能為心能事果者謂我能作為我能辦事因因果果總是我也大慢天即指摩醯以執我能生物輕慢一切故我徧圓種者謂我徧我圓故十二類生皆我流出也。

　　又善男子窮諸行空已滅生滅而於寂滅精妙未圓若於所歸有所歸依自疑身心從彼流出十方虗空咸其生起即於都起所宣流地作真常因無生滅解在生滅中早計常住既惑不生亦迷生滅安住沉迷生勝解者是人則墮常非常執計自在天成其伴侶迷佛菩提亡失知見是名第三立因依心成妄計果違遠圓通背涅槃城生倒圓種。

　　此計常非常執也謂行盡識現時即以識陰為自身所歸所依之處故自疑身心世界皆從彼中流出即此便是不生滅性此認湛不搖處為不生滅不但不見不生滅性亦迷現在生滅之法是以非常為常故曰常非常執作此見解正與計自在天為萬物因者同一類矣豈知自在亦非常之天哉由外道不知遂執此為生天生地之本溫陵曰由依識元妄計常住故曰立因依心成妄計果前計我圓生物此計彼圓生我故曰倒圓問萬法唯識是如來正說云何此中皆墮外種答內教萬法唯識從緣變起悉如夢幻不是實生故不立知見不生法執今曰立所得心立依因心立能為心皆是知見立知故總墮外道。

　　又善男子窮諸行空已滅生滅而於寂滅精妙未圓若於所知知徧圓故因知立解十方草木皆稱有情與人無異草木為人人死還成十方草樹無擇遍知生勝解者是人前墮知無知執婆吒霰尼執一切覺成其伴侶迷佛菩提亡失知見是名第四計圓知心成虗謬果違遠圓通背涅槃城生倒知種。

　　此計知無知也所知即所觀識陰知徧圓者謂此識性無處不徧也因知立解者謂因知徧圓而生見解妄謂無情草木與人無異不分有情無情故曰無擇是人則墮有情無情皆有知覺則與婆吒霰尼二種外道同一類矣溫陵曰此謬計圓知以為因心則果終虗謬矣以無知為知是倒知也問觀國師有情與無情其一體之說忠國師有無情作佛之談有何差別答內教謂由迷真如而成業識從業識而起相見遂分有情無情各自安立既悟之後則轉業識而成真如故有情無情同一圓融清淨寶覺通為一佛國土謂之法性身法性土全身是土全土是身豈復有草樹為人人為草樹種種差別是知內教所說無情說法是說破識之後渾成一心時也此則業識尚在相見猶存未能融為一體是妄計也問前文草木金石皆能作妖為孽豈非有情乎答此是依草附木之精靈有知非草木元有知也曰若老楓化為羽人朽麥化為胡蝶此自無情而之有情賢女化為貞石山蚯化為百合此自有情而之無情則又何謂答此偶有所感而化也非老楓朽麥元有情也亦非賢女山蚯元無情也今之未破識陰而妄言天地同根萬物一體者皆婆吒霰尼之儔也昔晦堂老人與夏倚公立論道至會萬法為自己及情與無情其一體時有一犬臥香案下以壓尺擊犬又擊香案曰犬有情便去香案無情自住情與無情何得便成一體去夏不能答堂云纔入思惟便成剩法何曾會萬法為自己耶。

　　又善男子窮諸行空已滅生滅而於寂滅精妙未圓若於圓融根互用中已得隨順便於圓化一切發生求火光明樂水清淨愛風周流觀塵成就各各崇事以此羣臣發作本因立常住解是人則墮生無生執諸迦葉波并婆羅門勤心役身事火崇水求出生死成其伴侶迷佛菩提亡失知見是名第五計著崇事迷心從物立妄求因求妄冀果違遠圓通背涅槃城生顛化種。

　　此計生無生執也識陰盡者銷磨六門諸根互用今雖未得互用已得隨順十八神變便能覩見四大元化之相妄謂一切變化皆從四大發生於是背自己之性火光明而求火光明背自己之性水清淨而求水清淨背自己之性風周流而愛風周流背自己之性地無法不生而妄計地大為能生於是事水事火事風事地求出生死以此四大為造物之根源遂立此四大為司物之真宰妄計能生萬物而實不能生故曰生無生執迦葉波即事火外道言作如是解者便與此等同一類也迷心逐物猶言背覺合塵不當求而求曰妄求不當冀而冀曰妄冀四大為所生所化而實非能生能化執此不能生不能化者為能生能化是名顛倒化理且心為化原識是化種今迷心從物捨本逐末非顛倒而何欲出生死返入生死矣。

　　又善男子窮諸行空已滅生滅而於寂滅精妙未圓若於圓明計明中虗非滅羣化以永滅依為所歸依生勝解者是人則墮歸無歸執無想天中諸舜若多成其伴侶迷佛菩提妄失知見是名第六圓虗無心成空亡果違遠圓通背涅槃城生斷滅種。

　　此計歸無歸執也圓明即識陰也見圓明而遂計明中罔象虗無之體為畢竟空性便欲灰身泯智以永滅空為歸休之地不知此永滅空亦是幻境非實歸處也無想天是略言非非想以該四空是其同類也圓虗無心者以罔象虗無為因也成空亡果者以斷滅空亡為果也。

　　又善男子窮諸行空已滅生滅而於寂滅精妙未圓若於圓常固身常住同於精圓長不傾逝生勝解者是人則墮貪非貪執諸阿斯陀求長命者成其伴侶迷佛菩提亡失知見是名第七執著命元立固妄因趣長勞果違遠圓通背涅槃城生妄延種。

　　此計貪非貪執也圓常亦識因也觀圓常而欲固身常住同於精圓者亦若此方性命雙修形神俱玅之意也貪非貪執者此是妄生貪著留形世間不知此身本不可貪以為常以此身如芭蕉電露故也阿斯陀此云無比即古仙也執著命元者以識陰為長命之元立固妄因者身非常住久必壞生故以長生為固妄也趣長勞果者勞我以生息我以死故以久壽為長勞也生妄延種者不知法身是亘古亘今不毀不壞之體而欲希延壽命以長存故曰妄也。

　　又善男子窮諸行空已滅生滅而於寂滅精妙未圓觀命互通却留塵勞恐其銷盡便於此際坐蓮華宮廣化七珍多增寶媛恣縱其心生勝解者是人則墮真無真執吒枳迦羅成其伴侶迷佛菩提亡失知見是名第八發邪思因立熾塵果違遠圓通背涅槃城生天魔種。

　　此計真無真執也觀命互通者以識壽暖三連持不斷者為命今觀見各命由緒皆以識陰為主是識陰互通一切命也若識陰盡則彼我之陰亦盡誰證真常誰為度生故却留塵勞以固命根復恐銷盡故自化七珍寶媛窮奢極欲以為大菩薩行事不知縱恣其心邪思已久非若菩薩真見命元留法執以度生也由彼妄計此是真菩薩行而不知非真故曰真非真執吒枳迦羅即欲頂自在天能化欲境而自娛樂者發邪思因立熾塵果者始欲以緣思淨盡為因今反以邪思縱恣為因矣始欲以纖塵不立為果今反以塵勞熾盛為果矣昔鬱頭藍弗以世俗智伏下地惑得非想定具五神通時君尊敬迎以入宮宮中女子接足而禮藍弗觸女子手遂用貪愛便失神通故曰纔生一念欲便失五神通豈有邪思熾塵而不退墮者乎。

　　又善男子窮諸行空已滅生滅而於寂滅精妙未圓於命明中分別精麤疏決真偽因果相詶惟求感應背清淨道所謂見苦斷集證滅修道居滅已休更不前進生勝解者是人則墮定性聲聞諸無聞僧增上慢者成其伴侶迷佛菩提亡失知見是名第九圓精應心成趣寂果違遠圓通背涅槃城生纏空種。

　　此計定性聲聞也命明猶言命光即識陰也此識既含藏漏無漏種故於此中分別決擇苦集種子是有漏是麤是偽滅道種子是無漏是精是真修道為因曰感證減為果曰應此皆實修實證唯求速出生死而趨涅槃殊不知清淨道中本無生死及涅槃也故永嘉云知苦常懷厭離斷集恒畏其生慕滅獨證無為修道唯論自度故一居寂滅即便休息於諸菩薩遊戲神通淨佛國土不生好樂所以戀住化城不趨寶所言定性聲聞者即不回心鈍阿羅漢也無聞僧即愚法聲聞未得謂得未證謂證者圓精應心謂滿其專精求應之因成其獨感趣寂之果然此有餘涅槃僅齊七信識陰所覆尚不達圓通因地安能至無餘果地哉此由空所纏縛以小知小見為足亡失佛之知見不能趨向大乘寂滅場地所謂夜明簾外轉身難也。

　　又善男子窮諸行空已滅生滅而於寂滅精妙未圓若於圓融清淨覺明發研深妙即立涅槃而不前進生勝解者是人則墮定性辟支諸獨覺倫不迴心者成其伴侶迷佛菩提亡失知見是名第十圓覺脗心成湛明果違遠圓通背涅槃城生覺圓明不化圓種。

　　此明定性辟支也銷六入一為圓融破有歸空為清淨了見命元為覺明發研深妙者獨覺則觀物變易發深妙之悟緣覺則觀十二因緣發深妙之悟也即於發深妙處立為涅槃歸休之地堅執不捨滯在圓明一路不趨寶所所謂水澄月滿道人愁也定性辟支比之聲聞已勝一步以能侵斷習氣故也圓覺脗心者獨覺緣覺雖皆與覺明脗合但非圓融清淨寶覺還是精覺脗合之心故成元澄湛明之果也不化圓種者以有覺在非若菩薩常覺不住故曰不化昔有僧問曹山朗月當空時如何山曰猶是階下漢僧云請師接上階山日月落後相見問聲聞辟支皆是出世聖人何故亦列魔數答此經以圓通為宗略有纖毫沾帶便是違背圓通故約其沾著法執處實與眾魔無異然但取其不回心者若肯回心便名大阿羅漢不墮斯類矣。

　　阿難如是十種禪那中塗成狂因依迷惑於未足中生滿足證皆是識陰用心交互故生斯位眾生頑迷不自忖量逢此現前各以所愛先習迷心而自休息將為畢竟所歸寧地自言滿足無上菩提大妄語成外道邪魔所感業終墮無間獄聲聞緣覺不成增進汝等存心秉如來道將此法門於我滅後傳示末世普令眾生覺了斯義無令見魔自作沉孽保綏哀救銷息邪緣令其身心入佛知見從始成就不遭岐路。

　　此勉勸覆護也中途成狂前八居多未足生足後二居多也因依迷惑者言此十種皆依無明妄執生起所愛先習即無始來墮貪愛境所薰習氣今於定中各自發現故在中塗自畫不進妄謂究竟此皆墮在大妄語中也前七是外道第八是邪魔若魔外既由邪心感邪福業俱未斷惑故業盡而必墮若後二種已能斷惑取證但不增進亦無墮落矣見魔者分別曰見岳師曰前七純是見第八是見愛以留塵勞生勝解故至於二乘界內見愛雖盡而法愛猶存總屬分別見妄綏安也邪緣即指見孽除此見孽則自然證入佛知見地中間更無諸委曲相矣故初卷云皆由不知常住真心用諸妄想至此則知妄想即是五陰若此五陰妄想有一毫不淨不能得入佛知佛見若破除五陰方得真無生法忍譬如髯公五關斬將方能得見真主之意已上五十種見解竝是迷宗失旨背湛乖真揑目生華迷頭認影若敲氷索火緣木求魚畏影逃虗捫空捉電苦非甘種砂豈飯因皆不能以法性融通一旨和會盡迷方便悉入見纏不達正宗皆投見網所以天魔外道本無其種修行失念遂派其原故知但有所重所依立知立解絲毫見處不亡皆成外道故華嚴經云見在即凡情亡即佛祖師云不用求真唯須息妄是以悟宗之士尚不得無見無解豈可更隨言執意而起有見有解乎。

　　如是法門先過去世恒沙劫中微塵如來乘此心開得無上道。

　　此結顯諸佛共證也如是法門者是指識陰中辨魔法門言恒沙如來未有不從破除識心而成無上菩提者前文云陀那微細識習氣成暴流真非真恐迷我常不開演所以迷之則中途成狂悟之則轉識成智故曰過去諸如來斯門已成就。

　　識陰若盡則汝現前諸根互用從互用中能入菩薩金剛乾慧圓明精心於中發化如淨琉璃內含寶月如是乃超十信十住十行十迴向四加行心菩薩所行金剛十地等覺圓明入於如來玅莊嚴海圓滿菩提歸無所得。

　　此明入住菩薩將此不生不滅為本修行然後圓成果地修證故曰識陰若盡則一根可作諸根用此正初住圓通位也以初住中即能直入等覺後心更無委曲故曰從互用中能入菩薩金剛乾慧究其所以皆由初住心精發暉十用涉入圓成一心所謂現在諸菩薩今各入圓明也從此圓明心中發清淨化正如琉璃之含寶月如是而超越四十四心以至等覺後心則圓明發化已極故從金剛無間道轉入解脫道故曰入於如來妙莊嚴海所謂一門超出妙莊嚴路也圓滿菩提歸無所得者金剛經云若有一法可得然燈佛則不與我授記故得無所得證無所證即是見性成佛不從外得華嚴所謂初發心時便成正覺以此圓教是上上根人一生頓超如龍女善財皆從初住超之前文所謂後是凡夫上歷菩薩六十聖位葢圓宗只有二位一斷前通惑從觀行位一超直入初住中間更不取證二斷後別惑從入初住一超直至等覺中間亦不取證非若別教一位必經多劫漸斷漸證直至滿三祇劫因圓果滿取證菩提也此圓頓法門若上上根知此當下便是更無欠少二乘知此回心增進得大涅槃此奢摩他三摩禪那所以為妙覺非尋常觀行可修得者故始曰妙奢摩他等而終曰妙覺妙莊嚴海始曰悟妙明心元所圓滿常住心地而終曰圓滿菩提歸無所得也通議云從互用中即入金剛乾慧者此言識陰一破則不歷諸位一超直入圓證佛果此乃上根利智如觀音耳根圓通生滅既滅寂滅現前忽然超越世出世間故今識陰一破則六根互用從互用中即入菩薩金剛乾慧是則但破生相無明便成佛果不必定歷諸位也是知五陰次第未必一一經歷但約觀心通途故須一一開示耳。

　　此是過去先佛世尊奢摩他中毗婆舍那覺明分析徵細魔事魔境現前汝能諳識心垢洗除不落邪見陰魔銷滅天魔摧碎大力鬼神褫魄逃逝魑魅魍魎無復出生直至菩提無諸少乏下劣增進於大涅槃心不迷悶。

　　此言先佛授受心法以示行人也言此魔事皆是古佛在止觀中用始覺智觀察魔事歷歷分明雖害定者是魔而致魔者實由五陰主人若主人心淨汝能諳識即有魔事現前不生取著不落邪見則陰魔天魔神鬼魍魎皆喪魄逃逝不復出生矣若發足不成顛倒中塗不致成狂則直至圓滿菩提萬德莊嚴無不具足若下劣聲聞滯跡化城不趨寶所者由此增進直至如來大涅槃海亦不迷悶矣。

　　若諸末世愚鈍眾生未識禪那不知說法樂修三昧汝恐同邪一心勸令持我佛頂陀羅尼呪若未能誦寫於禪堂或帶身上一切諸魔所不能動汝當恭欽十方如來究竟修進最後垂範。

　　此重示密修功用也若利根人從發心住一超直入更無魔事留難若鈍根者既不識禪那又不解說法而心復好樂直修反聞大定汝恐落於邪見何由保護令彼專心一意持此呪心則一切諸魔自不能擾以見顯密皆是大佛頂至尊至勝第一法門不可思議境界故復以持呪終之最後垂範若約當經則此魔事在末後宣揚故曰最後若約一大時教則此經在法華已後宣說亦曰最後也第二大科已竟。

　　阿難即從座起聞佛示誨頂禪欽奉憶持無失於大眾中重復白佛如佛所言五陰相中五種虗妄為本想心我等平常未蒙如來微細開示又此五陰為併銷除為次第盡如是五重詣何為界唯願如來發宣大慈為此大眾清明心目以為末世一切眾生作將來眼。

　　此復問五陰所以名妄想也世尊尋常但說此五陰法皆是仗因托緣而生曾未說此五種皆本妄想生起如色名堅固妄想受名虗明妄想等我等今日雖一往聞此微細開示然不知此五種陰何故通明妄想若此五陰既總名妄想今日若欲剗除為當一時併盡為復次第漸除若欲斷除至於何處方得盡其邊際更願大慈無倦重為發宣也。

　　佛告阿難精真妙明本覺圓淨非留生死及諸塵垢至乃虗空皆因妄想之所生起斯元本覺妙明真精妄以發生諸器世間如演若多迷頭認影妄元無因於妄想中立因緣性迷因緣者稱為自然彼虗空性猶實幻生因緣自然皆是眾生妄心計度阿難知妄所起說妄因緣若妄元無說妄因緣元無所有何況不知推自然者是故如來與汝發明五陰本因同是妄想。

　　此總示五陰皆以妄想為本也言此精真妙明本覺之體本來圓滿本來清淨纖毫不著一物不留即根身器界乃至虗空皆非清淨心中所有之物生死根身也塵垢器界也以此根身器界虗空皆因妄想之所生起所謂晦昧為空空晦暗中結暗為色色雜妄想想相為身也斯元本覺玅明真精本來圓淨皆由妄想發生諸器世間本非實有而妄認為實正如演若迷頭而認鏡中之影以為實無異也既從妄生則非有因汝等尋常但知五陰從因緣生非妄想有不知此因緣性皆依無知業愛而生也由迷此無知業愛而生則又計為本覺妙明心中自然而有且此虗空從清淨覺中一念晦昧而起者尚非實有又況因緣自然皆是眾生妄想分別計度生起者乃實有耶然我向來見諸眾生妄執五陰以為實法故我強說五陰從妄心起從因緣生今既知得五陰元無處所故說妄性因緣元無所有故我所說五陰諸法從因緣生非一定語故曰因緣所生法我說即是空亦名為假名亦名中道義且因緣所生諸法尚無實有但是假名又況不知因緣而推一切法從自然生者非妄而何是故如來今日與汝發明五陰本因同是妄想欲令汝知一切諸法皆以妄為本也。

　　汝體先因父母想生汝心非想則不能來想中傳命如我先言心想酢味口中涎生心想登高足心酸起懸崖不有酢物未來汝體必非虗妄通倫口水如何因談酢出是故當知汝現色身名為堅固第一妄想。

　　此名色陰為堅固妄想也汝且不知色陰為堅固妄想耶即汝形體先因父母妄想生起以有愛染而後有赤白故也雖有父母想心若汝中陰愛涎不發決不能流愛為種而來父母想中結胎以續其命則知渾身都是妄想所成復恐不知故復以喻明云正如想酢味而水出想懸崖而足酸且懸崖不曾有酢物不曾來汝體若非妄想同類則口中之水如何因人談酢梅而出乎色陰所以名堅固妄想者如此言堅固者父母己三和合一處凝結而成故。

　　即此所說臨高想心能令汝形真受酸澁由因受生能動色體汝今現前順益違損二現驅馳名為虗明第二妄想。

　　此明受陰為虗明妄想也即將前足心受酸澁處發明者所謂一滴水墨兩處成龍也言此懸崖不來令汝足心真受酸澁豈非汝之胸中已先領受懸崖高峻之語故能動汝色體能令汝形真受酸澁乎且汝現前因違順二境而生損益二受交驅互馳而不休息此受陰所以稱虗明妄想也受有三謂苦受樂受捨受損益即苦樂二受也以虗故受如太虗之受物以明故受如明鏡之受像。

　　由汝念慮使汝色身身非念倫汝身何因隨念所使種種取像心生形取與念相應寤即想心寐為諸夢則汝想念搖動妄情名為融通第三妄想。

　　此明想陰為融通妄想也念慮即意識也謂一身以意識為主宰故眼耳鼻舌以及手足皆聽其使役汝身若非意識同類何因隨意所使令耶故凡目前種種取像必因意識先動而後諸根方取足知此身與念相應無頃刻離正如歌舞工伎之人隨他拍轉拍緩則步緩拍急則步急五根亦如是但隨意轉何者意地若生身輪動作意地若息根境寂然故寤與形接則為想寐與神交則為夢則知汝身皆是想念搖動妄情此想陰所以名融通妄想也言融通者謂此想心在五根中若寤若寐皆由此作主故得圓融通貫也。

　　化理不住運運密移甲長髮生氣銷容皺日夜相代曾無覺悟阿難此若非汝云何體遷如必是真汝何無覺則汝諸行念念不停名為幽陰第四妄想。

　　此明行陰為幽隱妄想也運運者變之又變也密移者密密推移人不覺知也甲長髮生生也氣銷容皺滅也言生滅日夜相代乎前而無一人能覺悟者正見其密移也故粥熊曰運轉亡已天地密移疇覺之哉此若下指出行陰是妄想若此行陰非汝體者云何使汝甲生髮長等若此行陰真汝身者云何日夜遷變曾無覺悟則知行陰念念遷變而不覺知所以名幽隱妄想也。

　　又汝精明湛不搖處名恒常者於身不出見聞覺知若實精真不容習妄何因汝等曾於昔年覩一奇物經歷年歲憶忘俱無於後忽然覆覩前異記憶宛然會不遺失則此精了湛不搖中念念受熏有何籌算阿難當知此湛非真如急流水望如恬靜流急不見非是無流若非想元寧受妄習非汝六根互用開合此之妄想無時得滅故汝現在見聞覺知中串習幾則湛了內罔象虗無第五顛倒微細精想阿難是五受陰五妄想成。

　　此明識陰為微細精想也精明即前文一精明也湛不搖處即湛若止水皆指第八識也名恒常者言汝以精明湛不搖處為真常乎則汝一身不出六根若果精真則不雜不妄不應復受雜妄薰習何因昔年曾覩之物忘失已久而再覩時宛然如故葢最初薰習雖由前六而記持不失則第八之功以第六如聚斂之臣第八如庫藏之吏故再覩奇物經多年而記憶宛然者皆由第八精了湛不搖處念念受薰之力也由其罔象虗無故薰之以真則真薰之以妄則妄耳阿難下喻明非真言此湛不搖處尚非真常不動之性喻如急流之水望之若安恬寂靜此但流急故不見其流相非真不流則知水流處藏識亦復如是非真不動以此是前四妄想根元故受妄習若非妄想根元寧受前四妄習之心哉然此想元非得六根互用開合成就無由得滅何以故以第八與前六根同一體性安危其同真則同真妄亦同妄故六根銷磨則此妄元如湯銷氷應念化成無上知覺今汝現在六根之中串習幾微不忘視聽者都由精想念念受薰故在眼能見在耳能聽以此精了湛不搖者元從一念無明而有故似有如無而非真無故曰罔象虗無此識陰所以名顛倒微細精想也言顛倒者顛倒妙圓真淨玅心而有故言微細者流急不見故言精想者聽精見精皆是此一精想故故知此五受陰雖有粗細五種不同然皆五種妄想所成非本來自有也是以若見五陰有即眾生世間若了五陰空即真諦世間若了五陰實相即中道第一義正覺世間離此五陰三世間外更無一法能建能立為俗為真一代時教所詮除此別無方便迷此為凡悟此成佛唯是一心開合無異耳已上答五陰皆名妄想已竟。

　　汝今欲知因界淺深唯色與空是色邊際唯觸與離是受邊際唯記與忘是想邊際唯滅與生是行邊際湛入合湛是識邊際。

　　此答前五陰詣何為界也因即五種妄想因界即五種妄想因之界限邊際也淺深者謂五種妄想前為淺淺後為深深也唯色與空是色邊際者有分段曰色無分段曰空尋常但知有分段身色為色陰邊際而不知空此分段色身亦是色陰邊際也以無色界尚有微細色質故根境相對曰觸根境不對曰離尋常但知領納違順二境為受邊際不知不領納二境亦是受邊際也故梵志以不受為宗世尊詰之曰是見受否故知受固受而一切不受亦受也有念為記無念為忘人但知念一切法為想邊際不知不念一切法亦是想邊際也如圓覺云動念息念皆歸迷悶是也化無而有曰生化有而無曰滅人但知念念遷流喻如暴流者為行不知至不遷處化為澄水時亦是行邊際以有無風匝匝之波故經云至於無生法忍猶為三相遷流是也反還曰入混一曰合人但知分汝湛圓覺性為視聽觀察而流逸奔色奔聲等為識邊際不知反流旋一合於圓湛猶是識之邊際以欲真已非真真如性故故知但知色之為色而不知空亦是色者淺若知空色皆色者深乃至但知出流分湛為識不知反流合湛亦識者淺若知出流分湛與反流合湛皆識邊際者深是則如來發明五重妄想邊際可謂極盡其界矣。

　　此五陰元重疊生起生因識有滅從色除理則頓悟乘悟併銷事非頓除因次第盡我已示汝劫波巾結何所不明再此詢問汝應將此妄想根元心得開通傳示將來末法之中諸修行者令識虗妄深厭自生知有涅槃不戀三界。

　　此答前問五陰頓除漸斷也重疊生起者謂一重疊一重次第生起也由一念不覺而轉此覺心為業識因識有行因行有想因想有受因受有色此五陰元從次第而生也今日解除固當先滅色次滅受滅想滅行而後滅識也生則從細至麤猶如着衣滅則從麤至細猶如脫衣但五陰之理圓元從一念妄想生故一言之下心地開通乘其一悟而疑惑頓除若銷我億劫顛倒想是也若五陰之相從次第結故當從次第而漸盡也我已前來綰巾示結以明次第生者當次第解已是法喻昭然何所不明而於此再問者何耶故知前之六結此之五陰皆是次第生而次第解也汝應下結勸傳示也心得開通者謂了達根元全是妄想生起非性本有此教其自悟也傳示下復教其悟人也令識虗妄者言令一切眾生皆達此五陰虗妄也深厭自生者若達此五陰虗妄則深厭此生之苦便知有涅槃之樂而不復留戀三界矣問頓悟漸除之義何如答如大海猛風頓息波浪漸停猶孩子諸根頓生力量漸備似曦光之頓出霜露漸消若印文之頓成讀有先後如華嚴云初發心時便成正覺三賢十聖次第修證若未悟而修非真修也良以非真流之行無以契真何有飾真之行不從真起經云若未聞此法多劫修六度萬行者竟不證真此皆頓悟漸除義也有云頓悟頓修者此說上上智根性樂欲俱勝一聞千悟得大總持一念不生前後際斷若欲斷障如斬一籰絲一斬一切斷若約修德如染一籰絲一染一切色又頓悟者不離此生即得解脫如師子兒初生之時是真師子即修之時即入佛位如春竹生筍不離於春即與母齊何以故心空故若除妄念永絕我人即與佛齊經云不壞世間而超世間不捨煩惱而入涅槃不修頓悟猶如野干隨逐師子經百千劫終不得成師子故知若不直了自心豈成頓悟隨從妄學終不成真故證道歌云是以禪門了却心頓入無生知見力故知直了真如即心成佛者是圓頓宗若不了此心妄有修證者是藏通教灰斷之果若依此心依行別修者是別教大乘與圓教即心便具者所有行位功程日劫相倍故曰即心是者疾發心行者遲也正宗分竟。

　　阿難若復有人徧滿十方所有虗空盈滿七寶持以奉上微塵諸佛承事供養心無虗度於意云何是人以此施佛因緣得福多不。

　　此流通分也先舉功令較言十方虗空處無盡也盈滿七寶財無盡也奉微塵佛田無盡也心無虗度念無盡也是人下令其校量得福多少也。

　　阿難答言虗空無盡珍寶無邊昔有眾生施佛七錢捨身猶獲轉輪王位況復現前虗空既窮佛土充徧皆施珍寶窮劫思議尚不能及是福云何更有邊際。

　　此較定無量也首二句單言財勝昔有下以劣顯勝以一錢施一佛財田俱劣而獲輪王勝報況現前徧空佛土即田勝也皆施珍寶即財勝也窮劫下決其獲福尚不思議況求邊際乎。

　　佛告阿難諸佛如來語無虗妄若復有人身具四重十波羅夷瞬息即經此方他方阿鼻地獄乃至窮盡十方無間靡不經歷能以一念將此法門於末劫中開示未學是人罪障應念銷滅變其所受地獄苦因成安樂國得福超越前之施人百倍千倍千萬億倍如是乃至算數譬喻所不能及阿難若有眾生能誦此經能持此呪如我廣說窮劫不盡依我教言如教行道直成菩提無復魔業。

　　此以法施之勝較財施之劣也若復有人者設有一人也四重即殺盜婬妄十波羅夷即梵網所說十重罪是極惡因也十方阿鼻是極惡果也一念弘經者即指將墮地獄之人言一念者即暫爾發心非長久也此法門是確指大定圓通深入之一門也言末劫者聖遠魔強之日言末學者難進易退之人是人罪障即上四重十惡應念銷滅者即應弘經之一念皆得銷滅也變其下不但只消惡業復能轉苦處而為極樂國也夫一念微功便能脫極苦生極樂者由萬法唯心轉迷為悟故也得福下言不唯滅罪而且獲福超前以虗空剎寶供養微塵諸佛之人葢虗空盈滿七寶世間豈有是事以佛眼觀變大地為黃金亦尋常事耳況妙真如性是本來家寶而清淨本然周遍法界豈止徧滿虗空以一切珍施佛者尚獲無量功德況將此法施人使人盡得家珍運用無盡其福德豈可以心思較量哉故能超越前百千萬億倍乃至譬喻亦不能及也且極重罪人一念弘經尚能滅罪獲福如此何況輕罪無罪乃至有福多福之人弘經果報殊勝可知一念如此何況久弘乃至盡形者其果報益可知矣阿難下顯無罪之持經持呪功德無盡也良以誦經持呪方得聞慧其功德已至便說不盡呪復依教而行則直至如來大菩提果無復魔業為留難者其功德豈可量哉故法華經云若有聞法者無一不成佛昔泥蛤聽法而生天廐象聽經而悛惡比丘戲笑而獲果女人思惟而悟空況聞此大乘圓頓之教有不滅罪生福者乎。

　　佛說此經已比丘比丘尼優婆塞優婆夷一切世間天人阿修羅及諸他方菩薩二乘聖仙童子并初發心大力鬼神皆大歡喜作禮而去。

　　此明法會欣慶也聖仙童子是居仙趣而修內教希獲童真妙果者也發心大力是具神通得無畏回心護教而住如來座下者也皆大歡喜者謂預聞大法得大饒益故慶快非常也。

大佛頂如來密因修證了義諸菩薩萬行首楞嚴經合轍卷第十(終)


