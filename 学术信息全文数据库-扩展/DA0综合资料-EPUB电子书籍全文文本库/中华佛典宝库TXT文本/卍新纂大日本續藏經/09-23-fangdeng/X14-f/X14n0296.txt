卍新纂大日本續藏經第 14 冊 No. 296 楞嚴經截流


　　No. 296-A 重刻楞嚴截流小引

　　夫楞嚴一經乃如來神變逗時之妙藥病者遇之無不立瘥昔阿難示染登伽示婬盖為見色聞聲之流不能斷截愛網作一方便故阿難發起而如來宣說此經也時在會聖眾皆見如來無頂相中湧出化佛坐寶蓮華演說神呪剗其淨見則截而無流不順根塵則流而可截此堅固神丹蘊在十卷文中余甞與同志商確此經求之本文勿得求之諸家註疏又勿得如望洋焉偶得戒師截流讀之恍焉悟也毉即自醫何用向外覔醫譬如醫王患病捨却自己神丹別求方藥曷稱智者茲截流一出懷疑者如湯沃雪有慧者亦不至棄海認浮漚此緣非小余欲再付剞劂使之流通如流欲截而愈流閱者當具隻眼方獲無相光中一粒神丹。

　　萬曆甲寅中秋日　玉溪菩提菴聖行和南述

　　No. 296-B 楞嚴截流小序

　　如來以無相為相無說為說而慶喜從如來勝相起見從如來法音起聞馳逐色聲流轉心目則摩登伽女之見而娑毗羅呪之攝同一流轉耳故如來頂放寶光化佛說呪明以無相之相截其相見無說之說截其音聞何流不入何寂不現十卷經文便爾具足今世解經無慮數十百家又從無相生相無說生說文義知解橫流潰溢慶喜之藥翻作如來之病戒法師獨揭頂相為現量之境融詮經文群流遂截嗟夫性湛巨海非香象之足烏能截流而渡哉猶記乙未放生西湖法師盈座共演此經戒師最後出數千字音響清越機旨奔詣時蓮池大師馮開之張孺愿虞長孺僧孺諸大居士在座咸擊節嘆賞而其先演說者至避席自匿中流幾墮因思讀截流萬語不若親從演說千言然則讀如來十卷了義又何若一了頂相之現境哉截流之義此亦一證。

　　萬曆戊戌夏季虎林社弟鄭之惠書於慧日峰下

　　No. 296-C 楞嚴截流序

　　夫妙覺非海流何所從禪本無修稱截奚義奈何像季學佛之徒慧業易成欲習難制故經特舉慶喜之為鑑耳時慶喜居多聞之最顧不能反照乎性體澄寂之先而逐乎粘湛發識之後騁己見聞躭佛聲色般若云凡所有相皆是虗妄阿難於斯未了何以自解乎登伽故佛匪示無見之頂相徒言說以為教不幾重溢多聞乎至若徵心辯見廣衍三科七大以至會通藏性即非兩融言思併絕從究竟堅固之解建即性無作之行詳列諸聖之所證獨推觀音大士始自入流忘所終於寂滅現前所謂寂滅也者即佛法所表離見之妙體又惡可以言說詮示耶慨古今諸疏既忽如來之默示安能即象以忘言現量既迷比智益遠浸淫妄議渺然莫返此介山法師截流不得不作抑道本如是耳行者苟能旋源自歸頓使髑髏乾盡然後向死生涅槃逆順二流出沒自在即香象無所容其伎兔馬云乎哉。

　　太易居士　金學曾　題

　　No. 296

大佛頂如來密因修證了義諸菩薩萬行首楞嚴經截流卷之上

　　天台後學沙門　傳如　述

　　大佛頂者即釋迦大覺神變之相也以象示意聖教咸然茲阿難溺於婬舍大眾願聞法要世尊具大威力而手不之援具大樂說而言未之啟乃從肉髻中涌百寶光有佛化身宣說神呪者意表顯密之俱勝彰形聲之兼玅蕩見聞之幻翳而一經之大旨無餘蘊矣顯密俱勝者經為顯呪為密呪心藏心無二無別頂為無上之相經為了義之談以密該顯全彰頂中故曰俱勝形聲兼妙者頂光化佛是形外之形化佛呪語是聲外之聲惟形與聲逈超思議之表故曰兼妙見聞幻翳者浮塵幻化虗妄稱相一切不了妄生取著障清淨之慧眼窒圓通之本根故當機云我見如來三十二相勝妙殊絕是以渴仰從佛剃落又云而我悟佛現說法音現以緣心允所瞻仰此非逐色聲之求菩提者耶一著色聲本明斯昧若登伽者烏得不乘其間哉何以故佛身女身均相也佛見女見均情也阿難獨恨婬躬撫摩為魔障未達勝相愛樂為厲階誠為賊媒在室瞢然不覺而且恃其多聞之慧先梵呪語之所能攝者葢有自矣今示佛頂化佛則知三十二相形非形化佛說呪則知四無礙辯聲非聲從是而悟陰入處界七大之法無非如來藏中循業發現循業即性故非有即性循業故非空離即離非是即非即真妄兩融戲論併絕道場修證無復祕要見是為見見聞是為聞聞當下海印發光萬象畢照全題云是經名大佛頂悉怛多般怛囉十方如來清淨海眼者以此直作文言紛紜釋者恐非至聖垂象密被利機之意矣如華嚴種種光相表諸地法門聊例一經諸可意得文殊將呪往護惡呪消滅阿難登伽歸來佛所者正智行而魔事息也序分竟經文自下直至第四卷中尅依性體以融萬法明如來密因如華嚴所謂先悟毗盧法界也自四卷至盡經全性修證明諸菩薩萬行首楞嚴所謂後修普賢行門也。

　　首楞嚴此云究竟堅固斯經教理行果無不究竟是曰了義題有五種後當具釋阿難見佛頂禮悲泣者省戒體幾毀於登伽多聞莫益乎道力人或處此怡然則楞嚴妙典無所發起生死欲流無所遏截大權示迹豈無為哉十方如來得成菩提妙奢摩他三摩禪那者妙即密也奢摩他等因也結題反約但標密因請法須詳別開三種奢摩他者凝然湛寂三摩者廓然圓照禪那者寂照不二從用有三其體恒一三一圓融故稱曰妙是諸佛之種智當人之靈知一經之宗體也宗為能顯斯曰密因體為所顯斯曰藏性宗體元無異途因果豈非一致故後文或舉二攝三或舉宗含體譯師之所不飜者神而明之存乎其人耳最初方便者入三摩地之門也門有汎明的指之別四卷阿難既悟藏心之後請云我今猶如旅泊之人忽蒙天王賜與華屋要因門入世尊示以發覺初心二決定義雖示六根優劣令一門深入然未的指何門為要故又別請圓通本根佛令諸聖各陳所證則又汎明陰入處界以及七大皆為入道之門惟文殊奉勑於諸聖之後的指觀音所證其偈云此方真教體清淨在音聞欲趨三摩提實以聞中入願加被未來於此門無惑堪以教阿難及末劫沈淪經以耳根圓通為最初方便無疑也堪以教阿難者葢阿難以蓄聞成過觀音以薰聞成德所謂功之與釁只在循聲入流之間而已今示大士本玅之圓根為多聞創修之秘要是令不失故步大用現前如從地倒還從地起舍此將何聆密因舍此憑何談萬行故阿難以多聞未全道力自咎更陳發心見相之由世尊就其所迷而示之曰一切眾生皆由不知常住真心性淨明體用諸妄想此想不真故有輪轉性淨明體即佛頂所表絕諸分別者用諸妄想即因相愛樂者欲治此想更無別法故曰有三摩提名大佛頂首楞嚴王具足萬行十方如來一門超出玅莊嚴路阿難前請具列三名但舉三摩地者以舉一攝三宗體咸在也三摩提名大佛頂者斯以詞係象攝密歸顯也首楞嚴王者彰所詮究竟堅固之體一切無上也離體無用故曰具足萬行十方如來一門超出妙莊嚴路者從三摩提顯常住心圓滿菩提歸無所得佛佛然也夫心所以稱常住者常住則無所不住無所不住則不可以言住然阿難計內計外至計無著寧有是處乎試觀如來放面門之光動普佛之界異境一合遙住同聞則七處妄局直下廓然無始涅槃元清淨體備在我而不在佛矣阿難尚以能推之心為心非認賊為子失其所謂寂常心性者耶由是再從卍字湧出寶光至微塵如來阿難大眾無不徧及者知妄塵莫隔乎智光則妙心豈殊乎道眼至託盲人以辯燈見心眼之一體昭然令陳那而敘客塵寂常之妙性顯矣阿難悟手有開合猶客也見無舒卷猶主也頭有搖動猶塵也見無所動猶空也然如來光寄陳如以悟阿難因阿難而責在會故曰若復言以搖動者名之為塵不住者名之為客者責眾不悟動中之有不動故云汝觀阿難頭自搖動見無所動手有開合見無舒卷云何汝今迷其寂常之主空而以動為身以動為境非心性失真乎逐其擾動之客塵而從始洎終念念生滅非認物為己乎寂常之性本來在我而迷之背之故曰輪迴是中自取流轉。

　　二卷

　　爾時阿難及諸大眾蒙佛示誨自陳開悟者即了達客塵主空之義也誠能悟此則身心真妄虗實現前生滅及不生滅復何所疑但阿難所以為悟者一為世尊所捱逼一傍陳如之齒唇正謂依他作解反省猶迷故願顯出二義冀以發明也及匿王所陳觀河不變之見雖屬見精其體元真即前觀光本無動靜之見耳了此見體本無動靜亦如佛手本無正倒於無正倒而正倒立即無生滅而生滅起生滅起而照性亡故曰晦昧只此晦昧為空為色色雜妄想而五陰之軀備焉如是則根由塵隔智逐情昏雖承如來如是法音現以緣心允所瞻仰此心既緣色聲而有即非常住之主故世尊復標指外之月示無還之性擴心見齊物我一撤真妄是非之藩直造妙淨常徧之境故寄酧文殊云十方如來自住三摩地中見與見緣并所想相如虗空華本無所有此見及緣元是菩提妙淨明體云何於中有是非是言汝今觀見與塵種種發明名為妄想不能於中出是非是者由迷己逐物是非迭生也由是真精妙覺明性發明故能令汝出指非指者由達境即心是非雙亡也以上總答阿難身心真妄二發明性之問耳阿難言誠如法王所說覺緣徧滿十方湛然常住性非生滅者葢領上見性常徧無是無非之旨也言與娑毗迦羅所談冥諦及諸外道說有真我徧滿十方有何差別者以梵志所計濫真故須甄別也阿難雖矯外道自然之失不自知其所執因緣亦非葢覺精明見本非明暗塞空所能有故不可言因此而緣彼也汝復應知見見之時見非是見者言此真見不獨離浮根四種之外塵且離見精明元也然此見精尚遣餘復何言故曰見猶離見見不能及云何復說因緣自然及和合相阿難於是重增迷悶者葢見見既進於見精覺覺始離乎覺眚故世尊先舉別業一時易知之眚影以開慶喜積劫難了之見緣故云例汝今日以目觀見山河國土及諸眾生皆是無始見病所成然能覺此見聞覺知悉皆是妄者何甞為妄所終覆故言覺所覺眚覺非眚中惟覺超眚外方知眚妄故曰此實見見云何復明覺聞知見者責其未達現前身心本如空華無當見見之體也若彼見真精至故不名見者所謂見者可見而見見者不可見有云盡大地是沙門隻眼者知言哉此下若同若別交互具顯展轉推廣使悟十方法界凡所有相皆是虗妄故曰例閻浮提乃至十方諸有為國及諸眾生同是覺明無漏妙心見聞覺知虗妄病緣和合妄生和合妄死然由有見聞覺知之妄因遂有根身器界之妄緣因緣和合一切妄計生死死生浩然無極若能遠離諸和合緣及不和合則復滅除諸生死因圓滿菩提不生滅性清淨妙體本覺常住惜阿難和合之疑未息世尊重約四義辯之更廣陳諸相者務令遣情必盡析法無遺也浮塵諸幻化相當處出生隨處滅盡者如言初生即有滅也幻妄稱相者物無當名之實也實惟一真故曰其性真為妙覺明體如是乃至五陰六入從十二處至十八界因緣和合虗妄有生因緣別離虗妄名滅者躡總以開別也殊不能知生滅去來本如來藏妙真如性者背覺合塵故也性真常中求於去來迷悟生死了無所得者所謂實際理地生佛并忘也色受想行識通為妙心區宇故曰五陰。

　　三卷

　　所稱六入者根為吸塵名入從所得名亦入乎塵并得能名今文雖則根塵對辯而正破在根十二處者根塵互依通名曰處文雖根塵互破而正破在塵十八界者根塵識三種族區別故名曰界文雖根塵識三相對推破而正破在識開前五陰則成四利總由見相發心一句生來如般若經中色心開合之義大意無非破妄顯真會相歸性疊拂因緣自然諸計明妙奢摩他微密觀照耳自阿難示和合疑以窮七大禪那妙旨乃畢於是疑意含二一迷所聞權教發明世間之粗相異乎今日所談之真空故云如來常說和合因緣一切世間種種變化皆因四大和合發明云何如來因緣自然二俱排擯次謂真諦縱離乎諸相而圓理豈容乎偏遣葢偏遣偏立總非究竟故曰唯垂哀愍開示眾生中道了義無戲論法佛約非和不和二節破之者此也言雖多聞如說藥人真藥現前不能分別者上聞陰入處界本如來藏是即了義之法迷此別請故喻之云實相即七大清淨之相言若彼大性體非和合則不能與諸相雜和猶如虗空不和諸色者此破非和合葢大性即相一切圓融不同空色之成敵故不可計非和合也言若和合同於變化至如旋火輪無有休息者此破和合葢大相即性凝然常寂焉同火輪之旋轉故不可計為和合也上約二義難破今將詳示故復召告特啟氷水之喻結上以起下焉結上者如水成氷喻性即相也如氷成水喻相即性也觀氷水元非二體而氷水宛然則和合非和之疑真可謂之氷釋矣起下者循業發現猶水之成氷清淨本然猶氷之成水阿難但舉四大今自地大至識有七者明如來藏性攝法無遺也若論無始生起則因識有見因見有空因空而世界始立今將反末以歸本自局而之徧故先陳地火水風有障有為之色法對無邊無動之虗空逐一以性印之通稱曰性復示之曰若此虗空性圓周徧本無動搖當知現前地火水風均名五大性真圓融皆如來藏本無生滅此以色空對辯意在因空之徧以顯前四皆徧皆常也上明依徧未明正徧故繼無情色空之外境隨舉見聞覺知之內根亦以性印之而示之曰若見聞覺知性圓周徧本不動搖當知無邊不動虗空并其動搖地火水風均名六大云云上融色以歸空復融色空以歸見通為根境合辯又攝根塵以歸識心因識之徧以顯根根塵塵無非法界互攝互徧也然有識有知固雖是妄以藏性印之更無別法故曰性識明知覺明真識以例色是性色空是性空七大互顯莫不爾爾能以此性印諸萬法全性泯色曰性色真空是為奢摩他全色泯空曰性空真色是為三摩空色互融清淨常徧是為禪那如是妙色妙心俱非擬議所及故重重結曰但有言說都無實義阿難所請妙奢摩他三摩禪那其義已竟下唯領悟讚謝發願耳然上明七大萬法一一周徧據今領悟且明心徧未涉色徧者以在見道位中務明本智故也敘云是諸大眾各各自知心徧十方至心精徧圓含褁十方此領心徧也見十方空如觀手中所持葉物反觀父母所生之身至如湛巨海流一浮漚起滅無從此未涉色徧也法華約六根互用即於父母所生常身如淨琉璃十界影現比於此者則知今言獲本妙心本覺常住即觀行位中之獲耳舊謂經文尚屬見道及云且敘解悟者卓哉見乎偈云妙湛等者由悟三種微密觀照乃即以佛法而讚佛法也前未蒙開示但云我見如來三十二相葢有見則濁有數則限有相則生滅具焉今聞藏體清淨無復滯見故曰妙湛此讚如來般若之德而身屬報功由奢摩他聞藏體圓照無復自限故曰總持此讚如來解脫之德而身屬應功由三摩聞藏體性相一如無復生滅故曰不動此讚如來法身之德而身屬法功由禪那如來以德為身如證而說即人即法俱無有上故曰妙湛總持不動尊首楞嚴王世希有也顛倒想即前所計因緣和合種種攀緣為自性者此之妄想本於無始斷由聞法故曰銷我億劫此想既銷正體隨悟故曰不歷僧祇獲法身希更審除微細惑者如未知華屋之門及根中積生無始虗習無明分齊頭數皆是也或謂阿難讚佛既悟三身而未涉色徧是義不爾觀法華謂隨順此經非己智分不其然乎更觀六卷阿難聞觀音圓通之後尚云觀佛菩提及大涅槃猶如有人因事遠遊未得歸還明了其家所歸道路以此未屬證悟復何所疑。

　　四卷

　　以上文會相歸性明清淨本然之藏體恒如即性成相言循業發現之心境常徧滿慈頷是而且疑曰如世尊言果清淨也則山河大地諸有為相云何忽生果本然也又何次第遷流終而復始且土之克水地性徧則水無所容火遇水亡則水性周而烏能有火加以地性障礙空性虗通又曷可以並驅有是諸疑欽渴慈誨世尊於是不直答其所問反詰其常所聞者葢欲就其欵而導其迷也言妙明則不可謂不明言明妙又不可謂所明故曰性覺妙明本覺明妙滿慈曰唯然已聞者如阿難妄意同佛了義之謂也佛乃迎其所解兩徵之曰汝稱覺明為復性明稱名為覺為覺不明稱為明覺斯問也正謂平剖玉環施異餌任渠左右上吾竿而滿慈果曰若此不明名為覺者則無所明意謂不明者不得謂之性覺妙明也世尊述其辭而進之曰汝意謂若無所明則無明覺殊不知清淨本然之中云何更容他物故告之以有所非覺無所非明意滿慈疑何謂無所非明佛隨釋云無明又非覺湛明性是故無所不得謂之性覺妙明也何謂有所非覺文以隔句釋云性覺必明妄為明覺是故有所不得謂之本覺明妙也文以隔句釋者以滿慈所計在明但以無明又非覺湛明性一句杜其轉計隨執其所明之欵廣其說焉必者定計之辭定計覺際有明便非清淨本體故曰妄為明覺此妄識初萌即起信所稱業相是也覺非所明因明立所所既妄立生汝妄能無同異中熾然成異者無同異指上清淨本然之體一有所明而能斯隨之法爾而然也始則清淨本然今則能所雜沓故曰熾然成異此起信所稱轉相是也以能所熾然之異為異復立無能無所之同以異之故曰異彼所異因異立同也斯異之未遣而同斯立矣故同之與異相待宛然故曰同異發明由是更立無同以異乎同無異以異乎異故曰因此復立無同無異妙淨體中本無諸相今則能所迭性情塵日起故曰如是擾亂相待成搖勞久發塵自相渾濁此起信所稱現相是也由是引起塵勞煩惱者由三細而致六麤也以能所為異為起是世界之因以無能所為同為靜是虗空之因故曰起為世界靜成虗空虗空為同世界為異也言彼無同異而曰真有為法者以相待妄立名濫本然故特示之此合同異而為有情業果之因結云如是三種顛倒相續皆是覺明明了知性因了發相從妄見生山河大地諸有為相次第遷流因此虗妄終而復始覺明即性覺妙明也明了知性即必明而妄為同異諸相者了屬妄心見屬妄眼但舉心眼而六亂妄想備焉故曰因了發相從妄見生諸有為相本此而已是故但令妄情頓息則山河大地無復發生達藏性本圓則地水火風又何窒礙色空傾奪良由背覺合塵依正互融妙在滅塵合覺前言諸佛習漏永息如木成灰不重為木如空花滅不復見花葢得諸此惟此體也理由本具故若世出世而一切俱非事非緣生故是正是依而一切俱即惟其即非而離是則無即不非惟其即是而離非則無非不即互即也則均是互非也則雙離天台的約法華實相結示妙觀毫不異此如云空則一念寂然假則三千備矣而此體性非空非假即空即假是為不思議境是為無作行門又言介爾有心三千具足一念迷則二死相續一念悟則三德圓彰攝無量法門罄無不盡叔世纔聞觀教絕如厲己而懷顰蹙者謂徹楞嚴可乎此下舉照鏡之喻葢明妄本無因但能頓歇分別之識情無事劬勞肯綮而修證肯綮猶言筋骨麗其辭耳言三緣者即世界眾生業果之上攀緣之心是也三因者因此世界眾生業果引起分別緣影反緣三種相續為因也如達多因鏡中之頭以致狂走緣心若息鏡頭本空故曰三緣斷故即菩提心言菩提心生生滅心滅此但生滅至離合俱非此句方名無戲論法者展轉遣情也葢緣心如波覺性似水但了波息而水湛毋計彼滅而此生一墮生滅秖益戲論故經要自一心廣及萬法遣至無遣無遣亦遣凡諸情計片雪紅爐然後躬行踐解始契首楞三昧也上通明如來密因見道分竟。

大佛頂首楞嚴經截流卷上


卍新纂大日本續藏經第 14 冊 No. 296 楞嚴經截流


大佛頂如來密因修證了義諸菩薩萬行首楞嚴經截流卷之下

　　天台後學沙門　傳如　述

　　今文躡前密因以起萬行所謂全性起修始為究竟堅固必須起行者若秪譚名理不䇿修證縱得妙悟但成狂慧故指菩提涅槃之尚遠責多聞薰習之無功阿難領藏心全體喻之如屋求所入之門世尊指常心圓根名決定二義為創修之要然二義汎明全體謂之慧覺圓通諸門獨選耳根始是最初方便至示攝心軌則安立道場通為修道分今第一義門令審因地不生滅心而示之以可作之法皆從變滅見聞覺知五疊渾濁者葢不知其滅無以復常不知其濁無以旋湛故令先擇生死根本依不生滅圓湛性成以湛旋其虗妄滅生復還元覺得圓明覺無生滅性為因地心然後圓成果地修證言不生滅心者即初卷所謂常住真心性淨明體也此之心體既以喻之屋矣而復答其所請之門者葢此一念發覺之心諸惑由是而伏斷果位由是而超入故得為門耳今第二義門令擇不生滅根乃先審煩惱根本者猶不知其結欲解弗能也識能致塵重喻賊媒降伏即前發兵討除之意斥六為賊媒無始纏縛隨舉世為遷流界為方位者將明流變三疊顯凡夫現量功德密啟即結是解庶可進修也言上下無位中無定方者此拂六存四以明流變三疊成千二百之數也如器內有的方之體始有四角之隅中無定方則四隅無寄矣流變三疊一十百千者初以三世四方宛轉相涉數成十二自十變百百變千本乎十二故成千二百也葢眾生不離世界故佛權依世數用顯六根功德之量耳汝復於中克定優劣至汝今欲逆生死欲流當驗此等六受用根誰合誰離等者此顯六根優劣令擇圓根為發行之由也性循生死決之而出曰欲流性合涅槃旋元自歸曰法流聖凡雖異流體不別故得於凡夫之根通稱六湛圓明阿難言云何深入一門能令六根一時清淨問含二疑葢既稱六湛圓明不可謂逆流深入然後稱淨其疑一也若必欲逆流而後稱淨則此六根織妄相背又不可謂一入六淨其疑二也言汝今已滅三界眾生世間見所斷惑然猶未知根中積生無始虗習何況此中生住異滅分齊頭數者此釋初疑由其有如是濁惑務須逆流深入然後為淨也言今汝且觀現前六根為一為六至辯非一非六者此釋次疑由其一六俱非故得一入六淨也更觀太虗元非同異則玅心豈定一多由粘湛以奔逸是為濁流不循塵而伏歸遂發明耀故有證性不因六根可諭合眼猶能一辯達聲銷而聞恒在形寐而性不昏如是則斷滅之慮洒然七常住果復何疑。

　　五卷

　　阿難詢第二義結解之元世尊摩頂佛光灌頂者表諸佛之道皆悉無上今將開示也六種震動者將解六結瑞兆也諸佛告以安樂妙常輪轉生死皆由六根更非他物者葢離結無解故也言根塵同源縛脫無二者由塵發知則知本是幻因根有相則塵本是幻二種皆空故喻交蘆是得同源是得無二也根境既空識本不有故曰識性虗妄猶如空花如是則本無知見而知見立即無明本了無知見而知見亡斯即涅槃涅槃之體一切圓滿絕待故曰無漏真淨云何是中更容他物偈云真性者即涅槃之體也此體不同有為之空故曰真性有為空緣生故如幻者釋成空義也此體亦不同無為之無起滅故曰無為無起滅不實如空花者釋成無起滅也若以有為為妄無為為真是為言妄顯諸真妄真同二妄斯不得謂之無漏真淨之性今真妄雙遣故曰猶非真非真知無為之真尚遣況有為之妄乎故曰云何見所見見即根所見即塵根塵兩立而中虗故喻之以交蘆識居二者之間是曰交中性根塵兩非識體何在聖人了此是為解凡夫昧此是為結故曰解結同所因聖凡無二路也汝觀交中性者舉喻重令審詳也知交中之性未甞因交而始有不交而後空故曰空有二俱非言迷晦即無明發明便解脫者結成聖凡無二路即知見立知等意也言解結因次第六解一亦亡者即應前一入六淨之義根選入圓通入流成正覺者應前誰為圓通及逆生死欲流之義欲流逆歸便合妙湛故成正覺如觀音因入流相成就菩提也偈指流之所自故云陀那微細識習氣成瀑流陀那此云執持即賴耶所變之初相也由賴耶受薰而起故曰習氣念念代謝其相甚微故曰瀑流後文云由生滅等於妙圓中粘湛發知浮根四塵流逸奔法者本此或疑浮根奔逸其相甚粗焉稱微細經云本自一精明分為六和合葢從妙圓粘湛發流但舉六識而八識斯在矣此之識體言真則外道計為神我言妄則凡夫無從進修故言真非真恐迷我常不開演也世間依正全性轉變本無能所而強生計別是為自心取自心非幻成幻法此頌知見立知即無明本也不取無非幻非幻尚不生幻法云何立此頌知見無見斯即涅槃也蓮華處染而常淨華果以同時經譚結解同所因聖凡無二路故名妙蓮華金剛為堅利之寶諸物莫攖其鋒今經真妄悉破故名金剛王寶覺昔也由迷而結是為生死垢濁今也由悟而解是為涅槃真淨迷悟轉變本於無住故名如幻三摩提能一達此則惑盡而真亦窮故得彈指超無學如是無上之法諸聖莫不由斯故曰此阿毗達磨十方薄伽梵一路涅槃門阿難既曰祇夜伽陀雜糅精瑩偈及長行固多出入耳阿難已知解結之因而復欲知六解一亡舒結倫次佛取劫波羅巾挽結詳問者令審一巾無異妄起六結倫次也初綰結成名為第一此倫次之相已定也吾今能將第六結名成第一否者令知倫次不可亂名則知六根不相為用故合法云畢竟同中成畢竟異汝必嫌此六結不成者嫌前一不成六也既嫌乎彼必樂乎此故曰願樂一成一成者一以成六也對前不成故曰復云何得此結若存是非蜂起而彼此相非者如前不可亂名也欲無彼此莫如解除故言若總解除則無彼此以彼此俱無故言尚不名一六云何成此正答願樂一成之問也尚不名一即一亡六云何成即六解故曰亦復如是言一切世間生死涅槃皆即狂勞顛倒花相者妙淨體中不獨計有為生死之為結計無為涅槃亦即是結也後文云將欲復真欲真已非真真如性者此爾解結當於結心者真妄兩亡中道觀智也我說佛法下此杜阿難之情計使知因根修證也杜計者前云解結因次第又云解結同所因是則因迷而結緣悟而解恐阿難計為世間之因緣故曰我說佛法從因緣生非取世間和合粗相佛法者佛種之法眾生計世間因緣是為凡夫之法今因入流而成正覺是為出世佛法惟得此法故於世出世法知其本因隨所緣出如是故應選擇六根一門深入而銷諸妄也已言此根初解先得人空者由逆欲流之功見思虗習於是銷落故曰人空見思雖落塵沙尚存是為法執進破此惑故曰空性圓明成法解脫塵沙雖亡尚須中觀對破無明無明若盡觀智亦亡故曰解脫法已俱空不生從三摩地得無生忍者即以如幻三昧照破三惑而真常之體於是頓顯即無得而得也既稱妙三摩地此似次第者未達三觀一體則圓亦歷別了無一三用在一時矣阿難大眾已知六解一亡故言慧覺圓通得無疑惑未示一門深入故言然猶未達圓通本根所得密言還同本悟則與未聞無有差別者慧覺雖明了無實證故須別求祕嚴乃可造修也祕嚴即隱密義阿難將謂別有祕嚴故退藏密機冀以冥授然不了前之所示根根塵塵無隱乎爾故世尊普告大眾詢以最初發心悟十八界誰為圓通從何方便入三摩地經自陳那至迦葉悟六塵次那律至空生悟六根自鶖子至目連悟六識自烏蒭瑟摩至大勢至悟七大當知諸聖之所陳陳如來之所宣如來之所宣宣諸聖之所證若別有秘嚴可授非一路涅槃門矣至下觀音所證未越乎此為施對冶悉檀故廣演勝妙之相非諸聖之所不能耳。

　　六卷

　　觀音將陳所證追敘於無量恒沙劫前之事者密顯性本圓通且真常也有佛出世名觀世音者所師為圓通之師師資名同古今一道也觀即如幻金剛觀察世音謂十界音聲惟音可觀乃謂圓通從聞思修入三摩地者稟師之教諦審損益故得證入也當機固稱多聞曾未及此特以是啟之初於聞中入流亡所者凡夫耳根發識為聞聞識奔境為流今觀音觀聽反入故曰入流能滅音圓聞故曰亡所上所指聲塵下所指入流以流內伏外塵自銷故曰所入即寂動靜二相了然不生如是漸增聞所聞盡者以獲妙妙聞心心精遺聞故得曰盡即前云此根初解先得人空也覺有盡聞之盡是亦不盡故曰盡聞不住覺所覺空即空性圓明成法解脫也空覺極圓空所空滅者即空覺之空亦空所謂俱空不生也生滅者外塵內根及以識心諸有惑業皆名生滅之法今悉空空故曰既滅以既滅則不復更滅故曰寂滅彌滅彌顯是曰現前彌超彌同故上合十方諸佛本妙覺心與佛如來同一慈力以三十二應入諸國土下合十方一切六道眾生與諸眾生同一悲仰施十四無畏福被眾生及現眾多玅容能說無邊神呪斯皆亡所遺聞朗徹廓照所致結云佛問圓通我從圓照三昧緣心自在因入流相得三摩地成就菩提斯為第一或疑三十二應菩薩却現佛身十四無畏沈迷即離苦惱身心含廣莫之法界作用現眾多之手眼皆為表法曾無實證噫斯非自生障礙蔑彼圓通者耶當知觀音為正法明如來何獨泥對揚之跡眾生能感應道交奚難離幻妄之苦俛仰再撫於四海且為緣慮之知身心互徧於十方始是遺聞之玅魚之成龍頭角遂異人之登聖手眼固神毋自望洋拘墟請事入流亡所仍藉大悲光耀一示本來面目始信聖言聖證未之或欺也然諸聖既陳圓通而釋尊五體放光遠灌微塵如來微塵如來亦於五體同放寶光來灌佛頂者葢表淨極光通極果所同也彼界此土菩薩羅漢光亦灌頂者表因果互融所陳所證一一無上也林木池沼皆演法音寶光相羅如寶絲網者信山河大地無非如來藏無非妙莊嚴也斯為希有之瑞故令一切普獲金剛三昧金剛喻斷惑之速獲即初住真因之位也以踐正位故天亦以諸瑞應之真因智中十界圓彰則成百界故天雨百寶蓮花青黃赤白間雜紛糅者住行向地或超或次遞遞涉入也十方虗空成七寶色者從寂滅體中克七常住果也入圓通常門習漏永除依正不隔是故娑婆山河俱時不現微塵國土合成一界也梵唄歌咏自然敷奏者表證入之人無作法音皆如是也圓通法門止此於是佛告文殊師利汝今觀此諸大菩薩及阿羅漢各說最初成道方便彼等修行實無優劣前後差別者聖性無不通也以無不通故感諸瑞如此我今欲令阿難開悟二十五行誰當其根兼我滅度此界眾生入菩薩乘何方便門得易成就文殊奉勑唯擇耳根者所謂偏為當機也偈稱覺海性澄圓圓澄覺元妙者即前所云性覺妙明本覺明玅是也將擇圓通之根先標圓通之體著一海字便見入流之意下云旋流獲無妄葢本於此元明照生所者元明本妙覺明也從元明而妄發所照故曰所立所照既立真性遂晦故曰照性亡照性者起照之真性也迷妄有虗空因空立世界者即晦昧為空空晦暗中結暗為色也想澄成國土知覺乃眾生者即色雜妄想想相為身也葢一因所妄依正斯分則澄妙之體莫得而圓莫得而通即一迷為身決定惑為色身之內也空生大覺中如海一漚發漚滅空本無況復諸三有者此明覺體本周一不循塵圓通之體本無涯量故淨極光通達寂照含虗空行人得此諸境咸妙故却求觀世間猶如夢中事將聞持佛佛何不自聞聞者佛佛者諸佛所談覺性也此之覺體即吾真聞不能聞聞何知佛佛故䇿云大眾及阿難旋汝倒聞機反聞聞自性阿難大眾聞是開示觀佛菩提及大涅槃如遠遊人未得歸還明了其家所歸道路者前示慧學圓通及辯圓通本根但明起行之由故曰知路而已若欲還家必須俶裝故請攝心軌則安立道場至示五十五位真菩提路正明萬行修證也戒定慧三通稱無漏者葢眾生覺海本自圓澄以粘湛發識流逸奔境名漏今依清淨律儀制止身心內瑩發光三摩正定圓通妙慧皆具於此佛以婬殺盜妄一一宣其重過劇稱決定明誨復言不如此說即波旬說者葢此戒相本是易知易解之法為難受難持之行輪迴苦本安樂妙常莫不由斯觀佛諄諄切切寧弗愧死懼死。

　　七卷

　　廣明菩薩行相令持四種律儀皎如氷霜自不能生一切枝葉者葢萬行雖多此為根本今人果能不緣色香味觸魔事自銷奈何宿習所牽朝則心齊於諸佛莫則行歉乎下凡聞見愈多惑業愈熾非假神呪之功畢竟無由解脫今明建壇誦呪能克聖果者化佛為不思議佛呪為不思議法壇為不思議境淨戒諸侶為不思議人同如是人發如是心入如是境行如是法獲如是果決定無疑呪有勝益故天龍八部一切鬼神發願擁護受持之者得無魔事末世捨呪心而談楞嚴者徒益多聞耳行者勉之以上理行既備若不開聖位其何以顯證果之相初卷云心言直故如是乃至終始地位中間永無諸委曲相今須詳明是故請云云何名為乾慧之地四十四心至何漸次得修行目詣何方所名入地中云何名為等覺菩薩然問辭列漸次於諸位之中葢先令知三漸次以通含諸位故也佛將示諸聖位次先示眾生世界二顛倒因者性顛倒故轉菩提為煩惱則成十二類生性不顛倒轉生死為涅槃則成六十聖位此為迷悟之源不可不辯指要而言性明元心瞥起妄明能覆所覆皆為無住本此無住建立世界及諸眾生若了無住則知妄本無依真亦不有一欲復真斯為顛倒之本而十二類生肇焉是故世界因動有聲至六亂妄想成業性故十二區分由此輪轉者此明依正妄織為十二類生生起之本也是故世間聲香味觸窮十二變為一旋復者重結依報之中三世四方和合相涉能變有情成十二之數也色聲香味為能變即世界之本世界宛轉相涉為十二數旋復即宛轉義下云乘是輪轉顛倒相故是有世間卵生等如是則不可以窮十二變之能變為所變耳十二類生各各具十二顛倒者以同一理性彼彼互具也天台所明現起之一名事造餘冥伏者為理具具無所具全一覺體若以六即收之所謂理即事也由生類即佛故可進修一聞理即便為名字今三漸次中自除其助因刳其正性此屬觀行相似二即文自父母肉身不須天眼自然觀見十方至宿命清淨得無艱險此屬相似即第三違其現業是又躡前觀行相似二位進明分證耳文云反流全一六用不行者即圓伏五住同前觀行位也十方國土皎然清淨至一切如來密圓淨妙皆現其中者此見思先斷同前相似位也是人即獲無生法忍者此從十信超入初住無明初破為分證位也從是漸修安立聖位指分證位中當位昇進之相非直接乾慧之位也以乾慧之文合前者欲愛乾枯根境不偶同前反流全一六用不行之義執心虗明純是智慧慧性圓明瑩十方界同前十方國土皎然清淨等義若作未破見思即屬觀行將成之相若作見思已破即同十信位中相似之相今乾慧既居十信之前當直作觀行位釋然十卷有云從互用中能入菩薩金剛乾慧乃至云如是乃超十信十住等者斯是經文錯綜非謂六根互用始入信前乾慧耳此後信住行向乃至等覺諸位無不屬此金剛觀察之觀故後文云至等覺已是覺始獲金剛心中初乾慧地不言妙覺之中獲者圓滿菩提歸無所得故也今自乾慧至妙覺重以六即定之者乾慧以前凡夫本具聖位是理即從此得聞為名字即乾慧為觀行即十信為相似即十信至等覺為分證即妙覺為究竟即也經始自乾慧終至妙覺為單複十二者逐位別開為單每位具十曰複故十信十住十行十向十地為五複乾慧煖頂忍世第一等妙為七單以單七複五數為十二解如長水經云是種種地皆以金剛觀察十種深喻奢摩他中用諸毗婆舍那清淨修證漸次深入觀察乃心之異名也更詳皆以二字亦應曰至等覺已是覺始獲金剛心中初信二信乃至十地今云是覺始獲金剛心中初乾慧地者猶云發心究竟二不別非等覺心中別有一乾慧也華嚴明善財童子始謁文殊終會文殊者旨不異此又云漸次深入則知漸次通貫諸位不可以三漸次直接乾慧地也如是皆以三增進故善能成就五十五位真菩提路者以諸位之中遞遞增進由觀行之相似由相似之分證由分證之究竟又非截三漸次居乾慧之前耳單七複五共五十七位今云五十位真菩提路者乾慧非真妙覺非路止五十五解如吳興。

　　八卷

　　明五種經題謂之結經分者前開理解修證文義浩博必須結撮綱要乃便記憶故文殊師利言當何名此經我及眾生云何受持是經名大佛頂悉怛多般怛囉無上寶印十方如來清淨海眼者此全從神呪得名義兼體宗用也悉怛多般怛囉乃神呪之總稱呪從大覺頂中所說故曰無上能別魔外故曰寶印三世諸佛莫不由此破諸妄塵徹照萬象故曰清淨海眼海之一滴即具百川故但舉眼全體斯在亦名救護親因度脫阿難及此會中性比丘尼得菩提心入徧知海者文見四卷之中此用契宗體以得名也亦名如來密因了義者文雖分屬見道其體本徧初後此兼宗體力用及以教相得名也亦名大方廣妙蓮華王十方佛母陀羅尼呪文見五卷之前此兼體用以得名也亦名灌頂章句諸菩薩萬行首楞嚴者此雖分屬修證二分亦徹於前以用兼體宗故也言灌頂者西竺凡方等深經有密語者通灌頂部攝若約當經則諸佛放光交灌其頂及明菩薩受職智水灌頂是故云也天台凡釋題具有五重所謂名體宗用教相名中復有七種謂單三複三及具足一此經首題人法喻三悉皆具足大佛頂兼化佛人也呪心法也寶印喻也餘可例知此經實相為體經云欲令汝等通達實相故微密觀照為宗明妙奢摩他等為十方諸佛成道之法因果圓該故破妄顯真為用經廣明諸法虗幻斷諸惑業顯常住真心故大乘生酥為教相經始於常心終克極果圓類法華其間漸次深入廣顯性真多談相妄且非維摩所談不二法門明天魔勞侶皆為侍者等圓覺所談大光明藏一切障礙即究竟覺得念失念無非解脫等華嚴圓彰法界婆須密女無厭足王勝熱婆羅門諸善知識若逆若順皆為法門等智者大師謂華嚴尚兼一別此經判屬方等不及法華純一無雜斯言當哉說是經題之後阿難大眾得蒙如來開示密印般怛囉義之義者無上寶印十方如來清淨海眼義為佛頂神呪所表曰密經題非一故曰兼聞了義名目頓悟禪那修進聖位增上妙理者此通結見修證三分之益斷除三界修心六品微細煩惱者葢聞深證淺且思惑未盡機教權實可知結經之後將明助道先舉寶蓮香比丘尼之婬瑠璃王之殺善星之妄婬殺妄中義兼於盜四種律儀隨破一種皆致泥犁之苦今示此者務使末世多聞及諸博地因教知非怖果絕因也眾生心念循境下流謂分內之情眾生志慮逆情外慕謂分外之想今寶蓮香等唯順惡業故皆陷入地獄文舉十習六交種種苦報具明地獄相也地獄報盡還為餓鬼鬼報既盡更為畜生畜生報盡乃復為人所謂如汲井輪無有暫已行者窮研佛語不毛豎者真一闡底迦也。

　　九卷

　　躡前十仙廣明天道斯從勝想得昇方乎三惡及以人倫苦樂雖有不同無非生死輪轉結云此等眾生不識本心受此輪迴又云精研七趣無非昏沈諸有為相使悟此有為始獲無漏耳上之七趣葢通明三世因果今詳約當世進修明諸魔境大要務在了達身心本空魔佛一體行人於禪定中所發境界不取則魔亦是佛取著則佛亦是魔如色陰中云斯但功用暫得如是非為聖證不作聖心名善境界若作聖解即受群邪此陰境之要旨也助道大分由初卷云眾生無始種種顛倒業種自然如惡叉聚諸修行人不能得成無上菩提乃至別成聲聞緣覺及成外道諸天魔王及魔眷屬故今杜此多岐正道可階也。

　　十卷

　　云如是法門先過去世恒沙劫中微塵如來乘此心開得無上道識陰若盡則汝現前諸根互用從互用中能入菩薩金剛乾慧圓明精心於中發化如淨瑠璃內含寶月如是乃超十信十住十行十迴向四加行心菩薩所行金剛十地等覺圓明入於如來妙莊嚴海圓滿菩提歸無所得知菩提尚不可得何況他物能達斯旨群魔自息矣言從互用能入菩薩金剛乾慧此通指金剛之智不獨指信前為乾慧故言如是乃超十信等位又言菩薩所行金剛十地細研超及行字則知乾慧通徹諸位甚明前云經文錯綜者以此魔境之後重請修斷五陰諸相答文其要云理須頓悟乘悟併銷事非頓除因次第盡故佛責言我已示汝劫波羅巾何所不明再此詢問汝應將此妄想根元心得開通者明自利也傳示將來末法之中令識虗妄者明利他也深厭自生知有涅槃不戀三界者明功用也正宗止此下惟廣明勝益結勸弘持為流通分耳是經始緣阿難不了佛身非色聲亦非聲致登伽婬躬幻呪之所轉佛乃因其發心徵其心因其見相辯其見以致四科七大至於盡經重請五陰盡相曾未外此是故能了頂光化佛色聲本幻如是則摩登在夢受轉者其誰耶噫大佛頂之為教也亦至矣行人當於現量一體形教乃及文言可也又悟象忘言今截流意也。

卷之下(終)

　　戊戌正月二十四日瓦官僧舍校一卷至六卷二月初五日衙齋名理軒對完隨喜者汪仲嘉吳𪜹度周彥雲。

　　夢禎題


