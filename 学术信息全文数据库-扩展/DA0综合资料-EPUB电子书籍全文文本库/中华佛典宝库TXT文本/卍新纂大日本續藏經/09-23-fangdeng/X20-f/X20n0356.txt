卍新纂大日本續藏經第 20 冊 No. 356 金光明經玄義拾遺記會本


　　No. 356

金光明經玄義拾遺記會本卷上之上

　　四明沙門　知禮　述記并序

　　雙徑沙門明得錄記注於玄義之下

　　問曰昔者寶雲法師嘗有撰集贊釋玄辯近歲孤山闍黎又以章記表明微旨今復纂述其故何哉答曰寶雲講次學徒隨錄義或闕如未及補治不幸歸寂孤山之製多事消文復於中間毀除觀心斯實不忍今故秉筆拾先師遺餘之義拾後人遺棄之文使教行二途不至壅蔽但諭新學達者無誚吾之煩辭也時天聖元年歲次癸亥四月望日序。

　　△將釋玄義大科分二初釋題二初經義題目。

　　金光明經玄義

　　題有六字上四所釋下二能釋能釋乃通由智者師解釋諸經皆立五義故以所釋揀非他部入文廣解經題四字故不預敘能釋二字者玄謂幽微難見也義謂理趣深有所以也其幽微義而有五重葢一經始終能詮之名所召之體即體之宗宗成力用此四言教通局相狀大師搜抉如是五義解釋一題欲令學者預知經旨然後尋文使於文文成智行故斯是道場特因靜發稱會佛心演茲奧旨故不可以暗證者及尋文者同日而語也幽微所以豈虛名哉。

　　△二能說師號。

　　天台智者大師說　門人灌頂錄

　　天台即棲真之處智者是隋主所稱大師乃羣生摸範說者揀異他師握筆撰述也若始終事迹具彰別傳今略不書。

　　△二釋文二初釋序文二初總示法體。

　　此金光明甚深無量。

　　此者指定之辭也金光明者所示法體也甚深無量明體德也應知此經三字別題是法非譬何以知然經敘如來遊於無量甚深法性諸佛行處乃住此定而便唱云是金光明諸經之王豈非直指所游法性名金光明不云法性如金光明而下文所立譬喻一釋者蓋以諸師解金光明為世物象用譬如來所得深法諸師雖乃用譬顯法其實不知法相圓融隨名局解是故不能遍譬諸法大師欲示金光明海無法不備無法不融故順諸師以金光明三字為譬具足比況佛之所游略則十種三法廣則一切法門一一互融皆不思議此乃格他譬法不周因此廣顯法性圓具然雖順他以譬顯法其如經題是法非譬故後自立附文當體二種解釋斥彼義推譬喻疎遠依經就法方為親切斯由大師深解法性可尊可貴當體名金寂而常照當體名光大悲益物當體稱名是知法性具金光明真實名義究竟成就也除法性外所有名言皆無實義故金光明三種法門舉一即三全三是一非三非一而一而三不縱不橫絕思絕議是秘密藏佛所游處又復應知以金光明示法體者即五章體蓋由此經以金光明為名以金光明為體以金光明為宗以金光明為用以金光明而為教相亦可三字別對五章以金為體以光為宗以明為用總三為名分別三名而為教相法體既爾體德合然甚深是光之德窮法性底故無量是明之德達法性邊故此二不二是金之德法性究竟尊貴義故亦可三義皆甚深皆無量皆不二五章之德莫不如是。

　　△二別明教意上已總示五章法體今乃別明起教之意初敘說經意即如來顯示五章二敘宣通意即是智者流行五章初自為二初據理絕言蓋由至理但可妙證難以狀名二赴緣可說此約大悲無說而說說必利人初又為二初約我辯上至極果下及庸凡皆不能令玅理有說更分三初明果人不能盡喻。

　　大虗空界尚不喻其高廣況山斤海滴寧得盡其邊崖。

　　四佛說偈山斤海滴地塵空界皆不能比釋尊壽命此之四喻虗空最大以山等三依空立故虗空雖大而是妄心變起之境迷真故生悟性則滅與眼作對心緣所及安能盡喻不可思議金光明耶故經云空生大覺中如海一漚發寧將一漚類乎大海空尚莫喻三那可論問經云空等莫比釋尊所得壽命今何得云不類大覺及金光明答覺性若少金等三義則不名大釋尊壽命義當於明不具金光則非永壽一法不少三法不多生佛無差體用不二若不爾者非方等義四佛世尊喻不能及彰理絕言也。

　　△二明因位未能窮源上舉果佛證雖究竟而法本寂滅故言喻莫彰今辨因人未到性源故擬議非及此自為二初約喻以智斷斥。

　　日輪赫奕非嬰兒之所瞻仰大舶樓櫓豈新產者之所執持。

　　日輪赫奕喻智德般若嬰兒之眼喻空假觀慧既違本智則非佛眼故於智德赫日非所瞻仰大舶樓櫓喻斷德解脫新產之婦喻生法緣慈既異無緣則無妙力故於斷德樓櫓非所執持此約圓果三智三脫斥前三教菩薩悲智故也若圓菩薩脩既即性則能從始不乖二德然雖解即若因望果智有明昧力分強弱是故因人於果智斵亦非瞻仰及以執持須了智斷名為光明二德不二即是法身復名為金雖用二斥乃顯未窮三法源也。

　　△二約法以因果定。

　　諸佛行處過諸菩薩所行清淨。

　　偏圓菩薩皆能伏斷隨其所行悉名清淨今圓極果所行法性超越一切故言過也於金光明極證之人尚不能喻未窮源者寧可言耶。

　　△三明凡小全迷所以二初小。

　　況二乘心口安可思說。

　　偏圓菩薩發曠大心有分證智於金光明玅絕之理猶尚不能騰象立言況復二乘滅心自度如聾如啞豈能思說諸佛行處。

　　△二凡。

　　凡夫徒欲言之言則傷其實徒欲不言默則致其失二俱不可欲以言之言亦不可欲以默之默亦不可。

　　三乘賢聖雖小異大因不及果而能修證三諦理智尚莫言想金光明海況凡外之徒本非其分隨語生見故言則傷實既執無言故默則致失若具論於言乃有單複及具足句具論於默則於三重四句之外各一無言并犢子部我在第五不可說藏此皆邪外發語默見也若悠悠者及學佛人惟理之心非語即默於茲二處增見長非雖非神我全當人執故四教四門皆生語見雖四即起無言之見故起信論明五人執皆是執於如來藏起今之所斥正在此人故言與默皆云不可如是具論凡夫起見之語默二乘偏證之思說菩薩未極之智辯皆不能詮至圓之性上至果佛純淨心口究竟說證亦不能喻者蓋顯金光明本來秘密離言說相離心緣相俾乎行者辭喪慮忘。

　　△二引文證二初大品。

　　故大品中梵志云非內觀故得是菩提非外觀故得是菩提非亦內亦外觀故得是菩提。

　　彼經及論明先尼梵志本雖邪外道機已熟諸佛請云令我此坐不起得眼佛為開決證須陀洹佛還詰其悟理之智由內觀故得是智耶答言不也外觀及以內外俱等得是智耶皆答不也此乃四句言想都絕方得預流小智尚爾況金光明乎。

　　△二大經。

　　經言皆不可思說又生生不可說生不生不可說不生生不可說不生不生不可說。

　　初文總泯一切思說又生生下別忘四說今家以此泯於四教言思之道實因緣生成所生法故名生生三藏教也幻有之生即是不生名生不生通教也不住不生立十界生名不生生別教也圓教名為不生不生者理本不生事即理故事亦不生名不生不生性本不生順修即性修亦不生故二不生惑體空故不生智用忘故不生故二不生無因可脩故不生無果可剋故不生故二不生自他感應諸相對法性皆不二本寂滅故重言不生四種皆云不可說者斯有二意若當分者四教之理但可智證皆不可說身子云解脫之中無有言說三藏也三人同以無言說道斷諸煩惱通也無言童子非凡非聖非有非空故不言者別也諸法寂滅不可言宣圓也若跨節者圓妙之理都不可以四種言示尚叵圓說況三教也如此皆彰法金光明是秘密藏不可思議矣。

　　△二赴緣可說金光明理雖離相寂滅若忘情而證以四悉檀無說而說則令眾生獲益無量文自為四初明有緣須說。

　　有因緣故亦可得說者。

　　大經四種不可說後即云有因緣故亦可得說豈非赴緣可作四說言有因緣者十因緣也於十二中唯除未來生死二支此是因緣所成果故過去無明至現在有此十皆是能成因緣能成四教所得之果何者以無明支乃是過去愛取之心以有此心故佛菩薩示以四教種種名義既愛且取乃依四教起四行業即無明緣行也此業能持稟教人識來託母胎即行緣識此識隨於四教業緣成名色等四種之果即是識緣名色乃至觸緣受也既四教業感今五果故於受心還愛四教即受緣愛愛必取索四教之法即愛緣取也愛取若深則能勤修四教行有即取緣有也有必招果故於現當成就賢聖之果此乃眾生有十因緣故於是諸聖說四教法未種與種復以四法令已種者熟復以四法令已熟者脫說有此益是故對緣不可不說。

　　△二明此說可尊通論赴緣則一期四教今對別機示此經五義而其五義一一尊崇更分為二初列經五義。

　　以金為名名蓋眾寶之上以法性為體義則如來所游莊嚴菩薩深玅功德以為宗照曜諸天心生歡喜以為用故文號經王教攝眾典。

　　以金為名等者名有三字一必具二金最上故光明亦然法性為體雖通一切如來所游准局果證通之盛也局之極也特舉義者三字所標即是究竟第一義也莊嚴菩薩等者下文定宗專取於果今云菩薩者剋果人也既能莊嚴深玅功德即果四德深妙之極也語雖帶因意正在果照耀諸天等者諸天鬼神皆大菩薩法性光明照必增道是故大權心生法喜顯經力用廣而復深文號經王等者此部多文稱金光明諸經之王王能統領故教攝眾典然疏釋經王以文理合而為中道是經復是王於九種經而得自在文是能詮理是所詮文理合故能所互融若教若理皆名中道悉是經王疏以經王敘體即所詮是中道也若非中道教莫詮中道理慎勿僻解以所名能稱中道教。

　　△二結示可尊。

　　故唯貴為名唯極為體唯深為宗唯大為用唯王為教。

　　以金為名故貴果理為體故極究竟三身故宗深無物不益故用大文字即中故教稱王是故五章一一高廣。

　　△三明尊故諸聖護持二初極果護持。

　　所以不二之體常為四佛世尊之所護持三世十方亦復如是。

　　所詮妙中一切法趣名不二體一切如來證此體故依之住持常所護念令諸眾生八倒不起經表四智故舉四佛其實此體無佛不護故云三世十方亦復如是故下經云十方諸佛當念是經。

　　△二大權宗奉。

　　一切菩薩徧他方以遙禮樹神善女親雨淚以稱揚諸天覆之以天威地神潤之以地肥大辯加之以辯道功德益之以財寶。

　　一切菩薩等者下讚佛品云爾時無量百千萬億諸菩薩眾從此世界至金寶蓋山王如來國土到彼國已五體投地為佛作禮向佛合掌異口同音讚嘆於佛疏云陳列讚眾至彼國土故云徧他方以遙禮樹神善女等者亦此品文菩提樹神讚偈中云我常脩行最上大悲哀泣雨淚欲見於佛諸天覆之等者四天王品散脂及鬼神品皆廣說常以神力護說聽者并其國王及以土境堅牢地神品大辯天品功德天品各於品內廣明饒益行經之者此諸菩薩及諸天神多是古佛却來或乃分真垂應遙禮稱揚如來功德護持饒益說聽之人皆為宗奉經王流通方等若非法門至妙曷能裨贊惟勤。

　　△四明說故其益該博。

　　諸有悉乾枯三塗除熱惱舉要言之一切世間未曾有事悉皆出現。

　　諸有悉乾枯者懺悔品云三有之中生死大海潦水波蕩惱亂我心其味苦毒最為麤澀如來網明能令枯涸諸有不出欲色無色三有故也三塗除熱惱者四王品云是經能令地獄畜生餓鬼諸河焦乾枯竭舉要等者壽量品云爾時三千大千世界所有眾生以佛神力受天快樂諸根不具即得具足舉要言之一切世界所有利益未曾有事悉具出現說經利益不止能除三塗諸有報苦而已應明二十五有十番離苦十番得樂能令究竟金光明顯方是具論未曾有事出現之相。

　　△二敘宣通意上之所明從本寂理赴緣立說皆敘如來說經之意今是智者自敘智力取義釋題依文顯義通經之意也自分四初聖者讚護。

　　是以金龍尊王三世讚嘆地神發願以護說者。

　　已欲開談先思上聖讚嘆不已護法忘疲故希聖之心有自來矣金龍三世讚嘆者信相菩薩過去為王號金龍尊廣說章句讚嘆諸佛願於當來值釋迦佛今遂所願乃於此會以偈贊佛金龍尊王是過去贊信相菩薩是現在贊又有誓願未來無量阿僧祗劫在在生處夜夢金鼓晝如實說即未來贊也是彼一身三世讚嘆問金龍三世皆讚於佛安得類宣金光明經人法既殊若為通會答攬金光明無上實法而為果佛無上假人離法無人離人無法贊佛之語乃是宣揚微玅心色此之心色即金光明如馬鳴大士歸依三寶以救世大悲者為佛以彼身體相為法就佛嘆者即是剋體讚金光明也地神等者其品堅牢白佛云隨是經典所流布處敷師子座令說法者坐其座上廣宣此經我當在中常作宿衛隱蔽其形於法座下頂戴其足上聖重法所以尊人。

　　△二凡師軌則。

　　上聖既爾豈況人乎。

　　二聖深證尚歷劫稱揚屈身敬護況外凡下位稟法勵行豈不弘宣者耶。

　　△三託義興言。

　　敢託斯義輙欲興言。

　　託上諸聖護法之義興今五章通經之言。

　　△四稱法求益。

　　冀涓露入海禽鳥向山實藉片緣同均鹹色。

　　涓露禽鳥喻通經之善入海向山喻此善順性實藉片緣即上所喻之善同均鹹色即今所冀之益蓋言涓露微善願同性海一鹹味也禽鳥片緣願均佛山一妙色也山謂妙高四寶合成東黃金西白銀南琉璃北水精鳥隨近處皆同其色然一念隨喜尚功等虗空五品流通豈善同涓露特是大師以凡望聖謙己尊經意誡後昆不自矜伐矣。

　　△二釋玄義二初列章科判。

　　將釋此經大分為二初釋題二釋文釋題為五一釋名二辯體三明宗四論用五教相就此五章大分為二初總釋二別釋總釋又二初生起二簡別。

　　初釋題即玄義二釋文即文句此卷標名但云玄義科文順此是故不列釋題釋文二段科目今列章科判何妨對下文句為釋文判今玄義為釋題於釋題中先列五章是其所釋就此五章而作二釋所謂總別以茲二釋皆釋五章故。

　　△二依科解釋二初總釋二初生起二揀別若廣論總釋如法華玄總釋五章而作七番一標章令易憶持起念心故二引證據佛語起信心故三生起使不亂起定心故四開合五料簡六會異起慧心故七觀心即聞即脩起精進心故今文從略但作兩番唯起二心生起起定揀別起慧定慧若立諸行皆成也二中初生起。

　　生起者此娑婆國土音聲為佛事或初從善知識所聞名或從經卷中聞名故名在初以聞名故次識法體體顯次行行即是宗宗成則有力力即是用用能益物益物故教他聞名是自行之始施教是化他之初有始有終其唯聖人乎五章生起次第如此。

　　名居初者是能詮故而名是假必依實法所謂聲也由聲屈曲方成名句推假由實故論此土音聲佛事然若從佛及善知識名則因聲若從經卷名雖因色而其色經本集聲教故從經卷亦云聞名此從自行初稟名言也體居次者名是能詮如標月指體是所詮如所標月若失意者執指為月不唯迷月亦失於指若得意者忘名得體亦不昧名今論得意故云以聞名故次識法體也宗居三者宗即是行行能進趣從因至果若不識體則不成行此說猶通若前三教識真中理緣理脩觀亦得名為體顯次行今明圓宗全性起脩若不識性以何為脩性是本覺脩是始覺本覺無念徧一切處即以此覺而為始覺故不思議境即是觀此之觀行方是圓宗故知體顯次行文寬義緊須善解之用居四者以宗成故方有力用言宗成者顯體竟也金體起宗宗還顯體全鑑發光光還顯鑑顯鑑既畢現像無遺是故宗成能徧益物教居後者用能益物益物之方在乎施教故教當五聞名等者然名之與教俱能詮理以約自他而分兩章自行始稟從名命章化他初施從教命章有始有終等者即二始終尋名得體宗成發用自行始終也施教益他他亦尋名乃至發用仍成始終故知五章有二始終文舉二始形出兩終矣。

　　△二揀別二初料簡三初問起。

　　簡別者簡是料簡也問若略則唯一若廣則無量今此五章進不是廣退不成略何故五耶。

　　約極略極廣而為問端引處中答也。

　　△二答通。

　　答非略非廣非略故不一非廣故不多廣則令智退略則義不周我今處中說令義易明了。

　　若名數太廣既難憶持修觀智者望涯而退若章段太略顯義不周習名教者不能生解故立五章豐約得中則令行者義觀俱成於第一義易得明了。

　　△三結示。

　　五章中當其義如此。

　　△二分別二初正分別二初約六種。

　　別者分別也前一章總三字共為名次三章深三字以為別後一章兼於總別而明教相也又顯體一章明理餘四章明事又前三章是因後二章是果又前四章是行後一章是教又前四章是自利行後一章是利他行又前四章是聖默然後一章是聖說法。

　　即是總別理事因果教行自他說默六雙料揀五章也總別者前一章即釋名也總金光明三字為能詮名次三者即體宗用也派三字為別者以金別當於體以光別當於宗以明別當於用故稱為別後一章即教相也兼於總別者乃是分別總別四章教味相也次理事者體是四章所顯之理四章是體所起之事三因果前三是因後二是果者據下明宗定在於果合云前二是因後三是果恐文悞也然體非因果而是因果所顯之理尋名得體猶是因中信解顯理未是宗成果顯之理故分屬因四教行前四是行者對後施教故前皆行何者名是行法體是行本宗是行果用是行德五自他復以五章皆名為行而分前四屬自利行用屬自利者自在應用緣因顯故猶屬自利唯後施教屬於利他皆名行者以由二利悉為作故六說默以自四章既當自行悉須忘言故皆屬默後一化他赴機設教故當說也並云聖者離語默見是聖人法故。

　　△二例餘義。

　　如此等種種分別料簡。

　　六種之外解行脩證縛脫體用感應等種種義皆可分別五章之相避煩從略耳。

　　△二約喻顯二初立喻。

　　今顯譬中當分明包富如囊中有寶不探示人人無知者此皆為分別中作譬也。

　　顯即示也中當即五章也分明包富即法喻之德也包富如囊中有寶分明如探以示人故大論云解釋佛經如囊中有寶繫口則人不知應為解佛經囊釋其道理今亦如是用此一譬顯示六雙故云皆為分別作譬也。

　　△二合六種。

　　囊中有寶為總三字作譬探以示人為別三字作譬囊中有寶為理一章作譬探以示人為明事章作譬其餘例皆可知也。

　　總總於別別別於總對譬可見理具四章如囊有寶全理立四如探示人因具果德如囊有寶從因顯果如探示人行蘊於教如囊有寶教詮於行如探示人利他之法自必脩之如囊有寶還將自修而利於他如探示人默然圓證如囊有寶如證而說如探示人不但六雙諸皆可譬。

　　△二別釋上一一番皆通五章故曰總釋今則五章逐一解釋於釋名時不言餘四釋四皆然故當別釋大分為五初釋名名即一部所列名言今就總示以題為名此自為二即通別二名經之一字即是通名通諸部故金等三字即是別名別題此經故今家解釋諸經題目但作通別二名分之不云經是能詮餘是所詮稟山教者切在知之初釋別名二初定三五詳略無妨。

　　二別釋者別釋五章也今先解釋名章若依四卷題但作三字無帝王兩字若依經文有經王之義若說若不說俱亦無妨。

　　以今四卷是曇無讖譯但標金光明三字而為別名無帝王兩字若真諦所譯七卷之題即於金光明下更有帝王二字此本題中雖無帝王之言而於經文有經王之義故釋題者於其二字說與不說二途無妨又應大師頻宣此典釋題之際帝王之名存沒適時故使玄文本有廣略。

　　△二約文義先後而釋二初據文先釋二字二初約教義釋謂教詮義理二約觀行釋謂修觀成行此乃今家教行俱明義觀兼舉欲令稟者解行功成也初二初標列。

　　今釋名為五一通別二翻譯三譬喻四附文釋五當體釋。

　　五中前二兼通號後三唯別名三中初二順古立後二唯今義二中附文有理事當體獨在理。

　　△二正釋五初通別二初揀示通別四初泛明三通別。

　　言通別者夫教有通別依教明行行有通別從行顯理理有通別。

　　斯蓋大師深解二名不獨召於通別二教亦乃召於通別二行及通別二理故云依教明行行有通別從行顯理理有通別故三通別皆二名召是故諸部有但就理立二名者即如來藏經等藏乃別在妙俗之理經即通理有專就行立二名者即楞嚴三昧經等楞嚴既異偏小三昧即是別行經即通行有但以教立二名者即遺教經等遺教既異諸教乃是別教經即通教或以教為別名行理為通名如維摩詰所說經等說既是教所說經即行理也或以理為別名教為通名如寶篋經等實相如寶此經如篋教含理也況諸部中以理為經其類非少此部乃云十方諸佛常念是經華嚴云破一微塵出大經卷法華云此法華經藏深固幽遠無人能到又云為諸佛護念殖眾德本入正定聚發救一切眾生之心成就四法乃得是經疏云四句即開示悟入佛之知見知見得經非妙理耶以行為經如小彌陀經云諸佛出廣長舌說誠實言汝等眾生當信是稱讚不可思議功德一切諸佛所護念經既指功德為所護念經經非行耶佛自問起何名諸佛所護念經佛自釋云若善男女聞是經受持者及聞諸佛名者是人則為諸佛護念得不退轉於阿耨菩提以所護念經為問以能脩行為答豈非以行為經又大彌陀經中彼佛談行皆云說經故知行理為經甚多所出不可但以教名為經通經既具教行理三別名具三顯然可見。

　　△二揀二用教。

　　且置行理但明教通別者。

　　三通三別今家釋題諸部已委故置其二且就於教明通別相只此一釋已能揀異諸家釋題何者蓋以諸師獨以經字為能詮教餘字是所詮理豈知二名俱在於教。

　　△三明教功能。

　　夫理無名字名字名理如虗空無丈尺丈尺約虗空天王般若云總持無文字文字顯總持。

　　通別二教相須而立能詮理故問此云理無名字名字名理與當體章真諦有名俗諦無名頓爾相違云何融會答彼辨真俗此名理教彼以圓教所詮為真而以凡人所見為俗真既本具究竟名義故曰有名俗無實義故曰無名今之理教俱就圓論理無名字者乃彰本寂離名字相名字名理者非謂凡俗著相名字乃是圓教稱實之名由理具德能應諸名故一一名無不名理取喻虗空無長無短而能應於長短之數故一一丈及一一尺無非虗空當體章云真諦有名既就圓談非定有之有乃無名之名故彼有名與今無名其義一揆同起信論云真如義先明離言次明依言雖分二義只一真如故荊溪云性本無名具足諸名是知今文與當體章略無乖舛又引般若總持之義雖無文字而云總持若不具足真實名義豈稱總持深見有無義不相反。

　　△四正明教通別。

　　若從能顯之文字是名則通若從能顯之所以此名則別。

　　上已雖說教之功能而未明示通別之體今取文字為教通體乃取所以為教別體何者詮善詮惡示偏示圓皆用文字其教則通所以者能詮意趣也文字隨於意趣轉意趣不同故教成別應知全通為別以用文字詮所以故別不離通以其意趣用文字故今之通別皆在於教故二皆能顯也。

　　△二經題通別二初徧示諸部二初正用通別釋題二初通。

　　云何為通如聖所說一經一時一處一部一偈一句一言皆是文字從此文字通稱為經。

　　聖說該收一代聲教無非文字從經至言皆云一者趣舉一也即眾經中趣舉一經乃至羣言中趣舉一言列則自廣之狹數則前少後多謂經少時多乃至句少言多此等皆是聖說說必文字故知文字是教通體文字通故通稱為經。

　　△二別二初明別相。

　　云何為別別則有四一令世諦不亂歡心悅耳二逗化所宜開發宿善三對其業障令惡滅罪除四點示道理霍然玅悟。

　　即能顯之所以也聖說言句意趣雖多四悉收之義無不盡世界悉檀使世諦不亂如華嚴異於阿含方等異於般若令欣樂故為人悉檀便宜不同令發善故對治悉檀破惡緣殊令滅罪故第一義悉檀入理機別令玅悟故故說諸經名相有異。

　　△二結四悉。

　　悅宜對悟各各所以其致不同稱之為別。

　　悅宜對悟配四可知若說一經皆由四悉此四彼四意既不同是故諸經稱為斯別。

　　△二喻顯通別成教。

　　譬如鹽梅相和成種種滋味組織交橫成種種文繡。

　　鹽梅鹹酢組織經緯皆喻文字之通所以之別滋味文繡皆喻諸經名相之異也。

　　△二的判此經二初釋。

　　從別所以故有金光明三字標今教異於諸教從通文言故有經之一字眾經通稱也。

　　從別所以等者別明今經四悉意也有世界機聞三身常忻樂讚用有為人機宜聞讚歎三身生善有對治機堪修懺悔破三障惡有第一義機合悟諸佛行處之理從此別意故說此經部雖四悉皆從金光明法門獲益故標三字以彰教別從通文言等者四悉所以雖異眾經而一一悉皆須文字文字之體乃通諸部故標經字以表教通。

　　△二結。

　　今經通別合標故言金光明經。

　　△二翻譯。

　　二翻譯者真諦三藏云具存外國音應言修䟦拏婆頗婆鬱多摩因陀羅遮閱那修多羅修䟦拏此言金婆頗婆此言光鬱多摩此言明因陀羅此言帝遮閱那此言王修多羅此言經外國又稱佛陀羅此間所無又略帝王兩字但存三字者漢人好略譯者省之但翻為金光明經也餘師翻不及此委悉也。

　　今之題目雖是讖本然真諦所翻金光明帝王經題名最委悉故大師用之定其華梵故前文中論題詳略帝王二字若說不說俱亦無妨也。

　　△三譬喻釋若准第四附文釋中明斥譬喻義推疎遠非是佛語驗知附文及當體釋是今正意若譬喻釋文相雖廣蓋見古師雖用譬釋譬法不周翻屈此經所詮之義因茲大師同他用譬徧譬一切圓融法門此之法門雖從譬顯乃是預示當體釋中法金光明諸異名耳蓋由法性具無量德有無量名名金光明亦名法身般若解脫亦名法報應亦名正緣了乃至名苦惑業一攝一切一切入一以約所譬說此義已至當體中但定三字非譬是法法必徧融則於一切無二無別然若得知法金光明是諸三法中一種名者即曉此經立題之旨也此自分二初古師釋三初數師二初敘。

　　三譬喻者舊經師以三字譬三德金譬法身光譬般若明譬解脫。

　　舊經師者即是舊來講此經人也本弘數論兼講此經以譬釋題對於三德。

　　△二破。

　　若大師云數論但明真應二身若以二釋三於論不便若取經文經文無一處明三德若別作義解何義不通而獨譬三德既違己論又不會經非今所用。

　　章安記錄智者之義故云若大師云有時亦云天台師云或今師云先破違宗既其本論但立二身何故釋經而用三德若開二身釋三德者己宗則壞故云於論不便次破乖經若云本論雖但二身為順經文須用三德者經文何處明示三德若云經雖無文推義合有者則何所不通合具一切三法豈獨三德即既違本論不會今經故無取也。

　　△二地人二初敘。

　　地人云金質之上自有光明之能譬於法性從體起用自有般若解脫之力但作體用二義不須分光明異也。

　　地人者本弘華嚴十地論兼講此經也此師釋題縮三為二金質之上雖有光有明若望金體同名為用又定此用不從外來故曰自有譬般若解脫雖是二德若望法身同名為用此之二德不從修成故言自有此師秪以體用二義釋今三字也。

　　△二破。

　　若大師云地論幸明三佛三佛釋題於義自便而棄三身從體用者則非論意若取經文新舊兩本並說三身不道體用亦違己論復不會經進退何之今所不用。

　　論明三佛者論釋舊經故有三佛一毗盧遮那法身也二盧舍那報身也三釋迦牟尼應身也正合此經法身應身化身之義若用三佛為此經題三字所譬則於經論義不相違故云自便那棄三身自立體用特違己論若云本論雖說三佛為順此經須談體用者此經新本顯以三身而立品目品內三身燦然可舉若今舊本雖略此品而三身名義經中甚多如四王品云佛真法身猶若虗空應物現形如水中月既水月是應豈空中無月空月即報也天辨巧故以二顯三又如別序如來游於無量甚深法性釋迦如來應身也游必妙智報身也深廣法性法身也又懺悔品以桴擊皷出大音聲皷即法身桴擊即報身出聲即應身故知三身名義不少有何一處但言體用進不會經退違己論故亦揀之。

金光明經玄義拾遺記會本卷上之上

金光明經玄義拾遺記會本卷上之中

　　△三真諦親譯此經名金光明帝王經而自約譬釋茲題目文分二初敘三初標列。

　　真諦三藏云三字譬三種三法一譬三身二譬三德三譬三位。

　　諸師之中真諦稍勝能以一譬譬三法門三法皆三。

　　△二釋三初釋三身。

　　譬三身者金體真實以譬法身光用能照以譬應身明能徧益以譬化身。

　　彼經三身與法報應二三名異其義是同第二應(平聲)身此是妙智與法相應與報義同第三化身應(去聲)機而化與應義同。

　　△二釋三德。

　　次譬三德者金有四義一色無變二體無染三轉作無礙四令人富金以譬法身常淨我樂四德光有一義一能照了二能除闇以譬般若照境除惑明有二義一無闇二廣遠以譬解脫眾累永盡溥益有緣。

　　金有四義以譬法身具足四德一一法譬其相顯然光明各二義譬般若解脫各具二德光云除闇明云無闇義有何別光能破闇故名為除闇更不生故名為無乃以除闇譬般若除惑無闇譬解脫眾累永盡此師雖昧三德互具以譬對法不無所以。

　　△三釋三位。

　　次三位者金性先有如道前正因位光融體顯如道中了因位明無瑕垢如道後緣因位。

　　復用三字喻正緣了乃以三性對於三位文義亦顯。

　　△三料揀。

　　彼家料簡云法身是實二身不實法身具四德般若解脫各具二德正因是本有了因是現有緣因是當有。

　　揀三身者法身是性故是實二身修成故不實揀三德者法身是總體故具四德二是別相故各二德揀三位者正因在性故本有了因修證故現有緣因在果故當有。

　　△二破以真諦釋義出諸師語與今濫慮其後學不見其過執非為是復欲對彼不融之義顯今圓玅之談是故破斥其文稍廣文二初總破。

　　大師謂三三之釋三義不了。

　　彼以三種三法解今題目故云三三大師評之三義不了一因果義二別圓義三法性義既其不通有乖不稱故云不了。

　　△二別破三初舉三失。

　　一因果不通二乖圓別三不稱法性。

　　△二釋三失三初因果不通。

　　云何因果不通夫三身三德本是果上圓滿之名而今分置三德殘缺不足何者若法身是道前為是果上之法身為是性德之法身若是果上之法身不應在道前若是性德之法身性德何獨有法身亦應有性德之般若性德之解脫(云云)若言般若是道中為是何等之般若若是果上之般若不應在道中若是分得之般若何意無分得之法身解脫(云云)若解脫在道後道後眾善溥會何獨有解脫以是觀之因果不通。

　　問真諦但以三因分對三位何故破云分置三德殘缺不足答一切三法秪一三法以具眾德故有眾名常樂我淨故名三德可尊可重故名三寶不生不滅故名三涅槃諸法聚集故名三身是如來種故名三因即事通理故名三道既其法門體本不別故分置三因即是分置三身三德兩節注云云者令準大經說圓三德互具之相法身即云直法身非法身法身必具般若解脫般若即云直般若非般若般若必具解脫法身覈出解脫合注(云云)例上故略以直解脫非解脫解脫必具法身般若彼既分置乃令三位各唯一德則因不攝果果不攝因故云不通。

　　△二乖圓別。

　　乖圓別者若作圓說法身常樂我淨此自可知(云云)般若與法身相冥法身既具四德般若寧無四德耶解脫脫果縛故樂脫因縛故淨無因果縛故我非因非果故常圓說圓滿無有缺減真諦若作別說應依此經經云法身是常是實實即我德也應身智慧清淨即淨德也化身三昧清淨即樂德也三藏說法身獨具四德二身各具三德故皆乖圓別也。

　　先舉圓別四德之相然後方斥乖違之失圓四德者法身乃是性中三德法身常我般若故淨解脫故樂此四在性但名法身全性發修必成三智智冥性德同性具四從照了義但名般若智合性故解脫應機既全性起必成三脫是故同性具於四德從起用義但名解脫般若契性同性具四其相易知故不別示解脫應機起成外用同性具德其相難解故今別示果即二死脫此苦故名為樂德因即五住脫此染故名為淨德永無二縛性即自在故名我德惑因死果是生滅法本來解脫非此因果故名常德雖是離縛說此四德然縛本空是故四德全同於性別四德者約三身說法身具二常即常德實即我者法身堅實方有主宰及自在義是真我德應身智慧照破惑染別當淨德化身三昧即首楞嚴普現色身拔苦無樂故名樂德別是教道故以三身分對四德今明圓別二四德者由此二教多無異部聞說三身具於四德失意之者分隔而解即當別教其得意者互具而解名為圓教知一一身皆即三身故一一身皆具四德若三身不融四德乃別故善談別教即共有四德善談圓教即各具四德融別即圓分圓即別明二教已乃斥乖違三藏所明共四不成故乖別各四不成故乖圓。

　　△三不稱法性三法不改名之為性一切三法皆二屬修一在於性逆順二修皆在於性一性全在迷悟二修故使三法橫該十界依正色心竪徹三位迷悟因果是故經稱無量甚深之法性也若其稱此法性而談則於三位位位具三一一該徹今具言此即是破他也此自為四初引淨名破道前。

　　不稱法性者且引一經如淨名眾生如彌勒如一如無二如此性德法身也一切眾生即菩提相不可復得此性德般若也一切眾生即涅槃相不可復滅此性德解脫也如此三義豈非本有道前之位豈獨有金而無光明耶。

　　據此三文驗知道前不獨一法然須了知菩提是智德至果方證得涅槃是斷德至果盡滅惑經既顯云不可復得不可復滅乃是性中已具果德豈非道前具金光明他云一金安稱法性。

　　△二引華嚴破道中。

　　又華嚴云初發心時便成正覺所有慧身不由他悟清淨妙法身湛然應一切妙法身是法身德慧身是般若德應一切即應身是解脫德此之三身地地轉增如月漸滿豈非道始因中之位那得因中秪有般若耶。

　　初發心者發心住也便成正覺者能現八相也此是圓教十住中第一位也住前圓修登住圓發發於性三即慧身等三身三德一切三法且以一三以破真諦立道中位但一了因初住之後至于等覺皆名道中位位三法漸增如月華嚴圓說乃稱法性無量甚深證則俱證驗彼分割實為不稱。

　　△三指前義破道後。

　　道後具三德如上說此事可知。

　　具三如上說者前破因果不通文云三身三德本是果上圓滿之名而今分置三德殘缺不足又云道後眾善溥會何得獨有解脫彼義自壞故不別引經。

　　△四約圓總斥。

　　當知道前圓性德道中圓分德道後圓究竟德那忽分割一處唯一耶。

　　據前引經位位圓具豈各一耶。

　　△三約喻斥。

　　豈非蹙靈鳳於鳩巢迴神龍於兔窟辱鱗羽之壯勢非法性之圓談。

　　經談法性稱無量甚深若金光明橫周竪亘無德不備無位不通其猶鳳之威靈龍之神異真諦所釋德既不備位又不通如蹙縮於鳩巢若槃迴於兔窟豈不辱禹門之鱗鬣丹穴之羽儀俱無壯勢耶上三句皆喻後一句法合故云非法性之圓談矣。

　　△二今師釋六初舉今異古。

　　天台師尋其經意義則不然。

　　通異諸師是故都云義則不然。

　　△二據經斥局。

　　何者經言法性無量甚深理無不統文稱經王何所不攝豈止於三三九法耶。

　　若輪無量不少於事以從法性故增勝說云理無不統也中道經王豈與理異今且從事故云何所不攝此如法界之橫三諦之竪不分而分也豈止三三九法者別斥真諦也。

　　△三稱法釋題。

　　當知三字徧譬一切橫法門乃稱法性無量之說徧譬一切竪法門乃稱法性甚深之旨方合經王。

　　經云無量意顯橫該復云甚深意彰竪徹今以三字徧譬橫竪一切法門方稱經意不違王義。

　　△四捨廣從要。

　　一切徧收若長若廣教無不統此義淵博不可以言想且寄十種三法以為初門。

　　據金光明所譬法門長廣無際何教名相而不統收既淵且愽慮其始心言想不及故於一切取要談十以為行者悟入初門若入此門何法不見。

　　△五列章。

　　復為三意一標十數二釋十相三簡十法。

　　△六正釋三初標十數二初正標名數。

　　言標十數者謂三德三寶三涅槃三身三大乘三菩提三般若三佛性三識三道也。

　　△二略示功能二初約逆順生起顯十法該括始終二初徵。

　　諸三法無量止取此十法其意云何。

　　△二釋三初略顯示。

　　此之十法該括始終今作逆順兩番生起。

　　捨於無量取十種者蓋由此十該於逆順括於始終而其兩番皆成次比。

　　△二正生起二初約施教逆推理顯由事二約立行順修即妄歸真此二生起初從法性無住本立一切教法二從無明無住本立一切行法問法性無住立於教法依何文說答此文當體章明諸聖人依真立名乃引淨名從無住本立一切法既引此證依真立名豈非法性無住故立一切教耶然若具論從無住本立一切法不出四重如妙樂云理則性德緣了事則修德三因迷則三道流轉悟則果中勝用如是四重並由迷中實相而立(上皆彼文)今之初番是彼第四果中勝用今之後番是彼第二修德三因問初番生起始從秘藏終至三道合當迷故三道流轉何以却對果中勝用立教法耶答今云秘密藏顯由三寶等豈可迷理而由三寶及諸三法耶故知須作依理起教釋之方允況今逆順二種生起與法華文句釋開示悟入約位智門觀四義生起逆順意同故彼文句云見理由位位立由智智發由門門通由觀觀故則門通門通則智成智成故位立位立故見理記釋云此逆順生起者初明所由於能次明能顯於所今文初番豈非所由於能次番豈非能顯於所耶得此意已方可消文初文者。

　　初從無住本立一切法夫三德者名秘密藏秘密藏顯由於三寶三寶由三涅槃三涅槃由三身三身由三大乘三大乘由三菩提三菩提由三般若三般若由三佛性三佛性由三識三識由三道此從法性立一切法也。

　　三德之理是佛極證絕乎名相曰秘密藏此藏得顯功由覺智與不覺理合是故如來示現三寶而其三寶立由斷德故說三涅槃涅槃得成復由智德故說三身身由乘至故說三大乘乘由行通故說三菩提菩提由智照故說三般若般若由性發故說三佛性性種元由解了名義故說三識解本由三障即理故說三道都由三德秘密法性無堅住性是故大聖以此法性無住為本立九名相及一切教法此番生起為後解釋十法立也。

　　△二約立行順修即妄歸真。

　　若從無明為本立一切法者一切眾生無不具於十二因緣三道迷惑翻惑生解即成三識從識立因即成三佛性從因起智即成三般若從智起行即成三菩提從行進趣即成三大乘乘辦智德即成三身身辦斷德即成三涅槃涅槃辦恩德利物即成三寶究竟寂滅入於三德即成秘密藏也。

　　上辨大覺證三德藏以無住故立諸教法極至三道今辨眾生處於三道由無住故成諸行法極趣三德三道復以無明為始無明明故業苦皆轉轉迷成解了別聖言故成三識解為乘種即名佛因故成三佛性種熏本覺故發智慧名三般若智能道行行大直道成三菩提智行契性無不運荷成三大乘乘辨報智上冥下應即成三身身永離惑不生不滅名三涅槃斷德自在施恩利物故現三寶利物功成自他休息同歸三德此番生起為後十重觀心立也。

　　△三總結示。

　　是為逆順次第。

　　逆討教由順修觀行皆成倫敘也。

　　△二約無量甚深明十法皆悉高廣三初徵起。

　　甚深無量義復云何。

　　△二解釋二初約徧攝明無量三初明各具十法。

　　無量義者是一法門具九法門三德尊重即是三寶三德不生不滅即是三涅槃三德具足諸法聚集名為三身運載荷負即是三大乘不可異趣名三菩提覺了清淨名三般若是如來種名三佛性分別不謬是名三識即事通理故名三道是為一三法門具九三法門亦具一切三法門悉例可知。

　　三德法界既無邊量有何法門而不包攝且從其要具於九種自體本是常樂我淨故稱三德能具所具即當十法三德既爾餘九互具可以意得故不備陳。

　　△二明各具一切。

　　又皆具一切一法門一切二法門一切三法門四法門五法門六法門七法門八法門九法門十法門百法門千法門萬法門億法門一恒沙二恒沙百千萬億恒沙法門亦應可知。

　　一具九三既從要說當知一一各具一切三法門耳法性無礙能應諸數故一法門能具一切一數法門復具一切二數法門乃至河沙名數法門無不能具若解法性無量之義於此不昧故云可知。

　　△三引經證結。

　　經云一法門無量法門以為眷屬一中解無量是為法性橫廣無量之義也。

　　經即華嚴趣舉一法為法門主其餘一切皆為眷屬一法既爾彼彼皆然方於一中能解無量如是解釋方稱法性無量義矣。

　　△二約竪窮明甚深上約無量始從一法至河沙法豈不竪高但未約位義具屬橫乃即竪之橫今明甚深一一法門皆約三位及以六即即彼橫法各示竪深文三初約十法共論。

　　甚深義者寄三位顯之如十法門共論者三道三識是本有位三德三寶是當有位其餘是現有位是名法性甚深竪高之義亦成。

　　三道三識是迷時法故屬本有三德三寶是果後法故屬當有若三佛法至三涅槃始自微因終剋大果皆是道中故屬現有若昧三法高廣之義見今配對謂為分割須知十三秪是一三蓋一法性無量甚深具十種德立十種名一三不獨十三不分若其三道在本有位已攝九三若言三德在當有位亦攝九三中八皆爾。

　　△二約一法具九。

　　又一法門具九法門取其三道三識是本有位取三德三寶是當有位取其餘者為現有位甚深義亦成。

　　又一等者一法具九能所有十亦以此十分對三位此十既一法中具即當一法徧在三位顯前分對故非隔截。

　　△三約各具六即。

　　又一一法門具六即位理即是本有位究竟即是當有位其餘即是現有位甚深義亦成是為法性竪高甚深之義也。

　　示一一法門者十中一一一中具九九中一一一法乃至無量河沙一一法門無不竪通六即之位何者蓋一一法體是法性無量甚深博地全迷唯有理是若蒙說示於一一法名字知是深廣法性五品位人觀行知是六根淨位相似知是四十一位分真知是唯妙覺位於一一法究竟知是深廣法性故成竪義也復以六即對乎三位皆就橫廣而論竪深故但結為甚深之義。

　　△三結歸。

　　當知金光明三字徧譬一切橫法門故言無量徧譬一切竪法門故言甚深乃稱法性之文方合經王之旨。

　　秪以三字徧譬橫竪窮邊極底法性經王文旨俱得。

　　△二釋十相四初標。

　　次釋十種三法相者。

　　△二結前生後。

　　十名如前已列十相今當分別。

　　△三勸須信解。

　　若分別色相青黃同異者應用肉眼若分別法相深淺同異者應用智眼今時行者既無智眼應用信解分別同異之相。

　　取大經意以人肉眼對佛智眼而辨勝劣常人肉眼但能分別色相同異五品觀行雖是肉眼名為佛眼能見佛性秘密之藏今之解釋十種三法一一秘密非三智佛眼何能分別淺深同異淺深對徧三教為淺唯圓乃深同異明圓十即是一為同一即是十為異同異俱時淺深宛爾大師已得此之智眼今為頒宣偏圓十法而慜行人未開此眼故勸深信生於圓解依乎名字分別十門。

　　△四正釋十相二初正解釋十初三德四初標名略示。

　　初明三德相者云何三云何德法身般若解脫是為三常樂我淨是為德。

　　三是法體四是德相。

　　△二約圓廣釋二初釋三。

　　法者法名可軌諸佛軌之而得成佛故經言諸佛所師所謂法也身者聚也一法具一切法無有缺減故名為身經言我身則是一切眾生真善知識當知身者聚也般若者覺了諸法集散非集非散即是覺了三諦之法解脫者於諸法無染無住名為解脫是名為三。

　　以軌釋法深廣法性孰不軌之但由九界雖軌而違故於法身而成苦道諸佛順軌能於苦道而成法身以聚釋身者一色一香無非中道一切趣一一切皆然名之為聚一切眾生等者良由佛身具一切法一切眾生各於一法真實識知則真知佛則真識佛故佛是一切真善知識華嚴亦云一切法不生一切法不滅若能如是解當見盧舍那釋般若中集即俗諦假智照故諸法集成散即真諦空智照故諸法散壞雙非即中諦中智照故諸法絕待三智一心名為般若釋解脫中諸法不出真俗中三既於此三不染不住名三解脫即三惑累永不相應。

　　△二釋德三初明法身四德。

　　云何為德一一法皆具常樂我淨名之為德法身無二死為常不受二邊為樂具八自在為我身業淨口業淨意業淨為淨無以為類彊寄世金以譬之世金不變不染轉變富貴譬法身四德也。

　　一一法者生佛依正至一隣虗一剎那念無不圓具微妙四德約三業明淨德者十界三業皆與六染本來遠離名法身淨法身四德妙而無類強以世金四義為喻。

　　△二明般若四德。

　　般若任運具四德如智冥如境故大品云色淨故般若淨例此即得色常色樂色我諸義皆成又云色大故般若大色無邊故般若無邊此是法性廣大般若亦廣大例此應云色深奧故般若亦深奧此是法性竪高般若亦竪高當知般若亦具四德明矣。

　　即體之智還冥於體既其不二豈智功德少於法身是故般若亦具四德大品經中果有此義言色淨者陰色即性故是法身合具四德為成蕩相且舉一淨淨德不孤必具餘三合云色常故般若常樂我亦然言諸義皆成者即是體具清涼不變義真實識知義光明徧照義乃至過河沙諸功德義智既冥體是故般若皆成此義故復引經色大色無邊立廣大義例明深奧立竪高義般若皆具也境但色者色居陰初是法界首故經先舉既色具四德受想行識界入諦緣六度道品至于種智皆常樂我淨是故般若常樂我淨此乃般若具四德也。

　　△三明解脫四德。

　　解脫亦具四德夫解脫者諸惡永盡即無常無樂無我無淨皆已盡也亦是眾善溥會即常樂我淨溥會也。

　　前破古文已別列四故今約義總明合有而有二義初約諸惡永盡諸惡不過無常等四既離四過合具四德若其別論無常等執但在二乘若通論離無常等障唯佛方盡今就通說次約眾善溥會善法雖眾豈過四德會集既溥德必無虧是故解脫具足四德。

　　△三引證體圓。

　　大經云真解脫者即是如來如來即是法身當知解脫同如來常樂我淨也又大經云三點具足名大涅槃點是文字當知法身般若解脫皆文字也故知三點悉備四德故言具足三因即是三智三智各具四德三德具足名秘密藏具足之文必具四德也。

　　引三文者初文之意乃明解脫同於法身具足四德次文通論三德意在法身所照法身必三德故經雖闕於般若之文而盛說三因因是智性三因圓故即是三智各具四德言三點具足等者哀歎品云何等名為秘密之藏猶如伊字三點若並則不成伊縱亦不成如摩醘首羅面上三目乃得成伊我亦如是解脫之法亦非涅槃如來之身亦非涅槃摩訶般若亦非涅槃三法各異亦非涅槃是則三法離乎縱橫一異之相方得名為大涅槃也點是文字者蓋天竺新伊三點如此方草書下字復有細畫圓連三點故知點點皆是文字以喻三法法法互具皆大涅槃三點悉備四德者若迷三點皆是文字安令三點悉備四德以法身常我般若是淨解脫是樂既點點收二則點點成四故知三點之法身方具四德三點之般若三點之解脫方具四德故云悉備及具足也所言三智各具四德者智是般若以收二故二皆名智乃成三智是將三德而為三智故令三智各具四德三德若此安可思議故得名為秘密之藏。

　　△四結前生後。

　　當知四德具足即是其相若得此一章意餘九可解不能點已更復略言。

　　良以三德與九法門無二無別一章得解餘九應知猶患聽徒未窮旨趣故難緘默更為宣通耳。

　　△二三寶二初約圓釋義。

　　云何三云何寶佛法僧是為三可尊可重名為寶至理可尊名為法寶覺理之智可尊名佛寶毗盧遮那徧一切處即事而理此和可尊名僧寶此之三寶皆常樂我淨常樂我淨故乃可尊可重。

　　以佛法僧皆具四德是可尊重故三名寶此與三德其體不別蓋具覺不覺和合及以可尊重義是故依義立三寶名今明三寶是一體義而文略難見觀音玄中其相稍委今具寫之用顯此義彼文云以實相慧覺了諸法非空非有故名佛寶所覺法性之理三諦具足即是法寶如此覺慧與理事和合名僧寶與事和即有前三教賢聖僧與理和即有圓教四十二賢聖僧今釋曰佛必三智略語雙非法寶乃云三諦具足此之三諦即差無差性中理也無差而差性中事也慧合無差三諦即有圓教僧慧合而差三諦即有三教僧今佛法二文與彼不異但小略耳其僧寶相語異義同須會其語今云毗盧遮那即彼所和理也徧一切處即彼所和事也彼文理事雖各論和其體不二是故今云即事而理此之事理皆法寶也能和覺慧是佛寶也今文從略但舉所和以顯能和是故結云此和可尊須知秪一三諦而分事理圓融三諦名之為理即融而隔三教諦理名之為事佛寶權智與法寶事和應現三教賢聖僧寶佛寶實智與法寶理和應現圓教賢聖僧寶彼云四十二賢聖為圓僧寶故知應為妙覺亦名僧寶以其法報屬於佛法二寶故也故釋摩訶衍論云等覺已上有真僧寶又華嚴中以統理大眾為僧寶者豈非應佛應佛對機統眾之極也此之三寶一人一念皆能具足名為一體實通六即文從真證能垂應說故云四十二也。

　　△二例餘對喻。

　　當知三德與三寶無二無別既以金光明喻三德還以金光明譬三寶也。

　　三德三寶名異義故聖以四悉廣布不同其實體性無二無別故用三字復喻三寶然此同異三昧智眼之所知見非尋名者依教安布當生信解即聞而觀證悟在邇。

　　△三三涅槃二初約圓釋義。

　　云何三云何涅槃性淨圓淨方便淨是為三不生不滅名涅槃諸法實相不可染不可淨不染即不生不淨即不滅名性淨涅槃修因契理惑畢竟不生智畢竟不滅不生不滅名圓淨涅槃寂而常照機感即生此生非生緣謝即滅此滅非滅不生不滅名方便淨涅槃。

　　涅槃之言章安疏中有多翻譯今取一翻不生不滅明三種相義甚分明三種別名性則不改淨則本空圓則智滿淨則惑盡方便則赴機淨則無累三種通名名通義別隨文自見性淨中諸法實相者修善修惡徧收一切名為諸法修全是性相相皆實故名實相非謂諸法內有實相亦非修虗其性本實諸法當處既皆真實故無法可染亦無法可淨既無惑染豈有法生既非智淨豈有法滅是故名為不生不滅圓淨者據性而論雖無染淨約脩而說惑智宛然惑本違理智若契理惑永不生智既順理若理全顯智永不滅故惑盡智圓亦得名為不生不滅方便淨者智冥寂理即鑒羣機故云寂而常照照必垂應機感則生心常寂滅故此生非生緣謝即滅應用常興故此滅非滅應機出沒非存非亡是亦名為不生不滅此三涅槃約契理應機二種修義對於本淨一性而說當知一性對修故合約性常開全修在性故性具三若全性三起契理修乃成三智若全性三起應機修乃成三脫既應機有三即方便淨具三涅槃既契理有三即是圓淨具三涅槃既一性具三即性淨具三涅槃不爾安能三點具足四德無減豈三涅槃獨論離合須知餘三亦復如是。

　　△二例餘對喻。

　　當知此三涅槃不生不滅即是常常故名樂樂故名我我故名淨涅槃既即常樂我淨即是三德可尊可重故即是三寶無二無別既以金光明喻三德三寶還以金光明喻三涅槃也。

　　三涅槃體與三德等無二無別豈唯體一義亦相從故以涅槃義成四德復由具德故成寶義今三涅槃體義既同三德三寶豈金光明不能比況三涅槃耶。

　　△四三身二初約圓釋義。

　　云何三云何身法報應是為三三種法聚故名身所謂理法聚名法身智法聚名報身功德法聚名應身然理無聚散義言聚散始從初心顯出正理乃至究竟理聚方圓始從初心終至究竟顯理之智智聚方圓始從初心終至究竟功德之聚方圓故以三法聚為三身。

　　身有三義謂體依聚欲令易解但取聚義徧釋三身聚何法耶所謂一實二諦三德四信五眼六通七覺八正九禪十度百門千法八萬四千法門三昧總持諸波羅蜜乃至過塵沙無量諸淨功德如是等法性具則名理聚法身也智證則名智聚報身也行成則名功德聚應身也然理無等者然智行屬修修成則聚不成名散理非成不故無聚散今約顯覆義言聚散理雖具法覆故不見與散義同例顯可知此三皆言從初心者雖通觀行今據顯出正理之文合從初住終至妙覺以垂應身非二凡故此之三身一念齊顯故不縱三義相由故不橫何謂相由由行聚故資智智聚故顯理亦是理聚故發智智聚故導行行聚故證理復須了知智行在理理方名聚行理在智智方名聚理智在行行方名聚開合之義在其中矣。

　　△二例餘對喻。

　　當知三身皆常樂我淨即是三德可尊可重即是三寶不生不滅即是涅槃無二無別既以金光明譬三德等還以金光明譬三身也。

　　△五明三大乘二初約圓釋義。

　　云何三大乘運荷名乘理性虗通任運荷諸法故名理乘隨乘者智隨於境如蓋隨函故名隨乘得乘者得果得機得果故自解脫得機故令他解脫故名得乘。

　　大乘即大車取運荷之義運而不荷荷而不運俱非乘義無法不具故名荷能趣極果故名運此三皆爾故名大乘初理性虗通者一性虗故萬法具含任運荷也法法自然性通秘藏任運運也任運下少一運字隨乘者智照諸法終歸秘藏而言隨境者良由諸境性本趣極智隨性故亦能趣極是則理乘本運故隨乘能運隨理荷法其義亦成得乘者體是眾行隨乘導故莊嚴極理故名得果自既解脫能令他脫故名得機修性離合亦同前說。

　　△二例餘對喻。

　　當知三乘皆常樂我淨即與三德無二無別既以金光明譬三德還以金光明譬三大乘也。

　　△六三菩提二初約圓釋義。

　　云何三菩提一真性菩提亦名無上菩提此菩提以理為道二實智菩提亦名清淨菩提此菩提以智慧為道三方便菩提亦名究竟菩提此菩提以善巧逗會為道。

　　菩提翻道道曰能通即前三乘各一運義也若三別相同於前後故不特釋但舉異名兼而顯之故云真性亦名無上真性體是第一義故更無過上二實智者即惑成智體染本空故名清淨三方便者智但自淨未滿大心今用善巧逗機則使己他會極是故方便復名究竟開合如前。

　　△二例餘對喻。

　　當知三菩提皆常樂我淨與三德無二無別既以金光明譬三德還以金光明譬三菩提也。

　　△七三般若二初約圓釋義。

　　云何三般若般若名智慧實相般若非寂非照即一切種智觀照般若非照而照即一切智方便般若非寂而寂即道種智。

　　通名般若此翻智慧別名有三即實相觀照方便此三般若體是圓常一大覺也即此一覺有三種德就非寂非照之德名實相般若就非照而照之德名觀照般若就非寂而寂之德名方便般若此乃寂覺照覺非定照覺三皆覺故名三般若寂照之上皆言非者以依雙遮起兩用故然寂照等義初學難曉今略言之照謂照明明故了法了法無相名一切智畢竟空也寂謂寂靜靜故諦法諦法緣生名道種智難思假也非謂非靜無緣之知名一切種智絕待中也然實相般若他宗執實相無知名般若者以所照境從能照智得名如此釋名非性宗義。

　　△二例餘對喻。

　　當知三般若皆常樂我淨與三德無二無別既以金光明譬三德還以金光明譬三般若也。

　　上釋三德以般若智照法身境境智既合乃起解脫若謂三智定是一德作少分解則迷經旨莫銷此文若定多少則有二有別應知般若具於法身及解脫故方受三名三德既是修二性一般若豈不然乎三德離九三智亦爾是故三德與三般若及諸三法皆同一體而立異名悉是法界之全分也故今三字亦喻三智。

　　△八三佛性二初約圓釋義。

　　云何三佛性佛名為覺性名不改不改即是非常非無常如土內金藏天魔外道所不能壞名正因佛性了因佛性者覺智非常非無常智與理相應如人善知金藏此智不可破壞名了因佛性緣因佛性者一切非常非無常功德善根資助覺智開顯正性如耘除草穢掘出金藏名緣因佛性。

　　通名佛性華梵兼陳佛翻為覺即三智融明徧一切處無不明了名大圓覺性以不改為義謂大覺性不增不減非變非遷豈正獨然緣了本具亦無變異別名者正因了因緣因正謂中正了謂照了緣乃助緣緣助於了了顯於正正起勝緣亦是正發於了了導於緣緣嚴於正正起勝緣相由既然非橫義也一心頓具非縱義也此之妙因能剋妙果俱名因者其義在茲文釋三相皆云雙非者以其正因是中實故故常無常苦樂垢淨我無我等八種之倒木不相應文且從略舉非常等也全此正因發照了智智豈邪倒此了導緣眾行皆中也以從勝說故舉雙非中必雙照三諦義足是則以即空假中正性發即空假中了智導即空假中助緣嚴即空假中正體起即空假中勝緣如是方曰圓釋三因文舉開掘金藏為喻顯此三相喻通別教須依即義釋令歸圓天魔外道不能壞者魔等當體自是三因豈應佛性更壞佛性。

　　△二列餘對喻。

　　當知三佛性一一皆常樂我淨與三德無二無別既以金光明譬三德還以金光明三字譬三佛性也。

　　△九三識二初約圓釋義。

　　云何三識識名為覺了是智慧之異名爾菴摩羅識是第九不動識若分別之即是佛識阿棃耶識即第八無沒識猶有隨眠煩惱與無明合別而分之是菩薩識大論云在菩薩心名為般若即其義也阿陀那識是第七分別識訶惡生死欣羨涅槃別而分之是二乘識於佛即是方便智波浪是凡夫第六識無俟復言。

　　釋通名云識是覺了智慧異名問三識之名在本有位又阿棃耶體是無明阿陀那性是染惑何得云識是智異名答大聖悉檀示諸眾生顯理名教或存或廢義有多途如大經令依智不依識及諸教中勸修觀智斷諸煩惱此以廢惡之名詮斷煩惱而成理觀也若楞伽經殺無明父害貪愛母此以惡逆之名詮斷煩惱而彰理觀也若無行經貪欲即是道恚癡亦復然如是三法中具一切佛法今家釋云是大貪大嗔大癡三毒法門即與三觀無二無別此以惡毒之名詮不斷惑而明理觀也今以三識及下三道為金光明所喻法者同無行經用於惡名詮不斷惑而顯妙理良由圓教指惡當體即是法界諸法趣惡十二因緣非由造作即是佛性故陀那惑性賴耶無明相相圓融與秘密藏無二為別是故得云識是覺了智慧異名然若不以不斷煩惱即惑成智消此文者圓意永沉釋別名中存三梵語逐一釋義即是翻名言第九等者出梁攝論真諦所譯故輔行云真諦云阿陀那七識此云執我識此即惑性體是緣因阿賴耶八識此名藏識以能盛持智種不失體是無沒無明無明之性性是了因菴摩羅九識名清淨識即是正因唐三藏不許此識云第九乃是第八異名故新譯攝論不存第九地論文中亦無第九但以第八對於正因第七對於了因第六對於緣因今真諦仍合六七為緣因以第六中有事善惡亦是惑性若分別者為易解故以一念中所具之法教道權說分對諸位且立遠近以第九識無染不動故當於佛第八屬菩薩者以十地位六七二識已轉成智正以賴耶三分為境雖是境界而即用此便為觀智如初心人亦用現前第六王數而為境觀故引大論在菩薩心名般若也第七名阿陀那者據真諦譯若新經論皆云第七名為末那今依古譯言訶惡生死等者以二乘人人執既忘見思所熏第六事識轉成無漏既塵沙未破正住第七法執之中不了生死法空故有訶惡不了涅槃法空故有欣羨此識若於果佛位中却復用之而為權智以二乘法接引小根著弊垢衣執除糞器故知諸識破後自在為機載用也波浪等者第六識也楞嚴云陀那微細識習氣成瀑流而為波浪乃當凡夫心心數法也此約四人各對一識若就漸斷分別四相麤必含細凡夫具四二乘具三已破第六故菩薩具二六七已轉故佛唯有一第八至果已轉故也然其第六是意家之識乃阿陀那之枝末若說第七自己収之故今不論上明三識分三位者乃屬教道若稱實論此三種識即是三德何人不具何物暫虧若識若色唯是一識若識若色唯是一色豈可有無增減而說且約有情一念心具一切染淨佛究竟具寧容獨一若不然者豈為三字所譬之法。

　　△二例餘對喻。

　　當知三識一一皆常樂我淨與三德無二無別既以三德譬金光明還以金光明譬三識也。

　　例三德者問三德與三識無二無別者三德修性有離有合今明三識有離有合耶答有又問不二門云順修對性有離有合三識之中七八二識迷九而起是逆修義豈得對性辨乎離合答離此逆修立順修者則有惑可破有智能觀能所既存此修名逆何順之有若即七八為順修者既無所破亦無能觀惑智既忘修性亦泯而其三識一異同時無逆順中強名為順是故得云識是覺了智慧異名今文三識明此順修此修對性辨離合者九具八七名為性三八具七九及七具八九名為修三各三之義是為離也今合性三但明第九各合修三但明七八是為合也離合既爾故與三德及諸三法無二無別乃以三字喻今三識。

　　△十三道三初束十二支為三道二初正束。

　　云何三道過去無明現在愛取三支是煩惱道過去行現在有二支是業道現在識名色六入觸受未來生老死七支是苦道。

　　此十二支教門不定有通三世有通二世有在一世有唯一念時雖延促皆論十二今就三世束為三道教門多故其相顯故。

　　△二釋名。

　　道名能通此三更互相通從煩惱通業從業通苦從苦復通煩惱故名三道。

　　上束十二是釋三名今明道義是釋通名通名道者謂業惑苦互相通故故今世世相續無窮然今文意即以事通彰理不壅。

　　△二約圓釋即事而理。

　　苦道者謂識名色六入觸受大經云無明與愛是二中間名為佛性中間即是苦道名為佛性者名生死身為法身如指氷為水爾煩惱道者謂無明愛取名此為般若者如指薪為火爾業道者謂行有乃至五無間皆解脫相者如指縛為脫爾。

　　經指癡愛中間五果為佛性者蓋於報法易顯正因故以此五果雖有觸受未生愛取就此色心顯正因體易成妙觀如摩訶止觀初觀陰境其意亦然凡明觀法初多就易易處觀成無難不曉大師得意故例惑業皆是佛性即是緣了二因性也舉三喻者世間物象比於妙理皆是分譬須將法定方顯偏圓如如來藏經九喻止觀喻別餘文喻圓今氷水等亦兼圓別何者若謂結佛界水為九界氷融九界氷歸佛界水此猶屬別若知十界互具如水情執十界局限如氷融情執氷成互具水斯為圓理薪火縛脫其例可知故十二緣輪迴之法謂實則三障確爾情虗則三德圓融於十二緣不損毫微全為妙境即惑業苦一一通徹法界邊底是名三道欲顯此三圓融義故名從勝立故云法身般若解脫但轉其名不改法體其實秪是當體通徹耳。

　　△三約體達例德對喻。

　　當知三道體之即真常樂我淨與三德無二無別既以金光明譬三德還以金光明譬三道也。

　　問前明三識第九一性對八七二修以明離合故類三德今明三道三俱逆修如何說於修二性一此義不成則與諸三有二有別豈是三字所譬之法答即事而理事理無差且如事中惑起於業業感於苦苦還起惑此三修惡乃名性三亦即因法轉名三識三佛性三般若三菩提三大乘亦即果法轉名三身三涅槃亦即果用轉名三寶亦即秘藏轉名三德故知節節但轉其名不改其法故不二門云性指三障是故具三修從性成成三法爾其義既爾安云三道不具離合以金光明譬於三道其意略爾。

　　△二示融通三初勸解法圓融。

　　若見此十法門若同若異亦是一法門作一切法門相若同若異相相明了即百法千法萬法恒沙塵數亦如是。

　　上極三德下至三道不增不減無二無別即異而同也迷解智行因果自他至同歸處名義不濫即同而異也終日同終日異用十同異以為初門從門入者則於一切同異無礙如風行空能於一法解一切法若同若異能於百法解一切法千法萬法河沙塵數各解一切若同若異故云亦如是。

　　△二引諸經圓證。

　　華嚴云一法門無量法門而為眷屬首楞嚴和香丸大品裹珠法華一地所生涅槃大海水浴皆是其義。

　　一法門者趣舉一法攝無量法故云眷屬彼彼攝法亦復如是此經云於一切法含受一切法以此例之一切諸法皆譬眾香之丸隨色之珠地具四㣲海容諸水若同若異合法可知。

　　△三設問答顯益。

　　問若一法即是諸法者唯說一法何用餘法耶答佛為悅一切人宜一切人對一切人悟一切人若徧說之多有利益一說尚令生種種解徧讀諸異論即知智者意故種種說令得一切解麤言及耎語皆歸第一義皆是示人無違諍法即此義也。

　　問意者如前三德尊重名三寶不生不滅名三涅槃乃至通達名三道此於一法顯一切法已自具足何用更說三寶等九法及一切法皆各能攝一切法耶答意者其實一法已具一切無所減少但為人根宿熏差別致令宜樂斷證託緣不同有聞三德攝一切法得四益者乃至有聞三道攝一切法得四益者故須徧說能益多機一說下明於徧說令彼一人生一切解圓頓根性聞說一法尚解一切若聞諸法妙解愈明能知佛意佛是一切智人故云智者麤言軟語者大經云諸佛常軟語為眾故說麤麤言及軟語皆歸第一義然則麤軟之言該乎一切今就十法論者三道至麤中八相望三德至軟既約圓說一一互融法法高廣故令聞者入第一義及無違諍也。

金光明經玄義拾遺記會本卷上之中

金光明經玄義拾遺記會本卷上之下

　　△三簡十法十初簡三德三初標。

　　三料簡者初料簡三德。

　　△二正料簡二初斥偏三初三藏。

　　若指太子相好體為法身法身在前樹王下時明無漏慧三十四心為般若般若在中八十滅度燒身不受後身為解脫解脫在後異而且縱法身時無般若般若時無解脫解脫時無般若法身此即三法各異斯乃阿含三藏數家所用此之三意悉不得稱常樂我淨也。

　　太子五陰久修五分雖未無漏得名法身在二德前樹下真明方有般若三十四心者十六心破見十八心斷愛若頓證羅漢及辟支佛此之二人皆一時得三十四心羅漢但斷正使支佛分侵習氣若樹王下用三十四頓斷正習一時俱盡是故此心獨在菩薩解脫在後其相可見此之三法以漏無漏存亡不同故異而且縱此教經部名為阿含釋論明文以摩訶衍對三藏為小娑沙翻數此論廣說四階成佛阿含唯經婆沙唯論三藏之名具經律論此三所說但有三義全無德義何者終歸灰斷故無常德非大涅槃故無樂德無八自在故無我德不斷五染故無淨德。

　　△二通教。

　　若指空境為法身是本有照真之慧為般若般若是今有子果兩縛盡為解脫解脫是當有異而且縱斯乃三乘通教中所說前代探明大乘人所用亦不得稱常樂我淨。

　　通詮體觀法本不生非證後空此為法身是故本有境雖本有須依此境體破見思正習盡處正是般若故屬現有果縛盡時方是解脫故屬當有此之三法空境無知般若有照如幻色心盡方名脫故云異而且縱前代成論師見乾慧等十地中二乘證果謂是少教所明人法俱空乃取此義釋所弘之論意謂小教探明大乘故妙玄云舊云成論探明大乘又云成論師秪見共般若意不見不共意即此義也故知彼師不知藏實是三藏空門與門衍永異又不知衍門真諦含於但中及不但中今就彼不知及鈍菩薩故無四德。

　　△三別教。

　　若如真諦師明法身具四德般若解脫各二此乃橫而且異乃別教一途所明而真諦師偏用當知法身可稱為德般若解脫無德可稱不會無量甚深之高廣亦不得稱為經王。

　　前破真諦乖圓別者蓋違本經別分四德對於三身故云乖別若以彼說四教收之既談四德非前藏通德既不融非後圓教雖收屬別然非別教通方之說故云一途問真諦立云般若解脫各具二德今何斥云無德可稱答若就別論二各具一亦可名德今以圓斥隨有所闕德義不成何者若般若照境故常破暗故淨若無樂我乃是有苦之常淨不自在之常淨豈成德耶若解脫無暗故樂廣遠故我而無常淨斯乃無常之樂我垢染之樂我豈成德耶既德有增減則法不高廣焉稱經王無量甚深耶。

　　△二顯圓。

　　今所明三德如上說一一皆具常樂我淨論廣則無量論高則甚深。

　　具如前說。

　　△三勸生圓解。

　　若諸學人聞諸經之王四佛所護不解此意如牛羊心眼不足論道也。

　　四德殘缺非經之王縱橫可思非佛所護有念心眼皆是牛羊無緣知見方可論道。

　　△二簡三寶。

　　料簡三寶者若指樹王得道為佛寶轉生滅四諦法輪為法寶度陳如等五人先得智眼明覺者為僧寶由是三寶故到于今即有相從三寶者此乃阿含中所明階梯三寶亦是數論宗用也若指樹王得道為佛寶所說無生四諦為法寶二乘菩薩脩真無漏斷結成聖理和為僧寶者此亦三乘通教中所說探明大乘人所用此兩種三寶並無常樂我淨若指華王世界坐蓮華臺成道為佛寶所說恒沙佛法無量四諦為法寶四十一賢聖為僧寶此則異前雖非階梯未是同體亦非金光明所譬三寶也。

　　相從者從佛說法從法有僧從是三寶于今不絕皆由歸佛稟法成僧故曰相從復名階梯者蓋喻等級非相亂也此明別體四果之僧定不成佛其猶下級不成上級又樹王下迷真輕者見如幻佛說無生法三乘因地皆能斷結有異三藏菩薩因中全不斷惑眾即空故名理和僧雖異三藏而其三乘共證之理既是偏空亦無四德若華王世界成盧舍那雖通圓別今就鈍根迷中重者不知即性作脩成解是故佛寶從報彰名法寶但名無量四諦既非無作故從多數受河沙名稟法之僧雖純菩薩且非發心便成正覺故四十一位分於賢聖此之三寶佛是僧果僧是佛因法是因果所修所證實僧成佛佛現權僧永異階梯高下不改然從別相未是同體言同體者三寶一體此體覺了名佛此體不覺名法此體和合名僧迷悟因果其體不分一人一念無不具足故華嚴三歸以體解大道為佛深入經藏為法統理大眾為僧三雖在果而是一體三寶若此方與三德無二無別是金光明所譬三寶也。

　　△三簡三涅槃。

　　料簡三涅槃者若饑得食病得差獄得出獼猴得酒旃遮婆羅門飽食指腹皆是世人暢情為涅槃爾若計非想定無想天為涅槃者此是邪見妄謂涅槃爾若多貪欲人得不淨觀為涅槃者此乃四善根方便行人涅槃也若三界煩惱盡證有餘涅槃焚身灰智入無餘涅槃菩薩未得此涅槃此即阿含中折法二乘之涅槃若三乘人同盡子果兩縛即是通教中共涅槃若指中道如理為性淨涅槃中道智為圓淨涅槃同緣出世薪盡火滅為方便淨涅槃三種各別互不相關是為別教涅槃若言但有性淨方便淨兩涅槃不明緣因涅槃各別不融者還是別教非今經所譬涅槃也。

　　般涅槃那翻為安樂故凡聖大小皆有涅槃若世人適意亦是涅槃若外道不知非想非非想定十種細想及無想天第六心心數法暫爾不行故皆計為永寂涅槃若染欲心伏名方便涅槃若二乘菩薩論得未得是三藏涅槃若三乘同盡子果兩縛是通教但空共小涅槃簡不但空不共二乘今就共論故無四德若中道理智及同緣示滅三種涅槃此有得意及不得意其得意者一必收二三皆圓具即成圓教大般涅槃是今所喻今就失意互不相關者故屬別耳若言等者即地論師也但以實相名為性淨修因所成為方便淨不明緣因薪盡火滅隨機涅槃既但二種攝義不周即非三德圓融涅槃故非今經所喻之法。

　　△四簡三身二初簡偏二初明藏通但二無三二初三藏。

　　料簡三身者若取樹王下佛為真身神通變化猨猴鹿馬為應身不明三身者此小乘析法意爾。

　　樹王下佛為真身者非即事而真是證真之身故名真身神變為應亦非無謀全是作意三藏之中唯明此二無法報應三身之說證真現變皆從析法觀智所成。

　　△二通教二初正明但二。

　　若取即事而真為真身化用為應身不明三身者此體法中意爾。

　　此教雖云即事而真但即偏空非佛性真真無實體非任運應此教及藏但詮二諦未明三諦是故論身唯二無三。

　　△二徵釋真身。

　　問若爾樹王下丈六既非佛復非鹿馬為是何身答一往應同人像此屬應身又一解例如大乘心中智合中理為法身今亦如是體是人像即是真空此屬真身。

　　欲示即真先詢色相若爾者領前也事即真空方是佛體是則丈六非是真佛又作人形復非鹿馬究論丈六為是何身答中二意初意是應次意是真初云應同人像者以此丈六非愛業感自己辦地誓扶餘習潤神通生與物結緣淨佛國土羣機既熟出現王宮故知丈六是神通身應同人像然未盡理故云一往故又一下正示真身剋分大小理在空中今以即空為真身者猶屬於小故例大乘秪以中智所合之理便為法身豈離色心別論中道今但空真亦即人像全體是空色心不生色心不滅為真身也依身起變名為應身是故此教唯有二身。

　　△二明別教雖三且異。

　　若依真諦師云法身真實二身不真實此則三身體相各異乃是別教中一途非今所用。

　　若其互融那分虗實驗其所立體相各別三身不圓故今不用。

　　△二顯圓三初明三身皆實三初正明體實。

　　若言三身皆真實至理是法身契理之智是報身起用是應身應身是實佛所化皆實不虗。

　　理體既實理智豈虗實理實智冥故起用用豈不實三既相即二乃非虗。

　　△二引經類顯。

　　大經云不淨觀亦實亦虗非實不淨作不淨想是為虗能破貪心是為實應身例爾非本體故為虗能利益故為實。

　　淨妙欲境作死壞觀雖是假想能治貪心虗有實益例乎應身非生現生故非本體益物不虗故名為實。

　　△三取意結成。

　　今取實邊不取虗邊故言三身皆實是今所用。

　　△二明四句俱融。

　　若復圓論三身皆實皆虗皆亦實亦虗皆非實非虗當約三身並作四句如別記(云云)。

　　圓說三身舉一即三各有四句何者若別分之報身真證故實應身假說故虗法身平等遮照皆雙雙照故亦實亦虗雙遮故非實非虗三身互具四句皆融當細揀之。

　　△三明增減自在二初約義立身二初問。

　　問三字譬三身亦得譬一身二身四身無身不。

　　問意者以金光明譬三身者所譬之身可增減不。

　　△二答二初明義立無咎。

　　答佛赴緣以三字名經義家作三身解釋若得意者作四三二一無義亦復何咎。

　　就題三喻故立三身以為所喻對喻雖爾若其得意多少不拘或增至四身或減至一二若蕩名數亦可說無。

　　△二明經意本通。

　　下經中悉有其文若作四身者新本云釋迦牟尼能種種示現此則開出應化是為四身若作三身者即有三身分別品專論其義若作二身者佛真法身猶若虗空應物現形如水中月若作一身者新本云一切諸佛以真法為身若作無身如來行處淨若虗空而復遊入善寂大城虗空中則無一二之數此是無身之文。

　　若增若減悉在經文釋迦牟尼是第三身種種示現義當第四開應出化是四身義文中出字合在應下佛真等文義雖具三今就現文得名二身諸佛雖有二三四身以一真法收無不盡故唯一身善寂大城寂亦空也既無諸數即無身義也。

　　△二以身用譬二初問。

　　問若爾云何以金光明譬四身二身一身無身耶。

　　問意者譬有三字可顯三身約何道理令譬增減對多少身。

　　△二答。

　　答若以義名譬盈縮由義爾若譬四身者取光明之上有煜爚之𦦨文云金光晃曜此是譬四身之文若譬三身如即所用若譬二身金是正體光明只是功能以此為譬若譬一身但舉於金以為正譬光明既是枝末非正所論若譬無身者至寶以無貪為金楊震四知亦以無貪為金今以世之至寶譬出世之至理彌會文義也。

　　答意者譬雖三字義有盈縮若四身之譬文義宛然若為二者乃合光明而為一用對於金體以為二譬顯於二身若為一者取正捨旁從本除末唯以一金對於一身無身譬者以無貪為金此金無質為世至寶可譬無身數量都忘是出世間第一義寶楊震等者東觀漢記楊震為東萊守道經昌邑昌邑令王密是震所舉秀才夜懷金上震曰無人知震曰天知地知我知子知已有四知何謂無人遂不受此蓋貴乎不貪即以不貪為金也故知世金有名無實。

　　△五簡三大乘。

　　料簡三大乘者若約因緣六度大乘者此還是三人名別義同也若約三人同用無生斷煩惱三人同乘一乘此則通教中乘也若理隨得三乘體相別異不同者此則別教中乘也三種並為得乘方便所攝也正法華中明象乘足三為四羊鹿牛乘為得乘所攝象乘即是理乘如今之所明三乘也華嚴中明四乘三乘亦為得乘所攝佛乘正是今之三乘義也。

　　因緣六度者三藏教中自立大乘十二因緣是支佛乘對聲聞為大六度菩薩對二乘為大此是三人各有所乘即羊鹿牛雖立大名用別於小而其同趣偏真之果是故名別其義同也通教菩薩與二乘人同無生觀同斷同證永殊三藏三因大異故云三乘同乘一乘此一既共二乘所證驗非中道也別教詮中獨為菩薩說理隨得而理乘但是所契之境隨乘但是能契之智得乘但是自他之行三乘隔異互不相融非圓乘義三種者即藏通別所說乘相都是圓教得乘之中得機之義故云得乘方便所攝也若正法華說羊鹿牛三車之外更有象車即妙法華中三車之外大白牛車也牛名同故一乘難顯致使他宗於菩薩乘不分權實今據正經象名不濫乃彰圓教是一佛乘若羊鹿牛秪是得乘得機所攝彼之象乘是今所譬圓教三乘但云理乘者欲顯隨得皆即理故圓教智行是性本具修而無修是故文中就理立稱華嚴四乘者彼部雖無小機稟教何妨說於三乘麤淺顯圓佛乘。

　　△六簡三菩提。

　　料簡三菩提者如請觀音云修三種清淨三菩提心此即緣三乘人心而修心也乃是方便菩提所攝若緣真如實理發菩提心者或緣如來智慧說法發菩提心者或緣如來神通變化發菩提心者亦非今所用文殊問般若云無發是發菩提心又若一發一切發是發菩提心又若非一非一切而一而一切是發菩提心如此菩提心即一而三並今所用於一而論三於三而論一爾(云云)。

　　請觀音等者三菩提翻為正道彼經論益通於三乘是故發心有其三種即聲聞緣覺菩薩也三皆破惑故名清淨皆離邪倒故名正道既共二乘非圓實智故是方便菩提所攝若緣真如佛智神通發心為非依文殊問經發心為是者乃辨三心隔別圓融為是非也何者若緣真如理則發真性菩提心若緣佛智則發實智菩提心若緣神通則發方便菩提心三既不融是故為今化他方便菩提所攝義不高廣非今所譬若無發是發即理之智是圓實智一發一切發不思議假是圓方便非一非一切而一而一切即邊之中是圓真性即一論三即三論一此與三德無二無別是今所譬須知文殊問經三種圓發非離真如佛智神通但非三處各發一心若於一處圓發三心故名為是如摩訶止觀發大心中云諸經明種種發菩提心列於十種謂推理發菩提心覩佛相發心覩神通聞說法遊土視眾見修行見法滅見起過見受苦於此十緣發菩提心而於十處皆生四解以圓對三而分是非以此例彼豈不然耶是知緣於三處各發不融正屬別教故為所簡三一互具發者屬圓故為今用。

　　△七簡三般若。

　　料簡三般若者問般若至忘至寂云何分別諸法耶答一切智觀慧眼見見法皆非法道種智觀法眼見見非法皆是法一切種智觀佛眼見見法非法非非法雙照法非法若三智三眼一時圓觀一切法寂滅相種種行類相貌皆知五眼具足成菩提汝所問者乃是眇眼所見偏觀所觀與則是曲見奪則墮尼犍也。

　　初為世人不知般若是畢竟空三智具足謂是忘寂不照諸法故順世情以斷滅問設生後答俾乎學者識般若體是三智眼然此眼智有次不次故先列次顯後不次其次第者即是前空次假後中各一眼一智智則觀於三境分明眼則見於三諦審實分明故審實審實故分明因修止觀果發眼智次第三種一一皆然二眼二智偏空偏假中眼中智雙遮空假雙照空假若三止三觀一心圓修者必三智三眼一心圓證觀一切法一相寂滅相中智也行類相貌皆知二智也三智既圓五眼斯具以法眼攝肉天二眼是故五眼與三智齊般若若此能知能見諸法邊底那云忘寂不別諸法若於忘寂不生邪慢則與汝是聲聞曲見若以此心壞於因果生邪慢者則須奪之是尼犍子斷滅之見尼犍此翻離繫蓋此外道專守空見或裸形自餓謂離繫縛也。

　　△八簡三佛性。

　　料簡三佛性者真諦師云正性在道前了性在道中緣性在道後此一往別說推理不然華嚴云一中具無量大品云一心具萬行淨名云舉足下足具於佛法矣法華云一切智願猶在不失涅槃云金剛寶藏具足無缺但有淺深明昧之殊爾。

　　先斥三性各在一位體不通融非圓三性次引諸經明三性圓具華嚴既云一具無量豈緣了正有所虧耶大品一心萬行乃至涅槃寶藏無缺皆是三性圓足之文理性名字觀行相似分真究竟位位皆即三佛性也淺深明昧宛然一一即三無缺。

　　△九簡三識。

　　料簡三識若分別說者則屬三人此乃別教意非今所用若依攝論如土染金之文即是圓意土即阿陀那染即阿黎耶金即菴摩羅此即圓說也問如經云依智不依識既云三識此那可依答經言不依識者是生死識今則不爾今言依識者是智之異名名清淨識又道前通名識道後轉依即是智慧(未詳)。

　　若分三識陀那屬聲聞棃耶屬菩薩菴摩屬佛此乃教道分張次第斷相若菴摩是本性無明迷故生業轉現名阿棃耶復執見分起我見我愛我慢我癡名阿陀那此乃三識次第起相皆是教道非今所譬若欲圓論須依攝論金土及染三不相離則於聲聞菩薩及佛三人心中皆具三識大師猶恐尋此喻者作真妄二法相合而解謂除土存金至佛唯有菴摩羅識故據大經依智不依識而為問端為欲答出三識乃是三智異名則土喻陀那是方便般若染喻梨耶是觀照般若金喻菴摩是實相般若至佛究竟三種淨識豈但一耶然若不知性具染惡安令七八土之與染至果不滅又道前等者地前名道前皆依煩惱及以生死故八心王通名為識佛果為道後轉依四智菩提種子是故八識轉名四智轉第八識為大圓鏡智轉第七識為平等性智轉第六識為妙觀察智轉前五識為成所作智故云轉依即是智慧注未詳者潛斥之意耳以彼所明道後轉依熏成種子轉成智慧不言八識性是妙智斯是唯識一途教道非今所譬然是菩薩所造之論不欲顯言故但注未詳如諸文中破古多云此語難解故知未詳不異難解。

　　△十簡三道。

　　料簡三道者問界內可有十二輪轉三道迷惑界外復云何答寶性論云生界外有四種障謂緣相生壞緣即無明為行作緣即煩惱道也相即結業即業道也生即名色等是苦之初壞即老死是苦之終即苦道也有此四障障於四德緣障淨相障我生障樂壞障常四障破四德顯也。

　　前解釋中雖云三道與三德等無二無別而未分別界內外相雖於界內十二因緣明不思議未明界外三障即理示障既淺深理難彰今的辨之令皆究竟故設問曰界外云何答中引寶性論界外四障對十二緣體狀宛爾此之三道不就隔生唯論當念故起信論明不覺即心動說名為業動則有苦果不離因不覺即煩惱動即是業此動即苦是故結云果不離因斯是變易生死之相界外三乘同有此障今明即障全體是德三障乃是三德異名即金光明所喻法也。

　　△四附文釋二初標。

　　第四依經文立名者。

　　△二釋三初對前顯勝二初總對上義辨。

　　上來舉譬多是義推依文立名顯然可解。

　　前作譬釋蓋為古師不知三字從法得名謂是譬喻及其解釋何曾洞曉所譬法門真諦最優尚乖圓別因果不通不稱法性況諸師耶大師見昔譬法不周是故同他用譬擬法略譬十種三法廣譬一切法門橫竪該收無法不備顯於法性無量甚深若作譬釋合當如是然而大師深知三字是法非譬從茲自立附文當體二種解釋其中附文含於二義一直名理二從事用若當體釋唯從理立今欲依文先貶譬釋多是義推不及依文顯然可解。

　　△二別約四事辨。

　　何者義推疎遠依文親近以己情推度是故言疎彼義例此是故言遠用佛口說是故言親即此經文是故言近豈可棄親近而從疎遠耶。

　　初之二句總舉四事以己情下釋出四事初三兩句約情智明親疎住前觀智皆名為情況人師推度是故言疎初住已上證理名智況今極果三業隨智故云用佛口說是故言親二四兩句約彼此釋遠近以彼凡世金光明義例此出世三種法門是故言遠即此經文聖言詮召理性事用不假他求是故言近豈可下結責四事。

　　△二正明附文二初委明所附文相二初通論諸品名事。

　　始從序品終乎讚佛品品之中若不說金光明名即說金光明事或一品說名不說事或一品說事不說名或一品名事兼明或一品名事獨說或一品重說名重說事故知品品不空篇篇悉有為此義故依文立名也。

　　名是理名事是事用諸品之中或單或複名事分明故非髣髴一文而已。

　　△二的示一部文相三初正示諸文。

　　序品云是金光明諸經之王創首標名彌為可用次壽量品四佛俱集王舍城放大光明照王舍城及此三千大千世界發起其事懺悔品信相夢見金皷其狀姝大其明溥照過夜至旦向佛說之讚嘆品金龍尊王奉貢金皷發大誓願願我當來夜則夢見晝如實說空品云故此尊經略而說之尊經即金光明也四王品六番問答問問之中重說其名答答之內重明其事又以手擎香鑪時香煙變為香蓋金光不但徧此大千亦徧十方佛土(云云)大辯功德已下標名舉事其例甚多。

　　別序文云是時如來游於無量甚深法性諸佛行處過諸菩薩所行清淨是金光明諸經之王既在法性定中而便唱言是金光明諸經之王是之一字即指法之辭不指法性更指何物為金光明耶故知三字直名深廣法性不從譬喻此文最顯故云創首標名彌為可用壽量品放大光明雖無金字既是佛光佛身金色此金身光明全從法性金光明起即事用也懺悔品中夢見金鼓其明普照即光也讚歎品王名金龍尊奉貢金鼓讚佛此等皆從金光明理起於種種金光明事用也若空品中言尊經者金以可尊可重為義光明既是即體之用豈不尊耶此乃名於金光明理為尊經也四王品內六番問答重重名事具載其文又人王燒香供養經時香蓋金光徧照十方諸佛國土文云皆是此經威神力故。

　　△二明通三世。

　　若信相所夢是現在金光明之事龍尊發願是過去金光明之事香蓋徧滿是未來金光明之事。

　　信相所夢既是佛世即現在龍尊屬過去可見香蓋徧滿是佛滅後供養經時屬於未來由金光明法性深廣故得事用三世徧通。

　　△三結徧一經。

　　一部名事徧十八品。

　　△二結示無量甚深二初正結示。

　　一處起煙十方光蓋非但現在亘通三世若名若事縱橫高廣無量甚深為若此也。

　　手擎香爐一處起煙十方佛剎皆有雲蓋悉放金光又金龍往劫發金光明願信相現在感金光明相人王未來作金光明佛事若名若事亘三世為縱徧十方為橫此等既是即理之事故稱法性金光明理無量甚深也。

　　△二勸審思。

　　而不用此標名義推譬喻無有一文無而彊用有而不遵明識者審之無俟多云。

　　理名事用重重標示佛意令人解金光明理事不二如何講者不附經文釋其題目順情推喻棄親逐疎故勸識者審今依經立名之意也。

　　△三例同諸經二初例指事立名。

　　又諸經例多如稻稈斧柯象步城經等說其事指所說事仍即為名。

　　稻稈事者佛見枯株稻稈即說十二因緣生滅因名稻稈經象步事者即無所希望經一名象步經諸經所說既即指其事以立經名此經盛說金光明事何不即以此事立名却謂金是世寶體有光明堪喻三德豈非彰灼違佛旨耶。

　　△二例以經名事。

　　又如說稻稈事斧柯事象步事等即名為稻稈斧柯象步經事也。

　　又如諸經說稻稈等便即名為稻稈經事此經盛說金色光明何不名金光明經事耶此乃以經名事意令以事名經耳現行印本象步經下等字悞諸舊書本皆作事字方是以經名事也。

　　△五當體釋二初標。

　　第五當體得名者。

　　言當體者當謂主當體即法性謂法性主體名金光明此對譬喻以彼顯此則三字名從他而立非是法性自體之名今據經文見三字名直名法性即前所引佛游法性便即唱云是金光明經既不云如金光明驗非譬喻大師深解經家之意故立三字是當體名又與經中諸文符契問今當體釋亦是依經全同附文那分二釋答前斥譬釋但是義推無有一文無而強用有而不遵今當體釋若不依文則成自斥故知此釋非不依經得為兩釋者蓋有兼獨何者以此部中重重舉名重重說事既附文釋題須名事雙附事即事用謂金色光明也名即理名直召法性也如創首標名驗是召理此乃前釋雙兼名事雖復雙兼而其理名未曾顯說讓今當體委陳其相是故兩釋雖通依經而當體釋獨在理名。

　　△二釋二初反常情立今正義二初敘古寄俗名真。

　　有師云真諦無名世諦有名寄名名於無名假俗而談真爾成論云無名相中假名相說今反此義。

　　大師欲定經題三字是法性名且為常情執於真諦本無名字一切名言皆是世諦聖人談真蓋寄世名名真無名故引成論證真無名此義若成則金光明名須從譬立故今順理反此常情。

　　△二明今則真名俗二初對他略立。

　　俗本無名隨真立名。

　　他師本立真諦無名俗諦有名今特翻云俗本無名隨真立名即是寄於真名名俗無名也問今之破立若真若俗有名無名為是何教二諦相耶答凡論二諦須辨三番一隨情二諦二隨智二諦三隨情智二諦即情智相對合明二諦此之三番有總有別所言別者則於教教各明三番隨情則凡位自論二諦隨智則聖位自論二諦隨情智則聖位二諦以隨智故合為真諦凡位二諦以隨情故合為俗諦此乃四教各論三番也言總論者以前三教及諸凡夫是可思議法故總束為隨情二諦圓教始終是不思議法故總束為隨智二諦隨情二諦併名俗隨智二諦併名真故名隨情智二諦今云真諦有名者即是圓教始終二諦以不思議故但名真諦此之真諦具一切德本有一切真實名義故云真諦有名言俗諦無名者即前三教及諸凡夫所有二諦以可思議故但名為俗此俗虗假淺狹故無真實名義故云俗諦無名今之所論乃是聖人仰則圓教隨智真名俯立凡夫隨情俗號。

　　△二稱理委示二初約義委示。

　　何者如劫初廓然萬物無字聖人仰則真法俯立俗號如理能通依真以名道如理尊貴依真以名寶如理能該羅依真以名網如理能起應依真以名響。

　　若論大聖則真名俗有何時節今舉劫初立名事顯成劫之始尚似空劫故云廓然萬物雖立皆未有名諸大聖人所證真法具足一切究竟名義乃應生其中俯順凡情見於萬物有淺近義乃則真法深遠名義立於世諦淺近之名如世道路有少能通乃則如理究竟之道名於世間淺近之道如世珍寶凡情所貴乃則如理究竟可貴之寶名於凡情可重之寶網之與響皆悉如然問如靈鷲山劫劫皆有乃是聖人以昔名今驗知萬物皆是以昔而名於今今那忽云則真名俗答大聖常以五眼等照四悉被機若但緣過現不則真法則聖唯有肉天二眼無餘三眼但用世界無於三悉其實不然不以二相見諸佛土鑒機即照理照理即鑒機何有一事不則真法而施為耶故知不妨將昔名今而若今若昔所有名字皆從真立如此方名聖人立法。

　　△二引教誠證五初引華嚴則真立俗。

　　華嚴中云耕田轉耒衣裳作井皆聖人所為。

　　聖見出世真如理中本具耕田作井真實義故乃教眾生耕世間田作世間井也。

　　△二引大經真具名實。

　　大經云世諦但有名無實義第一義諦有名有實義以此而推真諦有名更何所惑。

　　諸佛菩薩雖則真法俯立俗號但順眾生淺局之情立名召物能召之名雖法真立而其所召無真實義何者如依真名道其實不能徧通諸法故云世諦有名無實唯有如理究竟不壅通達一切故云第一義諦有名有實如依真名實無可重義且世七珍但於穢俗心生愛重若廉潔之士視如糞土況三乘人耶唯有如理諸佛尊重如依真名網豈有該羅萬有之義唯真如理徧該生佛羅罩十方如依真名響豈能一時徧應眾緣唯有如理無思無作十界機扣一時普應故云世諦有名無義第一義諦有名有義也。

　　△三引大論隨理立名。

　　龍樹四依菩薩隨義理為立名字義即第一義理即如理也。

　　若第一義理不具名義如何隨之立乎名字則真名俗其意昭然。

　　△四引淨名事由理造。

　　淨名云從無住本立一切法。

　　所引經文大意明於從理造事而所造事有修性迷悟故妙樂明法性無住本立一切法具有四重謂理則性德緣了事則修德三因迷則三道流轉悟則果中勝用今明聖人仰則真法俯立俗號蓋由證悟真如之理理具諸法不守一性故則此理立世俗名故不可以三道流轉為所立法正當第四果中勝用為所立法。

　　△五舉誠教勸物生信。

　　經論咸然豈可不信。

　　△二用今義立當體名前破古立真諦無名顯於今立真有名義廣引經論證真有名此義既成乃知經題金光明字從當體立是法非喻故約當體釋三字題文三初明經從當體立名。

　　今言法性之法可尊可貴名法性為金此法性寂而常照名為光此法性大悲能多利益名為明即是金光明之法門也。

　　題稱金者可重為義彰於法性妙絕難思諸佛所師最尊最重光者照了為義彰於法性當體覺照徧一切處無不明了明者應益為義彰於法性當體即是無緣慈悲隨對即應拔苦與樂當知法性金光明義義方究竟如來入定游歷法性知此法性究竟可重究竟照了究竟能益即依三義唱三字名直以此名名於法性固非寄託世金光明以為喻也既知三字是法非譬乃是一種三法之名法性當體名金光明法性當體名法身般若解脫乃至法性當體名苦惑業既十三法皆常樂我淨此金光明一一皆具常樂我淨彼諸三法不縱不橫此金光明亦不縱不橫則與一切微妙三法無二無別前順諸師用世金三義譬於法性十種三法及一切法今當體釋以金光明直名法性則前十種及一切法並為金光明三種法門之眷屬也。

　　△二明人從所證立稱。

　　菩薩入此法門從法為名即是金光明菩薩佛究竟此法門即有金𦦨光明如來金百光明照藏如來等。

　　經題三字既是法性三種法門故菩薩分證此三法門從法立名佛乃究竟此三法門從法立名以此驗之三字之名彌彰當體。

　　△三二問答料簡人法二初覈人二初以能仁立妨。

　　若爾何故名釋迦。

　　△二約通別為酬二初明別稱允同諸佛。

　　釋迦此有通別名從通即名金光明允同諸佛從別即受釋迦之稱爾。

　　釋迦牟尼雖是別稱此別具通豈釋迦文不證三法從通證故允同諸佛從別因緣名為釋迦。

　　△二辨通名皆具三法三初引一文明同具金之三義。

　　故讚佛品云如來之身金色微妙其明照耀耀即是光此是讚佛法體非讚世金也當佛法性為金非借世金也。

　　無量菩薩唯讚釋迦而所讚德允同諸佛即金色明耀是佛法體具金光明三種妙德則與諸佛無二無別非借世金有光明用比類於佛問前云法性具於可重照了應益三種義故名金光明故以此名還名法性此中既云金色明耀乃是色法豈是法性三種之義前就義辨此就色辨云何同是三種法門答前之三義皆絕思議名第一義今文讚色不縱不橫名微妙色此色此義相去幾何真善名色與第一義空辭異體同楞嚴經云性火真空性空真火起信論云智性即色性色性即智性又復應知今讚色身金色明耀是解脫德解脫必具法身般若須了二德不離色身即色非色非色非非色金色微妙即非色非非色名中道色法身也耀是非色般若也明是應色解脫也不得此意寧於色身讚三法體允同諸佛耶。

　　△二引二文明同證性之三法。

　　三身品云與諸佛同體與諸佛同意與諸佛同事同體者是同法性金也同意者同法性光也同事者同法性明也故華嚴云一切諸如來同共一法身一身一智慧力無畏亦然一身即是同金智慧即是同光力無畏即是同明於一法體三義具足非假世金寄況佛法。

　　釋迦牟尼允同諸佛則一切三法無不同等且舉當經及華嚴經二處三法示其同相此二三若同則一切不異體即法身同也意既是智智能合體即應身同也事謂事用即化身同也共一法身復言一身者牒上法身與智俱一也十力四無所畏及六通三達一切法門體通三德若從所證即法身德若從能證即般若德若用化物即解脫德今文既以一身一智示於二德故力無畏的在化用須屬解脫此二三法對金光明者乍似以法而對於喻其實不然以前引教定此三字是法非譬故今以其三身三德類金光明三種法門彰於諸佛皆同證得恐謂是譬故文結示非假世金寄況佛法。

　　△三引文定此經題非從譬立。

　　故樹神云無量大悲宣說如是妙寶經典當體並是妙寶此寶具足光明非借世金以譬法也。

　　言妙寶者名金為寶皆以可重為義並是當體得名此法性寶具足光明即是照了應益之義非借世寶為譬喻也。

金光明經玄義拾遺記會本卷上之下

　　音釋

　　玄義

　　舶

　　(音撥舶大船也)。

　　組

　　(音祖組其小者可以為冠)。

　　掘

　　(音厥易曰掘地為臼)。

　　裹

　　(音果苞也)。

　　探

　　(音貪探取也)。

　　析

　　(音昔析分也)。

　　猨

　　(音員猨似猴而大能嘯也)。

　　煜𤍼

　　(煜音浴煜光盛貌爚爍藥二音爚光明皃)。

　　犍

　　(音堅犍獸似豹人首一目)。

　　創

　　(音始剏也)。

　　稈

　　(音敢稈槀也)。

　　耒

　　(音累耒田噐也)。

　　遺記

　　複

　　(音復複重衣也)。

　　犢

　　(音獨犢牛柔謹也)。

　　涸

　　(乎各切水竭也)。

　　揆

　　(音桂揆度也)。

　　舛

　　(音喘舛相皆也)。

　　緯

　　(音衛緯織絲也)。

　　讖

　　(音襯讖預也)。

　　桴

　　(與枹同音浮鼓槌也)。

　　鬣

　　(音列鬣長須也)。

　　織

　　(音兼織不篋也)。

　　羨

　　(音線羨貪慕也)。

　　確

　　(音殼確堅固也)。

　　詢

　　(音巡咨也)。

　　髣髴

　　(一作彷彿不明也)。

　　罩

　　(音罩取魚棹具也)。


卍新纂大日本續藏經第 20 冊 No. 356 金光明經玄義拾遺記會本


金光明經玄義拾遺記會本卷下之上

　　天台智者大師說　門人灌頂錄

　　四明沙門　知禮　述記

　　雙徑沙門明得錄記注於玄義之下

　　△二研法二初設執譬問。

　　問舊云此經從譬得名云何矯異而依文耶。

　　以附文釋及當體釋並據經說雙附理名及事用故得名附文獨附理名乃稱當體是故二釋皆依經文故今設問舊但從譬何得矯異而依於文矯強也亦詐也謂強依經文詐顯異義。

　　△二約雙存答二初答雙存。

　　答非今就文而害於譬若苟執譬復害於文義有二途應須兩存故前云義推疎遠依文親近。

　　今釋經題存於二意一順佛語故依文釋二對古師故作譬釋言對古者因見三師不善用譬所譬不周乖違法性故作譬釋具釋法性深廣之義而對形之如此用譬雖無經據存之有益是故二途不偏廢一汝專執譬則棄親逐疎我今雙存則親疎俱得。

　　△二被二根。

　　若鈍根人以譬擬法若利根人即法作譬下文云如深法性安住其中即於是典金光明中而得見我釋迦牟尼又空品云為鈍根故起大悲心鈍人守指守株寧知兔月利人懸解不須株指(云云)。

　　即釋伏疑恐人疑云依文二釋既甚親切何須復存譬喻一釋故以被根利鈍為答存譬釋者為鈍根人以根鈍故不能直解金光明字是法性名欲被此根乃以三字為世間金有光明用三不相離此擬一切圓融三法也若依文二釋為利根人以根利故能解性具一切名義知其能譬世金光明本無名義聖則真法而作其名故云利人即法作譬尚知即法作譬豈須以譬擬法故引當經二文為證住法性故即金光明而得見佛故知法性與金光明釋迦牟尼名異體同見則俱見此證利人解於三字是法性名也然經所被非純利根故空品云為鈍根故起大悲心佛說茲典既被二根故通經者釋三字題亦須兩說赴其利鈍復貶從譬如守株指褒依文者懸解兔月不守株指。

　　△二觀行釋此文及前一番問答并後重明帝王之義在昔清敏二師云得舊本無此等文乃謂後人添製耳今原略本直是往人不能深解境觀之說故輙除削以今驗昔昧者可知復恐大師頻講此經其觀行門有時不說帝王之義進不亦然故前文云或說不說俱亦無妨記錄隨時或圓或缺致有一處存乎略文以其觀道對境用心意趣難見與夫教義或少不同淺識之流既闇廣文忽偶略本便生封滯形于章句廢此觀心予於早歲出釋難扶宗記救茲正義彼徒抗論因數窮逐於是妄破之義皆為蕩盡近有孤山圓師既審所承能破義墮經十餘載別搆四意重斥斯文一謂詞鄙二謂義疎三謂理乖四謂事誤今慮後學遭其眩亂故不獲已引而釋之彼破詞鄙曰吾觀其詞也繁而寘要質而少文苟留心翰墨者讀之則知其言非向者之言知其筆非向者之筆則真偽可辨矣豈待潛心佛學能斷其是非乎釋曰詞之巧拙將何準憑情若謂非妍亦成醜良由昧此觀心深義翻將無礙之辯以為輕鄙之談又復此文委明觀行曲示心要故其詞尚實不尚華也況諸部中文質相間其例甚多不欲援據苟質片言而害正義斯蓋攻於細務而不明於大用也若義疎等三既其各有所破之處待至其處一一對論文為二初標。

　　次觀心釋名者。

　　對前教義即當解行兩門意也前約譬顯十種三法附文雙附理事二文當體獨彰理性之號雖皆深廣微妙圓融然是約教談於佛法生人信解故大師云今時行人既無智眼當以信解分別同異如前生起十種三法而有兩番前番約教後番約觀約教則為顯三德次第生起九種教法終至三道約觀則始翻三道次第生於九種觀法終會三德故解釋十法及料簡十法既為生解並順約教生起之次今論觀法為成行故所明十法乃順約觀生起之次故知前立後番生起意在今之十法成觀又今觀解十種三法不獨成行兼資深解何者以就觀門研心具法故使十法圓融之義轉更分明是知大師為成智眼故立觀釋是故標云觀心釋名也又復應知前當體釋定金光明三字之名非譬是法今附十種三法之觀皆研法性金光明也是故十處皆標三字並非譬喻得此意已尋茲文者方可略見觀心旨趣。

　　△次釋中三初設二問答示觀心所以二初明解須行成故於心作觀二初問起。

　　何故須是。

　　前已廣約譬喻附文當體釋金光明足顯法性深廣圓融今何更立觀心釋耶。

　　△二釋出二初正釋。

　　上來所說專是聖人聖寶非己智分如鸚鵡學語似客作數錢不能開發自身寶藏今欲論道前凡夫地之珍寶即聞而脩故明觀心釋也。

　　此一段文須得心佛高下之意方免疑情玅玄云佛法太高眾生法太廣初心為難心佛及眾生是三無差別觀心則易今從上來至不能開發自身寶藏是論佛法太高也從今欲下明觀心則易也上來等者即前譬等釋金光明一一無非竪徹三位徧該諸法說眾生皆如菩提涅槃本性具足此顯法性無量甚深而但是佛所游之法佛是聖人金光明是聖寶尚過菩薩所行清淨豈是凡夫己之智分若但言議上之名句不能觀察己之心性則於聖人聖寶有何益乎故引二喻斥其多聞無觀智者鸚鵡學語者曲禮云鸚鵡能言不離飛鳥猩猩能言不離禽獸人而無禮不亦禽獸之心乎今但借喻有聞無觀徒學聖言不離凡夫之心耳客作數錢者華嚴云譬如貧窮人日夜數他寶自無半錢分多聞亦如是今欲等者攝前佛法入心成觀心是心性若陰若業若煩惱等即凡夫心地既三障當體是金光明故云珍寶此乃立心為顯理境也欲令行者即聞而修開發自己金光明寶免同學語數錢之類也。

　　△二引證。

　　淨名曰諸佛解脫當於眾生心行中求釋論云有聞有智慧是所說應受即此意也。

　　初引淨名諸佛解脫者三解脫也與十種三法不多不少此是佛法若緣佛脩則增念慮理難可顯故佛示要門令諸眾生觀己心行即空假中則三解脫當處發現此乃心佛無差觀心則易也又引釋論彼論九十三云有慧無多聞亦不知實相譬如大闇中有目無所見多聞無智慧亦不見實相譬如大明中有燈而無照無聞無智慧譬如人身牛故大論云如安息國邊地生人雖生中國不可教化根不具支不完不識義理著邪見等皆名人身牛也有聞有智慧是所說應受如人有目日光明照見種種色今亦如是若聞上來種種釋金光明不觀己心者即多聞無慧句也若但觀心不聞圓融說者即有慧無聞句也能攝上來無量甚深十種三法觀於心性顯金光明者即有聞有慧句也有三觀目圓教日照則見三諦種種之色。

　　△二明心為行要故觀必研心二初約簡數觀王問。

　　問心有四陰何以棄三觀一。

　　若約三科論去就者則棄界入但觀五陰復於五陰簡四觀識大師譚觀常論簡境去丈就尺去尺就寸義既可知故今但約觀心為問既云觀心五陰除色四皆屬心何故棄三而獨觀識然設此問令知觀境唯在識陰也孤山四意中第二義疎破此文云今家約行附法託事三種觀中唯約行觀簡示陰境其餘二種全不觀陰但託事攝法明理觀耳今附法觀秪合直攝三法以歸三諦而發棄三觀一之問者蓋不知三種觀心規矩驗是後人擅加也釋曰義例立附法觀云攝諸法相入一念心以為圓觀且一念心豈非陰耶既觀於陰簡有何過法華文句託靈鷲山觀於五陰記云諸餘觀境不出五陰今此山等約陰便故以諸文中直云境智又云亦應於此明方便正脩簡境及心既諸觀境不出五陰乃知託事及附法觀無不觀陰也直云境智者即諸文云觀於一念即空假中一念是陰境三觀是智也又今明於方便正脩簡境及心須棄思議取不思議方名簡心不於三科而論去取安名簡境又王城觀云應如止觀十乘十境下去皆爾記主意令講此觀時人欲脩者須敘私記簡陰境文及十乘等而委示之令山城觀行法備足非廢託事便自講說止觀全部他之致意直欲如斯既云下去皆爾信諸託事及附法觀皆須簡陰及示十乘也彼文不簡尚令簡之今有簡文那成非義據此棄三觀一之問云義疎者義實不疎蓋汝解疎耳又若直攝三法以歸三諦不許簡陰便是觀心則成偏觀清淨真如何反宗之甚耶是知彼人都昧一家三種觀法如釋觀經十六觀云是一心三觀的非義例三種觀攝且義例云夫三觀者義唯三種豈應玅觀更有異塗況諸文觀心皆一家樞要儻解之錯謬徒成斐然既失其本餘皆枝詞矣彼又於金錍記中云若取止觀來消事法觀文乃以止觀隨機面授深違大師遺囑也囑云止觀不須傳授私記時為人說輔行釋云囑意正言隨機面授意多不周非後代所堪彼人曲解輔行之文成於己見也且輔行釋面授等意者斯蓋隨逐大師脩心之者或觀道不進或內外障起有所諮問師乃隨機面授口訣一時取益意多不周若後代人心病既異故非所堪蓋不須用面授止觀而授後人非謂不得敘十卷中十境十乘消事法觀以茲境觀載於私記若其敘者正以私記時為人說雅合大師臨終遺囑若全不許敘止觀荊溪何故於山城觀令辨方便正脩簡境及心十境十乘耶敘此令脩山城觀不又若謂此是開其解心非謂令其修習者何故玅玄明觀心文中令即聞即脩耶釋籤云隨聞一句攝事成理不待觀境方名脩觀何公背吾祖之教乎故知今辨棄三觀一正符荊溪於山城觀中指授意也。

　　△二約心淨法融答二初約離性先觀內心上定三字非譬是法法性可貴名之為金法性能照名之為光法性能益名之為明今用此義觀於識心若心不具金光明義那可於心觀於法性此文為三初約貴論金。

　　答夫天下萬物唯人為貴七尺形骸唯頭為貴頭有七孔目為貴目離貴不如靈智為貴當知四陰心為貴貴故所以觀之心貴故心即是金。

　　欲顯心貴先於萬物推人為貴從劣至勝見心不昧名為靈智靈智雖貴而通四陰分於王數問已棄三數今獨推王而為最貴識心既貴故觀心王即法性金。

　　△二約照論光。

　　夫螢火自照燈燭珠火雖復照他光不及遠星月之光與暗共住日光能照天下不能照理心智之光能發智照理故心是光。

　　光有勝劣故先就劣比至心識最得名光是故觀心即法性光。

　　△三約益論明。

　　若心癡暗體則憔悴心有智光膚色充澤故大品云般若大故色大般若淨故色淨亦能充益受想行等心即明也。

　　即能充益色等四陰益色陰者良以色心性不二故色隨心轉大品佛現色像無邊皆由般若性周徧故色淨亦然亦能等者心王若正心數亦正化轉塵勞心數眾生故心能益是以觀心即法性明此約心有貴等三義故觀於心顯金光明法性三法此文即是離性為三也所觀之性既離為三能照之智任運成三所起之用亦合有三文雖不言二脩各三以性顯之其義合爾。

　　△二約合脩自融諸法上示心境即金光明義當脩性三各具三今明徧融但指光明至後結文具言三字驗知此是脩二性一文有離合乍覽難知此自分二初徧融諸法迭顯光明。

　　又知心無心名為光知想無想知行無行名為明又知四陰非四陰名為光知色陰非色陰名為明又知五陰非五陰名為光知假人非假人名為明又知正報非正報名為光知依報非依報名為明又知依正非依正名為光知一切法無一切法名為明。

　　此文豫示觀成理顯徧融諸法以釋伏疑疑云若唯觀識陰顯金光明於一切法何能融淨是故釋云若知心無心為光知想行無想行為明等意云識陰金光明顯則一切法皆金光明故以王數心色實假正依及一切法從狹至廣迭顯光明二脩之德對於一性以成三法知心無心為光者即以三智觀於識心見金光明法性之體則識心相寂故云知心無心其能知者實是三智今但合為一觀照智故唯名光知想行無想行為明者既以合一觀照之智知此心王即實相故無心王相為光則任運有合一方便智知心數實相無心數相為明此以知王知數而為光明也復以觀照之智知四陰心即實相故無四陰相為光則任運有方便之智知色陰實相無色陰相為明此以知心知色而為光明又五陰實法對於假人論於觀照方便二智而為光明又以正報對於依報論於光明又約依正對一切法論於光明義悉如是言一切法者即假人實法及以依報各有相性體力作因緣果報本末究竟等法也此由觀識金光明顯故於諸法任運觀成欲彰諸法一一是金一一是光一一是明故歷諸法迭論二智故義例云脩觀次第必先內心內心若淨以此淨心徧歷諸法任運泯合既示任運知不加功。

　　△二約顯一性結成三法。

　　得此意者即觀心金光明也。

　　上於諸法從狹至廣約於二智迭示光明而二智所顯無非一性即當於金是故結云金光明也而云觀心者從本言之。

　　△二正附十法明觀心成行二初舉上教義為所附之法。

　　上約十種三法論金光明。

　　上約十種三法論金光明有其二意初則同他譬釋以金光明喻十種三法次則附文及以當體釋金光明非譬是法故十種三法當體名為金光明也今之觀釋順上次意故云上約十種三法論金光明故以十種金光明義為所附法即攝此法入心成觀耳。

　　△二明今觀門為能顯之行十初三道二初示觀二初釋二初通約三道明圓正觀二初兼通數祗於報障義立三道之境言通數者謂想欲觸慧念思脫憶定受此十隨王能作一切善惡之事故得名為通大地數。

　　今觀心王即觀苦道觀慧數即煩惱道觀諸數是業道。

　　問前簡觀境棄三觀一今那却取慧及諸數為煩惱業耶答今論觀法具有十種後九皆從所顯之德其體本融可約一念識心為境而脩三觀顯其三法唯此三道從所破障立於觀境是迷惑事體本不融若於一識示其三境境既叵分觀難成就故特兼通數為三道境也問若欲分明示三道境何不徧取五陰為苦三毒為煩惱七支為業何但王數對三道耶答今秪於陰境示三道相識親別苦報之總主是故心王的屬苦道慧分違順故起貪嗔乃以慧數對煩惱道諸數隨慧能造善惡故以諸數對於業道雖非業惑當體而是業惑親依常與王俱有三道義可以正觀顯金光明若現起煩惱動作之業為下助道觀之所觀也。

　　△二約圓乘即障顯德以明妙觀之功。

　　心王是金慧數是光餘數是明。

　　此文雖略觀法可明先須了知金等三字是法非譬即於王數三道之境體金光明三種法門即體心王可尊可重是法性金體於慧數即寂而照是法性光冥理智也體於諸數能多利益是法性明即體之用也斯是光明二脩對金一性為三法也圓論三法必非孤立金無光明非圓正因光無金明非圓了因明無金光非圓緣因但為前文數曾顯示故此三道略對三字是合三相也應須了知以離為合合體常離言三不少言九不多問此三道觀何故不用空假中耶答心王是金三諦一境也慧數為光三智一心也餘數是明則有二意在果則三脫應機在因則三行資智也此正觀文極簡略者以此文中有助道觀別於身等麤顯三道明觀廣故故今正觀未暇備陳從三識去一一明於一心三觀故今三道略對金等三法門耳。

　　△二別約三道以空助道今於三法立觀釋者意在行人即聞而脩然其初學見愛彌隆於身於心起重惑業若但令觀三障即德不破不顯必生見慢更增生死是故大師於三道境略譚正觀廣說助道就假實境委示二空於惑業中廣推四性令見思調伏業累不生方於九科示玅三觀麤心既息玅觀可脩製立有由不可云謬此於三道各論空觀分三初約假實觀苦道二初約六分觀假人三初舉經文總標觀法。

　　如淨名曰觀身實相觀佛亦然者。

　　彼為觀佛先推己身以己實相與佛無二故云亦然今文且取觀身之言脩於空觀見思若息三法現前則身與佛皆金光明有何差別。

　　△二於現境窮逐假人。

　　若頭等六分各各是身此即多身若別有一身則無是處各各非身合時亦無若頭等六分求身叵得現在不住故不可得過去因滅亦不可得未來未至亦不可得如是橫竪求身畢竟不可得即是無此無亦不可得亦有亦無亦不可得非有非無亦不可得但有名字名之為身如是名字不在內非四陰中故不在外非色陰中故不在中間非色心合故亦不常自有非離色心故當知名無召物之功物無應名之實假實既空名物安在。

　　六分者身首為二及四支為六此六合處執成身見也如是橫竪者六分為橫三世名竪觀智推求畢竟叵得執有雖息傳入無中及雙亦雙非此之三句皆依身起悉是身見推令無理故皆叵得所召之身執雖似泯而猶復存能召名字若不推窮還生見惑故以心色內外中間及常自有以為四句推能召名皆不可得故引肇師名物俱空證今所推身及名字本來空寂言假實既空者非指假人及五陰實法也秪指所召之身為實能召之名為假故下句云名物安在。

　　△三明治道助開圓理。

　　如此觀身是觀實相實相即是金實相觀智即是光緣身諸心心數寂不行者即是明也。

　　觀身是實相是金等者蓋此行者聞前教義明三識三道三一圓融與三德等無二無別乃能信解分段之身及見思惑當體全是性惡法門但為執情故成重障實類盲者身居寶藏為寶所傷令脩空觀助道功成見執既虗即於境觀皆見實相身之實相是金法門即此實相體能觀照是光法門緣身心數本亦實相今不隨情名寂不行皆悉轉為實相之行是明法門。

　　△二就五陰觀實法二初結上人空。

　　觀身是假名假名既如此。

　　上之觀法雖言六分及以五陰但推身見意顯生空故空品云是身虗偽大師指此為生空境故文句云攬陰成身計有我人眾生壽命故約身假為生空境故今結前觀身觀法是觀假名若今諸部衍門空觀人法雙觀以色性如我性我性如色性故唯此經空品明於圓空即先觀生空以觀法空此文順經先生次法蓋由初心人執障道故今對治先廣推檢至觀實法例之而已。

　　△二例觀實法。

　　觀色受想行識亦如是即為苦道觀也。

　　例上人空名物叵得此中亦合以所空陰為金能空觀為光緣法心數為明悉應例上也。

　　△二約愛見觀煩惱道二初簡示身因之境。

　　次觀煩惱道者煩惱與業皆是身因今且取煩惱為身因而起觀也。

　　上之假實是身果也今推身因因有惑業業屬業道次文明觀今觀身因且在煩惱。

　　△二正明體法之觀三初舉經文約句簡判二初直舉經文。

　　淨名云不壞身因而隨一相者。

　　簡於析觀故云不壞體觀通中名隨一相。

　　△二簡非經意二初明雖有四句四初標列句法。

　　應作四句分別誰身因果俱壞誰身因果俱不壞誰壞果不壞因誰壞因不壞果。

　　所言誰者檢人之語推四種人當於四句。

　　△二指示因果。

　　云何是身果父母所生頭等六分是也云何身是因貪恚癡身口意業等是也。

　　△三去取業惑。

　　今且置三業觀貪恚癡等。

　　因雖兼業今正論惑業在後觀故云且置。

　　△四約人對句。

　　四果以無常苦空觀智破貪恚癡子縛斷名壞身因不受後有名壞身果凡俗之流名衣好食長養五陰縱心適性放逸貪恚癡自惱惱他一身死壞復受一身因果相續無有邊際是名因果俱不壞如犯王憲付旃陀羅如怨對者自害其體身既爛壞四陰亦盡是為壞果貪恚癡身因轉更熾盛彌綸生死無得脫期是為第三句也餘三果亦以無常觀智斷五下分因縛五下分果身猶未盡是名壞身因不壞身果。

　　即前誰字所檢人也四果者第四果也有餘解脫能壞身因無餘解脫能壞身果俱壞句也凡俗之流俱不壞句也王憲害者怨對害者自體者此之三人名壞身果彌增煩惱名不壞身因第三句也餘三果人斷五下分者初果斷三分謂身見戒取及疑也二果三果能斷二分欲界貪瞋也名壞身因而此五分所感果身猶存欲界名不壞身果此以未壞且名不壞壞在不久名第四句。

　　△二明不隨一相。

　　如此四句存壞不同皆不隨一相。

　　前所名壞皆是析觀其不壞句自指凡惡是故四句俱非體法本不生滅故皆不隨一實相也。

　　△二於惑境順經脩觀二初推本不生。

　　隨一相者所謂脩大乘觀觀一念貪恚癡心心為自起為對塵起為根塵共起為離根塵起皆無此義非自非他非共非無因亦非前念滅故起非生非非生非滅非非滅如是橫竪求心叵得。

　　此是大乘體法巧度亦論橫竪橫破因成竪破相續破因成中非自等者龍樹云法不自生待緣故法不他生因本具故法不共生無二分故法非無因生有因緣生尚不可得況無因耶次破相續具足應云非前念滅故起非前念不滅故起非前念亦滅亦不滅故起非前念非滅非不滅故起今云非生等者生即不滅而但非於雙非雙亦唯闕第二句如是橫竪等者結示因成相續求心不得生相既本不生今亦無滅故名不壞也。

　　△二結隨一相。

　　心尚本無何所論壞是名不壞身因而隨一相。

　　圓解之人修空助道既了身因不生不滅即能隨順中道實相。

　　△三明治道助開圓理二初正明體法功成。

　　隨一相者即是隨金隨相智即是隨光諸數寂滅即是隨明。

　　本以圓心脩空破障正助合運即於煩惱隨一實相所隨是金能隨是光諸數是明三不縱橫名開圓理。

　　△二更明餘觀助道。

　　既得不壞一句而隨一相了壞身因亦隨一相壞身果不壞身果亦隨一相皆亦如是(云云)。

　　壞身因者析觀斷集也壞身果者前第一句也不壞身果者前第四句也體法空觀既堪助圓析法空觀亦能治惑若以圓解合而脩之壞與不壞皆隨一相。

　　△三約動作觀業道三初舉經文總標觀法。

　　次觀業道者如淨名云舉足下足無非道場具足一切佛法矣。

　　今就六作觀業道者蓋一切善惡由茲辨故舉足下足六中屬行淨名指此而為道場通於六即今是觀行佛成道處不觀舉足即空假中安令此處是寂滅場安能具足一切佛法如此觀業見業本際方稱經文道場之說但為初學雖有茲解尚於六緣計我我所若唯正觀反增執情故立助道且令觀空對治此惑也。

　　△二於六作體本無為二初約行緣明觀。

　　觀舉足時為是業舉為是業者舉為業業者共舉為離業業者舉若業舉不關業者業者舉不關於業各既無舉合亦無舉合既無舉離那得舉舉足既無下足亦無。

　　業是身業業者是心以心為因以身為緣單因單緣或共或離推於舉足不得舉相下足亦然如是觀時我我所相寂然不起一切業累自茲清淨初心行者得無介意乎。

　　△二例餘作亦爾。

　　觀行既然住坐臥言語執作亦復如是。

　　以住坐臥足於行緣即是四儀復加言語及以執作乃成六作止觀稱為語默作作今云言語就顯示相其實默然亦能成業文雖𨷂示義合俱觀。

　　△三明治道助開圓理。

　　是為觀業實相名為金此觀智名為光諸威儀中心數悉寂名為明。

　　以解圓心推業四性四性空處正觀現前境觀諸數成金光明三法門矣。

　　△二結。

　　是為三道辯金光明。

　　此乃總結前文正觀及以助道皆顯法性金光明竟。

　　△二結位。

　　夫有心者即具法界法性金光明能如此解了但是名字金光明常依此觀念念不休心心相續即是觀行金光明若蒙籠如羅縠中視未得分明閉目則見開眼則失此是相似金光明若了了分明閉目開目俱見者是分證金光明若妙覺果圓究竟明了名究竟金光明也。

　　若約教釋明六即者多為顯於法性高深若今明六即正辨行人全性起脩觀之成不入位淺深仍示因果皆金光明故六皆名即觀親疎故即須論六就即論六免生上慢就六論即免生退屈不慢不退妙位可階初理即位言有心者大經云凡有心者悉當作佛若其不具金光明性佛何由作言法界法性者不異而異法界橫論法性竪說意云理具橫周竪亘金光明也既其未有信解等事但有理性金光明德故名理即名字位聞金等名解了本具觀行位脩成圓觀塵緣不間故得相續相似位開目則見開眼則失者此位未入無功用道三不退中念猶退故成以開閉彰其得失問觀行尚得念念不休心心相續似位治生不違實相那於金光開眼則失答觀行相似雖俱圓觀親疎不類得失懸殊其觀行位三惑全在於彼疎觀能安忍者則論相續於無術者則有退失若相似位見思已去於親觀中而論得失若能防護則速發真明閉目則見若起法愛則有頂墮名開眼則失不進為失非退失也大判意根似解已立故云治生不違實相細檢此位未破無明若無住風息名開眼則失分真位善入出住楞嚴三昧故開閉皆見究竟可知孤山第三理乖有三初破此也彼云且金光明本喻三德前文尚作當體釋之而相似之文翻作眼見金像釋之吾知其往者竊取觀經六即於茲謬說彼明觀佛色身仍在觀行之位故云開目閉目周眸徧覽無非佛界吁可恠也任作金像用義且彼疏文是大師親說觀行位者閉目開目境界常現何以今於相似證位而云開目則失顛亂之說徒惑後學釋曰若其竊取觀經疏者必不文相頓爾乖違予今詳之文違理順闇者罔知何則今於三道直觀理性金光明也若觀經疏託彼佛身顯三諦理雖俱圓觀託境不同彼想色身以為事境即於此境脩空假中以為理觀境觀雖於一念同脩而其事境是應物相觀中先發故觀行位開目開目常得見佛此顯三道金光明理登住方發故相似位閉見開失蓋以開閉用顯此位是似非真良以此位尚須作意登住方入無功用道彼疏似位於妙三諦豈不然乎又復似位論開閉者蓋約五眼非獨肉眼既體上二惑任運先除必二諦四眼此位先發若䇿四即佛則稍同真見亦速入真名閉眼則見若任四眼則起法愛呼為頂墮故云開眼則失若不然者離愛一法為被誰耶故輔行云三諦之乳真善妙色五眼洞開方見諦境是則相似猶屬於盲障中無明未破故也彼人全迷般舟觀法佛身為境空等為觀一念之內難易淺深而却妄斥此作眼見金像釋之相似開失觀行俱見謂之顛亂若論不解事理淺深則顛亂之責須歸己也又見與不見妙旨難知如法華四信弟子聞經信解即能見佛常在靈山文殊等覺不脩三昧不見妙音此經樹神覩佛禮塔為眾詢疑及至讚佛哀泣雨淚請佛現身此之經義忽有一本無如是文他必謂之後人擅加耳。

　　△二觀三識三初標觀顯理。

　　次觀心明三識論金光明者。

　　十種三法皆可當體名金光明以十種三法無不具於貴等義故是故今云觀心三識論金光明。

　　△二附法作觀三初略示境觀。

　　諦觀一念心即空即假即中即是觀心識於三識。

　　一念心境也即空假中觀也即是觀心識於三識者三識本來是妙三觀九界忘本識隨妄轉不識本性今順性脩觀觀無別體即以本識識本識也。

　　△二廣陳觀相二初明一心三觀三初空。

　　何者意識託緣發意本無識緣何所發又緣中為有識為無識若有識緣即是識何謂為緣若無識那能發識若意緣合發二俱無故合不能發離最不可當知此識不在一處從眾緣生從緣生法我說即是空。

　　三識沉隱其相難知而不暫離第六意識此識緣外故以意根對塵為緣推於四性不在一處即以四性而為眾緣從此緣生生即無生故云我說即是空也空無分別即阿黎耶識。

　　△二假。

　　於此空中假作分別是惡識是善識是非惡非善識種種推畫強謂是非。

　　眾緣生故空無性相眾緣生故善惡熾然惡即四趣善即人天非善惡識通於四聖此四俱非有漏善惡於彼空中順緣起性種種觀察言是非者即藥病也於空假立故謂之強此觀立法即阿陀那識此識名意以其第六是意之識名為意根是故根立識亦立也。

　　△三中。

　　識若定空不可作假識若定假不可作空當知空非空假非假非空非假雙亡二邊正顯中道一念識中三觀具足。

　　心性不動本來中實不可思議而體具足空與不空二種功德故體及德成圓三識故雖觀空而不定空雖觀於假而不定假即現前識絕二邊相能所叵得此觀即是菴摩羅識。

　　△二明雙亡雙照二初明即照而亡二初約義立。

　　識於三識亦不得三識觀。

　　識於三識照三識也亦不得三識觀忘三識也。

　　△二引經證。

　　故淨名云不觀色不觀色如不觀色性乃至不觀識不觀識如不觀識性。

　　觀色等五即是觀俗觀五皆如即是觀空觀五即性是觀中也今皆云不觀者即於此三無觀無得名約三觀即照而亡經明五陰今但於識忘三觀也。

　　△三明即亡而照。

　　雖不得識不得識如不得識性雙照識識如識性宛然無濫。

　　雖於識心忘於能所而三境觀了了分明故云不濫而言雙照者以識識如乃是二邊識性是中今頓觀三諦即中邊雙照驗不得三是雙亡也。

　　△三結成附法。

　　以照識性故是菴摩羅識照識如故是阿黎耶識亦照亦滅故是阿陀那識。

　　觀於意識即如即性乃識三識言亦照亦滅為阿陀那者淨名經文既以觀識而為假觀是故今文順此識義以結附法何者蓋第七識能生第六故名亦照常緣第八故名亦滅故用雙亦而結此觀。

　　△三結法判位。

　　是名觀心中三識金光明六即位如上說。

　　例上三道可以意知然道識二三位雖在理聞名作觀成脩中五而此五位皆即性三是故須約六即判位。

　　△三觀三佛性二初標觀顯理。

　　次觀心明三佛性金光明者。

　　例三識觀義可知也。

　　△二附法作觀二初約三觀所顯明佛性三初直約義立。

　　觀一念心起即空即假即中是見三佛性何者心從緣起是故即空強謂有心是故即假不出法性是故即中此釋已顯。

　　於一念心明妙三觀例前三識其相已明故不委示。

　　△二引經證成三初引淨名病本明心即三諦。

　　更引經證之淨名云何謂病本所謂攀緣何謂攀緣謂緣三界證其假也何謂息攀緣謂心無所得此證即空我及眾生病皆非真非有此證即中。

　　居士權病以示眾生三障實病實病之本不出通別二種見思此二見思皆緣三界即分段變易二病之本病必須藥相兼而示即假觀也空中可知。

　　△二引華嚴無差明心即佛性。

　　華嚴云心佛及眾生是三無差別此證觀心即三佛性也。

　　初立三觀觀一念心顯三佛性三觀即心其義雖立如何於心明三佛性故引此文三無差別以驗我心即是佛性他生他佛尚與心同豈己佛性心不是耶此證觀心顯三佛性其義明矣。

　　△三引般舟念佛明佛即三諦二初引法喻二文。

　　又般舟三昧經云我心如佛心如佛心如我心如不見我心為佛心不見佛心為我心而見阿彌陀佛如琉璃中見像如飢夢食如夢婬從事如觀骨光等喻。

　　如文。

　　△二釋皆成三諦四初釋法文。

　　皆是證即空即假即中之文讀此經文宜須細意若併作如讀是即空也示如許多心紛紜是即假也見阿彌陀是即中也又我心如佛心如者以有我佛如等分別之異所以是即假從不見我心為佛心去是即空也而見阿彌陀是即中也。

　　作兩番銷文以顯空假初於一文而示二觀以諸句中如字為空即以諸句我佛心異便名為假次以二文而示二觀諸句之中雖有如字以我佛如異故當假觀乃以不見我佛如異方名空觀兩番見佛皆是中觀故知彼佛是我覺體以具空假二種德故故用二觀觀於二德助發中觀佛即現前問覺體是心今見色相豈不相違答須知本覺具一切法離分齊相色性即智智性即色唯心唯色方曰見中故見彌陀以為中觀。

　　△二釋喻文。

　　又以夢食喻之夢食不飽譬即空夢食百味譬即假皆不出法性譬即中餘譬類如此。

　　於諸喻中但釋夢食餘皆倣此然不出法性似法非喻斯蓋作夢及以成觀皆法性力今以作夢法性而喻成觀法性如釋籤云夢事宛然即假求夢叵得即空夢之心性即中此之三法不前後不合散故知今家如此釋喻最能況顯一心三觀。

　　△三明亡照。

　　又釋云我心佛心者是假名假名分別我佛之異也我心如佛心如凡聖俱空不得我心不得佛心豈有我心作佛心佛心作我心亡假也不得我心如不得佛心如豈有我心如作佛心如亡空也是為雙亡空假正顯中道而見阿彌陀者雙照二諦也。

　　初我心下立假也次我心如下立空也空假既立若不忘之中觀不顯故先以二不得句忘於假觀次以二不得句忘於空觀二觀既寂心絕所緣即見彌陀中道之佛任運雙照妙假妙空。

　　△四顯一心。

　　常見佛餘者安不見耶此又是證觀心即空即假即中之文。

　　經文既云常得見佛佛即中道大覺之體豈有見體而不見用用即空假即見佛句仍是三觀一心之文。

　　△三結法判位。

　　觀心即中是正因佛性即空是了因佛性即假是緣因佛性是為觀心三佛性是金光明六即位如前說。

　　性德三因而為三諦全性起脩即以三因而為三觀諦觀名別體不殊是故三觀即三佛性三性當體名金光明六位皆即。

　　△二約六法境智明佛性二初正釋二初約境智明佛性。

　　復次佛者覺智也性者理極也能以覺智照其理極境智相稱合而言之名為佛性。

　　附法作觀非局一途前明三觀觀一念心顯乎佛性則佛性二字俱是所顯今明佛字既翻為覺即能顯之智性字既以不變為義即所顯之理此乃即就佛性二字論於觀境行者應知此之一釋能顯前義何者前文雖立能觀三觀實非別脩體是覺智今之佛字為能觀者示前三觀元從性知此覺之性即為所觀能令修性其義一合故後結云得此大好性云理極者果佛之性為妙境故此理至極如以性德名無上也。

　　△二約六法明三因二初對顯三因。

　　今觀五陰稱五陰實相名正因佛性觀假名稱假名實相名了因佛性觀諸心數稱心數實相名緣因佛性。

　　今以佛字為能覺智即以性字為所覺理為覺何法而為理性即指六法故也即於此法覺智研之令理性顯六法者所謂五陰及假人也以此六法而為三境問五陰中三即是心數今那陰外別指諸數答心王心數通於三性今以無記王數及色為正因境以假名人為了因境以善惡數為緣因境如託王舍立境觀義以五陰為舍心王居之荊溪云以善惡王居無記舍今無記陰外指善惡數於義何失蓋由前釋境唯一心而就能觀立空假中故得所顯具三佛性今於實法立記無記并其假人乃成三境各顯實相即三佛性以所顯能令一覺智成於三觀境觀互映一三無礙立義之巧無以加焉問於無記陰顯乎實相復名正因其義可爾假名諸數那名實相於二實相那名緣了答佛智究盡諸法實相故假實國土諸法皆實今脩佛智豈觀此二不稱實相假名實相對了因者大論云眾生無上者佛是佛翻為覺豈非即達鄙俗假名而為無上佛之假名佛既是覺今對了因有何乖舛論又云法無上者涅槃是涅槃斷德正屬緣因數是陰法若不體達善惡數法寧顯緣因大乘因果皆是實相豈獨正因性為因果耶。

　　△二引證六法。

　　故經云佛性者不即六法不離六法此之謂也。

　　雖善惡數別對緣因而體不出五陰實法五及假名而為六法此六法對三佛性不即不離以不離故六法全是三種佛性以不即故須觀六法破二種執以不離故破無所破以不即故無破而破以不離故顯無所顯以不即故無顯而顯又不離故六不可遣以不即故六不可立不遣不立妙性存焉。

　　△二示意。

　　觀五陰實相故名金觀假名實相故名光觀心數實相故名明六即位如前思得此大好故附此後也。

　　文中先且結名辨位從思得下方正示意秪以二字示妙觀境用此境觀體於六法一一稱實見於三性故云大好孤山第三意有三二破此文也乃云又解佛性云佛者覺智性者理極能以覺智照其理極境智相稱合而言之名為佛性且佛性名出乎涅槃能仁談之章安疏之荊溪論之皆言因人有果人之性故名佛性儻大師於此反經別立章安荊溪亦合指之以申其說既其不爾則後人謬立又何疑哉釋曰前譬釋中三佛性義豈非因人具果人性不妨作性一脩二相契釋之又若執云但性中三是果人性者便成緣了自外別脩安得名為全修在性全性起脩況復大師不云因人具果人性唯言佛名為覺性名不改不改是正覺智是了與今分對境智之釋無少相違那獨謂今反經別立又金錍云因不名佛果不名性彼以二字分對因果盖示因果二而不二今以二字分對境智欲彰境智二而不二夫論觀法若其不用果覺為觀則非圓行若其不以即覺之性為所照境則非玅境非極理也當知今立境智不二名為佛性正與金錍因果不二佛性義同其義既同安得名為反經別立耶既非別立何須指說耶普門玄說性具三觀既用此觀照性為境今性具果覺豈得不用照性為境也今附法觀秪附佛性二字之法立觀立境是故能所二即非二不知此妙斥為謬譚悲哉悲哉彼人雖引因有果性而不能信果覺為觀觀於六法顯覺之性徒聞因人有果人性全不能用有何益耶妙樂云果理在行方名等賜又此觀意全同普門玄義所說彼云觀人空是了因種者釋論云眾生無上者佛是佛者覺也始覺人空終覺法空彼指果覺為了因不即以果覺為觀智不所覺人法是六法不二空所顯是覺之性不彼文亦是後人添耶應知二字分對境智為玅無盡何者即以果佛為初心觀智是如來行也用即性之覺非別修緣了也照即覺之性非心外境也如此方名附佛性法脩圓觀也然茲妙趣彼尋名者爭不恠之。

金光明經玄義拾遺記會本卷下之上

金光明經玄義拾遺記會本卷下之中

　　△四觀三般若三初標。

　　次觀心三般若金光明者。

　　△二釋三初約圓總舉。

　　諦觀一念之心即空即假即中即是三般若何者一念心一切心一切心一心非一非一切。

　　總舉一心空假中三是三般若何者下略示三相以即一而多示假相即多而一示空相非一非多示中相於一念心而論三相不前不後亦不一時。

　　△二寄次別釋三初假次空後中今初。

　　一念心一切心者從心生心雜雜沓沓長風駛流不得為喻日夜常生無量百千萬億眾生六道輪迴十二鉤鎻從闇入闇闇無邊際皆心之過也故言一念心一切心是則凡夫所迷沒處。

　　一心一切心別示假也假在初者假有二種若在空後即建立假若在空前即生死假欲明凡夫從心生過警於初學有漏之心念念常造六道三障令知其過動習空中以求出離故於三觀示假在前日夜常生無量眾生者謂一業成百千萬生受報不盡一一果報皆有假名如諸經律所明來報那不自省輙謂無生十二因緣喻如鈎鏁相續無際故云一心一切心此生死假即建立中所治之病舉病顯藥假觀立也。

　　△二空。

　　一切心一心者若能知過生厭皆自持出如小火燒大𧂐薪置一小珠澄清巨海能觀心空從心所生一切諸心無不即空故言一切心一心如此一心乃是二乘所迷沒處非究竟道。

　　一切心一心別示空也既知心有則生諸心欲寂諸心當觀心空須約四性檢一念心生滅叵得一心既空一切安有故舉小火小珠喻一心空燒薪澄海喻一切空故云能觀心空從心所生一切諸心無不即空欲明空觀其相顯故故寄二乘分齊而說。

　　△三中。

　　雙亡二邊故煩惱非一非一切大經言依智不依識識但求樂凡夫識妄求樂二乘識求涅槃樂是故雙亡不可依止智則求理。

　　雙亡二邊故煩惱非一非一切別示中也現前一念若定空者不能舒出一切有心若定有者何能卷歸一空心耶不空不有無狀無名強稱中道復以識智示其邊中經云不依識者非真實識是虗妄識凡小依之著有沉空二種之樂也經云依智者非二乘一切智及菩薩道種智是一切種智也故屬圓教佛及菩薩達二邊中故名求理欲示中道觀相明故故斥二觀其實三諦一心圓照。

　　△三依圓對智二初對智。

　　如是觀者即是一心三智即空是觀照般若一切智即假是方便般若道種智即中是實相般若一切種智。

　　言如是觀者即一心三觀者示三觀相須寄次第為明對破三種惑故顯三諦故若能一心脩此三者自成圓觀何則頓破三惑則一空一切空也頓顯三諦則一假一切假也三皆玅故則一中一切中也此三方是圓三般若。

　　△二明圓。

　　是三智一心中得即空即假即中無前無後不並不別甚深微妙最可依止。

　　據大論文三種觀智實在一念體是秘藏故離前後及並別等大經依智智體如是初心依止即名佛行。

　　△三結。

　　是為觀心三般若金光明六即如前。

　　例如前說。

　　△五觀三菩提三初標。

　　次觀心三菩提金光明者。

　　△二釋三初約圓總舉。

　　諦觀一念之心即空即假即中即是三菩提心。

　　如三般若。

　　△二寄次別釋以次第三顯圓頓意亦同前三般若說但今假觀列於空後復明藥病是建立假又前般若體是三智但於一念略明脩相不須借義示於觀法今菩提翻道是能通義又菩提心體是四弘大集經云未度者令度未解者令解未安者令安未滅者令滅四皆度生今三觀中皆云度心數之眾生乃是借彼度他生義成今三觀度已眾生故知附法含託事義文自為三初破假入空。

　　何者一心一切心交橫繚亂如絲如沙如蠶如蛾為苦為惱若知即空真諦菩提心度妄亂心數之眾生通四住之壅是為即空發菩提心。

　　先舉生死為所破假即一切心也起非次第故交橫繚亂乃舉四物喻繚亂相如絲之亂如沙之多如蠶自縛如蛾自然此四喻於世間因果是故總云為苦為惱次若知下正明即空菩提心觀若空觀相前三識中已曾略示是放今文但云知空此菩提心度義通義並約見思即空而說。

　　△二破空出假。

　　即假發菩提心者空雖免妄亂經云空亂意眾生而智亂甚盲闇復是三無為坑是大乘冤鳥未具佛法不應滅愛而取證也若真即假俗諦菩提心度沈空心數之眾生通塵沙之壅分別可不分別時宜分別藥病分別逗會不住無為故言即假發菩提心。

　　先舉空過經云空亂意等者經即涅槃斥小之文小乘詮空為寂滅之理以有為妄亂大乘詮中為寂滅性乃以空有俱為亂意雖離有亂仍被空亂今脩觀時心若著空即指此心數為空亂意眾生此空心數望彼見思而得名智今論假觀此智是亂故云智亂甚盲闇小乘證空得三無為謂擇滅無為非擇滅無為虗空無為此處滅心菩提善根不得生長故斥為坑是大乘怨鳥者大論三十云譬如空澤有樹名奢摩黎枝觚廣大眾鳥集宿一鴿後至住一枝上枝觚即時為之而折澤神問言鷳鷲皆能任持何至小鳥便不自勝樹神答云此鳥從我怨家樹來食彼樹子來棲我上或當放糞子墮地者惡樹復生為害必大是故懷憂寧捨一枝所全者大菩薩摩訶薩亦復如是於諸外道天魔等無如是畏而畏二乘二乘於菩薩邊亦如彼鳥壞彼大乘心永滅佛乘心今取此義明破空出假成菩提觀次若真下正明假觀菩提心相真即假故依空建立也此菩提心度義通義並就塵不即假而說凡論假觀不出三義謂知病病藥應病授藥令得服行今從分別下以即分別明四悉檀寄此四悉總明三義可沙不同即世界時宜生善是為人以藥治識即對治逗機會理是第一義此四明了四假觀成也。

　　△三破邊入中。

　　空是浮心對治假是沈心對治由病故有藥藥存復成病病去藥止宜應兩捨非空非假雙亡二邊即發中道第一義諦菩提心度二邊心數之眾生通無明之壅以不住法住於中道故言即中發菩提心。

　　先舉二觀未免生過今為所捨而以見思及塵沙惑為浮沉病空假乃為二病之藥以病偏增故藥偏用藥存成病者若墮二邊增無明病故須兩捨次非空下正明中道菩提心觀此中度義通義皆約無明即中而說心無能所名不住法此法方可住於中道。

　　△三依圓對法二初明圓。

　　說時如三次第觀即不然。

　　說欲相顯須寄次第觀就理融則無前後前三般若已明其意。

　　△二對法。

　　一心中三菩提心若觀即中是緣金發無上菩提心若觀即空是緣光發清淨菩提心若觀即假是緣明發究竟菩提心。

　　今三菩提就異名說真性菩提三皆妙絕故亦名無上實智菩提三皆蕩相故亦名清淨方便菩提三皆自在逗會無遺故亦名究竟三在一心故三各三以體融故發即俱發是故當體名金光明。

　　△三結。

　　是為觀心三菩提金光明六即如前。

　　如前。

　　△六觀三大乘三初標。

　　次觀心三大乘金光明者。

　　△二釋三初總立觀法。

　　諦觀一念之心即空即假即中是三大乘。

　　△二約境明觀附三大乘脩圓三觀必須境觀義符於乘以乘是運義三種大乘無法不運性既具運故逆順修法爾而運今體逆脩念念四運運運即性性是三諦乃成三觀順脩妙運此文分三初明四運為境。

　　何者雖觀一念心而實有四運此心迴轉不已所謂未念欲念念念已從未念運至欲念從欲念運至念從念運至念已復更起運運運無窮不知休息如閉目在舟不覺其疾。

　　觀一念者趣舉一念也心隨境遷起滅更運故一一念無不四運從未至已終而復始凡愚不覺為運所遷故以閉目喻凡不覺舟行喻於四運心疾。

　　△二明三運為觀。

　　觀一運心即空即假即中一一運心亦復如是從心至心無不即空即假即中是則從三諦運至三諦無不三諦時是名以運運運。

　　圓教行者知剎那心性是秘藏秘藏徧含未始暫缺故無一運非空假中得此意者四運愈遷三觀彌進故止觀云薪多火盛風益求羅所以大師常示眾云實心繫實境實緣次第生實實迭相注自然入實理實心繫實境者三觀繫三諦也實緣次第生者四運迭遷也四運是境境為觀緣如薪助火實實迭相注者三觀實心注三諦實境此之實境還注實心相注不已自然從於觀行相似得入初住實理之中此乃以三觀運運於四運亦是四運之運運三觀運皆得名為以運運運。

　　△三明對失顯得。

　　若隨四運運入生死若隨三運運入涅槃。

　　若迷三諦但隨四運則生死無窮若觀四運即是三諦則涅槃在即。

　　△三以觀對乘二初約法對。

　　即空之觀乘於隨乘運到真諦即假之觀乘於得乘運到俗諦即中之觀乘於理乘運到中諦。

　　三乘為大車三諦是道場不動而運無到而到。

　　△二約人歎。

　　三乘即一乘是乘微妙清淨第一觀音普賢大人所乘故故名大乘。

　　三乘即一乘等者理乘為車體故高廣無過隨乘為白牛故行疾如風得乘為具度故莊嚴絕比雖三而一雖一而三此微妙乘乃是觀行觀音普賢大人所乘故名為大。

　　△三結。

　　是為觀心三大乘金光明六即如前。

　　如上。

　　△七觀三身三初標。

　　次觀心三身金光明者。

　　△二釋三初立觀顯法二約心明觀於一念心脩三身觀必須境觀皆有身義故先明一心能起十界即顯一念具十界身次於十界即起三觀則彰十界無不三身初文為三初明十相。

　　諦觀一念心即空即假即中即是三身何者華嚴云心如工畫師造種種五陰若心緣破戒事即地獄身緣無慚愧憍慢恚怒等即畜生身緣諂曲名聞即餓鬼身緣嫉妬諍競即脩羅身緣五戒防五惡即人身緣十善防十惡緣禪定防散亂即天身緣無常苦空空無相願即二乘身緣慈悲六度即菩薩身緣真如實相即佛身。

　　今家妙解華嚴心造乃有二義一者理造造即是具二者事造通於三世造於十界謂過造於現過現造當現造於現皆由理具方有事造故十界身一一皆是全性起脩雖全是性而因成感果無少差忒如破戒心成能造地獄種種苦具宿豫嚴待故十界身皆有假實及以依報無有一物從外而起。

　　△二辨難易。

　　登難墜易多緣諸惡身故。

　　良以眾生無始熏習惡多善少致令心念多緣惡身未駕五乘先遊四趣登難墜易誰曰不然脩觀行人於十界心常當循省。

　　△三結唯心。

　　故知諸身皆由心造譬如大地一能生種種芽。

　　法譬可見。

　　△次文者於此心境而脩三觀顯於三身分三初空。

　　若觀五受陰洞達空無所有從心所生一切諸身皆空無所有如翻大地草木傾盡故言即空。

　　五受陰洞達空無所有者語出淨名受陰心也五者五處生受謂受有受無受亦有亦無受非有非無及受不受亦名五取陰觀此一陰空無所有則令十界皆不可得翻地喻心空草木傾盡一切身空。

　　△二假。

　　若即空者永沉灰寂尚不能於一空心能起一身云何能得游戲五道以現其身不能應以佛身得度者為現佛身應以三乘四眾天龍八部種種身得度者皆悉示現同其事業為此失故故言即假同六道身。

　　若就一念觀十界空已具三諦今斥空者欲顯假觀立法功故復慮圓人退大取小故寄二乘斥空灰寂空心不能起十界應乃彰假觀無身不現言同六道者必是文悞此文自云為現佛身及三乘故。

　　△三中二初著二斥偏。

　　如此觀身墜在二邊非善觀身。

　　斥意亦同假觀斥空。

　　△二亡三顯中。

　　善觀身者大經云不得身八尺之形也不得身相五胞形也不得身因飲食將養也不得身果酬五戒也不得身聚陰入界也不得身一假實成身不得身二四大成身也不得身此已一身也不得身彼彼遺體也不得身識念念無常也不得身等身中空也六道皆等有身也不得身修依身能修法也不得修者即行人也亦不得身如身相如乃至身修如脩者如亦不得身性身相性乃至身脩性脩者性畢竟清淨為此義故故言即中。

　　問正為明中中何須亡答末陀摩經自注云末者莫義陀摩者中義莫著中道也釋籤據此立中道義故知亡中方是中觀也文中初列十三不得亡於身假亦不得身如下忘於身空如是空義也亦不得身性下亡於身中性是中義也空中各合具忘十三略舉初後故云乃至也語遣情則三諦俱亡論顯理則三諦俱照八尺身性五胞相性乃至修性及修者性身十三法既皆云性具義善成且舉人身以為語端理合十身身身十三一一皆性則彰十界各具十法一一即性就此論忘故畢竟清淨方顯十身皆即中道。

　　△三以觀對身。

　　言即中者即是法身即空者即是報身即假者即是應身。

　　△三結。

　　是名觀心三身金光明六即如前。

　　可解。

　　△八觀三涅槃三初標。

　　次觀心三涅槃金光明者。

　　△二釋三種涅槃皆具四德方名圓極故今觀三一一皆成常樂我淨觀法既同乃就三境而辨三相雖於一境顯一涅槃須知一一無不具三若不爾者何能令三皆具四德此義前文已曾委示文分為三初約報心觀性淨。

　　諦觀心性本來寂滅不染不淨染故名生淨故名滅生滅不能毀故常不能染故淨不能礙故我不能受故樂是為性淨涅槃。

　　報心無記本淨易彰心性既寂豈唯寂染淨亦本寂是故本性不染不淨若可染淨性則生滅故云染故名生淨故名滅以不生滅四德義成既云生滅不能毀故常驗於不染不礙不受三句皆須言生滅避繁故略具四德故名性離生滅故名淨故名性淨涅槃。

　　△二約起心觀圓淨。

　　若妄念心起悉以正觀觀之令此正觀與法性相應妄念不能染不能毀不能礙不能受常樂我淨者即是圓淨涅槃。

　　妄念煩惱宜觀圓淨圓淨是智須論破惑用三正觀破三妄念應三諦性令三妄念不染故淨不毀故常不礙故我不受故樂四德顯故圓三妄泯故淨淨故不生圓故不滅故名圓淨涅槃。

　　△三約諸數觀方便淨。

　　又以正觀觀諸心數心數法不行心數法不能毀不能染不能礙不能受者名方便淨涅槃。

　　諸數造作是故託之觀方便淨諸數不行者不隨妄念造生死業而隨正觀作不思議業乃是轉於八萬塵勞為八萬三昧及總持等諸數既轉故不毀方便不染方便不礙方便不受方便令方便淨成四德也四德益他故名方便諸數不行故名為淨淨故不生方便故不滅此乃諸數當體成方便涅槃。

　　△三結。

　　是名觀心三涅槃金光明六即如前。

　　可知。

　　△九觀三寶三初標。

　　次觀心三寶金光明者。

　　△二釋三初立觀顯法。

　　諦觀一念之心即空即假即中即是三寶。

　　△二附法明觀二初約諦智及和就名共論三寶二約脩性及和剋體各立三寶二釋意者蓋以三寶脩性相對有開有合初則約開論合故以九義立一三寶次則約合論開故就三名立三三寶初文三初依經立名。

　　何者不覺名法寶覺名佛寶和名僧寶。

　　一體三寶佛名曰覺法名不覺僧名和合。

　　△二約義釋相。

　　三諦之理不覺故是法寶三諦之智能覺故是佛寶三諦三智相應和故是僧寶無諦智不發無智諦不顯諦智不和不能大用利益眾生。

　　此之三寶既與三德同出異名三德互具一一論三是故三寶三不孤立不覺是性餘二是脩二脩各三一性亦三性中之三既未覺悟同名不覺雖未覺悟理本諦當故名三諦是為法寶全性起脩成三諦智既能覺悟故名佛寶此三覺智與性三諦相應和合故名僧寶非三諦法無三智佛非諦智和無三脫僧。

　　△三結歸寶義。

　　三種皆可尊可重是故俱稱為寶六即如前。

　　此佛法僧諦智圓極玅用廣大實可尊重寶義成就非專極果五即皆然。

　　△次文分三初約性德三俱不覺。

　　復次中諦不覺名法寶真諦不覺名佛寶俗諦不覺名僧寶。

　　三諦在性未起脩德覺了智故是故三諦皆名不覺而此三諦性是三德中是法身故當法寶真是般若故當佛寶俗是解脫故當僧寶若其不指迷中三諦為三寶者何能彰於性攝二修不以不覺便無佛僧。

　　△二約脩德三俱是覺。

　　知即中離二邊名法寶知即空名佛寶知即假名僧寶。

　　三智在脩俱能覺了是故三寶皆立知名蓋此三智亦是三德知中之智體是法身故當法寶知空之智體是般若故當佛寶知假之智體是解脫故當僧寶不指三智為三寶者寧知覺智能攝理性及化用耶。

　　△三約相應三俱和合。

　　即中事理和名法寶即空事理和名佛寶即假事理和名僧寶。

　　三智在脩故皆屬事三諦在性故皆屬理三諦三智既皆相應是故約和明於三寶以由此三亦是三德故對三寶中事理和體是法身故當法寶空事理和體是般若故當佛寶假事理和體是解脫故當僧寶雖是三德以就諦智相應義故三俱解脫若此三義非三寶者那彰三脫合三諦智且如今家於諦於智及以解脫一一須三是何意趣若讀今文觀心三寶開合二釋生驚疑者當知未解一家教觀三三之意徒說徒行契證無分又事理和者一念十界可分事理若此三智契九界三諦名與事和若其三智契佛界三諦名與理和事和則有三教三寶理和則有圓教三寶一念事理不分而分其義宛爾孤山第三意有三三破此義云又云中諦不覺名法真諦不覺名佛俗諦不覺名僧夫佛陀梵語覺者此言託事成觀安得違義豈佛陀翻不覺耶此皆昏醉之譚於理何益乎釋曰佛翻為覺人誰不知前科立名不覺名法寶覺名佛寶和名僧寶此之名義皎然如日今重釋中次文佛寶三皆云知豈非覺義以翻於佛今云真諦不覺名佛寶俗諦不覺名僧寶者蓋欲令人解於法寶即具佛僧此之三寶以法為主是故三寶皆言不覺以由真諦是性德般若義當於佛俗是解脫故得名僧而皆未有覺不覺智是故三寶通名不覺彼人不曉法寶真諦是性般若故妄破云不覺翻佛次佛寶具三皆從知立僧寶具三皆從和立故思益云知覺名佛知離名法知無名僧三皆云知乃於覺義開三寶也覺義既然理合不覺及以和義各開三也佛世機利不須徧說如此方名一體三寶乃與三德無二無別若不然者安可一念融玅而觀如此等義若非四辯之親宣孰臻三寶之極致故知正言似反他莫信之昏醉之誣諒招塗炭矣。

　　△三結法歸題。

　　即中名為金即空名為光即假名為明。

　　△三結。

　　是為觀心三寶金光明六即如前。

　　△十觀三德三初標。

　　次觀心三德金光明者。

　　△二釋三初直列三觀。

　　諦觀一念之心即空即假即中。

　　△二約觀明德二初正觀德二初約圓示觀二初示觀。

　　即空故一空一切空無假無中而不空空無積聚而名為藏藏具足故名之為德即假故一假一切假無空無中而不假假攝諸法亦名為藏藏具足故名之為德即中故一中一切中無空無假而不中中攝一切法亦名為藏藏具足故稱之為德。

　　圓妙三德體必互具一一皆三不縱不橫方名秘藏大師示位雖居五品能知如來甚深秘藏即以秘藏為諦為觀融一切境今體一念性是三德即以三德而為三觀故明三觀一一融攝三觀之首皆言即者指一念心即三諦故初云即空非即偏空乃觀一念即圓空也此空能破三諦相著故云一空一切空也言無假無中而不空者非獨空觀於法破相假中亦能於法破相何者以空破相即真破俗以假破相即俗破真以中破相雙遮二邊此三頓破名畢竟空空既破相有何積聚然具三諦不縱不橫即秘密藏能藏具足常樂我淨名般若德次云即假非即偏假乃觀一念即玅假也此假能立三諦之法故云一假一切假也言無空無中而不假者非獨假觀能立於法空中二觀亦能立法何者以空立法即俗立真以假立法即真立俗以中立法雙照二諦此三頓立名為玅假既攝三諦不縱不橫名秘密藏此藏具足常樂我淨名解脫德次云即中非即但中蓋指一念即具德中此中能玅三諦之法故云一中一切中也言無空無假而不中者非獨中觀於法絕待空假亦能當處絕待何者以空中故真諦絕待以假中故俗諦絕待以中中故雙遮雙照俱絕對待此三頓絕名為圓中既攝三諦不縱不橫名秘密藏此藏具足常樂我淨名法身德此三德觀列諸句者但在離於偏破偏立及別觀中得此意者能所既寂言慮都忘故得名為不思議觀如是方顯三德秘藏。

　　△二明圓。

　　雖言一中有無量無量中有一了彼互生起展轉生非實智者無所畏當知一不為少眾不為多非一非多不失一多不可思議不縱不橫不並不別。

　　從一中至無所畏皆華嚴文所言一者趣舉一法也無量者一切法也若以三諦收一切法無有餘也復於三諦隨以一諦名之為一如是一三展轉生起如示觀文說有茲觀解聞一不畏減於三德聞三不畏增於一實當知下復以一多而為四句顯不思議離縱橫等成秘藏觀。

　　△二寄佛明德二初明德從觀立。

　　諸佛以即中為體故名法身以即空為命故名般若以即假為力故名解脫一一皆常樂我淨無有缺減故稱三德。

　　佛體命力從三觀成況復體等是空假中不可分於能成所成。

　　△二明德受藏名。

　　一一皆是法界多所含藏故稱秘密藏。

　　△二歎心境二初據經歎要。

　　故淨名云諸佛解脫當於一切眾生心行中求。

　　諸佛皆具真性實慧方便三種解脫今但云解脫亦是一中解多之意此之三脫與其三德無二無別但佛法太高初心為難心佛無差觀心則易是故令於心行中求蓋眾生心即空假中中是真性空是實慧假是方便高下雖殊其性不二故使觀心得佛解脫今觀十法其意皆然。

　　△二例三無差。

　　當知我心亦然眾生亦然彼我既然諸佛亦然心佛及眾生是三無差別。

　　他生他佛三德三脫己心三德豈與觀殊。

　　△三結法歸題。

　　得此意者即中是金即空是光即假是明。

　　題標三字既是三德當體之名故以三觀對於金等義當三觀顯三德也。

　　△三結。

　　此為觀心三德金光明六即如前。

　　例前。

　　△三對斥邪空顯觀心功德三初敘彼邪空。

　　世間有行空人執其癡空不與佛修多羅合聞此觀心而作難言若觀心是法身應觸處平等何故於經像生敬紙木生慢敬慢既異則非平等非平等故法身義不成既無平等平等智不成則無報身不能將此化他應身義不成不如我於經像紙木平等平等皆如如名法身有此平等智是報身將此智化他是應身我三身義皆成用汝觀心何為。

　　今立觀法皆依佛言佛令依經脩觀契理復教設像託似觀真經詮佛心像寫佛質此二不敬觀何由成今作理觀以為正脩恭敬事儀用為助道世間愚者不知此意妄執癡空見今觀心復敬經像謂乖平等難今修觀三身不成乃執佛經及以佛像同餘紙木我於經像不生敬心於餘紙木不生慢心自行化他三身義足以此癡空毀今正助合脩之行。

　　△二以事對破。

　　若逢此難者當以三事反難答之一者汝謂於紙木經像平等為如者何意於七廟敬木像天子符勑而生畏敬於佛經像而生輕慢畏慢既起諸使沸亂何處有平等法身義耶二者汝於同師同學生愛生護於異師異學生慢生恚愛慢從癡生三毒熾然諸惡更甚寧復有智慧報身耶三者汝耽癡空無慧方便尚不悅人情況會至理矜高自著是增上慢人汝師所墮汝亦隨墮毒氣深入若為將此邪氣化他和光應身復在何處。

　　彼執癡空詞既虗誕故但以三事驗其恚慢三身不成初破平等義不成汝於廟勑既須敬畏於佛經像何以輕慢畏慢既起諸使熾然平等不成法身安在二破智慧不成師學兩分憎愛俱立既生憎愛驗是愚癡愚癡非智報身則失三破化他不成癡空非智方便則縛執凡愚見生憎上心我慢相傳師徒必墮三毒邪氣轉入他心化益全無應身何在。

　　△三明今觀德。

　　我以凡夫位中觀如實相爾為欲開顯此實相恭敬經像令慧不縛使無量人崇善去惡令方便不縛豈與汝同耶。

　　邪空之輩妄毀觀心以事驗之其過略爾今立觀心復敬經像有何功德略論有二所謂有方便慧有慧方便此二俱解為三身因即顯癡空二種俱縛非三身本二功德者於凡夫位修圓實慧以敬經像方便資故令慧不縛以不縛慧導恭敬善誡勸眾生故復能令方便不縛三身因者有慧方便能成應身有方便慧能成報身所顯實相即是法身豈同癡空立三身耶。

　　△二約義重明二字二初標。

　　今更釋帝王者。

　　真諦所譯七卷別名金光明下復安帝王今之讖經唯標三字故前文云若依四卷題但作三字無帝王兩字若依經文有經王之義若說不說俱亦無妨大師釋題前雖據文且論三字今復約義重明帝王故翻譯章備舉真諦華梵二文而言此師譯題最為委悉乃是作今重釋張本也。

　　△二釋中先約真諦解。

　　真諦三藏云法身攝華嚴華嚴以法身為體故報身攝般若般若明智慧故應身攝涅槃涅槃明百句解脫四德等故此是彼師明帝王統攝之義。

　　真諦譯此經後以統攝義釋帝王字乃將三身分對三經意云諸經各說一身此經具有三身名義故能統攝華嚴等經是故得帝王之目分割三身優劣大教具如疏斥必是赴機且作此釋耳。

　　△二明今師釋二初明應具三義三初標名略示。

　　今明帝王應具三義謂帝慧王也。

　　欲約教觀圓對三法故示帝王必具慧義即以神謀聖策并帝是貴極王是朝會合成三義謂帝慧王。

　　△二釋出三義。

　　帝則貴極至尊至重慧則神謀聖策王則萬國朝會備此三義稱帝慧王。

　　此義於他仍是譬喻若據今師皆是當體。

　　△三引經證成。

　　此經亦爾如來游於無量甚深法性過諸菩薩所行清淨即是至尊極貴義若有聞者則能思惟無上甚深微玅之義開甘露門入甘露城處甘露室令諸眾生食甘露味以智慧刀裂煩惱網即是聖智雄略義諸佛護持莊嚴菩薩諸天恭敬護世讚嘆能令地獄諸河焦乾乃至一切世間未曾有事悉具出現即是萬國朝會多致利益義。

　　初取所游深廣法性證貴極義若從能游乃屬慧義次聞者思惟雖在於因然初心即用果智此顯圓宗因果不二甘露雖理從能開入及能處食皆是聖智雄略之義諸佛菩薩以朝會故佛得常住菩薩莊嚴乃至諸河焦乾希有是現是利益義孤山第四事悞破此文也而言事悞有四其一云夫附法成觀祗觀前文所譚法相且此文唯釋讖本三字之題及以觀心反用真諦立題帝王二字其二云厥或直用猶可從容況復擅加慧字其三云又加其帝王二字之間而云帝慧王如至尊之號可以文武聖神等字於皇帝二字中間著邪其四云又云慧者是神謀聖策帝則貴極至尊王則萬國朝會此解釋者出於經乎備於史乎載於子乎見於集乎苟四者不譚則是胷臆謬說智者聖師豈其然乎今釋其一者大師重明帝王之義甚非徑侹先敘真諦局解次陳今之正義今義又二初明應具三義次依三義解釋釋中自有二意初約教義釋二約觀行釋教觀顯然如指諸掌是前文已則教觀釋其讖譯三字題訖今復用教觀解真設譯帝王二字何曾但附讖譯三字之法而約真諦二字明觀若觀此破尚讀文不委況觀道深致何勞擬議乎釋其二者今師解經要在顯義以真諦所譯文雖標二義合具三如世帝王豈不具慧故云今明帝王應具三義也立此三義為能詮名以召所詮十種三法以三召三令理可識至唐義淨重譯此經名最勝王果符大師所立三義極尊釋帝與最義同慧之聖神與勝義合以新譯驗三義宛然況約義加文顯有其例如今文句釋經五戒欲令義顯乃於各各忿諍之下加於人人不信之句財物損耗之下復加虧失禮度之文何不破擅加二句使令文句成訛脫耶釋其三者今明帝王具慧義者意用三名詮乎三法以十三法唯有三寶佛在於初八種皆同三德次第今欲準此帝詮法身慧詮般若王詮解脫順所詮故故安慧字居二之間大師宣揚多從義便釋妙法則先法次玅釋觀世則先世後觀以今重明帝等三義乃是法性當體之名尚非譬喻安得全同皇帝尊號況復自云帝王合具慧義非謂令將經題添於慧字那忽掩其義而責其字深見人情也釋其四者若謂解釋帝等三義非經史子集即後人擅加者且如懺摩梵語悔過華言今經文句不分華梵直以首釋於懺伏釋於悔及黑白等五義釋之又以鑑義訓於梵音此等出何經論典籍何不責其文無所出令皆成謬豈非大師善巧說法務在顯理以開人心又既云智者聖師也所說名教固非凡情俗學所能逮及安得齊我之聞見斥聖之辨才巫蠱之言誰當信受。

　　△二依三義解釋二初約教義釋二初明十種三法皆具三義。

　　將此三義歷十種三法門苦道即法身是貴義煩惱即般若是慧義業即解脫是朝會義乃至法身德即貴義般若德即慧義解脫德即朝會義一一法門悉備三義一一法門皆是經王也。

　　問前以十種三法釋金光明其義已顯今那更將十種三法釋帝慧王且尊重名金照了名光應益名明與今貴義慧義及朝會義道理無殊何須用此重對十法豈非繁芿致令往者謂此等文是人謬撰有何所以須重釋耶答麤心讀文謂為稠沓精詳其義各有所歸何者前譬喻釋以金光明為世物象可以比況十種三法至當體釋雖捨喻從法但云法性可重名金寂照名光應益名明而且未示十種三法一一當體名金光明觀心十法雖從當體而非約教是故今釋顯從教示一一三法即貴義慧義及朝會義皆是當體名帝慧王雖帝慧王與金光明三義稍同而前從譬喻今從當體義勢天殊縱使前後皆從當體而前文自釋金等三義今釋帝等何曾重述又諸三法若也各具帝慧二義則令人深信一一三法皆是經王以即在題非遠取義故也。

　　△二明十種經王皆能攝法二初標列。

　　既得此意即論攝法攝法有三先攝法門次攝經教三攝六即位。

　　△二釋相二初正明攝三三初攝法門。

　　初攝法門者三道攝一切惑三識攝一切解三佛性攝一切因三般若攝一切智三菩提攝一切發心之行三大乘攝一切發趣之位三身攝一切佛果智德三涅槃攝一切佛果斷德三寶攝一切佛恩德三德攝一切理是為橫攝法門。

　　三道在迷故攝惑識別名義故攝解三菩提攝發心行者填願行也三大乘攝法趣位者發真趣果位也乘遊四方直至道場故三德攝理者果後秘藏究竟理也前文既明彼彼三法無二無別驗知一一悉皆互攝前文既曾委論互義故今但示各攝相耳。

　　△二攝眾教二初攝諸部。

　　第二攝教者三道是三障即三障是三解脫攝不思議解脫淨名教三識攝楞伽地持攝論等三佛性攝涅槃三般若攝大品等五時教三菩提攝諸方等經三大乘攝法華三身攝華嚴三涅槃三寶三德等皆攝涅槃。

　　三道攝淨名者不即三障顯三解脫安得名為不可思議三識攝楞伽地持等者以此經論多用三識顯事理故問經題本是佛世法門豈可豫攝滅後論耶答今以經題所召法門即是諸論所詮之義乃以所詮攝於能詮故云三識攝地持等況諸菩薩為顯大乘尊經玅義故造諸論諸論所說違此經耶若其不違理應攝屬涅槃明說一切眾生皆有佛性悉當作佛故大品等五時教者仁王般若云大覺世尊前已為我等說摩訶般若金剛般若天王問大品等般若今日如來放大光明斯作何事至佛定起無問自說仁王般若仁王對前四種般若即當第五此五般若說各一時故得名為五時教也菩提願行多出方等諸部經故理隨得三成一大乘法華開會故新譯華嚴合於理智但名法身并於垂應以為二身舊經明義即一而三故與此經三身相攝涅槃三寶及以三德大經最顯故問真諦云三德攝三涅槃正斷二乘斷見般若正遣凡夫有著華嚴正化始行菩薩今經通為八位人故稱王也文句破云作此偏說無智之人於諸經起輕慢此義不可今那得用十種三法分對諸經却同真諦被破之義答真諦所釋分割三德在於三經是別異義故為所破今以三法非縱橫義攝於一經攝彼彼經亦復如是且如大品題稱般若義至三故諸法融淨維摩所說亦名解脫以具三脫故不思議須知今立十種三法一一三法非縱非橫而高而廣竪徹極果徧收諸法故以十三分對諸部如前真諦分於三德對道前等三種之位大師廣斥至今自立法性甚深乃用十種三法之義對本有等三種之位故知他將一法以攝一經類今三法而攝一經山毫相絕學者應審若謂不殊太無眉目。

　　△二攝一切。

　　此舉當道諸經絓是八萬法藏皆應攝爾(云云)。

　　上諸經論並是大乘且舉世人共見聞者故云當道絓猶豫也但豫八萬四千法藏皆為所攝須知八萬該乎一代無一名義暫離十種三法經王故文句云於九種經中而得自在。

　　△三攝六法二初明十法本位。

　　第三攝位者苦道有一切五陰煩惱道有五住惑業道有一切業乃至(云云)。

　　苦道有分段變易故云一切五陰煩惱有通惑別惑故云五住業有漏無漏等故云一切合云三識有一切心王心數此二是本有位三因至三涅槃此六是現有位三寶三德是當有位此位前文已委說故但舉三道餘皆例知此說乃是十種三法本分之位也文略九種本位攝法故云乃至及注云云現行印本悞將並書云云而為以字也。

金光明經玄義拾遺記會本卷下之中

金光明經玄義拾遺記會本卷下之下

　　△二明十法攝位。

　　三道是三障障覆六位若即三種之非道通三種之佛道者六位所顯則攝諸位也乃至三德亦有六位三德既備攝六位寧不備收耶其間則例自可知(云云)。

　　謂下攝於上上攝於下中攝上下故一一三法皆攝六位三障覆六位者斯由三障從迷說六即從解說耳若即三障之非道通達三障之佛道即此佛道須論六位此之六位攝一切位理即攝博地位名字攝一切學習位觀行攝五品位相似攝十信位分真攝四十一位究竟攝妙覺位乃至三德等者解於三障有六即位解九三法各論六即然性德中十種三法皆須即障照之令顯但約所顯而明十番六即之位言三德既備攝等者合例三道論於類攝謂法身有三身及一切玅境般若有三智及一切辯慧解脫有三脫及一切神變既就三德論於六位須論六位皆即三德所攝之法故云六位寧不備收其間八三各各備攝及八六位位位備收準例可解。

　　△二明攝三意。

　　所以作三番攝者合帝慧王三義攝法門合貴義攝教合慧義攝位合王義又攝法門是橫攝攝位是竪攝攝教是橫竪雙攝統攝之義既明經王之義顯矣。

　　以三番攝法合帝慧王者前之三番即三十重論帝慧王今乃攝褻法門十重佛所師故結歸於帝合貴極義攝教十重鑒機說故結歸於慧合雄略義攝位十重皆趣果故結歸於王合朝會義又十種法門一一高廣不論優劣乃是橫攝六位皆即自下升高故當竪攝教詮法門復論六位故當橫竪雙攝之義如斯統攝題稱帝王諒無慚德。

　　△二約觀行釋二初正釋二初正約帝慧王明觀。

　　次觀心明經王者觀心即中是貴義觀心即空是慧義觀心即假是朝會義是為觀心中經王也。

　　以中空假觀一念心即帝慧王義觀冥符能所體一自己經王於茲可顯。

　　△二會同金光明示位。

　　觀心論位者眾生本有理性金光明心但有名即名字金光明念念修觀即觀行金光明觀心淳厚即相似金光明會入法流即分證金光明盡邊到底即是究竟金光明。

　　以帝慧王與金光明皆是法性當體之名欲令經王統攝義顯是故重安帝王之目今欲行者知此二名同詮法性故特會同金等明位五位文義如前可知唯名字即語稍難解心但有名者金光明名也初學之者於一念心但有此名未有此觀故云即名字金光明也。

　　△二結意。

　　若不修觀徒聞何益如遙羨寶山足不涉路安可得乎為此義故須觀心一番令聞慧具足也。

　　意在觀心聞慧具足夫如是則法性寶山不跬步而至矣然此觀行諸說文旨尤邃非造心山家壺奧者莫可輕議也予研精此義積有歲年豈敢抑理順情是此非彼奈何境觀之道宛而有歸況諸部之相符驗斯文之未喪嗚呼諸祖既往代有明賢知我以觀心罪我以觀心願無得而隱也。

　　△二釋通名。

　　次釋通名者如法華玄義中說(云云)。

　　法華解題廣釋通目乃直以經翻修多羅雖有翻無翻各十五義秪於經字義解無餘學者須於彼文尋究釋名畢。

　　△大章第二辯體前章釋名總於三法含體宗用利根之者即達能詮忘情得體自成宗用其鈍根人以名具三體混在內心慮難遣妙體莫彰故次釋名別譚體等俾於法性絕念而游即於此典金光明中而得見我釋迦牟尼文先分二初標列列於辯體三章門也。

　　第二辯體為三一釋名二引證三料簡。

　　問本為忘名故別示體今還釋名與前何異又但釋名引證料揀何意不立辯體章門答夫忘名者非謂默然若善釋名其名自泯無離文字說解脫相文字性離即是解脫今所釋者但釋體名前章總三與此永異又體本寂滅寄名詮之故但釋名即當辨體總持無字字顯總持斯之謂也既釋體名又引經論證成體義復約說證料揀於體辨體之旨曲盡其玅那言不立辯體章門。

　　△二解釋分三初釋名二初約字略示。

　　釋名者體是質質是主質。

　　前章釋名是賓是假此章辯體是主是質。

　　△二就義廣釋二初約二名總釋三初標。

　　何為主質之體法身法性是經體質。

　　標起二種為釋所依。

　　△二釋三初一體二名。

　　若依義者法身為體質若依文者法性為體質法身法性只是異名更非兩體欲令易解是故雙題爾。

　　若依義者即體宗用三章義也法身為體報身為宗應身為用今之所辨義當法身若七卷經有三身品此亦是文今解四卷且名為義若依文者創首即云游於法性下文節節其文不少須知一體立此二名。

　　△二簡通從別三初約義簡。

　　法性語通今以佛所游入法性為體質也。

　　真中二理俱名法性故身子云同入法性偏真法性也就中而論有但不但於不但中有分有滿今取如來所游法性乃是不但已滿中道而為經體。

　　△二引文示。

　　文云是時如來游於無量甚深法性過諸菩薩所行清淨。

　　尚過菩薩分證圓中豈是但中及空法性。

　　△三據文結。

　　故知此體不與下地菩薩及二乘等共非通法性也。

　　此經判教應於通教簡取圓極而為經體不取二乘及鈍根菩薩所證法性及被別接但中法性。

　　△三為四章主二初法。

　　但是佛所游入一切種智以此為根本無量功德共莊嚴之種種眾行而歸趣之言說問答共詮辨之。

　　佛以種智為能游入是經之宗深廣法性而為所游及為智本即是經體若偏真法性體類太虗非智之本中道法性體是本覺能為始覺種智之根今經以果而為宗要果智乃是究竟始覺始本不二不二而二體為宗本若不然者何名但是佛游入耶功德眾行是經之用所嚴所趣即是體也滅惡為功生善為德功德乃是力用異名以此力用莊嚴法身懺悔讚歎空智導成此乃以行而為力用問宗取佛果用須佛力功德屬佛為用可爾行在眾生那為經用答眾生之心非佛威力豈能立行故般舟見佛論其三力一佛威力二三昧力三是行者本功德力若非感應無一善生故起信云所言用大者謂能生一切世間及出世間善因果故行是經用其義昭然皆徧十界故云無量及種種也言說問答能詮辯邊即是經名及教相也其所詮辨豈非經體名教二種俱是能詮自行稟得故曰經名為他詮辨乃曰教相自他雖異俱詮法性問名是經題豈有問答詮辨等耶答曰一經始終皆能詮名含幾問答但以題目是經總名故解題目稱為釋名那謂經名不曾問答。

　　△二喻。

　　類眾星之環北辰如萬流之宗東海。

　　眾星萬流以類四章北辰東海可方體質。

　　△三結。

　　故以法身法性為此經正體之主質也。

　　可見。

　　△二就三義別釋以金光明是能詮名法性既是所詮之體故今於體而立三義應彼三名以此望前前不分三名為總釋今釋分三初應金名以禮義釋二初直明字訓。

　　故書家解禮者體也體有尊卑長幼君父之體尊臣子之體賤。

　　禮者釋名云體也言得事之體也今明體有尊賤者意在揀臣子而取君父也。

　　△二會同體義。

　　當知體禮之釋與經法性意同如來所游佛所護持故知此體是貴極之法也。

　　今之經體既是究竟所證法身正是君父體禮之義揀非分證法身已還臣子之體也。

　　△二應光名以底義釋三初約字訓立。

　　復次體是底義窮源極底理盡淵府光揚實際乃名為底。

　　謂此實體是諸法底故其得體方曰窮源淵府實際皆理趣之極也。

　　△二引文證成。

　　釋論云智度大海唯佛窮底。

　　三種般若圓融深廣名智度海實相般若為體為底底通分證唯佛能窮。

　　△三以今義結。

　　此與今經法性甚深意同當知法性高深竪窮佛海故以底義釋體也。

　　秪一法性當體貴極當體甚深當體無量以底釋體合甚深義言法性高深竪窮佛海者對前論意互顯令深論明法海深唯佛能窮底今明佛海深此法能為底人法互相顯體底義方成。

　　△三應明名以達義釋三初約字訓立。

　　復次體是達義得此體意通達無壅如風行空中自在無障礙一切異名別說皆與法性不相違背。

　　體是達義者顯法性體本具諸法諸法當處是中道體佛以此體達一切法人識此體亦達一切是故智者觀行得體能達諸法自在無礙一切異名不能壅塞具如前文三字譬法如從一法至河沙法同異無妨正是今文體達之義例前體尊及體底義皆是觀行所證法門故章安敘止觀云大師說己心中所證法也。

　　△二引文證成。

　　釋論云般若是一法佛說種種名隨諸眾生類為之立異字又云若如法觀佛般若與涅槃是三則一相其實無有異。

　　實相般若雖是一法而體本具一切諸法佛赴眾生種種異說異是一異異豈異一故得一者能達異說佛等三名即一實相觀一達三同異自在。

　　△三以今義結。

　　此與今經法性無量意同當知法性廣大無涯橫收法界徧無所隔故以達義釋體也。

　　秪一法性當體無量故與達義釋體相符。

　　△二引證二初具引四文。

　　二引證者序品云如來游於無量甚深法性鬼神品云若入是經即入法性如深法性二文既云深法性即知簡異二乘菩薩所得法性也空品云故此尊經略而說之說於空即如也讚佛品云知有非有本性空寂。

　　序品在初故示法性體義備足如來所游非三乘共故無量甚深三諦圓玅故鬼神品兩言法性且云二文語句相連共顯一義文云若入此經即入法性如深法性即於此典金光明中而得見我釋迦牟尼今據深字簡非二乘及以分證空品說空不但空有亦乃空空既是中空無二邊異故云空即如也讚佛品既讚果佛知之一字即種智知此知知下三諦之理有即俗諦非有即真諦本性即中諦空寂二字寂其三諦對俗立真對邊立中知絕待故三皆空寂不作此解非讚佛知上之三文其義不異今經之體理合如然。

　　△二結成一體。

　　當達此等皆體之異名悉會入法性法是軌則性是不變不變故常一此常一法性諸佛軌則故云法性為此經體也。

　　四品異名皆詮法性故法是下解法性名成經體義法性常一能軌則佛法常一故諸佛常一故佛皆以法性為體佛體即是此經體也。

　　△三料簡二初問。

　　三料簡者問法性定是空為非是空。

　　略舉二句意必該四以答中自他若泯若用皆論四故。

　　△二答二初正答二初明理非四句。

　　答法性過諸菩薩所行清淨淨於四句不應以空有求之。

　　當知等覺修離見禪蓋欲淨於微細四句今明玅覺所游法性出于等覺四句之外故云過諸菩薩所行清淨豈將三教及外凡四句而可求耶。

　　△二赴機須四說。

　　雖非四句或時赴緣作四句說之文云兩足世尊行處亦空新本云是第三身是真實有又云前二種身是假名有又云非有非無此有四句四門意也。

　　第三是法身前二是化身應身此以性一簡於修二故分真假文列三句結云四句四門者既有雙非寧無雙亦即雙取前二為第三句此皆圓教四門詮理若論赴機亦可說前三教四門。

　　△二結示。

　　門乃有四悟理非數佛示人無諍法不應執此相競舊本明空新本明有以體達義釋之二文不乖即此意也。

　　良以眾生於四種門有四悉機是故大聖作空等說若其悟入理尚非一況定有四四無四相故云皆是無諍之法新舊兩文空有不同若得今師體達之意百千尚一況二文耶。

　　△第三明宗此亦名中三法之一以由根鈍於總不了故別示三謂體宗用今別明宗即當果智顯體之宗也先分為二初標。

　　第三明宗者。

　　△二釋二初約義各明三初示字義。

　　宗謂宗要也。

　　宗義蓋多今取要義欲明果智是常無常眾德之要也。

　　△二定因果二初泛舉他釋。

　　說者或以果為宗或以因為宗或雙用因果為宗。

　　△二尋究二經。

　　今尋壽量品雖明施食不殺之因乃將因擬果果是正意三身分別品雖復問因佛答三身還是果為正意。

　　新舊兩本雖各舉因並是就因疑問於果故知經意以果為宗。

　　△三正明宗二初的約果德。

　　今此意但用佛果為宗。

　　略示今意也。

　　△二釋出所以。

　　何者法性常體甚深微妙若欲顯之非果不克當知果是顯體之樞要如提綱目整則以果為宗意在此也。

　　萬行之因雖亦顯體不及果德究竟相應問若言為顯法性體故偏取佛果為經宗者法華豈不顯實相體何故雙用因果為宗答法華正開千如實體是故因果皆能顯之此經三詮如來所游法性之體此體非常非無常能常能無常乃是專論極位三身非果為宗此等眾義無由得立故云果是顯體樞要等也。

　　△二附經委釋二初明今師正釋二初正釋二初據經文立義釋二初約佛壽對法性明宗三初明得果冥體。

　　更附經重顯此義文云釋迦如來所得壽命釋迦是果人壽量是果法果人克果法冥乎法性。

　　釋迦別號如來通號以別簡通顯今教主極果人也壽量乃是果人所克難思之用不冥法性寧克此用。

　　△二稱體立能二初立義。

　　法性既非有非無非常非無常果人果法亦非常非無常法性既能常能無常果人果法亦能常能無常。

　　法性中實離諸邊倒故非有無及常無常果人果法既與性冥亦乃雙非雙非之性法爾雙照故也。

　　△二示文。

　　四佛釋疑舉山斤海滴地塵空界無能算計知其數量明其能常八十滅度是能無常。

　　問下文句釋壽量品題云山斤等無能算計與阿彌陀同是有量中之無量雖極長遠終是無常今何以此明其能常答曰雖是有量以人天等莫知齊限若非法性能常之用那得現壽長遠若斯是故四佛舉此長壽顯佛常用今八十滅度即無常用此常無常即是法性雙照大用。

　　△三約釋疑明宗二初約疑明失。

　　此見八十滅度之無常不能計校其常尚不能知其常焉能知其非常非無常。

　　信相但以八十滅度無常為疑不知如來能現常壽尚不能解即短之長焉了玅證非長非短此舉迷宗之失也。

　　△二約宗顯得。

　　若不約果此義難明既舉果冥理顯體義彰以果為宗其義如是。

　　法性體用顯由極證故云若不約果此義難明今以佛果為顯體宗則非常非無常能常能無常眾義皆立除信相疑使羣機悟此乃解宗之得也。

　　△二約報化對法性明宗三初明果有總別二初明餘經別舉智斷。

　　又說果義不同或約無上菩提智德明果或約大般涅槃斷德明果若舉智德眾善溥會任運知有斷德若舉斷德諸惡永盡任運知有智德互舉一邊不可偏執也。

　　餘經說果或智或斷如指左邊必具於右指右亦然智契理故眾善溥會豈可契理而不斷惑是故任運具於斷德斷德調機非智焉能諸惡永盡是故任運具於智德諸經互舉乃隨時之義也。

　　△二明此經總於二三。

　　今經舉壽量明果壽量是果報果報語總總於智斷智斷亦總果上三身。

　　壽量乃是修道所得故名果報感果獲報智斷必全既總智斷合具三身何者智是報身斷是應身此二全以法身為體故知今經明壽量果能總二德及以三身。

　　△二明宗體融玅二初約三身稱性故互攝。

　　果上三身既與法性冥法性非常非無常三身亦非常非無常法性既能常能無常三身亦能常能無常。

　　問法身如何更冥法性答此文既云果上三身與法性冥此乃修三冥於性三故云法性非常非無常能常能無常豈非性三修極三身與性冥故故使三身各有三義斯由性三互具成九致令修三亦成九義顯無別修故論二九二無二體秪是一九九秪是三三非定三三秪是一舉一不少言九非多修性圓玅其義如是。

　　△二約二身即法故難思。

　　若能無常即化身壽命也對無常而論常能常即報身壽命也報化與法性冥法性既非常非無常不可算數報化亦非常非無常不可算數云何見迹短而言佛壽定短。

　　上約離義修性各三今就合義故以報化冥於法性二既即性安可數知乃即八十應化之身壽不可計是故四偈皆云釋尊此義皆由果宗顯性故使二身同法性壽。

　　△三託疑者彰失。

　　此不識果能顯體之意。

　　信相若知果能顯體非常非無常能常能無常終不見短定謂之短。

　　△二約化事比況釋二初立況。

　　又如佛非鹿馬能現鹿馬鹿馬定是佛耶鹿馬是佛化所為非佛身也。

　　△二結釋。

　　法性能長短長短非法性也。

　　所言長短非法性者其實長短全是法性良由迷者定執長短不識法性故於長短指非長短而為法性若見法性必能長短。

　　△二顯得。

　　若見此義果能顯體常義亦成非常非無常義亦成無常義亦成果為宗要義亦成若不爾者諸義皆不成。

　　若見此義者指今立果為宗意也此意若立諸義皆成何者修二性一而論三身顯體之果正是報身常義成也所顯之體豈非法身非常非無常義成也法報既合應身赴機無常義也此等義立功由果證果為宗要其義善成果是顯體樞要如提綱目整信不誣矣問文句云應佛能為常與無常是則能常亦是應身今文何故常屬於報應唯無常答報應乃是法身常與無常二種之用法身是體性不偏屬故法身云非常非無常報身屬常應屬無常而文句云應身能常者以能現長人天莫數能彰法性常住之用故云常耳若望報身長短二應俱名無常故與下釋義不相違。

　　△二簡古師非義二初敘。

　　舊用山斤海滴之文是無常謂虗空分界是虗空無為復引捨身品中求常樂住處者是三無為為常無生死故為樂也。

　　△二斥。

　　皆以小意曲解大乘如此解者一切皆不成非宗要也。

　　古師此解略有二失一不能分別大小法體故將三藏三種無為曲解方等四德之果二不知今經果宗顯體果人果壽冥乎法性法性既非常非無常果人果法亦非常非無常法性既能常能無常果人果法亦能常能無常以果三身皆即性故是故三身一一互具古人迷此故齊海滴判為無常既失修性俱融之義雖立經宗全無要義也。

　　△四論用者果宗冥體故有大用其猶鑑鼓以瑩以擊現像發聲釋名總三今別示一釋此為三初標示通名。

　　第四明用用謂力用也。

　　以力釋用名義成也非堪能力無作為用二義相顯以示通名。

　　△二正釋此典二初示四名。

　　滅惡生善為經力用滅惡故言力生善故言用滅惡故言功生善故言德此皆偏舉具論畢備也。

　　先且總舉滅惡生善宗既冥體謂之力用任運發生能為群機滅惡生善若偏對者力能滅惡用能生善以滅惡故力乃成功以生善故用乃成德故舉功德顯其力用欲令易解故且偏言若其盡理力用功德一一皆能滅惡生善。

　　△二明經意二初明果智成由功德。

　　夫一切種智是果上之德果智由於無量功德之所莊嚴滅除諸苦與無量樂。

　　序品云一切種智而為根本無量功德之所莊嚴滅除諸苦與無量樂今以此文明經力用以果上智為眾行本者此明初心了知本性具於功德雖以無量修德莊嚴修即性故嚴無所嚴了苦即性無苦可滅乃能除滅一切苦也知樂即性無樂可與乃能徧與究竟樂也問今言功德嚴果智者斯是行人修懺讚等滅惡生善趣向菩提何得以此為經力用答佛得經體體發力用力用者何謂說懺讚及以空慧行者修之成滅惡力及生善用莊嚴本智而成佛智豈經力用不修而成耶如世玅藥不服無功。

　　△二示文旨力用銓次三初明懺讚兩品二初明二行成果三初明二品先後。

　　苦是惡業果貪恚癡是惡因惡因不除果不得謝聖人意先令滅惡因故懺悔品居先樂是善果懺讚是因懺罪讚聖惡滅善生故讚歎品居後亦是互舉爾。

　　懺有三種謂作法取相無生無生為正以二為助是故能令貪嗔癡滅此三煩惱有通有別今了通別同居一念頓照無生兼事懺助無惡不滅讚有三種謂讚丈六尊特法性今正讚尊特上冥法性下現丈六此三即一此一即三不縱不橫不可思議如此讚佛攝一切善兼前懺悔為常樂因據其品次先以懺洗用淨三業禮讚三身若以讚佛善力資懺令三障滅以此為次其義亦成故云亦是互舉耳。

　　△二明能成宗體。

　　將此勝用莊嚴果智智備體顯。

　　佛之果體為生心體佛示懺讚二種勝用眾生修之得成滅惡及生善用此用莊嚴同佛果智顯法性體。

　　△三明五義俱備。

　　體顯名金果備名光力成名明益他曰教也。

　　此文承上即是行人智備體顯體顯名金性體既顯果智稱體此智名光嚴果之力自行功成能多利益名之為明利益之事無過設教也金等三字別對體等若總此三即是名也感五既然應五亦爾今示一五已含二五。

　　△二明二品互具。

　　但懺品滅惡非不生善讚品生善非不滅惡互說一邊。

　　如說不修善根之罪即懺中生善也若讚能離染著之德即讚中滅惡也今且從強左右說耳。

　　△二明空品一文。

　　空品雙導懺不得空惡不除滅讚不得空善不清淨文云一切種智而為根本即其義也。

　　此品圓譚即空假中蕩三惑著名畢竟空導成懺讚二種之用若其不照三惑無生縱懺不除惡之根本暫息復起故云惡不除滅若不照三諦無得縱讚不顯性淨功德還成漏因故云善不清淨今以空慧無生無得是故懺讚能嚴果智引序品文中空之智為懺讚本也然其利根於前二品修無生懺就尊特讚豈乖空慧鈍者猶昧故特說之故此品云為鈍根者起大悲心。

　　△三明已下諸文。

　　四王品已下護經使宣通還是生善禳災令去還是滅惡。

　　鬼神品云一切皆是大菩薩等故知護經及禳災力皆是分得金光明宗顯金光明體起金光明用也故知諸天得經功用還護於經以至下文正論治病救魚飼虎皆是此經生善滅惡力用功德故四王云我等聞經增益身力心進勇銳具諸威德又人王燒香供養經時變成香蓋金色徧照此界他方皆是此經威神之力。

　　△三牒文結攝。

　　攝此諸文故言以滅惡生善為用也。

　　其意可見。

　　△五判教相若論生起則尋名得體依體立宗宗成有用用則設教此乃製立五章次第若究五義須明總別名總三法體宗用三別示三法今之教相判前總別時味所攝文二初標。

　　第五判教相者。

　　前之四章皆是聖人被下之言悉稱為教今以五味四藏四教明其相狀使覽之者區以別矣。

　　△二釋二初破他異解三初破舊師判屬不定二初敘。

　　舊明此經非會三非褒貶非無相不列同聞眾不在五時次第而明常住者是偏方不定教。

　　會三即法華褒貶即方等無相即般若既非此三乃以不列同聞之眾以驗不在五時次第未至涅槃而忽譚常是故判屬偏方不定之教偏謂偏僻方謂處所指信相室為偏僻處古人判教所立五時與今有異彼以華嚴別名為頓乃立五時皆名為漸一有相教謂四阿含二無相教謂諸般若三褒貶教謂淨名經及諸方等四萬善同歸教謂法華五常住教謂涅槃若偏方不定教非漸頓攝。

　　△二破二初破非五時次第三初舉彼義定。

　　是義不然若不列同聞非次第者列同聞眾應是次第。

　　△二引鴦掘並。

　　鴦掘摩羅列同聞與眾經不異論褒貶與維摩意同論家何故不預次第。

　　彼經通序非不列眾鴦掘摩羅斥聲聞乘明摩訶衍同於維摩而成論師同與今經判屬偏方不定之教。

　　△三覈成次第。

　　若列眾不列眾皆非次第者亦應列眾不列眾俱是次第(云云)。

　　論家既判鴦掘在不次驗知不因不列同聞而為不次若爾何妨今經不列同聞是次第耶。

　　△二破非偏方不定三初舉彼義定。

　　若言未應明常而明常是偏方不定者。

　　古判五時第五涅槃方譚常住前之四時悉是無常此經越次豫明常壽稱偏方者此先定之。

　　△二引方等破。

　　陀羅尼云王舍城波羅柰祇陀林三處與聲聞記此亦是未應會三而會三得為次第未應明常而明常何故不定耶。

　　陀羅尼者即方等陀羅尼經也乃以第四法華會三例於第五涅槃譚常也方等會三既居次第今經譚常何故不定此是方等後分經文故得却指三處法華授聲聞記。

　　△三引眾經破。

　　又法華般若淨名方等咸論常住得是次第此經明常獨居不定何耶。

　　古人判教不了異名同詮一理華嚴法界方等實相般若佛母法華一乘此等若與涅槃常身金剛不變體不同者豈以生滅無常之法而為實相及一乘耶又維摩云法身無為不墮諸數法華云常在靈山又云常住不滅此等諸經既居次第此經何故獨屬偏方此乃正示今經譚常非不定教傍顯諸經皆詮常住。

　　△二破一師判屬法華二初敘。

　　又一師言此經與法華同是第四時山斤海滴與塵沙義齊故。

　　謂法華壽量喻以界塵與今經齊意謂二經未出數量皆是無常。

　　△二破。

　　是義不然新本云舍利繫縛色如來常住身無有舍利事何得山海而翳金光塵沙而蔽寶所。

　　此師不了二經譚常但執數量一不了此經者帝王經中因婆羅門欲生天故求佛舍利梨車王子廣譚佛身是常住體無舍利事此於應色即示法身非長非短以驗此品全法起應能長能短八十是短山斤是長短表應身長表報智古人不見新本所明常住法身是所證金報身常智是能證光但齊應身山斤海滴能表之數判屬無常翳於所表法報金光也二不了法華者彼部所譚本迹二門皆顯常身何者迹門中云世間相常住於道場知已本門中云如來明見三界之相非如非異此皆所證常住法身中道之體乃以寶所髻珠而為譬喻所證法身既其常住能證報智所垂應用豈可無常經舉界塵乃是過去本成劫數若論未來經文顯云常住不滅豈非此師以久遠成佛界塵劫數翳於寶所所譬三身耶。

　　△三破真諦判在三月二初敘。

　　真諦三藏云此經是法華之後涅槃之前九十日說引涅槃云佛告波旬却後三月吾當涅槃信相聞斯故知八十應滅。

　　△二破二初奪破唱滅之語通在諸經豈可獨指於三月前告波旬時信相懷疑耶此文分三初總奪。

　　是義亦不然唱滅之旨非獨告魔定在三月。

　　△二引經。

　　法華云如來不久當般涅槃普賢觀亦云當般涅槃。

　　△三結破。

　　諸經唱滅非但一文何必九十日耶。

　　△二縱破二初縱而覈之。

　　縱令三月為屬第四時為屬第五時。

　　所以縱者諸經唱滅其語猶通若三月前知齊八十故須縱許在乎三月雖縱年月須覈部味以凡判教有前後分前分有次後分不定如今空品在般若後若陀羅尼在法華後後雖不定須攝歸前縱令此經在三月說為屬法華為屬涅槃此順古人以法華涅槃二經分對第四第五二時故也。

　　△二驗其無據。

　　若屬第四時法華已捨方便此中何得更許三乘同懺若屬第五時何得復言在前三月進退無據兩楹不攝(云云)。

　　三乘同懺文出新經三乘行人各求證果同依此經修懺悔也法華廢權尚捨別教不共方便豈存三乘同懺方便退非法華也此經既在三月前說進非涅槃也兩楹不攝規矩無從。

　　△二明今正判二初以文義定二初簡異餘時。

　　今既不同舊若為判教若安無相而時異若入會三而味別。

　　若安無相而時異者簡非般若也說彼部時處會雖多而同名般若此既別立金光明稱故與彼時所說異也會三即法華彼經廢權同歸一乘純一醍醐今存異趣則屬生酥故云味別。

　　△二定屬方等二初以文定二初引方等文。

　　案下文云曾聞過去空閑之處有一比丘讀誦如是方等大乘既言方等豈非文耶。

　　△二引三乘文。

　　方等之教通於三乘新本云欲生人天欲得四果支佛欲得佛皆應懺悔滅除業障安處方等其義無疑。

　　方等之名立有二意若大經云從酪出生酥譬修多羅出方等此則的約第三時教名為方等即被三乘四教機也若普賢觀稱方等者乃直名圓理非第三時徧被羣機教部之稱也今初所引方等之文恐人謂同普賢觀等從理立稱故引三乘懺悔之文以定此名的從教部是故結云其義無疑。

　　△二約義定二初明方等部元不局。

　　而難者言新本云法界無異乘此害於通義然方等滿字通別通圓此旨非妨。

　　因今立云方等之教通於三乘遂引新本無異乘文難今所立通三不成故云害於通義然方等下釋難所云法界無異乘者別教圓教俱以法界而為歸趣是故自得名無異乘方等滿字既通二教有何妨礙。

　　△二明列眾文或未來。

　　難者以不列同聞為疑胡本尚多何必止四卷七軸或其文未度爾。

　　經初不列同聞之眾他疑今師判屬第三方等不當是故大師指彼天竺其文尚多不止讖譯四卷之文及真諦七軸至唐義淨重譯此經名最勝王金光明經果有列眾以驗大師所指梵本宛爾冥符又驗他師判屬偏方灼然為謬。

　　△二以教味判。

　　如此斟酌五味明義則第三生酥攝若四藏明義則雜藏攝四教明義則通教攝通教之中即得論帶別明圓也。

　　對他研覈復據文義故云如此斟酌乃以五味四藏四教而判攝之初五味者涅槃經文既以生酥喻於方等今經顯有方等之文又有其義是故須在第三味攝次四藏者謂聲聞藏菩薩藏雜藏佛藏此乃以人而名法聚聲聞名藏意彰純小菩薩佛藏唯詮於大雜藏兼含若大若小今經既許三乘同懺則能蘊攝聲聞菩薩及以佛法故屬雜藏也後四教者五味四藏名尚同他四教判經唯今所用此經體幻即顯中空全非三藏析法拙度三乘同懺復非別圓不共之法正是通教三乘共稟不生滅法利根菩薩知常達性故名通教帶別明圓問通教菩薩利者受接乃於聖位方知不空何故釋題及解經文唯約始終俱圓而說是則解釋與判教相頓成胡越也答通教機雜不獨受接方知不空蓋論通教須具三義一因果俱通二因通果不通三通別通圓初義者是鈍菩薩但見於空始終不知二教別理故云因果俱通也次義者見地已上深觀於空能見不空以此菩薩初依通理得成真因後依別理而趣佛果故名因通果不通也第三義者節於乾慧及性地中聞體法空不但空於二十五有亦乃空於涅槃之空此人雖藉通教譚空開導其心而了此空體是中道乃以別圓內外凡觀同於二乘歷乾慧等及後諸地至第十地即成別圓初地初住八相之佛此乃通教通別通圓義也既在初地便知不空是故不受被接之名以是義故此經雖約三乘同懺判屬通教不妨釋題及解經文自明三法始終圓玅正是通教第三義也又復應知此經既許三乘同懺其懺悔處隨彼信解或空不空或次不次合具通教前之二義大師特為成今行者圓解行故捨劣從勝一向圓譚見聞之徒當從此意而思修之。

金光明經玄義拾遺記會本下之下(終)

　　音釋

　　玄義

　　沓

　　(音踏沓重也)。

　　𧂐

　　(音恣)。

　　絓

　　(音話)。

　　攘

　　(當作禳音穰攘却變異也)。

　　楹

　　(音盈柱也)。

　　斟

　　(音珍斟行酌也取也)。

　　遺記

　　鷳

　　(戶間切白鷴似雉而尾長四五尺)。

　　徑侹

　　(侹音挺徑侹直也)。

　　芿

　　(音仍去聲芿草芟陳者新者又生曰)。

　　填

　　(音田填塞滿也)。

　　攝褻

　　(攝音折褻音䐑攝褻重衣也)。

　　跬

　　(音魁跬舉一足也)。

　　䆳

　　(音遂邃深遠也)。

　　壺

　　(音悃壺居也廣也宮中道也)。

　　飼

　　(音四飼食也)。

　　褒貶

　　(褒博毛切進揚美也貶音匾貶減損也)。


