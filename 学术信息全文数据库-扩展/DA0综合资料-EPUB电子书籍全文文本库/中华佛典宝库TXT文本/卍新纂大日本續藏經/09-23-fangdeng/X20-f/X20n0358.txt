卍新纂大日本續藏經第 20 冊 No. 358 金光明經文句文句記會本


　　No. 358

金光明經文句文句記會本卷第一

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】吾先師昔居寶雲嘗講斯典其徒繁會競錄所聞而竊形卷軸況筆寄他手反覊乎曠遠之旨至於援證經論辭多舛謬予每一臨文不能無慨近因講次憶其所領大義撰成記文仍採孤山索隱中俗書故實用為裨助庶覽者不以事相之關情但思理觀之為益時天聖五祀臘月三日記。

　　【記】將釋此經文句大科分二初釋題二入文釋題二初正標題目。

　　【文句】金光明經文句

　　【記】金等四字即所釋也文句二字是能釋也所釋經題委在玄義能釋文句者文即經文句謂章句亦句逗也即以章句節其經文令其詮旨各有分齊故荊谿云以由釋題大義委悉故至經文但粗分章段題云文句良由於此然立此二字蓋謙辭耳若觀釋經大義非少又解諸經皆稱文句乃是通稱故以經題簡之令別。

　　二能說師號。

　　【文句】天台智者大師說門人灌頂錄

　　【記】住處得名如常所辨。

　　二入文二初定三分二初的指所傳。

　　【文句】此四卷文總有十八品。

　　【記】異於真諦所譯七軸二十二品故指四卷十八品也世有足囑累為十九品者謬也以諸譯本皆無此品故。

　　二正判三分二初引諸師判二初總舉不同。

　　【文句】舊來分割盈縮不同。

　　【記】盈者進也縮者退也盖言諸師分割三分進退不同也。

　　二正明所判三初江北師。

　　【文句】江北諸師以初品為序壽量下訖捨身為正讚佛為流通正文又三壽量下是正說四王下大誓護經除病下大悲接物。

　　【記】以四王等各於佛前發願擁護說聽之者故云大誓護經流水長者除病救魚薩埵大子捨身飼虎等為大悲接物此師之意與下真諦新舊雖異大意是同。

　　二江南師。

　　【文句】江南諸師以初品為序壽量下為正四王下十三品為流通。

　　【記】與今分節三分似同但昧壽量半品屬序耳。

　　三真諦師二初判又。

　　【文句】真諦三藏分新文二十二品初品為序壽量下至捨身十九品為正後兩品為流通。

　　【記】真諦三藏於梁世重譯此經名金光明帝王經更加四品謂三身分別品滅業障品陀羅尼淨地品依空滿願品足讖本十八凡二十二品而出疏解釋故云新文等也。

　　二明義。

　　【文句】真諦釋云壽量明師果懺歎兩品明弟子因授記是弟子果除病是師因四王下正論力用前師果弟因既為正後師弟因果何得為流通邪。

　　【記】仍斥江南以授記除病悉在流通故云後師弟因果等也合云師因弟果現文似倒。

　　二示今師意二初約理破諸師二初總斥人情。

　　【文句】今師謂分文本是人情人情咸謂序未辨道流通歇末不得論師弟因果是義不然。

　　【記】正斥真諦義兼江北以此二師判師弟因果並在正宗意謂序分全未辨說修證之道至流通分道味已歇微末而已故總斥云是義不然。

　　二別示經意二初立意二初明三分互通。

　　【文句】夫三段者不可杜斷隔絕序本序於正通序則有三義正本正於序通正亦三義通本通於正序通亦三義上中下語皆善故。

　　【記】杜塞也三分共成一經感應豈得義理互不相兼如初序分敘述發起若不關於下之二分何名正通之序正是序中所發所述復是流通所宣流布不爾何名一經正說流通一段若捨序正為通何法是故三分各具三義上中下語即七善中時節善也妙經云初中後善若其杜絕何名善耶。

　　二眾機徧益。

　　【文句】又眾生得道根性不定何容序無滋味流通歇末邪既不歇末說師弟因果亦應何妨如序中說正亦應無妨流通中有正意彌是督勵宣行不乖經意。

　　【記】經所被機益有遲速不必皆在正宗悟入故云根性不定何容序分全無法味通中法味歇滅微末耶既其不然於流通中說流水因及信相果復何所妨彌益也督率也勵勸也。

　　二引經。

　　【文句】又法華中明阿私仙是師因持品授弟子果記諸師咸判是流通此有其例於義無妨與奪由人不須苦執也。

　　【記】師即釋迦也達多品中明佛往劫以國王身事阿私仙求大乘法故曰師因持品授記波闍耶輸等成佛劫國即弟子果古諸法師判法華經自法師品後皆屬流通而人共許此與江南判今流通有師弟因果其意齊也故云於義無妨然不可定執故云與奪由人。

　　二據義分今部二初分經二初定三分文。

　　【文句】今從如是我聞入壽量訖天龍集信相菩薩室為序段從爾時四佛下訖空品正說段從四王品下訖經流通段。

　　【記】今分三分大同江南但序盈半品故引三師但破真諦。

　　二示三分義二初正示。

　　【文句】序者序將有利益正者正當機辨道流通者流名下注通名不壅欲使正法之水從今以注當聖教筌罤不壅於來世。

　　【記】將者當也正宗流通在序分後今序當有二分之益故云將有利益正當機者當是對義即正對機緣辨說常果懺讚之道也筌魚笱也罤兔罝也筌罤喻言教魚兔喻義理欲使言教流至將來正像末時常令群生取於義理故云不壅於來世也。

　　二引經。

　　【文句】經曰上中下語皆善即此義也。

　　【記】二釋難二初立難。

　　【文句】疑者云序分何得入正品中。

　　【記】既稱序分合齊序品安得復入正宗壽量半品餘耶。

　　二釋通三初引他部例。

　　【文句】眾經例爾如維摩無序品序在正說中大品正說在序品中涅槃序分入正品中眾經皆然不以為疑何獨惑此。

　　【記】淨名經以佛國因果以為正宗既無序品諸師乃將佛國半品而為序分若大品般若序品中云佛知眾會已集告舍利弗菩薩欲以一切種智知一切法當習行般若波羅蜜等如此說者已是正宗而文在序分若涅槃經當壽為正既無序品乃以壽命品中集眾為序此約北本也若南本者謝公治定乃取壽命集眾之文題為序品此等三經或序入正或正入序諸師分解不以為疑安得獨疑今判序分入壽量中耶。

　　二明此經意。

　　【文句】斯乃出經者意為四佛斷疑孤然而起其文嶄絕引序分安壽量中。

　　【記】斯乃出自集經者節品之意蓋以若將壽量品題於天龍集信相室後安者則令四佛斷疑之文孤然而起故云嶄絕嶄鋤銜切嶄巖山貌若文孤起則如山巖之險絕不相連屬也為此之故安壽量題於序段中也。

　　三約今意結。

　　【文句】今從義便不得齊品分割也。

　　【記】品雖屬正義當序分豈順標題令義失耶。

　　【記】二正釋經三分二初序分二初品題。

　　金光明經序品第一

　　【記】句文分二初釋序二初標三義。

　　【文句】序有三義一次緒二敘述三發起。

　　【記】經之序分義合有三諸部之中或秪一二盖闕略也今經與法華等諸大部中皆具此三。

　　二釋三義。

　　【文句】次緒者居一部之初冠眾說之首故言次緒敘述者敘於方將述於當益故言敘述發起者發其信心起於教也一段經文含此三義故題為序品。

　　【記】緒謂繭之緒也凡繭之抽絲先抽其緒緒盡方見其絲今以五事在初如絲之緒也冠去聲呼敘方將述當益盖言敘述當時有正宗流通之益故此序述下一十七品也發謂開發物機之信也起謂興起聖應之教也此序即以現瑞駭動物情令信心顒顒教必深益。

　　二釋品二初舉梵翻名。

　　【文句】品者梵語稱為䟦渠此為品也。

　　【記】二就名釋義二初正釋。

　　【文句】品是類義此中文句氣類相從節之為跋渠。

　　【記】此中文句俱在經也以能詮教皆用四法謂聲名句文此有二種佛世滅後若約佛世八音四辯梵音聲相此一是實名句文身但是聲上屈曲建立此三是假聲屬色法名句文身屬第三聚不相應行毗曇十四成論十七瑜伽二十四種此則大小二宗所立有異名句文者唯識云名詮自性句詮差別文即是字為二所依若約滅後諸聖結集彼土貝葉此方黃卷其中所載名句文者皆依形顯色法建立也今略舉此二具足應四氣類相從者如以四法同明發起等義故節為序品乃至同明讚佛之義故節為讚品今雖釋序而品義貫下。

　　二引例。

　　【文句】例如律中有篇聚毗曇有犍度爾。

　　【記】律論二藏文句氣類咸有篇聚犍度之節段猶經之品類篇聚者謂五篇六聚一波羅夷二僧殘三波逸提四提舍尼五突吉羅此謂五篇也於僧殘之下加偷蘭遮即名六聚若於吉羅更開惡說復為七聚毗曇者具云阿毗曇此云無比法即論藏也犍度此云法聚亦以氣類相從之法聚為一段也如八犍度論謂一業犍度明三業二使犍度明百八煩惱三智四定五根六大七見八雜思之可見。

　　二經文二初分三序。

　　【文句】從如是下是次緒從是時如來下是敘述從其室自然廣博嚴事下是發起。

　　【記】此雖分三至下消文但束為通別二序。

　　二釋三序三初次緒二初泛論名數二初明數不同二初正明數開合。

　　【文句】次緒之序舊云五事地人開佛是為六事。

　　【記】地人者弘地論師也六事者一所聞法體二能持人三聞持和合四說教主五依止處六聞持伴或七則離於我聞或五則合於佛處。

　　二兼示眾是非。

　　【文句】此經天龍集信相室不聞前序不聞後夢亦得是同聞亦得是非也同聞眾少不次第云云。

　　【記】此經正談常壽之宗在信相室故諸天龍及諸菩薩於此集聽說意四佛不現理合其眾退散靈山說序夢中金鼓時處既異故皆不聞約聽常壽得是同聞不預夢等故非同聞以說此經時處不定故同聞眾不如諸經安布次比也若義淨新譯最勝王經列同聞眾不異諸經大師懸知梵本將至故注云云。

　　二立名多種二初列釋異名。

　　【文句】此之五六亦名印定序三世諸佛經初皆安如是故亦名通序與諸經同亦為通名作本故亦名經後序結集者所置故亦名經前序遺囑令安故亦名破邪序對破外道阿慪故亦名證信序令聞者不疑故。

　　【記】凡有六名皆上句標名下句釋義印定義者以如是等文如世符印見此冠首知是佛經故大論云非但我法如是三世佛經初亦然為通名作本者金口所談皆安如是故通名經經後序者結集時在說經後故經前序者以佛遺囑令安經首故大論云佛將涅槃阿難問佛一切經首當作何語佛答阿難應云如是我聞一時佛在某方某國與某大眾破邪序者以一切外經皆以阿慪二字冠首阿之言無慪之言有以其所計此二為本顯於部內不出有無故立如是對破邪執不如不是證信序者大論云何以不直說般若而說住王舍城答說時方人令人信故。

　　二結歸四悉。

　　【文句】天台師云總此六說都是四悉檀意也諸佛諸經同是世界悉檀也經前經後為利來世是為人悉檀也對破外道是對治悉檀也信順無疑是第一義悉檀也。

　　【記】天台師者章安對彼舊解故稱智者為天台師四悉檀者悉是華音以徧為義檀是梵語此翻為施諸佛聖人常以歡喜生善破惡入理四種之益徧施眾生斯是感應之通相也此之次序金口令安即是應也即被滅後一切機緣即是感也而其一序有六名義其意如何今以四種悉檀收之則一一名義皆有所歸也故初二二名是世界益施眾生也三四二名屬於為人第五破邪是對治法第六信理屬第一義此四既未判於深淺即當四教各具四也。

　　【記】二正釋經文二初依經釋五義二明闕同聞義此依地論師六事分文故若依五事現文唯四就初為五初法體。

　　如是。

　　【記】文二初舊解二初引諸師釋四初舊解。

　　【文句】舊解如名不異是曰無非阿難所傳文句似瀉水分鉼與佛一種故不異稱如文下之理𠃔當無謬故無非曰是略而言之文如理是。

　　【記】二肇師。

　　【文句】肇師云如是者信順之辭也信則所聞之理會順則師資之道成。

　　【記】三真諦。

　　【文句】真諦三藏云如是者決定也數決定理決定佛說此經有若干文句若多成增謗若少成減謗阿難傳之如瀉水不多不少故數決定佛說無相之理不有不無若有墮增若無墮減阿難傳之無增無減故理決定。

　　【記】四龍樹。

　　【文句】龍樹解如是者信順之辭也信者言是事如是不信者言是事不如是。

　　【記】其四文義皆悉可見至判四悉方定深淺。

　　二以四悉判。

　　【文句】此之四解各據一悉檀意舊解語總不顯文詮何等理為如何等理為文所詮為是既不顯了只是世界悉檀意肇師據信順是為人三藏文理決定為對治龍樹信順如是為第一義云云。

　　【記】今明聖法若多若少若總若別無非感應感應不出四種悉檀前判次序六種名義是總是多今判六事一一感應是別是少故如是二字諸師異釋今天台師用四悉檀而會釋之各得如來感應一意豈同世諍是一非諸舊解二字雖對文理不分大小其語通總又無生善三益之相但得授受不謬之益故屬世界也肇師雖有會理之言亦不簡真俗但生信順資稟之善故屬為人真諦文理亦未分別而論決定離增減惡故成對治龍樹信順雖同肇師而言信者言是事如是此則能彰三諦之義是事即俗諦如即真諦是即中諦此於一句巧示三諦當第一義也注云云者令如向辨。

　　二今釋二初約教二觀心此之二釋即教觀二意雙美而談逈出諸宗功由此也初文分二初通。

　　【文句】今作通別二釋佛如法相而說阿難如聞相而傳故言如也佛如法相而解阿難如海量而受故言是也云云。

　　【記】約說約傳明如約解約受明是此既通釋貫下別釋必該四教故知法相是四所詮佛是宣說四教之主阿難是四聞持之人當分而言四皆海量。

　　二別釋三初迭明破立四即是四教一一破前不如不是方立本教如是之義初破邪立正破外道邪顯三藏正二初破邪。

　　【文句】別釋者外曰阿慪稱吉文乖其理故非如理異其文故非是不可見阿慪在初而中後皆吉也。

　　【記】阿慪稱吉者百論明外道問內弟子云佛說何法答云略說二種惡止善行外曰汝經有過初說惡故是不吉我師經法初說吉故如廣主經等初皆言吉以初吉故中後亦吉故曰阿慪稱吉也文乖等者以正破邪不如不是經初標吉而部內所詮唯是邪見此文乖理非如也邪見即不吉豈稱阿慪此理異文非是也故百論破云是吉是不吉此是邪見氣也。

　　二立正。

　　【文句】文如其理故言如理如其文故言是。

　　【記】三藏教中文理相稱以無常生滅之談稱無常生滅之理曰如此理稱文曰是。

　　二破異立同二初破異。

　　【文句】今謂三藏經初云如是二諦各異故非如理淺故非是。

　　【記】欲彰衍理先斥藏非實有之俗而為能詮不即真諦故非如也所詮之真不含中理淺故非是。

　　二明同。

　　【文句】摩訶衍二諦相即故言如理深故言是。

　　【記】通談幻有當體即空不異名如即空之真能含中道不同三藏析空定淺故理名是通教必通別圓二教故文標云摩訶衍也。

　　三破淺明深二初破淺。

　　【文句】今謂三人同聞而各解故非如證入優劣故非是。

　　【記】欲明別理先斥通非通教三乘同聞即空而鈍菩薩同二乘解利根聞空不但空有兼能空空既此各解望別非如空中兩證證空尤劣比中非是。

　　二明深。

　　【文句】唯菩薩所聞者為如菩薩所到者為是。

　　【記】別教不通二乘脩學雖復廣攝微塵之眾唯菩薩根皆聞佛性次第脩入既無異解故得稱如無不證中故稱為是。

　　四破離立中二初破離。

　　【文句】今謂離邊明中之文則非如出二諦之外有中道則非是。

　　【記】欲明圓理先斥別非別雖談中中唯佛果雖復變造九界因果九非性具須緣中道次第斷盡方成佛界佛與九異故不名如初觀出俗次觀出真至第三觀雙出二諦方證中道中不即邊故非是義。

　　二明中。

　　【文句】文字性離即是於如故言如一切法即佛法名之為是。

　　【記】能詮文字性本忘離與理不異故稱為如唯空唯有唯色唯心一一皆中無非佛法故名為是文如理是義究竟成。

　　二結成四教。

　　【文句】初破邪明正即三藏經如是次破異明同即通教經如是次破淺明深即別教經如是次破離明中即圓教經如是。

　　【記】問前釋四教通真含中得名理深今結四教別教乃云破淺明深豈可通教真中俱淺答通理雖深為攝二乘及鈍菩薩故兼淺理今結別教獨菩薩法唯談深理故以唯深破於兼淺與前列釋義不相違。

　　三示部具四。

　　【文句】此經既是方等通被根性不同作種種說無咎。

　　【記】二觀心。

　　【文句】觀心解者觀與境冥故為如境即正觀故為是經言如此觀者即是正觀若他觀者名為邪觀即其義也。

　　【記】以圓三觀觀於陰等脩惡之心即是性惡名惡法界無法不收體是三德復名三諦稱諦而照觀境不異故名為如境即正觀者境是本覺起為始覺雖分新舊覺體不殊故得名為境即正觀是義方成若不爾者境照境等四句豈立經言等者若觀頑境偏小忘心假立真如等皆名邪觀今茲正觀雖非約行行人若欲攝事成理即聞而脩必須於所觀心簡於十境陰境常有餘九待業於能觀觀須識十乘上根脩一中根至七下根具十若自未解摩訶止觀當依師友一一咨詢明識藥病方可脩之勿謂一句脩行即足下去觀解準此應知。

　　二聞持。

　　我聞。

　　【記】文二初舊解三初舊師。

　　【文句】我聞者舊云阿難不師心親承佛旨故曰我聞。

　　【記】外人我見故多師心阿難師佛故唱我聞。

　　二真諦。

　　【文句】真諦曰我是器義一散心名覆器無聞慧故二忘心名漏器雖得而失無思慧故三倒心名穢器非而謂是無脩慧故阿難無三過唯是善好器親承有在故言我聞。

　　【記】我能受持佛所說法故是器義簡三非器顯成三慧雖未分於四教慧別然釋我聞尤過舊解。

　　三釋論。

　　【文句】釋論云耳根不壞聲在可聞處作心諦聽因緣和合故稱聞阿難與聽眾述佛遺旨親承不謬故言我聞。

　　【記】彼明耳識從四緣生一空二根三境四作意今云不壞是根可聞處是境諦聽是作意唯闕空緣下云因緣和合義可兼之即四緣和合方發耳識不言耳聞稱我聞者我是耳主故新云耳識九緣生備於唯識也。

　　二今釋二初約教釋二初我聞各釋二初明四我。

　　【文句】師釋我有四義謂我我我無我無我我我無我而不二真我義配四根性人云云。

　　【記】此我我等例於大經生生等四句而立然我是假名攬陰而有陰法既有生生等四我隨實法豈不然乎如釋生生云大生生小生此乃生滅生於生滅攬生滅法成生滅我故例生生成於我我雖是空觀而非體空是故三藏富於初句又復應知假實生滅眾生本爾而不覺知今稟此教稱本而觀豈唯此教下三皆爾通教實法生即不生故陰中我即無我也故屬次句別人知陰不生而生是故觀於無我而我盖由此教元知真我見慢盛故初觀無我次破無我建立於我後入真我是故此教當第三句圓人即達現前假實不生不生攬常住陰而成真我我既即中二諦皆趣故云我無我而不二真我義是故此教當第四句教本被機故四我義配四根性令後說者如上分別故注云云。

　　二明四聞。

　　【文句】聞亦四義謂聞聞聞不聞不聞聞不聞不聞配四教法人云云。

　　【記】我是聞主聞是我用主是假人用是實法然若解主義則聞義自顯但主是總論緣起聞乃別從說聽不無少異從聞因緣而有餘聞故曰聞聞既從緣生終歸壞滅此聞生滅也聞無四性當處無聞故曰聞不聞此聞無生也真雖不聞俗中有聞故曰不聞聞此聞無量也二諦即中故云不聞中亦叵得復云不聞四十九年不說一字何有中邊而可聞耶此聞無作也注意同前。

　　二我聞共釋三初聞者四能。

　　【文句】有四種阿難謂歡喜阿難賢阿難典藏阿難海阿難為四種緣立四種名。

　　【記】三藏教中阿難一身而有四德故受四名典藏出阿含餘三出正法念今演小名對於四教義與名合阿難梵語歡喜華言佛成道夜生舉國歡喜因以為名從緣立名符生滅法傳持三藏宜用此名通教所說體事即理異凡俗見宜用賢名別教正談塵沙佛法多所主領宜典藏名圓教始終詮法界理既深且廣宜用海名。

　　二能承四佛四初三藏。

　　【文句】歡喜阿難是我我用聞聞親承丈六身佛持三藏法故言我我聞聞。

　　【記】此教析法空不含中故見佛身唯是丈六。

　　二通教。

　　【文句】賢阿難是我無我用聞不聞親承丈六尊特合身佛持通法故言我無我聞不聞。

　　【記】觀既體法顯二種空謂但不但鈍根菩薩同二乘人唯見但空無中實故非色心本故佛元由誓扶殘習幻出身智終歸灰滅色有分齊故云丈六若利菩薩受別圓接解不但空空是本覺中實之體是玅色心佛位證得所有身智稱體無邊故名尊特尊崇奇特亦名報身秪一佛身由利鈍機見二種狀故云合身通教佛身須作此辨應了鈍根見佛縱高十里乃至百億以依但空亦非尊特有分齊故若利人見丈六八尺既依中道亦無分齊是故下文金龍尊王偈讚三十二相文句解云正歎尊特。

　　三別教。

　　【文句】典藏阿難是無我我用不聞聞親承尊特身佛持別法故言無我我不聞聞。

　　【記】此教初心便聞但中中雖不具九界依正非無佛界妙色妙心是故見佛唯無分齊尊特身也此教始終不共二乘及住空菩薩脩證故也。

　　四圓教。

　　【文句】海阿難是我無我而不二用不聞不聞親承法身佛持圓法故言我無我而不二用不聞不聞。

　　【記】此教所說世間相常故一切法無非中道雖與別人同見尊特彼兼別脩此皆性具故龍女云微妙淨法身具相三十二欲彰全性是故從勝特名法身故此教人觀性德苦樂而興與拔以即理毒害為所消伏脩得三因名性德行報應二身即名法身盖欲以性而泯於脩苦則即拔無拔毒則即消無消行乃即修無修佛乃即證無證阿難傳此無作四諦即說無說是故親承法身佛也。

　　三部有四機。

　　【文句】此經通三乘說聽一音各解故須分別云云。

　　【記】問上明四教今那但云三乘說聽答以三乘中聲聞緣覺須論藏通若明菩薩須該四教三乘總論四教別辨聽既三乘說必四佛既一音各解亦一身異見前明合身其意在此。

　　二約觀心解。

　　【文句】觀解者若作攀上厭下觀是為我我聞聞若作析體兩種從假入空觀皆是我無我聞不聞若作從空出假觀是無我我不聞聞若作中道觀是真我不聞不聞。

　　【記】以上我聞各四句義就於行者心觀辨之攀上等者是有漏禪六行觀也攀上淨玅離厭下苦麤障約於九地迭論上下我我聞聞是三藏中生滅俗境前約三乘知解生滅觀之入理今就凡夫不知而脩但成世禪既是俗境知與不知法本生滅故當生生句今宗解之或從所化機或約能觀觀析體二觀俗異真同前約俗異故將析法別對初句今就真同故以析體共對次句後之二觀不殊前對又前約教我聞四句可對四人今論脩觀須就一人一念而照故釋籤一心三觀於一念心見四四諦尚具四趣豈闕世禪故說必次第約人辨相故脩無前後唯成圓觀故。

　　三和合。

　　一時。

　　【記】文二初舊解二初肇師。

　　【文句】一時者肇師云法王啟運嘉會之時也。

　　【記】啟開也運謂時運嘉善也會合也即是機應善合之時也。

　　二真諦二初敘彼立義。

　　【文句】三藏云高時下時皆是若過若不及不堪聞法唯有平時即是一時也。

　　【記】此解同肇以合釋一而但就機論不高下合應之心也若諸眾生心不高下中平之時即是與佛合一時也故云平時即是一時。

　　二章安釋成。

　　【文句】私謂高時慢心不行下時躭荒五欲不耽不慢是平時也。

　　【記】言私謂者大師滅後頂師記錄此文句時自加此釋事非公灼故言私也蓋慮後人不解真諦高下之義故為釋出高謂慢心自恃陵他不能奉行佛之道法故云慢心不行下謂躭戀五欲荒迷不捨何能受道此之二心最為道障欲令今人不躭不慢脩於平時即感聖也。

　　二今釋二初約教二初約因緣總釋。

　　【文句】師釋眾生感法佛慈赴教機應之時也。

　　【記】感應因緣合一之時也不明感應與誰論一未分三諦淺深之別故當總釋。

　　二約諦智別釋二初釋時。

　　【文句】亦是發真見諦之時也亦是法眼明朗照世之時也亦是佛眼照中之時也云云。

　　【記】問諦智但在機感應該生佛雙隻既不同如何論總別答智即是機諦即是應智諦合時名感應一何者佛以三諦而為其體不以此體應於眾生眾生無由智合於諦如須菩提石室觀空釋迦歎言得見我身豈唯諦理諸善亦然如云若持五戒釋迦如來在汝家中故知佛以三諦諸善而為體相眾生脩善見諦理時即是感應合一時也今明三諦即攝四教如常所辨。

　　二釋一。

　　【文句】而言一者若前思後覺斯二非一思覺妄斷豁悟之時故言一時也。

　　【記】即前諦智合一之相也先簡不合謂前思後知此乃覺觀虗妄之心若智發者思覺俱寂豁爾開悟方與諦一故言一時四教諦智一相皆然。

　　二觀解。

　　【文句】觀解者從假入空與真一時從空入假與機一時中道正觀與法性一時云云。

　　【記】前約教解是佛會開悟今約觀解是滅後造脩前分四教今在一心文同意異。

　　四教主。

　　佛。

　　【文句】文二初舊解二初真諦。

　　【文句】佛者真諦云佛有三義一切智異外道慈悲異二乘平等異小菩薩餘人無此。

　　【記】未破無明名小菩薩若證法身分顯三義故不破異二乘異外故但一義菩薩雙異外道二乘故得二義而未平等佛盡能異是故三義具足究竟二釋論。

　　【文句】釋論明佛是第九號佛名為覺覺世間出世間常無常數非數等朗然大悟故名為佛。

　　【記】世尊當十故佛第九此就合說若調御丈夫開為二號則佛當第十十號具足名世間尊此是能覺其所覺者即世間等三雙法也初雙約凡聖世則六凡法出世則四聖法次雙約小大無常則凡小法常則大乘法後雙約思議不思議六凡三教是數皆可思議法唯圓非數是不可思議法此等法門於一心中朗然頓覺故名為佛。

　　二今釋二初約教。

　　【文句】天台師云佛者依一切智有丈六佛依道種智有丈六尊特佛依一切種智有法身佛三佛不得一異非一異而一異爾。

　　【記】佛既翻覺而有三身即是三種覺智所成若一切智成於三藏丈六佛依道種智有二佛者此智論於界內外故界內道種成於通教但空丈六以鈍菩薩為空出假故界外道種成於通別但中尊特以二菩薩為中出假故一切種智成於圓教及通別教諸法趣中法身佛也雖被四機秪是三佛此之三佛不可定一無差即差故不可定異差即無差故須忘一異是秘密藏故而論一異跨節當分故。

　　二約觀。

　　【文句】觀解者空觀覺知諸法一相假觀覺知諸法種種相中觀覺知諸法無一異相亦一異相云云。

　　【記】三觀所覺皆云諸法者一一覺於三諦也故空覺三諦差別情忘名第一義空故曰一相假覺三諦皆能立法名如來藏故曰種種相中覺三諦遮照同時名第一義理故曰無一異相亦一異相前約教釋故以三智別示三身攝於四教今既約觀須唯在圓圓觀若成四教三身不求自獲塵去鑑淨像現隨形令此分別故注云云。

　　五住處。

　　住王舍大城耆闍崛山。

　　【記】文二初雙標。

　　【文句】住者佛是能住王舍城是所住處。

　　【記】佛能住人也城山所住處也人必有法以為能住如世惡人必以惡法住於家舍善人善法住舍亦然今云佛住王城耆山豈得不以首楞嚴定為能住法耶故普賢觀云釋迦牟尼名毗盧遮那此佛住處名常寂光牟尼是人寂光是法此之人法自可分於能住所住若望山城俱為能住山望寂光為所住處處隨法轉其猶還丹點鐵成金故摩竭提阿蘭若處名寂滅場今之城山豈其不爾故知不辨能住心法但云色身住於土石則大小心境之談便成無用是以雙標能住所住其有旨乎。

　　二雙釋二初明能生法二初舊解二初真諦。

　　【文句】真諦明住法有八一住大千界內二住依止處王城也三住五分法身壽命現在也四住威儀利物五天住住禪定六梵住住四等慈悲七聖住住三三昧八大處住住第一義也。

　　【記】此師釋住不但色質住於城山故明八種能住之法一住大千顯能住化廣二住依止顯今能住三住五分顯於能住無漏五陰五分者謂戒定慧解脫解脫知見謂無學道共戒滅盡定無生慧有餘解脫照解脫智眼名為知見謂自知是初果乃至四果也是則前三並在於果方名法身言壽命現在者以入無餘則五分滅故灰身則戒定有餘解脫滅滅智則慧乃知見滅故壽命現在五分得住四住威儀行住坐臥皆有法則故能利物五天住住禪定者禪則四禪定謂四空是色無色二界天法故六梵住住四等眾生無量我心常等故四禪加脩慈悲喜捨生梵王天故云梵住文無喜捨略也七聖住住三三昧謂空無相無願此三聖人所脩故云聖住八大處住即常寂光言慮已絕故云第一義也此之八義皆是如來能住法也。

　　二釋論。

　　【文句】釋論四住攝八也天住梵住攝其天住定住聖住攝其五分命住佛住攝其大處住又有迹住王舍城攝其界內依止威儀三住。

　　【記】大品云佛住王舍城龍樹約四義釋能住法謂天梵聖佛也真諦八法不出此四是故大師以四攝之論中天梵與真諦師天梵二住名義全同而言定者四等定也此則以二攝於二也聖住與真諦聖住名義全同而更攝得五分壽命此則以一攝二也佛住與真諦大處住名異義同以一攝一此則論四已攝彼五也而論復云於四住法中住聖住佛住法憐憫眾生故王舍城住今云迹住也此義復攝真諦三住以王城是依止處故王城在大千界內故四威儀不離王城故問佛能住法是首楞嚴論何須說聖梵天三答如來自行實在楞羅為利他故住餘三法心若不住梵天等法口豈能說四禪四等是故玅樂明論四住云從廣之狹將勝攝劣故天攝機寬佛攝最狹中二迭論故云從廣之狹佛住既勝無善不攝故聖等三是凡小善明所說爾。

　　二今釋二初教。

　　【文句】天台師云丈六身佛住真諦也丈六尊特合身佛雙住真中也尊特身佛雙住俗中也法身佛住中道也。

　　【記】論明四住其義猶總是故今家明四教佛住於三諦復論兼獨住法明矣三藏所詮析法觀拙故成佛唯丈六身但住真諦通教所詮體法觀巧能證二空故所成佛隨利鈍機一身兩見丈六住真尊特住中別教詮中脩次第觀故所成佛唯一尊特以須別脩緣了莊嚴故使此佛雙住俗中圓教詮中中具諸法因中萬行不脩而脩果上萬德成無所成故即報應名為法身唯住中道前三教佛豈離法身今就當分明四差別是故四佛各以住法住於城山。

　　二觀。

　　【文句】觀解空觀住真假觀住俗第一義觀住中。

　　【記】於一心中圓脩三觀住於三諦以此住法住所居處若念念不休即觀行佛行住坐臥經云此處皆應起塔即此意也。

　　二明所住處二初城二初因緣釋。

　　【文句】王舍城者釋論大出因緣初立五山中七燒七造王來居此故言王舍又云他舍被燒王舍不燒後悉排云是王舍即得免燒自是已來呼為王舍。

　　【記】此文雖略意亦可見若欲備知當尋彼論。

　　二觀行釋。

　　【文句】觀解五陰為舍心王居之故言王舍。

　　【記】上諸觀解皆是附法以如是等不借事義表觀法故此之城山是托事觀也如今王舍借覆蓋議表於五陰託自在義表善惡王故玅樂云以善惡王對無記舍應知無記徧該八識若善惡王唯第六識以此第六通三性故謂善性惡性無記性也此無記性同餘四陰為所觀境取善惡性為能觀觀初心脩觀莫不用此第六心也以由此心能起欣厭分別名義作善惡因故所言善者對惡得名非究竟善以此王數本由見愛熏習所成圓名字人全未能伏縱起善念不離見愛故十境心皆名魔障不思議觀方曰善淨若直以此心觀實相理如用藕絲懸須彌也徒增分別絕念無由若體此心是性惡者性惡融通無法不趣自然攝得七八九識同為玅觀故得名為境即是觀能所既泯思議乃忘圓妙之觀初心可脩故妙樂云忽都未聞性惡之名安能信有性德之行須聞性惡者以知性惡故則脩惡本虗三觀十乘無惑可破無理可顯脩德功寂是無作行故以性德召此行也此意若昧徒說心王為能觀觀終非圓觀豈前三教非善惡王為能觀耶又須了知非獨城山以陰為境諸事法觀皆須觀陰故妙樂云又諸觀境不出五陰今此山等約陰便故以諸文中直云境智記文既云諸觀之境不出五陰則知託事附法無不觀陰言此山等約陰便者蓋此山城表陰義便故明言陰諸文不便故直云境智雖為不便不言五陰而所觀境無不是陰故上句云不出五陰直云境智即諸文云觀一念心即空假中也雖不云陰且一念心非陰是何有人據此執諸觀境不觀陰者違文背義過莫大焉又僻執云唯止觀中從行觀法得簡陰境諸事法觀不得簡陰斯是胷情自立規矩諸文觀法既不出陰簡有何妨況玅樂中觀陰須明方便正脩簡境及心簡境豈非去尺就寸簡心豈非去其思議取不思議耶安得固違執不簡陰此人又執諸文託事附法觀心不可脩習唯止觀約行觀法方可脩之乃引義例諭邪師文為據彼文云十二部觀寄事立名雖有三觀之名十境十乘不列一部名下唯施一句豈此一句能申觀門今人謂事法觀心便可脩習不假止觀者豈不全同往代邪師耶今評義例驗此人說全昧荊谿破立意也何者義例諭疑本為邪師錯謂止觀十境十乘是漸圓觀唯頂法師十二部經觀心之文為頓頓觀脩之即得是故荊谿如上諭之其意但是破彼邪師將頂法師十二部下觀心一句具足申於頓頓觀門也邪師既以止觀十境十乘自是漸圓終不肯用入十二部事觀中脩豈得同於正解之師講至城山等觀之時學者欲脩即敘止觀方便正脩揀境等文成其法行若然豈是十境十乘一向不列耶豈是獨將一句申觀門耶又何嘗云事法觀心不假止觀便可脩習又不云城山等觀是頓頓法那斥全同往代邪師耶又法華玄義示諸文觀心令即聞即脩釋籤云隨聞一句攝事成理不待觀境方名脩觀先祖垂範昭然可鑒如何固執事法觀門不可脩習此人又全不許傳法之師敘於私記教人脩觀須自深諳止觀法門方可脩於諸文觀心若其然者脩觀行人則全不藉教授知識五緣之中善知識緣全無用也四緣寧闕善知識緣最不可捨故大師云自能決了可得獨行妨難未諳不宜捨也經云隨順善師學得見河沙佛又備諳止觀十乘等法是大法師是大禪師豈諸文中事法觀心皆須此人方得脩耶作此謬說障傳法者宣示觀門障初心人依師進行所損彌大學者知之。

　　二山二初因緣釋。

　　【文句】耆闍崛山者釋論翻鷲頭真諦云曲鳥山在王舍城東南毗富羅山在西南仙人山在西北黑土山在東北白土山在中央中央三由旬平正即王城也。

　　【記】山峯之勢似鷲之頭或云靈鷲此鳥有靈知人死時故又多仙靈隱其中故說文云鷲黑色多子。

　　二觀行釋。

　　【文句】觀心山者靈即神智是般若也鷲即萬德是解脫也山即不動是法身也常為心王所觀即是觀之住處也令一切心數同入其中也。

　　【記】若玅經疏先以三字對於五陰次觀三字而為三德達陰即理也今此文略直以三字表示三德雖不云陰義當體陰而為三德須知陰是見思報法此乃脩惡即是性惡而為三德其善惡王若非性具何能常住秘藏之處心數塵勞若非性惡何由能得同入其中。

　　二明闕同聞意二初正釋。

　　【文句】此經闕同聞眾者謂時有五處有四耆山眾不聞信相室說信相室眾不聞夢中說夢中眾不聞夢覺已說眾非一座故不列同聞。

　　【記】時五處四者一耆山說序時二室內說壽量時三夢中見金鼓時四夢覺詣耆山說時五列眾至金寶蓋山王佛國讚釋迦時故時有五也以說序說夢俱在耆山故處但四。

　　二釋疑。

　　【文句】若爾阿難不應稱我聞然雖不聞佛更為說又其得佛覺三昧能自通達得稱我聞也。

　　【記】問意者四佛說壽在信相室阿難在靈鷲何稱我聞然雖下答也報恩經中眾令阿難為佛侍者阿難從佛而求四願一不受故衣二不受別請三不同諸比丘須見即見四所未聞經重為我說佛皆許之又其得佛覺三昧者佛加覺力如佛故名佛覺能自通達者不待重說也然阿難佛成道夜生年二十五方為侍者已前之經準向兩羞尚稱我聞況近在信相室中耶。

　　【記】二敘述序亦名別序二初列二名。

　　【文句】從是時如來下是敘述序敘下十七品故亦名別序簡異餘經亦為別名作本故言別也。

　　【記】雖是異名亦有長短述齊序品別盡初分以有別序異於眾經故立別名名金光明故知此序是別名本。

　　二釋二序二初泛示二序文相二初別相二初明七別二初未七經文。

　　【文句】別義為七一從是時如來下一行半是入定別二從是金光明下訖二十七行偈是敘述別三從壽量品下是懷疑別四從大士如是下是瑞應別五從信相見佛下是騰疑念別六從四佛告下是止疑別七從欲色界天下是集眾別。

　　【記】二明七次第。

　　【文句】生起者佛常在定而群機扣佛佛欲應之故示軌儀如來常寂猶尚樂定入游法性出敘經王信相聞深法疑法既是常人壽那短是故懷疑菩薩福力疑能感應應故四佛現佛現即騰疑騰疑故佛即止疑當雨法雨故大眾雲集七事異他經故言別也已說七別竟。

　　【記】初入定者大覺頓圓照而常寂今之入定蓋示軌儀令人樂定次敘述者既入玅定見法尊貴即於此定敘述經王言出敘者實未示於出定之相蓋寂不妨照故云出耳佛不出定即說此經意本彰於寂中有照也次懷疑者既敘常法是佛所證信相乃疑能證人壽那不稱法瑞應等次文顯可知。

　　二明三別。

　　【文句】或時作三別一從是時下名敘述序二從壽量品下名現瑞序三從時四如來下是眾集序云云。

　　【記】大師有時作此分別章安兼錄與前七別開合異耳。

　　二述相二初正示敘述。

　　【文句】言敘述序者敘後十七品初五行敘壽量品為三初兩行敘果德次一行敘懷疑次兩行敘斷疑細作可尋次一行半敘懺悔品破惡生善之意云云次一行半敘讚難品生善破惡云云次六行敘空品破惡中破三障惡云云從護世四王下是敘其品可解大辯者是敘其品尼連鬼母是敘功德天品同是女天故地神是敘其品大梵三十三天是敘散脂品散脂是將梵釋是主敘主即得臣將也緊那羅等是其領敘其領得其管也我今所說諸佛秘密者是敘正論善集兩品說世秘密可以治國出世秘密可以詣道故知敘兩品也若得聞經去是敘鬼神品鬼神品中純明聽法功德為八部所護云云著淨衣服下兩行敘授記品三大士十千天淨心殷重淨若虗空故護授記也若得聽聞下敘除病流水等品聞名服藥悉得病除則是善得人身復能脩行布施福業是善得人道魚聞佛名善得天身天道即此意也正命是敘捨身品虎飱血肉即得解脫豈非正命也若聞懺悔下一行敘讚佛品佛有三世諸菩薩多是先佛即過去佛也又是未來佛也為此菩薩所讚即為佛所讚也敘述之意止可彷彿不得薳自分明云云。

　　【記】敘懷疑者思惟深義必合疑於所證法常能證壽短敘斷疑者佛護本令斷疑生信也敘懺悔品者正為破惡旁為生善故敘讚歎品者正為生善旁為破惡故敘空品者此品導成生善滅惡今文偏敘滅三障故大梵釋天是散脂主緊那羅等乃是散脂所領部從經舉主敘其品也敘正論善集者正論治國善集聽經此俱是秘藏流出故以秘密敘二品也敘授記者彼由聞經心淨若空故得記別今云身意無垢穢故敘捨身品者飱太子身既得解脫顯非邪食以活其命故今正命一句敘之敘讚佛品者雖三番菩薩以偈讚佛而此菩薩多是古佛縱是實行亦是當佛故今佛讚行人亦是當佛故敘其品也彷彿者不分明貌也薳音偉遠也如云不得過自明分也。

　　二兼示敘人二初問起。

　　【文句】問誰作敘述。

　　【記】二答示二初敘舊斥非。

　　【文句】舊云集經者若爾是論非經又乖經文文云我今當說或云是信相若爾信相已能玄敘何事致疑。

　　【記】舊有二師一云阿難斥云是論非經者以佛說名經滅後三乘弟子所作悉名論也經云我今當說懺悔等法豈懺悔法阿難說耶豈非乖文夢中金鼓是佛法身以智扣之故乃隨機說懺悔法須知金鼓是佛真我故云我說也二云信相斥云若是信相玄敘始末不應疑也玄敘者玄與懸同。

　　二重問的示二初的示師意。

　　【文句】又非集經者那忽作序師云是佛自作。

　　【記】二難起答通二初難起。

　　【文句】難者言若爾便是正經那得稱序。

　　【記】若是佛說即是正宗那得稱序。

　　二答通二初以因況果。

　　【文句】此無所妨菩薩尚能安禪合掌說千萬偈況如來口密神力赴機何所不為。

　　【記】不惟能詶是佛作序兼顯如來定不妨說以法華文驗佛敘述正在定中豈千萬偈局在正宗以說果佛口密赴機豈但正說不作序通是故結云何所不為。

　　二引文證結二初引當文證。

　　【文句】文云我今當說懺悔等法此是明證。

　　【記】二引大品例。

　　【文句】大品中化佛說六波羅蜜亦得稱序此其例也。

　　【記】彼經序中明佛出廣長舌相放無量光是一一光化成寶華華上皆有化佛說六波羅蜜彼既稱序此豈正經。

　　二的從別序消文七初入定別二初標科。

　　【文句】釋入定為三初一句一字明能游入二三字兩句明所游法後兩句結也。

　　【記】欲顯能游人與所游法義皆明了故節游字入其初科須知釋義不類讀文。

　　二隨釋三初能游人。

　　是時如來游。

　　【記】文三初釋是時二初舊解。

　　【文句】是時者真諦云有五種三時一欲說正說說已二破外道去來時立現在有說有聽時三下種成熟解脫時四正師正教正學時五佛欲說眾欲聽不高不下平平時。

　　【記】二今釋。

　　【文句】今但論如來知機堪可得道時若慧眼得道智與真冥時若法眼得道智與俗冥時若佛眼得道智與中冥時佛欲履歷法性觀知眾生於何時得道故言是時也。

　　【記】不用古人五種三時但論佛鑒機得道時又得道猶通須約三智冥三諦時方盡如來鑒機之相佛欲等者乃是化儀非謂今日鑒照方知。

　　二釋如來二初略示。

　　【文句】如來者十號之初也。

　　【記】二解釋二初指他廣解。

　　【文句】三藏解如來文多不載。

　　【記】二今從要釋三初約悲智釋二初約義釋。

　　【文句】今言智照理與諸佛等故言如慈悲與諸佛等故言來諸佛應住秘密藏中何故出世只為慈悲故來。

　　【記】法華文句三身各有如義來義今以法報相冥釋如乃以應身出世釋來但使義成通別無在佛若順智應如秘藏秪為順悲故來三界。

　　二引論證。

　　【文句】成論云乘如實道來成正覺。

　　【記】能乘即智如實道即理來成即是慈悲垂應。

　　一約智行釋。

　　【文句】大經云從十一空來就智論來從六波羅蜜來就行論來。

　　【記】雖但云來已具如義以約福智來嚴法身所嚴即如也此是大經梵行品中解如來名。

　　三約說證釋二初引論。

　　【文句】釋論明如法相解為如如法相說為來。

　　【記】二釋成。

　　【文句】今明如三諦法相解名如如三諦法相說名來故言如來也。

　　【記】本有之法玅真俗中而為其相智稱此解即法報冥故曰如也稱此如說是應身被機故名來也前約悲智其義猶總今明解說三諦法相釋於如來義無不盡三諦法相即三法身法身圓也稱此而解即三般若報身圓也稱此而說即三解脫應身圓也以今望前非無區別。

　　三釋游字。

　　【文句】游者游涉進入之義爾夫法性者非入住出故小般若云如來者無所從來亦無所去故名如來何得言游邪良以慈悲導物斆我而入故言游也令眾生食甘露味亦應言住為眾生宣說亦應言出故法華云善入出住百千三昧即此義也。

　　【記】即是如來以究竟智游入法性也夫所證法性能證果智義立能所體非相到以始覺究竟即同本覺唯真如智獨存故也若然者其誰能入復何所入住出皆然引小般若意亦如是今言游者為引眾生學佛入理故示入相為令眾生稱理而住故示住相甘露乃是不死之藥喻常理也為眾生說此甘露味亦應言出不出而出出敘經王也法華地涌諸大菩薩於深法性百千三昧不入而入名為善入出住亦然菩薩尚爾果佛可知。

　　二所游法。

　　於無量甚深法性諸佛行處。

　　【記】文二初明深廣法性二初直約文釋二初消無量甚深。

　　【文句】無量甚深者將明游入簡顯其體高廣體包法界故言無量徹到三諦故言甚深非是二乘下地菩薩之所逮及故言無量甚深也。

　　【記】將欲明示佛所游入先須簡顯其體高廣乃以法界顯其廣中道之法非界為界此界無外故言無量又以三諦顯其高然真俗二諦雖俱究竟而乃通於二乘又偏菩薩少分而證若其中諦非圓實智莫能證入今明三諦體非優劣乃是三德秘密之藏即法性底故云徹到方稱經文甚深之歎深即高義須知法界與圓三諦無二無別今取二名顯無量甚深令易見耳顯已次簡若約二乘以圓簡偏若約菩薩以深簡淺降佛已還皆下地故圓聖尚簡況三教耶。

　　二消法性二字。

　　【文句】法性者所游之法也諸佛所軌名之為法常樂我淨不遷不變名之為性。

　　【記】上明高廣是體之德今明法性是德之體釋二字義顯高廣體所言法者軌則為義諸佛軌之萬德成就故涅槃云諸佛所師所謂法也然此法性三乘六道誰不軌則而成立耶以迷性具無事用故雖軌而違故成三障其猶七眾誰不師佛而有違順故分縛脫今就極順用顯所師故云諸佛所軌名之為法所言性者不變為義謂四德之體無遷易故須知此四徧一切法下至地獄依正因界一一無非常樂我淨世間相常斯之謂也。

　　二更取義釋三初取實智所照釋。

　　【文句】非是二乘以盡無生智所照之理為法性也二乘法性淺故非甚深有限故非無量今之如實智所照之理橫包法界竪徹三諦故言無量甚深爾。

　　【記】盡智者斷惑已盡也無生智者惑不更生也故俱舍釋此二智云謂無學位若正自知我已知苦斷集證滅脩道名盡智若正自知我已知苦不復更生後三例說名無生智瑜伽論以惑盡名盡智來報不生名無生智而此二智俱照偏空略簡二乘意該菩薩至等覺也二乘法性非中道故淺不具色心故有限如實智者釋論明十一智前十與二乘共唯如實智則不與共謂一切法總相別相如實證知無有罣礙此智所照橫包豎徹是今法性也。

　　二就即事而理釋。

　　【文句】又無量者非別有一法名為無量毗盧遮那徧一切處一切諸法皆是佛法皆佛法故即皆法性佛皆游之故言無量又非別有一法名為甚深即事而真無非實相一色一香莫非中道皆中道故即是甚深。

　　【記】深廣法性是佛游處又過菩薩所行清淨恐不達者謂今凡鄙依正色心因果之外別有法性是佛所游故特遮之非別有法名為無量及甚深也然一切處言須收三土諸法合當九界因果若遮那佛法唯淨唯善則三土九界染惡須斷云何得名皆是佛法故當了知一切染惡無非性具緣了佛性非專善淨性染性惡全是緣了若此等法皆佛性者則三土九界脩染體虗性德十界是圓覺體無所不徧方曰遮那徧一切處一切諸法皆是佛法有何一念一塵一人非是如來所游法性故言無量又須了知一切染惡當體幽邃故云甚深實非別有甚深之法是故名為即事而真色香中道以色香等迷情謂是色之少分解則無非法界全分以唯色唯聲唯香唯味唯觸故也色外更有微塵許法則不名唯亦非中道中道秘妙思議罔窮稱為甚深也。

　　三引論等心類二初引類。

　　【文句】例如釋論解四無量心云緣東方眾生名廣緣四方名大緣四維上下名無量。

　　【記】二準釋三初明中諦無量。

　　【文句】準此而言緣真諦法性名廣緣俗諦法性名大緣中道法性名無量。

　　【記】論明四等謂慈悲喜捨從心名等從境名無量此眾生緣也就其所緣方隅廣狹得三種名謂廣大無量今類彼說就真俗中而立三名經示游於無量法性乃彰中道圓融之理非但空之真及偏假之俗。

　　二明中必融攝。

　　【文句】若緣中道即是三智一心中緣三諦一諦。

　　【記】佛或對機用於權智偏照二諦既不攝中故非游於無量法性今用實智照中諦理中無不攝故云若緣中道即三智一心等是以中諦稱為無量。

　　三結境智相稱。

　　【文句】此境無量唯佛無量智乃能緣之如函蓋相稱非二乘下地測其涯底。

　　【記】如法華云唯佛究盡諸法實相權實之理何有盡極良由佛得無盡之智方能究盡今亦如是二乘下地智有限量是故不測無涯之涯無底之底。

　　二釋諸佛行處二初法。

　　【文句】諸佛行處者正顯佛智無量甚深佛智無量甚深故行處亦無量甚深行處無量甚深故佛智亦無量甚深。

　　【記】學者應知本覺為處始覺為佛全本為始始方合本若不爾者如何各稱無量甚深然初坐道場即已冥合今為引物故示合相乃云游於諸佛行處。

　　二舉喻。

　　【文句】舉函顯蓋舉蓋顯函正在此也。

　　【記】舉行處函顯能游蓋也。

　　三結。

　　過諸菩薩所行清淨。

　　【記】文二初直約文釋二初據義略釋。

　　【文句】過諸菩薩所行清淨者正簡也菩薩居未及之地智之所行未能深廣故。

　　【記】二引文廣釋二初地持。

　　【文句】地持云菩薩得九種禪初名自性禪若入此禪即入實相法性清淨之境二乘不聞其名況有其行若入第九清淨淨禪一切通別惑累若正若習皆盡故言清淨淨禪自下地去皆有餘習佛住十地頂若入此禪過諸菩薩。

　　【記】九種禪者一自性二一切三難四一切門五善人六一切行七除煩惱八此世他世九清淨淨文中略示初後二禪也其第九禪即從十地轉入玅覺故云一切通別惑累若正若習皆盡自十地已還悉有正習論解華嚴不開等覺十地即等覺也言通別惑累正習皆盡者通即四住別即無明通惑正使圓七信盡習氣至佛同別習盡以今家於小乘習氣分別四四十六門故若別惑者四十二品斷位如常習氣具如淨名疏說圓教始從初住終至法雲圓斷諸見猶有習在等覺入重玄門千萬億劫重脩凡事見理分明習氣猶薄事等微煙彼引地持離一切見清淨淨禪故但明見習若引優婆塞經十地斷愛習十地即等覺豈不入重玄耶故知別惑斷正使外更入重玄斷於習氣文甚分明。

　　二淨名。

　　【文句】淨名云心淨已度諸禪定即此義也。

　　【記】佛復自性清淨之心超於一切脩得禪定故云心淨已度諸禪定亦是到於一切禪定彼岸故云已度。

　　二重取意釋。

　　【文句】亦是舉其高位簡法性甚深也。

　　【記】佛不自高依法故高今明高位意欲簡顯法性高深矣。

　　二敘述別二初明述義異前。

　　【文句】是金光明下敘述序若敘正說流通十七品意已如上說今更論敘述五重玄義。

　　【記】然前敘諸品豈出五義以十七品唯談三法總明別相及被物教但為既從經品而敘名等不彰故今明示序品經文備敘五義使乎學者知此一經始末唯詮名體宗用及教相耳方知釋題搜盡經旨。

　　二約文述義二初分文。

　　【文句】初十二行半敘名體宗用次十四行半即敘流通弘宣此典即是敘教相也就初一句敘名次一句敘體次三行敘宗次九行敘用護世下去敘教相也。

　　【記】二述義二初敘四義四初敘名。

　　是金光明。

　　【記】文二初他解屬體。

　　【文句】解者或言金光明一句猶是敘體如鑛石中金金體乃非光非明不妨約金論內外用法性非宗非力亦依法性起於宗力當知此句正是敘體。

　　【記】鑛石者說文云鑛銅鐵璞也內外用者光為內用自顯體故明為外用鑑他物故此師亦知光明二字屬於宗用金是正體以其體用不相離故雖標三字意在於體也。

　　二今定敘名。

　　【文句】今明理乃當然分文則屬敘名也。

　　【記】標三顯一非全乖理故云當然其如分文自有次句的以中道而為經王正是敘體何須初句兼於宗用而敘體耶學者應知敘名之句據上附文釋三字名非從喻立乃是直名深廣法性以佛正游此之法性便即唱云是金光明諸經之王不名法性是之一字為指何耶智者深見經之微旨故立附文及當體釋證於附文先引此句云創首標名彌為可信既前附文特出此意今釋敘名不更顯示。

　　二敘體。

　　諸經之王。

　　【記】文二初指上標今。

　　【文句】經王上已說今更述之。

　　【記】上即玄文重明帝王約攝法門攝教攝位辯經王訖今此更就中道明王。

　　二對他辯正二初明他解二初敘。

　　【文句】三藏云三德攝三涅槃正斷二乘斷見般若正遣凡夫有著華嚴正化始行菩薩今經通為八位人故稱王也。

　　【記】三藏意云經題三字喻於三德乃以三德分對三經涅槃明佛有體解脫正斷二乘灰滅之見般若談空正為凡夫遣於有著華嚴頓說法身之理被十信三賢故云始行上之三經各談一德各被一機若金光明具顯三德故能通被八位之機解脫被二乘二位也般若被凡夫通指人天為一位也法身被菩薩信住行向地五位也既無機不被即是經王統攝義也。

　　二破二初明違教旨。

　　【文句】此語難解涅槃為菩薩說甚深微玅行處豈止為二乘般若云法身佛為法身菩薩說法其聽法眾非生死人豈止遣凡夫有著華嚴說初地乃至說十地豈止為始行菩薩。

　　【記】涅槃正談深妙三德合被圓機豈唯二乘般若具示三種般若豈異三德況云聽眾非生死人寧止凡夫華嚴三身亦即三德具論十地豈但被於始行菩薩此解不獨攝機有限抑亦彰法性非圓。

　　二明損行人。

　　【文句】作此偏說無智之人於諸經起輕慢此義不可。

　　【記】真諦此解有識之者知其不當無智之人謂彼三經劣於此典起謗得罪安可依之。

　　二明今釋三初泛示諸部經王是非二初約三諦定是非二初示三諦。

　　【文句】今言經王者若取文為經即是三種俗諦若取理為經即是三種真諦若取文理合為經即是三種中道。

　　【記】一代教部有取能詮文字為經有取所詮義理為經有取文理合為經故一代經不出文理合與不合若不合者能詮之文但是俗諦不出三種謂三藏實有俗通教幻有俗別教幻有幻有即空共俗若所詮理但是真諦亦唯三種謂三藏實有滅空真通教幻有即空真別教不有不空真此六之內三種真諦體不具俗但因三俗而得入真俗終須滅合義不成若文理合者不出三種謂圓接通圓接別及正圓教此三真俗其體是中何者圓教本自真俗互趣若接通別所詮真理既諸法趣局照俗文亦諸法趣故此三種真俗不二名文理合中道義成以真即俗故真即非真俗即真故俗即非俗非真非俗言慮自忘強名中耳問別教複俗幻有可是能詮之文即空如何亦是文耶答文謂文相能詮能顯之義也義若在通教空以忘相為所詮理今於別教二邊俱相乃為能顯顯於雙非是故空有俱為文也問藏等七種俱名真俗如何後三得名中道答豈聞真俗便無中耶如圓當教及接通別此三真俗既皆名為不可思議寧非中道如涅槃疏釋七二諦於中三亦以中道為名何獨責此問若取其義別教真諦不空不有何不名中答離邊之中文理不合初心不得思議頓忘若望於圓但是複俗所詮真耳故前文句釋經如是對圓別云破離明中良以所詮不即能詮不名中道文字性離無非佛法方名圓教中道如是問何故獨遺別接通耶答今以真俗對於文理其別接通已在六內何者若未受接乃當幻有詮於即空若受接後自屬但中局照複俗故據法體已在前六有何所遺況復今文不顯標云七種二諦但明一代取文取理取文理合有三俗經有三真經有三中經如此明經收於一化罄無不盡有人秪就金光明名立九種經專據取字以為義本謂若取著三字能詮之文名三種俗諦若取著三字所詮理體名三種真諦若取文理合謂不偏著二邊為三種中道如斯說者豈唯師心解義無乃固違文意前二取字作取著釋後一取字作不偏著解是何言歟大師為解諸經之王故立九種收一代經此經既說中道之王故於九種而得自在名諸經王何緣九種但在三字乃是金光明自為金光明經之王也既闕諸經全非統王乖反至多且言此二。

　　二定是非。

　　【文句】若說餘諦是經而非王若說中道是經復是王於九種經中而得自在。

　　【記】若諸部內有說前三能詮俗諦有說前三所詮真諦體不合者皆名餘諦但得是經不名經王以其不明真理具俗是故俗諦不即真諦真俗俱無統王之義故非王也若諸部內有說三種具俗之真全真之俗二諦不二名為中道此中道外更無少法如此經云無量甚深法性又云不思議智境又云安住一切法如性於一切法含受一切法則所詮外更無能詮能詮之外豈有所詮文理既合中道斯圓故得是經復是王也乃於三俗三真三中九種經中而得自在問三種中經體已是王何故復云於九自在答上辯九種乃是通約三俗三真三中示一代經有偏有圓也今判諸部隨有一處說圓中道即是經王能於通示九種自在於三中經即是異名其體既同故得自在若餘六經乃是圓中所用方便如王於臣豈不自在。

　　二就中道顯尊極三初明諸部圓體為王。

　　【文句】但經王是一隨緣設教名字不同華嚴云法身方等為實相般若稱佛母法華為髻珠涅槃名佛師皆是法性異名通為諸經作體。

　　【記】中道經王其體是一隨物宜樂立乎異名故向文云若說中道是經是王何經說耶即華嚴等四味之內作法身等說經體也然須簡別四味之內是王非王如華嚴部有三種經其正圓中及接別中是經是王正別教中是經非王是故法身須簡別中三藏但空實有二諦是經非王方等部內具九種經正圓教中圓接別中圓接通中三是經王故實相名通此三種餘六是經不得是王般若部內無三藏二有七種經亦同方等三是經王得名佛母餘四非王法華一圓是經是王以開權故解髻與珠涅槃九種皆知圓中無非經王一切眾生悉當成佛其誰不以正因為師故諸大部中道經王有此盈縮秪一法性立此異名作諸經體。

　　二約歷代人王為譬。

　　【文句】譬如諸姓應運迭興龍師鳥官隨時覇立百代雖異而統王是一。

　　【記】諸姓者謂三皇五帝之姓也太昊伏羲氏風姓炎帝神農氏姜姓黃帝有熊氏公孫姓此三皇也少昊金天氏顓頊高陽氏帝嚳高辛氏皆姬姓帝堯陶唐氏伊祁姓帝舜有虞氏姚姓此五帝也故云諸姓也應運迭興者應天五行相生之運也伏羲應木運神農火運黃帝土運五帝依次推之龍師者伏羲初立有龍瑞故以龍紀官故左傳曰太昊氏以龍紀故為龍師而為龍名鳥官者少昊始立有鳳瑞故以鳥紀官故左傳曰少昊摯之立也鳳適至故為鳥師而鳥名隨時覇立者謂應運王天下也百代雖異謂紀號不同也統王是一皆天下主也。

　　三示隨部立名合譬。

　　【文句】法性亦爾宜聞大品佛母為王餘名廢息宜聞法華寶所為王餘名廢息。

　　【記】名雖興廢體非增減是故法身乃至佛師一一皆於九種經中而得自在即前喻云百代雖異而統王是一。

　　二的明此典經王體性。

　　【文句】法性為金光明之王亦復如是。

　　【記】以文理合中道為體斯蓋通辯若例諸部經體別名此經的以法性之王為經體也以佛游於深廣法性便即唱云是金光明諸經之王豈非的指所游法性為金光明名下之體此體自在是諸經王問三種經王皆得為於大乘經體此經之體的屬何王答文詮法性雖在於圓而許三乘依此懺悔是故大師就圓釋體判教屬通義當圓教入通中道以為經王也問淨名玄云若理內三種俗諦非此經體三種真諦是法性實相得為經體今云若取文理合為經即是三種中道且文理既合則真俗俱中是則俗諦得為經體將非與彼義相違耶答彼此宛順無相違也良以經體未始離文而文不到即事而真方為經體以二諦判體則屬真三諦判之體當中道斯乃示於心路絕處方為經體若藏通別當教亦云體絕言想而皆所詮不具能詮安得能詮合於所詮故六種經文理不合望於圓教實無絕理是故大師欲彰經體示絕想門云文理合是三中道為四味教所詮圓體談理具文文方即理理亦即文文既即理能詮自忘理既即文所詮叵得能所既絕中體斯彰彼明理內三種真諦即是圓中故與今文明體不別如玅玄中引地論金剛藏說空有不二不異不盡四句顯體辭異意同釋籤問曰空假如何得為經體答云既是不思議空假還指空假即中中為經體中即空假亦指於中彼之四句不出三諦以圓融故三諦各三是則四句句句三諦所以得名辭異意同句句具中故皆為體究論空假得為體者由具於中故云還指空假即中中為經體是故中諦雖具空假空假非體故云中即空假亦指於中間何不但云中是經體空假非體於義亦足何故先明三諦各三皆得為體復於三諦各揀空假唯取於中而為經體豈非繁重答秪為單說圓義不成作此融談方彰玅體何者蓋以空假是其脩二即經宗用中是一性即經體也若但云中是經體者則宗用外別有於體體狹不周故須三諦無非經體若不於三各揀空假唯取中體則不能顯體非智斷如此辨體不即宗用不離宗用思議泯淨玅體天然中為經體圓妙既然以例空假宗用亦玅以空徧三諦此宗不狹假徧三諦此用彌廣仍須三諦各揀假中顯宗是智亦須三諦各揀空中顯用是斷各對二明不即不離故皆稱為不思議也若然豈獨體是經王宗用亦王名總三王教辨四王以一名一體一宗一用一教無非中道故也故玄義云文號經王教攝眾典教尚稱王名等可見既法法皆中無非經體復須揀顯名是能詮宗是自證用是化他教能分別唯有經體是所取也收無不盡簡無所遺與金剛藏四句皆體釋籤於四唯取於中其意泯合。

　　三特彰今釋契理益機。

　　【文句】若作此解上不違佛經王之旨下不增長眾生我慢。

　　【記】顯圓中道泯絕言思而為經王上順如來敘體之旨下赴眾生聞經之機既論四味諸大乘經文理合者皆是經王豈有獨尊我經而慢他典此望真諦萬萬相懸。

　　三敘宗。

　　若有聞者則能思惟無上微妙甚深之義如是經典常為四方四佛世尊之所護持東方阿閦南方寶相西無量壽北微妙聲。

　　【記】文二初釋微妙。

　　【文句】微玅者他釋因微果妙今不爾因果俱微妙因中性德深而難見名為微不縱不橫名為妙果中脩德亦復如是。

　　【記】如來既敘金光明名經王之體此乃一經所詮秘藏其有聞者必思此義故云微玅此之二字若因果互闕則非始終常住三法故對古非顯今正意因該博地果極玅覺位分六故深而難見六皆即故不縱不橫因即果故不縱事即理故不橫文解理性以果例云亦復如是若知六即義無不𠃔。

　　二釋四佛護持二初約教釋二初正釋二初釋四方四佛。

　　【文句】四方四佛護持者四方者四門也四佛者四門果上覺智也。

　　【記】佛唱此言意有所表正敘經宗宗是果智冥法性體體雖是一而開四門謂玅空妙有雙亦雙非如地論明四句顯體以為四方果智冥之以為四佛敘宗之意顯然可觀。

　　二釋護持二初約五佛體用釋持。

　　【文句】釋迦覺智與四佛同諸佛果智冥於法性法性得顯名為法身法身不動名之為持法性常故諸佛亦常法常佛常壽命亦常常故無量。

　　【記】今經宗在釋尊果智欲彰此智冥四門理是故特從四佛明之良以佛智不分彼此同冥法身不動之性順性名持法性是法體諸佛是報智壽命是應用此三皆常故云無量。

　　二約信相疑除釋護。

　　【文句】信相推迹惑本四佛令其達本悟迹名之為護。

　　【記】佛護法性為令眾生不起倒惑信相但推八十短迹惑於法報常住之本四佛示本令悟八十即是常用故名為護。

　　二揀示。

　　【文句】此一句種種義法性四門法性四德即體義果智顯體即宗義護念信相斷疑復是用義而敘宗為正意也。

　　【記】指敘宗文名此一句義雖種種不出於三謂體宗用正雖敘宗宗必冥體體必起用是故此句不可獨釋四德如後。

　　二約觀釋上敘經宗義歸果佛當機聞見惑破理明今之行人若不於心明方明佛徒聞此教有何益耶故令觀心覺於四諦及以四德既即我心免數他寶此文分二初約諦約德立圓觀二初約四諦二初總明境智。

　　【文句】觀心解者四方是四諦四佛是四諦智。

　　【記】四門四諦俱通因果門從理開就果為便諦有苦集宜對初心行者應知借四方佛表四諦智此乃託事兼附法相入心成觀是故四諦即一念心陰心是苦現惑是集即智是道本寂是滅如實知之名四諦智。

　　二別示境智二初觀境。

　　【文句】東是方首如集是苦因又東甲乙是春生生即集諦也從東次南亦猶生而有長先春次夏故南方是苦諦也長後秋收又白帝屬金金能決斷西方即道諦也從秋收至冬藏眾事都息北方如滅諦苦集因果皆謝無用也。

　　【記】四諦法相前果後因今從脩觀始因終果故世出世集道居前苦滅在後初心觀境欲易研尋宜從近事故順世俗甲乙五行四季等名令四方義成使四諦可識務在立觀不拘名教。

　　二發智。

　　【文句】觀此四諦生眼智明覺持理不失護倒不起故名護持也。

　　【記】既於一心即觀四諦觀之不已眼智發生任運護持妙理不失倒惑不起然須深察圓觀四諦皆稱無作苦集逆脩體是性惡即逆是順道滅無功故云陰入皆如無苦可捨塵勞本清淨無集可除邊邪皆中正無道可脩生死即涅槃無滅可證見此炳然名發諦智。

　　二約四德。

　　【文句】又觀四方是四德觀東方常為破無常觀無常為破常觀非常非無常破常無常乃至觀北方無我為破我亦如是此觀持德不失護倒不起故名護持也。

　　【記】上四諦觀雖觀一心四教行人皆可脩證今就四德各明三觀初心頓脩的屬圓觀東方對常常破無常塵沙淨也無常破常見思亡也雙非破二邊無明集寂也說有前後脩在一心三方例此。

　　二約諦約德示佛名。

　　【文句】觀東方集諦常非常非無常不動故名阿閦觀南方苦諦樂無去無來法性實相實相尊貴故名寶相觀西方道諦畢竟清淨法性壽命與虗空等故名無量壽觀北方滅諦永寂無我入秘密藏秘密藏故名微玅聲云云。

　　【記】前明覺智但是通名若於觀心不論別號則觀於經未為極順今於集諦達即真常名為阿閦此翻不動也次於苦諦達即真樂真樂尊重名為寶相次於道諦達畢竟淨常住慧命名無量壽次於滅諦達二我空所顯真如是秘密藏一音徧滿名微妙聲四方四佛本是心性即性為觀觀符於性成四佛名。

　　四敘用二初分文。

　　【文句】我今當說下九行偈是敘用文為四初三行明能破之勝法次三行半明所破之惡罪次一行半舉行法勸脩次一行結成。

　　【記】二隨釋四初能破勝法。

　　我今當說懺悔等法所生功德為無有上能壞諸苦盡不善業一切種智而為根本無量功德之所莊嚴滅除諸苦與無量樂。

　　【記】文二初依現文示二初示三法體。

　　【文句】初三行明能破勝法者謂境法法性也行法懺悔讚歎也導法一切種智也故言懺悔等法知非一種也。

　　【記】能破勝法在境智行如將破賊須身力健次權謀深次兵器利二依於身故喻於境身須有謀故喻於智謀要兵助故喻於行此三若備三障必忘。

　　二釋三法相二初別示二初別教。

　　【文句】若相資為論行資智智顯理理顯故能盡眾苦苦盡故法身顯智圓故報身顯功德無上故應身顯。

　　【記】行智理三次第資發脩時縱也法報應三果中齊顯證時橫也良由此教本有法身為惑所覆故須別作緣了之功相資顯發復由此教性具三法而不相收致使功成三身橫顯。

　　二圓教。

　　【文句】若圓論者三法不縱不橫而脩三身亦不縱不橫而顯。

　　【記】圓詮諸法無非法界以法界智導法界行以法界行契法界境法界無二一外無三故離縱過法界非一脩性宛然故離橫過因中三法脩之既然果上三身顯時亦爾。

　　二總結。

　　【文句】雖圓別之殊俱是能破之勝法也。

　　【記】脩雖漸頓俱能破於界內外障是故皆名能破勝法。

　　二取新本示。

　　【文句】觀舊文語略新本具有三周說法之文四佛說常果上根得益婆羅門說法身無舍利中根得益佛分別三身下根得益今敘中云我今當說懺悔等法即是敘下三周之法能破惡也。

　　【記】舊文唯有被於上根第一周法新譯既廣更有二周其第二周離車王子為婆羅門說法身常無舍利事為中根也其第三周自有一品分別三身為下根也此之三周皆是勝法悉破三障今敘能破既云等法理合該下三周之法也。

　　二所破惡罪二初重科總判二初科。

　　【文句】次從諸根不具下敘述空品文為二初三行半明所破之惡次三行半明能破之方初又為三諸根不具下破報障愁憂一句破煩惱障惡星灾異下破業障。

　　【記】此文正示所破惡罪而言敘空品者今舉所破罪彰能破用諸能破中空用為要故當敘也問前句已明能破之法今那復有能破之方答前境智行是能治藥今明三業專聞思脩是服藥法妙藥不服服不依方病何能愈此二相成三障可破。

　　二判二初明轉報異餘經。

　　【文句】餘經對緣云報障難轉因時可救果無如何此經三障皆可轉。

　　【記】惡報已成今難可轉亦有經云宿業不轉況已受報耶然是悉檀被機異說今明三障若依經脩無不寂滅以法勝故。

　　二明三障由破戒。

　　【文句】一往釋長三障由破五戒破五戒是業障受三塗人天等身是報障煩惱為根本是煩惱障。

　　【記】三障之由教門異說豈可備陳今就一門由破五戒五戒之義該深攝廣何法不窮然不礙餘途故云一往問秪由煩惱起破戒業豈由破戒成煩惱障答由破戒業現多貪恚如因謗經深著邪見婬欲熾盛此等皆從業起煩惱故知三障逆順相由。

　　二依科廣釋三初破報障二初直約人道釋二初標示因果。

　　【文句】今直就人道中明犯五戒報者。

　　【記】二驗果尋因五初殺生報。

　　諸根不具壽命損減。

　　【記】文三初牒經示。

　　【文句】諸根外缺壽命內夭此兩句是殺生報。

　　【記】內夭者說文云夭折也。

　　二尋因驗。

　　【文句】昔損他身分今諸根殘毀昔斷他命今壽損減。

　　【記】三引經證。

　　【文句】經云殺生因緣得二種果報多病短命即其事也。

　　【記】舊華嚴經也具云殺生之罪能令眾生墮三惡道後生人道得二果報一多病二短命十地論云殺得三果一異熟果謂三惡趣二等流果謂生人中多病短命三增上果謂感外物皆少光澤不久住故。

　　二偷盜報。

　　貧窮困苦諸天捨離。

　　【記】文三初牒經示。

　　【文句】若貧窮困苦是外無依報諸天捨離是內無福德此兩句是犯盜戒。

　　【記】二引經證。

　　【文句】經云有同生同名天龍輔佐之功德天發願利益之盜人無此事也。

　　【記】同生同名天者晉譯華嚴三十七云如人從生有二種天常隨侍衛一曰同生二曰同名天常見人人不見天。

　　三以事驗。

　　【文句】又先富後貧者必是龍棄天捨也。

　　【記】由破禁戒作諸不善其二天龍必見棄捨名譽利養因茲散失。

　　三婬欲報。

　　親厚鬪訟王法所加。

　　【記】文三初牒經示。

　　【文句】若親厚內鬪王法外加此兩句是犯婬戒。

　　【記】親厚者謂父母兄弟妻子六親也地論云婬得三果一異熟果謂墮三惡二等流果謂於人中受二妻相競及婦不貞良三增上果謂多塵坌今云鬪訟與論符合。

　　二引經證。

　　【文句】經言人護則人瞋法護則法壞。

　　【記】人護者女人志弱故藉三護幼小父母護適人夫壻護夫死子息護法護謂受五八等戒也。

　　三約理推。

　　【文句】昔侵其人今骨肉鬪訟昔毀他法今王法所加即其事也。

　　【記】昔毀他法者令他犯戒故。

　　四妄語報。

　　各各忿諍。

　　【記】文二初明經脫略。

　　【文句】各各忿諍此應有兩句或是翻者脫落或是略爾。

　　【記】例上三報合有兩句。

　　二約義足釋二初足文示。

　　【文句】內則各各忿諍外則人人不信此一雙是犯妄語。

　　【記】足奇成偶故云一雙忿即怒也。

　　二約理推。

　　【文句】昔不實欺他今常被欺忿昔語無實今人無信者。

　　【記】五飲酒報。

　　財物損耗。

　　【記】文二初例加文示。

　　【文句】外耗財物內虧禮度此是飲酒報。

　　【記】二推示因果二初正示。

　　【文句】昔慢財費日今多損耗昔乖撙節今墮聾騃。

　　【記】撙節亦禮度也由醉故乖聾騃五駭反癡也。

　　二引證。

　　【文句】經言嫌恨猛風次罪心火常令熾然即其事也。

　　【記】經亦華嚴也由飲酒故嫌恨彌增故得引證。

　　二廣約五乘釋二初約五戒違經問。

　　【文句】問釋大乘經何得以五戒對義。

　　【記】以五戒名出小乘律何以釋今經王法相。

　　二約五乘持戒答一切行法大小俱通隨人智解用之淺深今釋五戒為五乘法分二初總答。

　　【文句】答開合五戒大有所關。

　　【記】以五戒名入一切法或多少異但是開合。

　　二別示二初約義釋二初以五戒配法體實淺深三初明人天二初引經。

　　【文句】提謂經云五戒者天地之大忌上對五星下配五嶽中成五藏犯之者違天觸地自伐其身也。

　　【記】天地大忌者忌亦禁也戒也五星謂東木精歲星南火精熒惑西金精太白北水精辰星中土精鎮星五嶽者東嶽泰山屬兖州南嶽衡山屬荊州西嶽華山屬雍州北嶽常山屬并州中嶽嵩山屬豫州五藏謂肝心脾胏腎也以星嶽藏俱配五行但以五行對戒則三義自顯不殺對木木主生長殺則不生不婬對火火主照明邪婬私隱不飲對土土則鎮靜醉則傾搖不盜對金金為刑殺盜則遭刑不妄對水方圓任器以彰不妄妄則反是配五行則已配五星嶽之與藏秪主五行經云五嶽蓋譯者順此方潤色耳違天等者上對五星犯之則違天下配五嶽犯之則觸地中成五藏犯之則伐身。

　　二配法二初別配二初周孔教二初對五常。

　　【文句】又對五常不殺對仁不盜對義不婬對禮不飲酒對智不妄語對信。

　　【記】趙蕤長短經曰仁者愛也置刑除害兼愛無私謂之仁也義者宜也明是非立可否謂之義禮者履也進退有度尊卑有分謂之禮智者人之所知也以定乎是非得失之情謂之智信者人之所承也發號施令以一人心謂之信今以不殺對仁殺他是無兼愛也不盜對義者盜則非宜為也不婬對禮者邪婬則尊卑不分乖禮度也不飲酒對智者昏醉則不能定是非得失也不妄對信者妄語則人不信承也若以五常對五行者鄭康成注禮記中庸篇中云木神則仁金神則義火神則禮水神則信土神則智向以五行對五戒義取此義故以不飲對土不妄對水。

　　二對五經。

　　【文句】又對五經不殺對尚書不盜對春秋不婬對禮不妄語對詩不飲酒對易。

　　【記】不殺對尚書者尚書斷自唐虞已下則尊禪讓而鄙殺伐也夫子以周室微弱號令不行乃約魯史而脩春秋以代賞罸使亂臣賊子懼故對不盜戒也禮有五焉周禮大宗伯之職曰以吉禮事邦國之鬼神祇(事謂祀之祭之亨之)以凶禮哀邦國之憂(哀謂救患及災)以賓禮親邦國(親謂使之親附)以軍禮同邦國(同謂威其不協及僭差者)以嘉禮親萬民(嘉善也所以因人心所善而為制也)邪婬是不以禮交所以用嘉禮以戒邪婬也詩者善則頌惡則刺非妄語也易者窮理盡性之書潔靜精微之教飲酒昏亂者豈能窮其理盡其性乎。

　　二輪王法三初開五對十相。

　　【文句】又對十善殺盜婬是身三妄語攝口四飲酒攝意三。

　　【記】二示合七為二意。

　　【文句】俗不能護口略制一不妄語釋論云說重者是妄語則已攝三飲酒是邪命自活增益恚癡出世以智慧為首生死以三毒為根若能禁酒是防止意地三毒長養出世智慧也。

　　【記】俗不能護口者以五戒制在家眾故口分四過俗護誠難故但制一飲酒是邪命自活者以酒資身不遵正戒名為邪命。

　　三結法從人立名。

　　【文句】是為開五戒出十善十善是舊法輪王所用亦名性罪性善。

　　【記】五戒雖是如來所制既對十善且從有漏判為舊法故屬輪王亦名性罪性善者以十惡法性自是罪十善之法性自是善是故輪王順世俗性說此善惡以化眾生。

　　二結示。

　　【文句】都是一切罪之根本。

　　【記】世間之善不免輪迴縱生人天須起惡業善尚如此況不善耶故云都是一切罪根。

　　二辨二乘四初對五陰為念處境。

　　【文句】又五戒對五陰不殺即色陰不盜即受陰不婬即想陰不妄語即行陰不飲酒即識陰五陰開四念處。

　　【記】不殺則色質完具不盜則苦受不生不婬則邪想不起不妄則遷流淳實不飲則了別分明此之善陰豈獨為境兼資念慧故可於陰開四念處色陰身念處受陰受念處想行二陰法念處識陰心念處。

　　二從念處具道品三脫。

　　【文句】念處開三十七品三十七品開三脫門三脫門開涅槃。

　　【記】大論四念處中四種精進名正勤四種定心名四如意足五善根生名為根根增長名為力分別四種處道用名覺四念處安隱道中行名正道三十七品如平坦道空無相無作如城三門涅槃如城。

　　三明轉陰為五分法身。

　　【文句】故云色能發戒受受禪定想慧悟虗通行發解脫識即知見。

　　【記】禁防身口故云色能業戒禪是正受故云受受禪定假想了悟身空故云想慧悟虗文中剩通字諸文所引皆無進趣無怠則至聖果故云行發解脫自識已證名解脫知身也此即轉五陰成五分法身也。

　　四結五戒為二乘之法。

　　【文句】當知五戒能成五分法身辦二乘之法也。

　　【記】三明大乘三初總標示。

　　【文句】又五戒亦是大乘法門。

　　【記】二正配法門三初約經配四德。

　　【文句】提謂經云五戒是佩長生之符不死之印即常德也出入無亂往還無間即淨德也統御一身即我德也以立道根即樂德也此是五戒對四德。

　　【記】以大乘人了知五戒體是心性若受若持一一順性性具四德故五無非常樂我淨此總對也亦可以五別對四德心與眾生性無生滅是故順性持不殺戒是佩長生不死符印此常德也心與眾生性無婬亂故順本性持不婬戒名出入無亂心與眾心念念真實無虛妄間是故順性持不妄語戒名往還無間此二對淨德也心與眾生性非昏醉故順本性持不飲酒戒名統御一身即我德也心與眾生性即菩提離貪求苦故順本性持不盜戒名立道根即樂德也。

　　二約事對三業。

　　【文句】束五戒為三業即對三無失三不護三輪不思議化三密。

　　【記】不殺盜婬身業也不妄語口業也不飲酒意業也持既順性故立戒因成佛三業佛身口意隨智慧行無有過失名三無失以無失故不須防護名三不護身業現化名神通輪口業說法名正教輪意業鑒機名記心輪三皆摧碾眾生惑業下地不測故名三密。

　　三約理對三法。

　　【文句】三軌三身三佛性三般若三涅槃三智三德等無量三法門。

　　【記】五戒即理一止一作皆與圓融三法相契若欲別對其理亦成不殺眾生順常住理即真性軌不婬則心淨不飲則慧明即觀照軌不妄則生彼信從不盜則全他資具即資成軌既即三軌則與一切三法相冥故知五戒攝法無遺。

　　三舉廣結名。

　　【文句】橫竪無邊際與虗空法界等亦是無盡藏法門亦是無量義三昧舉要言之即是一切佛法也。

金光明經文句文句記會本卷第一

　　音釋

　　【經】

　　崛

　　(音聿崛山高貌又特起也)。

　　耗

　　(音浩耗少也減也)。

　　【文句】

　　筌罤

　　(筌且㳂切捕魚笱也罤徒犁切兔網也)。

　　慪

　　(從土從心皆漚音)。

　　撙

　　(祖本切猶趨也)。

　　【記】

　　笱

　　(音苟取笱魚器也)。

　　莂

　　(音別莂種既移時也)。

　　坌

　　(蒲頓切塵也)。

　　壻

　　(音細壻女夫也尼)。

　　碾

　　(尼展切磨也)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第二

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】二明五戒事理復簡偏圓上雖通示五戒之義該攝淺深若不委論事理偏圓何能精識持犯之相此自分五初不殺戒二初委示二初總示事理持犯。

　　【文句】復次害命名事殺不害命名事不殺法門解者析法名理殺體法名理不殺當知不殺之戒種種不同論其果報亦復不同。

　　【記】欲令行者用理不殺持事不殺方名初心持具足戒今明體法須別空中體法即空乃屬偏觀望圓是殺須體諸法無非中道世相皆常是今所論理不殺戒欲顯此意故從人天辨至圓極故云因果種種不同。

　　二別明偏圓得失二初偏二初人天但事二初人。

　　【文句】若作意防護如馬著勒如牧牛執杖者報在人道百二十年唯得肉眼無有四眼。

　　【記】持戒功淺須加防護心如牛馬若非轡勒則見奔佚若無杖策則犯苗稼喻不作意則於境成犯報百二十年是上方壽人道諸根但明肉眼餘報可例。

　　二天。

　　【文句】若任運性成如河注海者報在六天極長者九百二十六億七千萬歲唯得天眼未得三眼。

　　【記】持戒功成任運成性心如河水自然注入淨戒海中未論定共唯報六天以人歲數較第六天當爾許歲唯得肉天無慧法佛餘根可知。

　　二三乘加理二初二乘。

　　【文句】若加脩客戒無常苦無我等慧者報在變易壽七百阿僧祗唯得慧眼未得二眼。

　　【記】義攝藏通涅槃經以外道先出喻以舊醫如來後現喻以客醫佛所制戒名客戒也事戒之外加脩隨道及無著戒此戒位極當教灰斷不說有報今據大乘生方便土受變易壽諸文不說此土壽限但因移果易耳今云七百阿僧祗者必取爾許劫數之後方入實報也若在此土破塵沙惑亦得法眼今論二乘初生之者但得慧眼。

　　二菩薩二初正示。

　　【文句】若加脩常無常等慧報在蓮華藏海受法性身分得五眼分得常壽。

　　【記】義當別教次第脩於三諦道共等常即假觀是智所讚及自在戒無常即空慧即是隨道及無著戒前空次假今從語便空慧居次言等慧者即中慧也乃是隨定及具足戒分得此二當於初地生實報土名華藏海佛眼分顯四眼乃融是故名為分得五眼諸根亦然壽是慧命已屬意根經云諸根復云壽命故須並說。

　　二結況。

　　【文句】比佛猶是諸根不具壽命損減況前諸根諸壽耶。

　　【記】此教比佛有於二意若當教者以因比果分滿不同二比圓教別教始終是菩薩法望圓始終皆是佛法故稱不具及損減也。

　　二圓二初示相二初明得意持二初略示事持。

　　【文句】若圓教人持事不殺戒。

　　【記】即不傷殺眾生身命此同偏小輪王之戒但不殺所以與之永異次文所明理觀是也。

　　二廣明理持三初約體明持。

　　【文句】及持理不殺戒不壞於身而隨一相不斷癡愛起於明脫體陰界入無所毀傷若子若果不生不滅。

　　【記】此理不殺若其不解性具九界但云體達諸法即理全波是水猶濫通別未顯圓脩故荊谿云若不談具乃屬別教故須體達假合之身三惑癡愛三科實法皆性本具性無差別故名一相性非暗縛稱為明脫既即性具何可毀傷癡愛是子假實是果全體即性性豈生滅如斯妙觀即障是德不待轉除方是持於理不殺戒。

　　二稱性得報。

　　【文句】成就智慧居常寂光土常壽湛然五眼具足得根自在耳見眼聞得命自在脩短自任。

　　【記】初住已上至于玅覺皆得名為成就智慧居常寂光此乃分滿依正二報也無生後報但現報故名常壽湛然無損減也五眼具足諸根亦然離不具也若論外用六根互通略舉眼耳根自在也現十界壽或脩或短壽自在也。

　　三結示因果。

　　【文句】是則名為究竟持戒諸根具足命不損減也。

　　【記】二明得意犯二初總示二犯。

　　【文句】又圓教人何但持之是戒唯殺唯慈亦作事殺亦作理殺。

　　【記】此事理犯若其不解性具違用及殺法門但以慈愍能現逆相而解釋此豈前三教菩薩之行不能作耶故普門疏明瞋法門為成就故常念觀音是知須得性殺之意慈方無緣故云唯殺唯慈名得意犯。

　　二別示二相二初引人明事殺。

　　【文句】如仙豫大王殺五百婆羅門與其見佛之眼與其十劫之壽。

　　【記】大經聖行品佛說本生曾為國王名曰仙豫愛念大乘時世無佛十二年事婆羅門為師後遂勸彼發菩提心而婆羅門不信謗法王乃殺之而王不墮獄以無殺罪故至梵行品佛說慈心之果住一子地迦葉難言若菩薩住一子地云何佛昔為王斷婆羅門命邪佛言我以愛念故斷非惡心也諸婆羅門命終生阿鼻獄即有三念一自知從人道來二知是地獄三自知謗法為王所殺念是事已即信大乘尋時命終生甘露鼓王世界於彼壽命十劫我於位昔乃與是十劫壽命云何名殺然須明於得殺法門令其愛念成無緣慈方合疏文唯殺唯慈也。

　　二據經明理殺二初正釋。

　　【文句】又作法門殺者析蕩累著淨諸煩惱如樹神折枝不受怨鳥如劫火燒木灰炭雙亡故鴦掘云我誓斷陰界入不能持不殺戒一切塵勞是如來種斷此種盡乃名為佛。

　　【記】前就不斷名持不殺今明有斷故云犯殺圓教自論斷與不斷二義同時既明六即六故有斷即故不斷亦可秪就即之一字明於二義障體即德無障可論斯為斷義障既即德障何嘗斷斯不斷義故煩惱即菩提生死即涅槃斷與不斷妙在其中諸大乘經說圓頓觀有此兩門今就有斷名為理殺故云析蕩累著是業及諸煩惱以為所斷樹神喻於脩觀之人劫火喻於能斷之智故大論三十云譬如空澤大樹眾鳥集宿一鴿後至住一枝上其枝即折澤神問其故樹神答曰此鳥從我怨家樹來食彼尼拘類子或當放糞子墮地者惡樹復生為害必大是故寧捨一枝所全者大菩薩亦爾於魔外惑業無如是畏而畏二乘二乘於菩薩邊亦如彼鳥壞彼大乘心永滅佛乘心今文但以怨鳥通累著等也劫火等者亦大論文論第二云二乘雖破三毒氣分不盡如草木薪火燒烟出炭灰不盡火力薄故佛三毒永盡無餘譬如劫火燒須彌山一切地都盡無煙無灰今謂佛智即圓智也斷陰入界生死即涅槃也約即論斷名得意犯理觀斷破名不持戒此為誠證下諸理犯其義皆成一切塵勞是如來種此是性種亦敵對種惑非性染安名佛種以知即性脩染本虗本虗名滅即理殺也。

　　二得報。

　　【文句】成就金剛微玅法身湛然應一切唯殺唯慈垂形九道隨其所宜示長短命任其所見用缺具根而化度之。

　　【記】事理二犯既順性德殺害法門故殺法成就乃得法身垂形九界示命長短現根缺具此自在用真因分得極果究竟。

　　二結勝。

　　【文句】前諸戒行淺近隘塞非是通途圓戒宏遠徑異會同故名究竟持不殺戒也。

　　【記】先且斥劣人天近事藏通淺理別教次第是故隘塞此等皆非脩性不二通達之途唯圓實戒一攝一切宏廣無邊即事而中深遠莫測凡小之徑必會逆順之異能同十戒之中名畢竟戒。

　　二結責。

　　【文句】不殺之戒人天已上極佛已還曠大縱橫其義如是云何而謂是小乘數耶。

　　【記】先結該收後責局小。

　　二明不盜戒二初總明事理持犯。

　　【文句】復次不與取名事盜與取名事不盜法門解者如佛言曰他物莫取名法門不盜菩提無與者而取菩提是名法門盜不盜之戒種種不同。

　　【記】事盜可見就理論盜據阿含經演小成大人天取有藏通取空別取但中皆他物也非盜是何淨名云無取是菩提捨攀緣故。

　　二別明偏圓得失二初偏三初人天二初斥事持成犯。

　　【文句】若持戒作業求可意果可意果者無常速朽悉是他物臭如糞果害如毒食有智之人所不應求設使得之心不甘樂云何殷勤飲苦食毒而自毀傷。

　　【記】人天妄樂為可意也欲成理持乃斥事戒故就所求果報而責有漏之樂猶如糞中有菴羅果有智童子不應求食樂雜見思如世美食雜以毒藥食則害命有觀智人所不應求謂得華報心不甘嗜而生歡樂云何凡夫為欲持戒。

　　二約經文明報。

　　【文句】貧窮四姓即此三界洄澓困苦豈過有流三障障佛第一義天之所捨離是名為盜非不盜也。

　　【記】四姓者毗舍首陀婆羅門剎利人中雖謂二賤二貴既乏聖財四姓三界俱屬貧窮洄轉水也澓深水也漏心持戒求可意果正為有流洄澓所困三有流轉故曰有流非四流中一有漏因果具足三障能障見佛天中天也亦是障於第一義天以障隔故義言捨離此乃事持成於理犯據經招報貧窮困苦諸天捨離也。

　　二二乘二初斥理持成犯二初約有求斥。

　　【文句】又二乘之人以四諦智觀身受心法厭惡生死欣求涅槃涅槃心起為自為他為共為無因介爾心生即取他物。

　　【記】智舉四諦境唯在苦於身等四觀苦等四流厭生死欣涅槃樂在小名持於大名盜為於涅槃生欣求心介爾者微弱也微有心生即墮四性既有性過乃屬生死無所得中而生得想成不與取豈非盜邪。

　　二引諸經斥。

　　【文句】即非時取證即不待說所因焦種不生見苦斷集脩道造盡非求法也謂有涅槃成涅槃見若有著空者諸佛所不度身長三百由旬而無兩翅墮三無為坑受若死若死等苦。

　　【記】煩惱為薪智慧為火成涅槃食不非時證此斥二乘怱怱取證是非時證不待法華說於所因於小涅槃思惟取證大根不發如焦敗種以見苦果故斷除集因以脩道品故造趣滅盡則非大乘即惑成智無斷無脩即生成滅無苦無盡故云非法求也中論云諸佛說空法為度著有者若有著空者諸佛所不度身長三百下引金翅鳥雛以為喻也二乘但念空無相無願三種三昧如身長三百無中假二智如無兩翅墮三無為坑如鳥墮地若死等苦成羅漢果也若死苦成辟支果也苦等於死名死等苦而實未死也或云二乘方便是死等苦聖位是死苦又學人是死等苦無學是死苦三無為者一擇滅二非擇滅三虗空通舉言三二乘所證蓋擇滅也然此喻本出大品而大論釋之謂金翅身長三百由旬能從一須彌至一須彌是鳥初出兩翅未成意欲飛去墮閻浮提受若死若死等苦中道生悔我欲還天不能自舉本喻菩薩墮二乘地今借喻二乘耳。

　　二引經明盜報。

　　【文句】法華云饑餓羸瘦體生瘡癬豈非貧窮困苦邪淨名云不見佛不聞法不入眾數豈非第一義天遠離邪此猶名盜非不盜也。

　　【記】不得大乘法食為饑餓無大力用為羸無大功德為瘦有無善上起見思如瘡癬不見三身一體之佛不聞圓頓之法不入三賢十聖眾數。

　　三菩薩二初斥次第成犯。

　　【文句】若別教菩薩次第行次第學次第道從淺至深捨一取一來已更復來去已更復去悉是辱於來去相亦是不與而取。

　　【記】行學道三對戒定慧言次第者此三皆隨空假中轉三諦縱故從淺至深是故逐一而論取捨生死為來空中為去本論生死已名為來去已載來建立生死故成兩來破有出界已名為去捨邊趣中名為更去故成兩去如此來去豈非屈辱諦觀不殊離二取相今既別脩以觀緣諦名不與取。

　　二據經名盜報。

　　【文句】取已而捨亦是貧窮捨已更取數數去取即是困苦不即與第一義相應即是遠離此猶名盜非不盜也。

　　【記】取捨既數即此名為貧窮困苦盜業之報以別圓教詮變易報不就改生念動是業遷變是苦故起信論云動即有苦果不離因不能初心頓絕思議故使義天雖近而遠即捨離也。

　　二圓二初示相二初明得意持二初讚理持相。

　　【文句】圓人觀諸法實相受亦不受不受亦不受亦受亦不受亦不受非受非不受亦不受不受亦不受不取是菩提障諸願故是法平等無有高下不高故不取不下故不捨。

　　【記】唯有圓觀乃能究竟離不與取絕取之觀謂五不受即不受四邊及不受不受此五不受若其不以妙理甄之恐濫偏教是故先云圓人觀諸法實相諸法不出佛及眾生依報正報此乃逆順二修之法全脩即性一一無非中道實相中實之相非待對相圓人觀此故無四受不獨境絕四句之待亦絕境觀能所之待故不受之觀亦不受也既於初心即依中實脩五不受則唯屬圓也五不受故名為不取是大菩提能障一切有緣之願法法皆中高外無下下外無高何法可取何法可捨。

　　二約經明報。

　　【文句】如是觀者觀如來藏具足無缺是如意珠隨意出寶即脩羅琴任意出聲即是大富大富故無取無取故即第一義第一義故天不遠離也是名究竟持不盜戒也。

　　【記】即以理富顯不貧窮富故不取寧有困苦以不取故思議即絕第一義天不相違背乃應經文諸天不離。

　　二明得意犯。

　　【文句】圓人復有盜法門菩提無與者而取菩提如海吞流不隔萬派如地荷負擔四重檐眾生悉度煩惱悉斷法門悉知佛道悉成此義可知不能多說。

　　【記】盜法門者所謂性惡佛所師故名之為法智由茲入故名為門圓人得門逆順自在能作理盜亦作事盜今文略事例殺例婬合有其相若理盜義文出鴦掘彼經偈云不與者菩提無有授與者不與而自取故我不與取此意乃明究竟不取是究竟取此取得名如海吞流四重擔者鴦掘經云譬如大地荷負重檐一者大水二者大山三者草木四者眾生菩薩亦爾正法住世餘八十年為一切眾生說如來藏是名初檐重於大山惡人毀罵聞悉能忍是第二檐重於大水無緣得為國主大臣說如來藏唯為下劣堪忍演說是第三檐重於眾生窮守邊地惡處豐樂之處不得止住是第四檐重於草木彼經四檐喻於四事觀今文意似喻四弘。

　　二結勝。

　　【文句】前諸戒行淺而且塞非是通途圓戒宏遠徑異會同故名究竟持不盜戒也。

　　【記】淺而且塞者且兼也。

　　三不婬戒二初示事理持犯。

　　【文句】復次男女身會名事婬不會名事不婬法門解者若心染法是名為婬不染法名為不婬不婬之戒種種不同。

　　【記】示事理者意在兼持以事扶理以理導事既居末代功在事持乃是涅槃扶律之意理持論於著不染者心觀他境名為染法即境為觀方名不染言種種者事隨理觀小大偏圓具如下辨。

　　二明偏圓得失二初偏三初人天二初人。

　　【文句】若關禁七支如猴著鎻擎一油鉢過諸大眾割捨觸樂求於未來淨潔五欲如市易法以銅錢博金錢此乃增長欲事非不欲也。

　　【記】持心未淳如猴著鎻擎一油鉢者大經譬如大眾滿二十五里王勅一臣擎一油鉢經由中過勿令傾覆若棄一滴當斷汝命復遣一人拔刀隨之臣受王勑盡心持行雖見五欲心不貪著彼經以二十五里喻二十五有拔刀喻無常今文喻凡夫持戒拔刀可喻三塗罪也割捨現麤求未來細如以賤易貴也。

　　二天二初六欲。

　　【文句】若為生天故持戒如羝羊相觸將前而更却帝釋共八十億那由他天女縱逸嬉戲看東忘西欲猶不足化為老脩羅納舍脂使諸天亡身失首又見仙人入定汙弄其女仙從定起釋羞自化為羝羊仙人呪之千根著身無能却者後來懺謝變為千眼是亦增欲非不欲也。

　　【記】文舉帝釋意徧六天。

　　二八地。

　　【文句】若斷欲界麤弊之欲染著色無色界禪定之樂如氷魚蟄蟲墮長壽天是為一難貪著禪味名為大縛是染欲法非不欲也。

　　【記】以數息法攝五欲心意生四禪受枝林樂極至有頂如氷魚等豈知長壽八難中一攝在味禪非不染欲。

　　二二乘二初於小名持。

　　【文句】若憎惡生死如怨如蛇愛翫涅槃如親如寶棄之直去涉路不迴諸有色聲不能染屈如八方風不能動須彌。

　　【記】知苦斷集如怨如蛇脩道證滅如親如寶但自調故直去無悲濟故不迴四方四維謂八方風喻於人天四違四順謂利衰毀譽稱譏苦樂也須彌喻二乘心也。

　　二於大名犯。

　　【文句】若聞菩薩勝妙功德甄迦羅琴聲迦葉起舞不能自持隨嵐風至破須彌如腐草是染欲法非不染也。

　　【記】隨嵐此云迅猛壞劫中此風起時能破須彌以界外二土五塵能動二乘也大論中迦葉聞甄迦羅琴不能自安即云八方風不能動須彌隨嵐風至破如腐草三界五欲我已斷竟不能動心此是菩薩淨妙五欲吾於此事不能自安。

　　三菩薩。

　　【文句】若菩薩惡生死如糞穢惡涅槃如怨鳥捨於二邊志存中道起順道法愛生名頂墮是菩薩旃陀羅既無方便此慧被縛不能勝怨己所脩治為無慧利是染欲法非不欲也。

　　【記】此別菩薩望圓成犯緣但中道而生順愛若入十行退不取小不進求圓如墮山頂故名頂墮旃陀羅者此云嚴幟乃是西土屠殺之輩以惡業自嚴行時搖鈴持竹以為標幟故以為名今斥但中解者於圓菩薩猶如人中屠膾惡類也既無即中二觀方便乃被教道中慧所縛既與無明怨讐共住何能勝之別脩之慧無無作利望畢竟淨是染欲法凡斥別教多是住行及十信人以迴向位能圓脩故。

　　二圓二初示相二初明得意持二初約義示三初示能淨諦觀。

　　【文句】圓人觀一心三諦即空即假即中即空何所染即假何所淨即中何所邊即空即假何所中。

　　【記】一心者見思心也觀此染心即是淨性性非淺狹極三諦源全諦發觀即空假中即空故不染於染即假故不染於淨即雙遮故不染二邊即雙照故不染中道三諦三觀秪一剎那能所不殊中邊俱淨。

　　二示所淨愛見。

　　【文句】即空故無我人十下知見依正等愛即假故無空無相願等愛即中故無佛菩提轉法輪度眾生等愛。

　　【記】上之諦觀俱為能淨今明見愛方是所淨須知所淨該於通別佛菩提等是順道愛深觀即中其愛自泯。

　　三示三諦名淨。

　　【文句】三諦清淨名畢竟淨是淨亦淨。

　　【記】淨是空義畢竟空者須空三諦以驗能空不少三觀能空亦空故是淨亦淨於通不塞也。

　　二引經證二初引經文。

　　【文句】經言唯佛一人具淨戒餘人皆名汙戒者。

　　【記】二會經意。

　　【文句】圓人引行於佛法即究竟持不婬戒也。

　　【記】經就位論持唯在果今約圓觀初心即能頓持佛戒以觀實相因果無殊若不爾者云何能以如來莊嚴而自莊嚴。

　　二明得意犯二初引諸經事。

　　【文句】圓人又有染愛法門如和須蜜多女人見人女天見天女見者得見諸佛三昧執手者得到佛剎三昧歍者極愛三昧抱者冥如三昧各各皆得法門亦如魔界行不汙戒菩薩變為無量身共無量天女從事皆令發菩提心如維摩詰若入後宮後宮中尊化正宮女先以欲鉤牽後令入佛道。

　　【記】既得本性染愛法門故能行於事染之行亦能示於理染之觀染觀可例取菩提義故今略之但依華嚴出事染相行不汙戒者菩薩名也先以欲鉤牽者愛欲如鉤能牽於人然後令彼達欲法界名入佛道。

　　二明用犯意。

　　【文句】斯乃非欲之欲以欲止欲如以屑出屑將聲止聲。

　　【記】指上三人久住性染無染法門能現脩染故得名為非欲之欲而令眾生即欲悟性故得名為以欲止欲喻以屑者字應作榍又作楔同說文云楔櫼也櫼子林切出前櫼者必假後櫼故云以楔出楔也將聲止聲者大論第七云譬如執事比丘舉手唱言眾皆寂靜是為以聲遮聲非求聲也。

　　二結勝。

　　【文句】前諸行淺塞非是通途圓戒宏遠徑異會同是名究竟持不婬戒也。

　　【記】四明不妄語戒二初示事理。

　　【文句】復次不見言見見言不見名事妄語法門解者未得謂得未證謂證名為妄語妄語多種。

　　【記】問事中妄語重者乃是未得聖法言知言見今法門解於未證得謂已證得與事何別答葢第四戒自知未得上人之法誑他言得故此妄語除增上慢若理妄語內心實謂已得已證此心增上而慢於他是增上慢故法華云比丘比丘尼自謂究竟便不志求無上菩提當知此是增上慢人今未解圓理於人天三教各自謂實名為妄語亦是上慢。

　　二明偏圓二初偏二初人天二初人二初妄語相二初愛。

　　【文句】諸欲求時苦得時多怖畏失時懷憂惱諸欲無樂時凡夫癡人於下苦中橫生樂想。

　　【記】下苦者輕苦也三塗苦重人間苦輕凡夫不覺計之為樂以苦為樂故曰橫生樂想也猶如世人罪合當死而以千罸放命罸實是苦以得全命罸罸之下皆生樂想又如病者恐死加之針灸針灸實苦言除病故皆生樂想八苦交煎妄謂為樂事亦如是。

　　二見。

　　【文句】豎我慢幢打自大鼓謂色即是我我即是色色中有我我中有色執有與無鬪執無與有鬪依止斷常起六十二戲論破慧眼不見於真實增見長諸非吾我毒甚盛。

　　【記】廣如大經凡夫外道慢心自高喻之竪幢口宣慢言喻之打鼓於五陰上各起四見文中略示色陰餘之四陰可以例作次句應云離色是我今云我即是色者文之誤也色中有我即色大我小也我中有色即我大色小也起六十二者五陰各起四見共成二十歷三世成六十而其所計不出斷常二見故有六十二也所說無實其猶諧謔故云戲論由斯戲論不見真空故破慧眼。

　　二結示口過。

　　【文句】備口四過略標妄語爾。

　　【記】見是妄情須生轉計即兩舌也宣邪惡理即惡口也巧飾邪言即綺語也諸見本邪以邪為正而誑於人故標妄語其實備四。

　　二天。

　　【文句】三十三天黃葉生死謂是真金非想自地具細煩惱謬計涅槃此非妄語誰是妄語邪。

　　【記】大經嬰兒行品云如彼嬰兒啼哭之時父母即以楊樹黃葉而語之言莫啼莫啼我與汝金嬰兒見已生真金想便止不啼然此楊葉實非金也木牛木馬木男木女嬰兒見已亦復生於男女等想即止不啼如來亦爾眾生造惡為說三十三天常樂我淨端正自恣於妙宮殿受五欲樂眾生聞已心生貪樂止不作惡勤作善業三十三天實是生死無常樂我淨為度眾生方便說有章安釋云此合天上四德楊葉喻妄淨色鮮明故楊樹喻妄常體柔軟故木牛木馬喻妄樂可戲故木男木女喻妄我似人故非想細煩惱者彼有十種細心數法一受謂識受二想謂識想三行謂法行四觸謂意觸五思謂法思六欲謂欲入出定七解脫謂行法解八念謂念於三昧九定謂心如法住十慧謂慧根慧力。

　　二二乘二初出行相。

　　【文句】二乘之人競執瓦礫歡喜持出生滅度想生實未盡寧得滅度生安隱想所作未辦寧得安隱淨名云佛為增上慢人說離婬怒癡名為解脫其實未得一切解脫。

　　【記】競執瓦礫者用大經春池失珠喻也春池譬眾生塵欲躭湎之境失珠譬圓解潛昏信小乘教如入水脩觀如求珠但見偏真謂為究竟如得瓦礫便謂真珠生滅度安隱之想猶如歡喜持出也生實未盡者猶受變易故所作未辦者佛道未脩故離毒說脫乃一小脫即毒明脫名一切脫大涅槃也佛為上慢執著三毒便為解脫是故說離聲聞住此謂究竟脫其實未得一切解脫此以淨名對法華文出妄語相也。

　　二結成妄語。

　　【文句】未得謂得豈非妄語邪。

　　【記】三菩薩二初示其行相。

　　【文句】佛為別教人以四門說實相執於一有隔礙三門乃至執非有非無而隔有無。

　　【記】佛說四門意詮一實別人根鈍各執一門彼此隔礙。

　　二結為妄語。

　　【文句】夫實相者言語道斷心行處滅云何以字字於無字云何以數數於無數豈非妄語邪。

　　【記】諸法實相離言說相離心緣相以法法體徧多少性融豈可定以空有等言一二等數此教言思既乖實理非妄是何。

　　二圓二初示相二初明得意持二初總標心口。

　　【文句】圓人如實而觀如實而說。

　　【記】圓人根利聞空有等皆知性具性具四門豈有隔礙一門具三三門皆爾稱性而觀稱性而說既皆稱性性絕言思故觀即無觀說即無說是故觀說皆云如實。

　　二別釋心口二初明心離諸相而觀。

　　【文句】如實觀者非內觀得是解脫非外觀非內外觀非離內外觀亦不以無觀得是解脫。

　　【記】所非內外或約自他或約根塵或約心法或約法性對於無明此等內外雙亦雙非皆成四相妙觀得脫皆離此四亦不以無四相觀而得解脫性空非四相空非無此之二空名濫通教須就圓理揀彼偏空圓理者何謂諸四相不出本覺全本為始即境是觀豈更偏著四種之性及無四之相非此二空不名解脫。

　　二口稱四實而說二初約法示。

　　【文句】如實說者一切實一切不實一切亦實亦不實一切非實非不實如是皆名諸法實相。

　　【記】實等四句亦乃不出本覺之性以此覺性真空畢竟故名為實具足緣起故名不實二不相礙故成雙亦二無二相故即雙非覺性無偏四皆全分實攝三句乃一實一切實不實攝三餘二亦爾是故四句皆云一切其圓解者雖談一句一外無餘何有一言不稱本覺真實之性是故四句皆得名為如實說也。

　　二引經證。

　　【文句】經言諸佛皆實語佛語實不虗能以一妙音徧滿三千界隨意之所至隨諸眾生類各各皆得解即是以佛道聲令一切聞也。

　　【記】初心圓說與果無殊故引法華本佛作證佛施權迹及開實本皆稱真如有何一句而非實邪似位妙音髣髴同佛口密之相開小成大能似佛聲如實而說令諸眾生聞皆入實。

　　二明得意犯三初約果人示。

　　【文句】圓人亦有妄語法門無車說車誘戲童子無樂說樂止彼啼兒若有眾生因虗妄說得利益者佛亦妄說。

　　【記】雖就果示意顯始行故云圓人妄語法門者乃是性德權巧妙門也稱妄語者無而說有也謂十界冥合本是一乘無有三乘差別之相佛為機故分別說三令諸眾生各為究竟自求趣證速出生死如無三車說有三車令諸樂著嬉戲之子爭出火宅天無常樂說有常樂如以黃葉止彼啼兒此皆巧用妄語法門而為利益也。

　　二引經證。

　　【文句】經言我是貪欲尸利我是瞋恚尸利愚癡尸利然實非也我是天是人實非天人我是龍鬼實非龍鬼。

　　【記】諸法無行經中文殊說不動相法門已空中萬天子讚言世尊文殊名為無礙尸利不二尸利等文殊語天子言止止天子汝等勿取相分別我不見諸法是上中下我是貪欲尸利等具如今疏天子唯以性善法門而讚文殊且別教但中豈非性善須斷九界然後證得斯乃於法見上中下文殊欲顯圓頓之理具足善惡無非法界特以三毒而自立稱然三毒等雖俱性具不異而異是即實之權皆是秘妙方便之法故一一句望實言非成妄語義雖是妄語而皆是性本具法門今宗講者纔聞權假便謂非性吾知其人未生圓解。

　　三明犯意。

　　【文句】將虗以出虗令得不虗爾。

　　【記】同於前文以楔出楔也。

　　二結勝。

　　【文句】前諸行淺近隘塞圓行深遠夷坦無礙徑異會同故能如此是名究竟持不妄語戒也。

　　【記】五明不飲酒戒二初示事理。

　　【文句】復次若穀若草昏心眩亂者名事酒法門解者迷惑倒見名之為酒倒見多種。

　　【記】二明偏圓二初偏三初人天二初人中事酒二初據教明過。

　　【文句】夫酒為不善諸惡根本既生三十六種之失招於五百世中無手慢刑失禮發出伏匿眠臥糞穢搪揬水火。

　　【記】三十六失出沙彌戒經大論唯三十五失結為頌曰財虗招病諍三裸露醜名彰二無智得者失(二)說匿廢事業(二)醒愁身少力(二)色壞慢父母(二)沙門婆羅門(二)及伯叔尊長(二)不敬佛法僧(三)黨惡遠賢善(二)破戒無慚愧(二)不守情縱色(二)人憎親屬棄(二)行惡捨善法(二)智人所不信(一)遠涅槃狂癡二命終墮惡道一若得人常騃一酒失三十五大論之所明五百世無手者梵網經云若佛子若自身手過酒器與人飲酒者五百世無手何況自飲伏匿皆隱也自說私隱故云發出也。

　　二斥人好尚。

　　【文句】過患如此人猶尚之晉世引滿稱藝能魏朝清濁為賢聖畢卓自署為酒徒鄭泉自誓為酒壺竹帛載之古今歌之不應作而作不應歌而歌非醉酒是何。

　　【記】引滿者晉左思蜀都賦云合樽促席引滿相罰樂飲今夕一醉累月注云酒將闌故合併其樽促近其席引持也持滿以相罸酒厚樂極故醉累月三國志魏尚書郎徐邈私飲至沈醉時科禁酒校尉趙達問以曹事邈曰中聖人達白之太祖太祖甚怒度遼將軍鮮于輔進曰醉客謂酒清者為聖人濁者為賢人邈性脩慎偶醉言耳竟免刑晉畢卓為吏部郎比舍釀酒熟卓醉後夜至甕下盜飲之掌酒者縛之明旦乃畢吏部也自署為酒徒者以酒徒自號也如唐元結自號酒徒皮日休自號醉士之類也三國志吳大中大夫鄭泉字文淵陳郡人博學有奇志性嗜酒臨卒謂同類曰必葬我於陶家側庶百年後化成土卒見取為酒壺竹帛載之者謂史志皆書其事也古皆記言事於竹簡繒帛以未有紙也後代稱其故實故謂史籍為竹帛也古今歌之者古今之人不斥其失往往為歌詩以稱美之也不應作而作者引滿中聖酒徒酒壺之事皆躭湎荒恣其失大矣尚書酒誥誡之甚明而四賢反為之是君子所不應作之事而作之也不應歌而歌者古今之賢當貶其失而反作歌詩以美之也若作若歌非酒之過失而是何耶。

　　二三界惑酒二初別示二初引論明見醉。

　　【文句】釋論云有一法師為王說五戒罪福王難云飲酒招狂飲者甚多狂者何少邪法師舉手指諸外道而已更言餘事外道侜張云王難甚深是禿高座更不能答王云法師答竟狂亦不少指汝等是將護不彰爾此即世人之醉也。

　　【記】釋論第八文也王即南天竺王也侜張爾雅云侜張誑也侜字張由反。

　　二約喻明愛醉。

　　【文句】又貪如海納流無有滿時嗔如火益薪展轉彌熾癡如膠黏結如氷足水八萬塵勞煩惱其心無暫停住掣電蛇舌颺𦦨獼猴五欲攪作無時不醉大經云從昔已來常為聲色所醉流轉生死。

　　【記】二總結。

　　【文句】三界人天通有此醉也。

　　【記】二二乘二初斷通從別以明能醉。

　　【文句】若二乘之人雖斷九十八使四住煩惱無明未吐如半瘧人。

　　【記】九十八使者見惑有八十八思惑有十也四住者三果見合為見住地三界思分為三住地無明未吐者以酒喻惑也半瘧人者四住已除無明尚在半安半病其猶瘧疾此亦大經中喻。

　　二兼凡斥小以明所迷。

　　【文句】大經引醉歸之人世間無常樂而言我淨如來實我淨而言無常樂如彼醉人見日月轉此二乘醉也。

　　【記】引醉歸之者謂佛引醉喻歸還二乘也按哀歎品中諸比丘說醉喻以喻凡夫流轉無常見常如醉小乘脩無常想故如醒佛即引醉喻於二乘謂於真常而見無常是醉義也故云引醉歸之文人合作文世間下文辭從省四倒四德各舉其二影互相顯。

　　三菩薩二初約教道觀中皆名不了三初法。

　　【文句】菩薩之人無明未盡不了了見菩薩行故見不了了。

　　【記】別教至極但破無明一十二品故於佛性見不了了又從初心不知五住即是法界不名佛法是菩薩行故於佛性見不了了。

　　二喻。

　　【文句】如遠望大舶遙觀鵝鴈夜覩畫像遠視人杌亦如醉人朦朧見道。

　　【記】凡舉五事悉喻見性不得了了舶者大船也喻出大經然彼十喻並喻於圓以分揀極故云見不了了今喻別者有二意一者別教極果秪齊圓教第二行故見不了了二者二教理同得意具德失意但中今就失意故以喻別如來藏經十喻亦爾止觀在別十六觀疏而顯於圓。

　　三合。

　　【文句】如是等無量譬喻顯於菩薩未得明了。

　　【記】二明自圓解外皆名邪見。

　　【文句】故迦葉云自此已前我等悉名邪見人也此菩薩醉也。

　　【記】未得圓中正見故也。

　　二圓二初示相二初明示行相二初得意持二初稱性觀故得名醒悟。

　　【文句】圓人行如來行具煩惱性能知如來秘密之藏雖有肉眼名為佛眼所可見者更不復見故文云入深法性即於此典金光明中而得見我釋迦牟尼大經云了了見佛性猶如妙德等。

　　【記】此段文意乃將果德頓為始行苟不了知第六識心是性惡者何能初心脩如來行即觀秘藏肉眼即佛永不改觀而見牟尼與妙德等荊谿的示須聞性惡方脩性行不可欺也。

　　二以圓伏故名除酒法。

　　【文句】是則五住正習一時無有餘酒法既除何所可醉是為究竟持不飲酒戒也。

　　【記】五住正習同居一念即惑為觀觀外無境如翻大地草木寧存亦如日光不與暗共有何酒法而不除耶此人事戒輕重等持與上理戒念念兼行方名究竟。

　　二得意犯二初明具大智故能理醉。

　　【文句】圓人亦有飲酒法門鴦掘云持真空缾盛實相酒變化五道宣揚哮吼。

　　【記】何名大智謂了性具九界因果是故名為飲酒法門真空實相如起信論一真如性有二種德一如實空與過河沙煩惱不相應故二如實不空體具河沙功德無有所少故護一切失故空如缾德用無礙故不空如酒然河沙性德即十法界圓融法門九界即佛成前持相佛界即九成今犯相故犯相云變化五道宣揚哮吼其猶𨠯酒之用也。

　　二明具大悲故能事醉。

　　【文句】波斯匿醉轉更多恩末利后飲佛言持戒入于酒肆自立其志亦立他志。

　　【記】波斯匿此云和悅若飲酒後應死判生故曰多恩末利即匿王正后也王嘗瞋怒欲殺厨人諸臣共議國中唯有此人殺已無人知厨稱王意者時末利后即辦好酒美肉沐浴名香莊嚴身體將諸妓女來至王所王見后已瞋心乃息后即遣人詐傳王勅勿殺厨人匿王後以此事問佛后持五戒月行六齋一日之中犯酒妄二戒八戒之中則犯其五謂過中食服香華作倡妓高廣牀飲酒妄語也破戒之罪輕耶重耶佛言如是犯者得大功德何以故為利益故出未曾有經六卷入于酒肆即淨名居士此上三人皆是高位皆住性惡權巧法門故於持犯得大自在不可秪將慈念而解若無性染慈豈無緣。

　　二結得斥失。

　　【文句】夫得其門者逆順俱當失其柄者操刀傷手。

　　【記】若得性具善惡之門則逆順俱當失茲要枘則持犯俱非如把刃自害得失之要不可不窮。

　　二結勝。

　　【文句】前諸行淺近隘塞圓行宏遠徑異會同故能如此是名究竟醉醒無二也。

　　【記】若善惡分岐豈醉醒不二諸佛究盡寧有所偏。

　　二觀心釋圓論理戒豈不觀心但為前文是約教釋正為開解今撮五戒入一念心成於圓觀正為立行即聞而脩脩發之門說者應授若不爾者數寶何為分二初附上諦智問。

　　【文句】上觀四諦智名四佛觀五佛云何觀。

　　【記】上觀四諦各發覺智乃言四佛今明五戒亦可觀之成五佛不問意如此。

　　二據今戒體答。

　　【文句】觀五戒實相覺智清淨即是觀心中見五佛也。

　　【記】若觀五戒是實相者所發覺智豈非五佛然五實相是所觀境五境發智名為五佛實相無相尚叵言一豈定五耶由附五戒各見實理故似分五實理者何所謂本覺此之覺體是無緣慈故名不殺無取故不盜無染故不婬真實故不妄明了故不飲今圓行人以妙三觀順性脩慈乃至三觀順性脩智說之如此脩乃同時故得名為觀五實相觀之不已本覺全體發成始覺名為五佛名字觀五觀行已去皆得稱發。

　　二破煩惱障。

　　愁憂恐怖。

　　【記】文三初節示經文。

　　【文句】次破煩惱障指愁憂恐怖一句是也。

　　【記】二對上下辨二初對上下定體二初對上報論義便。

　　【文句】上來諸事或約內身或約外報是報障義便此一句專明心為煩惱障便。

　　【記】報多約色惑唯在心故云義便。

　　二與下業論體別二初問起。

　　【文句】報障如上可解煩惱與業云何。

　　【記】以十惡中貪瞋癡業名同煩惱如何分別。

　　二釋通二初引數人釋。

　　【文句】數人云數起而輕名煩惱數起而重名為業。

　　【記】二俱數起但以輕重分於惑業。

　　二今師釋二初約心剋示。

　　【文句】天台師云任運常有是煩惱卒起決定心發動身口必牽來報者是業。

　　【記】貪等決定發動身口招報名業以異煩惱非決故故。

　　二因示生疑二初疑。

　　【文句】若爾惡星灾異都不關心云何是業障。

　　【記】若決定心發動身口名為業者下惡星等自是外境何名業障。

　　二釋。

　　【文句】此乃外相表業將起是業責報之相即得是業障也。

　　【記】星等乃是業之前相表於責報故屬業障今示作業體下明宿業相若論作起時豈非心色。

　　二對上下論轉。

　　【文句】若煩惱業轉報未必轉若報轉業煩惱必轉。

　　【記】二障在因是故易轉報障已受是故難轉難者若轉易者必去。

　　三約文示相二初通別。

　　【文句】通論見思煩惱皆有愁憂恐怖別論愁憂屬見煩惱恐怖屬愛煩惱。

　　【記】通論可見若別論者見惑執我愛但著事此之二惑皆具三毒執我三毒若其不遂則多愁憂著事三毒既不執我但恐不遂必無愁憂。

　　二指廣。

　　【文句】今不具記云云。

　　【記】章安記錄不能廣陳見思之相令後說者委而示之故注云云。

　　三破業障。

　　惡星灾異眾邪蠱道變怪相續臥見惡夢晝則愁惱。

　　【記】文二初節經。

　　【文句】三破業障者從惡星灾異下是也。

　　【記】二釋義三初定文是業。

　　【文句】業將感報故其相前現相名表發意在此也。

　　【記】已作之業將感惡報故有異相表發其事驗知此句明於業障。

　　二略釋經文。

　　【文句】惡星者別有客星也亦是五星二十八宿一方有七四七二十八也違其度數失其分野若熒惑亂行麻彗暴出是客星也灾異者風雨雪霜乖候等是也眾邪者有三人邪鬼邪法邪是也蠱道者毒鬼也又言三毒是蠱也變怪者詭怪也謂禽獸醜惡形聲等是也惡夢者心靈潛密業現其中夢見不適意事是也。

　　【記】別有客星者以五星二十八宿常現則非惡星亦是下約常星失其行度躔次亦名惡星一方有七者角亢氐房心尾箕東方蒼龍七宿南斗牽牛須女虗危營室壁北方玄武七星奎婁胃昴畢觜參西方白虎七宿東井鬼柳七星張翼軫南方朱鳥七宿凡四方之宿皆逆數宿音秀失其分野者周官云天星皆有州國分野角亢氐兖州房心豫州尾箕幽州斗牽牛婺女楊州虗危青州營室東壁并州奎婁胃徐州昴畢冀州觜檇(醉綏反)參益州東井與鬼雍州柳七星張三河翼軫荊州熒惑火星也漢書音義云妖星曰孛星彗星長星亦曰攙搶釋名云星光稍稍似彗言其孛孛然似掃彗也又類散麻故云麻彗左傳凡人火曰火天火曰灾今但取風雨雪霜乖候者皆名灾法邪謂外道經書蠱道者事釋乃是他鬼毒害於人蠱工戶反聲類作戈者反蠱物害人也說文蠱腹中蟲也楞嚴云貪恨為罪是人罪畢遇蠱成形名蠱毒鬼理解乃是自心三毒名之為蠱此蠱能害百千萬身法身慧命永為所害比夫毒鬼為害至微矣醜惡形聲見聞為怪不適意者適悅也。

　　三勸令正信二初明相見表五罪二初約現文表示。

　　【文句】夫諸業表報不出五罪若惡星表亡身失命者殺生業相也惡星表神棄困窮者竊盜業相也惡星表親離幽厄者婬罪業相也惡星表誣枉讒謗者妄語業相也惡星表喪失財產者飲酒業相也。

　　【記】親離即親厚鬪訟幽厄即王法所加幽謂幽禁。

　　二例餘相亦然。

　　【文句】其餘灾異怪禽惡夢等隨其時節各有所表細心推詳不出五罪之報。

　　【記】二誡行者問邪師。

　　【文句】行者知解推之何須折篾鑽龜問管公明邪。

　　【記】禮記曰龜謂之卜蓍謂之筮卜筮者所以決嫌疑定猶豫也今云折篾篾謂竹篾謂揲蓍取卦折竹篾為文也管公明者魏人也名輅字公明善卜筮所向皆驗應知惡報由罪結罪由心苟正于心罪報自蕩不脩內德卜筮何為吳氏春秋云宋景公時熒惑在心公召子韋問焉子韋曰禍當君雖然可移於宰相公曰宰相所以與理國家可移於民公曰民死寡人將誰為君可移於歲公曰歲饑民餓死為民后而殺其民誰以我為君乎子韋曰君有至德之言三天必祐君熒惑必三徙舍舍行七里一里當一年君延年二十一矣熒惑果徙三舍況能內觀法性達罪本空均生佛於自心起慈悲於法界惡星之變何慮乎不滅耶故於次文明其方法。

　　二舉方法若依初開章為四此當第三能破方法今依重科。

　　當淨洗浴聽是經典至心清淨著淨潔衣專聽諸佛甚深行處。

　　【記】從諸根不具下敘空品文為二初三行半明所破之惡即三障文也次二行半明能破之方即今文也而釋一行半訖復依初開章以後一行為四結成然取義成分章從便分三初節經立意。

　　【文句】從當淨洗浴下二舉方法能空於惡也。

　　【記】以順重科云能空也。

　　二據意釋經三初立意。

　　【文句】前業相外彰報對不久內無方法何以禳之約其三業作三德之方以事表理也。

　　【記】禳謝也又除殃祭也。

　　二釋經二初釋前三句。

　　【文句】洗浴臭體擬作法身緘脣攝耳擬聽般若至心清淨擬作解脫。

　　【記】欲知智在說故以聽經而為般若又聽經發智慧故心有染故用不自在今既清淨能成解脫。

　　二釋後三句。

　　【文句】前令洗浴內身後更勸淨外服內外相成爾前但令聽後誡令專聽鄭重緘口爾前令至心後示至心之境成其方法爾。

　　【記】至心之境即甚深行處不念此處安名至心。

　　三勸信二初約身陳類。

　　【文句】夫人身本於不淨蓮華本於淤泥譬如栴檀生于伊蘭世間理見也。

　　【記】今之三業表法之身本是血肉不淨之物次舉二喻栴檀香木伊蘭臭樹大經明闍王造逆後既見佛罪除乃自敘云我見世間從伊蘭子生伊蘭樹不見伊蘭生栴檀樹我今始見從伊蘭子生栴檀樹伊蘭子者我身是也栴檀樹者即是我心無根信也。

　　二約行可期。

　　【文句】今近因三業規矩遠成三德妙義可不信哉。

　　【記】三業雖近三德雖遠脩得規矩即近成遠規圓矩方孟子曰大匠訓人必以規矩。

　　三行成破障。

　　【文句】洗浴法身能禳報障攝耳緘口能禳煩惱障至心能禳業障云云。

　　【記】若於浴等無三德觀如何能禳三障惡罪。

　　四結成。

　　是經威德能悉消除如是諸惡令其寂滅。

　　【記】文三初節示經文。

　　【文句】從是經威德下四結成也。

　　【記】二正釋經義。

　　【文句】能悉消除者明三障轉也令其寂滅者三德成也。

　　【記】三深明經意四初據今文示法。

　　【文句】寂滅秪是涅槃涅槃秪是三德。

　　【記】寂滅華音涅槃梵語涅槃之名召三德體故知寂滅是三德成。

　　二約行成德顯。

　　【文句】前三業方法既成三障理數應轉三障既其已轉理數成於三德。

　　【記】三業既脩金光明行成則契於三德之理脩在名字觀行相似至分真位皆得名為轉障成德不爾豈曰行方等經。

　　三明轉障成德。

　　【文句】報障轉成法身德煩惱障轉成般若德業障轉成解脫德。

　　【記】四明經巧難知。

　　【文句】前寄事相將淺以表深後明寂滅將深以結淺經文繡密見之者寡云云。

　　【記】二敘流通明教相。

　　護世四王將諸官屬并及無量夜叉之眾悉來擁護持是經者大辯天神尼連河神鬼子母神地神堅牢大梵尊天三十三天大神龍王緊那羅王迦樓羅王阿脩羅王與其眷屬悉共至彼擁護是人晝夜不離我今所說諸佛世尊甚深秘密微妙行處億百千劫甚難得值若得聞經若為他說若心隨喜若設供養如是之人於無量劫常為諸天八部所敬如是脩行生功德者得不思議無量福聚亦為十方諸佛世尊深行菩薩之所護持著淨衣服以上妙香慈心供養常不遠離身意清淨無諸垢穢歡喜悅豫深樂是典若得聽聞當知善得人身人道及以正命若聞懺悔執持在心是上善根諸佛所讚。

　　【文句】護世四王下敘流通中品皆如上說。

　　【記】疏略指上。

　　三明疑念序二初壽量品題。

　　金光明經壽量品第二

　　【記】句文分二初正釋二初約三佛難思以釋二初佛本無三。

　　【文句】佛本無身無壽亦無於量。

　　【記】不唯法佛無身壽量報應亦乃不可說三以一切法離於名字言說相故。

　　二隨世俱立眾生若有得益因緣即須隨世立諸名相非唯應佛立身壽量法報亦乃可論此三須知無三不減一法雖立三三不增一法良以有無皆法界故故真無俗有真有俗無皆是悉檀令於三身得四益也此文分二初列三身各三。

　　【文句】隨順世間而論三身亦隨順世間而論三壽量。

　　【記】二釋三佛三義二初約義分別二據理融即分別且從脩二性一令義易明法是本覺報是始覺始本一合方有應用一往似縱說者應以次融即文非縱非橫妙會此義令其聞者識圓三身文分三初法佛二初別釋三初身。

　　【文句】法身者師軌法性還以法性為身此身非色質亦非心智非陰界入之所攝持彊指法性為法身爾。

　　【記】始覺報智依本覺成故以法性而為師軌究論始本唯是一覺故云還以法性為身是故馬鳴歸命三寶即以佛身及體相等而為法寶此身等者非分段變易色質心智三科所攝乃是常住五陰等法聚以為身此法無相不可說示為眾生故疆名法身。

　　二明壽。

　　【文句】法性壽者非報得命根亦無連持疆指不遷不變名之為壽。

　　【記】色心和合乃有執得連持壽命身既非陰豈有命根為物疆指不遷為壽。

　　三明量。

　　【文句】此壽非長量亦非短量無延無促疆指法界同虗空量。

　　【記】量依身壽故同疆指。

　　二總釋。

　　【文句】此即非身之身無壽之壽不量之量也。

　　【記】身壽量上言非無不者若據次文義當雙非以其法體離於二邊及超報應疆於此理立身壽量三種名字令物忘情也。

　　二明報佛二初稱法有報二初引經。

　　【文句】報身者脩行之所感也法華云久脩業所得涅槃云大般涅槃脩道得故。

　　【記】此從順脩稱理事說脩行所感釋報義也法華文證智德之報以彼經云慧光照無量故涅槃文證斷德之報以云大般涅槃故。

　　二釋義。

　　【文句】如如智照如如境菩提智慧與法性相應相冥相應者如函蓋相應也相冥者如水乳相冥也。

　　【記】脩行所感二種之報乃是始覺與本覺合即以始本而為境智此二不異故名曰如各二如者智如如境境如如智故也復以菩提名如如智為能應冥法性名於如如之境為所應冥以函葢合先喻應義函蓋雖合猶存際畔復以水乳喻其相冥此乃泯然而成一相始覺本覺義二體一正同於此。

　　二明就報立三即身壽量也三中一一言法身者報智所冥離法無報故初身。

　　【文句】法身非身非不身智既應冥亦非身非不身彊名此智為報身也。

　　【記】言非身者非應佛有分齊身非不身者非報佛無分齊身又非身則非有非不身則非空中道法身乃本覺體始覺冥此能冥亦忘為成觀故彊名報智。

　　二壽。

　　【文句】法壽非常非無常智既應冥亦非常非無常彊名常為壽也。

　　【記】三量。

　　【文句】法量非量非無量智既應冥亦非量非無量彊名無量為量也。

　　【記】稱本雙非為物彊指義皆同身。

　　三明應佛三初明應物有三三初身。

　　【文句】應身者應同物身為身也。

　　【記】二壽。

　　【文句】應同連持為壽也。

　　【記】三量。

　　【文句】應同長短為量也。

　　【記】皆如谷響大小隨聲是故此三悉云應同。

　　二明依二有應三初法。

　　【文句】智與體冥能起大用。

　　【記】不覺忘處始本一如故云智與體冥覺體自在故云能起大用。

　　二喻。

　　【文句】如水銀和真金能塗諸色像。

　　【記】真金上色須水銀和方能塗(去聲)物闕此一緣金無塗用。

　　三合。

　　【文句】功德和法身處處應現往。

　　【記】報智功德以合水銀法身合金處處應現合塗色像。

　　三明應徧三土二初雙明報應。

　　【文句】能為身為非身能為常壽為無常壽能為無量能為有量。

　　【記】上所說報但論冥法即自受用也今明垂應以他受用常住之應對於生身無常之應示二迹用是故雙明身非身等身即生身有分齊相故名為身非身是報無分齊相故曰非身小般若云佛說非身是名大身大身者乃他受用身也無分齊身其壽則常故無量也有分齊身壽則無常故有量也此二應用乃依真中二理而住機依事業二識而見住理廣如序品疏文辨之二識委在起信論明論意要在事識見則取色分齊故名應佛業識見則離分齊相故是報身行者應知常身無量通應三土無常有量但應同居所以者何蓋實報機分證論見他受用身方便土人唯稟別圓所見佛相雖小優降然匪生身悉是報佛若同居土具四教機稟別圓者能覩報佛故法華明常在靈山華嚴說法盡未來際及諸大乘即於應相見是法性尊特之身故知常身徧應三土若無常身唯應同居逗藏通機及凡夫眾也。

　　二單示應身二初明有量二義。

　　【文句】有量有二義一為無量之量二為有量之量如七百阿僧祇及八十等是有量之量如山斤海滴實有齊限凡夫所不知阿彌陀實有期限人天莫數此是有量之無量。

　　【記】上之所說自受用外垂三土身皆名為應其他受用雖就對機名之為應而是實因之所感剋復名為報非是差別逗機之用若論逐物隨緣參差長短身壽量者須就同居無常用說故今別示應身之相但於有量開出兩量而此兩量依於事識但空見故唯屬無常若依業識不空見者即此無常全體是常則常無常二用相即二鳥雙游也若上二土機息應轉亦是無常以非八相故且言常七百等者首楞嚴三昧經云堅首菩薩問佛壽幾何佛令往東方過三萬二千佛土於莊嚴國問照明莊嚴自在王佛彼佛答云如釋迦壽我亦如是汝欲知者我壽七百阿僧祇劫堅首迴此白佛阿難云彼佛乃是釋迦異名雖機勝見長而七百猶可數故亦是有量之量若阿彌陀人天莫數故是有量之無量也。

　　二結應佛皆然。

　　【文句】應佛皆為兩量逐物隨緣參差長短。

　　【記】佛佛既皆三身圓證應身被物物壽長短豈不隨順各示兩量故彌陀現長亦能現短釋迦現短亦能現長故大論第三十六云當知釋迦文佛更有清淨國土如阿彌陀佛國阿彌陀佛亦有不嚴淨國如釋迦文佛國又三十八云此間𨶒浮惡故釋迦壽應短餘處好故佛壽應長故涅槃二十二云西方去此三十二河沙有無勝國所有莊嚴如安樂世界我於彼土出現於世斯皆隨逐物機也。

　　二據理融即二初約理融。

　　【文句】然此三身三壽三量不可並別一異則乖法體即一而三即三而一乃會玄文。

　　【記】上之三身三皆在性則並二從脩有則別不分脩性則一三不互融則異別異故縱並一故橫是則乖於所詮法體若能妙達秪一法性而能成就一性二脩名即一而三也脩性雖成而其三身一性本具名即三而一也此乃得云全性所脩全脩在性性無所移脩常宛爾方合能詮玄妙之文矣。

　　二引文證。

　　【文句】故下文云如深法性即於此典金光明中而得見我釋迦牟尼即其義也。

　　【記】經文具云若入是經即入法性如深法性即於是典金光明中而得見我釋迦牟尼此乃以理而為經也金等三字即法報應三身異名與一法性即一而三即三而一若知此理即是三身三不縱橫名為得見釋迦牟尼故大經中明於三德不縱不橫名大涅槃我今安住如是三法為眾生故言入涅槃故知不達三身三一融妙不名見佛今解三佛既此融即方會此典玄妙文也。

　　二明二字標題之巧二初委明其意二初從應佛融三釋二初明因偏疑見圓體。

　　【文句】但信相偏疑應身之有量四佛偏舉應佛之無量斷其有量迹疑既除深達報法。

　　【記】偏疑八十是應有量四佛舉喻明應無量無量既破有量之疑即達法報非量非無量此因偏疑見於圓體。

　　二明從圓體不偏題二初指偏題相。

　　【文句】若從信相所疑應言壽有量若從四佛釋疑應言壽無量。

　　【記】二示圓論意。

　　【文句】而今不道壽有量不道壽無量直言壽量者意欲圓論三佛之壽量故不偏題。

　　【記】以不偏題故三壽量二字能詮。

　　二就報佛融三釋三初明報佛體圓。

　　【文句】取意為釋若從義便正是報身之壽量何故取此報身上冥下應上冥法性即非量非無量下應機緣能量能無量。

　　【記】上約品題壽量二字不偏有無則收二應能顯法報就文便也若義便者今經既以果德為宗合以報身釋於品目以報身上冥下應則三身義任運成就是故二字正在報身。

　　二明因疑達圓。

　　【文句】量疑牽無量之答即達於圓。

　　【記】報身義顯良由四佛以長壽應釋短壽疑故使信相達於報智圓具三身。

　　三明從圓題品。

　　【文句】經家從其生圓解而題品舉一而蔽諸。

　　【記】題稱壽量正在報身此從信相圓解所見蔽猶當也舉報身一當三身諸也。

　　二結示立題。

　　【文句】從此義故題為壽量品。

　　【記】二明重解三初示異解時。

　　【文句】又一時重解壽量品。

　　【記】大師非止一迴講說故於一時別立義名章安既聞是故兼錄。

　　二明異解相二初標列章門。

　　【文句】亦作三重一玄義二引證三還源。

　　【記】玄義者文選云睿哲玄覽注云玄通也謂離文通示其義故曰玄義引證者義雖玅悟而與經會故引文證令人生信還源者品題是派經目為源所約三身明於壽量不離法性金光明源攝還此源令義究竟。

　　二依章解釋三初玄義二初直示三身壽量三初應身三初壽。

　　【文句】玄義者壽者命也謂報得命根連持不斷名之為壽。

　　【記】二量。

　　【文句】延促期數名之為量故言壽量也。

　　【記】三結。

　　【文句】此釋應佛因緣之壽量也。

　　【記】因緣者感應更互而為因緣。

　　二報身三初壽。

　　【文句】又壽者受也境智和合共相盛受謂無分別智盛受無分別境無分別境盛受無分別智如函大蓋大故壽是受義也。

　　【記】智外無境境外無智名相盛受既絕能所故無分別函蓋絕待當體名大。

　　二釋量。

　　【文句】量者相應也境智相應故言量。

　　【記】境智俱徧名為相應此之相應實無際畔義言於量。

　　三結。

　　【文句】此釋報佛之壽量也。

　　【記】三法身三初壽。

　　【文句】又壽者久也常不變易稱之為久。

　　【記】法性不變無去來今是真久義約此久義釋法身壽。

　　二量。

　　【文句】量者銓量也常久之壽非多數非少數非相應盡知非相應不盡知非可說非不可說無以名之彊以銓量說其長久。

　　【記】銓猶度也常久之壽實叵度量彊以雙非而度量也非多等者出度量相初非多少數次非知不知三非說不說此顯法壽是不思議境故大論云不思議者不決定也若離可說而謂法壽定不可說是名決定非不思議上二雙非其意亦爾如此銓量是常久量又多少數銓量法壽非長短用盡知不盡知銓量法壽非分滿報可說不可說銓量法壽體非說默。

　　三結。

　　【文句】此釋法身之壽量也。

　　【記】二更作三雙顯示蓋前直以延促境智及雙非義示三壽量恐猶難解故今各以二義銓量欲令行人識三佛相文分為三初番應佛二義。

　　【文句】初番為二一有量量如釋迦之壽方八十是也二量無量如彌陀之壽實是有量人天所不能測故言量無量也此量無量皆應佛所為也。

　　【記】第二番報佛二義。

　　【文句】第二番亦二義佛以如如智稱如如境境無分別智亦無分別若境稱於智智有分別境亦有分別此知與不知皆報佛所明也。

　　【記】境無分別非謂頑境全無覺知乃指心體本來離念名境無分別此離念心全體覺悟名智有分別此之境智究竟相稱智外無境境有分別境外無智智無分別是則境照於境智寂於智以此二義顯報身相。

　　第三番法佛二義。

　　【文句】第三番亦二義一者深寂不可說二以慈悲方便亦可得說此可說不可說皆法佛之法也。

　　【記】體本無相故不可說依言顯德是故可說。

　　二引證二初引今文三初引二文證應身二義。

　　【文句】二引證者方八十年證有量也諸天世人八部之眾無能思算山斤海滴不可數知此證量無量也。

　　【記】二引三文證報身二義。

　　【文句】虗空分界不可齊限證境無分別也又唯除如來證智可分別也又下文云智淵無邊法水具足亦是證智也。

　　【記】虗空喻通前取不壞喻無量應今取無相證境無念。

　　三引三文證法身二義。

　　【文句】壽不可計此證不可說也將欲宣暢釋迦如來所得壽命此證慈悲可說也又聞是四佛宣說如來壽命無量證大悲可說也。

　　【記】問前云四喻皆喻應壽能為無量今何引之證報證法答非全法報為應身者應必斷滅安能延促不曾休廢今欲顯示三身融妙故即以應而證法報若昧此意諸大乘對機之身莫能深識。

　　二引新本二初別證應身二義。

　　【文句】新本明婆羅門求佛舍利如粟大求六天報即證有量也王子說金光明難思難解福報無邊福報無邊是證量無量。

　　【記】彼憍陳如婆羅門欲得如來舍利如芥粟許此乃知佛九旬當滅故願求之可證應為八十有量也王子下即栗毗王子答婆羅門也雖即法報且從福報以證勝應。

　　二總證法報四義。

　　【文句】難思難解即總證智境不可說等云云。

　　【記】智即報身境即法身具知不知說不說四但略舉一以等餘三四皆絕慮故可總用難思難解而證之也今述此意故注云云。

　　三還源三初總明意。

　　【文句】三還源者亦云復宗釋此壽量雖作三身六義勿作異解秪是經題金光明義爾。

　　【記】然法報應與金光明皆是法性當體之名本無優劣以此經正用金等顯於法性故佛首唱而為經目故金光明得為宗源一切三法便成流派今解壽量須約三身恐作別解故示復宗。

　　二示還相三初應還明。

　　【文句】初番量無量者秪是明義以其明故大小長短延促數量悉現明中還是明義爾。

　　【記】勝劣二應全是法性能多利益也。

　　二報還光。

　　【文句】第二番智境函蓋體解相應色大故般若亦大以法常故諸佛亦常還是光義也。

　　【記】報必冥法故於句句法報雙陳此舉所冥智全是法性寂而常照也。

　　三法還金。

　　【文句】第三番可說不可說常樂我淨說滿法界法性無所益都無一言法性無所損還是金義。

　　【記】說時常默默時常說圓妙四德有何損益全是法性可尊可重也合論融即例前故略。

　　三例一切。

　　【文句】夫解一則千從迷一則萬惑即此義也。

　　【記】若解體金光明義豈止三身義歸三字一切法相皆還此源故得千從不即萬惑。

　　三明兼錄意。

　　【文句】既是兩時之聞兼而錄之云云。

　　【記】二時之說俱彰妙理後之學人隨何開悟欲示此意故注云云。

　　二正明疑念二初序入正品指上說。

　　【文句】此品正說而序文未盡分別如上。

　　【記】二還從序意釋此文二初節經文。

　　【文句】從王舍城下是第三疑念序文為二一出人二明疑出人為四一出處二明位三出名四歎德。

　　【記】二隨文釋二初出人四初出處。

　　爾時王舍城中。

　　【文句】處如文。

　　【記】事釋如通序觀解見出名。

　　二明位。

　　有菩薩摩訶薩。

　　【文句】菩薩者菩名道薩名心自行此道復能化人故言摩訶薩依勝行立勝位也。

　　【記】翻名道心復能化人故道心大此行雖該前之三教今位在圓。

　　三出名。

　　名曰信相。

　　【記】文二初約教釋名三初直就相似釋二初約名釋。

　　【文句】信相者信家之相在似道中別判三十心圓判鐵輪位。

　　【記】信通真似既言信相信則非真以其似信是其真證前相故也別教三賢是似信位初地已上方得真信圓教登住便得真信即以十信名為似信言鐵輪者本業瓔珞經以六種輪譬六因位鐵輪十信銅輪十住銀輪十行金輪十向瑠璃輪十地摩尼輪等覺信斷見思得是鐵輪。

　　二以相驗。

　　【文句】下文云見有一人似婆羅門以枹擊鼓鼓是法身擊是機動似位機興知非真擊。

　　【記】枹鼓杖也或作桴。

　　二明似通上位二初明位位有似。

　　【文句】又真似之位地地相隨無位不有如普賢脩普賢行滿位鄰尊極此似則高。

　　【記】已證名真未證名似普賢等覺望極名似故立賢名。

　　二明高下難測。

　　【文句】信相稱似道者未敢判其高下也。

　　【記】三設難覈實二初高位無疑難二初難。

　　【文句】難者言若同普賢言似者何故有疑。

　　【記】二釋二初約權實釋。

　　【文句】此亦非妨菩薩為疑者作發起人爾又佛地未了疑無所嫌。

　　【記】為他發起是權示疑未了佛地是實行疑。

　　二引二經證。

　　【文句】法華中補處彌勒亦復懷疑大集中有生疑菩薩於菩提未了菩提為我作名名為生疑。

　　【記】法華本迹皆是彌勒懷疑起問大集菩薩菩提未極故云未了本性菩提熏心起疑疑故求了故云菩提為我作名。

　　二斷見無疑難二初難。

　　【文句】難者言見諦已斷疑十地云何疑。

　　【記】二答。

　　【文句】答言見諦斷通疑十地有別疑也。

　　【記】通疑障真別疑障中中道未極安得不疑。

　　二就處辨觀。

　　【文句】觀解者心王名王五陰名舍觀此五陰空寂空寂即涅槃涅槃能防非禦敵呼之為城初心後心常觀涅槃行道故是住處也。

　　【記】今出人名觀那就處良由觀法皆從陰起以王舍城約陰便故故就處明以善惡王觀無記舍能所不二人法俱空二空所顯即大涅槃防五住非禦二死敵城豈過此名字初心觀陰涅槃妙覺後心涅槃究竟今意正辨初心住處明後心者示此妙觀同果智也。

　　四歎德二初科判二初正科經。

　　【文句】歎德文為二外供養佛內種善根。

　　【記】二重判位。

　　【文句】此菩薩殖善既深多值諸佛作高位解釋亦應無媿色云云。

　　【記】殖種也媿慚也云云者令準歎德判同普賢。

　　二隨釋二初外供養佛。

　　已曾供養過去無量億那由他百千諸佛。

　　【記】文二初約財法釋。

　　【文句】供養有二義一財供養可解二法供養佛說百千法門隨而脩學名法供養。

　　【記】大經云諸供養中法供養最為第一財供養則有窮盡法供養者則無窮盡。

　　二約觀行釋。

　　【文句】觀心解者一念覺了心名為佛無量功德心資此覺心令轉明淨名供養佛如膏資火如食益身如禪發慧皆供養義也。

　　【記】無明一念全體覺了此之覺心名之為佛緣因資了是供佛義三喻可見。

　　二內種善根。

　　種諸善根。

　　【記】文四初直明種善義。

　　【文句】種善根者法性名地觀法性智名種子常以觀觀名下種久習不退名種久五善根生名增長。

　　【記】體本覺心名法性地觀性始覺名為種子下種種久其義可知五善根者於本法性生不動信進念定慧五皆不動名為五根此根生者相似位高故名增長。

　　二以值佛釋成二初舉三事譬。

　　【文句】增長由風動日照雨潤漸增茂好。

　　【記】二以三輪合。

　　【文句】風譬佛身輪日譬佛意輪雨譬佛口輪值佛三事能大利益。

　　【記】身輪現通駭動其心意輪鑒機智光照也口輪演教法水潤也。

　　三明三因增長。

　　【文句】楞嚴般若若增法性轉顯法性若顯定慧倍明。

　　【記】楞嚴是定緣因也般若是慧了因也法性是理正因也二脩一性照發互資由脩照性由性發脩此三增長轉似入真於真增道並得名為倍明轉顯。

　　四結二成德。

　　【文句】殖種值佛二義相成舉此一雙歎菩薩德也。

　　【記】二正明疑念序二初節經。

　　【文句】從是信相下正明疑念序又為二初疑之由次正生疑。

　　【記】二隨釋二初生疑之由。

　　是信相菩薩作是思惟何因何緣釋迦如來壽命短促方八十年。

　　【記】文三初正出疑由。

　　【文句】由有遠近遠由三月唱入涅槃近由敘述若有聞者則能思惟無上之義又云由乎本誓擊動生疑。

　　【記】遠則由於九十日前告魔期滅也此經乃是方等後分也近則由在靈山聞佛定中唱序既起思惟故生疑念雖有二由無本誓擊此疑不生。

　　二釋何因緣二初約三性分因緣。

　　【文句】何因何緣者通論三種皆名因而此文既略緣了相資共能顯正正當於因緣了當緣。

　　【記】通論三種即正緣了名為三因同在理性以脩緣了各三為緣今文略云何因何緣須合性三但名為正以當於因脩中緣了合六為二以對因故合二為緣以當於緣就此因緣而生疑念。

　　二約因緣疑壽命。

　　【文句】正因常恒壽命無量緣能顯理境常智亦常此因此緣皆非八十之因緣今方八十是何因何緣是故生疑也。

　　【記】正因常久為所顯理理境既常全境發智以為能顯豈可無常能顯兼福而智為正故但云智此境此智俱感常壽故疑八十是何因緣。

　　三釋方八十三初通示世壽三方。

　　【文句】方八十者世壽有三品下方四十中方八十上方百二十。

　　【記】二特示中方為表。

　　【文句】下方少夭上方太老中方不少不老表常又十二因緣第八名愛支八十滅者表愛已盡入有餘無餘涅槃愛盡無縛表我涅槃表樂又中方表中道佛樂中道中道表淨為此義故方八十年也。

　　【記】應化之事皆依理現是故外事悉內表理豈中方壽不表四德佛意雖密今智者師據後四佛約應顯常故以所顯驗其能表則知佛意。

　　三不知表意故疑。

　　【文句】信相不作此解是故生疑何因緣也。

　　【記】信相若達上之表意即見三身是圓四德豈疑應迹定是短促而反疑云何因何緣耶。

　　二正生疑。

　　復更念言如佛所說有二因緣壽命得長何等為二一者不殺二者施食而我世尊於無量百千億那由他阿僧祇劫脩不殺戒具足十善飲食惠施不可限量乃至己身骨髓肉血充足飽滿饑餓眾生況餘飲食。

　　【記】文二初約理教互疑二初執教疑理。

　　【文句】從復更念言下是正生疑如佛所說者此執教疑理。

　　【記】二執理惑教。

　　【文句】教詮止行二善感壽則長佛昔行因甚多而今果壽極少理教相違不能不惑若無此理教為虗設若其必然長壽安在是為執理而惑教也。

　　【記】佛之所說是能詮教長壽因果是所詮理即道理也互執成疑文義可見。

　　二約經文廣示二初釋有二因緣二初對前辨異。

　　【文句】有二因緣者與前為異前合止行同是緣了今就止行自作因緣。

　　【記】前即經云何因何緣也前釋既以正性為因乃以脩中緣了為緣今云長壽有二因緣既是佛脩止行二善各具緣了即是前文能顯之緣今於前緣自作因緣是故與前因緣異也。

　　二就今解釋二初約十善略釋二初正示因緣三初於十善各論止行二初標示。

　　【文句】十善中一一善皆具止行。

　　【記】二釋相二初約殺盜釋二初約行相合具。

　　【文句】不殺是止善放生是行善不盜是止善施食是行善。

　　【記】二明今經互舉。

　　【文句】今經舉不殺家之止善不盜家之行善互舉一邊共明止行。

　　【記】二例八各論。

　　【文句】若備論者一一皆有止行止之與行須明也。

　　【記】止行二善有三差別謂自他共一自行者如文云不殺是止放生是行不盜是止施食是行二化他止行如文云若不遮奪名止方便勸脩名行若備論十種止行者不殺不盜如疏已明其八種即不婬梵行不妄言誠實語不綺語質直語不兩舌和合諍訟不惡口常行軟語不貪不淨觀不瞋慈心觀不癡因緣觀皆自脩止行也自他共明者自不作十惡名止勸他不作十惡名行。

　　二於止行各論因緣二初標。

　　【文句】今就一一各有因緣。

　　【記】二釋二初就不殺示四二初止善因緣。

　　【文句】夫命是眾生之所共惜奪而害之居然大苦宥而放之則為快樂慈心是因不畜殺具是緣此是止善因緣也。

　　【記】因是善本緣是資助為成慈心故除殺具。

　　二行善因緣。

　　【文句】夫食是依報得之則命存失之則壽殞施心是因施具是緣此行善因緣也。

　　【記】準止可知。

　　二例九善皆爾。

　　【文句】不殺一條既爾乃至不邪見亦復如是。

　　【記】三結示止行因緣數。

　　【文句】總有止行二十善四十因緣。

　　【記】二結成疑念。

　　【文句】此等因緣俱感長壽佛之止行二善累高於山積厚於地云何今日八十而終。

　　【記】二就五乘廣釋二初結上起今。

　　【文句】此約因果一途論止行二善但作此解於義未𠃔今當更說。

　　【記】若其但說十善因果斯乃淺近一途之說於方等經未為𠃔愜此結上也今當更約世出世間漸頓止行方是佛因此起今也。

　　二明今廣示二初明教義二初不殺二初明行相二初示相二初正示二初總示五乘命殺。

　　【文句】人天之因以五戒十善名之為命三乘行人以智慧為命魔名殺者。

　　【記】若但不殺報得命根斯善甚淺今辨五乘脩因之命義乃該深梵云魔羅此云殺者以能害人世出世善故斷下諸命皆是魔業也。

　　二別明脩者止行七初人天。

　　【文句】若遮奪此事即是斷人天命若不遮奪名為止善方便勸脩名為行善。

　　【記】此事即戒善也。

　　二三藏二乘。

　　【文句】若破壞三藏法名殺二乘人命若不毀傷名為止善方便勸脩名為行善。

　　【記】三事度菩薩。

　　【文句】若毀訾事檀乃至毀訾世智名斷六度菩薩命若不障礙名為止善方便勸脩名為行善。

　　【記】以不能達三輪體空故行六度皆名事也。

　　四通教二乘。

　　【文句】若脩體法斷貪恚癡是二乘命若障不令脩名斷二乘命若不障者名為止善方便勸脩名為行善。

　　【記】五通教菩薩。

　　【文句】非撥體空則斷通教菩薩命若不障者即是止善方便勸脩即是行善。

　　【記】說法之過名非廢令勿學曰撥體空字下應云六度方異二乘或脫或略。

　　六別教菩薩。

　　【文句】若毀訾漸次是斷別教菩薩命不作障礙即是止善方便勸脩即是行善。

　　【記】七圓教菩薩二初順行。

　　【文句】若誹謗圓融即斷圓教菩薩命亦斷佛命若不留難即是止善方便勸脩即是行善。

　　【記】亦斷佛命者此教初心即佛界故。

　　二逆行二初明二逆。

　　【文句】圓人非但不壞諸法而隨一相即殺諸法而隨一相如仙豫大王害五百之短命施十劫之長齡如佛斷一切煩惱及習一切無有餘。

　　【記】了順逆脩即逆順性性非差別故名一相故仙豫事殺果佛理殺以即性故皆長壽因仙豫緣如前釋五戒中。

　　二明順理。

　　【文句】此皆言逆而理順非小行者所行。

　　【記】前三教人皆小行者以別初心行亦同小故皆不能即逆而順。

　　二結廣。

　　【文句】如上所論一一法皆有止行二善一一善皆有因緣若得此意歷諸法門浩然若海。

　　【記】始從人天終至圓教所有止行若無因緣善不成就然且約不殺須歷餘九及一切法皆須論於止行因緣故云若海。

　　二引證。

　　【文句】故大經云行檀波羅蜜得壽命長菩薩行檀則施眾生無量壽命乃至行般若得壽命長菩薩行般若則施眾生無量壽命即其義也。

　　【記】不作上說豈一一度能施眾生無量壽命邪。

　　二成疑念。

　　【文句】而我世尊行無不圓果無不滿云何今日方八十年。

　　【記】二明施食二初明行相二初明事法權實二初明事法食體二初明事食輕重。

　　【文句】次明施食者百味甘漿等依報食也身肉骨髓者正報食也此皆事中施食爾。

　　【記】依報食輕正報食重。

　　二明法食權實。

　　【文句】經言法食法食者世間法味出世間法味出世間上上法味。

　　【記】經是此經流水品云未來當施法食也世間人天也出世三教也上上圓融也。

　　二明菩薩施相三初總明。

　　【文句】菩薩能為一切眾生作大施主令未發心者迴邪入正已入正者增長萌芽如陰陽養卉如父母鞠子多積繒緜令墮地不痛。

　　【記】迴邪入正者令正信因果也萌始也種子之始剖也卉豈之都名也鞠養也大論二十二云如國王子在高危處立不可救護欲自投地王乃使人敷厚繒褥墮地不死。

　　二別示四初授人天食。

　　【文句】授以五戒十善。

　　【記】二授三藏食。

　　【文句】已持五戒者說三界火猛多所燒害讚歎三乘無繫解脫。

　　【記】三施通別食。

　　【文句】已入證者毀訾小乘敗種焦穀讚歎菩薩所行之道。

　　【記】四施圓教食。

　　【文句】設饑國人大王之膳煩惱為薪智慧為火以是因緣成涅槃食令諸弟子皆悉甘嗜。

　　【記】無大乘法食故名饑國圓頓之法如王者之膳非眾人之食也膳善也謂美食也煩惱下觀惑即智如薪助火智因惑緣故能成於四德之食令四十一位弟子皆悉分得甘嗜。

　　三結示。

　　【文句】如是等一切法門悉名法食。

　　【記】二結止行因緣。

　　【文句】一一法皆具止行二善一一善具因具緣。

　　【記】二成疑念。

　　【文句】此諸因緣感長壽果而我世尊行無不圓果無不滿云何今日方八十年。

　　【記】二示觀行。

　　【文句】觀心不殺者無明為父貪愛為母若斷此者即成逆害但觀無明即是明愛即是淨體達能所皆如虗空是為止善觀諸心數亦復如是是名行善能如是觀獲得金剛常住之壽也。

　　【記】的明己心無明貪愛能生一切煩惱子孫故名父母若不能體二是性惡則須斷破乃名殺逆若觀即性則不離癡愛全體明淨能觀所觀皆不可得既如虗空癡愛則寂故名止善以即寂觀歷諸心數皆令明淨復名行善此乃觀心見一切法常豈得不感三身常果。

　　二釋己身骨髓二初明行相二初簡事從法二初所簡事身。

　　【文句】己身骨髓血肉者此彼相望此為己身智慧推之非己身也如王子飤虎尸毗貿鴿皆捨父母遺體非捨己身。

　　【記】事論己身人誰不解故今簡之智推九界皆非己身況人報質。

　　二所取法身。

　　【文句】己身者法性實相是也釋論云持戒為皮禪定為血智慧為骨微妙善心為髓。

　　【記】所取既深驗前所簡非獨人報然若能解色心法界而捨事身乃今所取也今簡不能解法界捨名非己身須知實相為己身者且是總說若依釋論於實相身論戒定慧及妙善心為皮血骨髓雖分戒等一一皆是實相全分。

　　二就法明施二初施實身五初施皮。

　　【文句】為他說戒戒能遮罪脩福無相最上非持非犯尸波羅蜜者是施己皮也。

　　【記】為他宣說實相之戒遮二邊罪脩中道福此戒無相持尚叵得豈存於犯體既雙忘名尸彼岸如此說戒方名布施法身之皮血等例爾。

　　二施血。

　　【文句】說諸禪定神通變化不起滅定現諸威儀者是施己血也。

　　【記】諸禪定者九種禪也亦是有漏無漏一切禪定皆達實相皆成無記化化神通故於滅定現十界身名諸威儀例前合云非定非亂。

　　三施骨。

　　【文句】說無著妙慧非智非愚亡泯清淨終日說終日無說其所說法皆悉到於一切智地者是施己骨也。

　　【記】能照功忘故云非智全惑成智故曰非愚此智起說無說可得能說既妙故使所說皆到智地智地者智即是地本覺智也智所依地始覺智也脩性合一二義俱成。

　　四例應施肉。

　　【文句】檀忍等應是肉也。

　　【記】論但三學及所顯理大師義加檀忍進三成六度義以消今經骨髓血肉義方整足說者應例前之三學明雙非相。

　　五施髓。

　　【文句】說甚深法性諸佛行處不一不二言語道斷心行處滅微玅中道者是施己髓也。

　　【記】前說戒等既皆雙非豈不斷於言思之道然是談行今是說理雖皆實相而須分別能契所契六度乃是全濕之波微妙善心是波中濕也。

　　二明施權身三初結實標權。

　　【文句】將此充足饑餓眾生況餘飲食。

　　【記】以圓法食充七方便饑餓眾生圓頓之外所有法門皆悉名為餘飲食以勝況劣也。

　　二正明施相。

　　【文句】餘飲食者即是人天二乘戒皮定血慧骨真諦之髓爾。

　　【記】文略不語三教菩薩別教六度可為餘食髓是中道必在己身是故餘髓但在真諦。

　　三引法華證。

　　【文句】法華云於餘深法中示教利喜者即其義也。

　　【記】示教利喜者大論五十九云示者示人生死涅槃三乘六度教者教言汝應捨惡行善利者未得善法味故心則退沒為說法利引導令出喜者隨其所行而讚歎之令其心喜以此四事莊嚴說法。

　　二成疑念。

　　【文句】如來往昔隨他意說無量無邊隨自意說亦無量無邊皆是長壽因緣云何今日方八十歲也。

　　【記】隨他意語施權飲食隨自施實。

　　四現瑞序二初結前開後。

　　大士如是至心念佛思是義時。

　　【記】文二初節經。

　　【文句】從大士如是至心念佛思是義時此一句結前開後。

　　【記】二釋意二初結前二初明至心。

　　【文句】至心者徹到心源盡心實際故言至心。

　　【記】至猶極也心佛同源今欲念佛故須徹至己心實際。

　　二明念佛。

　　【文句】觀心既然觀佛亦爾故言念佛念佛不殺施食與法性虗空等如此之壽不應短也是為結前。

　　【記】觀心既極故能盡念佛不殺等種種功德皆等虗空以深觀故乃成疑念。

　　二明開後。

　　【文句】開後者由作此觀機動瑞興故言開後也。

　　【記】妙機關應瑞相乃興。

　　二正明現瑞二初敘意分文三初敘意二初正敘。

　　【文句】從其室自然下是第四現瑞序瑞者密報相者表發密報四佛當臨此室為爾斷疑表發增進常因感得常果也。

　　【記】為爾者爾汝也表發信相增分真因感究竟果。

　　二料簡二初簡作者二初問。

　　【文句】問佛作此瑞信相福作。

　　【記】二答。

　　【文句】答信相無機佛亦不應若無諸佛機無所扣機應相須瑞以之興。

　　【記】二簡感者二初問。

　　【文句】問眾緣感瑞信相獨感。

　　【記】二答二初簡通從別。

　　【文句】答通由眾緣別在信相若瑞在靈山可非其力室中所見豈不由之譬張家降瑞寧得王家受福。

　　【記】二益本在他。

　　【文句】雖然信相是發起之人無容獨善法華云如為一人眾多亦然。

　　【記】信相既為發起之人乃同諸佛而為能應故知能感本在眾機故應一人是應眾多也。

　　二分文。

　　【文句】就文為二一現相由二正現相取結前開後之文為現瑞之由從其室自然下為正現相也正現相又二一別現相二總現相從其室自然下是別現相從舉要言之下是總現相。

　　【記】三判相二初正判二初約十因一果判。

　　【文句】別相為十表十地因成也總相為一表因成一果也。

　　【記】二約十地一地判。

　　【文句】又別相表地地各各增益總相表一地具諸地功德也。

　　【記】二料簡二初約經宗簡二初問。

　　【文句】問此經常果為宗何得作相表因。

　　【記】二答。

　　【文句】答此因是果家之因因必成果不乖宗也。

　　【記】二約似位簡二初問。

　　【文句】問前判信相是似位後相則非其徵若似同普賢前相亦非其兆。

　　【記】前判似位有二種意一約十信似於分真二例普賢似於妙覺若今瑞相定表十地豈令十信便登法雲豈使普賢倒入初地。

　　二答。

　　【文句】答一往云十地一地之中皆有諸地功德表報利益前後皆霑也經家不定判位秪可從容不得剋斷也。

　　【記】須知二往一一地中具諸地功德十信發真獲十功德等覺亦進後心十德此則前後皆霑十益故約橫竪從容而判。

　　二隨文釋相二初別現相。

　　其室自然廣博嚴事天紺瑠璃種種眾寶雜廁間錯以成其地猶如如來所居淨土有妙香氣過諸天香煙雲垂布徧滿其室其室四面各有四寶上妙高座自然而出純以天衣而為敷具是妙座上各有諸佛所受用華眾寶合成於蓮華上有四如來東方名阿閦南方名寶相西方名無量壽北方名微妙聲是四如來自然而坐師子座上放大光明照王舍城及此三千大千世界乃至十方恒河沙等諸佛世界雨諸天華作天伎樂爾時三千大千世界所有眾生以佛神力受天快樂諸根不具即得具足。

　　【記】文二初節文示十相。

　　【文句】別相有十者一其室廣博二其地寶嚴三妙香氛氳四高座涌出五佛坐華座六放大光明七雨諸天華八作天伎樂九皆受天樂十根缺者具。

　　【記】二約表發釋相二初牒示誡勸。

　　【文句】此之十相表報十地功德止可斐斖擬議不得責其備悉。

　　【記】斖尾音斐斖者文貌意謂止可以經十段文彩準擬評議倣似之耳不可備具論其行相故云不可責其備悉。

　　一約相表德二初竪表十地功德。

　　【文句】其室自然廣博表初歡喜者此地初開過於凡聖故以廣博表之嚴淨瑠璃間錯表離垢地者此地對戒戒是諸行基壇諸行莊嚴於戒故以間錯表之香氣表明地者其地對忍唯辱而忍增如煙多則香盛故以香表之高座表𦦨地者其地對精進精進督出眾行故以高座表之佛坐其上表難勝者其地對禪禪有神通轉變大力故以佛表之光明表現前者其地對般若般若洞照故以光明表之天華表遠行者其地對方便方便善巧觸處嚴淨故以天華表之作樂表不動者其地對力力能利安一切如妓悅物故以作妓表之受樂表善慧者其地對願願滿則心喜故以受樂表之根具表法雲者其地對智因中眾行故智慧為首智導諸行隨階而圓故以根具表之云云。

　　【記】十初此地初開者大凡小聖無明所覆境界局狹今破此惑故以廣博表之二此對戒者準於華嚴十度對地則初地當檀文略不言既諸地互具則十度皆融三唯辱而忍增者不逢屈辱寧彰忍力四督出眾行者督率也眾行諸度也率諸行至于極果故以高座表精進也五六七八九皆可見十隨階而圓者行以智導故隨階位諸行分圓其猶根具注云云者應明六度十度開合之相然六通大小十唯在大十度者於禪中有願智力故開願度有禪通力開出力度根本定禪守本禪度般若有道種智開出方便度有一切種智開出智度一切智守本受般若名。

　　二橫表一地功德二初總表一地功德二初約初地三初通示。

　　【文句】復次十相表一一地中具諸功德且約初地釋之。

　　【記】二別表十初室淨表智二初明了陰功能。

　　【文句】其室自然廣博嚴事者此相表初地智也室者以五陰為室此陰非陰亦非非陰不為陰非陰所作亦不作陰非陰故言自然不得陰不得非陰二邊虗豁故言度博非直空無二十五有二種涅槃亦有因中十力無畏種種功德而莊飾之故言嚴事。

　　【記】室能覆蓋故表五陰欲彰智相須明了陰於陰達中故雙非二邊不為下釋自然中智不被二邊所作良由此智不作二邊故本來覺性任運現前不得下釋廣博微有所得即當局狹非直下釋嚴事小智無常離過而已終歸灰滅大覺本有過河沙德自然莊嚴。

　　二明三智體相。

　　【文句】嚴事即假智廣博即空智自然即中智三智一心中具足是故歡喜。

　　【記】其室表一心自然廣博嚴事六字表三智始行圓脩今日頓發。

　　二寶間表境二初直表三諦。

　　【文句】天紺瑠璃雜廁間錯以成其地者此相表初地所照境天紺瑠璃瑩淨明徹表真諦境雜廁間錯種種莊嚴表俗諦境猶如如來所居淨土至聖所居極尊之地表中道第一義諦境。

　　【記】二兼表融即。

　　【文句】一地而三相三相而一地表一諦而三諦三諦而一諦。

　　【記】室中一地有此三相可表妙境三一相即行者應知諦智名別其體不殊欲彰脩證彊立能所。

　　三妙香表慈悲。

　　【文句】有妙香氣過諸天香者此相表初地慈悲功德慈能與樂如香氛氳悲能拔苦如香離臭此慈悲竪高故言過諸天香此慈悲橫濶故言徧滿徧滿一切陰界入中無不溥覆也。

　　【記】一心境智普能與拔即名慈悲境智高廣與拔稱之故使慈悲竪高橫濶三無差別故能徧滿一切眾生三科之內。

　　四高座表四德。

　　【文句】其室四面有四高座者此相表初地四德四德是秘密之藏佛住其中如高座可坐為坐諸佛也。

　　【記】常我是法身樂即解脫淨即般若三德互具故一一具四不可思議名秘密藏是佛究竟棲依之處故以座表。

　　五佛座表覺智。

　　【文句】有四如來者此相表初地覺四德智智與德冥如佛坐座也。

　　【記】本有四德即是三諦以為所坐脩得四德即是三智以為能坐故用佛表。

　　六放光表自他。

　　【文句】放大光明者此相表初地自行化他照此土表自行照他土表化他也。

　　【記】以照此土光即能照他土可表以自行而化諸眾生。

　　七雨華表四辯。

　　【文句】雨諸天華者此相表初地四辯華雨於空如辯詮於理也。

　　【記】解一切眾生語言陀羅尼用法義辭及樂說辯一多融談慈注無盡聞無不喜以華表之文字性離故雨於空此辯方能詮示妙理。

　　八天樂表四攝。

　　【文句】作天伎樂者此相表初地四攝四攝攝物如樂樂他也。

　　【記】布施愛語利行同事此四攝物其猶雅樂悅樂於人。

　　九受樂表法喜。

　　【文句】受天快樂者此相表初地法喜法喜澄神如受天樂。

　　【記】一心三智即寂而照無法不知此曰澄神受義天樂。

　　十根具表互用。

　　【文句】根缺具足者此相表初地諸根互用耳見眼聞一根之中具足諸根之用也。

　　【記】業轉現識已分破故見聞覺知根根皆具。

　　三總歎。

　　【文句】初地功德佛辯所不能宣略舉十相表其梗介爾。

　　【記】法性功德不可窮盡此地能稱法性顯德故使諸佛不能盡說止十相者經家略舉也梗介者介應作槩聲之誤也云梗槩粗略也。

　　二例餘地。

　　【文句】初地既然一一地亦復如是。

　　【記】此去九地地地皆然將橫入竪無竪不橫。

　　二別表一地自他二初約初地二初略示。

　　【文句】復次十相表初地自行化他功德前五相表自行功德後五相表化他功德。

　　【記】自行功德即自行因果化他功德即化他能所此與法華十妙意同。

　　二正表二初前五表自行。

　　【文句】其室廣博表自行之般若天紺瑠璃表自行之法身有妙香氣表自行之解脫高座華衣表自行之因成佛坐座上表獲記成佛也。

　　【記】若以此文配十妙者法身境妙般若智妙解脫行妙因成位妙成佛三法妙此自行因果也若境智行對理性等住前三即此乃從彊約脩別對若論法體真位無缺。

　　二後五表化他。

　　【文句】後五相表化他功德者放光表意輪益物也雨華表口輪益物也作樂表身輪益物也又表能令眾生轉煩惱障而受法喜之樂根具表能令眾生轉報障也。

　　【記】意輪鑒機即感應妙口輪說法妙身輪神通妙又表下以受天樂根缺具足既皆轉障可通對於眷屬利益二種妙也此即化他能所。

　　二例餘地。

　　【文句】初地既然後一一地亦得如是。

　　【記】二總現相。

　　舉要言之一切世間所有利益未曾有事悉具出現。

　　【記】文二初述意總表。

　　【文句】從一切世間下是總現相也別相文廣意略總相文略意廣此表十地因成一果究竟具足也。

　　【記】言意略者止在十義故意廣者以一切之言無所不該故。

　　二依文別表。

　　【文句】一切者該十法界也世間者包三世間也未曾有者因中所無也悉具現者因圓理顯也國土世間未曾有則實相滿眾生世間未曾有則般若滿五陰世間未曾有則解脫滿舉要者實相是要實相既圓何法不滿邪。

　　【記】該包也十法界者心佛眾生三人皆具具雖不異迷悟且殊佛已證悟心生在迷全迷則曰理性十界信說則曰名字十界念念體達名觀行十六根徧照名相似十證十起應名分真十今表極果乃究竟十己心合佛十界體用亦見眾生十界同佛是今表果十界之義不作此解徒云一切該十法界三世間者假實依報也攬實成假名字不同即眾生世間所攬實法色心間隔即五陰世間正報所依依報差別即國土世間未曾有者分證十本分垂十迹雖得圓融若望極果明昧尤別如華嚴說灌頂菩薩所得功德如一塊土妙覺功德如四洲土故因圓理顯若自若他三十世間一一究竟清淨自在未曾有也國土下以三世間配三德且從義便也國土等者迷時假實既依國土果上智斷全依法身故於國土明實相滿眾生等者釋論云眾生無上者佛是佛翻為覺始覺人空終覺法空故於眾生世間明般若滿五陰等者釋論云法無上者涅槃是因滅是色獲得常色受想行識亦復如是二執既盡五陰自在故於五陰世間明解脫滿以三對三須知其意良以三德舉一即三顯三世間一一圓徧互融互攝新伊天目類之可知實相是要者實相無相極果俱是究竟忘相故稱實相自他圓滿也。

金光明經文句文句記會本卷第二

　　音釋

　　【文句】

　　洄澓

　　(洄胡雷切逆流也澓防福切流也)。

　　歍

　　(屋徒切口相就也)。

　　彗

　　(徐醉切妖星也)。

　　篾

　　(亡結切竹皮也)。

　　飤

　　(夕恣切食也)。

　　【記】

　　幟

　　(尺志也切巾)。

　　[言*(雨/(匚@一))]

　　(虗約切戲也)。

　　楔

　　(先結切)。

　　㣟

　　(火一切行也)。

　　𨠯

　　(許具切)。

　　躔

　　(直連切踐也)。

　　攙搶

　　(攙音讒搶音撑攙搶妖星也)。

　　蓍

　　(音尸蒿屬蓍巫者以為䇿也)。

　　筮

　　(音世筮卜也)。

　　揲

　　(音設數蓍也)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第三

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】五默念騰疑序二初分文。

　　【文句】從信相歡喜下是第五默念騰疑序文為二初見相歡喜二默念陳疑。

　　【記】二隨釋二初見相歡喜。

　　爾時信相菩薩見是諸佛及希有事歡喜踊躍恭敬合掌向諸世尊。

　　【文句】歡喜者既因心疑覩瑞見佛必知聞法是故歡喜。

　　【記】二默念陳疑。

　　至心念佛作是思惟釋迦如來無量功德唯壽命中心生疑惑云何如來壽命如是方八十年。

　　【記】文三初明騰疑意。

　　【文句】從至心念佛下是默念求決也夫疑情不可久處是故騰疑。

　　【記】積疑不騰恐成疑蓋。

　　二正騰所疑。

　　【文句】念釋迦如來無量功德相好光明神力說法皆不生疑唯壽命中心生疑惑云何佛壽中八十年念此覆心故默騰求決也。

　　【記】一切功德依壽得住其壽既促眾德奚為故皆不疑但念壽短此覆不騰莫能決了。

　　三明默念意。

　　【文句】而不發言者四佛適現威尊敬重不敢發言疑既覆心不得不念又前默念而感瑞今承前默念以求決爾。

　　【記】威尊故默求決故念承前可見。

　　六止疑序二初分文。

　　【文句】從爾時四佛以正徧知下是第六止疑序文為二一正止疑二釋止疑。

　　【記】二隨釋二初正止疑。

　　爾時四佛以正徧知告信相菩薩善男子汝今不應思量如來壽命短促。

　　【記】文三初止疑意。

　　【文句】疑蓋覆心聞法不解故先止之例如見諦先斷疑方進脩道也若信相實疑宜須折止若是起教因其訓人。

　　【記】疑盖覆心者五盖中疑能覆禪慧須預止者何哉若未解理心合致疑既覩威尊是決疑地儻堅執疑念則觀慧莫開故須止之令諦心受法例如等者疑是見惑能障真諦斷疑見道方進真脩信相騰疑或權或實佛止則令自他獲益。

　　二正止疑三初大用不應。

　　【文句】從汝今不應下正止疑也云何不應有三不應一大用不應八十者是佛大用是故不應。

　　【記】八十之壽是法界全體起應物大用故不應以定短致疑。

　　二法性不應。

　　【文句】二法性海深非言思所測。

　　【記】釋尊所證性海淵深豈以長短心慮測度。

　　三智度不應。

　　【文句】三以信能入以智能度汝信智未具豈度量所思。

　　【記】真信真智二皆具足能知能證汝今未具不應度量此三不應是約三身而成止意亦可前二約所思止後一約能思止。

　　三引證結。

　　【文句】釋論云無量法欲量是人為覆溺故將不應而止之也。

　　【記】佛所有法皆悉無量若以有量心慮量之必當覆溺於疑惑海是故四佛以三不應止其疑念。

　　二釋止疑。

　　何以故善男子我等不見諸天世人魔眾梵眾沙門婆羅門人及非人有能思算如來壽量知其齊限唯除如來。

　　【記】文三初釋法性不應二初明八眾攝菩薩。

　　【文句】何以故下釋三不應之意舉八眾皆不能量者釋法性不應也法身菩薩法性淨土故不在言生身菩薩若在家為天龍等所攝若出家為四眾所攝若法性身施權亦為八眾所攝。

　　【記】經列八眾雖已分明但闕菩薩故約生法權實示之法性土者方便實報也既不居此故不在言。

　　二明皆不應測性。

　　【文句】若凡若聖悉不能思算也。

　　【記】如來所遊深廣法性尚過菩薩所行清淨況復凡小而能思算。

　　二釋智度不應二初正釋降佛難測。

　　【文句】唯除如來者釋智度不應也若如如來是則能知既未如如來那忽能知。

　　【記】唯佛與佛乃能究盡因智那知。

　　二兼示佛所知法二初古釋可知故無常。

　　【文句】舊用此語為智所知知是無常可量之法。

　　【記】言此語者唯除如來句也壽量既為智之所知是可思法驗是無常。

　　二明今釋常智知常。

　　【文句】天台師云不爾如來有無量常智能知無量常法豈可以常智所知判為無常邪。

　　【記】無量常智者究竟無知方具足知此知稱性以全本智成佛智故既知本性性豈無常古師不解故以有知而為佛智乃以所知是無常法。

　　三令比知大用。

　　【文句】智性既冥大用可解是釋三不應也。

　　【記】無知之智故冥法性法性本用具足發現現長現短皆名常壽以全性故經釋智性略大用者以可解故。

　　七集眾序。

　　時四如來將欲宣暢釋迦文佛所得壽命欲色界天諸龍鬼神乾闥婆阿脩羅迦樓羅緊那羅摩睺羅伽及無量百千億那由他菩薩摩訶薩以佛神力悉來聚集信相菩薩摩訶薩室。

　　【記】文二初正釋經文二初對他經前後。

　　【文句】從時四如來下是第七集眾序餘經或先集眾後現瑞此經先現瑞後集眾前後互出爾。

　　【記】二約今經解釋三初正明此室眾二初略釋時眾。

　　【文句】時者將欲宣暢之時也眾者欲色界諸天也。

　　【記】二明集眾意。

　　【文句】信相一人利益者少有緣若集所益處多是故集眾。

　　【記】即八十壽顯三身常豈益信相一人而已故以神力攝諸有緣令聞圓常得四悉益言益處多者豈止一室此眾聞後在處宣布耳。

　　二兼明一經眾正明此室具四種眾傍兼諸品皆有四眾句三初明此經具四眾。

　　【文句】眾有四種一發起眾信相樹神等是也二當機眾聞即得道者是也三影響眾從十方遠來者是也四結緣眾當座雖未得道作後世因緣者是也如流水為魚說法遠作今日得悟因緣即其事也。

　　【記】影響眾者古往諸佛法身大士隱其圓極助佛揚化為伴奉主如影隨質似響答聲四眾名義具法華疏。

　　二明眾與諸經同。

　　【文句】此經集天龍眾與華嚴意同亦集人眾而文略新本中有無量百千婆羅門眾懺悔品初信相及眷屬詣耆闍崛山即是人眾也。

　　【記】此中集天龍與華嚴何異此品新本既云無量婆羅門眾又懺悔品信相出城與無量無邊百千眾生俱往靈鷲豈皆鬼神驗知集眾與諸經同。

　　三止常情偏局解。

　　【文句】相承云此經與冥道相關正集天龍略不說人爾。

　　【記】豈以此品舊譯文略便云止集天龍眾耶。

　　三明經部法益二初異法華屬方等。

　　【文句】總瑞中云一切世間未曾有事悉具出現不見與二乘記但明常辨性與般若方等意同故判屬方等教攝。

　　【記】一切世間合該十界未曾有事悉具出現合於十界皆顯三德而且未授二乘佛記驗知未可同法華部但就通教對利根者明三身常辨圓法性與其二酥談圓不異既其首題不標般若部內二處稱方等名故今判教屬於方等而此部中得圓益者自於十界妙證新伊亦得稱為未曾有事悉具出現。

　　二須乘戒顯眾益。

　　【文句】此中應論乘戒緩急四句判出天龍生處得道不得道權實等事如別記云云。

　　【記】乘戒四句者一乘戒俱急二乘戒俱緩三乘急戒緩四乘緩戒急先須了知乘戒體相且戒論十種唯取不缺不破不穿不雜此之四戒雖分定散皆人天因是今戒也不取隨道無著智所讚自在隨定具足以此六種雖名為戒體是三觀自屬乘耳乘論五乘不取人天以其二種雖名為乘不動不出體是漏善事戒所攝唯取三乘以此三乘該於四教是入理智雖分深淺皆動煩惱出生死故得名乘也今以四戒而對三乘論於緩急以成四句乘戒俱急者今之人天來聞法者是其俱緩者惡道苦縛莫預此會乘急戒緩者今諸龍鬼同集者是乘緩戒急著樂諸天嗜欲人等不預此者皆是其類復須了知集今會者雖云乘急乘有權實宿世脩習藏通急者今在室中覩於四佛佛身不同但見應化縱聞長壽須歸灰滅滅已不生若其宿脩別圓急者今覩四佛同尊特身一身一智聞山斤等雖是應壽知即法報三一難思名見常身權實等者此四緩急眾生之中有實行者有權示者權能引實作種熟脫久近因緣故云等事別記者即法華淨名疏及止觀也令依彼說故注云云。

　　二判屬序段。

　　【文句】齊此判屬序段者文云將欲宣暢大眾雲集豈非序之明證邪序分竟。

　　【記】二大段正宗分二初總示文義二初示經文起盡。

　　【文句】從爾時四佛下三品半文是第二正說段。

　　【記】懺悔讚歎空品三品全及此壽量半品同是正說。

　　二辨三章大義二初敘他師二初正明他義三初敘初師。

　　【文句】凡三說不同一云壽量明常果為宗常果契性性即是體二義宛然不須多惑下懺悔品滅惡讚歎品生善空品導成即是經用也。

　　【記】二敘次師二初敘。

　　【文句】二云壽量明宗懺歎明用空品明體。

　　【記】二章安破以今不云師及天台知是私破。

　　【文句】此乃以因中所用之性為果上所顯之體於義不便故不用之。

　　【記】空雖是中乃是因位用中破執且非果上所顯中體法雖不異用顯義殊古既昧此故今不用。

　　三敘真諦二初敘。

　　【文句】三三藏云正說有兩段壽量是果段三身是因段二文各有序虗空藏問為因段序。

　　【記】虗空等者新經三身分別品云虗空藏菩薩白佛云何菩薩於諸如來甚深秘密如法脩行指此為序也。

　　二章安破。

　　【文句】直是發問於序義弱。

　　【記】諸經節節皆有發問豈盡稱序故云義弱。

　　二今師去取。

　　【文句】師云三身成果上義非因義也是故不用初家所說好與今意同。

　　【記】彼虗空藏雖約因問佛乃答云一切如來等有三身豈非果義故去三藏取初家次師可知。

　　二明今意三初就新經明宗體三初四佛說迹以顯本。

　　【文句】新舊兩文凡二處明宗初是四佛拂疑明應化之壽非思算所知迹既長遠本難窮極上根人聞迹悟本也。

　　【記】拂八十之短疑明海滴之長應既聞應化能長能短則達法報非滅非生本迹既融思議乃絕上根之者秪聞其迹亦悟本源當第一周也。

　　二王子示本令悟迹。

　　【文句】若未悟者王子明蚊蚋脚可以作城樓鼠登兔角梯食月除脩羅明法身無舍利如來真實身舍利無是處中根人直聞理本而悟迹也。

　　【記】新經壽量品四佛說壽益物事訖有憍陳如婆羅門欲生天故求佛舍利如芥粟許棃車毗王子說偈答云假使蚊蚋脚可以作城樓如來寂靜身無有舍利事兔角為梯隥從地得升天邪思佛舍利功德無是處鼠登兔角梯食月除脩羅依舍利盡惑一脫無是處中根直聞法身理本不生滅乃悟報應能常無常理事既融思議即絕當第二周也。

　　三釋迦雙論令俱解。

　　【文句】若未悟者釋迦論三身共說廣分別之本迹俱解是為三番明宗顯體。

　　【記】下根既鈍偏談本迹不能懸解互融之意是故釋迦具演三身所謂法身應身化身如依空有電依電有光法身是理應身是智智既應理即起化身三身冥一一不定一三身宛然是故品題三身分別法應是本化身是迹一時俱說則生玅解思議乃絕當第三周此之三番皆說如來常宗顯體意令聞者發智證理。

　　二判三品俱明用。

　　【文句】懺品別論滅惡通亦生善歎品別論生善通亦滅惡空品導成俱是經用也。

　　【記】佛智之宗顯法性體此即名為經宗經體一切眾生以此宗體而為本心若能懺歎及脩二空故佛妙用全體而起令此眾生滅惡生善及發空用導成二用故云三品俱是經用。

　　三明此本略二番。

　　【文句】今之四卷止有一番明宗。

　　【記】以其二番皆顯三身今此一番所顯不別是故讖師順好略機不翻後二。

　　二分文解釋四初壽量品顯體二初分文。

　　【文句】文為四初四佛說偈二信相歡喜三當機得道四四佛還本說偈又二一經家敘二四佛喻說。

　　【記】二解釋四初四佛說偈二初經家敘。

　　爾時四佛於大眾中略以偈喻說釋迦如來所得壽量而作頌曰。

　　【記】二四佛說喻二初料簡身說二初問。

　　【文句】問四佛說偈為各為共。

　　【記】二答二初明說。

　　【文句】答經既無文不可定判或宜聞共說異口同音或宜聞別說各引一喻。

　　【記】本稱機宜共別無在。

　　二明身。

　　【文句】見亦如是若見四佛同尊特身一身一智慧者即是常身弟子眾一故若見四佛佛身不同即是應化弟子眾多故。

　　【記】釋題判教此經屬通此教明佛丈六尊特一身異見故名合身今此室中有三乘眾三中菩薩利根之者能深觀空見不空理不空理者乃是生佛同一覺性故雖見佛佛非外來隨大隨小皆無邊際故云四佛同尊特身身智應用是一是常豈唯諸佛無二無別與其弟子亦復不異故云眾一雖未開廢利人見同若鈍菩薩及二乘人既但見空乃覩四佛自外而來取色分齊但是應化佛尚各異弟子豈同三乘差別故云眾多。

　　二分文解義二初敘二家分文。

　　【文句】分八偈為二意初云前四偈立譬次一偈合譬次二偈斷疑次一偈結釋次云前四偈為譬本後四偈合釋兩途俱可用。

　　【記】二從初師釋義四初四偈立譬。

　　一切諸水可知幾滴無有能數釋尊壽命諸須彌山可知斤兩無有能量釋尊壽命一切大地可知塵數無有能算釋尊壽命虗空分界尚可盡邊無有能計釋尊壽命。

　　【記】文二初斥古二初敘。

　　【文句】舊云四偈止譬其壽長更無別意。

　　【記】二斥。

　　【文句】是義不然諸佛之教上中下善其言巧妙其義深遠此中正是常宗斷疑一經之要處何容無義。

　　【記】諸佛說法三時不謬故上中下善能詮有法故其言巧妙所詮離情故其義深遠若齊無意寧悟常宗故知古師全迷經旨。

　　二今釋二初開章敘意二初開章。

　　【文句】且作三意消文一對四諦二對四念處三對四德。

　　【記】大師所解其義無窮稱機釋文且示三意。

　　二敘意二初明三因果。

　　【文句】四諦理通因果四念論因四德論果。

　　【記】四諦是理因果通依四念是行脩之在因四德本有證之在果非此三義莫顯常宗。

　　二明三相由。

　　【文句】若論果壽宜對四德果不孤起故念處明因因果有本故對四諦也。

　　【記】討果由因因果由諦欲成因果解諦居先。

　　二依章釋義三初約四諦釋二初用四諦釋偈二初懸說諦義二初明四諦義三初對上明境智。

　　【文句】上以四佛對四諦智今以四佛所說對四諦理。

　　【記】上明能說人宜對於智今明所說法合對於理二斥古唯齊事。

　　【文句】舊讀四諦文云知苦如苦相知集如集相相是其事齊事而知於理不顯。

　　【記】言讀文者大論第三解十號正徧知文也故論問云云何正徧知答知苦如苦相等舊讀此文雖以如字為不異解而昧三藏以知事稱理為不異摩訶衍中以知事即理為不異致使解義唯齊於事全不顯理又復此文解正徧知正知於真徧知於俗。

　　三明今師正義二初約二諦二初約苦諦釋。

　　【文句】今明知苦如苦相如是其理相是其事即事而真事理雙達。

　　【記】二例餘諦結。

　　【文句】餘三諦亦如是如是釋者於四諦理義便也。

　　【記】二約三諦二初約苦諦釋。

　　【文句】又一解知苦是知俗如是知真相是知中中是實相故今以相為中也此則三諦具在一文。

　　【記】二例餘諦結。

　　【文句】知苦既然下集道滅亦如是云云。

　　【記】二解意者以苦等四是世出世因果之境於此四境若其不了即真即俗及空假中則不名諦仍了二諦以中為真三論空假意在諦中欲於迷悟十界因果一一見中法法無作方得名為世相常住其理不爾將何以拂信相之疑二句皆初約苦諦釋二例餘諦結。

　　二明對諦意。

　　【文句】明識四諦是脩長壽境故約四諦對偈也。

　　【記】二以諦釋文四約因前果後以水山地空對集苦道滅例皆分三初集諦三初牒示。

　　【文句】一切諸水者此對集諦。

　　【記】二引證。

　　【文句】大經云有河洄澓沒眾生即其義也。

　　【記】三釋結。

　　【文句】水體潤生如集能資長鼓怒浩澣無處不有集亦如是沒溺凡聖亘界內外也。

　　【記】二苦諦三初牒示。

　　【文句】諸須彌山者此對苦諦。

　　【記】二引證。

　　【文句】小般若以身為須彌即其義也。

　　【記】引小般若者金剛般若也對大品等稱之為小以文為小理同大部彼以須彌喻於佛身今證苦者積聚義同非集所感然用佛報證生報者彰苦無作陰入皆如無苦可捨即生成滅故。

　　三釋結。

　　【文句】山體結搆盤峙水上如苦報積聚為集作界繫縛界內外色心也。

　　【記】盤峙盤迴峙立也或作盤字誤也。

　　三道諦三初牒示。

　　【文句】大地微塵者此對道諦。

　　【記】二引證。

　　【文句】法華云其所說法皆悉到於一切智地即其義也。

　　【記】引法華智地者以地喻地既到智地道之中也。

　　三釋結。

　　【文句】地體能容載水陸兩途如通別道到此彼岸。

　　【記】水陸兩途者陸途但到海之此岸可喻三乘通脩道品未度變易猶在此岸水途能到海之彼岸可喻一乘別脩道品能即二死到三德岸。

　　四滅諦三初牒示。

　　【文句】虗空分界者此對滅諦。

　　【記】二引證。

　　【文句】法華云常寂滅相終歸於空即其義也。

　　【記】引法華者以空喻空此空畢竟故曰終歸。

　　三釋結。

　　【文句】空體盡淨五翳所不能染三光所不能淨如滅諦滅無二十五有及滅化城涅槃也。

　　【記】五翳者煙雲塵霧脩羅手也三光者日月星也常住滅理本來不翳今亦非淨問苦以山喻佛身道以地喻智地滅以空喻妙空此三既有即理之教則可論於所證法身若初集諦引證釋結但論煩惱豈可亦得名法身耶答無作四諦一一皆中若非一切咸趣煩惱那名即中以即中故苦名法身道是智地滅名妙空故知直以煩惱釋集示於法身其意最玅行者知之。

　　二明四諦釋疑二初示理明疑斷三初示理明相。

　　【文句】四諦理徧一切處即法身四諦智稱境而知即報身從體起用同其長短即應身。

　　【記】上釋總瑞一切世間未曾有事悉具出現以表十界假實依報皆顯三德今明十界假實依報一一四諦諦諦三德是理徧相名為法身知此名報起用名應應有長短。

　　二示斷疑相三初所斷疑。

　　【文句】信相但見應短不見應長應尚不達寧知報法。

　　【記】二能斷法。

　　【文句】四佛舉四喻喻其應長水滴山斤地塵空界尚無能思算得其邊表況復智冥於法淵哉玄哉信無底際曠矣大矣豈有垠涯。

　　【記】四種之喻本曉應長大師特以四諦解之若非應壽全是法身三身一體何以妙會疏之兩說故先示云其言巧妙其義深達若定喻一身言豈巧耶三若並別義豈深耶。

　　三歎意巧。

　　【文句】舉應迹以釋報法豁然明悟斷疑之巧為若此也。

　　【記】文喻應長意彰報法信相得意疑暗豁明。

　　二歎釋妙勸思。

　　【文句】釋此偈妙為若此也行者思之思之。

　　【記】四佛巧喻斷信相疑智者妙釋發行人解今既得遇豈不審思。

　　二約四念釋念者即空假中三妙觀也處者身受心法四妙境也非此觀境三身不顯豈曰談常此釋分二初以偈對法三初捨別從通。

　　【文句】四偈對四念處者念處之觀本在苦諦唯應約須彌山偈而論今則通對也。

　　【記】身受心法但是五陰故知四念本在苦諦然念處觀脩通四教今唯約圓謂觀身淨不淨非淨非不淨乃至觀法我無我非我非無我皆成三諦。

　　二從通對釋。

　　【文句】一切諸水對受念處受能含納如海多容故也須彌山對身念處色相與質礙相類故也大地對於想行念處想取行行如地容載故也空界對心念處心但有名如空無相故也。

　　【記】想行念處者秖是法念合此二陰今欲配地故存陰名想取行行者想取相貌行乃遷流故云行行下行字平聲。

　　三對偈所以。

　　【文句】若觀四念處是脩長壽因若念處得道即是長壽果故用念處對四偈也。

　　【記】常壽因果非圓念處無由得成故用對偈。

　　二以法釋疑二初明念處因果二初脩因相。

　　【文句】若觀四枯念處破凡夫之四倒若觀四榮念處破二乘之四倒若觀中道念處則非榮非枯於其中間而般涅槃。

　　【記】四枯即空四榮即假雙非即中說有次第脩無前後乃一心三觀也故佛於其四枯四榮雙樹中間般涅槃者正表於此。

　　二得果相三初明三德融即相。

　　【文句】成五種解脫謂色解脫乃至識解脫脫五陰縛名五解脫洞達五陰空無所有名五般若冥五陰理名五法身雖三分別不一不異不縱不橫名秘密藏號大涅槃。

　　【記】即枯即榮即非枯榮一剎那脩剎那剎那圓念不息歷於五品發似證真至果位時三惑盡淨百界五陰自在無礙名五解脫百界五陰清淨如空名五般若百界五陰究竟難思名五法身智冥五陰理是所冥故稱之為理體雖是一不分而分般若能冥法身所冥以相冥故起解脫用雖三下明秘藏義如常所說。

　　二明五陰常住相。

　　【文句】仁王呼為法性色法性受想行識。

　　【記】性名不改即百界五陰八相莫遷十方周徧然非事底別有性陰秪善惡陰穢污陰等當體常住名法性陰慎勿別求。

　　三明三身體用相。

　　【文句】陰之法性即是法身智冥法性即是報身法報皆非常非無常而能起用為常為無常常用則長無常用則短。

　　【記】法報雙非全體起用能常無常常用則長等者長則四喻短則八十既皆應壽悉是無常今以長短分常無常者由山斤等能顯於常若非體常安令應用人天莫數是故信相聞八十滅疑壽無常聞四喻長悟常住體故云常用則長無常用則短。

　　二將果用釋疑三初所破之疑。

　　【文句】信相但見無常不能見常於用未達況解其本。

　　【記】二能破之法。

　　【文句】四佛舉喻明其用常迹常無邊非思算所得況復體理寧可心知。

　　【記】三得解之相。

　　【文句】信相迷除豁如雲卷斷疑之巧為若此也。

　　【記】此三與向四諦釋疑其意不別然須深究。

　　三約四德釋二初以偈對德。

　　【文句】四偈對四德者水潤生榮對常德山能高出對我德碎地為塵對淨德空無苦受對樂德。

　　【記】碎地為塵尚無淨相豈存於穢故對淨德喻於理淨淨於淨穢也。

　　二以德疑疑二初顯德用。

　　【文句】四德成就是果上所剋果與理冥冥於非常非無常能起常無常用冥於非我非無我起我無我用冥於非淨非不淨起淨不淨用冥於非樂非不樂起於樂無樂用。

　　【記】常等四德學者須揀名同體別一凡夫所著常樂我淨體是見思二菩薩建立常樂我淨體是無明三佛之所證常樂我淨體是中道今四皆中是故皆以雙非顯之理須非於十二倒也今此常等與其非常非無常等名異體同四德雙非即法身也四能冥智即報身也法報既冥則能應物起常無常至淨不淨自在應用。

　　二除疑念三初所破之疑。

　　【文句】信相但見無常無樂不見常樂於應尚迷何能識本。

　　【記】二能破之法。

　　【文句】四佛舉四德之用非思算所知體本報法杳然慮外。

　　【記】三得解之相。

　　【文句】信相聞說非但疑除惑斷增信生解故歡喜踊躍得之於懷云云。

　　【記】若知四諦斷疑之意此三可見。

　　二一偈合譬。

　　不可計劫億百千萬佛壽如是無量無邊。

　　【記】文二初標古解二失。

　　【文句】億百千萬下合譬偈也舊解有二失一僻取文二偏執義。

　　【記】二明今意破古二初破僻取文二初出古解。

　　【文句】舊云四譬皆有齊畔可盡之物百千是數法數必有窮據此為無常。

　　【記】古秪齊文不知四佛巧示之意。

　　二示今意二初示經深意。

　　【文句】今釋不爾四佛引四譬者乃是舉量以況無量量物尚非思算所知無量之法寧可圖度億百千萬此舉數法以明無數。

　　【記】四喻有量百千是數誰不知之須達舉量舉數況於無量無數。

　　二斥古誣經。

　　【文句】汝既不能數數那能知無數縱令知數知無數知量知無量者秪是化用都不關體本僻取之失非但自毀又亦誣經。

　　【記】言有縱奪縱知應化奪迷報法報法乃是應化體本深文淺解自毀之他自既招愆令他謗教也。

　　二破偏執義。

　　【文句】偏執義者三身品云化身亦常處處說法是故為常當知化身備有常無常義舊人那忽一向無常云云。

　　【記】義是所詮化身應身法身此之三身皆具四句謂常無常雙亦雙非顯乎三一不可一異而思說之古人迷此化定無常或聞化身即法故常猶謂法常化是無常良由不了即字義故故起信論云隨其所應常能住持不毀不失此顯化身三義具足。

　　三二偈斷疑。

　　以是因緣故說二緣不害物命施食無量是故大士壽不可計無量無邊亦無齊限。

　　【記】文二初牒因釋義二初以事行消文二初約因緣釋。

　　【文句】以是因緣下兩行斷疑偈也若作因緣者因親緣疎命是正報不殺為因食是依報施之為緣以此因緣得壽命長。

　　【記】因親緣疎不殺存命為長壽因此因親義也施食助命為長壽緣此緣疎義也。

　　二約二緣釋。

　　【文句】若作二緣者不殺是不殺戒家止善施食是不盜戒家行善互舉止行俱是二緣法性菩提心名之為因止行福慧等併皆是緣緣能顯性會非常非無常能常能無常。

　　【記】不殺有二不殺是止善放生是行善不盜有二不盜是止善施食是行善是故十善各有止行悉名二緣經於二善互舉止行一一皆是長壽二緣發菩提心方名為因言法性者無作四誓全法性起是長壽因種種二緣既能資助真正道心乃會法報非常非無常能起應化常與無常三身一體斯為妙常。

　　二明法門指上。

　　【文句】法食不殺等皆如上說。

　　【記】若就法門明於施食及不殺等如疑念序疏中具說。

　　二據果斷疑。

　　【文句】脩因既長得果又長顯體又長起用又長破其短疑也。

　　【記】以長釋短無常疑斷常住壽明經是故大士即指如來如言無上士也故義淨新譯此句云是故大覺尊。

　　四一偈結成。

　　是故汝今不應於佛無量壽命而生疑惑。

　　【文句】是故汝今下一偈成也。

　　【記】二信相歡喜。

　　爾時信相菩薩摩訶薩聞是四佛宣說如來壽命無量深心信解歡喜踊躍。

　　【記】文二初據所聞釋信相。

　　【文句】爾時信相下聞偈斷疑生信也聞壽命無量者解迹中之能常其壽無量也疑去者解迹中之能短其壽八十也深心信解者悟其本識非量非無量也。

　　【記】解言本迹者體本用迹也聞壽無量解迹用能常非長之長也乃知迹用能短非短而短定八十之疑自茲而去也深心者悟於報法高深之體也此之本體妙絕於量及以無量。

　　二約入位釋歡喜。

　　【文句】誦躍者登位也歡喜者信生也別教釋者信相似位中疑惑去登歡喜地中信生也圓教釋者信相鐵輪位中疑惑去入住銅輪位中歡喜也若作普贒似位釋者下地中疑惑去十地頂深信堅固猶若金剛鄰真接極而生歡喜也。

　　【記】真信解發入歡喜位別在初地圓在初住並破無明名疑惑去此皆內凡而釋似位十地頂者若不立等覺即第十地破上品無明之惑升於後心此位名為眾伏之頂金剛喻定既為最後無明所動故生歡喜及踊躍也。

　　三當機得道。

　　說是如來壽量品時無量無邊阿僧祇眾生發阿耨多羅三藐三菩提心。

　　【文句】從說是如來下是第三當機上根初悟也。

　　【記】上根初悟者即用新經三周意也陳如求舍利為中根三身分別為下根阿耨多羅三藐三菩提翻無上正等覺即一切眾生本來覺性非登極果方名無上及此正等此覺心發通於五即今是分真。

　　四四佛還本。

　　時四如來忽然不現。

　　【記】文二初因緣釋。

　　【文句】從時四如來下第四息化也佛本為緣興緣已利益則攝化還本故言忽然不現也。

　　【記】此信相等一類機緣覺性合興乃感四佛不現而現現為發心心既已發故不還而還也。

　　二觀行釋。

　　【文句】觀解者諦境發智覺慧相應深觀此慧亦不得慧亦不見境境智俱寂即是不現義也云云。

　　【記】諦境者三諦一境本覺也覺慧者三智一心始覺也全本起始名之為發始合於本名曰相應善相應者必雙忘也不忘乃是通中起塞為表俱寂故不現也。

　　【記】二懺悔品滅惡二初品題。

　　金光明經懺悔品第三

　　【記】句文分二初明懺悔義二初正明大義四初釋懺悔名三初對他經。

　　【文句】諸大乘經多分散明懺悔此經專以懺悔當品。

　　【記】方等陀羅尼經明四眾懺法普賢觀法經明六根懺法大經闍王懺逆請觀音經銷伏三障諸經觀門皆能滅罪何法非懺然菩薩行為轉先業作利他緣乃論無生等三種懺法聲聞自度縱明懺悔多在作法求免三途故今但對大乘諸經明散明專。

　　二正釋名然懺悔二字乃雙舉二音梵語懺摩華言悔過以由悔過是首伏等五種之義今既華梵二音並列是故大師以首釋懺以伏釋悔乃至慚愧對釋懺悔欲令稟者即於二字脩首伏行及慚愧等斯是善巧說法之相故不可以華梵詁訓而為責也分五初約首伏釋。

　　【文句】今先釋名懺者首也悔者伏也如世人得罪於王伏欵順從不敢違逆不逆為伏順從為首行人亦爾伏三寶足下正順道理不敢作非故名懺悔。

　　【記】首音獸自陳罪也欵誠也。

　　二約黑白釋。

　　【文句】又懺名白法悔名黑法黑法須悔而勿作白法須企而尚之取捨合論故言懺悔。

　　【記】企望也尚猶尊尚也。

　　三約棄求釋。

　　【文句】又懺名脩來悔名改往往日所作惡不善法鄙而惡之故名為悔往日所棄一切善法今日已去誓願勤脩故名為懺棄往求來故名懺悔。

　　【記】鄙耻也惡烏路切嫌也。

　　四約露斷釋。

　　【文句】又懺名披陳眾失發露過咎不敢隱諱悔名斷相續心厭悔捨離能作所作合棄故言懺悔。

　　【記】發露過現斷未來續。

　　五約慚愧釋二初總釋。

　　【文句】又懺者名慚悔者名愧。

　　【記】直以慚愧釋於懺悔未分五種人天之義故名總釋。

　　二別釋乃分人天及以四教事理之別也二初約人天釋。

　　【文句】慚則慚天愧則愧人人見其顯天見其冥冥細顯麤麤細皆惡故言懺悔。

　　【記】人是肉眼但見其顯諸天則有報得天眼故見冥密此人慚耻愧𧹞名為懺悔。

　　二約四教釋良以此經通三乘懺三乘乃攝四教故也既慚愧義該於四教首伏等四豈不然耶說者據義應細作之又四教賢位皆要加功聖則任運可類三界人天果報作意自然又四教賢聖有脩有證四教之理本非造作是故復得名為人天四初三藏二初賢聖。

　　【文句】又人是賢人天是聖人不逮賢聖之流是故懺悔。

　　【記】賢則七賢聖則四聖逮及也。

　　二事理。

　　【文句】又賢聖俱是人天是第一義天第一義天是理賢聖是事不逮事理俱皆懺悔。

　　【記】二通教二初賢聖。

　　【文句】又慚三乘之聖天愧三乘之賢人不逮此天人故名慚愧慚愧名懺悔。

　　【記】此教菩薩同二乘斷惑故三乘皆聖。

　　二事理。

　　【文句】又三乘賢聖皆是人第一義理為天約此人天慚愧故名懺悔。

　　【記】三別教二初賢聖。

　　【文句】又三乘賢聖尚非菩薩之賢況菩薩之聖今慚愧三十心之賢十地之聖故名慚愧懺悔。

　　【記】通教聖位正斷見思別教三賢能斷塵沙又伏無明故云尚非。

　　二事理。

　　【文句】總此賢聖皆是人第一義理名為天約此人天論慚愧故名懺悔。

　　【記】此以但中為第一義。

　　四圓教二初賢聖。

　　【文句】又三十心去自判聖人十信是賢人約此賢聖論慚愧懺悔。

　　【記】三十心去皆證法身皆垂八相故判為聖十信長別苦輪海故故得名賢。

　　二事理。

　　【文句】總此賢聖皆名人第一義理名為天約此人天論慚愧懺悔。

　　【記】以具德中為第一義。

　　三合十數。

　　【文句】合十番釋名也。

　　【記】以慚愧中分於總別總一別五并首伏等四故成十番釋懺悔名。

　　二明懺悔處四初明懺須得處懺之所依如器淳朴非砧不成以何為砧謂一實相無別實相即罪相是得此處者罪無不滅德無不顯此自分二初引經明處二初引諸經二初引大經二文。

　　【文句】次明懺悔處者大經闍王偈云麤言及軟語皆歸第一義是故我今日歸依於世尊又梵行品云我昔與汝等不見四真諦是故久流轉生死大苦海若能見四諦則得斷生死生死既盡已則不受諸有。

　　【記】麤言軟語等者七方便教三障須滅眾行須脩能所不泯名曰麤言若圓教者一切脩惡皆即性惡所破既寂能破自忘無言之言名為軟語於此麤軟當處寂然思議道絕故曰皆歸第一義也四真諦者二死之苦五住之集以即性故無一可捨萬行之道三德之滅以即性故無脩無證而言斷生死者就即論斷無斷之斷斷無不盡亦曰斷於性德之苦此四絕思皆第一義能如是知名為得處。

　　二引法華二文。

　　【文句】法華云行處近處住忍辱地亦不行不分別又云寶處在近汝可前進即滅化城即至寶所。

　　【記】履歷名行親習名近此二皆須依一實處欲忍眾辱要住理地此地是心更何所行及以分別亦不謂我行不分別若不爾者何名得處寶處在近等者指障即德近豈過此然須觀照故云前進廢執權情名即滅化城體權是實名即至寶所。

　　二引此經二初引。

　　【文句】此經云我當為是作歸依處。

　　【記】我即真我離人無法法即所攬常住五陰此陰為舍普覆眾生闍王說偈解第一義名歸世尊今此經云我作歸處彼感此應其義泯然。

　　二釋。

　　【文句】歸依處者即甚深無量法性也法性秪是諦理諦理秪是妙境諸佛所師寂滅真如秘密之藏十方眾聖安住其中。

　　【記】經云我作歸處我體如何故以法性諦理妙境佛師秘藏而證釋之十方等者若分若滿聖皆住中即以此處令眾生住初心能住名為得處。

　　二結示須處。

　　【文句】若得其本本立則道生不得其處則平地顛墜如盲人入棘林動轉罣礙為是義故須識懺悔處也。

　　【記】實相本立則能生於無生妙懺清信之道若其不體諸法即性乃於中道平坦之地而起八倒名為顛墜如盲等者四眼無明盲於佛眼入於偏教諸見棘林觸途成礙皆由失處。

　　二明得處懺妙二初約妙明懺三初引經示妙。

　　【文句】故普賢觀云端坐念實相眾罪如霜露慧日能消除我心自空罪福無主是名大懺悔是名莊嚴懺悔是名無罪相懺悔。

　　【記】端坐者身儀也禪波羅蜜具出坐法須者宜檢念實相者懺罪觀也實相無相當云何念必以無念之念念無相之相以無相相相無念念若於念外別有實相實相之外別有於念則非此經念實相也眾罪等者滅罪所以也前念實相蓋體脩惡即是性惡性惡照明斯為慧日脩惡本虗如消霜露我心等者亦出此經心性本來即空假中離三惑染名曰自空十界罪福二我叵得誰為主宰如此體達是無生懺故使如來立三種名。

　　二約義明妙。

　　【文句】無罪相者此約空為處也莊嚴懺悔者約俗諦為處也大懺悔者約中道為處也若三種差別者此是歷別論處爾即一而三即三而一者此圓妙懺悔也。

　　【記】以三種名對於三諦其義可知若於三諦歷別而解乃次第觀非今妙義其義妙者空即三諦假中亦然名即一而三三諦俱空假中亦然即三而三行者應知三一相即為彰懺處絕乎思議若以此語增於言想則永不識懺悔處也。

　　三約人顯妙。

　　【文句】諸大菩薩脩學佛法而懺悔也。

　　【記】大人所學其法豈麤。

　　二結名妙懺。

　　【文句】若識此法而懺悔者最妙最上懺悔處也。

　　【記】解見思心即三德藏罪根既寂懺法自忘能所泯然何以名狀彊稱此處為妙上也。

　　三明懺妙人尊二初引經書示。

　　【文句】大經云譬如有人在大海浴當知是人已用一切諸河之水大品云譬如負債人依投於王債主反更供養何敢就其覔物書云如墻頭草非其莖葉能高能長所依得處也。

　　【記】當念深廣其猶大海就此懺悔名之為浴萬行皆攝名用諸水此喻懺得般若無始惡業繫屬行人猶如債主見業實相名依投王業隨觀轉名返供養此喻懺得解脫心性無上猶如墻頭初心達性如草依高行位雖卑已能超過七方便頂此喻懺得法身也書云即劉子也。

　　二舉行人結。

　　【文句】行人若依法性為懺悔處者高出一切諸處所也。

　　【記】四勸先求懺悔處。

　　【文句】行人若識此意先當求覔法性道理為懺悔處也。

　　【記】然懺悔處誰人不具何法暫非但為本迷滿目不見全心不知故下文云於十力前不識諸佛勸求覔者須親善師須憑妙教勤聽勤問審讀審思若其然者必於能詮識所詮體翛然慮外無以狀名斯乃所求法性道理此理至妙為懺法所依故名為處若依此處而立行門方得名為大乘懺也。

　　三明懺悔法此乃示於能懺之法也三初開章。

　　【文句】次明懺悔法者法為二種一正法二助法。

　　【記】此之正助亦名慧行及行行也大約即是緣了二因脩德之法也。

　　二示相二初正法二初略示。

　　【文句】正法者即是觀法性之慧也。

　　【記】上辨處中雖語能觀意乃以觀顯所依處今說能觀意乃以處顯能觀觀法不孤立故須相帶解之不濫方可用心。

　　二廣示二初明脩觀相二初就內心脩觀二初明觀隨於境。

　　【文句】法性常故是觀亦常法性樂我淨故觀慧亦爾法性不可思議至深至妙無上無等等者觀慧亦爾。

　　【記】法性者諸法實相也名如來藏何德不具雖具此德而本離念今乃稱本絕念而觀是故此觀亦具本性一切功德是故結云觀慧亦爾。

　　二明境觀不二二初融境觀二初示相。

　　【文句】境智相冥無二之法如如不異者境如智智如境故言如如不異也。

　　【記】境是本覺智是始覺雖分本始而是一覺境智既爾方曰相冥無二之法故舉此經如如不異如名不異即境不異智智不異境亦云一合其體一故方能冥合。

　　二引證。

　　【文句】經言說智及智處皆名為般若說智及智處皆名為實相。

　　【記】經即仁王般若也智是般若處是實相能觀之智與所觀處同是般若智外無境也二皆實相境外無智也境智相冥其狀如是。

　　二會說默。

　　【文句】說如不說不說如說說不說無二無別。

　　【記】復由說默二相不異顯於境智一體相冥非由無相境智焉發即默之說非由性離之說莫彰不二境智故境智後須論說默是以止觀義例云故不思議境即是觀是故得云境照境境照智智照智智照境照者方照非說可窮照者應說非照可了說者方說非照可窮說者應照非說前了故知彼義與此無殊。

　　二用淨心歷法二初例內心泯淨。

　　【文句】以此觀慧歷一切法亦復如是。

　　【記】上論妙觀且就內心研於妙境攝一切法觀境若成可以此觀徧歷三科及以業惑自然皆見不思議境故義例云脩觀次第必先內心內心若淨將此淨心徧歷諸法任運泯合。

　　二引教示融相二初約法示。

　　【文句】故云毗盧遮那徧一切處若行若住若明若闇皆得不離見佛世尊六根所對無非佛法。

　　【記】毗盧遮那此方翻為徧一切處乃以華音彰法體徧體雖本徧迷時不知今以內心妙觀徧歷於一切處皆見遮那此猶總歷復更別歷六作六受行住二作必兼坐臥語默四作是名六作明暗略舉眼受於色合例取聲乃至意法是名六受故總結云六根所對雖結六受身必六作於此作受常得見佛佛必三身斯由內心成妙三觀故於作受常見如來三德三諦是故結云無非佛法。

　　二引事喻三初以耆婆喻任運破障。

　　【文句】耆婆攬草無非藥者普能愈病。

　　【記】二以摩男喻法爾生善。

　　【文句】釋摩男所執一切砂礫皆變為寶。

　　【記】三以那律喻自然顯理。

　　【文句】阿那律空器悉滿甘露。

　　【記】此三乃是別示三觀徧歷一切任運能契微妙三法說有前後照不縱橫。

　　二明滅罪相。

　　【文句】若如是者所觀之罪非復是罪罪即實相所觀之福福即非福福即實相純是實相是名大懺悔也。

　　【記】既於內心復歷緣境諦觀冥契乃達十界罪福無主修惡脩善全體即是性惡性善斯乃名見罪福實相故法華云深達罪福相徧照於十方十方即是十界十界皆實相相相宛然一收一切一切皆各收於一切此等一切無非實相妄想皆實實亦自忘此為大懺。

　　二助法三初明用助意。

　　【文句】助道懺悔者若純用正懺亦不須助若正道闇昧不明了者脩助以助之。

　　【記】正助二懺脩逐根緣自有一向脩於正道直登圓住或內外凡自有一向脩於助道如南獄立有相安樂行不入三昧但誦持故亦能得見上妙色像此二隨根脩入不同若悟理時必兩捨也自有正助相兼而脩或先正後助或先助後正或同時而脩今之所立意在同脩耳若於三句都不攝者則人身牛也。

　　二明助道法二初喻用助意。

　　【文句】所謂灰汁澡豆皂莢木槵以助清水爾。

　　【記】清水喻正灰等喻助以垢難去獨水不能灰皂助之水方有用。

　　二示助道法。

　　【文句】略言勤用身口意而為助也身謂旋禮口謂讀誦心謂策觀而助開門。

　　【記】助本助正正觀不開蓋理惑覆故脩助行治於事蔽事蔽若息不資理惑故令正觀開入理門具論六度略舉三業其䇿觀者或以五法䇿於正觀亦助開門或䇿事觀謂五門禪各有對治助開正觀。

　　三明用助功。

　　【文句】如順流順風助之以篙櫂去則疾也。

　　【記】正解如順水正觀如順風可喻正道能趣妙理篙櫂可喻旋禮等善助於風水船豈不疾。

　　三總結。

　　【文句】如是略論正助也。

　　【記】四明懺悔位三初他釋局淺二初敘他。

　　【文句】四明懺悔位者若作一種解者謂鄙濁凡夫應須懺悔離垢清淨者何用懺悔。

　　【記】二略斥。

　　【文句】此不如是。

　　【記】二今釋通深二初正釋二初明六凡合懺二初四趣二初明地獄二初造逆。

　　【文句】故新本業障滅品中說人從父母稟身十月懷抱三年鞠養撫念惟惟始能升頭戴髮教方教數始解作人那忽違恩背義而行殺逆天雖大不覆此人地雖厚不載此人此人命終直入地獄如是逆罪應須懺悔滅除業障。

　　【記】鞠亦養也撫拍也惟惟憐子之貌也內則六年教之數與方名注云方名東西殺逆殺或作弑同音試下殺於上也易曰臣弑君子弑父也天雖下明天地之不能容其受生故須入地獄也以五逆罪感五無間。

　　二破戒。

　　【文句】佛為人天師師嚴道尊凡有所說若有違犯罪莫大焉初篇後聚那可違負爾則欺佛負心復負三師七僧此則佛海死屍華園爛肉此四重人應須懺悔滅除業障。

　　【記】初篇四重也後聚吉羅也若論五篇則初後俱篇六聚則始終俱聚綺文互現故云初篇後聚也三師謂和尚及羯磨教授二闍黎也七僧印證戒者此據中國十人也佛海者佛法如海犯重如屍華園可解言犯重者須出淨眾。

　　二明三趣。

　　【文句】多瞋墮蛇虺多欲墮鳩鴿多癡墮蝨蟻多慢墮飛鳥多諂墮脩羅多慳墮餓鬼餓鬼常饑渴畜生相殘害脩羅多怖畏是四惡道聞名尚不可況復當之應須懺悔滅除業障。

　　【記】心既多瞋等身口動作成於瞋業故墮蛇虺舉本攝末故云多瞋下多欲等悉可為例蛇虺者爾雅云蝮虺慱三寸首大如擘郭璞云身廣三寸頭如大擘指此自一種蛇名蝮虺諂者莊子云希其意而道其言曰諂餓鬼常饑等者舉果難當須明懺悔。

　　二人天二初人。

　　【文句】人中八苦一苦尚不可忍況八苦交橫應當懺悔滅除業障。

　　【記】八苦者生老病死怨憎會愛別離求不得五陰盛。

　　二天。

　　【文句】天上有五衰地獄等苦色界天不得速入定求不得苦無色界天有四心苦三界籠樊生死窟宅應須懺悔滅除業障。

　　【記】五衰者衣裳垢膩頭上華萎身體臭穢腋下汗出不樂本座四心者受想行識也籠樊者樊藩也詩云營營青蠅止于樊今眾生處三界中如在籠藩籬之內不能自出也。

　　二明四教皆懺四初三藏二初聲聞二初七賢。

　　【文句】若出家人雖欲脩道為五煩惱所障心不得停心為四顛倒所惑不得入四念處亦須懺悔除滅業障念處治彼四倒二惡不勤斷二善不勤生不得入如意足煖法不發亦須懺悔五根不生喜有退墮根生未有力雖有力未鄰真如是四善根中應須懺悔滅除業障。

　　【記】初五停心謂不淨停貪慈悲停瞋因緣停癡數息停覺觀界方便停著我若貪等五煩惱障心不得停應須懺悔停下剩心字次四念處去用對位道品四顛倒者執身淨受樂心常法我四念治此四倒四正勤者二惡者已起令滅未起令不起二善者已生令增長未生令發生四如意足者謂欲精進心思惟五根者謂信進念定慧五力者名同於根以不動排障而分兩科法華文句以正勤如意根力四科對煖頂忍世第一位煖頂與此有不同者或是文誤或別有意。

　　二四果。

　　【文句】苦忍明發雖不墮三途欲界七生次第應受一生尚苦何況七生雖斷欲界五下分六品餘三品在亦應懺悔雖斷五下八品盡餘一品在雖斷色盡餘無色分在亦須懺悔雖入有涅槃猶有果身在身子風熱畢陵伽眼痛欲棄有餘入無餘亦須懺悔雖斷三界正使盡習氣尚存亦須懺悔。

　　【記】苦忍明發者見道有十六心謂於下欲界四諦各起法忍法智上色無色二界四諦各起類忍類智此上下八諦共十六心斷八十八使見惑也今云苦忍即欲界苦諦下苦法忍也明發得苦法智也觀欲界苦諦已即觀上界苦諦得類忍智餘三諦例說雖不下以無見惑橫起故不墮惡道欲界七生者欲界九品思惑共潤七生謂上上品潤二生上中上下中上各潤一生中中中下共潤一生下三品共潤一生此言初果也雖斷欲下明二果五下分者身見戒取疑貪瞋貧雖通上不是唯上瞋一唯下不通於上餘三徧攝一切見惑雖復通上而能牽下縱斷貪等至無所有處由身見等還來欲界是故此五名為下分餘三品在受一生名一往來也雖斷五下名三果向人也餘一品即第九品也亦名一種子那含雖斷色下正明三果人也九品已盡不來欲界而進斷上惑雖入下無學。

　　二支佛。

　　【文句】支佛亦爾亦須懺悔。

　　【記】侵習未能全盡故須懺悔言亦爾者例上羅漢懺習氣也菩薩未斷且在人天。

　　二通教。

　　【文句】若乾慧地未得理水霑心故言乾慧性地未能見理八人見地猶有愛惑薄地神通未能還生欲界離欲地猶有上界惑已辦地不能除習辟支佛地但作神通不能達文字菩薩地未窮至極如是等位皆須懺悔滅除業障。

　　【記】教詮體空異前析滅空含中道是大乘門利根方見屬後二教今就二乘及鈍菩薩論懺悔也支佛不達文字者不能說法化他也然支佛有部行麟喻之別部行者或能說法今約麟喻為言也獨悟孤行喻麟頭之一角故名麟喻。

　　三別教。

　　【文句】十信但信未能稱理十住但入偏理十行但事未能入中十迴向但脩中未能證中十地雖證中地地皆有障未窮於學不得無學應須懺悔滅除業障。

　　【記】十信但信者信能造心是佛性故未能稱理者以佛性心別脩空故文使十住偏證空理十行但出建立之事既其二觀互破互立未能入中十向不偏但脩未證然由漸脩登地頓證前前雖顯後後猶障是故名為地地有障至等覺尚有未得無學故此凡聖皆須懺悔。

　　四圓教。

　　【文句】又十信雖三智圓脩但是方便陀羅尼十住已去乃至等覺已來秪如十四日月非十五日月匡郭未圓光未頓足暗未頓盡應須懺悔滅除業障。

　　【記】此機初解中具二邊空假即中故能三智一心脩證不言名字及五品者以高況下也十信尚懺況爾前耶但是等者法華中說三陀羅尼雖通初後以位得之其相最顯一旋陀羅尼旋假入空此齊七信二百千萬億旋陀羅尼旋空出假此當八信已上三法音方便陀羅尼以二觀為方便轉入中道法音當第十信也匡郭等者此三喻於法身智斷俱未究盡俱須懺也。

　　二斥局。

　　【文句】齊此已來當知懺悔位長其義極廣云何而言止齊凡夫。

　　【記】下從造無間業者上至圓教等覺故云位長位位橫論各有三障煩惱頭數結業流類苦報等差故云義廣古人何為但在凡夫。

　　三引經證結。

　　【文句】是故五十校計經齊至等覺皆令懺悔即其義也。

　　【記】大師本以三昧總持說懺悔位該亘凡聖自然與彼校計經合寔匪尋經作此安布行者知之。

　　二舉利勸脩四初明聞者宿殖。

　　【文句】若人得聞如此懺悔功德不少故文云非於一佛五佛十佛脩諸功德聞是懺悔乃於無量百千佛所脩諸功德聞是懺悔。

　　【記】二明聞者得報。

　　【文句】語其華報在在處處常為國王輔相大臣之所恭敬語其果報常為十方諸佛互相恭敬。

　　【記】果報者此懺詣理功至極果乃與諸佛互相恭敬。

　　三以聞況脩。

　　【文句】直聞此懺悔尚得如此功德況復如法脩行。

　　【記】解既稱理脩之成行則分滿之果證之匪遙。

　　四結示歸敬。

　　【文句】已聞懺悔義此法從經出此經從佛說是故當報恩歸命禮諸佛云云。

　　【記】佛恩若此欲報之者唯當而說而脩行之歸命禮佛五悔中一其四悔法安得不脩。

　　二正釋品題二初釋二字義二初依字訓釋二初釋懺二初明求鑑。

　　【文句】懺悔品依字訓釋懺者鑑也披陳發舒己之三業不敢隱諱令他委鑑顏恧而口蹙心摧而意伏。

　　【記】恧奴六反慙也。

　　二明被鑑。

　　【文句】身被鑑故而顏恧口被鑑故而脣蹙心被鑑故而意伏故懺名鑑也。

　　【記】二釋悔二初明能廢。

　　【文句】悔者廢也內懷鄙耻悔造眾非。

　　【記】二明所廢。

　　【文句】悔身故則三廢悔口故則四廢悔心故則十廢故悔名廢也。

　　【記】意云十廢者意如君主身口如臣君既克己臣息暴虐故意總十。

　　二約法門釋種種。

　　【文句】又法門釋者懺悔名慚愧慚愧是白法又自不作惡不教他作惡如是等種種說。

　　【記】二明三種懺三初明三種相貌二初列名示。

　　【文句】懺悔有三一作法二取相三無生此三種通大小。

　　【記】列三種名示事通大小。

　　二約相釋二初明小三初作法。

　　【文句】小乘作法者如毗尼中發露與學二十僧行摩那埵或半月作法或對首作法或責心但令作法成就不障僧事即清淨也。

　　【記】毗尼此云律二十僧者此約懺僧殘罪也然對治有四法一治覆藏情過謂行波利婆沙此云覆藏或云別住謂別住一房不得與僧同處設入眾中不得談論亦不得答行此法者須滿一百日不憶元覆藏日數故乃以百日為限二治覆藏罪謂犯已覆藏得吉罪不覆藏得殘罪若覆藏者先懺吉罪後與別住三治僧殘情過罪謂六夜行摩那埵此云意喜前雖自意歡喜亦使眾僧歡喜由前喜故與其少日即六夜也故名意喜僧眾歡云此人改悔成清淨故云眾僧喜也四治僧殘謂二十僧中以白四羯磨出罪然覆藏不經明相直行摩那埵然後入眾出罪或半月作法者謂行別住時每至半月說戒須白眾僧云我犯僧殘對首作法者懺重吉也責心懺輕吉也摩夷論云故作者對首一說誤作者責心而悔小乘犯夷亦有懺法而疏文不引者以懺已既為學悔沙彌仍障聖果故非此中復本清淨義也故荊谿云小學悔已障果仍成重罪未忘。

　　二取相。

　　【文句】阿含中亦作相懺犯欲人作毒蛇口想此觀成時婬罪即滅。

　　【記】上明作法但令三業順於佛制法成罪滅尚是散心罪滅猶淺今論取相屬於定心想成相起滅罪則深故蛇口想成豈惟婬罪得除亦乃欲心不起。

　　三無生。

　　【文句】亦有觀空懺秪是真空。

　　【記】言觀空者析法明空也觀造罪心本無主宰念念無常無誰能作無是業報我見若亡諸使永寂此觀若成四趣則除三界須出小乘三懺其相略然。

　　二明大三初作法二取相三無生行者應知三種懺法無生是主二為助緣故前疏云灰汁皂莢助於清水若闕妙觀不名大乘便同外道無益苦行須近善師學懺悔處及懺悔法方可行於道場事儀故於諸事皆用妙觀照而導之使作法等皆順實理悉為佛因有謂道場所脩行法而為事治須於十乘先脩六法後方助開而不思前六在道場中用如今明懺具談三種豈捨事行又有一卷法華三昧別行於世大師制立正為初心懺障道罪方可造脩諸禪三昧又諸苦行精進之門各隨宜樂初心可脩但須皆用圓無生觀為主為導使一一行即脩是性無脩無得則成圓行也豈諸事行妙觀妙境妨脩發大心安心等法皆妨脩耶若其然者隨自意中歷彼三性全無十乘何名三昧若自未諳當依善友開導策脩乃成深益又須了知大乘三懺後一雖可獨脩不進則須假前二前二不可暫離無生得此意已方可說行三種懺法初作法。

　　【文句】大乘中亦有作法或八百日虗空藏塗廁是也或九十日般舟是也或四十九日大悲懺是也或二十一日法華是也或七日方等是也灰湯澡豆淨身辛酒禁口慚愧勤心旋誦各有徧數等皆作法懺攝也。

　　【記】八百等者虗空藏經云知法者復教八百日塗廁日日告言汝作不淨事一心塗治一切廁勿令人知塗已洗浴禮三十五佛稱虗空藏名向十二部經五體投地自說罪咎等九十日等者般舟經云有四事疾得是三昧一者不得有世間思想如指相彈頃三月二者不得臥出三月如指相彈頃三者經行不得休息不得坐三月除其飯食左右四者為人說經不得望人衣服飲食是為四般舟此云佛立三昧成時見十方佛在虗空中立故名佛立也灰湯下明上諸行法各淨三業也旋誦下諸法各有製度旋誦之度方等最切旋一百二十帀誦袒持呪一百二十徧一旋一呪不徐不疾旋訖却坐思惟中道正空導此軌儀故名作法。

　　二取相。

　　【文句】取相懺者如方等求十二夢王菩薩戒見華光摩頂虗空藏中唱聲印臂相起罪滅雖不正明作法兼得事用也。

　　【記】十二夢王者方等陀羅尼經云先求好夢凡十二種隨得一相則許懺悔梵網經云若犯十戒者應教懺悔要見好相好相者佛來摩頂見光見華等便得罪滅唱聲下彼經明行者夢中若坐禪中現此菩薩以摩尼珠印印行者臂作罪滅字或聞罪滅聲得此相起知罪必滅雖不下以在道場非不作法俱從勝立名為取相言用事者作法也。

　　三無生。

　　【文句】無生懺者如普賢觀云端坐念實相如日照霜露觀空緣理無相最上雖不正作事相兼上兩懺也。

　　【記】以無念念念罪實相念與實相能所名別其體不二如是念之罪相既忘實相亦泯此慧如日消罪霜露無緣緣畢竟空無中邊相此理無過故名最上雖不下此三種懺同時而脩無生是正二為助緣故云兼兩斯乃正助一合而行如膏益明證理彌速也。

　　二明三種功能二初正示功能二初明滅惡二初四番通小釋言通小者以此四番釋三種懺意雖在大而且未彰異小之相故使滅惡於大小說皆無妨故故云通小四中初約遮性釋三初作法。

　　【文句】作法懺成違無作罪滅而性罪不除如犯殺生作法懺成違無作罪去而償命猶在即其義也。

　　【記】無作罪者昔受佛戒由作法故發無作體若毀犯者得違逆罪今由作法翻破此罪言性罪者即十惡也不論受與不受犯之性自是罪如犯下論云斬大草殺畜二罪同懺二種違制之罪俱除而殺畜償命猶存。

　　二取相。

　　【文句】取相懺能滅性罪性罪去違無作罪亦去如伐樹枝葉萎根本未去續生如故也。

　　【記】由以定心想成勝相熏脩力彊能轉惡業是故能滅性遮二罪如伐下枝葉喻性遮罪根本喻無明也心惑既存罪可重作如枝葉續生也既對遮性辨於無明故此無明通界內外此即通小之相也。

　　三無生。

　　【文句】觀無生懺能滅無明如覆大地根枝葉等悉盡無餘。

　　【記】二約三學釋。

　　【文句】又作法滅違戒上罪取相滅犯定上罪無生滅犯慧上罪。

　　【記】作法防非故滅戒罪取相專意故滅定罪無生觀照故滅慧罪事非是戒家罪散亂是定家罪惑暗是慧家罪。

　　三除三報釋。

　　【文句】又作法滅三惡道報障取相滅人道報障無生滅三界有漏報障。

　　【記】雖俱報障而有苦樂三惡唯苦違法而得故作法能除人道之報半苦半樂散善所招故取相能滅三界天報望人皆定無苦惟樂三漏所感故無生能滅。

　　四除三業釋。

　　【文句】又作法滅三惡道業障取相滅人道業障無生滅三界有漏業障。

　　【記】例報可知能感所感而分兩釋也。

　　二二番惟大釋前之四釋通大小乘無生滅惑未簡通別作法或取毗尼之制今之二釋無生的破障中無明通惑不生為今取相驗知此去唯就大釋二初別煩惱釋。

　　【文句】又作法滅怖畏憂愁之煩惱亦是破煩惱取相滅四住之煩惱無生滅無明之煩惱。

　　【記】怖畏屬思憂愁屬見今作法成位在五品能伏此惑指伏為破故云亦是取相懺成在七信位故滅四住既見真諦望中名相故名取相無生觀成位登初住所除的在根本無明故知此釋別就大乘明三種懺。

　　二通三障釋。

　　【文句】又三種懺共除報障取相除業障無生除煩惱障。

　　【記】共除報者此乃現報父母生身得六根淨轉報實在正助合行若但理觀雖入真似亦有不得六根淨者故云三懺共除報障取相除業者約出假說能挾宿世無量業種作度生緣業不能障於業自在名除業障以其未是真出假位故見俗諦猶名取相無生除惑其義可知。

　　二明生善。

　　【文句】又作法懺如服薑桂差病而已不能肥身譬罪滅不能生善取相懺如服五石病差身充不能得道無生懺如服五芝病除身飛升仙得道。

　　【記】仍約喻顯五石者謂白瑛紫瑛石膏鍾乳石脂五芝者謂五色苓芝也薑桂且喻小乘作法故未生善若大作法生善非少五石五芝通喻小大生事理善。

　　二勸人脩學。

　　【文句】如是等種種分別行者須知。

　　【記】言須知者謂須知小大皆能滅惡生善須知此三脩方有益說而不行為罪所得也。

　　三明經具三懺二初示經有三文。

　　【文句】今文具有大乘三懺著淨潔衣專聽是經又七日七夜朝暮淨心等即作法也於其坐處得見彌勒文殊普賢即取相也五陰舍宅觀悉空寂本無有生亦無和合即無生也。

　　【記】二結懺為經用。

　　【文句】三意宛然故能滅諸惡蕩三障顯經力用也。

　　【記】二經文二初對判分文二初對判。

　　【文句】從此品下明經力用今品正明夜夢晝說懺悔斷惡拔苦下品正明昔歎發誓生善與樂旁正互舉。

　　【記】明經力用通指三品也今品下乃以此品對讚歎品論於旁正耳。

　　二分文。

　　【文句】此品文為二初夢中見聞二覺已說見聞夢又二一夢見金鼓二夢擊鼓聲見鼓又三一正見鼓二見鼓光三見光中佛。

　　【記】二依文釋義二初明夢中見聞二初夢見金鼓三初正見金鼓。

　　爾時信相菩薩即於其夜夢見金鼓其狀姝大。

　　【記】文二初釋夢。

　　【文句】夢者是入如夢三昧也又入觀如夢出觀如覺入觀心靜能觀法性。

　　【記】疏中前釋信相菩薩在其似位或是鄰極之似或是鄰真之似於此位中夢見金鼓豈是博地昏惑之夢故以二義釋於夢字初謂三昧名為如夢由達性具脩德無功因辦果事如夢勤加是故名為如夢三昧次又入下乃以凡人有夢有覺喻法性觀有入有出此以說默而為出入二釋皆示夢是觀智初釋稍親問夢是顛倒迷真之法觀是覺智悟理之法經文云夢疏中那以觀智釋之迷解天殊如何融會耶答佛地迷盡凡夫未解皆不論觀於迷能解得言觀智故起信論云依業識故故說見佛若離業識則無所見今明似解照法性故名為入觀依業識故名之為夢智解未極安得非夢照法性夢豈非觀智不得此意此文莫銷。

　　二釋鼓二初正釋二初直表三德。

　　【文句】法性即金鼓金鼓體圓空鳴圓即法身空即般若鳴即解脫姝者勝義深義大者廣義無量義如上文游於無量甚深法性意爾。

　　【記】能觀之智既以夢示夢必見相故以金鼓表於所觀即法性也蓋由鼓體具圓空鳴可表三德其狀姝大復彰三德無量甚深。

　　二三皆深廣。

　　【文句】姝大略敘鼓體委論應言圓姝大空姝大鳴姝大鼓體備三種三種皆甚深無量。

　　【記】以此三德一一皆是法性全體趣舉一德皆能具二得名三身三智三脫若不爾者那得三種皆無量甚深耶。

　　二結示。

　　【文句】此即夢中所覩法身觀一而見三佛也。

　　【記】即鼓之三德對光秪是所照法身即此法身攝報攝應為上三德故云觀一而見三佛也。

　　二見鼓光。

　　其明普照喻如日光。

　　【文句】從其明普照下是第二見鼓光也光是智慧契此法性克成大果智與體冥體圓姝大光圓亦姝大體空姝大光空亦姝大體鳴既姝大光鳴亦姝大何者此身與諸佛同體同意故也此即夢中所覩報身佛一佛而三也。

　　【記】全所照理起能照智故法性德皆成智德鼓圓空鳴光豈不爾鼓三姝大光亦合然須知法性體是本覺智是始覺秪是一覺由不覺故分本始殊既成大果已離不覺故始冥本稱法報合豈始覺得異於本耶所引新本同體同意同事者既法報合故與諸佛無二無別此即下此見鼓光正表報智此智冥法法具三故故報亦三亦是此報上能冥法下能垂應故云具三。

　　三見光中佛。

　　復於光中得見十方無量無邊諸佛世尊眾寶樹下坐瑠璃座與無量百千眷屬圍繞而為說法。

　　【記】文二初約文表義。

　　【文句】從復於光中見十方佛下是第三見光中諸佛也光從鼓出徧照十方用從體起應周法界與機緣同事也瑠璃座者所安之理也佛坐其上智稱法性也大眾圍繞者所應之機也。

　　【記】言光從等者對上二身此總表應故云同事應不孤立必具三身瑠璃下法佛坐下報大眾下應。

　　二結義歸圓二初別結此三。

　　【文句】此即夢中所覩應佛即一而論三也。

　　【記】以全法報為應身故是故經文具表三佛。

　　二通結上義。

　　【文句】覩此三佛即是三身三德種種三法門從此設教名金光明也。

　　【記】言三佛者即鼓表法佛光表報佛明表應佛既其三佛皆具三義乃顯法法具三略則十種三法廣則一切皆三此諸三法順譬釋則世金光明所譬三法也若就附文當體釋皆是法金光明以一一具三可貴可重義寂而常照義能多利益義故其義既爾是故此經名金光明也此所表義乃由大師得旋總持一中解無量無量中解一故釋題消文圓融若此見聞之者當去情著而思脩之。

　　二夢見擊鼓二初分文。

　　【文句】從見有一人下是第二夢見擊鼓文為三一見擊鼓二出大音聲三聲所詮辯。

　　【記】二釋義三初見擊鼓。

　　見有一人似婆羅門以枹擊鼓。

　　【記】二出大音聲。

　　出大音聲。

　　【記】三聲所詮辯。

　　其聲演說懺悔偈頌。

　　【記】文二初明似智會法起用。

　　【文句】鼓是法身擊是機智婆羅門是淨行似是鄰真鄰真之人以似解之淨智和會法身甘露相應滅苦生樂。

　　【記】上鼓表三光三佛三秪是一三今對信相機智所觀合三為一但名法身婆羅門表真似淨行既是鄰真故經稱似圓似能伏同體惑染故名淨智以此淨智會本常理乃以甘露相似相應能以妙音徧三千界滅苦生樂故使經文復以擊鼓表似位三身若不爾者則信相本性與佛天殊佛之應用非信相感也行者應了釋迦信相同興此夢故有懺法利益眾生耳。

　　二明枹鼓合成三身。

　　【文句】鼓是法身枹鼓合是報身擊出是應身聲所詮辯是法界大用起教利益眾生。

　　【記】二覺已說見聞二初分文。

　　【文句】從時信相菩薩下是第二覺已說見聞文為四一往佛所二與緣俱三伸敬四述夢。

　　【記】二隨釋四初往佛所。

　　時信相菩薩從夢寤已至心憶念夢中所聞懺悔偈頌過夜至旦出王舍城。

　　【記】文二初釋夢旦二初約教釋。

　　【文句】夢者入法門為夜夢出法門如過夜至旦又三十心惑障未遺故如夢登地斷惑如過夜至旦。

　　【記】疏存二釋初約入觀出觀此乃就法橫釋次約伏惑斷惑此乃就位竪釋入觀本期登地斷惑故知二釋其意相須也言三十心者借別顯圓也。

　　二約觀解。

　　【文句】觀解者觀行位中所觀三身如夢分真位中所觀三身如旦出王舍城者表出因位也。

　　【記】言觀行位者既對分真即五品十信俱名觀行以未證真似受觀名內外凡位無明眠法全未破故故觀三身如夢所見真位分破於理明了故觀三身猶如已旦出王舍等者變易五陰因位未離如居王舍今出此舍表至於果既論觀法有入分真及極果分故預表之。

　　二釋出往。

　　【文句】往耆闍崛山者表向果地也。

　　【記】王城露鷲雖俱是地山為佛居故表果地信相在城合表因地今以出往表因趣果。

　　二與緣俱。

　　爾時亦有無量無邊百千眾生與菩薩俱往耆闍崛山至於佛所。

　　【記】三伸敬。

　　至佛所已頂禮佛足右繞三帀却坐一面敬心合掌瞻仰尊顏目不暫捨。

　　【文句】伸敬有三頂禮是身敬瞻仰是意敬說夢是口敬頂禮者菩薩居因信首為貴諸佛在果慈悲為賤以貴敬賤也。

　　【記】信首為貴者佛法大海以信得入信是因人以上求故如首為貴慈悲為賤者拔苦與樂乃果人下化故如足為賤以貴敬賤者以信扣慈也經禮畢右繞表戀慕。

　　四述夢二初分文。

　　【文句】從以其夢中下是第四述夢也此下總有一百六十二行偈分為二初四行半總明夢後一百五十七行半別明夢總又為二初三行半明見金鼓後一行明見擊鼓見鼓又三初一行見鼓形狀次一行見鼓光明次一行半見光中諸佛。

　　【記】皆言行者古以散說一十七字為行偈頌二等四五言則四句為行七言偈則二句為行所以古師分經悉以行數為準邇世變亂製度增減字數致損元規豈但使古疏分經參差亦令目錄紙數無準寄語有識當依古製。

　　二釋義二初總明夢二初明見金鼓三初見鼓形狀。

　　以其夢中所見金鼓及懺悔偈向如來說。

　　昨夜所夢至心憶持夢見金鼓妙色晃耀。

　　【記】二見鼓光明。

　　其光大盛明踰於日徧照十方恒沙世界。

　　【記】三見光中佛。

　　又因此光得見諸佛眾寶樹下座瑠璃座無量大眾圍繞說法。

　　【文句】即長行中三身意入觀所觀之境也。

　　【記】此三共是長行所表三身之意鼓雖具三是所證故合為法身光具鼓三全理是智故合為報身諸佛境智及以攝機亦具三身對上名應此合九三乃如夢三昧所觀之境三昧是觀。

　　二明見擊鼓。

　　見婆羅門擊是金鼓其鼓音中說如是偈。

　　【文句】次一行見擊鼓者自覩其觀智之機扣擊法身之境也出大音聲者已如上說自覩其境智合能多利益也。

　　【記】上文所表合九之三雖是佛法既與心法及眾生法無差別故故為信相心性之境今於夢中見已似智會性法身起應機用說懺悔偈斯乃信相同於如來起經力用。

　　二別明夢二初分文。

　　【文句】從是大金鼓下一百五十七行半偈別明夢事文為二初從是大金鼓下至悉能滅除有二十一行三句明金鼓有滅惡生善之力二從一切諸苦無依無歸下一百三十五行三句正明教詔懺悔之法就能滅惡生善文為六一有三行滅世間因果之苦二有三行生出世間因果之樂三有四行能令眾生自行化他俱備四有四行能滅眾生報障又發宿命通五有四行能令眾生得諸法門六有三行三句能破眾生八難流轉。

　　【記】二釋義二初明金鼓有滅惡生善之力二初別分經六初滅世間因果苦。

　　是大金鼓所出妙音悉能滅除三世諸苦地獄餓鬼畜生等苦貧窮困厄及諸有苦是鼓所出微妙之音能除眾生諸惱所逼。

　　【記】前二行滅果諸有者三有也後一行滅因諸惱三惑也。

　　二生出世間因果樂。

　　斷眾怖畏令得無懼猶如諸佛得無所畏諸佛聖人所成功德離於生死到大智岸如是眾生所得功德定及助道猶如大海。

　　【記】前二行出世間果斷眾怖者離五怖謂惡道怖惡名怖死怖不活怖大眾威德怖得無所畏者有四一一切智無所畏二漏盡無所畏三說障道無所畏四說盡苦道無所畏離二死此岸到三智彼岸後一行出世間因定謂楞嚴此定具慧即觀不思議境等正道行也助道即事度等對治行也。

　　三能令眾生自他俱備。

　　是鼓所出如是妙音令眾生得梵音深遠證佛無上菩提勝果轉無上輪微妙清淨住壽無量不思議劫演說正法利益眾生能害煩惱消除諸苦貪瞋癡等悉令寂滅。

　　【記】前一行半自行備後二行半化他備害煩惱是破因除苦是破果下二句釋上貪瞋癡釋上煩惱等之一字等取諸苦悉令寂滅是正釋上能害消除義也。

　　四能滅報障兼得宿命。

　　若有眾生處在地獄大火熾然燒炙其身若聞金鼓微妙音聲所出言教即尋禮佛亦令眾生得知宿命百生千生千萬億生令心正念諸佛世尊亦聞無上微妙之言。

　　【記】以戒緩故處於地獄以乘急故聞金鼓聲不獨出獄兼知宿命千萬億生善知此事故正念諸佛復聞諸佛圓妙法音。

　　五能令眾生得諸法門。

　　是金鼓中所出妙音復令眾生值遇諸佛遠離一切諸惡業等善脩無量白淨之業諸天世人及餘眾生隨其所思諸所願求如是金鼓所出之音皆悉能令成就具足。

　　【文句】先少得後多得云云。

　　【記】先少得者且約一種遠惡脩善之法也後多得者隨思隨願皆悉令成就也。

　　六能破眾生八難流轉即經云諸難也八難者三塗為三人中有四一盲聾瘖瘂二世智辯聰三佛前佛後四北洲天上一謂無想或長壽天。

　　若有眾生墮大地獄猛火炎熾焚燒其身無有救護流轉諸難當令是等悉滅諸苦若有眾生諸苦所切三惡道報及以人中如是金鼓所出之音悉能除滅。

　　【記】二總示義。

　　【文句】釋此六義皆從三塗漸至人天二乘菩薩等一一皆有破惡生善之力。

　　【記】經示六文該益雖徧語猶總略備解或難是故大師令講解者就此六文一一委明從苦得樂漏得無漏捨小入大自權至實從因至果節節皆論破惡生善具辯應如二十五有皆得果報因華小草中草上草小樹大樹一實事方便實報十番利益方盡金鼓所出妙音被物之相具如妙玄及請觀音疏也。

　　二明教詔懺悔之法二初分文二初正分經文。

　　【文句】從一切諸苦無依無歸下有一百三十五行三句是第二明教詔懺悔之法文為五一從一切諸苦下有十九行一句教自說過罪懺悔二從我當供養下有三十五行明供養諸佛自行化他脩懺悔三從諸佛世尊我既依止下有二十一行明稱歎脩懺悔四從我以善業諮因緣故下有五十一行半明發願脩懺悔五從若有敬禮稱歎十力下有九行結成懺悔。

　　【記】二敘意生起。

　　【文句】生起五意者但眾生邪倒障理不識法性愚癡障解不識因果惡業障行不識善法聖人慈悲因大士之夢示其懺悔示其道理示其因果示其善行故論自懺荷佛恩深故伸供養供養不洩其誠故歌詠稱歎供歎是行須願指歸行願既圓結成讚美也。

　　【記】邪倒障理者於苦果身起八顛倒障四德此言報障也下二可知聖人下據上釋迦自作序云我今當說懺悔等法今云聖人即本師也令達三障即三德也示其懺悔總示也下三句別示也示道理報障即法身也示因果煩惱即般若也三觀為因三智為果也示善行結業即解脫也須願指歸者以願導之令至究竟也。

　　二釋義五初教自說罪過懺悔二初分文。

　　【文句】自懺文為三初一行一句明法身是依憑之所次兩行請佛覆護次十六行正明懺悔。

　　【記】二釋義三初明法身是依憑。

　　一切諸苦無依無歸無有救護我為是等作歸依處。

　　【文句】夫法身具三德即是一體三寶法性是法寶寂而常照是佛寶徧一切處是僧寶自凡夫二乘雖不知亦不出法性總而言之一切菩薩何甞不以此為歸依依此則本立而道生也。

　　【記】對脩合故但名法身而性常離故具三德此三尊重復名三寶法名不覺佛名為覺此寂照性本具諸法故徧一切脩德之處以此和義名之為僧凡小雖迷而全體即是是故圓教初中後心一切菩薩無不以此為歸為本此本若立則三智三行三身三脫一切道法任運而生經言我為等者眾生性德全是果佛真如我也。

　　二請佛覆護。

　　是諸世尊今當證知久已於我生大悲心在在處處十方諸佛現在世雄兩足之尊。

　　【文句】內本雖立外無佛加不得成就若蒙擁護斷惡生善辦在斯須如萌芽得雨扶疎豐鬱是故請佛也。

　　【記】經兩足之尊者大經明十號中兩釋一約人天善趣兩足為貴於佛天人中尊二約福慧俱備名為兩足斯須猶頃刻也扶疎盛也豐鬱茂也說文云扶疎枝葉四布也。

　　三正明懺悔二初分文。

　　【文句】內外因緣既備正須懺悔也正懺文為二初三句總明懺悔後十五行一句別明懺悔。

　　【記】二釋義二初總明懺悔。

　　我本所作惡不善業今者懺悔。

　　【文句】總懺者總懺三障也本者煩惱是二障本也惡者報障也不善者業障也三障障三身三佛三寶三障若轉諸三法門悉明故總懺也。

　　【記】二別明懺悔二初分文。

　　【文句】別懺者別懺三障也文為三初一行一句懺煩惱障次一行懺報障次十三行懺業障。

　　【記】二釋義三初懺煩惱障。

　　諸十力前不識諸佛及父母恩不解善法造作眾惡。

　　【記】文二初釋文三初釋不識諸佛。

　　【文句】諸十力前者正懺煩惱障也獨頭無明癡倒殊甚不識法身佛也法身佛徧一切處癡闇不知公於佛前造作眾罪如牛羊不識天子如鳥雀不識檠像於前造過愚癡不識法身亦復如是。

　　【記】十力者一是處非處力二業力三定力四根力五欲力六性力七至處道力八宿命力九天眼力十漏盡力此十通名力者即諸佛所得如實智用通達一切了了分明無能壞無勝能故名力也大菩薩亦分得此力但比佛小劣故沒不受名故直名佛為十力也此之十力法佛本具報佛證之應佛用之眾生色心依正因果舉體即是三佛十力但以迷故全智為惑名煩惱障而獨頭無明為煩惱種蓋由觸處不了法身故喻牛羊鳥雀之眼不識天子及以檠像以不了故三細六麤熾然而起言檠像者累土木為佛像也人知畏敬鳥雀不然或引周禮正弓之擎者非此中意。

　　二釋及父母恩。

　　【文句】父母恩者方便是父智度是母此二法門能生法身而不識者是不知報佛也。

　　【記】淨名云善權方便父智度菩薩母一切諸導師無不由之生以其不了獨頭相應全是二智是故法身隱滅不生。

　　三釋不解善法。

　　【文句】不解善法者善法是助道之行能資智顯理而不解者是不識應佛。

　　【記】助道眾善能辦應身既其不解是故不脩。

　　二結示。

　　【文句】三佛皆不能知豈非無明過患此別懺煩惱障也。

　　【記】舉不識解顯今識解是妙懺也。

　　二懺報障。

　　自恃種姓及諸財寶盛年放逸作諸惡行。

　　【記】文三初約事釋。

　　【文句】自恃種姓下別懺報障也略言有三種一以姓慠他二以財忽物三以壯年陵彼雖報有此三不應自恣若縱恣者此報成障事也。

　　【記】以姓慠他者以貴慠賤也西土剎利婆羅門姓貴毗舍首陀姓賤餘二可解此二善報若縱恣者為脩道障若不縱者堪能助道。

　　二約法釋二初約三學。

　　【文句】今更約法門解出家人以慧為姓定為財戒為年染此三法自尊卑他者是名染法非求法也。

　　【記】乃以事三表於三學由慧得道故如姓貴定能資慧故如財寶戒能製犯故如盛年染此下示為障相大論云自法染愛故毀訾他人法雖持禁戒人不脫地獄苦非求法者法過涅槃尚了如幻豈染自法以慢他人不見己他方名求法也。

　　二約三教。

　　【文句】法華云汝年少壯我年衰邁者凡人以五陰盛為壯二乘通教以空出有為壯別教菩薩以法眼過慧眼為壯。

　　【記】三中且取盛年一種該於三教窮子除糞至知庫藏歷漸三味二邊心彊皆名少壯佛居道後究竟無為方名衰邁凡人下欲明法壯更舉事壯藏教二乘通教三乘析體雖殊皆以空彊而陵有弱別雖三觀共緣無量故恃法眼陵於慧眼此等皆名盛年放逸種姓財寶歷教亦然。

　　三結須懺。

　　【文句】著此諸法者悉是恃彊陵弱成報障也悉須懺悔。

　　【記】三學三教名報障者此心成就由宿熏感望後在因望前為果故得名為於報起障障故須懺。

　　三懺業障三初節經示義。

　　【文句】從心念不善下十三行別懺業障文為十二初一行懺由心口造惡業二一行懺內外因緣造惡業三一行懺五欲因緣造惡業四一行信受邪師造惡業五一行隨順惡主造惡業六一行愛心所使造惡業七二行為衣食女色造惡業八一行於佛世敬田造惡業九一行於無佛世敬田造惡業十兩句於正法造惡業十一一行於恩田造惡業十二一行半總一切處造惡業。

　　【記】二隨文略釋十二段如疏列初懺由心口造惡業。

　　心念不善口作惡業隨心所作不見其過。

　　【文句】亦是教他作惡也從身口意是自行惡也。

　　【記】亦是教他者指口作惡業也即自造四過復教他人行一切惡既隨癡心豈能反照。

　　二懺內外因緣造惡業。

　　凡夫愚行無知闇覆親近惡友煩惱亂心。

　　【記】三懺五欲因緣造惡業。

　　五欲因緣心生忿恚不知厭足故作眾惡。

　　【記】心生忿恚者求五欲則忿他不與有五欲則忿他見侵忿怒也。

　　四懺信受邪師造惡業。

　　親近非聖因生慳嫉貧窮因緣姦諂作惡。

　　【記】親近非聖謂外道也外道自以為聖故佛弟子指為非聖慳吝財也嫉妬賢也私詐曰姦曲媚曰諂由貧窮故而行詐媚。

　　五隨順惡主造惡業。

　　繫屬於他常有怖畏不得自在而造諸惡。

　　【記】六愛心所使造惡業。

　　貪欲恚癡擾動其心渴愛所逼造作眾惡。

　　【記】七為衣食女色造惡業。

　　依因衣食及以女色諸結惱熱造作眾惡身口意惡所集三業如是眾罪今悉懺悔。

　　【記】八於佛世敬田造惡業。

　　或不恭敬佛法聖眾如是眾罪今悉懺悔。

　　【記】九於無佛世敬田造惡業言無佛世敬田者以辟支佛出無佛世故菩薩歷劫形服不拘故無佛世隨機化物。

　　十於正法造惡業。

　　以無智故誹謗正法。

　　【記】十一於恩因造惡業恩田者田有三種三寶曰敬田父母曰恩田貧窮曰悲田通名田者皆堪種福故。

　　不知恭敬父母尊長如是眾罪今悉懺悔。

　　【記】十二總一切處造惡業。

　　愚惑所覆驕慢放逸因貪恚癡造作諸惡如是眾罪今悉懺悔。

　　【記】驕慢者俱舍云慢對他心舉驕由染自法。

　　三示解釋法。

　　【文句】造業因緣甚多不可具列故總而懺之若欲細釋從人道為始二乘通別菩薩等行一一作之例應可解故五十校計經云上至等覺皆須懺悔即其義也。

　　【記】約今稟教且人為始若所懺多屬四趣通惑所造名有漏業別惑所造名無漏業大悲不思議等種種之業故等覺來皆須懺也。

金光明經文句文句記會本卷第三

　　音釋

　　【經】

　　姝

　　(尺朱切好也)。

　　【文句】

　　蚋

　　(而銳切蚊蚋也)。

　　澣

　　(音旱澣北海也)。

　　峙

　　(音治峙峻也)。

　　櫂

　　(音棹)。

　　虺

　　(呼回切亦蝮蟲也)。

　　蝨

　　(音瑟)。

　　【記】

　　隥

　　(丁鄧切險阪也)。

　　翛

　　(音消)。

　　擘

　　(補革切)。

　　萎

　　(音委)。

　　腋

　　(羊益切肘腋也)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第四

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】二明供養諸佛二初立意分文。

　　【文句】從我今供養下三十五行明供養諸佛所以供養者我本癡盲蒙示懺悔此恩深重故興供養文為二初一行明財供養後三十四行明法供養。

　　【記】二依文釋義二初明財供養。

　　我今供養無量無邊三千大千世界諸佛。

　　【記】我今等者此乃即法以明財供何者以一大千界中自有千百億佛況無量無邊大千諸佛財若有限何能徧供良由了達所奉之供體是法界出生無盡一一周徧故一切剎一切佛前皆有六塵玅供養事不獨廣徧亦乃常存盡未來時施作佛事為彰次段脩行法門故此別名財供養矣須知二供其體相即為門不同故分為二。

　　二法供養二初分文立意。

　　【文句】法供養為二初八行半明化他法供養隨順如來慈悲法門濟利含識是為化他脩法供養後二十五行半明自行法供養隨順如來智慧法門脩十地功德是為自行脩法供養諸供養中法供養最為第一財供法供事理自他皆悉具足也。

　　【記】化他用慈是無緣慈不離三智自行順智既是佛智豈離三慈為令易解相對說耳法供養第一者能令佛壽常住不斷妙化無窮故也又有法則二供俱成無法則財供亦廢是故法供得稱為最。

　　二依文釋義二初明化他法供養二初化他令脩行二初分文釋義二初分文。

　　【文句】化他法供養文為二初四行化他令其脩行後四行半化他令脩懺悔初脩行者我自行十地為法供養今復化人令法供養譬如一燈然百千燈瞑者皆明明終不盡其意有四初明化始以大悲拔苦次勸真因十地之行次勸真果菩提大覺次勸精進督使速成。

　　【記】二釋義四初明化始以大悲拔苦。

　　我當拔濟十方一切無量眾生所有諸苦。

　　【記】二勸真因十地之行。

　　我當安止不可思議阿僧祇眾令住十地。

　　【記】三勸真果菩提大覺。

　　已得安止住十地者悉令具足如來正覺。

　　【記】四勸精進督使成行。

　　為一眾生億劫脩行使無量眾令度苦海。

　　【記】二約教觀釋二初教義。

　　【文句】夫眾生等故性欲亦等善巧度一眾多亦然不計劬勞積行累德功成大覺即智德滿盡一切苦即斷德滿文自明顯不俟多釋。

　　【記】二觀行。

　　【文句】觀心者調一念心使真明發任運成真果調一切心數亦復如是弟子眾塵勞隨意之所轉即此義也。

　　【記】一念心者趣舉一念也以玅三觀調妄即真名真明發或至初住或至六根或成五品皆得名為成真果也故止觀義例道樹之喻觀陰等境成不思議名為生芽初品已上皆名生果彼脩止觀生芽生果與今觀心真明真果法喻相當調一切等者乃一心觀成歷彼彼心無不成觀與彼義例淨心徧歷任運泯合其意亦同。

　　二化他令懺悔二初立意分文。

　　【文句】次四行半化他令脩懺者我蒙佛教懺還以懺教他重重然無盡燈化化不絕也文為三意初欲為說懺次正為說懺三說懺已。

　　【記】二依文釋義三初欲說懺。

　　我當為是諸眾生等演說微玅甚深悔法所謂金光滅除諸惡。

　　【記】二正為說。

　　千劫所作極重惡業若能至心一懺悔者如是眾罪悉皆滅盡。

　　【文句】千劫者假多以顯懺力大爾譬如惡人造罪山積能拔於王難尚分半國償豈復問其前愆設千劫造逆雖復厚重能拔法性之王從如來藏中顯成法身者大覺朗然超升自在寧復為五無間業之所縛邪。

　　【記】涉時既多造罪復重若了逆罪即金光明全所具理為能觀觀由此顯出法性金等名拔王難障轉成德何罪能縛故五無間皆解脫相此乃名為正為說懺。

　　三說懺已。

　　我今已說懺悔之法是金光明清淨微玅速能滅除一切業障。

　　【記】二明自行法供養二初分文立意。

　　【文句】從我當安止下二十五行半自脩法供養文為二初五行自脩行後二十行半自脩懺前自懺竟今那復重譬如金師從初習學至于皓首互燒互打器成方息脩行譬智燒脩懺譬斷打智斷極乃止重說無咎前是自行門今是法供養門為異也自脩行又為三初一句標章我當安止是也次脩因十地是也次成果菩提是也。

　　【記】前自下問譬如下答以譬帶法兼而答之金師譬金鼓釋迦化主也初習譬始發僧那時皓首譬今果後示現從始至今何甞暫廢說行說懺互燒譬即懺說行互打譬即行說懺智斷亦然器成譬一番之機自因得果故未得果須數燒打何嫌重說今是下辨異雖數燒打各有其門。

　　二依文釋義二初自脩行三初標章。

　　我當安止。

　　【記】二脩因。

　　住於十地十種珍寶以為脚足。

　　【文句】珍寶者十地因可貴諸地即是珍寶也脚足者十地是果家之基本故言脚足又十度是十地之脚足於餘功德非為不脩隨力隨分正以檀為初地之足檀足若滿得入初地乃至智度足滿得入十地故十度為十地脚足也。

　　【記】脚足者疏存二解初以十地為果脚足二以十度為十地脚足言十度者六外更加方便願力智也於餘下釋出十度為地足意華嚴十地品廣明其相。

　　三明成果。

　　成佛無上功德光明令諸眾生度三有海諸佛所有甚深法藏不可思議無量功德一切種智願悉具足百千禪定根力覺道不可思議諸陀羅尼十力世尊我當成就。

　　【文句】果中有總明果滿別明果滿在文可知功德光明者是果上二種莊嚴也令眾生度海者即果上轉法輪也。

　　【記】指經初句為總餘三行三句為別功德是福嚴光明是智嚴不離色光而論智光以其色心不二究竟也三行之中疏不釋者今略列之冀免檢尋法藏須論八萬四千皆秘密故名為甚深功德乃是六度萬行所成就者略言萬德廣則無量一切種智即中道智中必雙照令三圓極禪謂達禪達根本等皆法界故定謂楞嚴本性健相二是大乘事理二定於一切法皆明靜故泛舉百干根謂五根力謂五力即信進念定慧此五能生一切善法名之為根力排五障乃以疑怠邪亂癡遮此五故名之為力與上五根名同用別覺謂七覺分一擇法覺分二精進三喜四除五捨六定七念此七能令定慧均平通名覺分者有到極果覺知之分也道謂八正道一正見二正思惟三正語四正業五正命六正精進七正念八正定八離偏邪通至涅槃故名正道根等道品脩雖在因證皆果德陀羅尼者翻為遮持遮一切惡持一切善數或五百八萬四千表破煩惱且言其實數一切法能遮能持十力如向記中已列此乃自行始終之相。

　　二自脩懺二初分文。

　　【文句】從諸佛世尊下二十行半明自脩懺文為二初一行請佛。

　　【記】二釋義二初請佛。

　　諸佛世尊有大慈悲當證微誠哀受我悔。

　　【記】二明懺二初分文。

　　【文句】後十九行半明懺文為五初四行半懺報障次一行半懺煩惱障次六行懺業障次兩行明迴向次五行半懺善惡兩難就報障文又二初二行半出報障相次二行請除滅。

　　【記】二釋義五初懺報障二初出報障相。

　　若我百劫所作眾惡以是因緣生大憂苦貧窮困乏愁熱驚懼怖畏惡業心常怯劣在在處處暫無歡樂。

　　【文句】百劫者受報之時也時中受身身即是報報有所作作即是障貧窮困苦是依報不圓亦是報障也愁熱驚懼者由貧窮外偪故驚懼內焦皆報障也所作眾惡者即想行陰苦也貧窮困苦者即色陰苦也愁熱驚懼心常怯劣者即識陰苦也暫無歡樂者即受陰苦也此皆報陰意爾。

　　【記】百劫受身身作眾惡惡為因緣即生憂苦能生所生皆是報障良由報得惡五陰故故疏與經對於五陰既知皆陰非報是何須了五陰造作眾惡方名報障若作眾善豈名障耶。

　　二請惡除滅。

　　十方現在大悲世尊能除眾生一切怖畏願當受我誠心懺悔令我恐懼悉得消除。

　　【記】願佛受懺即是除滅若不助正資導成懺佛雖有力何能除障意可見故疏更不釋。

　　二懺煩惱障二初分文。

　　【文句】次煩惱障文為二初兩句出相次一行乞清淨。

　　【記】二釋義二初出相。

　　我之所有煩惱業垢。

　　【記】業垢者業名動作煩惱心動成於垢染亦可煩惱從宿業生故名業垢。

　　二乞清淨。

　　惟願現在諸佛世尊以大悲水洗除令淨。

　　【記】大悲水者同體之悲方稱為大此悲為水洗無不淨悲雖同體非緣不興三懺為緣不洗而洗也。

　　三懺業障二初分文。

　　【文句】次業障文為三初二行豎論三世造業次二行橫明現起十惡次二行求懺過去業。

　　【記】二隨釋三初豎論三世造業。

　　過去諸惡今悉懺悔現所作罪誠心發露所未作者更不敢作已作之業不敢覆藏。

　　【記】文二初對報示。

　　【文句】今正受者名為報障未受者繫屬行人若脩善道能為障礙。

　　【記】現前色心名正受者未成報者有繫屬能若脩善禪諸無漏道則來責報現諸業相或密為障不依大乘三種懺法此障不滅。

　　二設問釋二初設未有問。

　　【文句】問過現須懺未來未有云何言懺。

　　【記】二明遮起答三初引經論證。

　　【文句】答數家呼為未來有論家呼為當有大經云遮未來故名之為殺現在念念滅何所可殺秪遮斷未來名為殺爾經論悉以未來為有故須懺也。

　　【記】數家是婆沙論家是成實遮未來者斷相續心若不遮斷〔(短音)〕未來必起故新經淨除業障品懺罪文中依三世菩薩皆云已作之罪願得除滅未來之惡更不敢作並遮未來也。

　　二引現事例。

　　【文句】今更舉現事例之如在家人畫度生方起無量惡念事雖未有次第必更忽然發心捨家脩道前所念事併與緣差。

　　【記】在家例造罪時捨家例脩懺時若不遮斷必須更改未有之事至於正有。

　　三據義結答。

　　【文句】未來之業亦應如此雖非現有時到必然今若懺悔索然清淨。

　　【記】索然猶解散也。

　　二橫明現起十惡。

　　身業三種口業有四意三業行今悉懺悔身口所作及以意思十種惡業一切懺悔。

　　【文句】橫開現世三業為十惡可解。

　　【記】三求懺過去業。

　　遠離十惡脩行十善安止十住逮十力尊所造惡業應受惡報今於佛前誠心懺悔。

　　【文句】遠離者惡斷也脩行者善生也十住者初心因位也逮十力者後果滿也。

　　【記】若十惡十善止就三塗人天解釋豈安十住逮十力耶得前五戒持犯之意則今義可解十住十力別圓二教皆可明之持犯之意今義易明故須因位至於後果節節論於十惡十善。

　　四明迴向。

　　若此國土及餘世界所有善法悉以迴向我所脩行身口意善願於來世證無上道。

　　【文句】次明迴向者眾生頑故愛著於有不能升出今懺此罪故云迴向他以若此國土及餘世界為隨喜之文今意不爾此土他方凡所作善皆施眾生共向佛果如聲入角則能遠聞方便力大與虗空等又結文云是迴向不得作隨喜釋隨喜在下文也。

　　【記】此懺愛著因果之罪他以此國及餘世界是五乘人脩善法處約處明人故云隨喜今明我在此土他界所脩之善今悉攝取迴向眾生證無上道聲喻諸善角喻迴向近遠可知方便力大者若善迴向成大方便功等大虗然若不了善即法界不名迴向也。

　　五懺善惡二難二初揀示分文。

　　【文句】釋八難者此是善惡中論八難非佛前佛後之八難文為二初四行指惡為難次一行半指惡遮善為難或指善遮道為難。

　　【記】次一行半疏釋正取善遮道義。

　　二隨文釋義二初指惡為難。

　　若在諸有六趣險難愚癡無智造作眾惡今於佛前皆悉懺悔世間所有生死險難種種婬欲愚煩惱難如是諸難我今懺悔心輕躁難近惡友難三有險難及三毒難。

　　【記】文六初釋諸有險難。

　　【文句】初四句是報障難諸有者二十五有報得之身造作眾惡豈非報障。

　　【記】二十五有者四趣并四洲六欲大梵天四禪無想報那含四空處未絕漏業故同名有釋報障義具於前疏。

　　二釋生死險難。

　　【文句】生死險難有二解若取其因即是業障若取其果即是報障。

　　【記】業為險難至非非想定報為險難至有頂天鬱頭藍弗是其例也下之業報險難可知。

　　二釋婬欲難。

　　【文句】種種婬欲即煩惱障。

　　【記】四釋輕躁難二初正示輕躁相。

　　【文句】心輕躁者復是報障輕躁是覺觀覺觀屬報法。

　　【記】謂初心在緣名覺細心分別名觀亦尋伺心也此之陰心故屬報法。

　　二引聖凡例二初聖。

　　【文句】如羅漢斷煩惱盡出觀猶有覺觀散心當知輕躁是報障非煩惱也。

　　【記】出觀者出定也就無學釋無惑業故驗是報法也。

　　二凡。

　　【文句】更舉世人學問迴轉易轍不成業障皆由輕躁之過豈非障邪。

　　【記】迴轉易轍者如學經未成復欲學律學律未成復欲學論此輕躁人終不成功業也不成業障者障應作者字之誤也。

　　五釋近惡友難。

　　【文句】近惡友難者惡友能汙染人三業此屬業障如移廐於屠邊如孟母隣於哭貨朱赤墨黑即其義也。

　　【記】如移廐者廐音救馬舍也馬之所聚也付法藏傳云親近賢善聽聞正法如昔華氏國有一白象氣力勇徤若有罪人令象蹋殺後時象廐為火所燒移近精舍有一比丘誦法句偈曰為善生天為惡入淵白象聞之心便柔和後付罪人不害齅舐而已王召智臣共謀此事一臣白王此象繫近精舍必聞妙法是故爾耳今可繫近屠坊彼覩殺害惡心當盛王令繫象屠所象見殺戮惡心猛盛殘害彌甚鄰於哭貨者謂鄰墓學哭鄰市學貨蔡氏貨請經曰貨化也變化易之也故字有化又財也史記曰孟軻考母偏孤居近墓軻乃常戲於墓母曰此非所居去居市旁軻復戲為商賈母又曰不可居又居學舘之旁乃為揖讓進退有禮母曰此真可以居軻後遂為大儒著書七篇。

　　六釋三毒難。

　　【文句】三毒是煩惱障也。

　　【記】疏分科云善惡八難善論四難經疏可了今之惡難經似列七約何云四蓋就三障義有兼獨一兼三獨乃成四難何者六趣險難三有險難及輕躁難此雖三難獨在報障婬欲愚癡及三毒難獨屬煩惱近惡友難獨屬業障若生死險難疏有兩解體兼業報故三障惡義當四難然須了知惡是性惡是故此惡即無生觀如此懺之頓消諸難。

　　二指善為難。

　　遇無難難值好時難脩功德難值佛亦難如是諸難今悉懺悔。

　　【記】文二初明善惡俱能為難二初雙明二義。

　　【文句】遇無難難下此有二義一若不脩善障難不興若欲脩善惡障即起善非是障惡來遮善名善為難此義易知常人皆作此解也二者諸善是難善能障道豈非難邪此義今當說。

　　【記】二依善釋文四初釋遇無難難。

　　【文句】遇無難難者自謂無惡不肯脩善如二乘入空生滅度想生安隱想不復進求菩提即其義也。

　　【記】二乘出宅到無畏處無難相顯故舉為例暫樂人天自謂無難皆當此難。

　　二釋脩功德難。

　　【文句】脩功德難者多作有為求可意果如一比丘專行福德不脩禁戒墮白象中七寶絡身金盂承糞又妙莊嚴王本事等豈非脩功德難。

　　【記】如一等者大論第八云迦葉佛時有兄弟二人出家求道一人持戒誦經坐禪一人廣求檀越脩諸福業至釋迦佛出世一人生長者家一人作大白象力能破賊長者子出家學道得六通羅漢而以薄福乞食難得他日持鉢入城乞食徧不能得到白象廐見王供養象種種豐足語此象言我之與汝俱有罪過象即感結三日不食守象人怖求覔道人見而問曰汝作何術令王白象病而不食答此象是我先身時弟共於迦葉佛時出家學道我但持戒誦經坐禪不行布施弟但廣求檀越作諸布施故飲食備具種種豐足我但行道不脩布施故今雖得道乞食不得妙莊嚴王者法華疏云昔佛末法有四比丘於法華經極生殷重如甘露未霑於是結契入山脩道居山日久衣粮殫罄一人云君三人但以命奉道莫慮朝中我捨身力誓給所須三人功圓事辦一人數涉人間偶逢王出愛彼光榮功德熏脩報生人天常得為王三人議云我免籠樊功由於王王躭果報增長有為方沈火坑宜早開化一人云此王著欲而復邪見若非愛鈎無由可拔一人為端正婦二作聰明兒兒婦之言必當從順如宜設化果獲改邪婦即妙音菩薩也二子即藥王藥上也王即華德也。

　　三釋值好時難。

　　【文句】值好時難者如劫初時在鬱單越時一向受樂都不脩道豈非值好時難。

　　【記】如劫初閻浮人壽八萬歲北洲壽定一千歲俱以壽長受樂不樂脩道鬱單越此云殊勝勝餘三洲故。

　　四釋值佛亦難。

　　【文句】值佛亦難者如旃遮婆羅門女善星調達等皆是值佛而難例此應云聞法起謗值僧起破皆是難也。

　　【記】興起行經云多舌童女儛杅起腹至我前曰沙門何不自說家事乃說他事汝今自樂不知我苦耶汝先共我通使我有娠今當臨月事須蘇油養於小兒盡當給我天帝化作一鼠入其衣裏嚙杅忽然落地是時地裂旃遮現身墮阿鼻獄涅槃迦葉品善星是佛菩薩時子出家之後受持解說十二部經壞欲界結獲得四禪而親近惡友退先四禪生惡邪見言無佛無法無有涅槃遙見佛來生惡邪心入阿鼻獄調達是佛堂弟而自造三逆謂出佛身血破轉法輪僧弑阿羅漢教阿闍世弑父成就害母加行復以惡心十爪甲下藏於毒藥欲嗚佛足刺足害佛將往耆山出城地裂生入泥犂此等值佛而成大難然上三句體是漏善障脩無漏故名為難此句造逆似不類上以值三寶最名為善逆故成難亦可例上於善障道。

　　二明平去二聲讀文二初明讀字通平。

　　【文句】若讀作難易之難者此是惡來遮善之義使善難成也若讀作障難之難者此是善自是難能障於道。

　　【記】二據經屬去。

　　【文句】又依經文云如是諸難今悉懺悔當知經作障難之難義也。

　　【記】三明稱歎二初立意分文。

　　【文句】從諸佛世尊我所依止下二十一行偈是第三稱歎者論次第前財法供養是身意身意未洩未備今更口歎若作法門者前是供養法門今是念佛三昧法門文為三初一行標章歎次十九行正歎三一行結歎。

　　【記】二種供養可對身意既不興言是故未洩三業不足是故未備今加口業顯而復具故成次第前雖自他脩行脩懺而能資益佛之壽命名供養門今雖稱歎佛之三身而能成就行人觀法名念佛門法雖互具從增勝故立二法門。

　　二隨文釋義三初標歎。

　　諸佛世尊我所依止是故我今敬禮佛海。

　　【文句】標諸佛者橫則十方竪則三世事即報應理即法身言略而意廣標章之巧妙也我所依止者依止法性一體三佛也佛海者四眼入佛眼十智入如實智皆失本名字但名佛眼佛智如物投石蜜如流會海無不甘醎者法性三佛攝一切法故名佛海也。

　　【記】報應二脩全理之事也法身一性全事之理也十方三世佛佛三身如此標章何所不攝我依止者既云法性一體三佛驗知他佛為心性佛此依本覺起於始覺亦是三諦發於三智非此依止不成妙懺故圓初心名脩佛行四眼入佛眼等大論文也十智與如實智總十一智十智與二乘共如實獨在佛十智者一法智二比智三他智四世智五苦智六集智七滅智八道智九盡智十無生智如物投等者石蜜至甘海水至醎物投水會皆失本味體法即性無不妙也此之佛海寧不歸敬。

　　二正歎二初分文。

　　【文句】就正歎為二初十六行寄言歎後三行絕言歎寄言又二初一行略歎略況次十五行廣歎廣況。

　　【記】二隨釋二初寄言歎二初略歎略況。

　　金色晃耀猶如須彌是故我今頂禮最勝。

　　【記】文二初釋略歎二初金色相貌二初以他金比色。

　　【文句】略歎者諸相好中略歎金色釋論以即時鐵比即是金即時金比海金海金比龍金龍金比閻浮洲金閻浮洲金比四天王金如是傳傳比第六天金第六天金比佛身金色第六天金如鐵。

　　【記】閻浮金者此是西域河名近閻浮樹其金出彼河中此河因樹立稱金由河得名。

　　二以照物顯光。

　　【文句】又佛金光徹照壁障無影佛入城時放光照地一女人低頭禮拜金釵墮地唯見晃晃不知何者是地何者是釵佛過後光歇方見金釵爾。

　　【記】二讚金色所以二初明是眾相所依。

　　【文句】然金色身是眾相所依處唯見金色故知是總歎眾相好也。

　　【記】二明為四德之譬。

　　【文句】金有四義堅不可毀譬常得之者富譬樂體無瑕穢譬淨色妙晃耀譬我諸德之中四德為總。

　　【記】二釋略況。

　　【文句】猶如須彌者須彌為四寶所成況佛身具足四德故知總況也。

　　【記】二廣歎廣況二初廣歎二初分文。

　　【文句】廣歎廣況文為二初十二行半廣歎次二行半廣況廣歎又四。

　　【記】二隨釋言讚應色意彰法報色相是表智證是裏雖分表裏豈是異體故新本中所明四德別屬三身謂法具常我應身具淨化身具樂分圓為別融別為圓故圓三身身身四德其得意者了今應四即法報四當以此意尋乎經疏文四初歎我德。

　　其色無上如天真金眼目清淨如紺瑠璃功德威神名稱顯著佛日大悲滅一切闇。

　　【文句】從其色無上下二行廣歎金色無上無上者我德也。

　　【記】二歎淨德。

　　善淨無垢離諸塵翳無上佛日大光普照煩惱火熾令心焦熱唯佛能除如月清涼三十二相八十種好莊嚴其身視之無厭。

　　【文句】從善淨無垢下三行廣歎佛色無垢無垢者淨德也。

　　【記】三歎常德。

　　功德巍巍明網顯耀安住三界如日照世猶如瑠璃淨無瑕穢妙色廣大種種各異其色紅赤如日初出頗棃白銀校飾光網如是種種莊嚴佛日。

　　【文句】從功德巍巍下三行半廣歎佛色安住安住者常德也。

　　【記】經巍巍者高大貌也頗棃此云水玉也。

　　四歎樂德。

　　三有之中生死大海潦水波蕩惱亂我心其味苦毒最為麤澁如來網明能令枯涸妙身端嚴相好殊特金色光明徧照一切智慧大海彌滿三界是故我今稽首敬禮。

　　【文句】從三有之中下四行廣歎佛色能除苦毒即樂德也。

　　【記】潦音老行水也稽首者說文云下首也首頭也孔安國云稽首謂首至地。

　　二廣況二初分文。

　　【文句】從如大海水下二行半廣況文為二初二行廣況二半行合喻。

　　【記】二隨釋二初廣況。

　　如大海水其量難知大地微塵不可稱計諸須彌山難可度量虗空邊際亦不可得。

　　【文句】佛功德海思所不能知言所不能盡心行處滅言語道斷即此義也海水難知況常德也地塵難知況淨德也山斤難知況我德也空邊難知況樂德也。

　　【記】此之四句喻前四佛舉大師釋之或喻應身有量無量或喻法報四諦四德玄文序中顯金光明佛不能喻良以三身三一自在是故四喻或別在一或總顯三此文正同前對四德海無增減故常地體是淨山形高出如我虗空無礙故樂。

　　二合喻。

　　諸佛亦爾功德無量。

　　【文句】諸佛亦爾下合喻也。

　　【記】二絕言歎二初分文。

　　【文句】從一切有心下三行絕言歎也文為二初一行半正絕言歎二一行半牒譬帖合。

　　【記】二隨釋二初正絕言歎。

　　一切有心無能知者於無量劫極心思惟不能得知佛功德邊。

　　【文句】一切有心不能得知即是絕思思既已絕口何所宣即絕言也。

　　【記】二牒喻帖合。

　　大地諸山尚可知量毫滴海水亦可知數諸佛功德無能知者。

　　【文句】更牒譬帖合在文可見。

　　【記】問疏釋寄言及以絕言皆離思說同耶異耶答四德秘密本離心緣今之稱歎為令眾生入秘藏故故寄言絕言皆彰離念寄言用四喻於四德喻既莫數顯德忘緣絕言中四不可為喻亦顯四德忘於緣慮大師深達經文妙旨故解二文皆絕思說也。

　　三總結。

　　相好莊嚴名稱讚歎如是功德令眾皆得。

　　【文句】從相好莊嚴下一行總結相者結一切相好者結一切好莊嚴者一一相一一好中皆具眾德以為莊嚴也。

　　【記】四明發願二初立意分文。

　　【文句】從我以善業諸因緣故下有五十一行半偈是第四發願行若無願如牛無御不能有所至如畫無膠如坏未火如水中月故以願持行亦是懺悔退轉之罪也文為二初有四十七行半明發願次四行約願隨喜初願又二初九行自發願次三十八行半為他發願自願又二初四行願果滿次五行願因圓果滿願又四初一行成佛道是願意輪滿次一行說法是願口輪滿次一行摧魔是願身輪滿次一行住壽久益是願慈悲滿。

　　【記】如牛無御者謂牧竪也夫立願者若多若少皆須不失四弘之意而此四弘須依四諦願不依諦名為狂願今就圓論依無作諦雖世出世二種因果皆了即性無苦可度無集可斷無道可脩無滅可證如是則能徧度盡斷圓脩妙證比前三教願未免狂銷今諸願若失此意非圓行人。

　　二隨文釋義二初正明發願二初自發願二初願果滿四初願意輪滿。

　　我以善業諸因緣故來世不久成於佛道。

　　【記】大覺圓明故屬意業。

　　二願口輪滿。

　　講宣妙法利益眾生度脫一切無量諸苦。

　　【記】三願身輪滿。

　　摧伏諸魔及其眷屬轉於無上清淨法輪。

　　【記】陰死天子多約於身煩惱屬意今從多分。

　　四願慈悲滿。

　　住壽無量不思議劫充足眾生甘露法味。

　　【記】非無緣慈住壽不爾。

　　二願因圓二初分文。

　　【文句】因圓願又四初一行具六度願有為功德圓次一行願無為功德圓次二行宿命念佛圓次一行值佛圓。

　　【記】二釋義四初願有為功德滿。

　　我當具足六波羅蜜猶如過佛之所成就。

　　【記】六度成就此約真因破於六蔽從斷正論是智德故故名有為。

　　二願無為功德滿。

　　斷諸煩惱除一切苦悉滅貪欲及恚癡等。

　　【記】此約真位垂形九道調伏眾生任運不與惑苦相應是斷德故故名無為故海東法師云始覺斷障是實斷斷本覺斷障是不斷斷正與今家智斷二德其義齊也。

　　三願宿命念佛滿。

　　我當憶念宿命之事百生千生百千億生常當志心正念諸佛聞說微妙無上之法。

　　【記】憶宿命故見過去佛亦憶諸佛所說正法。

　　四願值佛滿。

　　我因善業常值諸佛遠離諸惡脩諸善業。

　　【記】因過去善見未來佛遠惡脩善成智斷因。

　　二為他發願二初分文。

　　【文句】為他發願文為二前八行半願作藥樹王身大悲拔苦後三十行願作寶珠王身大慈與樂拔苦又為四初一行總拔眾苦次一行拔根不具苦次兩行拔病苦次四行半拔王難苦。

　　【記】二釋義二初願作藥王拔苦二願作珠王與樂此能拔能與是無緣慈悲所拔所與須論十番所謂果報脩因聲聞支佛四教菩薩方便實報今藥樹王拔此十種行人之苦珠王合與十種人樂當以此意銷與拔文初自分四初總拔眾苦。

　　一切世界所有眾生無量苦惱我當悉滅。

　　【記】二拔根缺苦。

　　若有眾生諸根毀壞不具足者悉令具足。

　　【記】三拔病苦。

　　十方世界所有病苦羸疲頓乏無救護者悉令解脫如是諸苦還得勢力平復如本。

　　【記】四拔王難苦。

　　若犯王法臨當刑戮無量怖畏愁憂苦惱如是之人悉令解脫若受鞭撻繫縛枷鎻種種苦事逼切其身無量百千愁憂驚畏種種恐懼擾亂其心如是無邊諸苦惱等願使一切悉得解脫。

　　【記】二願作珠王與樂二初分文。

　　【文句】與樂又為三初十六行半與世間果樂次九行半與出世因樂後四行結成。

　　【記】二隨釋三初與世間樂果。

　　若有眾生饑渴所惱令得種種甘美飲食盲者得視聾者得聽瘂者得言裸者得衣貧窮之者即得寶藏倉庫盈溢無所乏少一切皆受安隱快樂乃至無有一人受苦眾生相視和顏悅色形貌端嚴人所喜見心常思念他人善事飲食飽滿功德具足隨諸眾生之所思念皆願令得種種伎樂箜篌箏笛琴瑟鼓吹如是種種微妙音聲江河池沼流泉諸水金華徧布及優鉢羅隨諸眾生之所思念即得種種衣服飲食錢財珍寶金銀瑠璃真珠璧玉雜廁瓔珞願諸眾生不聞惡聲乃至無有可惡見者願諸眾生色貌微妙各各相於共相愛念世間所有資生之具隨其所念悉令具足願諸眾生諸所求索如其所須應念即得香華諸樹常於三時雨細末香及塗身香眾生受者歡喜快樂。

　　【文句】上文大悲拔苦根不具者令具今大慈與樂視聽聰明暢悅快樂諸根語同與拔小異也。

　　【記】經鼓吹古今注云短簫也經優鉢羅此云黛色即青蓮華也常於三時者晝三時也。

　　二與出世樂因二初分文。

　　【文句】從願諸眾生常得供養下九行半與出世因樂文為二初三行半令脩行外緣具次六行令脩行內因具外緣又二初二行值三寶二一行半離八難。

　　【記】二隨釋二初令脩行外緣具二初值三寶。

　　願諸眾生常得供養不可思議十方諸佛無上妙法清淨無垢及諸菩薩聲聞大眾。

　　【記】二離八難。

　　願諸眾生常得遠離三惡八難值無難處覲覩諸佛無上之王。

　　【文句】人緣不同或值佛難不除或難除不值佛今願其亦除亦值。

　　【記】二令脩行內因具二初分文。

　　【文句】內因又二一半行生尊貴家二五行半多饒財寶。

　　【記】二隨釋二初生尊貴。

　　願諸眾生常生尊貴。

　　【記】二饒財寶。

　　多饒財寶安隱豐樂上妙色像莊嚴其身功德成就有大名稱願諸女人皆成男子具足智慧精勤不懈一切皆行菩薩之道勤心修習六波羅蜜常見十方無量諸佛坐寶樹下瑠璃座上安住禪定自在快樂演說正法眾所樂聞。

　　【文句】人因不同或多財而卑賤或尊貴而貧窮因不具足今令其亦貴亦富女有五礙願其無五礙苦。

　　【記】五礙者一不作梵王二不作帝釋三不作輪王四不作魔王五不得作佛。

　　三結成二初分文。

　　【文句】從若我現在下四行結成自他誓願也前二行結自後二行結他。

　　【記】二釋經二初結自。

　　若我現在及過去世所作惡業諸有險難應得惡果不適意者願悉滅盡令無有餘。

　　【記】二結他。

　　若諸眾生三有繫縛生死羅網彌密牢固願以智刀割斷破裂除諸苦惱早成菩提。

　　【記】二約願隨喜二初分文。

　　【文句】從若此閻浮下四行約願隨喜隨喜者慶他修善也亦是懺悔嫉妬之罪也文為二初二行隨喜於他後二行隨喜於自。

　　【記】二釋經二初隨喜他。

　　若此閻浮及餘他方無量世界所有眾生所作種種善妙功德我今深心隨其歡喜。

　　【記】二隨喜自。

　　我今以此隨喜功德及身口意所作善業願於來世成無上道得淨無垢吉祥果報。

　　【記】五結成二初分文。

　　【文句】從若有敬禮下有九行偈是第五結成文為三初二行結成斷惡故言超六十劫罪次四行半結成生善故言國王大臣之所恭敬次二行半結值佛多雖不別說善知識佛自兼之。

　　【記】二釋經三初結成斷惡。

　　若有敬禮讚歎十力信心清淨無諸疑網能作如是所說懺悔便得超越六十劫罪。

　　【記】二結成生善。

　　諸善男子及善女人諸王剎利婆羅門等若有恭敬合掌向佛稱歎如來并讚此偈在在生處常識宿命諸根具足清淨端嚴種種功德悉皆成就在在處處常為國王輔相大臣之所恭敬。

　　【記】三結值佛多。

　　非於一佛五佛十佛種諸功德聞是懺悔若於無量百千萬億諸佛如來種諸善根然後乃得聞是懺悔。

　　【記】三讚歎品生善二初品題。

　　金光明經讚歎品第四

　　【記】句文分二初約義通釋二初示四悉意二初列。

　　【文句】讚歎凡有四意一從能讚人二從生善三從滅惡四從所讚人。

　　【記】二釋四初世界。

　　【文句】一從能讚人者前品明信相思疑佛壽四尊盡降其室一心信解夜夢金鼓出聲且向耆山說夢今品佛述其昔為龍尊面讚法王願我當來夜夢晝說說斯人之本事故言讚歎品。

　　【記】思疑佛壽者即前經云作是思惟心生疑惑也一心信解者開悟也即經云信相聞是四佛宣說壽命深心信解也斯人者信相也本事者今之所為皆由昔願令眾歡喜故屬世界。

　　二為人。

　　【文句】二從生善得名者夫善不孤運生必託緣緣中勝者無過於佛龍尊讚佛能生妙善從生善緣得名故言讚歎品。

　　【記】三對治。

　　【文句】三從滅惡得名者罪之尤者無過毀佛若翻滅斯罪應須讚歎讚歎治於毀訾從能治得名故言讚歎品。

　　【記】罪之尤者尤甚也以德勝恩重毀之罪甚口毀曰訾亦訶也。

　　四第一義。

　　【文句】四從所讚人得名者即是去來現在三世諸佛諸佛極尊甚深無量稱揚顯說故名讚歎品。

　　【記】言諸佛極尊甚深無量者圓初住去分以法性為身體相妙覺盡以深廣法性為身體相故起信論云諸佛如來皆是法身智相之身第一義諦離於施作今稱讚此令人入理。

　　二釋讚歎名二初分字釋義。

　　【文句】若欲分別述德名為讚裒喻名為歎亦更互分別爾。

　　【記】亦更互分別者以述德為讚褒喻為歎但使敘述裒稱義成對字無在。

　　二引論證成。

　　【文句】釋論第三十云美其功德名為讚讚之不足又稱揚之名為歎也。

　　【記】彼之稱揚可證褒喻也。

　　二結示別顯二初約三業別顯。

　　【文句】此品有恭敬是身業尊重是意業讚歎是口業口業不發身意不暢為暢身意音聲為佛事故稱揚顯說裒美如來真實功德故言讚歎品也。

　　【記】雖具三業口業為正故是別顯。

　　二約四悉別顯。

　　【文句】結此四義都是四悉檀因緣立此品名故言讚歎品也此品雖從四悉檀立名正是生善之用。

　　【記】四義指向能讚人等也此品下別顯也於四悉中正在生善對前懺品正滅惡故。

　　二經文二初分文。

　　【文句】文為二一長行二偈頌。

　　【記】二隨釋二初長行。

　　爾時佛告地神堅牢善女天過去有王名金龍尊常以讚歎讚歎去來現在諸佛。

　　【記】文二初釋對告人二初約對治釋。

　　【文句】而對告地神者主此大地菩薩行行皆寄其上壽命長久見去來今事證義事彊如瑞應云積功累德誰為證佛時指地是知我今說往昔金龍尊事所以對告地神也。

　　【記】瑞應云佛告魔王我積功累德今得作佛魔云積功累德誰為證佛時以手指地云是知我是者謂指地神于時地神涌現為證。

　　二約為人釋。

　　【文句】又對善女天者男天陽表權女天陰表實實智能生眾善善生故宜對善女證往故宜對堅牢云云今論生善之用故對告善女。

　　【記】半空已上皆是男天半空已下皆是女天是鬼神報稱為天者有天然力用故褒之以天召諸鬼神皆以天名不唯此也實智乃是善法之本今讚覺者生人實智宜告善女又別名堅牢宜證往事稱理不壞云云之意也。

　　二釋金龍尊。

　　【文句】金龍尊者此王往昔脩金光明法門依法性理故言金能以智慧讚三世佛辯如雲雨故言龍能為眾生作大利益為物所仰故言尊從行得名故言金龍尊也。

　　【記】金光明法門所依法也金龍尊能契行也若法若行皆性一脩二故金為理能讚為龍能益故尊斯以證理起用二脩對於一性當體名為金龍尊也。

　　二偈頌二初分文。

　　【文句】總有六十二行半偈文為三一三十五行讚三世佛二二十五行半發來世願三二行結會二世事就讚佛文為五初一行半總讚次二十三行別讚次三行徧類讚次五行半絕言讚次二行迴向。

　　【記】二隨釋三初讚三世佛五初總讚。

　　我今尊重敬禮讚歎去來現在十方諸佛諸佛清淨微妙寂滅。

　　【記】文三初約事理明總。

　　【文句】總讚者竪總三世橫總十方世方是總事微妙寂滅是總理。

　　【記】三世十方心意識境名之為事何有一事不從理現經云寂滅是涅槃義既稱微妙是大滅度則彰三德非縱非橫名秘密藏密藏圓徧無別世方世方宛然無非三德不以二相見諸佛土斯之謂歟以此總讚為妙何極。

　　二約三法明總。

　　【文句】總理是總法身總事是總報應二身總讚三身亦是總讚三德三寶等種種三法門。

　　【記】法身者明性一也報應者明脩二也全脩在性合三為法名總法身全性成脩合三為報合三為應是故名為總報應也一切三法莫不然耳又法身總三土以實報等皆寂光故報身總二土方便同居覩尊特故應身總同居淨穢兩處凡夫二乘見生身故分別則三身三土勝劣不濫融即則三身三土局徧相收以此讚佛佛德無遺矣。

　　三約四德明總。

　　【文句】如是諸佛總皆清淨清淨者即是總讚之辭也非但清淨亦常樂我云云。

　　【記】經云諸佛清淨剋果明德也果中眾德更無不會舉一淨德必常樂我四德圓妙舉一全收是故此四乃是三身之德三身融故四德徧嚴是故三身無非四德總此為讚極佛體用也令此點示故注云云。

　　二別讚二初分文立義二初分文。

　　【文句】從色中上色下二十三行是歷相別讚其文間出分為六意初六行半讚七大相海亦讚髮紺之好次二行讚兩小相海次兩句徧讚大相海次十三行又讚四大相海次兩句讚一小相海次兩句讚手足柔耎復是一大相海。

　　【記】大相謂三十二相小相謂八十種好皆稱海者若大若小悉無有邊故皆是法界全體顯現故一一相無非法海據其總讚諸佛清淨微妙寂滅以總顯別一一相好皆秘密藏大師見彼得意處故故釋相好皆立海名。

　　二立義二初明能讚智巧。

　　【文句】所以然者大相小相更相間填共嚴佛身龍尊巧智如法相解如法相讚故大相小相相間而讚爾。

　　【記】二明所讚德深二初歷教分別二據圓融即此之二意學者應知括經論之幽文立教觀之深趣彰化迹之不濫顯圓機之頓照何者以分別故從勝別示以融即故獨境徧收得後後者必得前前得前前者不得後後不知後故當分義成能知前故跨節義顯若能了知真中感應二識見佛則今二意收揀無遺矣二識者起信論云佛用有二種一依分別事識凡夫二乘心所見者說名應身以不知轉識現故見從外來取色分齊不能盡知故二者依於業識謂諸菩薩從初發意乃至菩薩究竟地心所見者名為報身身有無量色色有無量相相有無量好所住依果亦復無量種種莊嚴隨所示現即無有邊不可窮盡離分齊相隨其所應常能住持不毀不失皆因諸波羅蜜無漏行熏及不思議熏之所成就是受樂相說名報身(文畢)斯乃如來以法界用隨順眾生事業二識現報應身應身是今生身報身是今尊特及法性身依事識者但見應身不能覩報以其麤淺不窮深故依業識者既覩報身亦能見應以知真如起二用故行者應知真如之用現佛身相大有三品一如華嚴談相好數有十蓮華藏世界微塵二如觀無量壽佛經明八萬四千相好光明三如此經及法華般舟等說三十二相八十種好此三品相既是真如全體之用若多若少皆無邊際故悉稱海無非尊特然有通局以藏塵八萬局業識見其三十二通事識見名生名應若業識見即無有邊不可窮盡離分齊相名為尊特屬於報身此如今經列所歎相在三十二以金龍尊就佛四德微妙寂滅而為總讚以總顯別故三十二無非秘藏故一一相離於分齊如空無邊常住不毀疏據此釋三身融即正讚尊特若其不知龍尊總讚是依業識見應即報豈三十二圓光一尋名尊特耶言真中感應者良以如來現應化身示住偏真說於生滅及無生法被藏通機現尊特身住於中道宣說無量及無作法被別圓機故文句云丈六身佛住真諦丈六尊特合身佛雙住真中尊特身佛雙住俗中法身佛住中道疏有六處明應化尊特皆約真中感應而辨如法華歎佛經文顯云三十二相八十種好法身具故嚴法身故是特尊相是故荊谿類同華嚴一一相好與虛空等又云一一相皆法界海一一好無非名海疏釋今文大相小相皆稱為海此大小相全異華嚴九十七名一一皆與法界次第三十二相八十種好名目無差又懺悔品讚佛三十二相八十種好豈龍尊昔讚與今金皷所讚優劣故知秪就中道感應稱為尊特非是加添相好之數方名尊特故華嚴中業報眾生等十種之身皆盧舍那舍那非報報非尊特耶失此意者勿議今宗也父母生身丈六身也三藏及通鈍根所感尊特即是他受用報通教利根及別所感法性是法身圓人所感此乃如來法界大用對三類機現三種身故能嚴相亦分三種三身力用優劣有殊不唯示果身相不同亦示行因三種差別以今見佛皆是曩世結緣機也如示迹因論四脩相行六度等或示事脩或即空脩或次第脩或圓頓脩示脩不等致令眾機結緣有異今日感見三身不同初自分二初總明。

　　【文句】夫相好本莊嚴佛身佛身多種父母生身尊特身法性身身既不同相好亦異相體不同相用亦異相用不同相業亦異。

　　【記】二別釋二初釋三身相三初釋生身相。

　　【文句】三身異者如林微尼園舉手攀樹化右脇生天地大動阿夷甚驚披氎而相相相炳明決定成佛悲不能聲此是生身佛相也。

　　【記】林微尼此云解脫處舉手攀樹者即摩耶夫人攀無憂樹而太子自右脇而生也阿夷亦阿私陀此云無比仙人名也披開也太子既生三日遂褁以白氎王召仙人相之於是開氎相其形也相相炳明者謂三十二相皆明顯也決定成佛者即仙人奏王之語謂輪王雖有三十二相相不明了今觀太子相相炳明決定作佛不為輪王也悲不能聲者即仙人自嗟年老不見太子成佛故泣也無聲自出淚曰泣今云悲不能聲是泣也此是生身也者疏雖標云父母生身須解其意豈後二身全無父母今特云者彰藏通佛住偏真也以偏真理不具五陰故使佛身從正習造機緣若盡灰滅淪空永無示現故以父母顯其有生機盡歸空顯其有滅通雖幻有亦須永無依教分別相狀如是。

　　二釋尊特相。

　　【文句】如釋論說尊特身佛巍巍堂堂譬如須彌映臨大海所有大相小相亦巍巍堂堂不同常身常光常相此即尊特佛身相也。

　　【記】巍巍高也堂堂明也言尊崇奇特者此別圓機所見身也常身常光者即凡夫二乘所見身也然高明身相應知兩意有須現起有不須現皆是如來鑑機進不中道之力於須現者即為現之如梵網經云方坐蓮華臺華嚴藏塵相維摩所說身如須彌映于大海觀無量壽相好八萬身量無邊此等皆是現起尊特相也有不須現者但以力加令於劣身見無分齊作巍巍堂堂而解以不可思議而觀此如今經讚三十二為尊特法性之身法華以三十二相莊嚴法身相相皆與虗空等量此等機緣悉以業識而見以中智而觀劣即無邊色即智性故不須現起而稱尊特若不爾者龍尊所讚三十二相疏云融三正讚尊特如何和會學人於此當善了之。

　　三釋法性相。

　　【文句】法性身佛者非是凡夫二乘下地之所能見唯應度者亦令得見此即無身之身無相之相一切智為頭第一義諦髻八萬四千法門髮大悲眼中道白毫無漏鼻十八空舌四十不共齒四弘誓肩三三昧腰如來藏腹權實智手定慧足如是等相莊嚴法性身佛也。

　　【記】此乃諸佛第一義諦智相之身凡夫二乘尚不知名豈能覩見若論極證等覺罔窮又復初地不知二地是故樹神哀泣自淚請佛現身即此身也皆得名為非下地見唯應度等者斯是大乘第一義悉檀機扣佛者乃以此身應之令見即前疏解一時之義一切種智與中諦一時也無身等者非質礙身是微妙身非差別相是智淨相一切智是萬行首故以為頭第一義諦諸法十最故以為髻八萬塵勞轉為法門數多名髮大悲為眼見苦即拔中道白毫不偏不染無漏為鼻齅功德香十八空舌徧甞理味不共為齒四十數齊大論以十八不共法十力四無畏大慈大悲三念處等為四十皆不與下地共故四弘為肩荷負不息三三昧止散如腰束衣圓三三昧秪是三觀空即空觀無相即假觀不得空相故無願即中觀於二邊不作願求故如來藏腹含三千故權實智手徧拔眾生定慧等足究踐理地今第三身與餘處列不無少異如觀無量壽佛經疏云色相身義當生身及他受用同為應身次法門身即今所列種種法門義當報身乃自受用也三實相身即以法門所嚴之理為第三身今則合彼理智二身為法性身開彼應身為生身尊特互有開合三身不虧又復應知今法性身頭等法門即是龍尊所讚之相心即色故名前二身色即心故名為法門但今歷教就分別門隨機所見前不見後是故後後從勝立名故使三身有優劣相又復尊特及法性身皆業識見以尊特相兼於別脩故就身相高廣而示今法性佛即脩即性故隱色相從法門說講者學者宜在精詳。

　　三釋三相業此從如來淨佛土時隨彼機緣示脩不等故分三種初識生身業。

　　【文句】種相業者如釋論脩百福德成於一相三千二百福德成三十二相此即生身佛種相義也。

　　【記】雖通通教今且在藏以其通教是大乘門利人能見後二佛故今就三藏修行事度為相好因言修百福成一相者論存多解今明一種大千眾生遇緣當死一一救之皆得壽命是為一福此福至百方成一相此指伏惑事度所成令彼眾生効此脩之今見生身。

　　二釋尊特業。

　　【文句】若以空慧導諸相業一一業悉與空相應諸相應中空相應最為第一此是尊特身佛種相義也。

　　【記】言空慧者良以體法即空之慧三教共脩鈍根之者但能空有利人知空非但空有亦能空空今分別門論尊特業雖能雙空且在別教但中之慧導諸相業諸業不出前之六度以知中故非莊嚴莊嚴乃能莊嚴第一義體令彼眾生効此脩種今見尊特無分齊身。

　　三釋法性業。

　　【文句】若以實相慧導成諸業一一業無非實相法界此是法性身佛種相義。

　　【記】實相者中道理也全中實理為能觀慧名實相慧實相即慧也非別有慧從其所照得實相名導成諸業者諸業豈離前之六度以圓修故一一即性故無非實相一攝一切故無非法界故散脂云安住一切法如性於一切法含受一切法如是脩之絕三教之情名不思議業令彼眾生効此脩之今見法佛同虗空相。

　　二據圓融即三初正融即。

　　【文句】三身三種相三種相業不得縱橫並別若一異者則不清淨非微妙寂滅以不縱橫並別故是絕言言歎所不及也。

　　【記】圓佛頓證三身三相亦能頓示三種脩相若其圓機能於一念脩三相業能於一身見三身三相以了三身是秘藏故生身必具尊特法性尊特必具法性生身法性必具生身尊特見身既爾脩業亦然如是方祛縱橫一異之情想也常樂我淨微妙寂滅此義方成金龍尊王昔是圓人頓脩頓見故於一身讚三身相欲彰三相是秘藏故寄言讚後絕言讚之欲令眾生圓見圓脩故也。

　　二明巧讚。

　　【文句】今經正讚尊特身相上兼法性下攝生身處中而明實讚者之巧云云。

　　【記】經之讚辭就三十二即示絕言乃顯能嚴即非莊嚴嚴第一體尊特身相豈不然乎亦可得云非生非法而生而法上兼法性下攝生身其意在此斯乃龍尊巧讚之意也。

　　三明妙用。

　　【文句】一一相皆明其用如足下安平相一切魔邪無能傾動者一切有無無能動者一切邊無能動者如頂肉髻相法不禮人亦不禮聖亦不禮分中別有所出云云。

　　【記】三相三業據圓相即被物成差歷教分之即融而別初安平相生身則表魔邪不動魔謂愛惑邪是見惑既住偏真此二莫動若尊特佛雙住俗中即無量四諦故凡夫有二乘無此二莫動若法性佛唯住中道邪外三教一切二邊當處皆中何邊能動最後肉髻兼無見頂故以不禮而為所表言法不禮者謂法爾也生身出離愛見二故法爾不禮凡夫之人尊特出離界內界外二種塵沙法爾不禮藏通之聖法性身佛究竟圓中法爾不禮分證中道初後既爾中三十相論用可知然不禮凡聖兼因而說非專果也別有所出及注云云者指諸廣文解相好處也。

　　【記】二依經釋義六初讚七大相海。

　　色中上色金光照耀於諸聲中佛聲最上猶如大梵深遠雷音其髮紺黑光螺𦦨起蜂翠孔雀色不得喻其齒鮮白猶如珂雪顯發金顏分齊分明其目修廣清淨無垢如青蓮華暎水開敷舌相廣長形色紅輝光明照耀如華初生眉間毫相白如珂月右旋潤澤如淨瑠璃。

　　【記】三十二為大八十種好為小一一相好皆是法界無邊無底故稱為海謂初句是讚第十四金光微妙故云上色次一句讚第十五身光三一行讚二十八梵音深遠四一行讚小相中第七十九髮色青珠五一行讚二十二四十齒具足六一行讚二十九眼七一行讚二十七舌大薄覆面至髮際八一行讚三十一眉間白毫相此八段中一是小相七是大相。

　　二讚兩小相海。

　　眉細修揚形如月初其色黑耀過於蜂王鼻高圓直如鑄金鋌微妙柔軟當于面門。

　　【記】初一行讚第三眉如月初次一行讚第二鼻高好孔不現脩揚者脩長也揚舉也即是眉高而長也面門口也。

　　三徧讚大相海。

　　如來勝相次第最上。

　　【記】既云次第最上即徧讚三十二也。

　　四又讚四大相海。

　　得味真正無與等者一一毛孔一毛旋生輭細紺青猶孔雀項即於生時身放大光普照十方無量國土滅盡三界一切諸苦令諸眾生悉受快樂地獄畜生及以餓鬼諸人天等安隱無患悉滅一切無量惡趣身色微妙如融金聚面貌清淨如月盛滿佛身明耀如日初出進止威儀猶如師子脩臂下垂立過于膝猶如風動裟羅樹枝圓光一尋能照無量猶如聚集百千日月佛身淨妙無諸垢穢其明普照一切佛剎佛光巍巍明𦦨熾盛悉能隱蔽無量日月佛日燈炬照無量界皆令眾生尋光見佛本所脩習百千行業聚集功德莊嚴佛身。

　　【記】初二句讚二十六咽中津液得味中上味二四句讚十三毛向上青色柔軟右旋三脩臂下四句讚第九立手摩膝相四圓光一尋下四句讚第十五身光面各一丈此言一尋是約佛說也手既摩膝即當面各一丈也此既常光驗知諸相皆是常相云讚尊特者故知不須身大相多但是業識依中理見即名尊特學者應知此丈六身若其量度即不得際若不度之所見如故如淨名室但是一丈而能容受百千人天又能容於三萬二千師子之座皆高八萬四千由旬其一丈量初無所改良以三脫不思議力使之然也今即常身歎尊特相義豈不然微妙寂滅斯言得矣經文除此四大相外或歎放光拔苦與樂行業之因功德之果悉如經文但須皆作十番益解其有二小相以文顯故疏不指之即面貌如月乃第四十面淨如滿月也身無垢穢即十一身淨潔也。

　　五又讚一小相海。

　　臂𦟛纖圓如象王鼻。

　　【記】即第十四指長纖圓也𦟛丑凶反均也直也又音容。

　　六復讚二大相海。

　　手足柔蝡敬愛無厭。

　　【記】即第四手足柔軟勝餘身分三十二相八十種好具如法界次第龍尊智巧雖略而周。

　　三徧類讚。

　　去來諸佛數如微塵現在諸佛亦復如是如是如來我今悉禮身口清淨意亦如是以好香華供養奉獻百千功德讚詠歌歎。

　　【文句】從去來諸佛下是第三徧類讚諸佛法身平等一心一慧應化亦然特舉一佛一相以為讚端徧類諸佛亦復如是文殊問般若云念一佛功德與十方諸佛等即其義也身口清淨者有二解一云所讚者三業清淨我今悉禮二云能讚者清淨以好華香是身淨奉獻是意淨歌詠是口淨云云。

　　【記】三世塵數而言一者過去不滅未來不生現在不住法身平等報應無差一不離多多即是一生佛尚即佛佛豈殊是故讚一類於一切此文復是讚尊特身何者如前疏云若見四佛同尊特身一身一智慧即是常身弟子眾一故若四佛不同即是應化弟子眾多故故知秪就一身一智及常住義是尊特相不必須論現起大身也文殊問般若者問字誤也應作說字今家依二經明常坐三昧一文殊說般若二文殊問菩提今所引文是說般若文也。

　　四絕言讚二初分文。

　　【文句】從設以百舌下是第四絕言讚初三行半是絕言讚次二行是絕心讚。

　　【記】二隨釋二初絕言令兼例絕心初絕言讚。

　　設以百舌於千劫中歎佛功德不能得盡如來所有現世功德種種深固微妙第一設復千舌欲讚一佛尚不能盡功德少分況欲歎美諸佛功德。

　　【記】二絕心讚。

　　大地及天以為大海乃至有頂滿其中水尚以一毛知其滴數無有能知佛一功德。

　　【文句】而有三番者或應擬三身絕言也一人百頭頭有百口口有百舌住壽千劫讚生身佛相好功德不能得盡一人千頭頭有千口口有千舌住壽萬劫讚尊特身佛相好功德不能得盡大地及天毛滴其水一切有心不能知法性身佛相好功德是故絕言絕心歎。

　　【記】三番者仍就分別門三身優劣不離分別有融即義學者應知。

　　五迴向。

　　我今以禮讚歎諸佛身口意業悉皆清淨一切所脩無量善業與諸眾生證無上道。

　　【文句】從我今下兩行總迴向也。

　　【記】一迴事向理即實際二迴自向他即眾生際三迴因向果即菩提際今闕實際菩提兼之謂無上道本性無上故也。

　　二發來世願二初分文立意。

　　【文句】從如是人王下二十五行半是第二廣發來願文為二初一行佛述後二十四行半是龍尊發願文為五別初五行夜夢晝說願次兩行為他取淨土願次兩行半同求記莂願次三行下化願次十二行上求願其間細釋可尋問諸願皆剋此中何不與記答法伴未來來在不久云云。

　　【記】來在不久者即下授記品十千天子從忉利天來者是也。

　　二隨經釋義二初佛述。

　　如是人王讚歎佛已復作如是無量誓願。

　　【記】二龍尊發來願五初夜夢晝說願。

　　若我來世無量無邊阿僧祇劫在在生處常於夢中見玅金鼓得聞懺悔深奧之聲今所讚歎面貌清淨願我來世亦得如是諸佛功德不可思議於百千劫甚難得值願於當來無量之世夜則夢見晝如實說。

　　【記】二為他取淨土願。

　　我當具足脩行六度濟拔眾生越於苦海然後我身成無上道令我世界無與等者。

　　【記】不脩六度不拔眾生二無由淨當知四脩及拔四相令於當世見我三身。

　　三同求記莂願。

　　奉貢金鼓讚佛因緣以此果報當來之世值釋迦佛得受記莂并令二子金龍金光常生我家同共受記。

　　【記】以鼓必具圓空鳴義今讚如來一體三身名為金鼓讚佛因緣以此因緣趣向果地名為奉貢不論事相金鼓形也。

　　四下化願。

　　若有眾生無救護者眾苦逼切無所依止我於當來為是等輩作大救護及依止處能除眾苦悉令滅盡施與眾生諸善安樂。

　　【記】五上求願。

　　我未來世行菩提道不可劫數如盡本際以此金光懺悔因緣使我惡海及以業海煩惱大海悉竭無餘我功德海願悉成就智慧大海清淨具足無量功德助菩提道猶如大海珍寶具足以此金光懺悔力故菩提功德光明無礙慧光無垢照徹清淨我當來世身光普照功德威神光明𦦨盛於三界中最勝殊特諸功德力無所減少當度眾生越於苦海并復安置功德大海來世多劫行菩提道如昔諸佛行菩提者三世諸佛淨妙國土諸佛至尊無量功德令我來世得此殊異功德淨土如佛世尊。

　　【記】此之二願皆明滅惡生善二益在文可見。

　　三結會二世事。

　　信相當知爾時國王金龍尊者則汝身是爾時二子金龍金光今汝二子銀相等是。

　　【文句】從信相當知下兩行是第三結會古今如文。

　　【記】四空品導成二初品題。

　　金光明經空品第五

　　【記】句文分二初正釋題二初約四教詮空示所言空者破相為義故一代教四空不同若不辨之迷名昧理此自分二初約部列四二初正判四空。

　　【文句】夫空者應有四種謂滅色入空即色是空滅邊入空即邊是空。

　　【記】滅色入空者三藏教也且寄色言諸法皆滅謂析破見愛陰乃不生既詮實有滅方入空也即色是空者通教也體乎因果非四性生既詮幻有故即色是空也滅邊入空者別教也中道為空不唯空有亦乃空空然不知中具於空有是故次第滅二邊已方入中空也即邊是空者圓教也中道具德何邊不中唯假唯空三皆絕待頓破諸相名即邊空。

　　二約部須四。

　　【文句】此經通諸乘懺悔應須四種空。

　　【記】判教屬通三乘同懺前攝三藏後通別圓導成之空合論四種故四空慧不得不明。

　　二定品唯圓二初直示唯圓二初就理示。

　　【文句】而今品但標空者專是即邊而空也。

　　【記】示機用四此乃通塗品在圓空斯為的旨是故中空即邊而示。

　　二引文示。

　　【文句】何故爾經云無量餘經已廣說空是故此中略而解說也。

　　【記】諸部般若廣示衍中三教空慧復以三藏為助道觀斯為聞持利根之者廣談空相此空慧機義持雖利聞持根鈍故不廣談四種空相唯說即邊一中空慧。

　　二略示圓相。

　　【文句】又空者空有空無空有者空二十五之塊有空無者空二乘之灰無兩邊清淨名之為空。

　　【記】中受空名意彰蕩相凡夫執有塊然質礙二乘證無灰滅歸寂中觀絕念空此兩邊令畢竟淨約次不次分於別圓今不次也。

　　二約六句對中簡二初明用句意。

　　【文句】直作此說惑者迷名濫理不能超悟今作六句分別。

　　【記】若直說空是中道義能空二邊其如邪小及以別教皆說雙非空於有無故迷名者謂與今同何能超悟邊即中空又復恐謂若是圓實合談中道那但名空空唯離有豈此中道雙離二邊為防此計故作相破相脩相即三雙六句而對辨之若諸法相名相濫者無此六句莫辨異同。

　　二正用句簡二初列六句。

　　【文句】空破非有非無非有非無破空空脩非有非無非有非無脩空空即非有非無非有非無即空。

　　【記】雙非是中沒於中名存雙非者以中道名邪小稀立若雙非名處處皆有故特用之對今圓空辨於同異又外道二乘別教空句及雙非句體是思議可破壞法圓教雙非及空若立諸義皆滅是以圓二互破諸二又復諸二互脩圓二則二酥中外道菩薩入圓者是二乘初心亦有修義此之兩雙諸二對圓優劣有異第三一雙屬圓當教名別體同是故相即不言脩破。

　　二釋句相三初釋相破句二初空破中二初略示。

　　【文句】空破非有非無者所謂凡邪非有非無見二乘偏住非有非無證別教教道執非有非無門悉為空品空所破也。

　　【記】以理定詮不遭名惑豈聞雙非便是實理蓋能了知凡邪雙非體是見惑二乘雙非但證偏真別教雙非既存教道未與三融圓空若立前諸雙非須皆銷殞故云破也。

　　二廣釋三初破凡邪雙非二初泛示見相二初正示。

　　【文句】凡邪之見多種一單四見二複四見三具足四見單四見可解複四見者謂有有有無無有無無亦有亦無有亦有亦無無非有非無有非有非無無此是複四見具足四見者於一句中具有四句四四十六句故名具足也。

　　【記】複四者複猶重也謂於一句更計有無即執有是有執有是無乃至雙非是有雙非是無具足之見其計轉巧故於句句皆生四計。

　　二結過。

　　【文句】雖單複具足皆苦集浩然。

　　【記】三種四句雖轉巧細以執一為實餘皆妄語見愛尤盛業苦無涯浩然如海。

　　二正破第四二初示所破邪計。

　　【文句】雖計為非有非無實是妄見。

　　【記】雙非是惑不入真中實是虛妄。

　　二明能破圓空。

　　【文句】故為空品空所破也。

　　【記】二破二乘雙非二初泛明證相二初明證相。

　　【文句】二乘偏住非有非無證者斷常見故言非有斷斷見故言非無有無二見滅無餘三界見思永已盡生滅度想生安隱想梵行已立所作已辦不受後有保此而已不復進求三菩提。

　　【記】二乘雙非雖非中實而離斷常諦於真理未至寶渚已到化城寧不安隱梵行等者無學四智四中但闕我生已盡以滅度等當之力足由保此故不求徧知。

　　二示四門。

　　【文句】但二乘發真斷常見斷斷見其門不同或從有門入如阿毗曇或從無門入如成實論或從亦有亦無門入如昆勒或從非有非無門入如那陀迦旃延經。

　　【記】阿毗曇此云無比法詮有門觀法拘鄰五人千二百羅漢皆此門入成實論詮空門觀法須菩提此門入昆勒此云篋藏彼論詮於雙亦觀法故大論云若不得般若波羅蜜多入阿毗曇則墮有中若入空門則墮無中若入昆勒則墮有無中那陀等者釋論明佛垂滅阿難問車匿佛答云惡性車匿吾涅槃後心漸調伏當為說陀那迦旃延經即雙非門也四門觀法假人本無四門不異而其實法四相不同有門則念念生滅空門則三假浮虛雙亦門則有無從容雙非門則有無俱遣隨依一觀可以發真三藏四門其意略爾。

　　二正示破中二初示所破假名中。

　　【文句】離斷離常名聖中道四門俱斷斷常名同中道實是保偏取證。

　　【記】中道之名大略有二一離斷常稱為中道有名無體屬前二教二者佛性稱為中道此有實體屬後二教今論雙非斷常二見得中道名其實全非妙色妙心故無中體故情想不忘保偏取證此以沙礫謂瑠璃珠也。

　　二示能破畢竟空。

　　【文句】故為空品空所破也。

　　【記】斯乃今品即邊之空若發此空假名中壞是為空破非有非無。

　　三破別教雙非門三初示迷門起失二初舉意明失二初舉意。

　　【文句】別教教道執非有非無門者佛為鈍根菩薩方便權巧作四門說中道如彼筏喻。

　　【記】別人望圓其根名鈍非四說四名為權巧筏喻者四門意在入理簰筏意在度川若執門起諍如檐筏馳道故筏喻經云法尚應捨何況非法。

　　二明失。

　　【文句】不得意者四門成諍。

　　【記】失於融攝是一非三。

　　二示四門相。

　　【文句】故涅槃云真善妙有大般涅槃空佛性亦色非色非色非非色。

　　【記】亦色非色雙亦門也非色非非色雙非門也。

　　二明失故須破。

　　【文句】若各執一門則於如來有諍訟心不見中道執此教門猶為空品空所破也。

　　【記】此之執諍非即邊空無由可破。

　　三引證示失相。

　　【文句】新本云初地菩薩欲行有相道斯即一門之意也文中悉有四門之說大經云自此之前我等悉名邪見人也。

　　【記】經談初地被於地前悉有四門者經云初地菩薩欲行有相道即有門於無相法多用功力即空門一意欲入涅槃一意欲入生死即兩亦門微妙秘密之藏脩行未足即雙非門大經下明今之得顯前之失前屬別門執諍邪見非是外道邪見也。

　　二明中破空。

　　【文句】非有非無破空者還是凡邪之空見二乘之空證教道之空門墮在二邊故為中道非有非無所破也。

　　【記】二明相脩句二初明諸空脩圓中。

　　【文句】相脩者見空證空教道空應脩中道非有非無也。

　　【記】凡邪空見二乘空證別教空門既隨二邊若聞圓中皆須即邊而觀中道。

　　二諸雙非脩圓空。

　　【文句】非有非無見非有非無證非有非無教門應脩中道空也。

　　【記】若邪小及別教門雖曰雙非皆成取相皆須脩於三諦俱空名畢竟空由諸雙非及諸空句非究竟道是九界法是故皆須脩於圓教空中妙觀歸秘密藏。

　　三釋相即句雖諸經論說空說中名相多少中若即邊空蕩三諦此則圓教一體異名是相即義不須相破及互脩也二初明圓教空中不二二初直示不二。

　　【文句】相即者破二邊空即是中道非有非無中道非有非無即是破二邊空無二無別。

　　【記】二引般若結。

　　【文句】般若是一法佛說種種名空即是非有非無。

　　【記】實相觀照文字三種般若即三而一故是一法即一而三立名何極得此意者一切異名無不相即。

　　二明今品略說名空。

　　【文句】而不以非有非無為名者為略說故故言空品也。

　　【記】文約義豐空無不盡以被義持根利之者故以略名而標品目。

　　二明來意二初導成上品二初正示二初導二用。

　　【文句】此品來意者懺品破惡讚品生善空品導成滅惡生善也。

　　【記】若其不了即邊是空懺非無生破惡不盡讚非稱性生善不深善不深故豈成智德惡不盡故豈成斷德鈍根之者於前未悟故於今品圓談空慧導前懺歎令成二用。

　　二成三章。

　　【文句】亦是導成用宗體等。

　　【記】懺歎是用如向說之導成宗者萬行之因以無所得方證三身非畢竟空豈無所得是故圓空導於萬行成果德宗導成體者深廣法性徧一切法二種我故生死浩然今以二空導一切法顯成經體。

　　二引證。

　　【文句】故釋論云若以無此空一切無所作導成上品故明空品也。

　　【記】論明一切以體宗用攝無不盡。

　　二開悟鈍根。

　　【文句】又常果顯體滅惡生善非不明空利者已解為鈍根故起大悲心更明五陰生法本性空寂爾。

　　【記】圓空具德一切清淨故談常宗及顯性體懺歎二用皆是究竟清淨之法豈有一句暫離圓空如云一切眾生皆是般若即此意也利根聞上已解空義今為鈍根未解之者特論生法境觀皆空俾成上義。

金光明經文句文句記會本卷第四

　　音釋

　　【經】

　　躁

　　(音躁動也)。

　　潦

　　(音老潦大水也)。

　　戮

　　(音律辱殺也)。

　　鑄

　　(音注鑄鎔鑄也)。

　　鋌

　　(音定鋌銅鐵璞)。

　　【文句】

　　洩

　　(音泄)。

　　氎

　　(音跌㲲毛布也)。

　　【記】

　　殫罄

　　(殫音丹殫盡也罄音慶罄器中空也)。

　　儛杅

　　(儛音舞義同杅音于杅盆也)。

　　娠

　　(音身姙娠也)。

　　簰

　　(當作𥴖音排)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第五

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】二經文二初分文。

　　【文句】此品有四十五行偈分為二初四行半敘欲說空次四十行半正說空。

　　【記】二隨釋二初欲說空。

　　無量餘經已廣說空是故此中略而解說眾生根鈍尠於智慧不能廣知無量空義故此尊經略而說之異妙方便種種因緣為鈍根故起大悲心我今演說此妙經典如我所解知眾生意。

　　【記】文二初釋八初釋餘經廣說二初總示相顯意。

　　【文句】無量餘經者指廣而明略亦是標略以顯廣。

　　【記】二別明指前義二初約部次相違問。

　　【文句】若指般若則此經非方等攝若不指般若諸經不廣明空義此復云何。

　　【記】大經云從生酥出熟酥譬從方等出摩訶般若故知般若在方等後此經既屬方等豈得指般若為已說耶。

　　二約後分至終答二初正答通二初引教答通二初總立意。

　　【文句】答諸經前分結集人應作次第而其後分皆攝入前例。

　　【記】以此經是方等後分故信相聞佛入滅唯三月在所以懷疑故指般若名為已說。

　　二引三經三初引阿含二初正引。

　　【文句】具舉一以類諸如阿含經云佛將涅槃舍利弗不忍見佛滅前佛而去均頭頭擎衣鉢來至佛所。

　　【記】前佛而去者七日前入滅也均頭沙彌是身子弟子。

　　二結示。

　　【文句】此是窮後之事而在十二年前阿含中集當知阿含後分至涅槃也。

　　【記】二引方等二初正引。

　　【文句】又方等次第在法華前而云先於靈山已為聲聞授記。

　　【記】即方等陀羅尼經先於靈山唯法華授聲聞佛記。

　　二結示。

　　【文句】豈非方等至於涅槃。

　　【記】三引大品二初正引。

　　【文句】又大品次第在法華前釋論云須菩提於法華中授記故而諸菩薩為畢定為不畢定。

　　【記】二結示。

　　【文句】當知般若亦至涅槃。

　　【記】二詳定結斥。

　　【文句】以此推之言次第者是前分也互相指者是後分也結集者以後分明義氣類若同向前集之或者不知言乖次第實不乖也。

　　【記】二示非妨。

　　【文句】此經屬方等後分指般若為廣說於義無妨。

　　【記】二釋略而解說二初示教門名義廣略二初示二門。

　　【文句】略而解說者佛有略廣二門。

　　【記】二明四句二初直示三句。

　　【文句】應作四句分別或名義俱廣如十八空二十空二十四空是也或名義俱略如一獨空是也或名廣義略如法性實相實際如如法界等眾多名共名一義是也。

　　【記】十八空等者空體唯一徧蕩諸境隨境立名如火是一隨所燒物乃有異名名下之義不得不異是故因亡內法乃名內空因亡外法乃名外空亡十八境名十八空二十空二十四空亦復如是故名義俱廣立一空名唯詮泯蕩故名義俱略若法性等立名眾多但詮本性之義耳。

　　二委示第四二初標示。

　　【文句】或名略義廣如生法二空之名而義太廣。

　　【記】二證釋。

　　【文句】迄從凡地至于極佛皆名眾生釋論云眾生無上者佛是從凡夫之五陰極至佛地亦稱色解脫受想行識解脫釋論云法無上者涅槃是。

　　【記】秪立二空是名略也此名召義徧乎十界從凡至佛皆有眾生及五陰故問位至聲聞生法已空因何釋論至佛猶有眾生及法豈獨不無又稱無上其義何耶答小乘談空終歸灰斷故入無餘生法永絕大乘談空其體常住又非獨一覺性常住須知生法一切皆常故生法未空則凡鄙微劣生法若空則高勝廣大是以極果生法無上斯乃空之究竟也故荊谿云三千果成咸稱常樂三千闕何生法依報耶。

　　二明今品名略義廣。

　　【文句】今言略說生法二空下文云五陰舍宅觀悉空寂善女當觀何處有人及以眾生即其義也。

　　【記】三釋眾生根鈍二初定廣略利鈍二初約聞持立。

　　【文句】眾生根鈍者根緣不同或廣說得悟名利根或略說得悟名鈍根。

　　【記】宜廣為利宜略為鈍。

　　二約義持翻。

　　【文句】此語似倒身子一聞得悟是略是利目連再聞得悟是廣是鈍。

　　【記】身子初遇阿鞞說偈詮三諦義謂苦集滅令速證故不言道諦身子一聞即悟初果及其轉為目連說之再聞方悟一說是略再說是廣豈非義持略利廣鈍耶。

　　二示今機利鈍二初明經意。

　　【文句】此經意不就得悟邊明利鈍乃是聞持邊論利鈍利人廣聞則能持鈍人略聞方能持。

　　【記】自就不能廣持詮空名數故曰鈍根。

　　二示今機。

　　【文句】今機但有得悟之機無有廣持之機故言不能廣知也。

　　【記】若論義持聞略能悟乃稱根利無見經云眾生根鈍便謂今機不能悟於無量空義尠於智慧亦約聞持智也此同起信論說尋於廣論文多為煩但樂少文而攝多義者故造此論又末為諸佛甚深廣大義我已隨順總持說此品略說無量空義同彼總持說深廣義也。

　　四釋無量空義二初約真中揀。

　　【文句】無量空義者二乘真諦是有量空義菩薩中道是無量空義。

　　【記】偏真斷滅不具色心是有量空義中道具足妙色妙心出生不竭融攝無遺是無量空義。

　　二就此經示。

　　【文句】此經明法性實相即是無量空義也。

　　【記】既談法性性則不改此乃常德實相者中實之相此品云求於如來真實法身新本云法身是常是實實是我德自在何窮既具常我豈虧樂淨四德彌彰無量空義也。

　　五釋異妙方便。

　　【文句】異妙方便者即是悉檀方便巧作上來辨果明因滅惡生善種種分別等是也。

　　【記】六釋起大悲心。

　　【文句】起大悲心者一段眾生著有病重故大悲亦重也。

　　【記】七釋我今演說。

　　【文句】我今演說者演名為廣與略相違上論生法二空是名略今論生法二義故言演爾。

　　【記】八釋知眾生意。

　　【文句】知眾生意者知此一機樂略宜略對略悟略故言知意也。

　　【記】皆可見耳。

　　二結。

　　【文句】敘欲說空意竟。

　　【記】二正說空二初分文立意二初分文。

　　【文句】從是身虗偽下四十行半偈是第二正明於空又為二初從身偽下十九行半明生法二空境二從善女當觀下二十一行明生法二空觀。

　　【記】二立意二初直示。

　　【文句】無境觀不正無觀境不顯。

　　【記】無境等者生法之境皆妙三諦故曰二空境生法之觀皆妙三觀故曰二空觀妙境發觀其觀方正妙觀照境其境方顯具明境觀令正令顯。

　　二引證。

　　【文句】應引止觀中十番檢境智明不可思議下文云不可思議智境不可思議智照新本云如如法如如智即其義也。

　　【記】十番檢境智者境謂十境智謂十乘言十境者一陰入境二煩惱境三病患境四業相境五魔事境六禪定境七諸見境八增上慢境九二乘境十菩薩境陰乃現前九則待發若現若發一一境界皆須脩於十乘觀智言十乘者一觀不思議境二依境發菩提心三巧安止觀四破法徧五識通塞六調道品七對治助開八知次位九安忍十無法愛此十都為十種境絕於思議是故五品得觀行絕十信乃得相似論絕四十一位分證論絕妙覺乃能究論絕也下文即是散脂自說名密之義乃名境智俱不思議新本言法即是境也如者不異也皆重言者蓋以境智本來不異以情異故今復不異故東陽大士云一是本性如二是滅結如智不異境故曰如如法境不異智故曰如如智斯皆明於不思議意也。

　　二隨文釋義二初明生法二空境二初分文立意二初分文。

　　【文句】明空境又二初從是身虗偽下十七行半明實法境二從水火風種下二行明假想境。

　　【記】二立意五初直示二相。

　　【文句】實法者觀五陰無法觀十六無人空觀詣理故名實法身雖未死虗假臭穢故名假想。

　　【記】言實法者對下假想淨為不淨乃是事觀今於五陰及以假人皆直觀理故名實法身雖下出假想義。

　　二示二異名。

　　【文句】亦名慧行行行緣空直入名為慧行帶事兼脩名為行行亦名正道助道空觀順理名為正道不淨破貪名為助道。

　　【記】行行者慧行之上加脩事行故名行行助道者以不淨想破事中貪資於正觀破障理惑故名助道。

　　三明大小皆脩二初明小。

　　【文句】小乘脩正道斷結名慧解脫人脩助道斷結名俱解脫人。

　　【記】三種解脫不言無疑解脫以俱脫人達內外典籍得無疑名今論正助故且明二。

　　二明大。

　　【文句】大品明菩薩發心與薩婆若相應者是脩正道遊戲神通淨佛國土者是脩助道法華名為大車儐從即此意也涅槃明正慧遠離遠離十相住大涅槃又諦觀白骨破二十五有成王三昧。

　　【記】薩婆若大論翻一切智遊戲神通以於三界得自在故名遊戲以脩得通多於九想背捨等起故以假想為助道也法華大車具度白牛名為正道儐從為助涅槃正慧遠離十相即色聲香味觸生住壞男相女相能離深故所離非輕又諦下明助道也想白骨等觀等事禪即用三觀於事禪境破三惑障顯出我性成王三昧正助合脩名為達禪見禪法界也。

　　四明經論有廣略。

　　【文句】眾經同論此二義而互有廣略。

　　【記】五明今品二義。

　　【文句】今經略明正助意也。

　　【記】即俱略也。

　　二隨釋二初明實法境二初分文。

　　【文句】實法境又二初從身偽下十行半約苦果論境二從從諸因緣下七行偈約集因論境觀此苦集而起道滅若能見四諦則得斷生死生有既盡已更不受諸有云云苦境又三從身偽下兩句明生空境次從六入村落下九行偈明法空境次從身空虗偽下一行結上生法二空境。

　　【記】二隨釋二初明苦果境三初生空境。

　　是身虗偽猶如空聚。

　　【記】文二初釋是身虗偽二初體妄計故虗二初計攬陰有身。

　　【文句】是身虗偽為生空境者攬陰成身計有我人眾生壽命身見得生。

　　【記】攬陰成身者五陰和合假名為身如攬五指故有拳名凡夫不了執此假名而為我等廣有十六一我二眾生三壽者四命者五生者六養者七眾數八人九作者十使作者十一起者十二使起者十三受者十四使受者十五知者十六見者今略云五我者於陰等法中若即若離計我我所之實人者於陰中妄計我人眾生者則於陰五眾妄計我生壽者則陰等法中妄計我受一期報壽命者則於陰等法中妄計我命根連持不斷以執此故計有我身名身見得起。

　　二體本虗叵得。

　　【文句】若體其生名虗偽則求身叵得身見不起餘知見亦寂故約假身為生空之境。

　　【記】妄執有生生實不生故生名虗偽既本不生故見身寂滅叵猶不可也。

　　二檢原由了偽二初正檢二初檢假名由。

　　【文句】又檢此身原由一念妄想託父母遺體假名之始也。

　　【記】一念妄想者謂男託胎時見母為所取境見父是所競境於母起貪於父起瞋父流謂是己有乘茲妄念故得託胎女人反是委如大經假名始者男女之名由此妄想而為始也。

　　二檢實法由二初五陰。

　　【文句】此赤白二渧色陰也覺苦樂受陰也想此苦樂想陰也具三性行陰也識於中住識陰也。

　　【記】赤白即遺體也三性者謂善惡無記也。

　　二六大。

　　【文句】又精血是地大濕是水大煖是火大氣命是風大四大圍空是空種心依此住是識種此實法之始也。

　　【記】五陰六大是所依實法原由若是。

　　二結示。

　　【文句】觀此身與名依妄偽法豈可為真故言虗偽。

　　【記】身是幻質名是假名既由妄想及從精血以驗所成身名虗偽。

　　二釋猶如空聚。

　　【文句】空聚者身名積聚如水上泡圍空而起泡名亦起起即有滅泡名亦滅無明業力託父母體即陰泡起陰泡起即身名起陰泡滅則身名滅故言空聚也。

　　【記】無明業力業即是行乃無明緣行也或初作業時或託胎時如向所明男女之識於父母起貪瞋以父母流謂是已有乘茲妄念故得託胎體即遺體謂赤白也。

　　二體法空境二初立意分文二初立意。

　　【文句】從六入村落下明法空境何以知之此文但細檢根塵不論人我故知是法空境。

　　【記】二分文。

　　【文句】文為三初一行明六根次三行明十二入次五行明十八界。

　　【記】二隨釋三初明六根。

　　六入村落結賊所止一切自住各不相知。

　　【記】文四初釋六入三初釋二名。

　　【文句】六入者六根也能生於識名之為根塵之所趣名之為入亦為識之所入故名六入也。

　　【記】二檢三事。

　　【文句】檢其元初但有三事謂命煖識如凝酥薄酪七日一變巧風所吹開張五胞攬四大淨色結成眼耳鼻舌身等。

　　【記】命煖識者大集云歌羅邏時即有三事出入息者名為壽命不臭不爛名之為煖即是業持火大故地水等色不臭爛也此中心意名之為識即是剎那覺知心也三法和合從生至長無增無減七日一變者謂在胎也一七名雜穢狀如凝酥二七名疱狀如瘡疱三七日名凝結狀如就血四七名凝厚漸堅硬故五七名形位四支差別故六七名毛髮爪齒位七七名具根位五根圓滿故今云五疱即形位也。

　　三明六數。

　　【文句】諸根若立則有生識之用是為開色為五心但為一。

　　【記】五根并前識是意根則六根具足。

　　二釋村落。

　　【文句】識依根住故名為村。

　　【記】三釋結賊所止。

　　【文句】塵從此入故言結賊所止。

　　【記】由塵起結能害慧命故云結賊。

　　四釋不相知。

　　【文句】眼見耳聞鼻嗅舌甞身觸意緣各有所伺不得相濫故言各不相知也。

　　【記】伺候也。

　　二明十二入。

　　眼根受色耳分別聲鼻齅諸香舌嗜於味所有身根貪受諸觸意根分別一切諸法六情諸根各各自緣諸塵境界不行他緣。

　　【記】文四初約開辯數。

　　【文句】從眼根受色下明十二入更開色為十并一入少分開心為二成十二入也。

　　【記】開色為十者五根五塵也少分者法入攝二種法一者心法除心王但取相應諸心數也二者非心法即過去未來色法及心不相應諸行及三無為法也今云少分即非心法中過未色也開心為二者謂意入也及法入也然於法入亦秪少分謂於法入二種中但攝心法耳今云二者且舉全數。

　　二明通別名。

　　【文句】塵入於根根亦入塵互相涉入通名為入根生識強別名為根塵汙義強別名為塵。

　　【記】三釋各各自緣。

　　【文句】當一根塵互相涉入故言各各自緣。

　　【記】四釋不行他緣。

　　【文句】他根不入此塵此塵不入他根故言不行他緣也。

　　【記】三明十八界二初辨數釋名。

　　【文句】從心如幻化下明十八界更開心為八色為十界者隔別不濫名之為界。

　　【記】二隨文釋義三初明識徧諸根。

　　心如幻化馳騁六情而常妄想分別諸法猶如世人馳走空聚六賊所害愚不知避。

　　【文句】文為三一心如幻化下明識徧諸根假令眼耳不對於塵心亦追緣預念故言馳騁如人坐馳天下以愚癡故不知根塵空險故為賊害如大經云云。

　　【記】追緣過去預念未來馳騁猶奔走也如人下舉例也端坐一室而心思天下愛染塵緣名曰坐馳自非妙空莫息馳想以愚下釋六賊所害也如大經者德王品云譬如有王以四毒蛇盛之一篋令人瞻養若令一蛇生瞋恚我當準法戮之都市其人怖畏捨篋逃走王時復遣五旃陀羅拔刀隨後一人藏刀詐為親害其人不信投一聚落欲自隱匿既入聚中不見人物即便坐地聞空中聲云今夜當有六大賊來其人恐怖復捨而去路值一河其水漂急即取草木為筏截流而去既達彼岸安隱無患菩薩亦爾聞涅槃經觀身如篋四大如蛇五旃陀羅即是五陰詐親即貪愛空聚即六入六賊即外六塵河即煩惱筏即道品到於常樂涅槃彼岸。

　　二明識常在根塵。

　　心常依止六根境界各各自知所伺之處隨行色聲香味觸法。

　　【文句】二心常依止下明識常在根故言六根識常在塵故言境界若謂識不在根塵那忽即對即覺以即覺故故常在根塵釋論云根不壞心欲聞復有聲眾緣和合故得聞即此義也。

　　【記】即對即覺者對塵便覺也引釋論證即覺義既云心欲聞則知識在根經隨行平聲。

　　三明識常去還。

　　心處六情如鳥投網其心在在常處諸根隨逐諸塵無有暫捨。

　　【文句】三心處六情下明識之於根乍出乍入如鳥在網出入間關啄一捨一周而復始無暫休息識在根網亦復如是或在於耳或在於眼去還無定雖復無定而得論常在云云。

　　【記】乍出乍入者對塵故乍出不對即乍入出入間關者應法師云謂出入也亦設置之貌莊子云小智間間隔礙也啄一捨一者捨一網目復啄一網目隔礙難出得論常在者以塵對即覺故。

　　三結二境二初標示。

　　【文句】從身空虗偽下一行是第三結上生法二空境也。

　　【記】二牒釋二初結生空境。

　　身空虗偽不可長養。

　　【文句】身空不可長養結上生空境長養是十六之一長養既空十五六空即是結成生空境也。

　　【記】長養即十六中養育見也妄計我能養育於他又是計我為父母養育。

　　二結法空境。

　　無有諍訟亦無正主。

　　【記】文二初超釋無主二初別檢心。

　　【文句】亦無正主者結上法空境遺教云此五根者心為其主此明託胎之始心在諸根之初名之為主其實不能控制諸根根大相違心為受惱身病時心亦隨病寧得是主邪。

　　【記】主必能制及得自在既為他惱二義不成知心非主。

　　二互推主。

　　【文句】或時更互論主如地具四微則鈍為水所制水但三微為火所制火但二微為風所制風有一微為心所制心無有微故得為主復為四大所惱主義不成故言無正主也。

　　【記】四微色香味觸也大論云地有色香味觸重故自無所作水少香故動作勝地次少香味故勢勝於水風少色香味故動作勝火心無等者心望四大以不藉微勝故為主若論被惱復不成主。

　　二追釋無諍。

　　【文句】無有諍訟者若計有四大則有相違如四蛇相陵四國相拒可有諍訟今觀四大空不能得空便故言無有諍訟也此是結上法空之意也。

　　【記】因緣和合雖成諸法本無思念有何諍訟皆由情計故四大如蛇六塵如賊若觀本空則諸法寂爾有誰諍訟故以無諍結法空境。

　　二明集因境二初分文對辨二初分文。

　　【文句】從諸因緣和合而有下七行偈約集因明境即是集諦文為三初兩行明集起相次三行半明集相吞噬次一行半明集善惡境。

　　【記】二對辨二初對假想辨。

　　【文句】前三是慧行後一是行行前三是正觀境後一是助道觀境前一從無明生後一從無明滅。

　　【記】前三者即此集境自立三科謂集起相等是慧行正觀之境後一即假想是行行助道觀境此九行經文既相連又俱言四大似難分別故以前三對於後一而論正助以區別之又前一者即以集境三中初一對後假想而論生滅以前一云從諸因緣和合而有及云地水火風合集成立後一乃云水火風種散滅壞時豈非四大生滅相耶而言生滅皆從無明者彰此生滅不離迷妄也故前生云妄想故起至後滅云散滅壞時此乃死支合云憂悲苦惱斯是無明之果復是無明之因故論云老死有果所謂無明無明有因乃指老死是故生滅皆從無明。

　　二對小乘辨。

　　【文句】若直論生滅者未異小乘無明本不生而生不滅而滅生滅不二而二爾。

　　【記】如上所論無明生滅何教不然若欲了知須論小衍小明四大實從無明生實從無明滅衍明四大而有三教通教四大體自本空故本不生滅由無明故見有生滅如幻之生如幻之滅別教四大體是佛性由無明故四大生滅性無生滅相有生滅圓教四大體亦佛性而性本具九界四大故九四大若生若滅皆是法界是故性相俱不生滅乃不思議論生滅也故法華明世間相常其義既爾則衍三教皆得明於本不生而生本不滅而滅生滅不二而二今非通別的就圓論。

　　二隨文釋義三初明集起相二初通約生法釋三初揀苦從集。

　　【文句】從諸因緣者苦集通從因緣欲明集義須作集之因緣釋也。

　　【記】苦是世間果集是世間因此之因果皆因緣生今之所辨雖然涉苦果其意乃明集之因緣。

　　二分句對義。

　　【文句】前三句假名起之因緣後五句實法起之因緣。

　　【記】三破小因緣二初敘小。

　　【文句】小乘破四大至鄰虗細塵從細塵則有麤塵用此為起假實之因緣。

　　【記】俱舍云極微微金木兔羊牛隙塵等小乘有門謂極微始有十方分故不破鄰虗以此為因緣也。

　　二斥非。

　　【文句】今明麤可析盡細塵亦盡麤細俱盡將何物作因緣。

　　【記】細塵亦盡者鄰虗亦破二塵既破因緣不成。

　　二別約生法釋二初假名因緣。

　　從諸因緣和合而有無有堅實。

　　【記】文三初釋從諸因緣。

　　【文句】言因緣者無明內惑為因不了生法二空故染愛於外為緣觸處染著故無明潤愛集業得起故言從諸因緣和合故起。

　　【記】此中宜用起信論說無明為因生三細境界為緣生六麤方盡疏意言三細者業相轉相現相即根本不覺熏習真如生三種相故云無明內惑為因也言六麤者謂智相相續相執取相計名字相起業相業繫苦相即枝末不覺於外境界起智相等生法二執名為染愛於外觸處染著以二不覺熏二執心成起業相故云無明潤愛集業得起忽都不辨迷一法界為無明內惑等者豈能顯今中道空慧耶。

　　二釋和合而有。

　　【文句】以業起故則有一念託胎招於苦果。

　　【記】以業起者即起業相也則有下即業繫苦相也此云苦果即是攬陰成假名人也。

　　三釋無有堅實。

　　【文句】此一念託胎由無明愛能生之心既是虗妄所生之心亦是虗妄討其本末能所都虗故言無有堅實也。

　　【記】由無明愛者二不覺為因即能生心也一念託胎是不覺果名所生心計此因果名為本末既皆不覺豈是真實故云都虗無堅實也。

　　二實法因緣。

　　妄想故起業力機關假偽空聚地水火風合集成立。

　　【文句】妄想故起五句明實法起之因緣由妄想不了一念託胎五陰得起也業力機關者善惡業是機關主色陰是機關具受想行陰於中動作去來進止以自娛樂識陰依六入住故言空聚四大所造故言成立也。

　　【記】亦是妄想一念託胎與前不異但前成於假人今則成於實法假實和合成一報身脩二空故破於二執故分二境機關主者如機關木偶假人轉動主即弄機關人也故以業因喻所弄木偶以陰果喻之色陰如木偶形質故云機關具三陰如木偶動作去來識陰如看人故云以自娛樂也。

　　二明集相吞噬。

　　隨時增減共相殘害猶如四蛇同處一篋四大蚖蛇其性各異二上二下諸方亦二如是蛇大悉滅無餘地水二蛇其性沈下風火二蛇性輕上升。

　　【記】文二初因果對釋四初釋增減殘害。

　　【文句】隨時增減共相殘害者竪論增減者如涅槃十時別異從歌羅邏時名增壯時名盛老時名減橫論增減者火增水減水增火減風地亦爾又念念生滅生是增滅是減又新諸根生故增故諸根滅法減又下文云隨其時節共相殘害春風夏火秋地冬水增減云云。

　　【記】竪約十時者大經云一歌羅邏時異二阿浮陀時異二閉手時異四皰時異五初生時異六嬰孩時異七童子時異八年少時異九壯盛時異十老死時異又念念生滅雖在於心須知四大亦隨增減又新諸根謂生時故諸根謂死時又飲食資益血肉為新目淚耳聹等為故。

　　二釋四蛇同篋二初明四蛇二初約蛇報明四相。

　　【文句】譬如四蛇初在篋時名生四蛇力敵名壯互相彊弱名病蛇鬪困暫息不動謂為調適息已復鬪蛇羸如老蛇絕為死如是增減此是果身。

　　【記】蛇有力敵羸絕等報可譬身有生老病死增減四相。

　　二約蛇因明四分四分煩惱皆有毒害即是蛇因此因能感四大四相二初別示四分感報二初明生四大。

　　【文句】如此由乎集業四分等如地瞋如火欲如水癡如風此四分互相違。

　　【記】二明致四相。

　　【文句】端應云貪欲致老瞋恚致病愚癡致死例云等分致生。

　　【記】經出三相疏等分例致生相。

　　二總結集業致苦。

　　【文句】集業相噬致令四大增損云云。

　　【記】上釋四蛇雖言苦報意明集因緣故總結云集業相噬令大增損推功歸集是經正意。

　　二明同篋二初約身為篋。

　　【文句】同處一篋者此明篋同性異蛇有螫毒四大有八萬四千煩惱為害義同大經以假身為篋身持四大如篋貯蛇篋壞則蛇去身滅則大亡如鳥在籠云云。

　　【記】螫知列反又音釋音郝謂行毒也經舉四蛇以喻四大意彰四分有毒害義一分具足二萬一千四分共具八萬四千無量劫來法身慧命喪壞由此大經所明身持四大大不起集蛇無毒義如鳥在籠者次文再舉疏粗釋之故注云云。

　　二約業為篋。

　　【文句】又用業力為篋業持四大業謝則大散如鳥住籠處處求出心鳥亦然未曾一念繫在身篋恒常外馳此則念念求死非安身道也。

　　【記】宿業尚存故四大未散重舉籠鳥以明業篋須知今疏舉業持大意顯集因故云心鳥鳥喻四分外馳六塵常求生死非安法身若人念念思破戒事乃求地獄永滅五分宿人業謝泥犁長往。

　　三釋其性各異二初約一身釋。

　　【文句】其性各異者二上升是陽二下沈是陰何故相違猶其性別性別那能和合成身諸方亦二者四大對四方風東火南地西水北又對四時風春火夏地秋水冬東與南屬陽而上升西與北屬陰而下沈故言二上二下諸方亦二若相對論者東上西沈南升北降若論四維者東方帶兩維一維陽上一維陰下餘三方亦如是。

　　【記】性別等者雖云四大和合成身大性既異那可合成此顯成中當處即壞妄情不了於壞執成保著生集四大對四方者顯內四大有四方性四方升降驗大相違對時對維其意皆爾良由內體與外時方其性本一故依正色心感召義成是故今經特以四大明乎集業也。

　　二約六根釋。

　　【文句】或言一根中具四大二上二下云云。

　　【記】以其六根俱是四大造色故也。

　　四釋悉滅無餘。

　　【文句】悉滅無餘者初見散滅謂言風火向上地水向下比至上推不得於風火下檢不見於地水故言悉滅無餘也。

　　【記】比必利反及也見人死滅四大分散便謂息風煖氣已歸於上骨肉血汗必歸於下及至推尋都無去處以本不來故若有來去非今教境。

　　二結由集業。

　　【文句】苦果升沈碩異由於集業善惡天乖云云。

　　【記】經舉四大升沈尤甚正明集境善惡殊塗以其四大不獨是惡亦通漏善也。

　　三明集善惡境。

　　心識二性躁動不停隨業受報人天諸趣隨所作業而墮諸有。

　　【記】文三初釋心識。

　　【文句】心識二性躁動不停者釋論云心意識一法異名對數名為心能生名為意分別名為識又言有異前起為心次起為意後了別為識例如意識不得為一。

　　【記】學斯宗者要知境觀若論觀者須明三識謂第九菴摩羅是不動識當正因佛性可為中觀第八阿賴耶是無記無明識無明之性即了因佛性可為空觀第七阿陀那是分別識是惑性故當緣因佛性可為假觀此之三識既與三德無二無別是秘密藏何法不收何處不徧脩圓觀者必能了知一心一塵無上三識即是所顯妙理復是能觀妙觀若論境者唯尚近要秪以第六見思之識而為境界知妙三識未始暫離一見一思故即此心為妙三觀顯妙三諦雖唯一識未甞不用三識為觀未嘗不以三識為境若謂今宗不明三識但於第六顯三諦理今之釋題及彼妙玄示其三識為妙三法將何用耶於一識心以何而為三諦三觀故無通見難議圓宗今明集境故引論文通小之說但於第六辨心意識一法三能立三名字對數名心者對通大地等一切數故名曰心王也能生名意者意是依義依之能起一切因果以具三性故也分別名識者以能了別所緣之境故名識也又言下雖秪一識約三時異而立三名不同前釋秪約一時有對如能生分別之義也前是橫釋此乃竪釋初起極微次起漸著後起彌顯豈非竪耶。

　　二釋二性。

　　【文句】二性者心有善惡性異意之與識亦有善惡性異故言二性也。

　　【記】夫性有二義一真理不變名性二隨緣染習名性此言性異約染習性也此之二性徧心意識一一皆二也。

　　三釋躁動二初正釋躁動二初約王數釋。

　　【文句】躁動者心前起時亦與數俱意識後起亦與數俱故言躁動。

　　【記】二約業牽釋二初明業牽。

　　【文句】又如四大壞時善惡業爭牽不知從誰故言躁動但此業未謝心常覺觀況復業牽寧不躁動。

　　【記】二明兩牽。

　　【文句】有熟牽彊牽此世雖行善先世惡業熟既與時合即受惡報故言熟牽彊牽者人雖行惡臨終之時善心猛盛即隨善上升熟牽彊牽彌顯躁動。

　　【記】二例釋隨業。

　　【文句】亦是隨業所作而墮諸有云云。

　　【記】即當四句也若了兩牽即知受報。

　　二明假想境。

　　水火風種散滅壞時大小不淨盈流於外體生諸蟲無可愛樂捐棄塚間如朽敗木。

　　【記】文二初正釋相二初釋散滅壞時。

　　【文句】水火風種散滅壞時下二行明業謝棄苦器也氣命盡是風去故言散煖盡是火去故言滅水盡則身爛故言大小不淨盈流於外地散滅是骨肉離解故言如朽敗木。

　　【記】二釋大小不淨。

　　【文句】大小不淨者身為大四支為小足支為大手支為小手為大指為小如是轉轉作大小皆悉臭穢不淨盈流此名助道。

　　【記】能破欲情令正觀立故名助道。

　　二明功能二初明破欲助正二初略示。

　　【文句】若正觀降伏煩煩惱惱不伏當脩不淨助破欲心。

　　【記】二廣示三初引釋論明助正。

　　【文句】釋論云三解脫是涅槃門道品是開門法不淨九想等是助開門法不淨是破欲初門。

　　【記】三解脫者謂空無相無作從三證果名解脫門解脫涅槃二名一體道品是開門法者小乘則以十六行觀為三脫門今品則以即空假中為三脫門欲此門開須以道品調試脩之如以念處四種脩於即空假中正勤四種乃至八正調試脩之亦復如是小乘三脫十利調試其義亦然俱以道品為開門法九想者一脹想二壞想三血塗漫四膿爛五青瘀六噉七散八骨九燒若約小乘有二種人一壞法人但求斷苦即至燒想成慧解脫人二不壞法人來住骨想不進燒想得有流光等功德具足成俱解脫人今明菩薩見禪實相名脩達禪永異於小大小雖異俱以不淨助開三解脫於助開中不淨九想破欲先鋒故名初門。

　　二示進脩明力大。

　　【文句】若進脩背捨及大不淨己身他身一身多身一國多國山林石壁一切依正皆悉不淨即雖未爾想力若成怖畏心起能大助道開發正慧。

　　【記】初脩不淨進入八背及大不淨所言大者但觀自他正報名小不淨即九想觀若兼觀依報名大不淨所謂舍如丘墓錢如死蛇羮如屎汁飯如白蟲衣如臭皮山如肉聚池如膿河園林如枯骨江海如汪穢名大不淨亦名大背捨背謂背是淨潔五欲捨謂捨是著心。

　　三引大經顯治欲。

　　【文句】大經云不淨觀亦實亦虗能破煩惱故名為實淨言不淨是故為虗。

　　【記】明得解觀對治力強速發無漏。

　　二明二空助正三初據義總示。

　　【文句】此不淨觀亦具生法二空。

　　【記】二引經別示。

　　【文句】大經云諦觀白骨一一支節何者是我八色流光亦復無我我不可得即是生空鍊骨人八色不見四大無有於實即是法空。

　　【記】八色流光者謂地水火風青黃赤白八種色也法界次第云見地色如黃白淨潔之地見水色如深潤澄清之水見火色如無煙清淨之火見風色如無塵逈淨之風見青色如金精山見黃色如薝菊華見赤色如春朝霞見白色如珂貝雪。

　　三結成助正。

　　【文句】此就助道明於生法終成正道爾。

　　【記】為治欲故脩於事禪而以二空正觀了達不淨境是法界故於骨於光不見假人及以實法此正助合而脩之方是大乘助開之法。

　　二明生法二空觀二初分文立義二初分文。

　　【文句】從善女當觀下二十一行是第二明生法二空觀文為二初八行半明脩因生法二空觀次十二行半明果成起用因中又二初三行半約苦集明生法二空觀次從無明體相下五行約十二因緣明生法二空觀約苦集又二初從善女下一行半明眾生空次從如是諸大下二行明法空。

　　【記】二立義三初明諦緣本大二初明通大四初約專小問。

　　【文句】問四諦十二緣是二乘法云何是菩薩觀門。

　　【記】今說圓空那得却用聲聞四諦支佛因緣。

　　二約通大答。

　　【文句】答四諦十二緣通是三乘觀境譬如大道貴賤同游不可羣小行之而判屬民庶。

　　【記】佛說諦緣通被大小二乘菩薩通四教故如世大道羣小同游不定屬小。

　　三重問即通意云何四字也。

　　【文句】通意云何。

　　【記】四廣釋二初明四諦通。

　　【文句】涅槃云我昔與汝等不見四真諦云云又云凡夫有苦無諦聲聞有苦有苦諦菩薩解苦無苦而有真諦諸佛如來有真有實所以然者二乘觀有量四諦菩薩觀有量無量四諦。

　　【記】我昔等者佛與三乘昔在凡時不見四種四諦真理故久流轉分段生死偈文未畢令具引之故注云云凡夫有苦無諦者雖遭大苦不以為患以不審諦知是苦故聲聞有苦有苦諦此當三藏不了無生故云有苦能審知故名有苦諦菩薩等者通等三教俱達如幻俱能解苦當處無苦而有真諦者章安疏云真是真實故知即是次第不次第二種真實也諸佛等者佛果圓極究竟實也是知四教智雖淺深皆依四諦所以下更引勝鬘兩種四諦釋成前意二乘有量者藏通不知如來藏故所觀四諦終成有量別圓菩薩了藏性故所觀四諦皆無限量而兼有量者深必知淺故別人次第觀量無量圓人一念觀四四諦。

　　二明緣通。

　　【文句】大經云十二因緣凡有四種下智觀故得聲聞中智觀故得支佛上智觀故得菩薩上上智觀故得佛菩提。

　　【記】四諦皆觀十二因緣智淺深故得菩提道四種高下彼經四智意彰四教故知因緣不局在小。

　　二明唯大二初明獨菩薩法二初引經。

　　【文句】復有別意大品云十二因緣獨菩薩法如佛昔為儒童雖行眾行非波羅蜜見然燈佛得無生法忍一念相應習應苦空乃至習應滅空習應無明空乃至老死空諸相應中空相應最為第一以空導行皆名波羅蜜以得無生法忍故佛即與記。

　　【記】儒童者儒仁也謂仁賢童子也習應者謂脩習與空相應也四諦因緣各舉初後並略中間故俱云乃至諦緣既是法忍菩薩相應之法驗知理深二乘不及彼通衍三今取圓教諦緣相應成今空慧。

　　二結示。

　　【文句】當知菩薩豈不觀於四諦十二緣邪。

　　【記】二明二乘見淺三初明聲聞。

　　【文句】二乘雖復同觀觀法有異聲聞觀諸果總作一苦諦觀觀諸煩惱及業總作一集諦觀又苦之與集總是現在所以名總相觀也。

　　【記】若望因緣乃以七支總為一苦仍以五支總為一集又復苦集不分過未總是現在以根鈍故法相總略。

　　二明支佛。

　　【文句】緣覺觀苦為七現在五未來二觀集為五過去二現在三別觀三世別開苦集故言緣覺別相觀也。

　　【記】開聲聞總成別相現在五者謂生名色六入觸受未來二者謂生老死別相苦也過去二者謂無明行現在三者謂愛取有別相集也又開三世不唯現在故云略果及略因由中可比三是則三世皆有十二以福資智故能別觀。

　　三斥淺二初正斥二乘。

　　【文句】雖復總別有殊同是自調自度同是析生法二空觀爾。

　　【記】所脩三學不為眾生不成佛法是故名為自調自度大論云二乘戒名自調定名自度慧名自淨緣覺雖有少分慈悲不能廣益故同名自。

　　二對彰菩薩。

　　【文句】與菩薩有異菩薩與眾生脩四等六度觀四諦十二緣作生法二空。

　　【記】未分權實但是菩薩俱異二乘。

　　二明析體有殊二初約共三乘明析觀二約不共菩薩明體觀諸文所明實有滅空為折幻有即空明體今明幻有即中為體乃以實滅及以幻空俱名為析以其未達諸法實體體義不成由謂諸法終歸無常秪是析義今明諸法一一常住既見法實名為妙體初義分二初別釋二初約二乘明觀二初生空觀二初舉譬推。

　　【文句】今舉譬喻之如握五指成拳若一指一拳應有五拳若一指無拳五何得有。

　　【記】二就法檢。

　　【文句】我人亦爾攬五陰成眾生一陰有眾生應有五眾生一陰無眾生雖五亦無即陰求眾生不得離陰求眾生亦不得。

　　【記】各推無故合之亦無以聚虗空不成色故即陰下更於即離檢令叵得。

　　二法空觀二初明法存。

　　【文句】雖求拳不得拳不妨有皮骨之指存雖求人不得人不妨有五陰之法在二乘人得生空時未能知法空。

　　【記】牒前譬顯人亡法存。

　　二用觀相二初正明推法空。

　　【文句】更須析指皮肉骨髓分分推求亦不得指地水火風窮逐鄰虗亦不得色前念後念亦無想受求指不得指始知指無求法不得法方知法虗。

　　【記】正檢法空先析色陰次前念下析四陰無想受略於行識。

　　二雙結二空。

　　【文句】既不得生法二空境亦不得生法二空智。

　　【記】智雖空境智須自亡是故境智俱云不得。

　　二以菩薩例結。

　　【文句】通菩薩觀亦然。

　　【記】前論析觀乃三藏法以對今品體觀屬圓故以通教鈍根菩薩不能體中亦屬析觀故云通菩薩亦然。

　　二總結。

　　【文句】是為菩薩二乘析生法二空相如此但有自行為他之異云云。

　　【記】言自行為他異者以通教菩薩對兩二乘分別二行也。

　　二約不共菩薩明體觀三初總示異前。

　　【文句】若論別菩薩體空與其永異。

　　【記】言別菩薩者非是別教乃是圓人異偏小故稱為別也故云永異。

　　二深明觀相四初明妙空體法二初立喻顯。

　　【文句】如見鏡拳懸體既虗不勞尋檢鏡拳既虗鏡指非實鏡內拳指既是虗鏡外拳指亦非實。

　　【記】然鏡像喻文乍濫通須知圓意通但六界而為鏡像別圓十界而為鏡像別雖十界九是脩成脩成不實故如鏡像圓知十界性德本具以本具故奪脩無功故如鏡像不二門云幻因既滿鏡像果圓如此解之故云懸體體秪是解鏡內鏡外者解因緣所成即鏡內拳指不實亦解能成因緣即鏡外拳指不實。

　　二就法觀二初生法雙空二初明觀。

　　【文句】眾生亦爾但有名字名為眾生此之名字本來自空非檢後空名既假名法亦非法體名即體法。

　　【記】若假若實皆本不空則俱空。

　　二引證。

　　【文句】如大品云我性如色性色性如我性。

　　【記】我是假人色是實法二性俱空人法不異是故名如。

　　二因果俱寂二初明觀。

　　【文句】今世生法由無明行五果既虗二因寧實。

　　【記】五果既是因緣所生可合鏡內拳指不實二因既是能生因緣可合鏡外拳指不實。

　　二引證。

　　【文句】下文云本性空寂無明故有無明既寂從無明生寧得不寂。

　　【記】假實當體即空假中名本性空寂無始強執謂假實生名無明故有既了因寂果那不寂。

　　二示妙三諦智。

　　【文句】雖不得生法二境而能了了通達二境不為境所染雖不得生法二空智而能了了通達二空智不為智所淨非染非淨雙亡二邊正入中道第一義諦而能雙照二諦。

　　【記】即空假中而為空觀以即空故不得六界生法以即假故不得二乘生法以即中故不得菩薩佛生法蕩十界惑是故境智俱名不得而能審諦十界生法故二境二智皆名了了通達境是玅俗以無相故故無所染智是妙空以無緣故故無所淨非染非淨稱本離念故雙亡二邊正入中道任運雙照。

　　三結三諦圓顯。

　　【文句】三諦朗然非前非後一時大覺。

　　【記】三德三諦即念開明舉一即三體非次第顯無前後無覺而覺稱為大覺。

　　四與經體相應。

　　【文句】與此甚深法性相應金剛寶藏具足而得。

　　【記】佛示二空顯法性體不照三諦豈稱法性無量甚深故知今解與性相應此性名為金剛寶藏若偏照之德非具足。

　　三約人結示。

　　【文句】是為菩薩體生法二空觀。

　　【記】故知今體非獨是體空須體三諦方得名為別體。

　　三斥諸師失意三初正斥失二初斥小乘師。

　　【文句】諸小乘師雖說析空同外道義何者析色極至鄰虗或存塵不破或破塵令盡若存不破秪是常見若破塵盡秪是斷見斷常宛然非邪何謂。

　　【記】毗曇有門說存鄰虗成實空門說破鄰虗若存若破皆為析滅見愛二惑弘者失意各生定計起見起思故屬斷常同彼外人全非正析。

　　二斥大乘師。

　　【文句】諸大乘師雖說體空同於小道何者單用體慧不能一念空心游戲神通淨佛國土具足解釋佛之知見何能三智一心中得五眼具足而成菩提耶似小乘壞法人無三明六通願智頂等秪是慧解脫人而已非小何謂。

　　【記】般若等經談一切法如幻即空此空畢竟三諦宛然諸師罔窮作但空解不即假故不能游戲神通不即中故不能解釋佛之知見非佛知故不得三智一心非佛見故不能五眼具足雖依大教理齊小乘於小乘中同壞法人進脩燒想壞滅骨人既其不脩觀練熏脩無由成就三明六通三明者天眼宿命漏盡也更加天耳他心身如意則成六通願智頂禪以超越禪最高上故故名為頂願欲知三世事隨願則知故名願智頂也。

　　二引經示。

　　【文句】今經首軸窮深極廣序品云游於無量甚深法性空品云求於如來真實法身捨身品云求於寂滅無上涅槃。

　　【記】首即經初軸即經末如來法身謂果上法身智斷必具今用二空當念求之無上涅槃體具三德皆與無量甚深法性無二無別故首軸所詮窮深極廣。

　　三結不用。

　　【文句】豈可用世人邪見豈可用小人之析豈可用大乘師之體解此空義邪。

　　【記】世人邪見即是癡空外道斷見也小乘之析雖是正教以無般若方便故墮斷常中大乘之體法雖圓備諸師但作偏空之體同彼小乘慧解脫觀安能解此即邊之空耶。

　　二依義釋文二初明脩因二空觀二初約苦集明二空觀二初生空二初分文。

　　【文句】善女當觀下一行半明生空觀初一句對告勸發次一句指上境次四句正作觀。

　　【記】二釋義三初對告勸發。

　　善女當觀。

　　【記】文二初釋善女二初約四悉釋四初世界。

　　【文句】善女者菩提樹神也諸佛說法必有對揚寄一以酬眾故告其人也。

　　【記】二為人。

　　【文句】又時眾機緣宜在善女若聞對告宿善發生。

　　【記】三對治。

　　【文句】又男天表方便女天表智度欲說智度破於愚著故告女天也。

　　【記】四第一義。

　　【文句】又佛在道樹得道欲說此道故對告樹神也。

　　【記】二結成因緣。

　　【文句】此是表四悉檀對告非無因緣也。

　　【記】二釋當觀。

　　【文句】當觀者勸一人以例諸一切菩薩必須脩於智度無有菩薩不由此者故言當觀也。

　　【記】二脩上境。

　　諸法如是。

　　【記】文二初釋諸法。

　　【文句】諸法者指上四諦十二因緣若假若實二空境也名目雖略攝法則徧故言諸法也。

　　【記】名目雖略者秪云諸法則能攝上所說諸境無不徧也。

　　二釋如是二初標列三義。

　　【文句】如是者正明總觀也如是有三義謂如事如理如非事非理。

　　【記】正明總觀者下二空觀歷諦緣境別別明脩空假中觀此之三觀盡稱諦境今一如是總示三觀如是三觀如三諦是有三義者列於三法即當三觀所如之義也。

　　二指釋三義二初指釋謂指經文中上下釋三法相。

　　【文句】如事者如助道假想不淨流溢也如理者如生法二空無法也如非事非理者如法性法身也。

　　【記】假想指上餘二指下上下皆是不思議境故皆指為所如之法。

　　二融即。

　　【文句】又事即如理如非事非理非事非理亦即如理亦即如事理即如事亦即如非事非理三法不一異故言如是三法亦一異故言諸法。

　　【記】初乃俗即真中次乃中即真俗後乃真即俗中以妙三德為三諦故所以此三不一不異如是之言是故得名為正明總觀也以亦一異為諸法既以不一不異為能觀觀乃以亦一亦異為所觀境境觀不二卷舒無妨。

　　三正作觀。

　　何處有人及以眾生本性空寂無明故有。

　　【記】文二初通釋四句三初約初二句明空觀二初釋初句二初就五陰觀。

　　【文句】何處有人者點出理觀也何處者若色處有人則不須四陰若色處無人四處亦無人五處都無人故言何處有人。

　　【記】言點出者已用如是總示三觀今以四句明示三觀故皆言點出今檢無人義當理觀。

　　二就因果觀。

　　【文句】又果處既無人無明行因處亦無人因果合亦無人離因離果亦無人故言何處有人也。

　　【記】二例次句。

　　【文句】人既無眾生十六知見等皆無故言及以眾生也。

　　【記】二約第三句明中觀。

　　【文句】本性空寂者點出非事非理觀也本性無事亦復無空空本空事既其無事空何所空無事故事寂無空故空寂本性如此非今始然故言本性空寂也。

　　【記】不以本性為能觀者非中觀也即一切法非理非事名為本性非別有也故法華云諸法從本來常自寂滅相般若讚云平等真法界佛不度眾生以本無無明豈有眾生本無空慧豈有於佛既無生佛何度之有非破非立雙非亦忘名本空寂。

　　三約第四句明假觀二初由迷俱立二初正釋二初直約事理釋。

　　【文句】無明故有者點出事觀也若其空而復空那得此事既有事即有空既有空即有非事非理此之三種悉由無明故有。

　　【記】諸法雖即本性空寂由具性染故起事染由破事染故立空慧欲忘染淨故立即中此之藥病悉由無明。

　　二委就迷悟釋。

　　【文句】以有無明癡故有行有行即有生法既有生法即有助事之觀助來助正即有空理之觀正助顯本即有非事非理之觀是事不知名為無明。

　　【記】生法是果成由惑業故云以有無明等也既有下欲空生法須論三觀助事觀者助道事想觀也即不淨流溢等是所助正道即二空契理之觀正助二脩為顯一性故立非事非理之觀也是事下以今知三驗其無明是事不知三皆事者以在脩故不二門云脩雖具九也。

　　二引證。

　　【文句】淨名云從癡有愛則我病生病生故則有藥起即此義也。

　　【記】以眾生實病生菩薩權病示病意者為明法藥也。

　　二由悟俱忘。

　　【文句】若知無明本性空寂尚無無明那得事理非事非理畢竟清淨故稱空慧也。

　　【記】若知無病用三藥為此之泯忘空品意也。

　　二別釋初句二初明所破人執二初總示我相。

　　【文句】但我見深重為覺道大障凡夫所作恒與我俱我行我住坐臥言語無離於我我行施戒乃至我行智慧。

　　【記】五住之初三界之主若破我者縱起結使不生四趣故云深重小乘大乘俱貴無我我不復斷四教賢聖入之無路故云大障凡夫下明起我處初徧六作次徧六度。

　　二別示利鈍二初鈍。

　　【文句】若攬他遺體而計我者此我疏鈍。

　　【記】攬他遺體而起者是俱生惑與身俱生名俱生惑如諸蝡動實不推理而舉𧑃張。

　　怒目自大底小凡劣何甞執見行住坐臥常起我心常時自起故名疎鈍。

　　二利二初明密利。

　　【文句】若執法塵而計我者此我密利。

　　【記】執法塵起者是分別惑以對意根故曰法塵因分別生迷理之惑此名利使藏之初果通之見地別之初住圓之初信皆斷此惑。

　　二明相狀二初略論十使二初正明使相二初明十為枝葉。

　　【文句】如執一法謂我知我解於法起我隨執一句是實餘皆妄語即是邊見非道謂道即是戒取非理謂理即是見取不當謂當即是邪見自是陵他即慢撥之即瞋譽之即愛破之即疑不了即癡。

　　【記】執一法者不問邪正大小偏圓隨執一句即生十使前五是利後五是鈍乃利中鈍也。

　　二明我為根本。

　　【文句】十使煩惱以我為根本不自覺知日夜增長。

　　【記】二兼示其人二初明具邪禪慧。

　　【文句】縱令世智辯聰如長爪鍱腹難石石裂難樹樹折難水水竭難火火滅去道彌遠假令隨禪梵世極至非想我心常在將出復還。

　　【記】長爪即拘絺羅身子舅也勤學不暇剪爪時人呼為長爪梵志根性最利是外道中高著者故舉之鍱腹者金七十論云優樓僧伽外道中有一眾首至金地國頭戴火盆鐵鍱其腹與僧論義難石等者大論二十六云薩遮尼乾子難人乃至樹木瓦石流汗至非想者如鬱頭藍弗已至有頂故云將出却墮飛狸故云復還。

　　二明不能破我。

　　【文句】如此凡邪尚無煖法那能破我。

　　【記】尚非小乘內凡豈同初果破我。

　　二重廣我見。

　　【文句】廣說此我即二十種身見謂即陰計五離陰計五我中有五陰陰中有五我是為二十。

　　【記】謂即色是我離色有我我大色小色在我中色大我小我在色中受想行識亦復如是五陰各四即有二十。

　　二明能破空慧二初通明空慧二初就境智明生空二初別示二初於陰境推。

　　【文句】若一陰是我餘陰無我若併是我即有五我是義不然若離陰有我既離於陰我是誰我是義不然若陰中有我是則陰盛於我如器盛果如屋貯人是義不然若我中有陰則陰在我內是義不然是為破二十種身見此約外境作如此說。

　　【記】還就即陰離陰陰中有我我中有陰四句推之是義不然者能破之觀也據義合須二十徧言以破二十種身見也約外境者望能觀智是其內心故所觀陰得名外境非他身也。

　　二明觀智檢。

　　【文句】而其內心猶計有我復當反觀即智有我離智有我我中有智智中有我是義皆不然復破二十種身見。

　　【記】所觀五陰既立於五能觀之智任運成五五陰一一皆有四智悉應計我故須亦破二十身見。

　　二總總。

　　【文句】內外合數即四十種身見是名生空。

　　【記】以數顯觀令智不漏。

　　二約大小觀人法三初毗曇。

　　【文句】毗曇云我見是共等因我見起時未動身口因我見後生思惟時方動身口斷我見已悟眾生空。

　　【記】我見是共等因者即共業別業合有四句略言共等此有門論陰中求我我空陰有我法兩分故我見思惟前後而起我即眾生思是實法故悟生空未得法空。

　　二成實。

　　【文句】成論明我見心即思惟能動身口斷我見已即悟眾生空亦悟法空。

　　【記】此空門論攬陰成我故我見思惟起不異時是故生法二空同悟。

　　三大乘。

　　【文句】大乘明我見即具諸法可不具於思惟悟眾生空即是悟實法空。

　　【記】我見即具諸法者俗即真中何法不具我性如色性生空即法空。

　　二別明三觀既云我見即具諸法合於三諦而破我見是故用上三句破之二初正破人我三初約理觀檢。

　　【文句】破二十種身見通上三句皆通用之若即事而理何處有人即陰離陰陰中無人人中無陰二十種見破故言何處有人能觀之智智即是人離智有人人中有智智中有人此計亦破故言何處有人。

　　【記】二約非事非理檢。

　　【文句】若作非事非理本性空寂觀者本性空寂本無即陰離陰陰人人陰既無如此計破故言何處有人能觀之智本性亦寂故言何處有人。

　　【記】我見即中豈存境智四十種執。

　　三約事觀檢。

　　【文句】若作助道不淨觀時若觀惡心取境即是汙穢五陰若善心慚愧即是方便隱沒五陰是見皆依色色即不淨以不淨故無人無我故言何處有人能觀觀智亦復如是故言何處有人。

　　【記】經文既云無明故有愛取心強須作不淨助道之觀觀邪見惡心是穢惡陰若善直心慚於義天愧於聖人入方便位真理未明是隱沒陰善惡雖異皆未破見豈有見心不依於色色須敗壞故云不淨不淨之境何處有人今方便位義當五品也。

　　二更推法我二初明得悟推法破思。

　　【文句】若得悟為論破二十種身見是得眾生空無復見惑而作二十種觀者除於實惑實惑若除即入脩道即應言何處有法。

　　【記】觀雖圓脩而其麤惑有除不除若以三觀檢我叵得見惑斷者得入初信更於三諦脩二十觀者乃破法執即思惑也從二信位進至六信也。

　　二明未悟推法破見二初轉計實法二初正明度入。

　　【文句】若未悟為論者雖作二十種觀見惑未除而於假名上伏愛度入實法計我。

　　【記】妙觀破見見惑未除見雖未除觀已有力能於假名柔伏愛惑若其我執度入實法。

　　二引經及事。

　　【文句】故法華云眾生處處著捨一取一如屈步蟲。

　　【記】屈步蟲者要因前脚得移後足方於假名伏惑又於實法起見如彼蟲也。

　　二勸更脩觀。

　　【文句】須實法上更作二十種觀使空慧分明處處作無咎。

　　【記】宜於五陰作二十觀顯我本性使空慧明隨度入處以觀逐之名處處作。

　　二明法空二初約經文釋成三觀二初正釋二初立意分文。

　　【文句】從如是諸大下兩行明實法觀上生空得悟即解於法為未悟故更說爾文亦為三初兩句即法而空次一行一句即法本性非空非假次一句即法而假例如生空三意也。

　　【記】我見即具一切諸法豈觀生空不空實法鈍根未了故今重說。

　　二隨文釋義三初明即法而空。

　　如是諸大一一不實。

　　【記】文二初示境觀。

　　【文句】如是諸大者標四大法也一一不實者正明空觀也。

　　【記】二明脩觀二初就法明空二初正明空。

　　【文句】若四大各守其性者地守堅性不應動不應煖水守濕性不應冰不應波火守熱性不應貞不應𦦨風守動性不應持不應觸壁而止一大既有三性非都堅非都濕非都熱非都動失本性故則是不實不實故空。

　　【記】逐一推檢不應動等者地動則成風性煖則成火性史記曰陽伏而不能出陰迫而不能蒸於是有地震注云蒸升也冬則地中煖故禮云古者夏則橧巢冬則營窟水堅故成地性波動故成風性貞堅也炭火貞則成地性火𦦨動則成風性風能持物則成地性觸壁止則成水性。

　　二引經證。

　　【文句】請觀音云地無堅性水性不住火從緣生風性無礙一一皆入如實之際即其義也。

　　【記】水性不住者不守於濕火從緣生者既賴緣而生則不能守其熱性風性無礙者以無礙故不能守其動一一下四大俱無性故皆入如實之際前之二教以空為如實後之二教以中為如實今取圓中實際為正。

　　二對生辨觀。

　　【文句】上檢生空故言何處有人今檢法空故言一一不實不實者即空也。

　　【記】二明即法而中。

　　本自不生性無和合以是因緣我說諸大從本不實。

　　【記】文二初二句法本自中二初明性非生滅。

　　【文句】本自不生者即法本性不生不滅非空非假觀也體其元不生中無和合末亦不空元無四大四大何得而生元既不生中那和合四大既不和合寧得五陰和合大陰既不和合那得法空。

　　【記】以元中末三節顯於性是中道元無四大者非謂獨一全無四大以其大陰皆如來藏性體常住本無生相故曰元無既無法生與誰相會而為和合無和合故無可散滅故不論空如此談中之義顯矣。

　　二明非觀使爾。

　　【文句】本自不生不滅非是觀智令其不生不滅即事而理此之謂也。

　　【記】世間之相本來常住豈以觀智息乎生滅然後不生滅耶此名即事而理亦曰即邊而中也。

　　二三句顯由觀解二初正示。

　　【文句】以是因緣者觀與理冥達即空即假即中。

　　【記】性雖本然遣迷由觀言因緣性欲為因師教為緣因緣成觀達本三諦諸大即是空假中故從本不生。

　　二引證。

　　【文句】大經云亦有因緣因滅無明即得熾然三菩提燈即因緣義也。

　　【記】無明轉即變為明名菩提燈若非感應因緣之力豈滅無明故知成佛全假因緣。

　　三明即法而假。

　　和合而有。

　　【記】文二初成違理之事。

　　【文句】和合而有者即法而假也既本體不實那得大陰此由無明業因託今世遺體果故有四大五陰即是迷惑因果和合而有。

　　【記】二成照性之脩。

　　【文句】此法有故體有非有亦非有非非有即空即假即非空非假。

　　【記】此法有故者即迷惑因果也體有下三諦也即空下三觀也境觀悉由迷惑因果和合而有也。

　　二結觀。

　　【文句】三觀明文在經寧不信邪。

　　【記】三段經文與三觀合知今宗旨契會佛心豈可不信。

　　二為鈍根重破法執前釋生空已明度入實法或利根雖曉恐鈍者猶迷是故大師以無緣慈更說其相二初明法執二初依報起見愛心四初依大陰起四執。

　　【文句】更為鈍根人作實法惑相或謂四大五陰是有是無是亦有亦無是非有非無。

　　【記】一切外道四教行人若未伏斷見惑已來皆有此執。

　　二因四執生我見。

　　【文句】四執既生生名為有是見依色依色起我。

　　【記】四中雖云無及雙非既是執生四皆屬有見既依色合當即離色我我色見依四陰即離亦然。

　　三依我見生十使。

　　【文句】我生五利為法恚怒復起五鈍十使是集。

　　【記】如生空中說。

　　四因十使招生死。

　　【文句】方招來苦來世不了展轉無窮生死大海潦水波濤世世常為大陰所惑。

　　【記】縱依圓教性具大陰開於四門隨執一門生我見者起惑造業招致來苦與彼外人生死不別大師正為即時行人陳四執過。

　　二指見心名污穢陰。

　　【文句】惑此色法即色陰憂喜是受陰取相是想陰起善惡是行陰分別是識陰陰心起故名為有法非法空也。

　　【記】此之五陰皆成執見故悉污穢襵褻歸有豈名法空。

　　二明空觀三初明不依是忘四執。

　　【文句】心不依色亦復不依受想行識。

　　【記】心不依陰四教皆然今明圓宗論不依者即穢污陰為能觀智何陰可依何執可破誰為能觀亦無所顯心不依陰今意略言。

　　二明契理則備眾德。

　　【文句】寂然滅眾惡無量眾罪除如是尊妙人則能見般若亦是甚深法性金光明中而得見我釋迦牟尼。

　　【記】三種般若與金光明牟尼三身無二無別若不以此為三觀者見之無由。

　　三明此觀速能復本。

　　【文句】行人若能如此觀生法二空則是懷璧向本一世兩世能有所辦保不孤然矣。

　　【記】觀生觀法皆以三觀一念而觀猶如懷璧復金光明法性之理如向本國二三世中可登圓主可以保任。

　　二明十二因緣生法二空觀二初分文立意二初分文。

　　【文句】從無明體相下五行明十二因緣生法二空觀文為二初三行出境相後二行出觀相初又二初二行明生空境故文云名曰無明釋論云誰老死故知是生空境也後一行出法空境文云老死愁惱釋論云是老死故知是法空境也。

　　【記】此十二支而分生法者順此經文初支既名曰無明名即假名故屬生境無明者我執也起信論云計名字相也向下諸文但言行識等既不云名乃是直指色心也以行至老死不出五陰色心故義雖炳然猶恐不信故引釋論逐段證成誰老死者如問云誰則答言我故知誰我悉假名也經云名曰與論冥符論號生空經豈不爾是老死者則直指色心是老死法經不云名與論亦合。

　　二立意二初通辨因緣相貌二初標列。

　　【文句】然十二因緣經論不同或三世或果報或一念或十種。

　　【記】二解釋三初三世。

　　【文句】三世者過去二因破神常之見現在五果破神我之見現在三因未來二果破神斷之見常途所用。

　　【記】過去破神常者過去已滅故非常也現在破神我者五果皆五陰和合故無我也未來破神斷者未來有果故非斷滅皆言神者外執身神有斷常等也此三世義世共傳之故云常塗所用。

　　二果報。

　　【文句】果報者初託胎歌羅邏時為無明一期始終論十二支也。

　　【記】以前十因緣屬現在後二因緣屬未來二世合為十二而文云一期始終且據無明行在一期之始相帶而言遂云始終非謂秪在一世此果報因緣出大集經以在中陰於父母所生貪愛心為無明出入息風為行自識支已去義同三世。

　　三一念二初所憑教。

　　【文句】一念者華嚴云十二因緣在一念心中大集云十二因緣一人一念悉皆具足。

　　【記】二明行相二初正釋相二初對塵直釋。

　　【文句】如眼見色不了名無明生愛惡名行是中心意名識色共識行名名色六處生貪名六入色與眼作對名觸領納名受於色纏緜名愛想色相已名取念色心起名有心生名生心滅名死乃至意思法亦復如是一日一夜凡識幾許十二因緣輪網以自纏迴。

　　【記】六處生貪者眼識染故潛牽諸識各有貪情故普賢觀云以貪香故分別諸識處處染著一日等者一根對塵即起十二六根晝夜數數對塵何念不起十二因緣一一成因皆須感果迴轉如輪纏轉如網。

　　二更推因起因緣之觀通三世者意推過去無明為因生於現果現果之上復起惑因本欲即今無明不起是故今推過現二處起無明相文二初逆推過因。

　　【文句】今更說其因起之相若觀名色由行行由無明於無明不了或謂有謂無亦有亦無非有非無作四句取者皆是無明是事實是行是中心意名為識識共色行名名色一一如前說。

　　【記】從名色起者五果之初故五陰已具故識支未具五陰故不言也過去之因極於無明今觀無明意欲令觀成覺了智而謂無明定是有等則能破知翻為無明藥乃成病故云四句取者皆是無明無明為緣豈不生行生識等耶如前說者六入至老死皆如前文直示中明。

　　二順推現果。

　　【文句】又觀一念託胎是名色五胞開張名六入六入對塵名為觸領納為受於此受中作四句分別或有受無受亦有亦無受非有非無受如眼受色於色不了是無明愛惡之心名為行識共色行名名色六處生貪名六入餘如上說乃至意思法不了是無明愛惡是諸行餘如上說。

　　【記】於此受中等者以受支是五果之終故觀至此若生計著還成一念十二因緣或有受等者即是無明不了之心行識等支一念成就。

　　二歎難知。

　　【文句】如此推十二因緣大樹枝條布濩徧覆三界誰能識邪誰推伐邪。

　　【記】逆順推檢雖在一念其十二支宛然具足所以枝條徧滿諸有其猶大樹尚無能識況能伐耶言大樹者婆沙云過去二支為根現在五支為質現在三支為華未來二支為果布濩者文選注云布濩長多貌從言從水並通漢書云布濩猶布露謂於闕露處皆布也。

　　二略示今經觀境二初明經意。

　　【文句】今經既是略說不論三世一念等但舉生法為三觀之境。

　　【記】但舉生法為境者以假名無明為生空境以行識色心等為法空境此因緣二境通四教觀今意有圓。

　　二示境觀二初示境二初立喻。

　　【文句】宜以譬顯如捉火燼闇中舞之圓輪相續團團不斷。

　　【記】二法合。

　　【文句】火者實法也輪者假名也眾生長夜著於假名舞燼不息迷於陰入薪火不息十二因緣何由可盡。

　　【記】著於假名者不達三諦而妄起我見猶如舞燼成論故云不息輪依火有而假名因實法而有也迷故不達色心即空假中名迷陰入言薪火者即爐也。

　　二示觀二初立喻。

　　【文句】若知輪依於火止手則無輪火賴於薪除薪則無火。

　　【記】二法合。

　　【文句】輪火雙無生法二空也。

　　【記】觀生觀法皆即空假中乃輪火雙無二空觀也。

　　二依義釋文二初出境相二初生空境二初分文。

　　【文句】生空境文例於三無明體相兩句明本性不有不無是中觀境妄想因緣和合而有此兩句是假觀境無所有故兩句是空觀境是故我說兩句結成爾。

　　【記】二釋義四以前生空三觀釋之故疏無文初中觀境。

　　無明體相本自不有。

　　【記】二假觀境。

　　妄想因緣和合而有。

　　【記】三空觀境。

　　無所有故假名無明。

　　【記】四結成。

　　是故我說名曰無明。

　　【記】二法空境。

　　行識名色六入觸受愛取有生老死愁惱。

　　【文句】行識名色一行明法空境例應有三特是文略得意可知。

　　【記】例應有三者行即空假中乃至老死即空假中佛言巧略比前可知故。

　　二出觀相二初據經文示觀二初正示二初指文。

　　【文句】眾苦行業下明生法二空觀文亦三意。

　　【記】二釋義三初明中觀。

　　眾苦行業不可思議生死無際輪轉不息。

　　【文句】眾苦行業不可思議一行明非空非有觀。

　　【記】眾苦行業指上生法當體妙故不可思議若生若法皆非空有如是體達名為中觀此觀不見生死輪轉有際有息即法界故無際皆常住故不息。

　　二明空觀。

　　本無有生亦無和合。

　　【文句】本無有生亦無和合兩句明空觀上句本無有生是生空下句亦無和合是法空也。

　　【記】三明假觀。

　　不善思惟心行所造。

　　【文句】不善思惟兩句明假觀前不善思惟致今名色今不善思惟復有未來老死云云。

　　【記】前不善思惟即過去二支今不善思惟即現在三支經心行者即上思惟也斯乃舉病必對於藥假觀彰矣。

　　二結勸。

　　【文句】雖名生法二空觀即空即假即中其文炳然明與義會何所疑哉。

　　【記】名偏義圓名但云空而義乃是即空假中義既必當故明與經任運符契生空法空名義皆爾故勸脩者息乎疑情仍須了知全秘密藏為生為法是故生法無非三德故觀生法能所皆三境觀名別其體不殊是故能所二即非二此乃今經二空觀也。

　　二為鈍人更說二初特示空觀二別指假中良以初心於假名實法起見愛增強障道事重是故大師特陳空觀不說假中此同釋題觀解三道三道正觀舉名而已但於假實三毒六作委破四性頻示二空蓋為始行我見彌隆故示真空以為要術初文二初示二初推人法二初推人。

　　【文句】更為鈍人說空觀相若假名自生不須實法若由法生非假名生若假實合生應有二假若離假實則無是處今之假名但有名字名不在內外兩中間亦不常自有以不可得故是名觀假名空。

　　【記】若假名下對於實法推無四性今之下四性被推執情稍薄但謂有名還須四性檢令叵得所召之人既無生相能召名字四性亦忘略示八空其觀如是。

　　二觀法二初橫推。

　　【文句】觀實法空者若名色自生不應待業若業能生羅漢有業何故不生若業果共生各有名共各無寧共若無因緣生則無是處。

　　【記】以現名色對過去業推無四性羅漢有業者無始所造諸有業因其數何限無惑潤故不受後身故曰不生各有等者如合兩空豈成一色。

　　二豎推。

　　【文句】既不得生亦不得不生亦不得亦生亦不生亦不得非生非不生亦不得滅亦不得不滅亦不得亦滅亦不滅亦不得非滅非不滅無滅無生名為無生。

　　【記】計法之執如屈步蟲捨一取一生被破故便計無生還是性執雙亦雙非計皆依生既悉無理復計於滅亦成四執八句之上皆云不得即是空觀無滅無生者檢滅檢生俱不可得方乃得名實法無生。

　　二明觀成二初明二執忘。

　　【文句】無生故假名壞假壞故則六十二見壞見壞故實亦壞。

　　【記】攬陰成人實無生故假名則壞於假無我諸見俱亡實既無因安得不壞。

　　二舉二喻示。

　　【文句】既不然火是則無煙日中舞燼是亦無輪。

　　【記】不然火喻不執法無煙喻實法不生日中舞燼喻空心秉法是亦無輪喻不生我見。

　　二結。

　　【文句】是略示空觀相。

　　【記】二別指中假。

　　【文句】中觀假觀在別記云云。

　　【記】言別記云云者具如止觀假中破法行者應知今明三觀圓脩二空但為鈍根見惑偏重故別指空對治此惑此惑若忘二諦自顯故中假別指而已。

　　二明果上二空用二初分文。

　　【文句】我斷一切諸見纏等下十二行半偈是第二果上生法二空用明觀成證果文為二初三行半自行成後九行化他成自行文又二初兩行智德滿次一行半斷德滿。

　　【記】二釋義二初明自行成二初明智德滿。

　　我斷一切諸見纏等以智慧刀裂煩惱網五陰舍宅觀悉空寂證無上道微妙功德。

　　【記】文二初明人法二觀成二初約人法銷文二初明人空觀成。

　　【文句】一切諸見者六十二見八十八使等故言一切此是生空觀成也。

　　【記】二明法空觀成。

　　【文句】以智慧刀者譬智慧利用上譬斷見下譬斷煩惱纏者別明十纏煩惱網者通明十使網有羅籠之失舍有覆闇之過達陰空寂闇障不能蓋裂網破壞羅罥不能礙此是法空觀成也。

　　【記】別明十纏者瞋覆睡眠戲掉無慚無愧慳嫉忿恚曰瞋隱藏自罪曰覆意識昏熟曰睡五情暗冥曰眠嬉遊曰戲三業躁動曰掉屏處起過不自羞曰無慚露處為非不羞他曰無愧財法不能惠施曰慳他榮心熱惱曰嫉煩惱即思惑也雖見思通名煩惱今別以思惑當之罥繫也。

　　二約大小釋斷二初論大小斷盡不盡二初明二乘斷通餘別。

　　【文句】二乘所斷是通見纏菩薩所斷是別見纏淨名云結習未盡華即著身未斷別見為華所著也。

　　【記】界內一切煩惱名數皆通界外但以所障空中分之則知通別淨名室中天女散華聲聞著身菩薩不著故被訶云結習未盡華則著身斯乃斷通未能斷別也。

　　二明佛地通別都忘二初正示。

　　【文句】而言佛斷見纏者若通若別究竟盡在於佛也。

　　【記】雖云菩薩能斷別見而斷未盡究竟在佛若至佛地不唯別盡通亦窮邊何者蓋由見思徧十方界六道眾生差別種習之所成就因地乃斷未盡邊涯唯佛究竟故云若通若別究竟在佛。

　　二引證。

　　【文句】釋論云眾生無上者佛是法無上者涅槃是無上假實佛地所不惑故言斷爾。

　　【記】性德生法體本無上通別二執染故成卑妙覺執盡二俱無上故云無上假實佛地所不惑也。

　　二明佛地有斷不斷二初明經論異說二初明有斷。

　　【文句】經論不同或言佛上上智斷下下惑無明力大佛智能斷一念相應慧正習俱盡無有餘。

　　【記】智以悟極而為上上惑以迷極而為上上今迷將盡唯餘微細故名下下故起信論云覺心初起心無初相遠離微細念故心即常住惑微細故難別難除故上上智方能斷盡下下之惑無明力大者惑雖微細能障妙覺故華嚴明灌頂菩薩所有功德如一塊土妙覺功德如四天下土最後無明所障若斯力豈不大非佛智發此惑不忘一念相應慧者究竟覺也正習俱盡者該於通別也。

　　二明無斷。

　　【文句】或言有上士者名之為斷無上士者名無所斷。

　　【記】有上士者等覺也此位須脩清淨淨禪斷微細念故名之為斷無上士者是妙覺位脩證既忘更何所斷。

　　二用悉檀和會。

　　【文句】斯乃隨國隨時隨人隨悟皆有利益云云。

　　【記】此斷不斷各見教文人師執之諍計莫止今以四悉逗機之意而和會之諍無由起國是境域即當世界機所居處隨處樂聞佛智有斷不斷而歡喜者時即對治隨時當有斷不斷義而破惡者人即為人隨人宜以斷不斷而生善者悟即第一義隨悟斷不斷而入理者為此四機說有二義究論佛智不可言思。

　　二明正助二道滿。

　　【文句】證無上道者生法二空正道滿也微妙功德者生法二空助道滿也。

　　【記】無上生法證由二空名無上道事助之行與正合脩故得稱為微妙功德。

　　二明斷德滿。

　　開甘露門示甘露器入甘露城處甘露室令諸眾生食甘露味。

　　【記】文二初略釋甘露。

　　【文句】開甘露門下一行半明斷德滿甘露是諸天不死之神藥食者命長身安力大體光譬諸佛斷德住大涅槃真常樂我淨用知是斷德滿也。

　　【記】以命等四如次對於常樂我淨。

　　二廣釋諸句四初對華嚴四位二初正對。

　　【文句】然此義意復欲通對華嚴諸位開甘露門對十住位初開聖道遮二邊故故言開也示對十行歷別顯示也入對十迴向迴事入理也處對十地處法性室也食味對妙覺自食斯味兼以被人。

　　【記】彼雖兼別今取其圓別三十位未得甘露故。

　　二釋疑。

　　【文句】下地非不化他自行未圓化亦不廣佛地果圓斷德已滿慈悲力大能為眾生開於十住示十行入十向處十地食甘露味功用具足斷德化他兩義皆成也。

　　【記】恐後人疑故釋也化他令同我之所得。

　　二對般若四智。

　　【文句】又通對般若四智開對道慧示對道種慧入對一切智處對一切種智食味對佛住大涅槃以大悲令眾生得此四智於果地斷德義亦無妨云云。

　　【記】論雖多釋猶通三教今四皆從甘露而說故的在圓以一心三智蕩一切相名道慧開門一心三智立一切法名道種慧示器一心三智雙遮蕩立名一切智入城一心三智雙照蕩立名一切種智處室由此四智住大涅槃令諸眾生得此四智名食味也。

　　三對法華大事。

　　【文句】又對法華開示悟入佛之知見良由佛德圓滿能以大事因緣出現於世開示眾生佛知見也於斷德義亦顯。

　　【記】彼佛知見是今甘露彼之開等對今四句唯有悟入與入處少殊其義不別。

　　四對涅槃四德。

　　【文句】又涅槃云常樂我淨於果斷最便如前釋云云。

　　【記】前以四德釋甘露義今用四德對開等文有此異也。

　　二明化他成二初分文立意二初分文。

　　【文句】吹大法螺下九行明果地化他滿文為二初兩行轉法輪化他次七行四弘誓願化他說法又二初一行說法次一行神通。

　　【記】二意意二初明智定相成。

　　【文句】餘經前神通駭物開後說法今經後神通成前說法爾。

　　【記】前現通者令重法樂聞後現通者令依法脩證故前云開後後云成前。

　　二明因果同類。

　　【文句】脩因時生法二空之正慧得果時智德滿故能說法化他脩因時生法二空之助道得果時斷德滿故能神通化他。

　　【記】二空正道為智德類二空助道為斷德類即緣了二因非此二因安剋二果。

　　二依義釋文二初明轉法輪化他二初明說法。

　　吹大法螺擊大法鼓然大法炬雨勝法雨。

　　【記】文二初總示。

　　【文句】說法舉四譬者聞法之益實自無量略舉四譬別有所擬。

　　【記】二別釋二初別明螺等二初約教位釋二初釋四句四初明吹螺。

　　【文句】吹螺是改號譬佛說小乘法改凡夫苦忍之凡性入聖人之正性說大乘法改凡聖之偏性入中道之圓性通教七地別教初地圓教初住皆是改號之位從偏以入中也。

　　【記】是改號者大經云吹貝知時是也苦忍凡性者即內凡上忍位中於苦諦下留一行一緣是凡性也聖人正性謂初果也說大乘法者唯以圓教為大乘也改凡聖偏性通教六地是聖別教十向圓教十信是內凡以中理未顯悉名偏性通教七地者至此得知圓者皆是改號之位者三人俱破無明見中道圓性也。

　　二明擊鼓。

　　【文句】擊大法鼓者擊鼓誡進肅眾前驅此譬佛說法督進深行小乘位在脩道通教在八地別教在十行圓教在初住此諸位以聞法力咸進真脩道也。

　　【記】誡進者軍陣之法也兵權曰開鼓則進聞金則止鼓則嚴肅軍眾使前驅也督率也率導引也位在脩道者令初果進二果也通教位在八地者前釋改號是七地破無明今進入八地是增道損生別教應言二地圓教應言二住方名進入脩道今言十行初住者恐誤也或別有意真脩道者即通八地別二地圓二住故云咸進地論以初地為見道二地至七地名脩道八九十地為無學道彼雖別位例圓可知。

　　三釋然炬。

　　【文句】然大法炬者炬能自照亦能照他譬佛說法令自他雙益如千年闇室一燈能了又如一燈然百千燈聞法之力自他俱益亦復如是通教八地別教十迴向圓教亦在初住皆是道觀雙流自他俱益之位也。

　　【記】通教下皆取當教化他位也此言八地不取受接但約當教出假道觀雙流耳別約十向其意亦爾以內脩中觀外亦出假故圓在初住者以百界作佛普門示現故圓從勝說乃取分真止觀名真出假位也皆是下結示三位道謂外化觀謂內行此該三教不同餘文唯就通說。

　　四釋雨雨。

　　【文句】雨勝法雨者雨能成熟農夫加功扶疎益寡時澤一降華果敷榮喻如眾行雖復勤脩發趣事弱聞佛說法增道損生任運成熟自然流入薩婆若海如大恒中船不勞筋力疾有所到此並在雙流位中義如上說。

　　【記】扶疎盛茂也時澤時雨也大恒者殑伽河也。

　　二例上四經。

　　【文句】若得此意例華嚴之四位般若之四智法華之四知見涅槃之四德皆可解。

　　【記】二以橫竪結。

　　【文句】此一法豎擬諸經之位橫論一切諸位一聞法音隨類各解云云。

　　【記】竪擬諸經之位者即向四經名字雖殊但是住行向地圓位耳故名為竪橫論一切諸位者即攝四教凡聖諸位如向消文是也云云者部在方等故此化他必兼四益橫攝諸位旨在其中。

　　二通釋大義。

　　【文句】此中四譬皆言大者說大法也通塗解釋明大非小位爾。

　　【記】前三云大後一云勝勝亦大也故云皆言大也通塗下若取通名唯在大法義並歸圓對於四經其義彌順。

　　二明神通。

　　我今摧伏一切怨結竪立第一微妙法幢。

　　【記】文二初明摧怨二初明煩惱為怨。

　　【文句】我今摧伏下是神通化他也怨結者四住是二乘怨結五住是菩薩怨結。

　　【記】二明天魔是主。

　　【文句】魔為煩惱主伐樹去根化物須降主若不降魔化道不暢降魔之法須用神通譬如勝怨乃可為勇非法王不壞法王勝者是時化道得立爾。

　　【記】二明豎幢。

　　【文句】竪法幢者法幢三昧也高出眾行為眾行之望如兵望麾也三德不縱不橫故言微妙。

　　【記】高出眾行者即法幢三昧也萬行功德皆為眷屬莫不歸宗此之三昧故為眾行之望兵望麾者手指曰麾尚書云左仗黃鉞右秉白旄而麾之兵權曰將軍乃秉旄麾眾而誓之又云聞鼓則進聞金乃止隨其指麾五[目*褱]乃理三德下出三昧體其體若非不縱不橫豈出眾行豈摧五住豈壞天魔無記神通體用如是。

　　二明四弘誓化他二初除文示義。

　　【文句】從度諸眾生下七行是四弘誓願化他雖復成果本願未休故言四弘益物亦名四諦益物四弘是誓願之心四諦是所緣之境也。

　　【記】雖復等者既依四諦而運四弘四諦既常誓豈休息因人求佛意在利生今遂所求豈忘與拔四弘是下示誓有依誓即無緣慈悲境乃無作四諦無緣無作行相如何眾生誓度生死即涅槃故煩惱誓斷煩惱即菩提故法門誓學即惑成智故佛道誓成即生成滅故不爾豈能廣度永度。

　　二隨義釋文四初令度苦諦。

　　度諸眾生於生死海永斷三惡無量苦惱。

　　【文句】度諸眾生是初弘誓亦是未度苦諦令度苦諦也。

　　【記】經永斷三惡即三惡道也須約十番論度論斷。

　　二令斷集諦。

　　煩惱熾然燒諸眾生無有救護無所依止。

　　【文句】從煩惱熾然一行是第二弘誓亦是未斷集諦令斷集諦也。

　　【記】須明五住燒十界生。

　　三令證滅諦。

　　我以甘露清涼美味充足是輩令離焦熱。

　　【文句】從我以甘露下一行是第三弘誓亦是未證滅諦令證滅諦也。

　　【記】當分而論四種甘露跨節而辯唯一圓常。

　　四令安道諦。

　　於無量劫遵脩諸行供養恭敬諸佛世尊堅固脩習菩提之道求於如來真實法身捨諸所重胑節手足頭目髓腦所愛妻子錢財珍寶真珠瓔珞金銀瑠璃種種異物。

　　【記】文四初約檀明諦。

　　【文句】從於無量劫下四行是第四弘誓亦是未安道諦令安道諦也此中指檀為四諦檀對於慳慳貪自蔽是集集業招果是苦檀能破慳是道慳滅是滅諦。

　　【記】不獨行檀具於四諦五度皆然五不依諦則不動不出何度之有復須知今依無作諦。

　　二略釋經文。

　　【文句】無量劫者積功高也遵脩諸行者攝法廣也。

　　【記】三檀攝六度。

　　【文句】論云檀義攝於六云云。

　　【記】大論十二解檀度云若菩薩行檀度能生六度是時名檀度滿云何布施生檀度有下中上若以飲食麤物軟心布施名下能以衣服寶物布施名中檀能以頭目血肉國財妻子布施名上云何施生尸度菩薩思惟眾生不知布施後世貧窮故行惡若行布施後世有福無所乏短則能持戒云何生忍度菩薩施時受者惡罵若大求索若不時索或不應索而索是時菩薩思惟我今布施欲求佛道亦無有人使我布施我自為故云何生瞋如是思惟已而行忍辱云何生進度菩薩布施時常行精進欲行二施勤求財法以求足之云何生禪度菩薩施時能除慳貪而行一心慚除五蓋是名禪度又心依布施入於初禪乃至滅定云何生智度菩薩施時知有果報而不疑惑能破邪見無明又分別淨不淨施得報不同是名生智故云檀義攝六也餘之五度亦互相攝非今文意故且論檀六之首故攝生便故。

　　四以彼岸結。

　　【文句】捨身命財與後際等得不壞常住名波羅蜜竪高橫廣故言遵脩諸行也。

　　【記】生死為前際涅槃為後際身命及財此三屬事以觀此三及能施心所施之境三輪當處即空假中是故能等三德涅槃此以常因而剋常果不然豈得不壞常住如是行檀名波羅蜜三德甚深故檀竪高三德無量故檀橫廣此機樂略是以如來妙說一檀遵脩諸行仍須了知既談果後行檀利物行人豈不即聞而脩耶。

金光明經文句文句記會本卷第五

　　音釋

　　【經】

　　尠

　　(音鮮尠少也)。

　　騁

　　(音趁騁奔馳也)。

　　篋

　　(音怯篋笥也)。

　　胑

　　(音胝體四胑手足也)。

　　【文句】

　　鍱

　　(音葉鐵鍱)。

　　濩

　　(胡郭切)。

　　燼

　　(音信燼燄餘也)。

　　罥

　　(音絹罥掛也係取也)。

　　筋

　　(音斤肉之力也)。

　　麾

　　(音揮以旌旗示之曰麾)。

　　旄

　　(音毛)。

　　【記】

　　皰

　　(音報皰面皮生氣也)。

　　聹

　　(音寧聹止吉)。

　　脹

　　(音障膨脹也)。

　　瘀

　　(音豫瘀積血也)。

　　屎

　　(音使)。

　　蝡

　　(音軟蝡虫動也)。

　　𧑃

　　(音𧑃蟹𧑃)。

　　鬐

　　(音其馬項上鬐也)。

　　橧

　　(音情豕所寢圈)。

　　襵褻

　　(襵音折褻音牒褻重衣也)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第六

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】三大章流通分二初四天王品題。

　　金光明經四天王品第六

　　【記】句文分二初因緣釋二初約處釋人二初明處。

　　【文句】四天王者上升之元首下界之初天居半須彌。

　　【記】二十八天皆上升之趣此當其首天分三界於下界中此復在初居半須彌者處之所依欲界六天二天依山忉利居頂四王在半梵語須彌此云妙高出水八萬四千由旬四寶所成。

　　二出人。

　　【文句】東黃金埵王名提頭賴吒此翻持國領乾闥婆富單那南瑠璃埵王名毗留勒叉此翻增長領鳩槃茶薜茘多西白銀埵王名毗留博叉此翻雜語領毗舍闍毒龍北水精埵王名毗沙門此翻多聞領夜叉羅剎。

　　【記】持國者護持國土故乾闥婆此云尋香行天帝俗樂神也富單那此云臭餓鬼中勝者或云主熱病鬼也增長者令自他善根增長故鳩槃茶此云甕形頗似冬瓜是厭魅鬼也薜茘多此云祖父鬼餓鬼中最劣者雜語者能作種種語故毗舍闍此云噉精氣鬼噉人及五穀精氣故亦云顛狂鬼也毗沙門此云多聞福德之名聞四方故夜叉此云輕捷飛空捷疾故羅剎此云可畏亦名暴惡。

　　二明品來意。

　　【文句】此四王聞經歡喜各領五百眷屬發誓護經從此標章故稱四天王品。

　　【記】二觀行釋三種觀法此當託事以其境智一一皆借事義而立也須知託事多兼法相如王舍城而觀五陰耆闍崛山而表三德此之五三何殊四諦然此正是託感應事明境觀也分二初示觀相。

　　【文句】觀心釋者東集南苦西道北滅四諦理是四天觀四諦智為四王護四諦境名護國護心數是護眾生世者他也為他說心數名護他眾生八部者苦諦下有利鈍見思法華指此為鬼神乃至滅諦下亦有見思是為八部也。

　　【記】四諦四智乃至諦下各論見思何教不說今釋教義既專約圓故所明觀不觀三教四天須表無作諦理四王乃表無緣妙智照事即理名護諦境了縛為脫名護心數為他說此名為護世通別見思同體為障名為鬼神法華指此等者不無少異彼以鬼神但譬五利乃將蟲鳥而譬五鈍今則利鈍俱類鬼神但取分同也。

　　二明利益。

　　【文句】若不照四諦理見思二惑侵害心王毀損境界心王亡境國敗心數人民迸散境智俱為鬼神所惱能觀苦集控御見思則國安民寧能為他說四諦是護他國土遮彼見思使得安樂是為觀心護世四天王也。

　　【記】而且先明不觀有損侵害心王妙智不發也毀損境界諦理不彰也心王至迸散示迷三德而為三障雖論三障迷由煩惱故云俱為鬼神所惱能觀下正示觀之有益無明即明為能觀智此觀觀苦生死即涅槃也此觀觀集煩惱即菩提也控御等者不動諸見而脩道品不斷癡愛起諸明脫如斯控御豈獨不被侵害而能顯理備德顯理故諦境國安備德故心數民寧以轉八萬塵勞成八萬定慧也自行了達既其若此令他脩證豈不然乎託護世天王之事脩觀獲益其相略爾。

　　二十三品經文二初立意分章二初立意。

　　【文句】此下十三品是流通段佛慈季末使邪惡不翳於正真經王不壅於來代有緣之者得正聞正聽故曰流通。

　　【記】季亦末也翳障也。

　　二分章三初開流通七章。

　　【文句】凡為七意四天王至散脂明天王發誓勸獎人王弘宣此經正論善集明人王弘經天王祐助亦是示往日弘經方軌鬼神品明聽經功德天神地祇若河若海菩提薩埵咸守衛之授記品證聽經功德之不虛除病流水引昔聽經之功德證今護持之非謬捨身品引昔行經不惜軀命戒勸師弟勿悋法財讚佛品明諸菩薩稱揚佛法能宣所宣利益深重云云。

　　【記】方軌者方法軌範也。

　　二出天神五段。

　　【文句】天王發誓又為五四王以天力擁護請者大辯品以辯充益說者功德天品誓以資財潤請者說者地神品誓以地味膏腴味請處說處散脂品誓以威武摧外敵攘內難安於請說聽等也又天王護其國大辯護其師功德護其眾地神護其地散脂禳其灾令經法大行也云云。

　　【記】以地味膏腴請處說處者膏腴土田良沃也史記曰東割膏腴之地是也腴下多味字攘除也又天王下且從增勝備論一一皆有五能。

　　三示此品六番。

　　【文句】四天王品者有六番問答即為六段第一白佛述有護國之能第二白佛述其護國之事第三白佛示其軌模第四白佛要其法利第五白佛雙述興衰第六白佛說偈頌德。

　　【記】二正釋經文七初五品明天王發誓勸獎人王弘宣此經分五初四王品以天力擁護請者分六初述護國之能二初分文。

　　【文句】初番為二一白佛二佛述成白佛又二一經家敘二正白佛。

　　【記】二釋義二初四王白佛二初經家敘。

　　爾時毗沙門天王提頭賴吒天王毗留勒叉天王毗留博叉天王俱從座起偏袒右肩右膝著地胡跪合掌白佛言。

　　【文句】敘敬如文。

　　【記】先標北方天王者西土以北方為上也偏袒者西方之禮弟子詣師必須偏袒表有執役。

　　二正白佛二初分文立義。

　　【文句】正白佛文為二一歎經二述能護諸天信法有力是故歎經欲得經弘述其能護歎經為三從是金光明下歎經體從莊嚴菩薩下歎經宗從此經能照下歎經用正說乃多歎三則略攝於廣也。

　　【記】二用義釋文二初歎經三初歎經體。

　　世尊是金光明微妙經典眾經之王諸佛世尊之所護念。

　　【文句】法性之理佛所護念文詮此理故言經王既言經王知是歎體。

　　【記】佛所護理無量甚深橫攝法周豎收法盡理若不爾豈名經王問文銓此理故言經王是則經文但是能詮王惟在理釋題那云文號經王教攝眾典指文指理二處不同如何和會答若前三教文理不合此則為妨今乃從圓法皆不二文外無理理外無文釋題舉文若其孤立豈得稱王今疏指理不攝文者翻屬前教信文理合是經是王其義秘妙不可情求今經王歎體與序品不別。

　　二歎經宗。

　　莊嚴菩薩深妙功德常為諸天之所恭敬能令天王心生歡喜亦為護世之所讚歎。

　　【文句】約體脩行能令菩薩具二莊嚴成於極果既言莊嚴知是歎宗世天淨天義天皆宗仰極地施三業供養恭敬是身歡喜是意讚歎是口。

　　【記】約體脩行者體是本覺起成始覺方得名為約體脩行體具佛界因果二嚴全體成脩二嚴無作名非莊嚴而為莊嚴今以極果二嚴為宗世天下經云諸天包此三也然應有四恐文脫誤或可天王本是生天故疏不出此四天名義出大經德王品云一者世間天如諸國王二者生天從四天王乃至非非想三者淨天謂四果支佛四者義天謂十住菩薩以見一切法是空義故大論明三種天一假名天即世天也二生天三清淨天則兼三乘也。

　　三歎經用。

　　此經能照諸天宮殿是經能與眾生快樂是經能令地獄餓鬼畜生諸河焦乾枯竭是經能除一切怖畏是經能却他方怨賊是經能除穀貴饑饉是經能愈一切疫病是經能滅惡星變異是經能去一切憂惱舉要言之是經能滅一切眾生無量無邊百千苦惱。

　　【文句】又下從地獄上至菩薩無明未盡通有熱惱此經能除如月清涼知是歎用云云。

　　【記】上至菩薩者經無菩薩之言既云能滅一切眾生苦惱則通指九界方名一切經文有四初天趣能與眾生快樂者天趣眾生也次是經下三惡趣諸河三趣沈沒猶如大河焦乾枯竭者滅三惡苦也有經於枯竭上加能令二字者妄也三能除怖畏去是人趣初言一切怖畏是總次別明破三障惡三灾是報障怨賊即刀兵也并饑饉疫病名三灾惡星是業障業來責報故惡星現也憂惱是煩惱障四舉要下總指九界眾生也。

　　二述能護二初分文。

　　【文句】從世尊是金光明下是第二述能護國文為二一內以法護國二外以策護國法護國又四一護國之由二以法護國三以天黨護國四以天眼護國。

　　【記】二釋義二初內以法護國四初護國之由。

　　世尊是金光明微妙經典若在大眾廣宣說時我等四王及餘眷屬聞此甘露無上法味增益身力心進勇銳具諸威德。

　　【文句】護國由者由聞此經獲於四益身益光明力益勇猛心益增進德益尊嚴理獲二益謂法身慧命皆得增長由國弘經致斯法潤寧得不護。

　　【記】二以法護國。

　　世尊我等四王能說正法脩行正法為世法王以法治世。

　　【文句】述所以者此義正與觀心相應以四諦智護四諦境即是脩行正法以四諦智導諸心數使諸心數不行故名行般若波羅蜜即是能說正法內有如此護國所以名護世王正治國土爾。

　　【記】即是述其護國所以無法安能護持國土而其所以有內有外外即世法內即心法若但行說世間之法則令此經非方等教天王全是凡夫心口須知文文皆有世間出世間意但以此句顯內義便故云正與觀心相應如下散脂鬼神品中諸文且順世法詮辨及至自述得名之由則全廢事解故云現見不思議智境不思議智光乃至云我能安住一切法如性於一切法含受一切法境智若是故名為密方能外現鬼神大將豈非有理密故乃有事密今文經雖不顯大師得意乃以行說諦智之法而為護世安民所以心數不行等者心心數法全體即是方便般若心王邪故數行邪境今王既正導令不行不行而行行深般若到於彼岸。

　　三天黨護國。

　　世尊我等四王及諸天龍鬼神乾闥婆阿脩羅迦樓羅緊那羅摩睺羅伽以法治世遮諸惡鬼噉精氣者。

　　【文句】帥黨護國者此亦與觀心相應心王帥心數黨降伏見思利鈍諸使如諸天王共眷屬遮諸惡鬼如轉輪王與七寶千子有所至處四方歸德四王共五百所臨之地何惡不除邪。

　　【記】意同向說黨謂徒黨即八部也黨輩也帥黨者帥音率導引也如轉輪王下是事釋以輪王降四方喻天王遮惡鬼七寶謂輪象馬女珠臣兵也。

　　四天眼護國。

　　世尊我等四王二十八部諸鬼神等及無量百千鬼神以淨天眼過於人眼常觀擁護此閻浮提世尊是故我等名護世王。

　　【文句】用天眼護國者以報得天眼徹視無幽不燭防萌杜漸何惡不除邪。

　　【記】以報得天眼者非脩得也受天身則眼必徹障幽暗也燭照也萌種子初剖也杜塞也謂以天眼徹照防將萌之禍根塞漸起之惡源也。

　　二外以策護國二初標科敘二初標科。

　　【文句】二從若此國土有諸衰耗下是智策護國令內外因緣和合文為三。

　　【記】二敘意三初勸說聽因緣和合二初勸法師為外緣。

　　若此國土有諸衰耗怨賊侵境饑饉疾疫種種艱難若有比丘受持是經我等四王當共勸請令是比丘以我等力故疾往彼所國邑郡縣廣宣流布是金光明微妙經典令如是等種種百千衰耗之事悉皆滅盡。

　　【文句】一若王國多灾種種艱難謂兵饑疾者我以智策勸法師往或威神勸往或現形勸往或降夢勸往法師若往廣宣此經如日出朝陽雰霧自歇此勸外緣也。

　　【記】日出朝陽者爾雅云山東曰朝陽山西曰夕陽雰撫文反不祥氣也呂氏春秋曰冬行夏令則氣霧冥冥春秋元命包曰霧陰陽之氣也陰陽怒而為風亂而為霧今以日出喻弘經雰霧歇喻三灾息也。

　　二勸王者脩內因。

　　世尊如諸國王所有土境是持經者若至其國是王應當往是人所聽受如是微妙經典聞已歡喜復當護念恭敬是人世尊我等四王復當勤心擁護是王及國人民為除衰患令得安隱。

　　【文句】次王心無智照灾承闇入若有明慧變怪不生師既秉法來儀王須專心聽受王若勤聽天亦勤護所以加於可加護於可護一人有慶賴及萬方王身與國安隱無患此內因也若外雖有弘法人王內心不殷重則不和合不能攘灾也。

　　【記】秉法者秉持也一人謂王也慶善也王有善則萬方之民恃賴之即尚書曰一人有慶兆民賴之也故王受是典而致國安經饑饉者爾雅云五穀不熟曰饑菜蔬不熟曰饉國邑郡縣者王制曰凡四海之內九州方千里州建百里之國三十七十里之國六十五十里之國百有二十凡二百一十國凡九州千七百七十三國春秋左氏傳曰凡邑有宗廟先君之主曰都無曰邑又曰上大夫受縣下大夫受郡。

　　二勸供給四眾因緣。

　　世尊若有比丘比丘尼優婆塞優婆夷受持是經若諸人王有能供給施其所安我等四王亦當令是王及國人民一切安隱具足無患。

　　【文句】二者王無惠施則寡於福祿如不勤田倉厨少穀勸王傾財供給四眾四眾得安福資於王舉國眷屬一切無患此內外因緣和合能致豐年流衍云云。

　　【記】經優婆塞此云近事男優婆夷此云近事女以成就戒者堪可親近承事出家二眾故也流衍者衍達也。

　　三勸能讚所讚因緣。

　　世尊若有四眾受持讀誦是妙經典若諸人王有能供養恭敬尊重讚歎我等四王亦復當令如是人王於諸王中常得第一供養恭敬尊重讚歎亦令餘王欽尚羨慕稱讚其善。

　　【文句】三者王身無先王之德行臣民不從口無先王之法言鄰國不詠今勸王三業供養恭敬是身業尊重是意業讚歎是口業夫高以下為基辯以訥為師屈尊敬卑功亦大矣以天威力使鄰國遙崇羽檄稱讚歌詠羨慕三業顒顒上之化下如風之靡草鄰國既然國人牛馬草萊無不低迴內向此則能讚所讚因緣和合頌聲溢於鄰國云云。

　　【記】先王之德行者先王道德之行若行之於身即可以儀軌風俗法言者是出自典誥聖人禮法之言若宣之於口即可以教人民君既無此故邦民不從其令鄰國不詠其德今勸下即勸王重道尊師脩功補過也身意恭重謙以自牧即道德之行也讚歎在口即典誥之法言也夫高下明謙卑之意王高而民下為國者以人為本基故當勞謙以聚之辯以訥為師者訥者內照清淨故外絕矜飾即大辯若納也故能為俗中小辯之師尋常治身理國尚當如此況今請出世之法祈人民之福豈宜踞慢乎儒禮以父事三老兄事五更屈王之尊敬卑為師儒釋一揆矣羽檄者文心雕龍云檄者曒也宣露於外曒然明白也或稱露布蓋露板不封布諸視聽也顏師古注漢書高記曰檄以木簡為書長尺二寸用徵召也其有急事則加鳥羽插之示速疾也今云羽檄稱歎者即告之以文辭述具休明也爾雅云顒顒昂昂君之德也靡偃也論語曰君子之德風小人之德草草上之風必偃草萊者萊黎草也或作葉或作菜字之誤也。

　　二用意銷文三。

　　【文句】經文分明尋之可見。

　　【記】當以上意對經釋之故云可見。

　　二如來述成二初分文。

　　【文句】次佛述成文為二初合述歎經二述其能護國。

　　【記】二釋義二初合述歎經。

　　爾時世尊讚歎護世四天王等善哉善哉汝等四王過去已曾供養恭敬尊重讚歎無量百千萬億諸佛。

　　【文句】四王初歎經說既合理佛述而成之成其上體宗用三歎故言佛合述善哉善哉其上總歎一教佛述成其徧讚百千諸佛諸佛從是法生故舉多讚成於一也。

　　【記】四王所讚經體宗用既合佛證三德妙理故佛述成諸佛從是法生者體宗用三既是法性豈有一佛不從此生。

　　二述能護國二初分文。

　　【文句】從於諸佛所下述成其能護國又為二初述以法護國二述以智眼護國。

　　【記】二釋義二初述以法護國四初述護國之由。

　　於諸佛所種諸善根。

　　【文句】法護國有四佛皆述成上明護國之由由聞經得益佛述今益良由先種發心畢竟二不別如是二心前心難是故敬禮初發心此舉前以成後述後以顯前。

　　【記】發心畢竟者昔種善根是發心今日聞經得益是畢竟二心比校昔種誠難故佛述成歎其宿種然此發心等語即大經迦葉說偈讚佛故佛初心但用彼語以成今意。

　　二述其以法護世。

　　說於正法脩行正法以法治世為人天王。

　　【文句】從說於正法下述其以法護世上云能說能行所以名為護世佛亦述成能說能行得名護世云云。

　　【記】護世下云云者。

　　與觀心相應義如前述也。

　　三超述天眼護國。

　　汝等今日長夜利益於諸眾生行大慈心施與眾生一切樂具能遮諸惡勤與諸善以是義故若有人王能供養恭敬此金光明微妙經典汝等正應如是護念滅其苦惱與其安樂。

　　【文句】從汝等今日下超述其天眼護國小不次第於義無失上云以淨天眼過於人眼佛述長夜利益夫天眼夜照不假日光故言長夜也。

　　【記】四追述天黨護國。

　　汝等四王及諸眷屬無量無邊百千鬼神若能護念如是經者即是護持去來現在諸佛正法。

　　【文句】從汝等四王及諸眷屬下追述其天黨護國上直言護國佛今加讚是護三世諸佛正法也。

　　【記】二述以智眼護國。

　　汝等四王及餘天眾百千鬼神與阿脩羅共戰鬪時汝等諸天常得勝利汝等若能護念此經悉能消伏一切諸苦所謂怨賊饑饉疾疫若四部眾有能受持讀誦此經汝等亦應勤心守護為除衰惱施與安樂。

　　【文句】從汝等四王及餘天眾下述其智眼和合護國上云請法師入境攘惡此功歸己能却脩羅之陣汝勸王聽經供給四眾佛述其內智外福實是消伏諸苦能致安樂如文云云。

　　【記】前云䇿今云智眼互見其文䇿即智謀智能鑒照名之為眼言和合者即前云內因外緣因緣和合然後攘惡云云者前白佛則三段別明今則一番總述以包前別也。

　　第二番白佛述護國之事二初分文。

　　【文句】第二番白佛述護國之事文為二一白佛二佛述成白佛又二。

　　【記】二釋義二初白佛二初王奉人法天除怨患。

　　爾時四王復白佛言世尊是金光明微妙經典於未來世在所流布若國土城邑群縣村落隨所至處若諸國王以天律治世復能恭敬至心聽受是妙經典并復尊重供養供給持是經典四部之眾以是因緣我等時時得聞如是微妙經典聞已即得增益身力心進勇銳具諸威德是故我等及無量鬼神常當隱形隨其妙典所流布處而作擁護令無留難亦當護念聽是經典諸國王等及其人民除其患難悉令安隱他方怨賊亦使退散。

　　【文句】一是經流布之處其王自能頂受又供給四眾者我及眷屬誓當隱形令其顯益。

　　【記】經天律治世者師古治民則天行化罸必當罪賞必當功名天律也。

　　二鄰國興兵天令懅退。

　　若有人王聽是經時鄰國怨敵興如是念當具四兵壞彼國土世尊以是經典威神力故爾時鄰敵更有異怨為作留難於其境界起諸衰惱灾異疫病爾時怨敵起如是等諸惡事已備具四兵發向是國規往討伐我等爾時當與眷屬無量無邊百千鬼神隱蔽其形為作護助令彼怨敵自然退散起諸怖懅種種留難彼國兵眾尚不能到況復當能有所破壞。

　　【文句】二者惡鄰興兵侵斥善國我當隱形起諸怖懅種種難起令其軍兵顯然退散尚不擾邊況復壞中云云。

　　【記】斥逐也經四兵象馬車步也規往討伐者規求也或作親者字之誤也討誅也傳例曰有鐘鼓曰伐或作罸者非罸折辱也出金贖罪也軍者萬二千五百人曰軍天子六軍諸候三軍。

　　二佛述成二初標科。

　　【文句】次佛述成文亦為二。

　　【記】二隨釋二初述成初意。

　　爾時佛讚四天王等善哉善哉汝等四王乃能擁護我百千億那由他劫所可脩習阿耨多羅三藐三菩提及諸人王受持是經恭敬供養者為淨衰患令其安樂復能擁護宮殿舍宅城邑村落國土邊疆乃至怨賊悉令退散滅其衰惱令得安隱亦令一切閻浮提內所有諸王無諸凶衰鬪訟之事。

　　【文句】從爾時佛讚下至無鬪訟之事是述成初意其上隱形護國欲使經弘佛述隱形是護三寶我是佛寶脩習菩提是法寶諸王無鬪訟是僧寶述其護一而能成三也。

　　【記】無鬪訟名僧者無鬪訟即和合也。

　　二述成後意。

　　四王當知此閻浮提八萬四千城邑聚落八萬四千諸人王等各於其國娛樂快樂各各於國而得自在於自所有錢財珍寶各各自足不相侵奪如其宿世所脩集業隨業受報不生惡心貪求他國各各自生利益之心生於慈心安樂之心不諍訟心不破壞心無繫縛心無楚撻心各於其土自生愛樂上下和穆猶如水乳心相愛念增諸善根以是因緣故此閻浮提安隱豐樂人民熾盛大地沃壤陰陽調和時不越序日月星宿不失常度風雨隨時無諸灾橫人民豐實自足於財心無貪吝亦無嫉妒等行十善其人壽終多生天上天宮充滿增益天眾若未來世有諸人王聽是經典及供養恭敬受持是經四部之眾是王則為安樂利益汝等四王及餘眷屬無量百千諸鬼神等何以故汝等四王若得時時聞是經典則為已得正法之水服甘露味增益身力心進勇銳具諸威德是諸人王若能至心聽受是經則為已能供養於我若供養我則是供養過去未來現在諸佛若能供養過去未來現在諸佛則得無量不可思議功德之聚以是因緣是諸人王應得擁護及后妃采女中宮眷屬諸王子等亦應得護衰惱消滅快樂熾盛宮殿堂宇安隱清淨無諸灾變護宅之神增長威德亦受無量歡悅快樂是諸國土所有人民悉受種種五欲之樂一切惡事悉皆消滅。

　　【記】文二初正以等慈述其懅退。

　　【文句】從四王當知此閻浮提下是述成後意上以天威懅之天力退之似若憎惡愛善佛勸慈心平等向之為惡者自懅為善者自豫非薄惡而厚善成其懅退之意也。

　　【記】豫安也。

　　二兼勸諸國各守本業。

　　【文句】又勸諸國各守本業住境自樂勿起貪企諸王和則民無夭法興盛則熏諸天佛告帝釋鬪諍因緣人天損減善能慈和天下非止供養於我則是供養三世如來非止安於一王徧安諸王非止安於一國徧安一切故以慈和述成第二意也云云。

　　【記】貪企者企望也佛告帝釋者大經文也經楚撻者楚一名荊可以為杖撻擊也廣雅沃濕也美也亦柔也壤土也時不越序者四時和也心無貪吝者無貪故不多求無吝故能惠施后妃采女者天子一后三夫人九嬪妃二十七世婦八十一御女風俗通云采女者采擇其容色之女也。

　　第三番白佛示其規模二初分文。

　　【文句】其三白佛示人王規模文為二一出其願欲二示其軌模願欲有六一欲安己身二欲安妻子三欲安宮殿四欲王領殊勝五欲攝諸福德六欲國無憂苦。

　　【記】二釋義二初白佛二初出願欲六文如疏列初欲安己身。

　　爾時四天王白佛言世尊未來之世若有人王欲得護身。

　　【記】二欲安妻子。

　　及后妃采女諸王子等。

　　【記】三欲安宮殿。

　　宮殿屋宅得第一護。

　　【記】四欲王領殊勝。

　　身所王領最為殊勝具不可思議王者功德。

　　【記】五欲攝諸福德。

　　欲得攝取無量福聚。

　　【記】六欲國無憂苦。

　　國土無有他方怨賊無諸憂惱及諸苦事。

　　【文句】六願如文。

　　【記】二示軌模六初示莫放逸。

　　世尊如是人王不應放逸散亂其心應生恭敬謙下之心。

　　【記】二示嚴法堂。

　　應當莊嚴第一微妙最勝宮宅種種香汁持用灑地散種種華敷大法座師子之座兼以無量珍琦異物而為校飾張施種種無數微妙幢幡寶蓋。

　　【記】三示令洗沐。

　　當淨洗浴以香塗身著好淨衣瓔珞自嚴坐小卑座不自高大除去自在離諸放逸謙下自卑除去驕慢。

　　【記】四示專聽經。

　　正念聽受如是妙典於說法者生世尊想。

　　【記】五示和顏語。

　　復於宮內后妃王子采女眷屬生慈哀心和顏與語勸以種種供養之具供養法師。

　　【記】六示應自慶。

　　是王爾時既勸化已即生無量歡喜快樂心懷快豫倍復自勵不生疲倦多作利益於說法者倍生恭敬。

　　【文句】從世尊如是人王下是第二示其規模雖不次第六數足上欲安身今示莫放逸制心則身安也上欲安宮殿今示嚴法堂旛蓋映於上香華麗於下三寶受用則栢梁無灾上欲王領殊勝今示洗沐香塗敦恭去慢一身敬於此八紘休於彼上欲攝取福聚今示正念聽經正念聽經能致無量功德天神竭其力覆地神竭其力載鬼神竭其力護臣民竭其力愛上欲安妻子今示和顏與語勸其興福內外脩善感益事多上欲得國無憂苦今示應自喜慶自勵忘疲倍作利益一人既悅則四海謐然此之謂也。

　　【記】一一如數對上六願栢梁者漢時殿名天火曰灾漢方土以海中鴟魚尾安殿脊以禳之灾遂息世昧其由謂之鴟吻八紘八方也休美也自勵者勵勉也四海者博物志云天地四方皆海水相通地在其中蓋無幾也七戎六蠻九夷八狄形類不同總而言之謂之四海皆言近於海也。

　　二述成二初分文立意。

　　【文句】次佛述成文為二先述成六方法次述成六願欲四王約六事又所說少止在現世佛約一事而所益多超無量世倍述成之。

　　【記】二用意釋文二初別述二初述成六方法六初述成安身方法。

　　爾時佛告四天大王爾時人王應著白淨鮮潔之衣種種瓔珞齊整莊嚴執持素帛微妙上蓋服飾容儀不失常則躬出奉迎說法之人何以故是王如是隨其舉足步步之中即是供養值遇百千億那由他諸佛世尊。

　　【文句】從佛告四王下秪弘經聽經即是述成安身方法上直示心不放逸今加示羽儀出宮迎候步步值那由他佛方法既倍體亦彌安。

　　【記】羽儀者漢書高紀曰紀信乘王車黃屋左纛注云以黃繒為蓋裹纛毛羽幢也在乘輿車衡左方上注之祭邕曰𣯛牛尾為之如斗或在騑頭或在衡以纛是毛羽幢為天子儀仗故曰羽儀經躬出者躬親也。

　　二述成安國方法。

　　復得超越如是等劫生死之難。

　　【文句】從復得超越爾許劫難者述成安國方法上止一世無憂苦今則超爾許生死之難。

　　【記】爾許生死之難者劫數如值佛之數也。

　　三述成安妻子方法。

　　復於來世爾所劫中常得封受轉輪王位隨其步步。

　　【文句】從復於來世封受輪王者述成安妻子方法輪王有玉女千子悉無怨對爾許劫中妻子常安也。

　　【記】四述成安王領方法。

　　亦得如是現世功德不可思議自在之力。

　　【文句】從亦得如是現世自在之力者述成上安於王領方法也。

　　【記】五述成宮殿方法。

　　常得最勝極妙七寶人天宮殿。

　　【文句】從常得最勝七寶宮殿者述成上安於宮殿方法也。

　　【記】六述成上攝福方法。

　　在在生處增益壽命言語辯了人所信用無所畏忌有大名稱常為人天之所恭敬天上人中受上妙樂得大勢力具足威德身色微妙端嚴第一常值諸佛遇善知識成就具足無量福聚。

　　【文句】從在在生處訖具足無量福聚述成其上攝福方法也。

　　【記】二述成六願欲六段如疏初述成上願安身。

　　汝等四王如是人王見如是等種種無量功德利益是故此王應當躬出奉迎法師若一由旬至百千由旬於說法師應生佛想應作是念今日釋迦如來正智入於我宮受我供養為我說法我聞是法即不退轉於阿耨多羅三藐三菩提。

　　【文句】從汝等四王下述成其六種願欲從四王下至不退轉述成上願安身。

　　【記】二述成上安國。

　　已為得值百千萬億那由他佛已為供養過去未來現在諸佛已得畢竟離三惡道苦。

　　【文句】從已為得值至畢三惡道苦述成上安國。

　　【記】三述成上願安妻子。

　　我今已種百千無量轉輪聖王釋梵之因。

　　【文句】從我今已種輪王釋梵之因述成上願安妻子。

　　【記】四述成上欲攝福聚。

　　已種無邊善根種子已令無量百千萬億諸眾生等度於生死已集無量無邊福聚。

　　【文句】從已種無邊善根下述成上欲攝福聚。

　　【記】五述成上願安宮殿。

　　後宮眷屬已得擁護宮宅諸衰悉已消滅。

　　【文句】從後宮宮宅無諸凶衰述成上願安宮殿。

　　【記】六述成上王領第一。

　　國土無有怨賊棘刺他方怨敵不侵能陵。

　　【文句】從國土無有他方怨刺述成上王領第一。

　　【記】經棘兵器也與戟字同刺殺也。

　　二總述。

　　汝等四王如是人王應作如是供養正法清淨聽受是妙經典及恭敬供養尊重讚歎持是經典四部之眾亦當迴此所得最勝功德之分施與汝等及餘眷屬諸天鬼神聚集如是諸善功德現世常得無量無邊不可思議自在之利威德勢力成就具足能以正法摧伏諸惡。

　　【文句】從汝等四王下更總結成六法六願皆令具足者若能屈己迎候至心聽法即是六願六法又迴利施天亦即能令六願六法成就滿足也。

　　【記】第四白佛要其法利二初分文。

　　【文句】第四白佛要其人王施善此由第三段末文為二一白佛二佛述成白佛又二一人王運心二天宮相現。

　　【記】由第三段末者由前世尊述成云亦當迴此所得最勝功德之分施與法等及餘眷屬四王因茲遂要法利。

　　二釋義二初白佛二初人王運心。

　　爾時四王白佛言世尊若未來世有諸人王作如是等恭敬正法至心聽受是妙經典及恭敬供養尊重讚歎持是經典四部之眾嚴治舍宅香汁灑地專心正念聽說法時我等四王亦當在中共聽此法願諸人王為自利故以己所得功德少分施與我等世尊是諸人王於說法者所坐之處為我等故燒種種香供養是經。

　　【記】二天宮相現。

　　是妙香氣於一念頃即至我等諸天宮殿其香即時變成香蓋其香微妙金色晃耀照我等宮釋宮梵宮大辯天神功德天神堅牢地神散脂鬼神最大將軍二十八部鬼神大將摩醯首羅金剛密迹摩尼䟦陀鬼神大將鬼子母與五百鬼子周帀圍繞阿耨達龍王娑竭羅龍王如是等眾自於宮殿各各得聞是妙香氣及見香蓋光明普照是香蓋光明亦照一切諸天宮殿。

　　【記】文二初事釋。

　　【文句】人王心存至典是故香作金光迴施必得是故天宮相現香至天宮龍宮鬼神等宮總至三法界爾。

　　【記】人王至金光者心存即三智金光明也至典即三諦金光明也智諦合即起事用金光明也以色心不二故香隨智徧迴施下天王意云若以法利迴施我等我等皆得故以光照天宮為表能猶屬畜對天并鬼成三法界言法界者今從解脫所燒之香非法界者何能周徧三趣之體非法界者豈能承受經摩醯首羅此云大自在金剛密迹者正法念經云昔有國王夫人生千子欲試當來成佛次第故俱留孫探得第一籌釋迦當第四籌乃至樓至當千籌第二夫人生二子一願為梵王請千兄轉法輪次願為密迹金剛神護千兄教法世傳樓至化身非也乃法意王子耳據經唯一人今狀於伽藍之門而為二像者夫應變無方多亦無咎摩尼䟦陀此云威伏行阿耨達此云無熱惱娑竭此云鹹海。

　　二觀釋。

　　【文句】觀心解者以智慧火然實相香起戒定慧煙實相是真法故言金光戒慧與理冥故徹照無礙也云云。

　　【記】上之所說雖談諦智猶是約教示經力用未論觀行今之所論的就研心令觀詣理故荊谿云本雖久遠圓頓雖實第一義雖理望觀屬事此乃託事觀心借義成行三智妙解如火能然三諦融心如香離臭起三學行如烟氤氳真本覺照故曰金光行冥真故無礙而照但期觀行契金光明功用自然相周沙界唯務相現內觀不脩心緣五塵魔必得便慎之慎之。

　　二佛述二初標科。

　　【文句】次佛述成文為二。

　　【記】二隨釋二初述成香光普徧。

　　佛告四王是香蓋光明非但至汝四王宮殿何以故是諸人王手擎香鑪供養經時其香徧布於一念頃徧至三千大千世界百億日月百億大海百億須彌山百億大鐵圍山小鐵圍山及諸山王百億四天下百億四天王百億三十三天乃至百億非想非非想天於此三千大千世界百億三十三天一切龍鬼乾闥婆阿脩羅迦樓羅緊那羅摩睺羅伽宮殿虗空悉滿種種香煙雲蓋其蓋金光亦照宮殿如是三千大千世界所有種種香煙雲蓋皆是此經威神力故是諸人王手擎香鑪供養經特種種香氣不但徧此三千大千世界於一念頃亦徧十方無量無邊恒河沙等百千萬億諸佛世界於諸佛上虗空之中亦成香蓋金光普照亦復如是。

　　【文句】先述香光非但至天宮等三法界徧至百億諸宮又至恒沙佛上總而言之徧至十法界也。

　　【記】經百億非非想天者夫百億即大千界也但同一四禪及四無色三禪統中千界以大千言之則有一千三禪也二禪統小千界則有百萬二禪唯四洲至初禪則有百億今非想亦言百億以下望上言之耳又恐翻譯之訛也以義淨重翻則無百億非想之言。

　　二述成施善護讚二初讚因。

　　諸佛世尊聞是香氣見是香蓋及金色光於十方界恒河沙等諸佛世界作如是等神力變化已異口同音於說法者稱讚善哉善哉大士汝能廣宣流布如是甚深微妙經典則為成就無量無邊不可思議功德之聚若有聞是甚深經典所得功德則為不少況持讀誦為他眾生開示分別演說其義何以故善男子此金光明微妙經典無量無邊億那由他諸菩薩等若得聞者即不退於阿耨多羅三藐三菩提。

　　【文句】從諸佛世尊聞是香氣下述成人王運善奉施諸天為諸佛所讚先讚因成次讚果滿。

　　【記】二讚果。

　　爾時十方無量無邊恒河沙等諸佛世界現在諸佛異口同聲作如是言善男子汝於來世必定當得坐於道場菩提樹下於三界中最尊最勝出過一切眾生之上勤脩力故受諸苦行善能莊嚴菩提道場能壞三千大千世界外道邪論摧伏諸魔怨賊異形覺了諸法第一寂滅清淨無垢甚深無上菩提之道善男子汝已能坐金剛座處轉於無上諸佛所讚十二種行甚深法輪能擊無上最大法鼓能吹無上極妙法螺能竪無上最勝法幢能然無上極明法炬能雨無上甘露法雨能斷無量煩惱怨結能令無量百千萬億那由他眾度於無涯可畏大海解脫生死無際輪轉值遇無量百千萬億那由他佛。

　　【文句】如文。

　　【記】經勤脩下明脩苦行善能下壞外道降魔怨是莊嚴道場也覺了下成正覺善男子下轉法輪此並果上之事如瑞應經廣明。

　　第五白佛舉興衰勸二初分文。

　　【文句】第五白佛雙舉興衰文為二一白佛二佛述成白佛又為三初從白佛至諸惡灾患悉令消滅是第一舉興勸從若有人王心生捨離至善神遠離生如是等無量惡事是第二舉衰勸從世尊人王欲自護及王國土是第三正勸。

　　【記】二釋義二初白佛三初舉興勸四初述弘經四天聽受。

　　爾時四天王復白佛言世尊是金光明微妙經典能得未來現在種種無量功德是故人王若得聞是微妙經典則為已於百千萬億無量佛所種諸善根我以敬念是人王故復見無量福德利故我等四王及餘眷屬無量百千萬億鬼神於自宮殿見是種種香煙雲蓋瑞應之時我當隱蔽不現其身為聽法故當至是王所止宮殿講法之處。

　　【文句】舉興勸為四一人王弘經則四天隱形聽受二非但四王聽受釋梵八部皆集聽受三以是人王為善法知識四既得法利護國彌勤。

　　【記】二明釋梵八部皆集。

　　大梵天王釋提桓因大辯天神功德天神堅牢地神散脂鬼神大將軍等二十八部鬼神大將摩醯首羅金剛密迹摩尼䟦陀鬼神大將鬼子母及五百鬼子周帀圍繞阿耨達龍王娑竭羅龍王無量百千萬億那由他鬼神諸天如是等眾為聽法故悉自隱蔽不現其身至是人王所止宮殿講法之處。

　　【記】經釋提桓因者具云釋迦提婆因達羅此云能天帝。

　　三明人王為善知識。

　　世尊我等四王及餘眷屬無量鬼神悉當同心以是人王為善知識同共一行善相應行能為無上大法施主。

　　【記】四明得利護國彌勤。

　　以甘露味充足我等我等應當擁護是王除其衰患令得安隱及其宮宅國土城邑諸惡灾患悉令消滅。

　　【文句】皆如文。

　　【記】二舉衰勸二初分文。

　　【文句】次舉衰勸亦四一王不弘經天失甘露則威勢減少二釋梵舊神並皆遠捨三惡鬼亂行灾毒競起四展轉結成灾灾何故起惡鬼亂行鬼何故行天神捨離天何故捨不聞法食何故無法食王不弘經。

　　【記】二隨釋四初明天失法食。

　　世尊若有人王於此經典心生捨離不樂聽聞其心不欲恭敬供養尊重讚歎若四部眾有受持讀誦講說之者亦復不能恭敬供養尊重讚歎我等四王及餘眷屬無量鬼神即便不得聞此正法背甘露味失大法利無有勢力及以威德減損天眾增長惡趣。

　　【記】二明天神捨離。

　　世尊我等四王及無量鬼神捨其國土不但我等亦有無量守護國土諸舊善神皆悉捨去。

　　【記】三明惡男興灾。

　　我等諸王及諸鬼神既捨離已其國當有種種灾異一切人民失其善心唯有繫縛瞋恚鬪諍互相破壞多諸疾疫彗星現怪流星崩落五星諸宿違失常度兩日並現日月博蝕白黑惡虹數數出現大地震動發大音聲暴風惡雨無日不有穀米勇貴饑饉凍餓多有他方怨賊侵掠其國人民多受苦惱其地無有可愛樂處。

　　【記】經疏星者星說曰絕迹而去曰奔星光迹相連曰流星博蝕者案漢書天文志作日月薄蝕孟康注曰日月無光曰薄韋昭曰氣往迫為薄虧缺曰蝕京房易傳云日月赤黃為薄釋名云日月虧曰蝕謂稍侵虧如蟲食草木葉也虹者爾雅云螮蝀虹也爾雅音義云雙出鮮盛者為雄雄曰虹暗昧者為雌雌曰蜺蜺或霓江東呼為雩俗呼為美人釋名云虹攻也謂純陽攻陰義也。

　　四展轉成灾。

　　世尊我等四王及諸無量百千鬼神并守國土諸舊善神遠離去時生如是等無量惡事。

　　【文句】如文。

　　【記】三正勸二初分文。

　　【文句】三正勸為六一欲得現利故必定聽二天欣法食故必定聽三出過三論故必定聽四始終得益成就菩提故必定聽五教主勝於釋梵故必定聽六諸法之本故必定聽。

　　【記】二隨釋六初欲得現利。

　　世尊若有人王欲得自護及王國土多受安樂欲令國土一切眾生悉皆成就具足快樂欲得擁伏一切外敵欲得擁護一切國土欲以正法正治國土欲得除滅眾生怖畏世尊是人王等應當必定聽是經典及恭敬供養讀誦受持是經典者。

　　【記】二天欣法食。

　　我等四王及無量鬼神以是法食善根因緣得服甘露無上法味增長身力心進勇銳增益諸天何以故以是人王至心聽受是經典故。

　　【記】三出過三論。

　　如諸梵天說出欲論釋提桓因種種善論五通之人神仙之論世尊梵天釋提桓因鬼神通人雖有百千億那由他無量勝論是金光明於中最勝。

　　【文句】三論者四韋陀論說梵事毗伽羅論說十善事僧佉衛世師勒沙婆論說學通事云云。

　　【記】四韋陀者即外人典籍摩隥伽經云初人名梵天造一韋陀次有仙名白淨變一為四一名讚誦二名祭祀三名歌詠四名禳灾次名弗沙有二十五弟子各一韋陀能廣分別遂成二十五韋陀次名鸚鵡次名善道及其弟子漸漸增廣如是展轉有千二百六韋陀今言四者從其根本為名皆明梵事出離欲染故云梵天說出欲論也毗伽羅論此名記論婆尼尼造明種種經書并諸雜語又名字本河西云世間文字之根本典籍音聲之論宣通四辯訶責世法讚出家法言辭清雅義理深䆳雖是外論而無邪法將不是善權大士所為也僧佉此云數論諸法從數起故劫初黃頭仙所造衛世師此云勝論謂諸論中勝故勝人所造故成劫末鵂鶹外道造勒沙婆此云苦行未知出世時節以人名名所造論此三仙所說無漏盡通故唯五通。

　　四始終獲利。

　　所以者何如來說是金光明經為眾生故為令一切閻浮提內諸人王等以正法治為與一切眾生安樂為欲愛護一切眾生欲令眾生無諸苦惱無有他方怨賊棘刺所有諸惡背而不向欲令國土無有憂惱以正法教無有諍訟是故人王各於國土應然法炬熾然正法增益天眾我等四王及無量鬼神閻浮提內諸天善神以是因緣得服甘露法味充足得大威德進力具足閻浮提內安隱豐樂人民熾盛安樂其處復於來世無量百千不可思議那由他劫常受㣲妙第一快樂復得值遇無量諸佛種諸善根然後證成阿耨多羅三藐三菩提得如是等無量功德悉是如來正徧知說。

　　【記】經如來正徧知說者十號中二號也。

　　五教主勝故。

　　如來過於百千億那由他諸梵天等以大悲力故亦過無量百千億那由他釋提桓因以苦行力故是故如來為諸眾生演說如是金光明經。

　　【記】經以大悲力故等者用無緣大悲普覆法界故超梵王四等之心以難思苦行積劫利物故超帝釋十善之因。

　　六諸法本故。

　　若閻浮提一切眾生及諸人王世間出世間所作國事所造世論皆因此經欲令眾生得安樂故釋迦如來示現是經廣宣流布世尊以是因緣故是諸人王應當必定聽受供養恭敬尊重讚歎是經。

　　【文句】皆如文。

　　【記】經一切眾生等者世間謂五戒十善十二門禪等出世間者四教法門者三乘脩證也國事者禮樂征伐治世育民之事也造世論者如上三論及下正論等也皆因此經者乃教行理三種經也故新本云欲生人天欲得四果支佛欲得佛皆依此經懺悔滅障方得成就若探取化意即是於一佛乘分別說三但以此經部在方等教猶屬通理就人分未免異趣故欲令等言隨其五乘而得安樂也。

　　二佛述二初分文。

　　【文句】次佛述成文為二初番述成舉興勸不弘則衰無可述成又解云前番則兩述成而與安樂是述成舉興勸滅其衰患是述成舉衰勸。

　　【記】二隨釋二初舉興衰勸。

　　爾時佛復告四天王汝等四王及餘眷屬無量百千那由他鬼神是諸人王若能至心聽是經典供養恭敬尊重讚歎汝等四王正應擁護滅其衰患而與安樂。

　　【記】二正勸。

　　若有人能廣宣流布如是妙典於人天中大作佛事能大利益無量眾生如是之人汝等四王必當擁護莫令他緣而得擾亂令心恬靜受於快樂續復當得廣宣是經。

　　【文句】從若有人能於人天中作大佛事者述成正勸云云。

　　【記】第六說偈頌德二初分文。

　　【文句】第六白佛文為三一說偈歎二佛以偈答三歡喜發誓偈歎有八行半文為三初一行歎三身次五行半歎身相次二行結歎。

　　【記】二釋義三初說偈歎三初歎三身。

　　爾時四天王即從座起偏袒右肩右膝著地長跪合掌於世尊前以偈讚曰。

　　佛月清淨滿足莊嚴佛日暉曜放千光明。

　　【記】文三初依現文別對三身。

　　【文句】夫三身有通別依文是別空是法身日是報身月是應身。

　　【記】空是法身者經無空字以其日月必依於空又下文云佛真法身猶如虛空是故疏以空日月三對於三身空無明暗日月共依別喻法身體本周徧日能破暗別喻報身三惑盡淨月能盈昃別喻應身隨機勝劣此之別對為下圓融而作張本耳。

　　二取喻義通具三身二初取喻顯圓。

　　【文句】通意者空是法身日是報身水日是應身空是法身月是報身水月是應身空是法身日中空是報身水中空是應身月亦如是。

　　【記】若以三喻別對三身恐謂三身其體隔異故今委取能喻之事其義不局每喻各自具於三義如日一喻上必依空下必現水此之三義則顯報智圓具三身此則三般若論三身也月喻亦爾可顯應用圓具三身此則三解脫論三身也太虗空是日所依空天日水日當體含空此之三空則顯法體圓具三身月亦如是者月所依空天月水月其中含空亦顯法體圓具三身空徧日月兩說三身者乃約雙照中道而示此則三軌而論三身也。

　　二以結文示。

　　【文句】依結歎文空是法身月是報身水月是應身空是法身日是報身𦦨是應身化法是法身化主是報身化事是應身。

　　【記】此結歎文凡舉三喻謂月𦦨化此三事義各合具三如月一喻必上依空必下現水此乃應身圓具三身文舉如燄燄必依日日必依空此乃報身圓具三身文舉如化化必有術名為化法術必在人即是化主其變化物名為化事此乃法身圓具三身。

　　三復取結文以通融別。

　　【文句】雖復別說義則通融故文云無有障礙即通意也。

　　【記】經既顯云無有障礙若非以法而定於喻一一圓融何稱此中無障礙說當以此意融身相文使一一相皆嚴三身成密藏相。

　　二歎身相二初分科釋經二初分科。

　　【文句】歎身相文為五初一行歎上兩相謂目與齒次一行半歎智斷兩德謂智三昧次兩行歎下兩相謂平與網次兩句絕言歎謂不可思議次兩句結歎。

　　【記】二釋經五初歎上二相。

　　如來面目最上明淨齒白無垢如蓮華根。

　　【記】二歎智斷。

　　功德無量猶如大海智淵無邊法水具足百千三昧無有缺減。

　　【記】初二句總標有喻有法次四句是別歎二句是智二句是斷淵海也管子曰水出於地而不流曰淵。

　　三歎下二相。

　　足下平滿千輻相現足指網縵猶如鵝王光明晃曜如寶山王微妙清淨如鍊真金。

　　【記】四絕言歎。

　　所有福德不可思議。

　　【記】五結歎。

　　佛功德山我今敬禮。

　　【記】二總示身相三初通嚴三身。

　　【文句】夫相好不獨在應身報法亦通莊嚴父母生身者應相好也莊嚴尊特身者報相好也莊嚴法門者法身相好也。

　　【記】相好不獨在應身報法亦通等者如今所列目齒輪網例於上下二十八相通能莊嚴三種身也以身相是一隨見成三莊嚴父母生身者以藏通人但言偏空所見佛相謂由正習搆造而成相非奇特但能少勝輪王而已以不知心現見從外來取色分齊故名生身此乃如來曲順凡小示現此身故名為應莊嚴尊特身者以別教人能信中道妙色妙心隨緣變造所見佛相知從心現無有分齊或現大身十蓮華藏世界塵相或現八萬四千相好或時秪於丈六三十二相令其機緣無分齊見不同藏通分齊之身故名尊特此乃如來修道所得故名為報莊嚴法門者以圓教人了大小身及多少相皆性本具修德無功相雖是色色即是心故起信論云色性即智說名智身智性即色說名法身今從即智名法門故以八萬四千陀羅尼為髮乃至定慧為足以即色故故得名為法身相好此乃相好隨解而轉故使莊嚴三身相異。

　　二別示法門。

　　【文句】今言歎智斷即法身相好也。

　　【記】此乃指經智淵無邊而為智德百千三昧而為斷德此之二德能收一切莊嚴法門也學者若於色心分隔而解此義則永不識法身相好也。

　　三文示圓融。

　　【文句】文云無有障礙者非獨歎一身相也。

　　【記】上來分別法報應相欲令易解故須就機淺深優劣須了前前不知後後須了後後必見前前良以前麤後妙故也今四天王是大菩薩就圓稱歎見三身相與妙三德無二無別應是解脫豈隔二德報法準知欲彰此義是故特云無有障礙若知此意方是深達金光明法門也。

　　三結歎。

　　佛真法身猶如虗空應物現形如水中月無有障礙如𦦨如化是故我今稽首佛月。

　　【記】文二初直銷經文二初銷文。

　　【文句】偈初標佛月今結先佛月為三身次結三身通融故言無有障礙次結佛日故言如𦦨次結佛化身即是四身義故言如化皆具三身四身則是無障礙也結竟即禮禮於佛月亦是禮佛日佛化也。

　　【記】結佛月為三身者現文唯有空與水月合有天月可喻三身言佛化為四身者法身妙色而為化法報應二身照理鑒機而為化主曲順機緣現九界身而為化事今以化事顯具上三故論四身皆具三四者趣舉一身即三即四彼彼皆爾方名無礙。

　　二結妙二初明始末皆三。

　　【文句】品初歎經歎體宗用品後讚佛辭異義同佛真法身即是體佛月清淨即是宗應現水月即是用。

　　【記】三章是法三身是人攬法為人人不離法故云辭異其義是同佛月清淨者取偈初句成今三身。

　　二歎天辯絕妙。

　　【文句】天王天辯其妙若此也。

　　【記】初歎三章云金光明微妙經典顯不縱橫今結三身言無障礙亦非縱橫以初以後顯於中間句句無非談秘密藏大師歎妙其意在茲。

　　二料簡機應上明三身無有障礙其義幽微猶慮學人三相不泯情有分張今明三身及以所被無非法界法界無外更何彼此三初一問答明法外無餘。

　　【文句】問空譬法身月譬報身空為作月不作月空若作月月非空作空不作月月那依空答空不作月亦不作非月月非月必依於空法不作報亦不作非報報非報必依於法。

　　【記】言法不作報非報者非報是應難云三身秪一法界豈有能作作所作耶而言依法者此同體依依而復即全體之用用還依體。

　　二一問答報即法界。

　　【文句】又問法不作報非報報非報必依於法者亦應月不作影亦不作非影影非影必依於月者月亦是法身邪答智與法冥法是法界智亦如法界云云。

　　【記】影是應身非影是化身以現九界非佛像故法界下注云云者更合明於應是法界三同秘藏豈有一身非法界耶。

　　三一問答明機外無應三身一體人或信之其所對機多謂他境故今顯示令泯此疑二初設並顯。

　　【文句】又並影不作動與不動動不動必依於水水亦是法界邪答動不動譬機一切諸法中悉有安樂性譬法界亦是無妨。

　　【記】動譬機生不能覩應不動譬機熟則能覩應水譬正因安樂性者即大涅槃既是三德性必妙融寧非法界故自他不二門云物機無量不出三千能應雖多不出十界物機應契身土無偏同常寂光無非法界若昧此意勿議今宗。

　　二引文證。

　　【文句】又淨度三昧云眾生亦度佛若無機感佛不出世亦不能得成三菩提出世菩提皆由眾生機為法界此義成也。

　　【記】因感出世由生成佛人皆共知四教悉爾今從圓說始窮經意良以自他性本不二方有能感及有能資因感出世者即十界機感十界應也以生地獄與佛地獄性不二故方能感見地獄之應乃至感佛亦復如是今宗所論感應皆具十法界者為顯不二義若不然豈惟眾生不能感佛抑亦十處不成法界宜深究之宜深究之由生成佛者眾生能作成佛勝緣也若順若違並資佛行而惡逆者其功最強如無達多佛豈成道然若惡法本非佛性何能資助菩薩成佛菩薩不觀生為法界非同體悲非無作行何能成就大菩提果若其佛外有一眾生非佛法界生外有佛法界不成不作此解未超三藏何況通別。

　　二佛以偈答二初立意分文二初立意二初正立。

　　【文句】佛答二十四行半偈天王所以讚佛者佛能說法故也法王所以讚法者法能成佛故也。

　　【記】法能成佛者諸佛軌法方成因果以法常故諸佛得常例樂我淨亦復如是。

　　二引證。

　　【文句】般若云我初成道觀誰可敬可讚無過於法法能成立一切凡聖故佛讚法以答天王。

　　【記】法能成立一切凡聖者以法本具十法界故隨染淨緣起成凡聖凡夫雖迷而其迷中假實依正未始離性須知染緣熏於性染方成染法淨緣熏淨人皆共知性染性淨其體本融全體而起隨染緣則染淨俱染隨淨緣則染淨俱淨故不二門云三千在理同名無明三千果成咸稱常樂性之染淨是金光明經王妙體如來今說為作淨緣是故稱歎以答天王。

　　二分文。

　　【文句】文為三初一行歎經體答其法身次一行歎經宗答其報身次二十二行半歎經用答其應身悉如文。

　　【記】二用意釋文三初歎經體。

　　爾時世尊以偈答曰。

　　此金光明諸經之王甚深最勝為無有上。

　　【記】二歎經宗。

　　十力世尊之所宣說汝等四王應當勤護。

　　【記】三歎經用私開為四初通就眾生明生善滅惡。

　　以是因緣是經妙典能與眾生無量快樂為諸眾生安樂利益故久流布於閻浮提能滅三千大千世界所有惡趣無量諸苦。

　　【記】二別約人王明生善滅惡三初明願欲。

　　閻浮提內諸人王等心生慈愍正法治世若能流布此妙經典則令其土安隱豐熟所有眾生悉受快樂若有人王欲愛己身及其國土欲令豐盛。

　　【記】二明立行。

　　應當至心淨潔洗浴往法會所聽受是經是經能作所有善事摧伏一切內外怨賊復能除滅無量怖畏是諸經王能與一切無量眾生安隱快樂。

　　【記】三明獲益。

　　譬如寶樹在人家中悉能出生一切珍寶是妙經典亦復如是悉能出生諸王功德如清冷水能除渴乏是妙經典亦復如是能除諸王功德渴乏譬如珍寶異物篋器悉在于手隨意所用是金光明亦復如是隨意能與諸王法寶。

　　【記】三約上聖護念明生善滅惡。

　　是金光明微妙經典常為諸天恭敬供養亦為護世四大天王威神勢力之所護持十力諸佛常念是經。

　　【記】四約師弟說聽明生善滅惡。

　　若有演說稱讚善哉亦有百千無量鬼神從十方來擁護是人若有得聞是妙經典心生歡喜踊躍無量閻浮提內無量大眾皆悉歡喜集聽是經聽是經故具諸威德增益天眾精氣身力。

　　【記】三四王歡喜發誓。

　　爾時四王聞是偈已白佛言世尊我從昔來未曾得聞如是微妙寂滅之法我聞是已心生悲喜涕淚橫流舉身戰動胑體怡解復得無量不可思議具足妙樂以天曼陀羅華摩訶曼陀羅華供養奉散於如來上作如是等供養佛已復白佛言世尊我等四王各各自有五百鬼神常當隨逐是說法者而為守護。

　　【文句】三四王歡喜發誓如文。

　　【記】經悲喜者悲昔不聞喜今得聞悲他不聞喜自得聞涕淚橫流者涕音體涕即淚橫謂交橫古本皆作橫流不須改為交字大經亦爾無識所翻多云橫流也文選王粲登樓賦曰悲舊鄉之擁隔兮涕橫墜而未禁怡解者怡謂和悅解胡買反舒散也。

　　【記】二大辯品二初品題。

　　金光明經大辯天品第七

　　【記】句文分二初釋大辯二初所住法門二初具明四辯。

　　【文句】辯有四種小辯無量辯雙辯大辯無漏法名小辯恒沙法名無量辯備二種名雙辯雙非雙照名大辯。

　　【記】擬於四教藏不明大但說無漏故名小辯通教出假說於界內塵沙八門名無量辯別教能說界內界外二種塵沙故名雙辯圓談十界法法皆中二邊情泯法法互徧真俗宛然三諦一諦名為大辯。

　　二明所住法。

　　【文句】此天住智慧莊嚴法門自住大辯。

　　【記】最勝王云大辯才天女依高山頂葺茅為室結草為衣坐翹一足空假中智一心中得破根本惑莊嚴法身心既融通說乃自在即自住大辯也。

　　二能用四悉。

　　【文句】以自在力為悅眾生故隨說一辯若二若三若四故名大辯為宜眾生故若授一辯若二若三若四宜而立之故名大辯為對眾生故或對一辯若二若三若四對而治之故名大辯為悟眾生故若悟一辯若二若三若四一悟一切悟而開發之故名大辯。

　　【記】圓辯深妙能談麤淺隨機而授無有罣礙方名大辯是故疏以悅宜對悟而論四悉令得四悅乃至四悟此則一悉明於四教亦是四教各有四益大辯才天力用如是。

　　二明品意。

　　【文句】對佛發願以大辯加於說者故稱大辯品。

　　【記】二經文二初分文釋義二初分文。

　　【文句】文為三一從白佛下以大辯力加益法師二從若有眾生於百千下以感應力加於化道三從復令無量下以行力加於聽者。

　　【記】二釋義三初加法師。

　　爾時大辯天白佛言世尊是說法者我當益其樂說辯才令其所說莊嚴次第善得大智若是經中有失文字句義違錯我能令是說法比丘次第還得能與總持令不忘失。

　　【文句】初加法師以樂說辯才莊嚴次第是辭辯大智是義辯總持是法辯。

　　【記】加圓四辯自能該三即前四四十六益也樂說辯者於一字中說一切字於一語中說一切語於一法中說一切法隨可度者而有所益也辭辯者種種莊嚴言語善巧也義辯者知諸法義所歸趣處也法辯者智慧通達諸法名字也。

　　二加化道。

　　若有眾生於百千佛所種諸善根是說法者為是等故於閻浮提廣宣流布是妙經典令不斷絕。

　　【文句】若有眾生下加化道流布不絕加其能化之道無人無所化無道無能化因緣和合化道不絕也。

　　【記】前加四辯是能化之道今加其人是所化之機此二和合化道無窮也。

　　三加聽者。

　　復令無量無邊眾生得聞是經當令是等悉得猛利不可思議大智慧聚不可稱量福德之報善解無量種種方便善能辯暢一切諸論善知世間種種伎術能出生死得不退轉必定疾得阿耨多羅三藐三菩提。

　　【文句】從復令無量下是加聽眾兩益聞經至不退轉是加因益必定得菩提是加果益。

　　【記】經伎術也。

　　二結示益深。

　　【文句】文言雖略誓願甚深為益大矣。

　　【記】第三功德天品二初品題。

　　金光明經功德天品第八

　　【記】句文分二初釋功德。

　　【文句】此天住福德莊嚴法門攝一切法而以功德為首故言功德天又能與說者所須無所乏少故名功德天又令說者晝夜思惟是經深義故名功德天又令聽者速成菩提具此眾義故名功德天品。

　　【記】於二嚴中此當福德福能資智以嚴本理智即三般若福即三解脫所顯所嚴即是三軌若總若別皆金光明一體異名也應知大辯與功德天咸皆證入金光明法門皆能徧攝一切法也引物偏好名行不同彼攝一切以智為首此攝一切以福為首能攝所攝對智不同故當世界所須不乏能生正念即當為人思惟深義能破偏淺即當對治能令速悟本性菩提當第一義。

　　二明品意。

　　【文句】此是天王護經第三意福資請說及以聽者。

　　【記】二經文二初分文。

　　【文句】文為六一從白佛下發誓四事資給法師二從我已於過去下明福德之由三從若有人能稱下勸示行法文中有略示廣示云云四從我於爾時如一念頃下誓臨影響五從若能以已所作迴施我下要求同行六從應當禮下別示歸敬。

　　【記】二釋義六初誓給四事即經所列衣服飲食臥具醫藥也。

　　爾時功德天白佛言世尊是說法者我當隨其所須之物衣服飲食臥具醫藥及餘資產供給是人無所乏少令心安住晝夜歡樂正念思惟是經章句分別深義若有眾生於百千佛所種諸善根是說法者為是等故於閻浮提廣宣流布是妙經典令不斷絕是諸眾生聽是經已於未來世無量百千那由他劫常在天上人中受樂值遇諸佛速成阿耨多羅三藐三菩提三惡道苦悉畢無餘。

　　【記】及餘資產者即四事之外一切資具產生之物也。

　　二明福德之由。

　　世尊我已於過去寶華功德海瑠璃金山照明如來應供正徧知明行足善逝世間解無上士調御丈夫天人師佛世尊所種諸善根是故我今隨所念方隨所視方隨所至方能令無量百千眾生受諸快樂若衣服飲食資生之具金銀七寶真珠瑠璃珊瑚琥珀璧玉珂貝悉無所乏。

　　【記】述過去世值佛脩證金光明法門故能今日隨弘經處有求皆與寶華等八字別號也如來等通號也無虛妄名如來良福田名應供知法界名正徧知具三明名明行足不還來名善逝知眾生國土名世間解無與等名無上士調他心名調御丈夫為眾生眼名天人師知三聚名佛具茲十號名世間尊種諸善根者以照金光明微妙之智為諸善之根也璧者玉所琢器也周禮云以蒼璧禮天是也珂貝螺屬也。

　　三勸示行法二初略勸示。

　　若有人能稱金光明微妙經典為我供養諸佛世尊三稱我名燒香供養供養佛已別以香華種種美味供施於我灑散諸方當知是人即能聚集資財寶物以是因緣增長地味地神諸天悉皆歡喜所種穀米芽莖枝葉果實滋茂樹神歡喜出生無量種種諸物我時慈念諸眾生故多與資生所須之物。

　　【記】二廣勸示私開六初示常所住處。

　　世尊於此北方毗沙門天王有城名曰阿尼曼陀其城有園名功德華光於是園中有最勝園名曰金幢七寶極妙此即是我常止住處。

　　【記】經阿尼曼陀此云有財。

　　二示稱名供養。

　　若有欲得財寶增長是人當於自所住處應淨掃灑洗浴其身著鮮白衣妙香塗身為我至心三稱彼佛寶華瑠璃世尊名號禮拜供養燒香散華亦當三稱金光明經至誠發願別以香華種種美味供施於我散灑諸方。

　　【記】三明誦持神呪。

　　爾時當說如是章句。

　　波利富樓那遮利(一)三曼陀達舍尼羅佉(二)摩訶毗訶羅伽帝(三)三曼陀毗陀尼那伽帝(四)摩訶迦棃波帝(五)波婆禰薩婆多㖃(六)三曼陀脩鉢棃富隷(七)阿夜那達摩帝(八)摩訶毗鼓畢帝(九)摩訶彌勒簸僧祇帝(十)醯帝簁三博祇悕帝(十一)三曼陀阿咃(十二)阿㝹婆羅尼(十三)

　　【記】四明歎呪勸持。

　　是灌頂章句必定吉祥真實不虛等行眾生及中善根應當受持讀誦通利七日七夜受持八戒朝暮淨心香華供養十方諸佛。

　　【記】灌頂章句者以法性水灌十地頂受法王職今密談此法故名灌頂必定是般若德吉祥是解脫德真實不虛是法身德以此三德讚灌頂義等行謂具行諸行中善根謂行一行八戒者即在家人一日一夜也於五戒上更加不著華香不觀聽妓樂不止高牀此八是戒不過中食是齋。

　　五勸迴向菩提。

　　常為己身及諸眾生迴向具足阿耨多羅三藐三菩提作是誓願令我所求皆得吉祥。

　　【記】此乃奉供及誦密言邀請意也若為自身受五欲樂希望財寶即輪迴業眾聖所訶尊天寧護令為己他成菩提故其所剋獲非生死因當依此文脩今行法。

　　六勸嚴處奉待。

　　自於所居房舍屋宅淨潔掃除若自住處若阿蘭若處以香泥塗地燒微妙香敷淨好座以種種華香布散其地以待於我。

　　【記】阿蘭若此云無諍以其所居不與世諍即離聚落五里處也又有達摩阿蘭若謂說諸法本來清淨因名其處為法阿蘭若即華嚴經初於阿蘭若法菩提場是也今經所指該其二也。

　　四誓臨影響。

　　我於爾時如一念頃入其室宅即坐其座從此日夜令此居家若村邑若僧坊若露地無所乏少若錢若金銀若珍寶若牛羊若穀米一切所須即得具足悉受快樂。

　　【記】五要求同行。

　　若能以已所作善根最勝之分迴與我者我當終身不遠其人於所住處至心護念隨其所求令得成就。

　　【記】六別示歸敬。

　　應當至心禮如是等諸佛世尊其名曰寶勝如來無垢熾寶光明王相如來金𦦨光明如來金百光明照藏如來金山寶蓋如來金華𦦨光相如來大炬如來寶相如來亦應敬禮信相菩薩金光明菩薩金藏菩薩常悲菩薩法上菩薩亦應敬禮東方阿閦如來南方寶相如來西方無量壽佛北方微妙聲佛。

　　【文句】悉如文。

　　【記】問大經中說功德姉主黑暗妹隨有智主人二俱不受今令奉供與彼大違兩經所談如何和會答尊經設法取捨多塗大權垂形表報非一彼對黑暗表生必死四相相隨此對大辯表福資智二嚴互顯也四相是過寧不雙驅二嚴是功理合俱進有智之福生死自亡有福之智菩提可證今為說聽金光明典故藉天資所須之物須知今用雙亡生死弘經之心感功德天所獲資財離我我所姉尚不著妹豈能來此為弘經彼專脩觀用捨論益去留豈同又如國王大臣官長法華令離涅槃令近故知設法各有異門豈以彼經難今所說。

　　【記】第四堅牢地神品二初品題。

　　金光明經堅牢地神品第九

　　【記】句文分二初正解名二初所表之智立四悉。

　　【文句】上諸天或住善權方便道為眾生法父此天住善實智度道為眾生法母一義也譬如陰陽覆載卉木智度養育出生眾善二義也餘度各有所主未亡未泯實智照了無相無名三義也餘度有等有上智度無等無上是究竟度四義也。

　　【記】淨名云智度菩薩母方便以為父一切眾導師無不由是生上是天神天是陽故如父此既地神地神是陰故如母一義也者父母不同故屬世界天陽上覆地陰下載卉是草之總名木是樹之都稱智度下合喻眾善合卉木也各有下如檀主破慳乃至禪主破散五屬緣因故未亡泯智破生法方無名相破惡中最故當對治智度復本破立俱忘故無等無上名第一義此於智度立四悉檀。

　　二能召之名彰四德。

　　【文句】智度法門常無改變義曰堅牢常也能荷樂也能生淨也名之為地德力自在我也稱之為神從此等法門故名堅牢地神品。

　　【記】堅牢即常德地即樂淨無苦受故荷持一切離染著故出生無盡神即我德威德力用悉自在故。

　　二明品意。

　　【文句】此品是天王護法第四意翻涌地味資益請說聽等地也。

　　【記】二經文二初分文。

　　【文句】文為三一從白佛下誓涌地味利益行者二從爾時佛告下如來述成三從爾時地神下發誓弘經。

　　【記】二隨釋三初誓涌地味三初明己身增長二初生起八事。

　　【文句】初涌地味文為三從初白佛下明己身利益凡約八事展轉增長由聞法故法味增長法味增長故氣力增長氣力增長故翻地味增長地味增長故諸物增長諸物增長故眾生五果增長五果增長故脩行增長脩行增長故供養增長供養增長故弘通增長。

　　【記】二隨事釋經八當依生起次第消之初法味增長。

　　爾時地神堅牢白佛言世尊是金光明微妙經典若現在世若未來世在在處處若城邑聚落若山澤空處若王宮宅世尊隨是經典所流布處是地分中敷師子座令說法者坐其座上廣演宣說是妙經典我當在中常作宿衛隱蔽其身於法座下頂戴其足我聞法已得服甘露無上法味。

　　【記】經聚落者落居也人之聚居故名聚落山澤者下有水曰澤宿衛謂止宿衛護。

　　二氣力增長。

　　增益氣力。

　　【記】三地味增長。

　　而此大地深十六萬八千由旬從金剛際至海地上悉得眾味增長具足豐壤肥濃過於今日。

　　【記】四諸物增長。

　　以是之故閻浮提內藥草樹木根莖枝葉華果滋茂美色香味皆悉具足。

　　【記】五五果增長五果者即經云壽命色力辯安也此之五果由食而致。

　　眾生食已增長壽命色力辯安六情諸根具足通利威德顏貌端嚴殊特成就如是種種等已。

　　【記】六脩行增長。

　　所作事業多得成辦有大勢力精勤勇猛是故世尊閻浮提內安隱豐樂人民熾盛一切眾生多受快樂應心適意隨其所樂。

　　【記】七供養增長。

　　是諸眾生得是威德大勢力已能供養是金光明經及恭敬供養持是經者四部之眾。

　　【記】八流通增長。

　　我於爾時當往其所為諸眾生受快樂故請說法者廣令宣布如是妙典。

　　【文句】悉如文。

　　【記】二明眷屬增長二初生起五事。

　　【文句】從何以故世尊下明眷屬利益是經力增長凡約五事展轉增長以經力故我眷屬增長眷屬增長故地味增長地味增長故諸物增長諸物增長故眾生快樂增長快樂增長故依報皆具足具足亦名增長。

　　【記】二隨事釋經五並如生起初眷屬增長。

　　何以故世尊是金光明若廣說時我及眷屬所得功德倍過於常增長身力心進勇銳世尊我服甘露無上法味已。

　　【記】二地味增長。

　　閻浮提地縱廣七千由旬豐壤倍常。

　　【記】經縱廣者南北曰縱東西曰廣。

　　三諸物增長。

　　世尊如此大地眾生所依悉能增長一切所須之物增長一切所須物已。

　　【記】四快樂增長。

　　令諸眾生隨意所用受於快樂。

　　【記】五依報增長。

　　種種飲食衣服臥具宮殿屋宅樹木林苑河池井泉如是等物依因於地悉皆具足。

　　【記】三明報恩增長二初生起六事。

　　【文句】從世尊是諸眾生下名報恩增長凡約六事展轉增長以知我恩故專聽增長專聽增長故功德增長功德增長故教他增長教他增長故地味增長地味增長故受樂增長受樂增長故信施增長。

　　【記】二隨事釋經六亦如生起初專聽增長。

　　是故世尊是諸眾生為知我恩應作是念我當必定聽受是經供養恭敬尊重讚歎作是念已即從住處若城邑聚落舍宅空地往法會所聽受是經。

　　【記】二功德增長。

　　既聽受已還其所止各應相慶作如是言我等今日聞此甚深無上妙法已為攝取不可思議功德之聚值遇無量無邊諸佛三惡道報已得解脫於未來世常生天上人中受樂。

　　【記】三教他增長。

　　是諸眾生各於住處若為他人演說是經若說一喻一品一緣若復稱歎一佛一菩薩一四句偈乃至一句及稱是經首題名字。

　　【記】四地味增長。

　　世尊隨是眾生所住之處其地具足豐壤肥濃過於餘地凡是因地所生之物悉得增長滋茂廣大。

　　【記】五受樂增長。

　　令諸眾生受於快樂多饒財寶。

　　【記】六信施增長。

　　好行惠施心常堅固深信三寶。

　　【文句】悉如文。

　　【記】二佛述成二初標文。

　　【文句】二佛述成。

　　【記】二隨釋二初述成展轉增長。

　　爾時佛告地神堅牢若有眾生乃至聞是金光明經一句之義人中命終隨意往生三十三天。

　　【文句】文為二一約聞經展轉增長從人世至天世從天世至出世日夜即受不可思議快樂即出世樂也地神所說止是今世增長如來述成文雖略意極長遠。

　　【記】一約聞經下為成展轉義故探取下科為出世也日夜受樂在次文耳。

　　二述成供養增長。

　　地神若有眾生為欲供養是經典故莊嚴屋宅乃至張懸一幡一蓋及以一衣欲界六天已有自然七寶宮殿是人命終即往生彼地神於諸七寶宮殿之中各各自然有七天女共相娛樂日夜常受不可思議微妙快樂。

　　【文句】二述成供養增長從人世至天世從天世至出世長遠之義準前可知云云。

　　【記】經明供養是在人世也是人下往天世也日夜下至出世也雖受天樂住樂法界故無所受是故名為不可思議微妙快樂。

　　三發誓護經二初分文。

　　【文句】三發誓護經文為三一誓護說法者二誓護化道不絕三誓護聽法者。

　　【記】二釋義三並如分文初誓護說法者。

　　爾時地神白佛言世尊以是因緣說法比丘坐法座時我常晝夜衛護不離隱蔽其形在法座下頂戴其足。

　　【記】二誓護化道不絕。

　　世尊若有眾生於百千佛所種諸善根是說法者為是等故於閻浮提廣宣流布是妙經典令不斷絕。

　　【記】三誓護聽法者。

　　是諸眾生聽是經已未來之世無量百千那由他劫於天上人中常受快樂值遇諸佛疾成阿耨多羅三藐三菩提三惡道苦悉斷無餘。

　　【文句】如文。

金光明經文句文句記會本卷第六

　　音釋

　　【經】

　　懅

　　(音巨懅畏怖也)。

　　撻

　　(音塔撻笞也)。

　　沃

　　(音屋沃灌也)。

　　恬

　　(音田恬靜也)。

　　㖃

　　(厚吼二音)。

　　簸

　　(音布簸去糠也)。

　　咃

　　(音他)。


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第七

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】第五散脂品二初品題。

　　金光明經散脂鬼神品第十

　　【記】句文分二初釋名并領二初翻梵名二初翻名。

　　【文句】具存梵音應言散脂脩摩此翻為密。

　　【記】二示義。

　　【文句】密有四義謂名密行密智密理密云云。

　　【記】密名順世界密行可為人密智能對治密理是第一義皆約三法不縱不橫非偏小凡下所知是故名等悉稱為密注云云者旨在於此。

　　二明屬領二初明所屬二初正明所屬。

　　【文句】蓋北方天王大將。

　　【記】二兼明三將。

　　【文句】餘三方各有東方名樂欲南方名檀帝西方名善現各有五百眷屬。

　　【記】二明所領二初出部數二初就方維明數。

　　【文句】管領二十八部孔雀王經云一方有四部六方則二十四部四維各一部合為二十八部。

　　【記】六方者四方天地也四維者四隅也。

　　二約五大明數。

　　【文句】又說者云一方有五部謂地水火風空四方有二十部足四王所領八部是為二十八部。

　　【記】此五各有主執之神故。

　　二示功能。

　　【文句】巡游世間賞善罸惡皆為散脂所管。

　　【記】二明品來意。

　　【文句】聞經歡喜發誓護於說者從能護人受名故言散脂云云。

　　【記】注云云者雖三天王各有神將散脂為首故獨標名令釋此意也。

　　二經文二初分文。

　　【文句】文為四一從白佛下發誓護持二從何因緣下述有能護之德三從散脂大將下誓以智力充益說者四歸敬本師初段有經家敘正發誓悉如文。

　　【記】二隨釋四初發誓護持二初經家敘。

　　爾時散脂鬼神大將及二十八部諸鬼神等即從座起偏袒右肩右膝著地白佛言。

　　【記】二正發誓。

　　世尊是金光明微妙經典若現在世及未來世在在處處若城邑聚落若山澤空處若王宮宅隨是經典所流布處我當與此二十八部大鬼神等往至彼所隱蔽其形隨逐擁護是說法者消滅諸惡令得安隱及聽法眾若男若女童男童女於是經中乃至得聞一如來名一菩薩名及此經典首題名字受持讀誦我當隨侍宿衛擁護悉滅其惡令得安隱及國邑城郭若王宮殿舍宅空處皆亦如是。

　　【記】二述有能護之德二初分文。

　　【文句】述德又為三初標次述後結。

　　【記】二釋義三初標。

　　世尊何因緣故我名散脂鬼神大將唯然世尊自當證知。

　　【文句】標如文。

　　【記】經唯然上聲禮對曰唯野對曰阿。

　　二述二初節句立意。

　　【文句】述又為三初五句述智次五句述境次五句述正三番稱世尊知是三種意也。

　　【記】二總別釋義二初總釋三初據名標義。

　　【文句】神既名密述名顯德應談密義。

　　【記】大權所為有本有迹以智證真名之為本隨情立俗名之為迹雖分本迹但立一名昔從密本垂於密迹今從密迹顯乎密本垂迹之際此之密名但詮世俗統領神眾有於密謀今對世尊敘護經德宜須顯本此之密名合詮理智非是偏小賢聖所知稱之為密散脂本迹既於此彰以驗四王諸天神等皆是從本而垂迹化是故今釋委論密義豈獨能顯諸天本迹亦乃能彰經體宗用。

　　二依名釋義二初約境智釋二初釋三智即能觀之三智境即所觀之三諦正即顯境智之非邪能所互融邪正不二密名顯德其在茲乎初初五句明智密。

　　世尊我知一切法一切緣法了一切法知法分齊如法安住一切法如性於一切法含受一切法。

　　【記】文二初揀非。

　　【文句】智若淺深階級次第不名為密。

　　【記】淺深階級者別雖三智前空次假後中此可言思何所論密。

　　二顯密二初約三智互融。

　　【文句】即一智一切智一切智一智非一非一切而一而一切者斯是智密。

　　【記】不出三也初句即一智是三智妙空智也次句即三智是一智妙假智也後雙非三一雙照三一即妙中智也若指諸法為一切者未必盡備以空假中為一切者更無遺餘矣。

　　二附文示融。

　　【文句】若得此意五句一句一句五句非一非五而一而五唯數唯密爾。

　　【記】五句即三智配釋如下。

　　二次五句明境密。

　　世尊我現見不可思議智光不可思議智炬不可思議智行不可思議智聚不可思議智境。

　　【記】文二初揀非。

　　【文句】若境可以智知可以口說者境則非密。

　　【記】智知即可思口說即可議那成密耶。

　　二示密二初正示。

　　【文句】不可智知不可識識不可以名名不可以言說是名不可思議密境也。

　　【記】境非智外豈以偏小智之可知識即是境豈以六凡識之可識此明絕思也境離名字豈以諸法名字名之境離言說豈以四句言說說之此明絕議也。

　　二附文。

　　【文句】而約五數論密者例前可知也。

　　【記】前三智云唯數唯密今雖五句句句皆云不可思議即唯數唯密也。

　　三後五句明正密。

　　世尊我於諸法正解正觀得正分別正解於緣正能覺了。

　　【記】文二初揀非。

　　【文句】若對邪道明正道待邊說中此正非正此中非中皆非是密。

　　【記】介爾對待皆非中正乃麤顯法密義不成。

　　二示密二初直就理示。

　　【文句】即邪而正即邊而中邪正中邊無二無別者乃名為密。

　　【記】邪正中邊趣舉其一收法畢盡更欲與誰而論待對欲令解了強言中正。

　　二引思益證。

　　【文句】思益云若以心分別一切法者一切法邪若不以心分別一切法者一切法正即其義也。

　　【記】心通真妄今以分別有無分之言分別者分於邪正別於中邊乃令諸法不正其中其失既然得可知矣。

　　二結。

　　【文句】我行正道若境若智從此得名唯然世尊自當證知云云。

　　【記】二約三業釋二初釋。

　　【文句】又此三番一往是身口意密前五句言知知即意密次五句言現見現見屬眼眼屬身即身密後五句明正解由正解故言正分別分別即口密。

　　【記】言一往者既智境正外傍顯此義故也散脂今就密名顯本本密必三謂身口意若其不爾何能示現神將三業令眾不知故未顯本前非同證者皆不能測此乃三密使之然也。

　　二結。

　　【文句】所以言不彰露者是密義也。

　　【記】雖在三業言且不彰復是密義如先陀婆非智臣莫曉。

　　三結前生後。

　　【文句】如此述名密義已顯賞味無已更復略說。

　　【記】二別釋前以五句共明智密乃至五句共為正密但以智等彰其密名故當總釋今於初五句分對三觀乃至後五句分對三身故當別釋二初大師用三法釋二初正別釋二初約離釋義二約合對題初三初約五句別對三觀三初牒文示義。

　　【文句】世尊我知一切法下作三觀義解之。

　　【記】作觀釋者此出散脂本脩之行也。

　　二依義釋句二初二句示境。

　　【文句】知一切法一切緣法兩句同是因緣所生法境何者能生為因是初句所生為緣是第二句能所合故諸法得起中論云因緣所生法即此義也。

　　【記】能生所生皆言一切法者如十二支皆是能生皆是所生能生生所生所生資能生能生名因能資為緣因緣不盡生法無窮此等即是所觀境也。

　　二三句示三觀三初一句空觀。

　　【文句】了一切法者了達虗無也中論云因緣所生法我說即是空是為從假入空觀也。

　　【記】了達虛無者悉從因緣無性實故虛離名相故無畢竟叵得方名了法。

　　二次句明假觀。

　　【文句】知法分齊者知空非空用道種智分別假名凡聖之法而有差別中論云亦名為假名是為從空入假觀也。

　　【記】了無性相名曰知空不礙緣起名曰非空以一切道起一切種名道種智此智分別十界假名海印森羅而有差別而或作無字必誤。

　　三後句明中觀。

　　【文句】如法安住一切法如性者以二觀為方便得入中道第一義諦中論云亦名中道義即是中道第一義諦觀也含受一切法者即是中道正觀能雙照二諦故言含受。

　　【記】以二觀等者出安住行相也圓論三觀若非一心觀體則縱若其不以二為方便中為真實觀體則橫今論三觀不縱不橫如此脩之即能安住十界之法如於本性即脩成性功由一心三觀之力也故荊谿云以正觀安故世諦方成不思議也此則雙遮中道也雙照二諦故言含受遮乃遮情照則照性邊情既泯二諦皆中中既不偏是故空假各含一切經云於一切法含受一切法不作雙照中道解之經意莫顯也。

　　三結觀名密二初揀非。

　　【文句】若三觀一異縱橫並別者則不名密觀。

　　【記】二示密。

　　【文句】即一而三即三而一名為密欲知智在說說即口密也。

　　【記】即一而三故不一即三而一故不異縱橫並別非之例知欲知等者兼用口密以結此文。

　　二約次五句別對三脫此明散脂自顯本地已證解脫而兼三諦者得脫由見諦也三初牒文示義。

　　【文句】世尊我現見下五句作三諦三解脫義釋之。

　　【記】二依義釋句三初一句示圓淨。

　　【文句】現見不可思議智光者光是實智如日月光常明不息此實智照不可思議真諦境成圓淨解脫也。

　　【記】實智照不思議真諦者真諦體是性德般若全性起脩名為實智諦非般若寧發實智此諦離縛乃成分滿圓淨解脫當知理果終始一如。

　　二三句示方便淨。

　　【文句】不可思議智炬智行智聚者皆是權智如人執炬屈曲照物乍興乍廢隨順機緣或此或彼行因義聚是果義從因以向果果興而因廢皆是權智照不可思議俗諦成方便解脫也。

　　【記】隨機屈曲因果廢興皆是權智照不思議俗諦俗諦體是性德解脫全性起脩名為權智離縛乃成分滿方便淨解脫理果不二準前可知。

　　三後一句示性淨。

　　【文句】不可思議智境者是法如如智此智與法如如冥故言不可思議智境此智照不可思議中道第一義諦成性淨解脫也。

　　【記】前云智光乃至智聚四名但召能照之智唯此智境雖亦標智體是諦理義當所照故疏引經法如如智此智與法如如冥故意彰境智如如不二然而此說人皆知之所解終成二物相合蓋以不曉境智之體故也欲知境體須簡頑境及偏小妄心假立真如此境安能與智不二今依馬鳴立境體者所謂本覺其智體者所謂始覺故起信論云所言覺義者謂心體離念離念相者等虛空界無所不徧法界一相即是如來常住法身依此法身說名本覺(文畢)此覺是性全性起脩名為始覺論云始覺者即同本覺既云離念豈有思議既等虗空無所不徧豈有一時一塵一心而非本覺及始覺邪是故得云三世十方生佛依正為所觀境三世十方生佛依正為能觀智境智名別其體不殊是故能所二而不二境照於境境照於智智照於智智照於境此四句說說即無說無說而說此四句照照而無照無照而照不可思議智境斯之謂歟此之智境須論六即今是分真究竟二位。

　　三結脫名密二初揀非。

　　【文句】若三諦三解脫一異縱橫並別者非不可思議也。

　　【記】二示密。

　　【文句】以不一異並別故故名不可思議不可思議故名密也。

　　【記】俱例前。

　　三約後五句別對三身三初牒文示義。

　　【文句】世尊我於諸法下五句作三身釋之。

　　【記】二依義釋句三初二句示報。

　　【文句】正解正觀正解能顯體體顯名正觀正觀是報身也。

　　【記】正解能顯體等者此乃似解能顯真體真體乃是性德般若既得顯發即能觀達根本無明故名正觀而言報身者在心名觀就身名報四十二位皆得論之。

　　二二句示應。

　　【文句】得正分別正解於緣者分別機緣不待時不過時普應一切即是應身也。

　　【記】分別約法知藥病也解緣約機知生熟也非此解別則無應身故應身對機未熟而出乃名待時已發後出乃名過時啐啄同時是應機相。

　　三一句示法。

　　【文句】正能覺了者無覺無不覺名為覺非了非不了名為了究竟清淨之覺了即法身也。

　　【記】無覺等者此義須對報應簡之秪一大覺而有寂照及非寂照三種之能故名三身覺即照覺能照理故即是報身無覺即寂覺能現形故即是應身今云無覺無不覺者即非照非寂覺能雙亡雙用名究竟覺即是法身是故三身名為三佛三種之了亦復如是就身名覺就心名了三義宛然。

　　三結身名密二初揀非。

　　【文句】若此三身縱橫一異者不名為正。

　　【記】二示密。

　　【文句】非一非異不前不後故名為正正即密也。

　　【記】可見。

　　二約合對題二初合三德對題。

　　【文句】約正明法身即是金義約觀明般若即是光義約不思議明解脫即是明義。

　　【記】上文約正明於三身觀明三觀脫明三脫三三皆可對金光明此明離也今合三身為一法身但對金字合一三觀為一般若但對光字合於三脫為一解脫但對明字諸經諸論以三德等作脩二性一說者圓人解之是合三義此意至妙學者應知。

　　二明五章皆密。

　　【文句】三德是微密之藏金光明是微密之教從密教生密解安住密理行於密行以密利他故我名密唯然世尊自當證知。

　　【記】三德是佛所證密藏以被機故說金光明微密之教散脂本因稟此密教而生密解即聞密名也住理乃是顯於密體也行行乃是脩於密宗也利他乃是起於密用也不言教者同佛故也。

　　二明互通。

　　【文句】復次此十五句互相釋成若正解正觀十五句皆正解正觀也若不可思議智光十五句皆不可思議智光也若我知者十五句皆知也云云。

　　【記】雖作三身三脫三觀三節解之而十五句一一皆是金光明海體量高廣故使名義展轉相釋如涅槃中百句解脫以一一句皆是三德微密藏故大師釋句句具百成於萬句今舉正解具十四句能具成十五句合云由正解故正觀由正解故得正分別由正解故正解於緣由正解故正能覺了由正解故不思議智光乃至由正解故於一切法含受一切法以正解一句為首既然餘句為首例亦如是乃成一百七十五句以體量一貫故名義相成疏於三五皆舉頭句例於四句皆十五句注云云令此銷釋也。

　　二用五性釋所用五種皆名佛者是果德故皆稱性者不改義故若將此五對今三節五句義者能顯散脂本證圓常迹用周徧護經德妙利人益深此乃今家對釋意也文二初大師對初五句二初示五性異同二初明三種不異。

　　【文句】又作五種佛性釋者正性緣性了性三名不異。

　　【記】正謂中正緣謂助緣了謂覺了此三名義諸師立同故云不異。

　　二明二性出沒二初二家立異二初明異相。

　　【文句】又一家取果性境界性為五又一家取果性果果性為五。

　　【記】果性者緣了所剋智斷果也境界者緣了所轉境界即陰等十種境也果及果果者果則別在智德果果者別在斷德智德之上又加斷德故重言果此之二二皆稱性者悉以常住不改為義境界不改者脩惡即性惡故也。

　　二明開合。

　　【文句】若作果果性即沒境界性為緣因性所攝若開境界性即沒果果性為果性所攝。

　　【記】沒境界性為緣因所攝者陰等十境乃是正觀近方便法親發了因故可攝屬緣因也沒果果性為果性所攝者智斷雖殊俱名果故。

　　二五數不虧。

　　【文句】雖開合不同終是五數。

　　【記】二約五句對性二初對初家五性。

　　【文句】今以五知對五佛性我知一切法者知一切法中悉有安樂性安樂性者即正因佛性也一切緣法者無量功德低頭舉手之善緣因佛性也了一切法者即是般若空慧了因佛性也知法分齊者即世間出世間因果不濫境界因佛性也如法安住如性者即是果性究竟安住如中也含受一切法者還是果性能雙照含受也。

　　【記】安樂性即正因佛性者安樂乃是涅槃之義具足三法今就合說但名正因世出世等者六道是世間因果三乘是出世因果言因佛性者境界之性但齊九界十如是法望佛是因以其佛界十如是法望九稱果皆屬能觀不名境界故起信論但以九相而為境界是故業相名細中細為佛境界又云依轉識故說名境界而此證者無有境界可說故故境界是九界法若爾何名佛性良以果人不獨成就佛界十界亦能成就九界十法是故千法眾生雖具體用不彰唯佛究竟圓融自在所以因法是果人性。

　　二對次家五性。

　　【文句】若作果果性者取知法分齊為果性克果智照分明為分齊也安住如性含受為果果性云云。

　　【記】境界既以合入緣因遂取知法分齊之句而為果性究盡實相名智照分明見無分齊之分齊也如云智度大海佛窮其底豈非無底而為底耶乃以安住諸法如性一切皆能含受一切同名果果性此則果後任運永永雙遮雙照也。

　　二章安例兩五句二初例上合對。

　　【文句】若然者下兩種五句亦應對五佛性。

　　【記】二準義須釋。

　　【文句】師雖不釋義例應爾準須釋出其義消文令會爾。

　　【記】五性秪是開於三法三番五句既其番番對於三法亦合番番對於五性後之二番大師不釋意云可見章安恐後學不知故略指云義例應爾復令講者伸釋其意故云準須釋出等也第二番中智光是了因性智炬是境界性知境不濫如炬照物智行是緣因性智聚是果性智境是正因性若依次師沒境界性者則智炬是果果性斷德對機不濫也第三番中正解顯體是了因性正觀體顯既當報身合是果性正能分別是境界性正解於圓是緣因性正能覺了是正因性若依次師沒境界性則以正能分別為果果性果後應機任運分明也。

　　三結。

　　世尊以是義故名散脂大將。

　　【文句】世尊以是義故下是結文也。

　　【記】三發誓充益二初分文示好。

　　【文句】從世尊散脂大將下是第三發誓以智辯充益說者文為二先益能化次益所化益能化為三莊嚴言辭下益其口業眾味精氣下益其身業心進勇銳下益其意業從以是之故下益其所化此亦為三以是之故廣說是經此是未種者令種也若有眾生下是已種令熟也無量眾生下是已熟者令脫悉如文此消文大好。

　　【記】二依此消文二初益能化三初益口業。

　　世尊我散脂大將令說法者莊嚴言辭辯不斷絕。

　　【記】二益身業。

　　眾味精氣從毛孔入充益身力。

　　【記】三益意業。

　　心進勇銳成就不可思議智慧入正憶念如是等事悉令具足心無疲厭身受諸樂心得歡喜。

　　【記】二益所化三初未種令種。

　　以是之故能為眾生廣說是經。

　　【記】二已種令熟。

　　若有眾生於百千佛所種諸善根說法之人為是眾生閻浮提內廣宣流布是妙經典令不斷絕。

　　【記】三已熟令脫。

　　無量眾生聞是經已當得不可思議智聚攝取不可思議功德之聚於未來世無量百千劫人天之中常受快樂於未來世值遇諸佛疾得證成阿耨多羅三藐三菩提一切眾苦三惡趣分永滅無餘。

　　【記】問既得智聚又攝福聚斯乃真似二種莊嚴合居方便及實報土經那但云無量千劫人天受樂答須知十益皆悉不離二十五有此中乃是人天方便人天實報故仁王般若云出三界外更有眾生界者此是外道大有經說須知四土若橫若竪秪在三界一處而論學者宜審。

　　四歸敬三寶。

　　南無寶華功德海瑠璃金山光照如來應供正徧知南無無量百千億那由他莊嚴其身釋迦如來應供正徧知熾然如是微妙法炬南無第一威德成就眾事大功德天南無不可思量智慧功德成就大辯天。

　　【文句】從南無寶華下是第四歸敬文也佛說一切眾經初皆歸敬而譯人略之諸論初亦先歸敬此文是說竟歸依三寶在文可尋也。

　　【記】一切眾經初皆歸敬者謂結集經者皆有歸敬在通序前此方好略譯人省之亦有存者如薩遮尼乾子所說經初云歸命大智海毗盧遮那佛注云外國本一切經首皆有此句諸論下即造論者歸敬也如智度起信等三寶者佛法可知功德大辯即菩薩理和僧也南無此云歸命。

　　【記】二正論善集明人王往日通經二初正論品二初品題。

　　金光明經正論品第十一

　　【記】句文分二初正釋題二初直釋二字。

　　【文句】正論者正名為聖聖有二種一世聖二出世聖論名覈實一覈事實二覈理實。

　　【記】世聖者謂輪王也易曰備物致用立功成器以為天下利莫大乎聖人管子曰聖人若天然無私覆也若地然無私載也此皆言世間聖人出世聖謂三乘果人斷惑證理名聖也覈者說文云考事之實也覈事實則世間正論可以治國覈理實則出世正論可以詣道。

　　二委明四悉謂世間正論而有四益皆引孝經結成其義文為四初世界。

　　【文句】此品是先王舊法世世相傳先王傳力尊相力尊相傳於信相信相又傳其子其子又傳於後世世世正聖世世善實即是先王之法言亦是世界悉檀立名名正論品。

　　【記】先王舊法即世間事實世世不同即世界意也。

　　二為人。

　　【文句】王行此法法律相應陰陽以之調日月以之順百穀以之豐萬民以之樂社稷以之安治化以之美即是民用和睦上下無怨亦是為人悉檀立名名正論品。

　　【記】百穀者楊泉物理論云梁者黍稷之總名稻者粳糯之總名菽者眾豆之總名三穀各二十為六十蔬果之實助穀各二十凡為百穀社稷者孝經緯曰社土地之主也土地濶不可盡敬故封土為社以報功也稷五穀之長也穀眾不可徧祭故立稷神以祭之禮記曰厲山氏之子(厲或作列)柱及周棄為稷(厲山氏之有天下也其子柱能植百穀夏之衰也周棄繼之故祀為稷神)共工民之子后土為社(共工氏之霸九州也其子曰后土能平九州故祀為社)民用和睦者人民被服其教自相和睦尊卑上下無相怨者。

　　三對治。

　　【文句】王用此法外敵不敢謀內姦不敢驚妖星不敢現惡虹不敢行暴風不敢動疾雨不敢零是則禍亂不作灾害不生亦是對治悉檀立名名正論品。

　　【記】內姦謂亂臣賊子孔安國曰在內曰姦在外曰宄禍亂下禍者謂善人逢殃亂者謂臣下悖逆作起也灾者天反時風雨不節也害者地反時水旱傷稼也。

　　四第一義。

　　【文句】此之世善本金光明從金光明出此正論善用此正論天宮天身以之光明天力天威以之增長天心為之倍樂天之法味為之倍加深遠即是先王之至德要道亦是第一義悉檀立名名正論品也。

　　【記】本金光明者即四王品云所作國事所造世論皆因此經也至德要道者至謂窮理之極要謂以一總眾謂茲正論是先王舊法為德之極道之要也前之三悉屬於世間且就本辨今此第四兼出世足故雙明本末之義令其聞者解悟兩種第一義故鈍者但得世間要道此從末也利者乃悟出世要道此從本也增益天德亦須兩分從末者益但生天若從本者益在義天亦兼淨天以金光明屬通教故。

　　二明來意。

　　【文句】此文是流通中第二意明人王弘經感通冥聖天王佐助善政興隆。

　　【記】冥聖者即諸天是冥聖也故法華三昧云一切冥法。

　　二經文二初分文。

　　【文句】文為二一長行說事本二偈頌說正論長行中對告地神說昔尊相。

　　【記】二隨釋二初長行。

　　爾時佛告地神堅牢過去有王名力尊相其王有子名曰信相不久當受灌頂之位統領國土爾時父王告其太子信相世有正論善治國土我於昔時曾為太子不久亦當紹父王位爾時父王持是正論亦為我說我以是論於二萬歲善治國土未曾一念以非法行於自眷屬情無愛著何等名為治世正論地神爾時力尊相王為信相太子說是偈言。

　　【文句】如文。

　　【記】經受灌頂位者華嚴三十九云轉輪聖王所生太子母是正后身相具足其轉輪王令此太子坐白象寶妙金之座張大網幔建大法幢然香散華奏諸音樂取四大海水置金瓶內王執此瓶灌太子頂是時即名受王職位墮在灌頂剎利之數即能具足行十善道亦得名轉輪聖王。

　　二偈頌二初分文。

　　【文句】偈有八十二行文為四初二行半集眾次三行半發問次一行結問開答後七十五行梵天答即說正論也集眾文為三初一行是佛敘尊相欲為天子說先王本法次一行佛敘尊相誡聽次半行明說論處所。

　　【記】二隨釋四初集眾三如分科初佛敘尊相欲說。

　　我今當說諸王正論為利眾生斷諸疑惑。

　　【記】二佛敘尊相誡聽。

　　一切人王諸天天王應當歡喜合掌諦聽。

　　【記】三明說論處所。

　　諸王和合集金剛山。

　　【記】二發問二初分文。

　　【文句】次四王發四問一問云何呼人為天二問非天所生而名天子三問處王宮殿何故名天四問以人法治世那得名天。

　　【記】二釋義四如分文初問呼人為天。

　　護世四鎮起問梵王大師梵尊天中自在能除疑惑當為我斷云何是人得名為天。

　　【記】二問何名天子。

　　云何人王復名天子。

　　【記】三問處王宮殿何故名天。

　　生在人中處王宮殿。

　　【記】四問人王治世那得名天。

　　正法治世而名為天。

　　【記】三結問開答。

　　護世四王問是事已時梵尊師即說偈言。

　　【文句】次一行成前起後可見云云。

　　【記】四梵天答二初述意分文二初述意。

　　【文句】問既有四答亦為四一答天護其入胎雖是人子而稱天子三十三天各分己德雖是於人而稱為天雖處人宮殿用天律治世雖是人主而稱為天雖是人法治世令眾生行善多生天上以因中說果故稱為天。

　　【記】佛經釋天子義此文最顯若儒教則云王者父天母地為天子之故援神契曰天覆地載謂之天子。

　　二分文。

　　【文句】從汝今雖以下是梵答文為二初十行半略答後六十四行半廣答略中有四初一行半許答次因集業故一行略舉昔因今果答其問王義次五行舉三義答其問天義次三行舉三義重答問王義。

　　【記】二隨文釋義二初略答四初許答。

　　汝今雖以此義問我我要當為一切眾生敷揚宣暢第一勝論。

　　【記】二答王義。

　　因集業故生於人中王領國土故稱人王。

　　【記】故稱人王者諡法曰德象天地稱帝仁義所生稱王白虎通曰王者往也天下所歸往也。

　　三答問天義。

　　處在胎中諸天守護或先守護然後入胎雖在人中生為人王以天護故復稱天子三十三天各以己德分與是人故稱天子神力所加故得自在遠離惡法遮令不起安住善法脩令增廣能令眾生多生天上。

　　【記】文二初指出三義。

　　【文句】答天舉三義者未入胎入胎分德力加是也。

　　【記】未入等是一義分德是一義力加是一義。

　　二明答三問三初以護胎答第二問。

　　【文句】以護胎故稱為天子答第二問也。

　　【記】未入護者猶在中陰已入護者處在胎藏此之二時多為鬼害故假天護。

　　二以分德答第一問。

　　【文句】以分德故有其天德故稱為天答第一問也。

　　【記】三以力加答三四問。

　　【文句】神力所加脩善遮惡後必生天因中說果故稱為天答第三第四正法治世名為天問也答半名為天三義竟。

　　【記】前第三問處王宮殿何故名天四問以人法治世那得名天故今答中雖處人宮天力加故自在如天答第三問也遮惡勸善令人生天答第四問也。

　　四重答問王義。

　　半名人王亦名執樂羅剎魁膾能遮諸惡亦名父母教誨脩善示現果報諸天所護善惡諸業現在未來現受果報諸天所護。

　　【記】文二初正明人王三義三初明執樂名王。

　　【文句】從半名人王已下答有三義故稱半為王一名執樂者樂由於王王執此樂使天下和平五日一風十日一雨老者擊壤小騎竹馬誰不歸德故執樂者名王。

　　【記】王執此樂者謂持禮樂以化民也孝經曰導之以禮樂而民和睦樂記曰大樂必易大禮必簡樂至則無怨禮至則不爭揖讓而治天下者禮樂之謂也使天下去明樂之化成也京房易候云大平之時十日一雨凡歲三十六雨此休徵時若之應風土記曰擊壤者以木作之前廣後銳長尺三四寸其形如履臘節僮少以為戲也逸士傳帝堯之時有老人擊壤於路曰吾日出而作日入而息鑿井而飲耕田而食帝何力於我哉豈非至聖之德為而不宰玄功讚運是以百姓日用不知竹馬兒童所戲也人王執樂治國故得天下和平老幼俱樂其性也。

　　二明遮惡名王。

　　【文句】二者遮惡為民除害天不亢旱地不洪流草不折傷民無疾癘者誰不歸德故遮惡名王。

　　【記】即經云羅剎魁膾等以能遮暴惡故亦名羅剎魁膾也以亦名二字貫下如羅剎中魁卒故眾鬼不敢為非也。

　　三明父母名王。

　　【文句】三父母者誨示禍福導語善惡制禮作樂而民知禁誰不歸德故父母名之為王。

　　【記】即是王為民之父母也誨示禍福等者謂違仁義者致刑罸是禍惡也錄仁義而授爵祿是福善也制禮以檢其迹作樂以和其心故樂記曰樂者為同禮者為異同則相親異則相敬民知禁者民知有禁令也。

　　二兼顯天子三義。

　　【文句】能為民下作父母故諸天護之名為天子以遮惡不起諸天分德名之為天以執樂故因中說果復名為天非但半名人王義成半名為天三義亦顯。

　　【記】因中說果者以禮樂化民必生天上故。

　　二廣答二初分文釋義二初廣明非法失於六義。

　　若有惡事縱而不問不治其罪不以正教捨遠善法增長惡聚故使國中多諸姦鬪三十三天各生瞋恨由其國王縱惡不治壞國正法姦詐熾盛他方怨敵競來侵掠自家所有錢財珍寶諸惡盜賊共相劫奪如法治世不行是事若行是者其國殄滅譬如狂象蹋蓮華池暴風卒起履降惡雨惡星數出日月無光五穀果實咸不滋茂由王捨正使國饑饉天於宮殿悉懷愁惱由王暴虐不脩善事是諸天王各相謂言是王行惡與惡為伴以造惡故速得天瞋以天瞋故不久國敗非法兵仗姦詐鬪訟疾疫惡病集其國土諸天即便捨離是王令其國敗生大愁苦兄弟姊妹眷屬妻子孤迸流離身亦滅亡流星數墮二日並現他方惡賊侵掠其土人民饑餓多諸疾疫所重大臣捨離薨亡象馬車乘一念喪滅諸家財產國土所有互相劫奪刀兵而死五星諸宿違失常度諸惡疾疫流徧其國諸受寵祿所任大臣及諸群僚專行非法如是行惡偏受恩遇脩善法者日日衰減於行惡者而生恭敬見脩善者心不願錄故使世間三異並起星宿失度降暴風雨破壞甘露無上正法眾生等類及以地肥恭敬弊惡毀諸善人故天降雹饑饉疫死穀米果實滋味衰減多病眾生充滿其國甘美盛果日日損減苦澁惡味隨時增長本所遊戲可愛之處悉皆枯悴無可樂者眾生所食精妙上味漸漸損減食無肌膚顏貌醜陋氣力衰微凡所食噉不知厭足力精勇猛悉滅無有懶墮懈怠充滿其國多有病苦逼切其身惡星變動羅剎亂行若有人王行於非法增長惡伴損人天道於三有中多受苦惱起如是等無量惡事皆由人王愛著眷屬縱之造惡捨而不治若為諸天所護生者如是人王終不為是有行善者得生天中行不善者墮在三塗三十三天皆生焦熱由王縱惡捨而不誨違逆諸天及父母勅不能正治則非孝子起諸姦惡壞國土者不應縱捨。

　　【文句】從若有惡事下三十九行三句廣明非法不得名天不得名王六義俱失三十三天各生瞋恨是天不護不護故非天子是諸天王各相謂言是天不分德不分德故不得名天捨遠善法增長惡法則無天因寧得因中說果歎人為天也生大愁苦者無執樂義疾疫流徧無遮惡義縱惡不顧善無父母義云云。

　　【記】二廣明正治得於六義。

　　當正治罪是故諸天護持是王以滅惡法脩習善故現世正治得增王位應各為說善不善業能示因果故得為王諸天護持鄰王佐助為自為他脩正治國有壞國者應當正教為命及國脩行正法不應行惡惡不應縱所有餘事不能壞國要因多姦然後傾敗若起多姦壞於國土譬如大象壞蓮華地怨恨諸天故天生惱起諸惡事彌滿其國是故應隨正法治世以善化國不順非法寧捨身命不愛眷屬於親非親心常平等視親非親和合為一正行名稱流布三界正法治國人多行善常以善心仰瞻國王能令天眾具足充滿是故正治名為人王一切諸天愛護人王猶如父母擁護其子故令日月五星諸宿隨其分齊不失常度風雨隨時無諸灾禍令國豐實安樂熾盛增益人民諸天之眾以是因緣諸人王等寧捨身命不應為惡不應捨離正法珍寶由正法寶世人受樂常當親近脩正法者聚集功德莊嚴其身於自眷屬常知止足當遠惡人脩治正法安止眾生於諸善法教勅防護令離不善是故國土安隱豐樂是王亦得威德具足隨諸人民所行惡法應當調伏如法教詔是王當得好名善譽善能攝護安樂眾生。

　　【文句】從當正治罪下二十四行三句更廣說六義當正治罪即父母義諸天護持即天子義以滅惡法即魁膾義魁膾名典軍遮制惡鬼鬼畏典軍不敢亂行也脩習善法即執樂義應各為說即示因果義諸天即分德義還以六義消文皆可尋云云。

　　【記】此六經文前後相參故并前段皆不細分講者當以六義得失對文銷之其理自會。

　　二示觀明本二初令思觀義。

　　【文句】此中應明觀義自思之云云。

　　【記】自思之者稟斯宗人合知二種脩觀之法故疏不示令其自思今恐後學未能別之不免略說此於三種是託事觀謂託世天明於諦境託於人王明於玅觀即此一念性是義天依止此天能令此觀不起邊倒名天護義中觀也觀合義天同天之德不分而分名天分德空觀也義天神力加玅觀故能歷諸境皆得圓融假觀也又託人王脩理觀者全諦起觀中觀雙照即父母義空觀伏惑即魁膾義假觀立法即執樂義此諦此觀皆離縱橫秪於一心具茲六義。

　　二設問明本二初設問。

　　【文句】問金光明是正論本其意云何。

　　【記】上四王品云閻浮提內諸國王等所作國事所造世論皆因此經豈非正論以金光明而為其本欲令答示即末之本故興此問。

　　二答示二初正示方等所說豈有一事不本於理如向散脂翻為密者常所稱呼豈知召於秘玅三法今於此典自敘密名十五句義斯乃委彰世名之本此之正論是梵王說梵王之本諸經開為法身菩薩法身菩薩隨所住處是常寂光以身例口隨有所說無非秘藏今之正論此金光明而為其本豈可末事暫乖本理水波金器本末同時以金光明具世間法故即世名而可示本自此為二初明末即於本二初就天子三義示本。

　　【文句】天者即法性金也法性作依止故言天護分德者即光也報身與法性冥即是分德也神力所加者即明也云云。

　　【記】應先了知此金光明是法非譬以法報應是金光明異名故也天者第一義天也子者無上眾生本來人也攬金光明妙三實法為此假人此人依止第一義天本離八倒是天護義此人智光冥法身金德與法同為分德義此人應益名之為明義天之力之所加也。

　　二約人王三義示本。

　　【文句】又父母者即金也法性為父母故遮惡即光也執樂即明也。

　　【記】此妙假人體是金故雙具權實能與一切而作父母體是光故照惑本空即遮惡義體是明故能生眾善即執樂義。

　　二明末從本立。

　　【文句】以此為本故能正論爾。

　　【記】如上所示本之六義因果六位皆即此義此義能作世出世間一切事本今即此本而談正論其圓教機聞治國事即達其本乃能頓治四種之國。

　　二例結。

　　【文句】如半名人王牛名為天為世間正論半名出世間正論本末相關即此意也。

　　【記】經於一人而立人天兩種之稱意顯此論通世出世也。

　　【記】二善集品二初品題。

　　金光明經善集品第十二

　　【記】句文分二初正解題二初釋善集得名二初據名廣集六善。

　　【文句】此轉輪王集眾善法如海導師善海無涯六度則攝。

　　【記】海導師謂海中船師善法雖多不出此六。

　　二附文別集檀智二初明攝六。

　　【文句】六度又廣二度略攝謂檀與智。

　　【記】檀能攝六智能導五成就二嚴故舉茲兩。

　　二示經文二初正示經。

　　【文句】提如意珠捨四大地滿中珍寶以用布施即集檀行也合掌而立請寶冥尊者宣揚顯說是金光明即集智行也。

　　【記】經舉此二其相深廣寶滿四洲盡奉三寶興隆事廣合掌而立聽金光明證悟理深。

　　二例餘行。

　　【文句】檀智既然餘法亦爾從行得名故稱善集品也。

　　【記】此王心大集善不輕檀智深廣在文既然驗餘所脩皆非聊爾。

　　二用悉檀立品。

　　【文句】此六度不同是世界悉檀集善也脩於五度是為人集善也脩於智度是對治集善也皆波羅蜜是第一義集善也從此四集得名故言善集品。

　　【記】總舉六度名數不同是世界五度望智且在事善屬為人智照五度破取相惡屬對治達六法界絕乎思議皆到彼岸名第一義此王具集四悉檀善故以其名立今品目。

　　二明來意。

　　【文句】此品是第二人王弘經上明世間正見感動天地此明出世正見感動賢聖云云。

　　【記】治國之論是世正見聽金光明是出世間上上正見夜睡夢中聞佛功德是感動聖及見比丘名曰寶冥是感動賢縱入分真望佛名賢。

　　二經文二初分文釋義二初分文。

　　【文句】文為二初對告地神二以偈說偈有六十四行半分為二初四行通明因地行檀次六十行半別明善集施財施法別為六一六行半明事本二十一行半明聖王請法三十九行半明尊者宣揚四十行半明輪王行施五二行結會古今六十行半引因果以證以勸。

　　【記】二釋義二初對告地神。

　　爾時如來復為地神說往昔因緣而作偈言。

　　【記】二佛以偈說二初通明因地行檀。

　　我昔曾為轉輪聖王捨四大地及以大海又於是時以四天下滿中珍寶奉上諸佛凡所布施皆捨所重不見可愛而不捨者於過去世無數劫中求正法故常捨身命。

　　【記】二別明善集二施謂四天下寶施財也請說此經令無量眾聞金光明施法也此別為六當如分文以義解釋初明事本。

　　又過去世不可議劫有佛世尊名曰寶勝其佛世尊般涅槃後時有聖王名曰善集於四天下而得自在治政之勢盡大海際其王有城名水音尊於其城中止住治化夜睡夢中聞佛功德及見比丘名曰寶冥善能宣暢如來正法所謂金光微妙經典明如日中悉能徧照。

　　【記】經治政之勢者謂化之勢分極於海際。

　　二明聖王請法。

　　是轉輪王夢是事已即尋覺寤心喜徧身即出宮殿至僧坊所供養恭敬諸大聖眾問諸大德是大眾中頗有比丘名曰寶冥成就一切諸功德不爾時寶冥在一窟中安坐不動思惟正念讀誦如是金光明經時有比丘即將是王至其所止到寶冥所時此寶冥故在窟中形貌殊特威德熾然即示王言是窟中者即是所問寶冥比丘能持甚深諸佛所行名金光明諸經之王時善集王即尋禮敬寶冥比丘作如是言面如滿月威德熾然惟願為我敷演宣說是金光明諸經之王。

　　【記】三明尊者宣揚。

　　時寶冥尊即受王請許為宣說是金光明三千大千世界諸天知當說法悉生歡喜於淨微妙鮮潔之處種種珍寶廁填其地上妙香水持用灑之散諸好華徧滿其處王於是時自敷法座懸繒幡蓋寶飾交絡種種微妙殊特末香悉以奉散大法高座一切諸天龍及鬼神摩睺羅伽緊那羅等即雨天上曼陀羅華徧散法座滿其處所不可思議百千萬億那由他等無量諸天一時俱來集說法所是時寶冥尋從窟出諸天即時以娑羅華供養奉散寶冥比丘是時寶冥淨洗身體著淨妙衣至法座所合掌敬禮是法高座一切天王及諸天人雨曼陀羅大曼陀羅摩訶曼殊眾寶妙華無量百千種種妓樂於虛空中不鼓自鳴寶冥比丘能說法者尋上高座結加趺坐即念十方不可思議無量千億諸佛世尊於諸眾生興大悲心及善集王所得王領盡一日月所照之處時說法者即尋為王敷揚宣說是妙經典。

　　【記】廁雜也填塞也繒帛之總名也曼陀羅此云適意曼殊沙此云柔軟舊小大白小大赤不鼓鼓擊也。

　　四明輪王行施。

　　是時大王為聞法故於比丘前合掌而立聞於正法讚言善哉其心悲悼涕淚橫流尋復踊悅心意熈怡為欲供養此經典故爾時即提如意珠王為諸眾生發大誓願願於今日此閻浮提悉雨無量種種珍異璝琦七寶及玅瓔珞以是因緣悉令無量一切眾生皆受快樂即於爾時尋雨七寶及諸寶飾天冠耳璫種種瓔珞甘饌寶座悉皆充滿徧四天下時王善集即持如是滿四天下無量七寶於寶勝佛遺法之中以用布施供養三寶。

　　【記】熈怡悅樂也璝美石次玉琦玉名耳璫釋名云穿耳施珠曰璫應作珥璫珥如志反蒼頡云珠在耳也。

　　五結會古今。

　　爾時為王說法比丘於今現在阿閦佛是時善集王聽受法者今則我身釋迦文是。

　　【記】六引因果證勸。

　　我於爾時捨此大地滿四天下珍寶布施得聞如是金光明經聞是經已一稱善哉以此善根業因緣故身得金色百福莊嚴常為無量百千萬億眾生等類之所樂見既得見已無有厭足過去九十九億千劫常得作於轉輪聖王亦於無量百千劫中常得王領諸小國土不可思議劫中常作釋提桓因及淨梵王復得值遇十力世尊其數無量不可稱計所得功德無量無邊皆由聞經及稱善哉如我所願成就菩提正法之身我今已得。

　　【文句】悉如文。

　　【記】二指歸三法言就此品論金光明者就其所說論三法門疏文秪云論金光明驗直就法立此三名實不從譬以前後文悉皆如是講者學者知之知之然以諸句對三字者以此三是深廣法性當體之名法性可尊可貴名金法性寂而常照名光法性能多利益名明與諸三法無二無別若指品內事理依正即此三者乃令行人達乎所詮不縱不橫絕思絕議此典方得名為經王是知對三深有所以此自為三初就善集論。

　　【文句】就此品論金光明者善集波羅蜜金也集般若光也集五度明也。

　　【記】翻波羅蜜名到彼岸是所歸處故名金般若翻智故名光五度是行故名明此就智行及果為三對金光明。

　　二就寶冥論。

　　【文句】就寶冥論者在一窟中金也面如滿月光也讀誦如是經明也。

　　【記】窟是所依名金滿月能照名光讀誦是行名明此約依正對於三法。

　　三就二人論。

　　【文句】就二人作者在窟中金也許為王說光也王提如意珠雨四天下珍寶明也。

　　【記】寶冥依正與王雨寶對於三法行者應知秪一法性名金光明豈可光明暫離於金豈可金光暫離於明今以三名分對依正自他人物為令了依不離於正自不離他人不離物以金光明舉一即三全三是一不縱不橫而高而廣物物皆是金光明海心心皆是三德秘藏若不爾者何名經王耶。

　　【記】第三鬼神品二初品題。

　　金光明經鬼神品第十三

　　【記】句文分二初正解題二初正釋鬼神二初釋鬼。

　　【文句】鬼字訓歸又云畏也報多怖畏如阿脩羅云云又云威也能令他畏其威也。

　　【記】歸者尸子曰人死曰歸云云者觀佛三昧經云脩羅與天帝戰時空中刀輪而下脩羅軍眾身支墮落即便怖畏竄隱藕絲若依俗釋者鄭玄云聖人之精氣謂之神賢智之精氣謂之鬼禮記曰明則有禮樂幽則有鬼神。

　　二釋神。

　　【文句】神者能也大力者能移山填海小力者能隱顯變化。

　　【記】二對上題品。

　　【文句】此品通列一切天龍江海日月諸神上已天題品竟無容再出雖通列諸道而鬼神文多從多故以之題品。

　　【記】二明來意。

　　【文句】此品是第三一切天龍鬼神天地靈祇咸皆發誓溥徧弘宣以勸流通。

　　【記】二經文二初分文。

　　【文句】文為二一長行二偈頌長行中先舉事別次圓供養。

　　【記】二釋義二初長行二初列二釋二初舉事別。

　　佛告功德天若有善男子善女人欲以不可思議妙供養具供養過去未來現在諸佛世尊及欲得知三世諸佛甚深行處。

　　【文句】事別者佛從慈悲中起受供養者蓋應佛也佛從如中起覺智智與如合者報佛也一切法悉是諸佛行處者法佛也作如此解者三佛歷別若脩事之供養供養亦別也。

　　【記】佛從等者果後慈悲熏法現象說法化人此乃應身被機之佛從本覺如起始覺智合本真如名報身佛是始覺也一切諸法元是諸佛所行之處即法身佛是本覺也三佛歷別者脩二性一能起所起能顯所顯條然異故事供別者四事供養資持應佛萬行功德資成報佛稱理之智顯發法佛資成顯發皆供養義三佛既異三供亦別。

　　二圓供養。

　　是人應當必定至心隨有是經流布之處若城邑村落舍宅空處正念不亂至心聽是微妙經典。

　　【文句】圓供養者勸聽經聽經是法之供養諸供養中最為第一第一供養者供養一切佛佛說文字是應佛能詮是報佛所詮是法佛能敬文字即敬三佛亦是敬三世佛諸佛從此生故供養文字即供養一切諸佛云云。

　　【記】前有理智以歷別故貶之為事今聽經事以融即故褒之為法第一供養者不思議供也能聽所聽體不二故秪於文字了具三身能說是應解脫德也能詮是報般若德也所詮是法法身德也不解新伊但論能所豈顯圓佛及圓供耶文字若非秘密之藏那生諸佛恭敬之心非秘妙者安能圓供三世佛耶注云云者令如向釋也。

　　二敘重聞二初標示謂四願一勸也。

　　【文句】又別時重聞更記之長行舉四願欲而作一勸。

　　【記】二釋出二初出四種願欲。

　　【文句】若欲知佛行處行處者即如如境法佛也欲知者知是如如智報佛也能聽此經此經即文字文字即應佛也能聽者隨順佛教即法供養法供養即妙供養也。

　　【記】問經示行人欲以妙具供三世佛及知他佛甚深行處大師何故即以知字而為報佛所知是法二必垂形是則三身皆屬行者因既濫果供養義乖此解違經如何取信答前揀事別正却此情經云欲知豈非行者甚深行處既是法身能知之心寧非報佛文字之應現亦唯心若生佛條然能所永異斯出小教何預圓宗今就圓宗解四願欲若迷三世諸佛三身同在剎那法界六塵頓彰妙解是可思議正當違經。

　　二明一事滿四。

　　【文句】聽經能生覺智覺智生故即是佛受供養也聽經一事具諸願欲秪圓一事具別諸事也。

　　【記】三世諸佛覺智為命而與眾生同一心性乏熏脩故即不受供養諸佛壽命不滅而滅以隱為滅也今以聽經為供養故即是受供諸佛壽命不生而生以顯為生也行人應了生佛無差聽經智生即諸佛現以諸如來同一智故觀行相似分真之佛與究竟佛無二無別又了智生即三佛生即一而三不縱不橫此乃欲供欲知三世諸佛秪聽經一事四願俱滿。

　　二偈頌二初分文。

　　【文句】偈有一百二行半分為六一從若欲供養下十一行頌上長行秪能聽經即是舉圓妙以勸脩二從隨所至處下三行半舉聽經即能攘灾以勸脩三從於說法處下六行舉聽經致靈瑞以勸脩四從威德相貌下五行半舉秪聽經有威力以勸脩五從大梵天王下四十九行半舉聽經能致天龍鬼神以勸脩六從於諸眾生下二十七行半舉秪聽經能令國土安樂以勸脩云云。

　　【記】二隨釋六科節並如分文所列初頌上長行秪能聽經即是舉圓妙以勸脩。

　　爾時世尊欲重宣此義而說偈言。

　　若欲供養一切諸佛欲知三世諸佛行處應當往彼城邑聚落有是經處至心聽受是妙經典不可思議功德大海無量無邊能令一切眾生解脫度無量苦諸有大海是經甚深初中後善不可得說譬喻為比假使恒沙大地微塵大海諸水一切諸山如是等物不得為喻若入是經即入法性如深法性安住其中即於是典金光明中而得見我釋迦牟尼不可思議阿僧祇劫生天人中常受快樂以能信解聽是經故如是無量不可思議功德福聚悉已得之。

　　【記】經若入是經者一言於經即有三種謂教行理能了此三是妙三法名入是經若不然者安得入經即入法性所入法性無量甚深三義具足名金光明稱此安住名之為如即見釋迦三身妙體須論觀行相似分真入經見佛。

　　二舉聽經即能攘灾以勸脩。

　　隨所至處若百由旬滿中盛火應從中過若至聚落阿蘭若處到法會所至心聽受聽是經故惡夢蠱道五星諸宿變異灾禍一切惡事消滅無餘。

　　【文句】蠱道者四天上遣神名彌栗頭䖍伽陀漢言善品主蠱毒也。

　　【記】經若百由旬滿中盛火應從中過者為法亡軀也。

　　三舉聽經致靈瑞以勸脩。

　　於說法處蓮華座上說是經典書寫讀誦是說法者若下法座爾時大眾猶見坐處故有說者或佛世尊或見佛像菩薩色像普賢菩薩文殊師利彌勒大士及諸形像見如是等種種事已尋復滅盡如前無異成就如是諸功德已而為諸佛之所讚歎。

　　【記】經文殊師利云玅德彌勒云慈氏。

　　四舉秪聽經有威力以勸脩。

　　威德相貌無量無邊有大名稱能却怨家他方盜賊能令退散勇悍多力能破強敵惡夢惱心無量惡業如是惡事皆悉寂滅若入軍陣常能勝他名聞流布徧閻浮提亦能摧伏一切怨敵遠離諸惡脩習諸善入陣得勝心常歡喜。

　　【記】經勇悍說文云多力也。

　　五舉聽經能致天龍鬼神以勸脩。

　　大梵天王三十三天護世四王金剛密迹鬼神諸王散脂大將禪那英鬼及緊那羅阿耨達龍娑竭羅王阿脩羅王迦樓羅王大辯天神及功德天如是上首諸天神等常當供養是聽法者生不思議法塔之想眾生見者恭敬歡喜諸天王等亦各思惟而相謂言令是眾生無量威德皆悉成就若能來至是法會所如是之人成上善根若有聽是甚深經典故嚴出往法會之處心生不可思議正信供養恭敬無上法塔如是大悲利益眾生即是無量深法寶器能入甚深無上法性由以淨心聽是經典如是之人悉已供養過去無量百千諸佛以是善根無量因緣應當聽受是金光明如是眾生常為無量諸天神王之所愛護大辯功德護世四王無量鬼神及諸力士晝夜精勤擁護四方令無灾禍永離諸苦釋提桓因及日月天閻摩羅王風水諸神韋䭾天神及毗紐天大辯天神及自在天火神等神大力勇猛常護世間晝夜不離大力鬼王那羅延等摩醯首羅二十八部諸鬼神等散脂為首百千鬼神神足大力擁護是等令不怖畏金剛密跡大鬼神王及其眷屬五百徒黨一切皆是大菩薩等亦悉擁護聽是經者摩尼䟦陀大鬼神王富那䟦陀及金毗羅阿羅婆帝賓頭盧伽黃頭大神一一諸神各有五百眷屬鬼神亦常擁護聽是經者質多斯那阿脩羅王及乾闥婆那羅羅闍祁那娑婆摩尼乾陀及尼楗陀主雨大神大飲食神摩訶伽吒金色髮神半祁鬼神及半支羅車鉢羅婆有大威德婆那利神曇摩䟦羅摩竭羅婆針髮鬼神繡利蜜多勒那翅奢摩訶婆那及軍陀遮劒摩舍帝復有大神奢羅蜜帝醯摩䟦陀薩多琦黎多醯波醯阿伽䟦羅支羅摩伽央掘摩羅如是等神皆有無量神足大力常勤擁護聽受如是微妙經者阿耨達龍娑伽龍王目真鄰王伊羅鉢王難陀龍王䟦難陀王有如是等百千龍王以大神力常來擁護聽是經者晝夜不離波利羅睺阿脩羅王毗摩質多及以茂脂睒摩利子波訶棃子佉羅騫䭾及以楗陀是等皆是阿脩羅王有大神力常來擁護聽是經者晝夜不離訶利帝南鬼子母等及五百神常來擁護聽是經者若睡若寤旃陀旃陀利大鬼神女等鳩羅鳩羅檀提噉人精氣如是等神皆有大力常勤擁護十方世界受持經者大辯天神無量天女功德天等各與眷屬地神堅牢種植園林果實大神如是諸神心生歡喜悉來擁護愛樂親近是經典者。

　　【記】文二初翻現文疏從摩醯去也。

　　【文句】摩醯首羅餘經翻為天自在灌頂經翻為威靈帝摩尼䟦陀翻為威伏行富那䟦陀翻為集至成金毗羅翻為威如王賓頭盧伽翻為立不動車鉢羅婆翻為忍得脫曇摩䟦羅翻為學帝王摩竭婆羅翻為除曲心繡利蜜多翻有功動勳勒那翅奢翻為調和平劒摩舍帝翻為伏眾根奢羅蜜帝翻為獨處快醯摩䟦陀翻為舍主薩多琦棃翻大力天波利羅睺翻勇猛進毗摩質多翻為高遠睒摩利子翻英雄德波訶棃子翻威武盛佉羅騫䭾翻吼如雷鳩羅檀提翻戰無敵。

　　【記】經閻摩羅王或閻摩羅社此云雙王閻摩雙也羅社王也兄及妹皆作地獄主兄治男事妹治女事故曰雙王又苦樂並受亦名為雙那羅延此云鈎鏁力士難陀此云喜䟦難陀此云賢喜兄弟二龍風雨應時能令人喜賢謂性又賢善故毗摩質多此云淨心正法念經翻為響高亦云穴居正云吠摩質呾利此云綺畫又云寶飾帝釋婦公舍支之父佉羅騫陀此云廣脾。

　　二却解初段。

　　【文句】脫因者脫業障也脫果者脫報障也度諸有者脫煩惱障也。

　　【記】脫因等者初段文云能令一切眾生解脫度無量苦諸有大海既云一切眾生解脫度諸有海須於界內及以界外各脫三障故以因果對於業報諸有由惑故當煩惱。

　　六舉秪聽經能令國土安樂以勸脩。

　　於諸眾生增命色力功德威貌莊嚴倍常五星諸宿變異灾怪皆悉能滅無有遺餘夜臥惡夢寤則憂悴如是惡事皆悉滅盡地神大力勢分甚深是經力故能變其味如是大地至金剛際厚十六萬八千由旬其中氣味無不徧有悉令涌出潤益眾生是經力故能令地味悉出地上厚百由旬亦令諸天大得精氣充益身力歡喜快樂閻浮提內所有諸神心生歡喜受樂無量是經力故諸天歡喜百穀果實皆悉滋茂園苑叢林其華開敷香氣馝馚充溢彌滿百草樹木生長端直其體柔軟無有斜戾閻浮提內所有龍女其數無量不可思議心生歡喜踊躍無量在在處處莊嚴華池於其池中生種種華優鉢羅華波頭羅華拘物頭華分陀利華於自宮殿除諸雲霧令虛空中無有塵翳諸方清徹淨潔明了日王赫燄放千光明歡喜踊躍照諸闇蔽閻浮檀金以為宮殿止住其中威德無量日之天子及以月天聞是經故精氣充實是日天子出閻浮提心生歡喜放於無量光明明網徧照諸方即於出時放大光網開敷種種諸池蓮華閻浮提內無量果實隨時成孰飽諸眾生是時日月所照殊勝星宿正行不失度數風雨隨時豐實熾盛多饒財寶無所乏少是金光明微妙經典隨所流布講誦之處其國土境即得增益如上所說無量功德。

　　【記】經優鉢羅華下四句四色蓮華優鉢羅是青波頭摩是赤拘物頭是黃分陀利是白。

　　【記】四授記品二初品題。

　　金光明經授記品第十四

　　【記】句文分二初正解五初明今是二種。

　　【文句】有四種授記今是二種云云。

　　【記】四種記者首楞嚴三昧經佛告堅意記有四種一者未發心記或有流轉六道生於人間好樂佛法過百千萬億劫當發心過百千萬億阿僧祇劫行菩薩道乃至供養佛化眾生皆經若干劫當得菩提二適發心與記者是人久劫種諸善根好樂人法有慈悲心發心即住不退地故故發心與記三密記者有菩薩未得記而行六度功德滿足天龍八部皆作是念此菩薩幾時當得菩提劫國弟子眾數如何佛斷此疑即與授記舉眾皆知此菩薩獨不知四無生忍記者於大眾中顯露與記也今是二種者即適發心記及無生記也。

　　二約訓釋二字。

　　【文句】授者與也記者記成道事也。

　　【記】三明所記之人。

　　【文句】此中授三大士一萬諸天當來成佛事故言授記。

　　【記】四釋記異名。

　　【文句】亦名授莂亦名授決授劫國數量名為莂審實不虛名為決。

　　【記】五明授非受。

　　【文句】從佛所與名為授從其所得名為受此中從佛所與故言授記。

　　【記】二來意。

　　【文句】此是流通中第四意舉昔行經之因方成圓極之果證弘護不虛以勸流通也。

　　【記】昔行經者金龍尊王讚佛發願而為行經十千枯魚聞法熏脩而為行經以為因方猶將也今得記莂將來作佛證驗今日若親弘經若為外護不久得記成佛不虗。

　　二經文二初分文。

　　【文句】文為二一與記二疑記與記為二一與三大士記二與十千天記與三大士記又二一同緣者集二正與記。

　　【記】二釋義二初與記二初與三大士記二初同緣者集。

　　爾時如來將欲為是信相菩薩及其二子銀相銀光授阿耨多羅三藐三菩提記是時即有十千天子威德熾王而為上首俱從忉利來至佛所頂禮佛足却坐一面。

　　【記】過去同緣此經不說或見彼經。

　　二正與記。

　　爾時佛告信相菩薩汝於來世過無量無邊百千萬億不可稱計那由他劫金照世界當成阿耨多羅三藐三菩提號金寶蓋山王如來應供正徧知明行足善逝世間解無上士調御丈夫天人師佛世尊乃至是佛般涅槃後正法像法皆滅盡已長子銀相當於是界次補佛處世界爾時轉名淨幢佛名閻浮檀金幢光照明如來應供正徧知明行足善逝世間解無上士調御丈夫天人師佛世尊乃至是佛般涅槃後正法像法悉滅盡已次子銀光復於是後次補佛處世界名字如本不異佛號曰金光照如來應供正徧知明行足善逝世間解無上士調御丈夫天人師佛世尊。

　　【文句】世界轉名淨幢者應論四句此中是其一也。

　　【記】世界轉名淨幢者應論四句者一名轉土不轉轉名淨幢是也二土轉名不轉如往古釋迦取土名娑婆今釋迦亦名娑婆三名土俱轉如觀音補彌陀處四名土俱不轉如今銀光補金幢光照佛處世界名字如本不異此中是一者恐誤合云二也。

　　二與十千天子記二初分科。

　　【文句】十千記又二一聞經生解二正與記。

　　【記】二釋義二初聞經生解或相似解或分真解經無定判故須從容。

　　是十千天子聞三大士得受記莂復聞如是金光明經聞已歡喜生殷重心心無垢累如淨瑠璃清淨無礙猶如虛空。

　　【記】經心無垢累等如下釋疑疏中明。

　　二正與記。

　　爾時如來知是十千天子善根成熟即便與授菩提道記汝等天子於當來世過阿僧祇百千萬億那由他劫於是世界當成阿耨多羅三藐三菩提同共一家一姓一名號曰青目優鉢羅華香山如來應供正徧知明行足善逝世間解無上士調御丈夫天人師佛世尊如是次第出現於世凡一萬佛。

　　【文句】云云。

　　【記】既云於是世界而無別名即是還名娑婆此乃土轉名不轉一句注云云者令如向釋也。

　　二疑記二初分文。

　　【文句】從爾時道場下是第二疑記又二一疑問二佛答。

　　【記】二釋義二初疑問。

　　爾時道場菩提樹神名等增益白佛言世尊是十千天子於忉利宮為聽法故故來集此云何如來便與授記世尊我未曾聞是諸天子脩行具足六波羅蜜亦未曾聞捨於手足頭目髓腦所愛妻子財寶穀帛金銀瑠璃硨磲碼碯真珠珊瑚珂貝璧玉甘饌飲食衣服臥具病瘦醫藥象馬車乘殿堂屋宅園林泉池奴婢僕使如餘無量百千菩薩以種種資生供養之具恭敬供養過去無量百千萬億那由他等諸佛世尊如是菩薩於未來世亦捨無量所重之物頭目髓腦所愛妻子財寶穀帛乃至僕使次第脩行成就具足六波羅蜜成就是已備脩苦行動經無量無邊劫數然後方得受菩提記世尊是天子等何因何緣脩行何等勝妙善根從彼天來暫得聞法便得受記惟願世尊為我解說斷我疑網。

　　【記】文三初行淺記深。

　　【文句】疑者夫移山填海非一日之功菩提極果積行方剋忉利暫下無久聽之勞不聞往昔有難思之行行淺記深是故疑惑。

　　【記】二約權疑實。

　　【文句】如餘菩薩者六度菩薩引錐指地無非捨身命處戒忍禪智滿三僧祇若通教菩薩從假入空非止一世脩行從空入假動逾塵劫若別教菩薩直行一行動經無量阿僧祇劫況復徧行眾行量不可數尚不獲記少時聞經而得斯決。

　　【記】引錐指地者謂無有容錐之地不是捨身命之處也從假入空非止一世者菩薩性地經於三祇脩六度故直行等者歷別漸次其相如是。

　　三為眾發問。

　　【文句】時眾咸疑故樹神發問也。

　　【記】大權解頓自必無疑為他故問。

　　二佛答二初分文。

　　【文句】佛答為二一舉現行二舉遠緣。

　　【記】二釋義二初舉現行。

　　爾時佛告樹神善女天皆有因緣有妙善根以隨相脩何以故以是天子於所住處捨五欲樂故來聽是金光明經既聞法已於是經中淨心殷重如說脩行復得聞此三大菩薩受於記莂。

　　【記】文四初明三事和合。

　　【文句】現行者捨天宮樂故來聽經聞三大士獲菩提記我昔本誓與其法食三事和合故與其記也。

　　【記】二證聽經功德。

　　【文句】此意證成鬼神品初以妙供養供養三世諸佛及欲得知諸佛行處決定至心聽此妙典雖有此旨未見其人今此十千即其人也。

　　【記】順前三教上求下化亦得名為脩法供養但以偏漸故經多劫一聽此經頓達妙性一攝一切名真法供既生圓覺即三世佛皆受供養能知諸佛甚深行處三身頓顯今萬天子來此聽經若不能滿四種願欲安得受於成佛記莂驗知前品所說不虗。

　　三明稱經悟入。

　　【文句】聞記當果果必有因因金光明生殷重心起功德身心無垢累起般若身猶如虗空起於法身一心中聽三德圓成復有無量功德說不可盡此不得記記與誰乎證聽功德意在於此。

　　【記】無有成佛不具三身三身之果由於今日聞金光明以為妙因從法性明生殷重心應身因也從法性光起無垢心報身因也從法性金起虛空心法身因也此金光明與其三德無二無別三德為本無量功德之所莊嚴或似或真顯此三德是故如來授與果記聽經之益其相如是。

　　四指今昔因緣。

　　【文句】以隨相脩指今現行行隨實相而脩也有妙善根指於遠緣也遠緣實相而種善根也。

　　【記】經皆因緣者一聞得記豈無因緣此乃總標有妙善根別標遠因緣以隨相脩別標現因緣言因緣者感應也或內心外教而為因緣何以故下釋出現因緣行隨實相而脩者以十乘觀而為行也不思議境名實相也即境為觀此觀順境名隨相脩非今宗意此句莫銷然此十觀脩有三根上根一觀中根二至七下根具用十今萬天子一坐聞經匪但用一或在二三是信行根依言而脩入似真位有妙善根下釋出遠因緣善既云妙乃昔聞圓而為根種故云緣實相而種善根也。

　　二舉遠緣。

　　亦以過去本昔發心誓願因緣是故我今皆與授記於未來世當成阿耨多羅三藐三菩提。

　　【文句】從亦以過去下是舉遠緣答也文為二一略二廣此中少文是略除病流水兩品是廣答也。

　　【記】經誓願因緣者流水品云未來之世當施法食也乃以此文對下二品而為略廣。

　　【記】五除病流水二初除病品二初品題。

　　金光明經除病品第十五

　　【記】句文分二初來意即廣答遠緣四字是也。

　　【文句】廣答遠緣。

　　【記】意通流水文在此中。

　　二釋題。

　　【文句】由醫王救疾故言除病品。

　　【記】方等經王標除病目不止除於果報病苦義合該收惡業煩惱十種之病故下文云治諸眾生所有病苦悉令除差文意含攝十種行人故上正論品疏云半名世論半名出世論今豈不爾又荊谿云上根即於境種而生於果故文云直聞是言病即除愈為中下根更須後法是故文云至長者所為合眾藥故知不獨除果報病。

　　二經文二初通後品分文。

　　【文句】通取後流水品文為五一緣本二遠緣三近緣四結緣五會緣。

　　【記】二就二品釋義五初緣本。

　　佛告道場菩提樹神善女天諦聽諦聽善持憶念我當為汝演說往昔誓願因緣過去無量不可思議阿僧祇劫爾時有佛出現於世名曰寶勝如來應供正徧知明行足善逝世間解無上士調御丈夫天人師佛世尊善女天爾時是佛般涅槃後正法滅已。

　　【文句】從佛告樹神下明緣本如文。

　　【記】二遠緣二初分文。

　　【文句】從像法中下明遠緣遠緣為六一明父二生子三國人遇病四其子請五父為說六知已徧治子請為三一見人遇病二思惟三正問問為四初一偈問四大增損二問飲食犯觸三問治病醫方四問病動時節。

　　【記】二釋義六初明父。

　　於像法中有王名曰天自在光脩行正法如法治世人民和順孝養父母是王國中有一長者名曰持水善知醫方救諸病苦方便巧知四大增損。

　　【記】二生子。

　　善女天爾時持水長者家中後生一子名曰流水體貌殊勝端正第一形色微妙威德具足受性聰敏善解諸論種種技藝書疏算計無不通達。

　　【記】經受性聰敏敏達也孝經云參不敏何足以知之。

　　三國人遇病。

　　是時國內天降疫病有無量百千諸眾生等皆無免者為諸苦惱之所逼切。

　　【記】四其子請三初見人遇病。

　　善女天爾時流水長者子見是無量百千眾生受諸苦惱故為是眾生生大悲心。

　　【記】二思惟。

　　作是思惟如是無量百千眾生受諸苦惱我父長者雖善醫方能救諸苦方便巧知四大增損年已衰邁老耄枯悴皮緩面皺羸瘦顫掉行來往反要因几杖因頓疲乏不能至彼城邑聚落而是無量百千眾生復遇重病無能救者我今當至大醫父所諮問治病醫方秘法諮稟知已當至城邑聚落村舍治諸眾生種種重病悉令得脫無量諸苦時長者子思惟是已。

　　【記】經衰邁說文衰減也捐也廣雅邁歸往也謂壯力已往也禮記八十曰耄注云耄惛忘亦亂也顫四支動也掉振也几杖者坐則凭几行則執杖。

　　三正問四初問四大增損。

　　即至父所頭面著地為父作禮叉手却住以四大增損而問於父即說偈言。

　　云何當知四大諸根衰損代謝而得諸病。

　　【記】二問飲食犯觸。

　　云何當知飲食時節若食食已身火不滅。

　　【文句】身火不滅者食飽熱病暫息食消熱復更生故言身火不滅也。

　　【記】三問治病醫方。

　　云何當知治風及熱水過肺病及以等分。

　　【文句】水過肺病者水多則損肺即是痰病也。

　　【記】四問病動時節。

　　何時動風何時動熱何時動水以害眾生。

　　【記】五父為說二初分文釋經二初分文。

　　【文句】父醫還答四問初六行答四大增損二一行半答飲食犯觸三二行答病動時節四八行半答治病方就六行中分二初一行是佛敘父醫答爾次五行正答時節。

　　【記】二隨釋四初答四增損二初佛敘父醫欲答。

　　時父長者即以偈頌解說醫方而答其子。

　　【記】二正答時節。

　　三月是夏三月是秋三月是冬三月是春是十二月三三而說從如是數一歲四時若二二說足滿六時三三本攝二二現時隨是時節消息飲食是能益身醫方所說隨時歲中諸根四大代謝增損令身得病。

　　【記】文五初釋時節二初依俗法。

　　【文句】時節有二一俗法四時謂春夏秋冬冬為歲末春為歲始而初言夏者或作趣作此言或可答問正是於夏三三而說者一時三月謂孟仲季四時即十二月也。

　　【記】謂孟仲季者孟始也仲中也季末也。

　　二依佛法。

　　【文句】若依佛說法一歲三時謂冬春夏夏為歲末冬為歲始何故爾為破諸弟子著常為開安居迦提月故沒秋時爾佛法三時亦是三三說也。

　　【記】一歲三時以四月為一時也何故沒秋時耶為破下凡有二一為破常計二為開迦提以秋是收成物皆結實易起保著故不言秋為開安居者為後安居人續結令成為前安居人開迦提月也律中有三種安居謂前中後也四月十六日是前安居十七以去至五月十五日名中安居五月十六是後安居若四月十六日結者至七月十五日夜分盡名夏竟至明相出十六日後至八月十五日以來名迦提月明了論云本言迦絺羅為存略故但云迦提此翻功德衣以前安居人坐夏有功五利賞德律中受此衣故一畜長財二離衣宿三背請四別眾食五食前後至他家西域記以迦提翻昴星以昴星直此月故於昴星月中得受功德衣故是知若不沒秋中後安居不名坐夏以後安居人至八月十五方解故。

　　二釋若二二說三初依俗法。

　　【文句】若二二說足滿六時者依俗法四時時本二月土寄四季各十八日本之二月只是陰陽二月一時唯有陰陽二月合成六時正月二月是木王時四月五月是火王時七月八月是金王時十月十一月是水王時臘月三月是陽土寄王六月九月是陰土寄王欲論本月亦二二說若論土寄王亦二二說故言足滿六時也。

　　【記】土寄四季者三六九十二月也各十八日者四季共七十二日也秪是陰陽二月者皆以奇數為陽偶數為陰也陽土陰土者從冬至一陽生為陽遁故十二月三月是陽土從夏至一陰生為陰遁故六月九月是陰土若論下二陽土二陰土亦是二二故加本月足滿六時。

　　二依佛法。

　　【文句】若依佛法解二二說者佛法有三時時有四月各有初分後分從臘月十六日至二月十五日此初分春時從二月十六日至四月十五日此二月春後分從四月十六至六月十五日此二月是夏時初分從六月十六至八月十五此是夏後分從八月十六至十月十五此二月是冬時初分從十月十六至臘月十五此二月是冬後分故言若二二說足滿六時也。

　　【記】皆起於十六日者彼以十六日為朔也。

　　三復依俗法。

　　【文句】又云正月三月是陽月二月四月是陰月五月七月是陽月六月八月是陰月九月十一月是陽月十月臘月是陰月故言若二二說足滿六時。

　　【記】皆以奇偶之數分陰陽也。

　　三釋三三本攝二初正釋二初依俗法二初以孟為本。

　　【文句】三三本攝依俗法者正月是春分本月攝後兩月悉屬春分四月為夏本月攝後兩月悉屬夏分七月為秋本月攝後兩月悉屬秋分十月為冬本月攝後兩月悉屬冬分三三本攝也。

　　【記】二約五行說。

　　【文句】又云正月二月正是春時木於中王土寄三月攝屬春時四月五月正是夏時火於中王土寄六月攝屬夏時七月八月正是秋時金於中王土寄九月攝屬秋時十月十一月正是冬時水於中王土寄臘月攝屬冬時土寄四季正時為本各三月並攝於土故言三三本攝主攝於客客是土也。

　　【記】二依佛法。

　　【文句】依佛法言三三本攝者本時各三月既廢秋時以秋之三月各配入三時時則四月論本則三論攝則一故言三三本攝也。

　　【記】三時三月以為其本各攝一月故云三三本攝二釋妨。

　　【文句】問四時各有三月此是四三本攝何謂三三本攝答三為一數以三而數故言三三為本爾。

　　【記】既三為一數是故俗法及以佛法皆約三論但以俗法本之與攝秪在三中故名三三本攝若佛法者即以三三為能攝本乃以三一為所攝月亦得名為三三本攝。

　　四釋隨時消息二初依俗法。

　　【文句】隨是時節消息者時如上說或四或三或二或攝等種種不同隨時以意消息斟酌去取。

　　【記】二依佛法。

　　【文句】若依佛法無秋時而言秋時發病此云何釋從八月半已還隨俗名秋而夏時攝八月下半已去隨俗名秋冬時攝隨時消息者二法之間而斟酌也。

　　【記】夏之後分冬之初分隨俗名秋隨此兩間消息斟酌。

　　五釋代謝增損二初通內外釋。

　　【文句】代謝增損者春動肝病此可治春動脾病此難治夏動心病此可治夏動肺病此難治夏末冬初於秋分中動肺病此可治若動肝病此難治冬動腎病此可治若動心病此則難治論四時增損大略如此。

　　【記】春動肝病等者肝藏屬木木春王則可治牌屬土木剋土故脾難治心藏屬火火夏王則可治肺屬金火尅金故肺難治肺屬金金秋王則可治金剋於木故肝難治腎屬水水冬王則可治水剋於火故心難治。

　　二約佛法料簡二初問。

　　【文句】問四時皆動病何故去秋時。

　　【記】二答意者佛所制法非為養身但為脩心及以禁足分二初約破常答。

　　【文句】解此為二一為破保常秋時萬物結實人計為常為樂為破此著故去秋時佛為弟子保常心多故也。

　　【記】凡夫四倒常樂我淨顛倒之計託緣而成故廢秋時令諸弟子不保常樂。

　　二約坐夏答。

　　【文句】二者為開後安居立迦提月安居本名坐夏八月半內已還若是秋時便是坐秋為此義故故廢秋時爾。

　　【記】既開後安居免於坐秋則前安居人得立迦提月廢秋之意為此二緣。

　　二答犯觸。

　　有善醫師隨順四時三月將養調和六大隨病飲食及以湯藥。

　　【記】文二初正明犯觸。

　　【文句】從有善醫師下一行半答犯觸犯觸有六一多坐二多眠此二多致痰宜多行猗散之三多行四多猗五多語生風病宜多眠治之六多淫生一切病即等分病也若火少痰多若火多即熱壯若風多吹火成熱病若風多吹痰成冷病三事若等無病飲食得病者亦有六一過量食二少食不足而止三過饑時食四逆時食未饑強與也五妨食如食肉飲生乳使人癩六不曾食而強食如南人飲漿北人飲蜜苦菜和蜜令不結男豬膏煎白鷺肉令人癩若患熱而飲酒食小麥生牛肉令人失明吐血痢血若病痰而飲甜肥醎酸令人𠲿鼻多汁又㿃痢也。

　　【記】其中先明六事犯觸多行猗者猗立也次若火下四大動病火少痰多者火減故水增也飲食下通明六種犯觸過量等者封君達云體欲常勞食欲常少勞勿過極少勿至虛常去肥濃節醎酸減思慮損喜怒除馳逐慎房室苦菜別示妨食。

　　二略明六大。

　　【文句】六大者是六腑大腸小腸膽胃三焦兩膀胱也。

　　【記】白虎通曰府者何謂也謂大腸小腸胃膀胱三焦膽也府者為藏宮府也胃者脾之府也膀胱者肺之府也三焦者腎之府也膽者肝之府也大腸小腸心之府也疏中兩膀胱唯一藏黃帝脉經云上焦自頭已下至心中焦自心已下至臍下焦自臍已下至足廣雅云膀胱脬也脬字匹交反腹中水府三蒼云盛尿處曰脬。

　　三答病起時節。

　　多風病者夏則發動其熱病者秋則發動等分病者冬則發動其肺病者春則增劇。

　　【文句】從多風病者下二行答病起時節四月五月是風生時六月七月是風起時八月九月是風滅時六月七月是熱生時八月九月是熱起時十月至正月是熱滅時八月九月等分生時十月十一月是等分起時十二月正月是等分滅時十月至正月是痰生時二月三月是痰起時四月至七月是痰滅時痰是水病肺也夏日動風者夏日毛孔開通外風得入內風動也熱病秋動者毛孔閉塞熱伏於內不得行故成病等分冬動者春時動水肺病不差至夏復動風風病不差至秋復動熱熱病不差至冬俱動一切病故也二月三月是痰起損肺肺病動也。

　　【記】生與起時相不同者微發為生動用為起微著不同也夏日等者四病四時生起所以也。

　　四答治病方法二初分文。

　　【文句】從有風病者下八行半答治病方文為三初二行半未病前以藥防次二行明正以藥治後四行病退以藥補。

　　【記】二隨釋三初未病藥防。

　　有風病者夏則應服肥膩醎酢及以熱食有熱病者秋服冷甜等分冬服甜酢肥膩肺病春服肥膩辛熱。

　　【文句】風病夏服肥膩醎酸熱食者夏月毛孔開通具以肥膩潤塞之令風不得入醎酢性熱能消水令體堅實治於風虗熱食流汗引風令出又治虗冷風不得進冷甜是酥乳等能治熱也等分冬服甜酢等除風也肺病服肥膩塞毛孔令水不得入熱能焦水宣通故能治肺病也。

　　【記】二正以藥治。

　　飽食然後則發肺病於食消時則發熱病食消已後則發風病如是四大隨三時發。

　　【文句】飽食發肺病食既多則腸胃盈滿故發肺也食消發熱者如食沃潤則熱病伏食消無潤熱病起也消已虗疎風氣入體故發風也。

　　【記】但舉病發者以病顯藥當用對病妙藥治也。

　　三病退藥補。

　　風病羸損補以酥膩熱病下藥服訶棃勒等病應服三種妙藥所謂甜辛及以酥膩肺病應服隨能吐藥若風熱病肺病等分違時而發應當任師籌量隨病飲食湯藥。

　　【文句】風疎補酥膩醎除風甜除熱肺帶風水宜吐也。

　　【記】二示銷文所出。

　　【文句】此中銷文出真諦三藏疏中。

　　【記】良以真諦善閑世術兼有神通故銷此文全憑彼疏。

　　六知已徧治二初分文事釋二初分文。

　　【文句】從善女天下是第六知已徧治文為二一病輕聞說即差二病重服藥方除。

　　【記】二釋義二初病輕聞說即差。

　　善女天爾時流水長者子問其父醫四大增損因是得了一切醫方時長者子知醫方已徧至國內城邑聚落在在處處隨有眾生病苦者所輭言慰喻作如是言我是醫師我是醫師善知方藥今當為汝療治救濟悉令除愈善女天爾時眾生聞長者子輭言慰喻許為治病心生歡喜踊躍無量時有百千無量眾生遇極重病直聞是言心歡喜故種種所患即得除差平復如本氣力充實。

　　【記】二病重服藥方除。

　　善女天復有無量百千眾生病苦深重難除差者即共來至長者子所時長者子即以妙藥授之令服服已除差亦得平復善女天是長者子於是國內治諸眾生所有病苦悉得除差。

　　【文句】云云。

　　【記】此品事醫意含法藥除病不一非可卒陳次示觀心略申其意其文在即故注云云。

　　二觀釋者此品所詮是佛自敘宿命所作淨佛國因文中雖說除果報病意乃通結四教機緣是故大師事解之後示觀心法明彼流水結緣之意如觀音疏釋於七難帖文但在事中火等至觀行釋方明三障四教今豈不然問既結四教生土之機何故但約停心方便而論觀心答語似三藏停心之法意則不然何者以四分名通界內外數息等四四教行人無不脩證今之觀解約此而論彌顯除病結緣之意分三初明觀之藥病。

　　【文句】觀心者三毒等分是內病也數息不淨慈心因緣是法藥。

　　【記】三毒者謂貪瞋癡偏起也言等分者謂三毒等起也然貪瞋癡性本相反終非三心一時並作但是不定雜雜而生故云等分一分乃有二萬一千四分共成八萬四千塵勞之門此則十界眾生心病對前果報身病是外故今四分名為內病數息等四對前甜辛種種之藥皆是事治故今四觀名為法藥。

　　二示行之根性。

　　【文句】宜聞法藥得悟者信行人病差也作觀研心得悟者法行人病差也。

　　【記】自有眾生聞說四觀四病得差屬信行人自有研心脩此四觀四病方差名法行人信行則是學讀之人法行則是坐禪人也今明二人皆通四教。

　　三明對病用藥二初明四分起相二明四觀治相初四初約五根對時。

　　【文句】眼是春時舌是夏時鼻是秋時耳是冬時身是四季攝屬諸時。

　　【記】此就五行對於五藏藏主五根根屬四時眼耳鼻舌偏屬一時身通四時如常所說。

　　二明五欲致病。

　　【文句】妙好五欲增貪病麤惡五欲損貪病妙好五欲損瞋病麤惡五欲增瞋病平平五欲增癡病違順五欲損癡病總三種五欲增覺觀病偏動三種五欲損覺觀病是為增損之相也。

　　【記】以其五欲麤妙偏總對根不同致令四分增損有異須知五欲徧界內外故使四分通別天珠迦葉斷通故稱少欲未斷別故開琴起舞請觀音云斷除三毒根成佛道無疑既論三毒寧無等分此四亦由實報五欲麤妙偏總對根而起也。

　　三明三受犯觸。

　　【文句】犯觸者違情犯瞋順情犯貪不違不順犯癡總三犯覺觀。

　　【記】違情苦受順情樂受不違不順平平受此三偏起也總三起等分名覺觀緣慮紛紜也。

　　四明四分病因。

　　【文句】慢時即發瞋求須時即發貪僻解時即發癡放逸時即發覺觀。

　　【記】五欲三受既從外境蓋是四分照發之緣今舉慢等內心惡習乃是四分觀發之因慢心發瞋乃至放逸發於覺觀并前犯觸通界內外例五欲說。

　　二明四觀治相。

　　【文句】慈心治瞋不淨治貪因緣治癡數息治覺觀云云。

　　【記】前說外緣及以內因起四分心皆所觀境即是病相今明四觀正明能觀四種法藥慈心治瞋者瞋既通於界內界外能治慈觀不獨觀於眾生作父母想與世間樂觀一切法無性無相能與眾生涅槃之樂觀一切法無非法界能與眾生究竟之樂以此治於三種瞋心是故釋謂明三種慈也不淨治貪者不獨脩於實想假想破於凡夫依正之染亦能破於二乘涅槃之染亦破菩薩執於次第三諦之染故起信論云始覺能破六種之染因緣治癡者不獨觀於三世無常因果破於凡夫斷常之癡亦能次第觀於三諦十二因緣破於二乘有無之癡又能一心觀於四種十二因緣破於菩薩縱橫之癡是故大經觀十二因緣具四種智也數息治覺觀者不獨數息觀於生滅而破凡夫有著散亂亦能數息脩俗諦三昧深入緣起破於二乘偏空亂意又體數息息息皆中諸法趣息破於菩薩二邊亂意故請觀音於數息法得三乘道住首楞嚴身如瑠璃毛孔見佛然此四治或可四人各脩一法以其四法各含三觀人人自可依次不次而治三惑或可四治秪對三觀慈心即假觀不淨即空觀因緣即雙照中觀數息雙遮中觀此三自可約次不次次復不定或可三人各一或一人前後若不次者唯是一人一念而進觀音疏中尚以三毒直對三觀而論次第及不次第況慈等四非三觀耶若其圓人四分偏總而發起者即於一心融妙三觀對病用之即止觀中勝別意也。

金光明經文句文句記會本卷第七


卍新纂大日本續藏經第 20 冊 No. 358 金光明經文句文句記會本


金光明經文句文句記會本卷第八

　　北涼三藏法師　曇無讖　譯經

　　天台智者大師說文句門人灌頂錄

　　四明沙門　知禮　述文句記

　　雙徑沙門明得會句并記入於經文

　　【記】二流水品二初品題。

　　金光明經流水長者子品第十六

　　【記】句文分二初兼除病釋名二初釋流水二初引文標二名。

　　【文句】文云一能流水二能與水。

　　【記】二接經釋二義二初釋二義二初別釋二義二初釋與水二釋流水初則大慈與樂次則大悲拔苦初又二初列二水。

　　【文句】與水者與安樂水也一世安樂二出世安樂。

　　【記】二釋二水。

　　【文句】世安樂者如象負水濟彼枯魚是也出世安樂者如發誓言於未來世當施法食與菩提記是也。

　　【記】今此一類世樂且在果報之益出世唯明一實之益若論此時結淨國緣合徧人天及以四教。

　　二釋流水二初列二水。

　　【文句】流水者流除苦惱水也一果報苦惱二業因苦惱。

　　【記】流除者流去其水即是除義。

　　二釋二水。

　　【文句】流除果報苦惱如治諸病人救彼渴魚是也流除業因苦惱者授三歸說十二因緣讚佛十號是也。

　　【記】言業因者於果報外九益皆能除於業因今十號等乃以能除顯於所除十二因緣經稱甚深驗三歸十號皆是圓說讖本雖無三歸之文最勝經有真諦所譯必亦有之授法之儀闕之不可。

　　二雙成二義。

　　【文句】請父求方欲成流水之義從王借象欲成與水之義。

　　【記】二單示題二初問。

　　【文句】既有二能那單以流水題品。

　　【記】二答。

　　【文句】文中既彰與水之義題品須安流水之名不煩於文二義雙顯出經者之巧為若此也。

　　【記】經文與題二名互題巧不過此也。

　　二釋長者子。

　　【文句】長者者如法華疏中十種長者義也子者持水之子故言子也。

　　【記】法華疏中具十種德名長者一姓貴二位高三大富四威猛五智深六年耆七行淨八禮備九上歎十下歸子者下亦如王子公子也故經云持水大長者家中後生一子名曰流水。

　　二取授記出意。

　　【文句】此文是斷疑中第三結緣之近由。

　　【記】二經文三初明第三結緣近由二初分文。

　　【文句】近由又二一弄引二正近由弄引又二一行恩布德二國人稱美並如文近由又三一明眷屬二見魚之緣三正救魚如文。

　　【記】二釋義二初弄引二初行恩布德。

　　佛告樹神爾時流水長者子於天自在光王國內治一切眾生無量苦患已令其身體平復如本受諸快樂以病除故多設福業脩行布施。

　　【記】二國人稱美。

　　尊重恭敬是長者子作如是言善哉長者能大增長福德之事能益眾生無量壽命汝今真是大醫之王善治眾生無量重病必是菩薩善解方藥。

　　【記】二正近由三初明眷屬。

　　善女天時長者子有妻名曰水空龍藏而生二子一名水空二名水藏。

　　【記】二見魚之緣即禽獸馳奔也。

　　時長者子將是二子次第遊行城邑聚落最後到一大空澤中見諸虎狼狐犬鳥獸多食肉血悉皆一向馳奔而去時長者子作是念言是諸禽獸何因緣故一向馳走我當隨後逐而觀之。

　　【記】三正救魚私開為二初明因緣二初因流水興悲。

　　時長者子遂便隨逐見有一池其水枯涸於其池中多有諸魚時長者子見是魚已生大悲心。

　　【記】二緣樹神示數。

　　時有樹神示現半身作如是言善哉善哉大善男子此魚可愍汝可與水是故號汝名為流水復有二緣名為流水一能流水二能與水汝今應當隨名定實時長者子問樹神言此魚頭數為有幾所樹神答言其數具足足滿十千善女天爾時流水聞是數已倍復增益生大悲心。

　　【記】二與水食二初與水四初取樹技覆日。

　　善女天時此空池為日所曝唯少水在是十千魚將入死門四向宛轉見是長者心生恃賴隨是長者所至方面隨逐瞻視目未曾捨是時長者馳趣四方推求索水了不能得便四顧望見有大樹尋取枝葉還到池上與作陰涼。

　　【記】恃依也。

　　二知水源決絕。

　　作陰涼已復更推求是池中水本從何來即出四向周徧求覔莫知水處復更疾走遠至餘處見一大河名曰水生爾時復有諸餘惡人為捕此魚故於上流懸險之處決棄其水不令下過然其決處懸險難補計當脩治經九十日百千人功猶不能成況我一身。

　　【記】捕捉也決棄其水決音穴廣雅云穿也說文云下流也周易藩決不羸亦音穴也。

　　三就大王借象。

　　時長者子速疾還反至大王所頭面禮拜却住一面合掌向王說其因緣作如是言我為大王國土人民治種種病漸漸遊行至彼空澤見有一池其水枯涸有十千魚為日所曝今日困厄將死不久惟願大王借二十大象令得負水濟彼魚命如我與諸病人壽命爾時大王即勅大臣速疾供給爾時大臣奉王告勅語是長者善哉大士汝今自可至象廐中隨意選取利益眾生令得快樂。

　　【記】廐馬舍也釋名云廐聚也馬之所聚也。

　　四明負水濟魚。

　　是時流水及其二子將二十大象從治城人借索皮囊疾至彼河上流決處盛水象負馳疾奔還至空澤池從象背上下其囊水瀉置池中水遂彌滿還復如本。

　　【記】二施食二初察魚饑惱。

　　時長者子於池四邊彷徉而行是魚爾時亦復隨逐巡岸而行時長者子復作是念是魚何緣隨我而行是魚必為饑火所惱復欲從我求索飲食我今當與。

　　【記】彷徉上扶方反下以章反廣雅徙倚也又徘徊也。

　　二取食施與。

　　善女天爾時流水長者子告其子言汝取一象最大力者速至家中啟父長者家中所有可食之物乃至父母飲噉之分及以妻子奴婢之分一切聚集悉載象上急速來還爾時二子如父教勅乘最大象往至家中白其祖父說如上事爾時二子收取家中可食之物載象背上疾還父所至空澤池時長者子見其子還心生歡喜踊躍無量從子邊取飲食之物散著池中與魚食已即自思惟我今已能與此魚食令其飽滿。

　　【記】二明第四結緣二初分文。

　　【文句】從未來之世當施法食下是第四正結緣又為四一發誓願二思惟說法三正說法四魚改報生天酬恩供養就魚報恩文為四一魚改報生天二天酬恩而下地三王見光問瑞四長者徵教而定答如文。

　　【記】二釋義四初發誓願。

　　未來之世當施法食。

　　【記】二思惟說法。

　　復更思惟曾聞過去空閑之處有一比丘讀誦大乘方等經典其經中說若有眾生臨命終時得聞寶勝如來名號即生天上我今當為是十千魚解說甚深十二因緣亦當稱說寶勝佛名時閻浮提中有二種人一者深信大乘方等二者毀呰不生信樂時長者子作是思惟我今當入池水之中為是諸魚說深玅法思惟是已即便入水。

　　【記】三正說法。

　　作如是言南無過去寶勝如來應供正徧知明行足善逝世間解無上士調御丈夫天人師佛世尊寶勝如來本往昔時行菩薩道作是誓願若有眾生於十方界臨命終時聞我名者當令是輩即命終已尋得上生三十三天爾時流水復為是魚解說如是甚深妙法所謂無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱。

　　【記】先稱十號次說因緣十號在悟在果因緣在迷在因迷悟因果其名雖殊而體不異以十號果是究盡三德十二因緣是本來三德三德不改因果寧殊故普賢觀云大乘因者諸法實相大乘果者亦諸法實相諸法是脩二實相是一性此三圓融不縱不橫全體為因全體為果眾生雖迷十號無減諸佛悟極十二不虧以世間相皆常住故今先唱果果理已顯令其解生初稱寶勝者乃是別名名於一佛如來等十乃是通名三世十方佛佛皆具若以通從別合得名為寶勝如來寶勝佛寶勝世尊此三既然例此合云寶勝應供寶勝正徧知乃至寶勝天人師也此十通號大經大論出其名天台慈恩出其義相狀已顯今傍諸釋更約三三及一總結以銷十號令知一一無非秘藏此義若明則不辱於果人名字初三既以如來為首即法身中三也如來是真如屬法身應供利生是解脫正徧知具二智是般若以其法身必具二德故也次三既以明行足為首即解脫中三也三明之行是解脫善逝能趣極是般若解三世間一一常住是法身以其解脫必具二德故也後三既以無上士調御丈夫為首即般若中三也見性名丈夫故當般若天人師軌訓眾機是解脫佛是復本大覺是法身以其般若必具二德故也此九即三此三即一一無一相三九宛然三千世間九世剎那一多延促究竟自在故言世尊十二因緣束為三道無明愛取三支屬煩惱道行有二支屬業道識名色六入觸受及生老死屬苦道此雖昏迷繫縛輪轉而全體即是三因佛性皆不可思議隨人觀察顯發不同故大經說下中上智觀此乃得三乘菩提若上上智觀得佛菩提以前三教智有思議故觀十二止得三乘唯有圓教不思議智體無明等即是性染非佛天人脩羅所造一一常住當處圓融方曰因中具於果性又玄文中三道三識雖本有位與果後三德無二無別得此意已方可分別十二別名無明謂不了六受即空假中行謂依不了心動作業行識謂業牽中陰識託母胎名色謂二滴為色心但有名六入謂名色增長成六入根觸謂六根對外為塵所觸受謂觸生三受苦樂平平愛謂迷三受故於樂染著取謂愛染纏綿四方求索有謂由取造業須有來報生謂有業既熟未來陰興老死等謂生須變滅悲惱縈纏此十二支或約三世或約二世或約一念雖三不同皆以十二而對三道即事而理一一究竟清淨自在不縱不橫而高而廣如是觀者得佛菩提略三歸者義已具也蓋三寶三德體本不異既稱南無寶勝十號豈非歸命果上三德復說甚深十二因緣乃是心依因中三德迷悟極際三德無差一體義備三皆具足常樂我淨真是歸依三寶義究竟成當知讖師意趣深妙。

　　四魚生天報恩四初魚改報生天。

　　善女天爾時流水長者子及其二子說是法已即共還家是長者子復於後時賓客聚會醉酒而臥爾時其地卒大震動時十千魚同日命終既命終已生忉利天。

　　【記】凡初生天以自業力有三種念一自知從其處死二自知今此處生三自知先作何業得來生天既知曩事故下酬恩。

　　二天酬恩下地。

　　既生天已作是思惟我等以何善業因緣得生於此忉利天中復相謂言我等先於閻浮提內墮畜生中受於魚身流水長者子與我等水及以飲食復為我等解說甚深十二因緣并稱寶勝如來名號以是因緣令我等輩得生此天是故我等今當往至長者子所報恩供養爾時十千天子從忉利天下閻浮提至流水長者子大醫王家時長者子在樓屋上露臥眠睡是十千天子以十千真珠天妙瓔珞置其頭邊復以十千置其足邊復以十千置右脅邊復以十千置左脅邊雨曼陀羅華摩訶曼陀羅華積至于膝作種種天樂出妙音聲閻浮提中有睡眠者皆悉覺寤流水長者子亦從睡寤是十千天子於上空中飛騰遊行於天自在光王國內處處皆雨天玅蓮華是諸天子復至本處空澤池所復雨天華便從此沒還忉利宮隨意自在受天五欲。

　　【記】經樓屋者重屋曰樓或作樓臺者誤也。

　　釋此為二初事。

　　【文句】報恩有二善一事二理事者真珠四邊報水飲食因緣十號等四種澤也。

　　【記】因緣十號且就能詮屬言教故同於水食名為事也。

　　二理。

　　【文句】理者準涅槃文云施食令他得命表常令他得樂是故得涅槃令他得悟是故成自在我如法求財是故得淨用四十千報常樂我淨之恩也。

　　【記】秪於四事而解四德故成理益以十千魚由戒緩故受鱗介身由乘急故今遇大乘真善知識故能於事深解妙理受食得命即表真常受水得樂表涅槃樂於十二棘林解自在我依十號法獲天報財於世淨命解性淨德此四法益因流水得故持四萬真珠瓔珞報恩供養食等四事既表理益四萬珠瓔豈但事供蓋表千界萬如是法一一皆具常樂我淨即四十千真味瓔珞非嚴而嚴嚴於法身此乃財供而成法供若不爾者豈得名為有妙善根得記緣耶。

　　三王見光瑞。

　　時閻浮提過是夜已天自在光王問諸大臣昨夜何緣示現如是淨妙瑞相有大光明大臣答言大王當知忉利諸天於流水長者子家雨四十千真珠瓔珞及不可計曼陀羅華王即告臣卿可往至彼長者家善言誘喻喚令使來大臣受勅即至其家宣王教令喚是長者是時長者尋至王所王問長者何緣示現如是瑞相。

　　【記】四長者據教定答。

　　長者子言我必定知是十千魚其命已終時大王言今可遣人審實是事爾時流水尋遣其子至彼池所看是諸魚死活定實爾時其子聞是語已向於彼池既至池已見其池中多有摩訶曼陀羅華積聚成𧂐其中諸魚悉皆命終見已即還向其父言彼諸魚等悉已命終爾時流水知是事已復至王所作如是言是十千魚悉皆命終王聞是已心生歡喜。

　　【記】三明第五結會古今。

　　爾時世尊告道場菩提樹神善女天欲知爾時流水長者子今我身是長子水空今羅睺羅是次子水藏今阿難是時十千魚者今十千天子是是故我今為其授阿耨多羅三藐三菩提記爾時樹神現半身者今汝身是。

　　【文句】第五結會古今者昔佛疑魚數樹神定判十千今神疑行淺記深佛為說妙因緣今昔相關是故結會也。

　　【記】經羅睺羅此云覆障以六年在胎因立斯號新云羅怙羅此云障月然本迹事不可審知傍文思之十千今昔必是所化餘皆能化此之能化據華嚴等諸經所說皆是劫海脩其實因熟其十千令今得脫若取法華久成之意皆是迹中接此等機令今得記此宗講者內心合知。

　　【記】六捨身品二初品題。

　　金光明經捨身品第十七

　　【記】句文分二初問捨多題少。

　　【文句】捨義甚多財位壽命獨以身當名邪。

　　【記】二答從要立題。

　　【文句】此從正要得名受者須身餘則非要施者正捨身餘旁捨爾故言捨身品。

　　【記】受者須身虎饑所逼正須身肉壽命財位非彼所求夫行門無量根由宿熏四種三昧逐人所尚於隨自意善行六度樂行檀者於身命財無所恡惜自行教化隨喜讚歎皆在於施若於善師及依實教脩檀行者體能施心及受施境所施身等即空假中事行理觀合一而脩助道正脩相資而進既稱本習故欣然而為或因事卒行宿緣會故或積年要誓令觀成故或顯陳所願令物效故或密遂其心息他謗故悲重故密慈重故顯心若真實四悉俱成心若詐欺二利皆失然佛談本事令人効行故疏云引昔捐軀誡今師弟勿恡財法問大論云捨身易捨心難論欲行者捨執著心故以難歎欲息事施故以易斥何不依論遠離執心今人為何好捨身命答抑揚取捨皆遵佛教悉赴人心佛談正助不同人樂理事不等今品特示捨於身命安得以論難易為譏又復空說捨心而執己見膠固自體一毛不拔毀他捨命為非既乖隨喜之心寧逃嫉善之咎願聞佛說隨力奉行。

　　二經文二初分文。

　　【文句】文為四一問二答三眾得益四結成。

　　【記】二釋義四初問。

　　爾時道場菩提樹神復白佛言世尊我聞世尊過去脩行菩薩道時具受無量百千苦行捐捨身命肉血骨髓惟願世尊少說往昔苦行因緣為利眾住受諸快樂。

　　【文句】問者上聞大士治病救魚實為曠濟小人小蟲得二世益時眾願聞亡身殞命感深契極之事行苦而果樂可得聞邪是故請問。

　　【記】小人即國病者小蟲一萬枯魚魚關未來法食之誓獲成佛記例病差者定於後世為解脫機是故皆蒙二世之益感深契極者以不二解導難行行此感至深捨身命財與後際等此契唯極眾聞獲益正當此時是故樹神乘機發問。

　　二答二初分科。

　　【文句】佛答為二一敘緣起二正明捨身緣起為十一地塔涌二大眾生疑三佛起禮四樹神問禮五佛答禮六命阿難取七阿難述骨狀八命示大眾九奉命取示十佛勸眾禮皆如文。

　　【記】二釋義二初敘緣起十十段悉如科列初地塔涌。

　　爾時世尊即現神足神足力故令此大地六種震動於大講堂眾會之中有七寶塔從地涌出眾寶羅網彌覆其上。

　　【記】二大眾生疑。

　　爾時大眾見是事已生希有心。

　　【記】三佛起禮。

　　爾時世尊即從座起禮拜是塔恭敬圍繞還就本座。

　　【記】四樹神問禮。

　　爾時道場菩提樹神白佛言世尊如來世雄出現於世常為一切之所恭敬於諸眾生最勝最尊何因緣故禮拜是塔。

　　【記】五佛答禮。

　　佛言善女天我本脩行菩薩道時我身舍利安止是塔因由是身令我早成阿耨多羅三藐三菩提。

　　【記】六命阿難取。

　　爾時佛告尊者阿難汝可開塔取中舍利示此大眾是舍利者乃是無量六波羅蜜功德所熏。

　　【記】七阿難述骨狀。

　　爾時阿難聞佛教勅即往塔所禮拜供養開其塔戶見其塔中有七寶函以手開函見其舍利色妙紅白而白佛言世尊是中舍利其色紅白。

　　【記】八命示大眾。

　　佛告阿難汝可持來此是大士真身舍利。

　　【記】九奉命取示。

　　爾時阿難即舉寶函還至佛所持以上佛。

　　【記】十佛勸眾禮。

　　爾時佛告一切大眾汝等今可禮是舍利此舍利者是戒定慧之所熏脩甚難可得最上福田爾時大眾聞是語已心懷歡喜即從座起合掌敬禮大士舍利爾時世尊欲為大眾斷疑網故說是舍利往昔因緣。

　　【記】二正明捨身二初分文。

　　【文句】從過去有王下是正捨身文為二一長行二偈頌長行為四一明本眷屬二捨身方便三正捨身四捨後悲戀。

　　【記】二釋義二初長行四初明本眷屬二初分科。

　　【文句】就本眷屬為五一明本眷屬二游行三各述相四見產虎五各陳觀見。

　　【記】二釋義五段如分科列初明本眷屬。

　　阿難過去之世有王名曰摩訶羅陀脩行善法善治國土無有怨敵時有三子端正微妙形色殊特威德第一第一太子名曰摩訶波那羅次子名曰摩訶提婆小子名曰摩訶薩埵。

　　【文句】摩訶羅陀此翻大無罪文殊問經云羅陀翻為中摩訶波那羅或云此翻大度未詳摩訶提婆此言大天摩訶薩埵此翻大心。

　　【記】二明遊行。

　　是三王子於諸園林遊戲觀看次第漸到一大竹林憩駕止息。

　　【記】三各述相。

　　第一王子作如是言我於今日心甚怖懅於是林中將無衰損第二王子復作是言我於今日不自惜身但離所愛心憂愁耳第三王子復作是言我於今日獨無怖懅亦無愁惱山中空寂神仙所讚是處閑靜能令行人安隱受樂。

　　【記】四見產虎。

　　時諸王子說是語已轉復前行見有一虎適產七日而有七子圍繞周帀饑餓窮悴身體羸瘦命將欲絕。

　　【記】五各陳觀見。

　　第一王子見是虎已作如是言怪哉此虎產來七日七子圍繞不得求食若為饑逼必還噉子第三王子言此虎經常所食何物第一王子言此虎唯食新熱肉血第三王子言君等誰能與此虎食第二王子言此虎饑餓身體羸瘦窮困頓乏餘命無幾不容餘處為其求食設餘求者命必不濟誰能為此不惜身命第一王子言一切難捨不過己身第二王子言我等今者以貪惜故於此身命不能放捨智慧薄少故於是事而生驚怖若諸大士欲利益他生大悲心為眾生者捨此身命不足為難時諸王子心大愁憂久住視之目未曾捨作是觀已尋便離去。

　　【記】二捨身方便二初分科。

　　【文句】從作是念言我今捨身時已到矣下是捨身方便方便為二初述觀解二起誓願願行相扶適產七日者見虎子頭上有七點知已七日出山海經也又云七日眼間又七日不食必死虎既垂死知是七日或云鬼神示悟如樹神數魚。

　　【記】二釋義二初述觀解二起誓願願行相扶者行即觀解非此觀解莫成其願非乎誓願行則有退疏適產七日至樹神數魚等者此文追解前第四見產虎文也疏可見經從作是念言下述觀解。

　　爾時第三王子作是念言我今捨身時已到矣何以故我從昔來多棄是身都無所為亦常愛護處之屋宅又復供給衣服飲食臥具醫藥象馬車乘隨時將養令無所乏而不知恩反生怨害然復不免無常敗壞復次是身不堅無所利益可惡如賊猶若行廁我於今日當使此身作無上業於生死海中作大橋梁復次若捨此身則捨無量癕疽瘭疾百千怖畏是身唯有大小便利是身不堅如水上沫是身不淨多諸蟲戶是身可惡筋纏血塗皮骨髓腦共相連持如是觀察甚可患厭是故我今應當捨離以求寂滅無上涅槃永離憂患無常變異生死休息無諸塵累無量禪定智慧功德具足成就微妙法身百福莊嚴諸佛所讚證成如是無上法身與諸眾生無量法樂。

　　【記】觀有二種一助觀二正觀從初至甚可患厭是助道觀也以三藏教假想對治戀著依正之心從是故我今下正觀也至無諸塵累等即空觀也無量禪定至諸佛所讚即假觀也從證成如是至法樂即中觀也說乃前後脩必一心。

　　二述誓願。

　　是時王子勇猛堪任作是大願以上大悲熏脩其心慮其二兄心懷怖懅或恐固遮為作留難即便語言兄等今者可與眷屬還其所止爾時王子摩訶薩埵還至虎所脫身衣裳置竹枝上作是誓言我今為利諸眾生故證於最勝無上道故大悲不動捨難捨故為求菩提智所讚故欲度三有諸眾生故滅生死怖眾惱熱故。

　　【記】先作方便次作誓言下正起誓六句不出四弘初二依滅諦發成佛願三四依道諦發悲智願第五依苦諦發度生願第六依集諦發斷惑願此依界外滅諦為首驗發圓心也。

　　三正捨身二初科。

　　【文句】正捨身為二一捨身二感動天地。

　　【記】二釋二初捨身。

　　是時王子作是誓已即自放身臥饑虎前是時王子以大悲力故虎無能為王子復作如是念言虎今羸瘦身無勢力不能得我身血肉食即起求刀周徧求之了不能得即以乾竹刺頸出血於高山上投身虎前。

　　【記】二感動天地。

　　是時大地六種震動日無精光如羅睺羅阿脩羅王捉持障蔽又雨雜華種種玅香時虗空中有諸餘天見是事已心生歡喜歎未曾有讚言善哉善哉大士汝今真是行大悲者為眾生故能捨難捨於諸學人第一勇健汝已為得諸佛所讚常樂住處不久當證無惱無熱清淨涅槃是虎爾時見血流出汙王子身即便䑛血噉食其肉唯留餘骨。

　　【記】經六種震動者謂動起涌三種是形震吼擊三種是聲今於形聲略言其二故言震動。

　　四捨身後悲戀二初科。

　　【文句】捨身後眷屬愁苦先兩兄愁惱各說偈共向捨所次父母愁苦。

　　【記】二釋二初兩兄愁惱。

　　爾時第一王子見地大動為第二王子而說偈言。

　　震動大地及以大海日無精光如有覆蔽於上虗空雨諸華香必是我弟捨所愛身。

　　第二王子復說偈言。

　　彼虎產來已經七日七子圍繞窮無飲食氣力羸損命不云遠小弟大悲知其窮悴懼不堪忍還食其子恐定捨身以救彼命。

　　時二王子心大愁怖涕泣悲歎容貌憔悴復共相將還至虎所見弟所著被服衣裳皆悉在一竹枝之上骸骨髮爪布散狼藉流血處處徧汙其地見已悶絕不自勝持投身骨上良久乃蘇即起舉首號天而哭我弟幼稚才能過人特為父母之所愛念奄忽捨身以飼餓虎我今還宮父母設問當云何答我寧在此併命一處不忍見是骸骨髮爪何心捨離還見父母妻子眷屬朋友知識時二王子悲號懊惱漸捨而去時小王子所將侍從各散諸方互相謂言今者我天為何所在。

　　【記】二父母愁苦。

　　爾時王妃於睡眠中夢乳被割牙齒墮落得三鴿雛一為鷹食爾時王妃大地動時即便驚寤心大愁怖而說偈言。

　　今日何故大地大水一切皆動物不安所日無精光如有覆蔽我心憂苦目睫瞤動如我今者所見瑞相必有灾異不祥苦惱。

　　於是王妃說是偈已時有青衣在外已聞王子消息心驚惶怖尋即入內啟白王妃作如是言向者在外聞諸侍從推覓王子不知所在王妃聞已生大憂惱涕泣滿目至大王所我於向者傳聞外人失我最小所愛之子大王聞已而復悶絕悲哽苦惱抆淚而言如何今日失我心中所愛重者。

　　【記】如文。

　　二偈頌二初分文。

　　【文句】偈九十三行為三初二行通明昔行次別頌長行三結會。

　　【記】二釋義三初通明昔行。

　　爾時世尊欲重宣此義而說偈言。

　　我於往昔無量劫中捨所重身以求菩提若為國王及作王子常捨難捨以求菩提。

　　【文句】初如文。

　　【記】二別頌長行二初分文。

　　【文句】我念宿命下別頌長行四行頌上本眷屬上有述相陳觀今不頌餘皆頌從時勝大士下二行頌上捨身方便不頌發誓從即上高山下頌上正捨身感動也從是時二兄下頌上捨身後眷屬愁苦從是時王子下頌上父母愁苦。

　　【記】二釋義五初頌上本眷屬。

　　往念宿命有大國王其王名曰摩訶羅陀是王有子能大布施其子名曰摩訶薩埵復有二兄長者名曰大波那羅次名大天三人同遊至一空山見新產虎饑窮無食。

　　【記】二頌上捨身方便。

　　時勝大士生大悲心我今當捨所重之身此虎或為饑餓所逼儻能還食自所生子。

　　【記】三頌上正捨身。

　　即上高山自投虎前為令虎子得全性命是時大地及諸大山皆悉震動驚諸蟲獸虎狼師子四散馳走世間皆闇無有光明。

　　【記】四願上眷屬愁苦。

　　是時二兄故在竹林心懷憂惱愁苦涕泣漸漸推求遂至虎所見虎虎子血汙其口又見骸骨髮毛爪齒處處迸血狼藉在地時二王子見是事已心更悶絕自躃於地以灰塵土自塗坌身忘失正念生狂癡心所將侍從覩見是事亦生悲慟失聲號哭互以冷水共相噴灑然後蘇息而復得起。

　　【記】五頌上父母愁苦私開二初頌見相時愁憂二初王妃憂惱二初見相。

　　是時王子當捨身時正值後宮妃后采女眷屬五百共相娛樂王妃是時兩乳汁出一切胑節痛如針刺心生愁惱似喪愛子。

　　【記】二述相六初正述惡相。

　　於是王妃疾至王所其聲微細悲泣而言大王今當諦聽諦聽憂愁盛火今來燒我我今二乳俱時汁出身體苦切如被針刺我見如是不祥瑞相恐更不復見所愛子今以身命奉上大王願速遣人求覓我子夢三鴿雛在我懷抱其最小者可適我心有鷹飛來奪我而去夢是事已即生憂惱我今愁怖恐命不濟願速遣人推求我子。

　　【記】二述已迷悶。

　　是時王妃說是語已即時悶絕而復躃地。

　　【記】三王臣憂惱。

　　王聞是語復生憂惱以不得見所愛子故其王大臣及諸眷屬悉皆聚集在王左右哀哭悲號聲動天地。

　　【記】四國人驚愕。

　　爾時城內所有人民聞是聲已驚愕而出各相謂言今是王子為活來耶為已死亡如是大士常出輭語為眾所愛今難可見已有諸人入林推求不久自當得定消息諸人爾時慞惶如是而復悲號哀動神祇爾時大王即從座起以水灑妃良久乃蘇還得正念微聲問王我子今者為死活耶。

　　【記】五王妃敘德。

　　爾時王妃念其子故倍復懊惱心無暫捨可惜我子形色端正如何一且捨我終亡云何我身不先薨沒而見如是諸苦惱事善子妙色猶淨蓮華誰壞汝身使令分離將非是我昔日怨讐挾本業緣而殺汝耶我子面目淨如滿月不圖一旦遇斯禍對寧使我身破碎如塵不令我子喪失身命。

　　【記】六驗相夫子。

　　我所見夢已為得報直我無情能堪是苦如我所夢牙齒墮落二乳一時汁自流出必定是我失所愛子夢三鴿雛鷹奪一去三子之中必定失一。

　　【記】二大王求覓二初慰諭其妃。

　　爾時大王即告其妃我今當遣大臣使者周徧東西推求覓子汝今且可莫大憂愁。

　　【記】求覓其子。

　　大王如是慰喻妃已即便嚴駕出其宮殿心生愁惱憂苦所切雖在大眾顏貌憔悴即出其城覓所愛子爾時亦有無量諸人哀號動地尋從王後是時大王既出城已四向顧望求覓其子煩惋心亂靡知所在最後遙見有一信來頭蒙塵土血汙其衣灰糞塗身悲號而至爾時大王摩訶羅陀見是使已倍生懊惱舉首號呌仰天而哭。

　　【記】二頌知終後悲苦三初使者迴白二初前使慰王。

　　先所遣臣尋復來至既至王所作如是言願王莫愁諸子猶在不久當至令王得見。

　　【記】二後使告實。

　　須臾之頃復有臣來見王愁苦顏貌憔悴身所著衣垢膩塵汙大王當知一子已終二子雖存衰悴無賴第三王子見虎新產饑窮七日恐還食子見是虎已生大悲心發大誓願當度眾生於未來世證成菩提即上高處投身虎前虎饑所逼便起噉食一切血肉已為都盡唯有骸骨狼籍在地。

　　【記】二大王悶絕。

　　是時大王聞臣語已轉復悶絕失念躃地憂愁盛火熾然其身諸臣眷屬亦復如是以水灑王良久乃蘇復起舉首號天而哭。

　　【記】二王迎二子三初臣述失志。

　　復有臣來而白王言向於林中見二王子愁憂苦毒悲號涕泣迷悶失志自投於地臣即求水灑其身上良久之頃乃還蘇息望見四方大火熾然扶持暫起尋復躃地舉首悲哀號天而哭乍復讚歎其弟功德。

　　【記】二王並思惟。

　　是時大王以離愛子其心迷悶氣力惙然憂惱涕泣並復思惟是最小子我所愛重無常大鬼奄便吞食其餘二子今雖存在而為憂火之所焚燒或能為是喪失命根我宜速往至彼林中迎載諸子急還宮殿其母在後憂苦逼切心肝分裂或能失命若見二子慰喻其心可使終保餘年壽命。

　　【記】一亡二存對並思忖亡者叵尋存者宜取。

　　三迎子慰母。

　　爾時大王駕乘名象與諸侍從欲至彼林即於中路見其二子號天扣地稱弟名字時王即前抱持二子悲號涕泣隨路還宮速令二子覲見其母。

　　【記】三結會二初科。

　　【文句】從佛告樹神下第三結會結會為三一結會人二結會塔三結會誓願。

　　【記】二釋三初結會人。

　　佛告樹神汝今當知爾時王子摩訶薩埵捨身飼虎今我身是爾時大王摩訶羅陀於今父王輸頭檀是爾時王妃今摩耶是第一王子今彌勒是第二王子今調達是爾時虎者今瞿夷是時虎七子今五比丘及舍利弗目犍連是。

　　【記】經輸頭檀或閱頭檀此云淨飯摩耶此云天后調達亦提婆達多此云天授父母從天乞子天授與之是佛堂弟瞿夷此云明女悉達有三夫人一瞿夷二耶輸三鹿野各有二萬采女五比丘者憍陳如頞鞞䟦提十力迦葉拘利太子陳如十力迦葉二是母親餘三是父親舍利弗此云身子母好身形故母名身是彼之子故名身子目犍連此云胡豆姓也上古有仙居山常採菉豆而食因以命族尊者是彼之後也。

　　二結會塔。

　　爾時大王摩訶羅陀及其妃后悲號涕泣悉皆脫身御服瓔珞與諸大眾往竹林中收其舍利即於此處起七寶塔。

　　【記】塔具云塔婆義翻方墳或云聚相謂累木石及寶高以為相茶毗後分云佛塔高十三層上有相輪支佛塔十一層羅漢四層輪王塔無復層級以未脫三界故十二因緣經八種塔並有露盤佛塔八重菩薩七重支佛六重四果五重三果四二果三初果二輪王一凡僧但蕉葉火珠而已雖兩經異說而凡僧並無層級邇世所立雖無露盤既出四簷猶濫初果儻循蕉葉火珠之制則免僭上聖識者宜効之舍利此云身骨。

　　三結會誓願。

　　是時王子摩訶薩埵臨捨命時作是誓願願我舍利於未來世過算數劫常為眾生而作佛事。

　　【記】三大眾所益。

　　說是經時無量阿僧祗諸天及人發阿耨多羅三藐三菩提心。

　　【文句】說是經時下大眾所益也。

　　【記】四結問意。

　　樹神是名禮塔往昔因緣爾時佛神力故是七寶塔即沒不現。

　　【文句】樹神是名禮塔下第四是結問意。

　　【記】經怖懅其據反廣雅云畏懼也瘭必遙反疽疾也奄忽忽謂倐忽也雛士虞反鳥子也瞤如輪反目動也抆武粉反拭也躃旁益反倒也慟哀過也惙陟劣反疲也。

　　【記】七讚佛品二初品題。

　　金光明經讚佛品第十八

　　【記】句文分二初明讚之能所二初大師約因人讚果釋。

　　【文句】此品從能所得名能讚是三番菩薩所讚是一佛世尊能所合標故言讚佛品。

　　【記】能讚是三番菩薩者一是經初陳列之眾二是信相發起之人三是樹神善女此雖眾兼道俗形混人天既發大心咸名菩薩所讚是一佛世尊者即釋迦教主一佛也斯欲異前讚品能讚是往世金龍一人所讚是三世極果諸佛也然準前釋題品目具含四悉今文略示欲明其相者應云題標讚佛義含能所即世界歡喜也二能讚善生必托緣起緣中最勝莫過讚佛故三菩薩能讚即為人生善也三所讚為能讚乃印成三菩薩說無虗謬即破惡對治也四如來讚樹神快說果地大體大智大用即入理第一義也題含四義文理一如今疏存略不無其以蓋題讚佛實通能所以所讚果佛反讚因人生善破惡二俱不便然或以所讚為能讚生他善業破他惡事斯何不可故知略也。

　　二章安約因果互讚釋。

　　【文句】私謂三番菩薩是能讚一佛是所讚一佛是能讚三番是所讚三番是當佛一佛是現佛通而為言皆是能讚皆是佛故言讚佛品。

　　【記】言一佛是能讚者經云善哉善哉樹神善女汝於今日快說是言經雖獨讚樹神意兼前二故云三番是所讚言三番是當佛等者釋疑也恐人疑云既讚兼能所何以獨題讚佛故釋云佛通現未皆是讚佛爾。

　　二明品之次第二初明諸品所歸亦是今品之來意也。

　　【文句】次第者因前十七品故有今品何者序品敘大體如來游於無量甚深法性窮源極邊壽量品極果冥深合廣能起大用懺品勸菩薩若欲脩學當如懺品滅惡讚品生善空品導成四王至散脂誓願流通說請者之功德正論至善集明說者之功德鬼神至流水說聽者之功德捨身明行者之功德。

　　【記】何者下釋諸品次第序品敘大體等者向疏釋經敘乎五章今唯敘體者蓋指極果所游所契而高而廣法性是佛地之所證為今經之大體也下壽量洎諸品功德皆不出大智大用言窮源等者妙覺中理之源已窮邊際之事已極故種智泯照萬行休息是唯一性更無異途故曰經之大體也壽量果地二智已圓故冥深廣之體起長短之用懺讚空導豈越大用諸品功德無違應體故下云皆金光明之力也。

　　二示今文讚意。

　　【文句】如是等利益出現世者皆是如來大體大智大用金光明力既善始令終初中後竟故諸菩薩等以讚讚佛稱揚教及教主故言讚佛品。

　　【記】明由上一十七品之利益故有下六十二行之歎辭也善始令終者序等三分既皆獲利故三菩薩荷佛深恩而興讚歎故有讚佛品也令亦善也。

　　二經文二初標科。

　　【文句】此文為二一經家敘陳列讚眾。

　　【記】二釋義二初經家敘。

　　爾時無量百千萬億諸菩薩眾從此世界至金寶蓋山王如來國土到彼士已五體投地為佛作禮却住一面合掌向佛異口同音而讚歎曰。

　　【文句】從此至彼金寶蓋剎施三業供養投地是身同聲是口口身共暢意業也。

　　【記】疏文可見經云從此至金寶蓋國者欲張大其眾滿中菩薩皆讚釋迦教主也比見有人不曉斯旨謂讚彼佛經疏非闇一何昧哉或恐後學隨他所解謬釋經文今略引疏示之原乎讚品之來者蓋三番菩薩並由上聞經得利故讚佛及教豈闕他佛況疏云一佛是能讚若謂讚彼佛者能讚一佛何指釋迦定起耶經疏泠然故不繁引。

　　二正說偈二初分文別釋二初分文。

　　【文句】二正說偈合六十五行半文為三一二十行諸菩薩說二十七行信相說三二十八行半樹神說云云。

　　【記】即智者就題分偈故合六十五行半文為三即以如來定起三行經文合在樹神段中故云二十八行半樹神說分文可見疏不委釋故注云云應云六十五行半文為二初六十二行半三番菩薩說二後三行如來定起說故下章安總釋乃云其文有四即斯義也具如下釋。

　　二釋義三然此三番菩薩讚辭疏不分釋達者必辭意俱明恐新學者不曉今粗科釋初諸菩薩讚三初寄言讚三初讚能說教主自行功德三初讚大小相海二初讚相好三初讚金色光一大相。

　　如來之身金色微妙其明照耀如金山王。

　　【記】經云如來之身者標起也金色微妙等三句者讚第十四金色光微妙一大相也。

　　二讚身清潔等三小相。

　　身淨柔輭如金蓮華無量妙相以自莊嚴隨形之好光飾其體淨潔無比如紫金山圓足無垢如淨滿月。

　　【記】經云身淨者即讚第十一身清潔一小相也柔輭者讚第十二身柔輭小相也圓足無垢二句讚第二十身滿足小相亦是讚容儀滿足。

　　三重讚梵音一大相。

　　其音清徹妙如梵聲師子吼聲大雷震聲六種清淨微妙音聲迦陵頻伽孔雀之聲。

　　【記】亦是兼讚言音深遠小相海也梵聲者譬佛音深遠故師子吼聲者譬佛音無畏也大雷震聲者譬佛音破迷也云六種聲者諸文皆云八音一極好二柔輭三和適四尊慧五不女六不誤七深遠八不竭譯人增減不須和會亦可先舉妙如梵聲者即八音中深遠音也師子吼大雷震即舉不女音也以佛住首楞嚴定常有世雄之德久離雌耎之心故所出音聲能令一切聞者敬畏天魔外道莫不歸伏也上既已列二種聲下但云六種聲者即舉迦陵頻伽孔雀等六種聲也以迦陵頻伽翻極好聲也。

　　二讚尊特。

　　清淨無垢威德具足百福相好莊嚴其身光明遠照無有齊限。

　　【記】上以大小相間而讚蓋顯身相大小咸遍辭意雖含尊特未彰故今復讚身相光明俱無限齊經云威德者巍巍堂堂之相也。

　　二讚智斷功德。

　　智慧寂滅無諸愛習。

　　【記】上句讚智德下句讚斷德。

　　三總結尊特。

　　世尊成就無量功德譬如大海須彌寶山。

　　【記】大論云尊特身佛者巍巍堂堂譬如須彌映臨大海所有大小相好亦巍巍堂堂然如來自行具足三身功德諸菩薩唯讚尊特者上冥下應已攝三身斯乃讚智之巧學者思之。

　　二讚所說教法化他利益二初敘說教因由。

　　為諸眾生生憐愍心於未來世能與快樂。

　　【記】在文可見新經云欲利益諸眾生故常行法施乃至令得大果證常樂故。

　　二讚所說教法二初讚經宗體。

　　如來所說第一深義。

　　【記】體指序品如來所游深廣無界超諸因理故稱第一深義舉深該廣即甚深無量也宗指壽量極果所得過諸菩薩亦稱第一也法報體一深義可知。

　　二讚經力用三初讚上懺品滅惡。

　　能令眾生寂滅安隱。

　　【記】寂滅者寂諸業行之惡滅於果報之苦。

　　二讚上讚品生善。

　　能與眾生無量快樂。

　　【記】上是如來敘昔龍尊讚佛意生今日當機之善故能與無量快樂。

　　三讚空品雙導二初讚能導空法妙。

　　能演無上甘露妙法能開無上甘露法門。

　　【記】經云甘露者即長生不死之藥也文詮中道妙空實相真諦能過二死迷變可生四德常身故斯理空即名甘露仍由染體本淨空名妙法從此而入復名法門。

　　二讚滅惡生善深。

　　能入一切無患窟宅能令眾生悉得解脫度於三有無量苦海安住正道無諸憂苦。

　　【記】懺得斯空二死惡患之報即謝三德涅槃之宅可入言解脫者有二意若就解脫惑業之縛即破惡也若取無染自在之淨即生善也度三有等破惡生善可知。

　　三結讚人法。

　　如來世尊功德智慧大慈悲力精進方便。

　　【記】功德智慧結上讚能說教主尊妙人也慈悲精進結上讚所說教法宏深也法之宗用如是者皆慈悲精進所致也。

　　二絕言讚三初絕言讚故不能稱計說喻。

　　如是無量不可稱計我等今者不能說喻。

　　【記】二絕心讚故盡思度量不能得知大海一滴少分也。

　　諸天世人於無量劫盡思度量不能得知如來所有功德智慧無量大海一滴少分。

　　【記】三指廣結讚。

　　我今略讚如來功德百千億分不能宣一。

　　【記】可見。

　　三讚已迴向。

　　若我功德得聚集者迴與眾生證無上道。

　　【記】迴向有三義現文有二理含其三在文可見。

　　二信相說二初經家敘。

　　爾時信相菩薩即於此會從座而起偏袒右肩右膝著地合掌向佛而說讚言。

　　【記】二正說偈二初總讚相好功德。

　　世尊百福相好微妙功德千數莊嚴其身。

　　【記】千數者舉大數也。

　　二別讚大小相海五初別讚二種光相二初讚色具光相。

　　色淨遠照視之無厭如日千光彌滿虛空光明熾盛無量無邊猶如無數珍寶大聚其明五色青紅赤白瑠璃頗棃如融真金光明赫奕通徹諸山悉能遠照無量佛土。

　　【記】色淨遠照下即第十四金色光相光明熾盛下即第十五身光相然二種光相若據生身皆有齊限如云身光面各一丈今云如日千光乃至悉能遠照無量佛土故知信相昔為龍尊讚佛尊特發願未來得值釋迦今日讚佛豈忘其本是則大相小相皆寄尊特而讚也。

　　二明光具與拔。

　　能滅眾生無量苦惱又與眾生上妙快樂。

　　【記】昔為龍尊讚佛身放大光滅盡三界一切諸苦令諸眾生悉受快樂今日讚佛還讚光明滅苦與樂在文可見。

　　二總讚諸根相好。

　　諸根清淨微妙第一眾生見者無有厭足。

　　【記】如大相中有身端直皮膚薄細舌大覆面齒白齊密眼如金精睫如牛王小相中有鼻高孔好不現耳輪輻相埵成身清潔柔軟等諸根皆見者無有厭足。

　　三又比讚一小相二初讚髮相。

　　髮紺柔軟猶孔雀項如諸蜂王集在蓮華。

　　【記】孔雀頂蜂王等皆比髮有紺色如八十好中有髮色青珠好等。

　　二具功德。

　　清淨大悲功德莊嚴無量三昧及以大慈如是功德悉已聚集。

　　【記】清淨慈悲無量禪定久皆莊嚴故髮好柔軟。

　　四復明相好功德二初明相好具功德二初明嚴身克果之用。

　　相好妙色嚴飾其身種種功德助成菩提。

　　【記】可見。

　　二明攝生感讚之功。

　　如來悉能調伏眾生令心柔軟受諸快樂種種深妙功德莊嚴亦為十方諸佛所讚。

　　【記】若相若好隨大隨小悉能調伏令心柔軟受諸快樂故為諸佛所讚。

　　二明功德具光明。

　　其光遠照徧於諸方猶如日明充滿虛空功德成就如須彌山在在示現於諸世界。

　　【記】功德高廣猶如須彌顯出大海。

　　五又比讚齒毫二大相。

　　齒白齊密猶如珂雪其德如日處空明顯眉間毫相右旋宛轉光明流出如瑠璃珠其色微妙如日處空。

　　【記】三樹神說二初經家敘。

　　爾時道場菩提樹神復說讚曰。

　　【記】言道場菩提樹神者即如來得道之場在此樹下然樹本名畢鉢羅佛坐其下得菩提智果立此為名故今女天依此樹住亦以為名也西域記云昔佛在世高數百尺屢經殘伐猶高四五大莖幹黃白枝葉青翠冬夏不凋光鮮無變每至如來涅槃之日葉皆凋落頃之復故此在中印度摩竭陀國大城西南四百餘里脩苦行處不遠有此樹也。

　　二正說偈四初總讚。

　　南無清淨無上正覺。

　　【記】南無者歸命之辭也清淨者佛性論有二種一性淨本無惑染故二相淨對治離障故今總讚如來中邊智滿法報應圓故謂無上正覺也。

　　二別讚二初廣讚能說教主三初就所覺顯明讚佛法身。

　　甚深妙法隨順覺了遠離一切非法非道獨拔而出成佛正覺。

　　【記】甚深妙法者法性高廣諸法融妙圓智圓覺徧一切處眾邪染障本自離故如來隨順斯理覺了其性一切魔外涅槃非法禪戒非道猶如大樹盤根厚地唯佛金剛大智獨拔而出成佛正覺者所謂出纏大法身也然準圓佛大智覺了本性非法非道應離三乘七方便涅槃非法戒定非道方曰遠離一切法者即所生果法也道者即能生因道也苟未離無明相分皆曰其非也。

　　二就能覺智行讚佛報身三初約法。

　　知有非有本性清淨希有希有如來功德。

　　【記】知有下二句讚報智也知者照也有即俗非有即真本性清淨即中以一切種智知照三諦則冥深契廣事理周極名佛無上報智也希有下二句讚佛助行功德重言希有者歎美之鄭重也下皆例然因中戒定萬行有排障敵惡之力名功助發大智成佛大果名德法華云久脩業所得即無上報故謂如來功德也。

　　二約喻。

　　希有希有如來大海希有希有如須彌山。

　　【記】即喻上報身智行也大海喻智也須彌喻行也其智冥理窮實相底故方之大海釋論謂智度大海佛窮其底因中萬行積功累德喻彼須彌如華嚴涅槃皆云析骨書經如彼妙高。

　　三總合。

　　希有希有佛無邊行。

　　【記】智行契理三法一如故曰無邊行也。

　　三就垂世形益讚佛應身。

　　希有希有佛出於世如優曇華時一現耳希有如來無量大悲。

　　【記】優曇華者具足云優曇鉢羅此言瑞應亦云靈瑞輪王出世時感此華泥洹經云閻浮提內有尊樹王名優曇鉢羅有實無華優曇鉢樹有金華者世乃有佛故云時一現耳無量大悲者垂應本也以大悲故不住涅槃。

　　二略讚所說教法。

　　釋迦牟尼為人中日為欲利益諸眾生故宣說如是妙寶經典。

　　【記】如來將欲口輪說法必須意業鑒機如日照物無所不徧為欲利益者準金光明之力用須明十種利益方盡垂世說法之意也。

　　三請佛出定二初讚今所入定為請見由三初就果佛讚所游定。

　　善哉如來諸根寂滅而復游入善寂大城無垢清淨甚深三昧入於諸佛所行之處。

　　【記】諸根寂滅者以了眼等性常具無減脩諸惑死生悉已寂滅故常居寂定而復游入者將軫法輪表不妄說又三世佛說必須入定故首楞嚴經云雖知諸法常是定相而示眾生諸禪差別言善寂大城者正讚所入定也即向經初法性三昧若入此定即能善了諸法寂滅無非法性故防生死之非禦涅槃之敵即中道善寂而名大城也亦名無垢清淨三昧等既是佛之境思故受無垢清淨之名為諸佛行處也。

　　二明三昧能空行相。

　　一切聲聞身皆空寂兩足世尊行處亦空如是一切無量諸法推本性相亦皆空寂一切眾生性相亦空。

　　【記】此經雖則結歸方等說在般若時後懺讚善惡皆推空導故空品謂無量餘經已廣說空故此經中亦譚其空為入理門也佛游三昧亦從空入聲聞之人雖從空入猶為身果所纏如來空智明見聲聞身果性相皆空諸佛境界亦空如是一切無量諸法者指上自他依果國土淨穢推性推相不見差品一切眾生依正境界推求性相皆同真淨無復其異然推乎性相者即空觀遣情顯理之要門也一家明觀諸處共論其如講學之人亦多昧之今家承用則依中論智論準理準義開拓觀門故於權教實教事觀理觀悉已明之學者須知且如性相二空本是一空觀法備遣情計故有兩番行相是知若善脩一空觀者必遣二種執性如法華止云知法常無性荊谿謂應無性性無相性諸文為辯性相寄前後說故以二諦分之乃云四句推性不見性是世諦破性四句推名不見名是真諦破相相破即相空也荊谿釋云若有性執世而非諦破性執已世乃名諦是以名為世諦破性性執破已但有名字名之為假假即是相為空相故觀理證真是名真諦破相空非前後二諦同時故知性執破已雖名世諦初軫其觀即須觀真四句推性雖不執性其如惑存轉計其名既不見理但名世諦仍觀法性真理破名字相相執破已方證其真故名真諦破相或初觀真諦四句推性便了陰界色心名字無四句相即名真諦破性破相豈待轉觀破相方用真諦耶若爾推性何故云不自他共等推相自謂不內外中間等句法既別顯理用觀自異何謂秪一四句空觀破二種執耶答向謂寄前後說對所破執相故推性則謂不自他等推相乃言不內外等考乎觀門豈有異途故荊谿云內秪是因外秪是緣等況止觀明性空觀畢乃引中論諸法不自生等四句為證洎明相空觀畢亦引斯論諸法不自生等四句以斯照之應無別觀又止觀但名一總空觀者即二空觀也問法華疏約真俗假實明生法二空荊谿釋云真諦即法空俗諦即生空俗假真實乃引玄文世諦破性真諦破假假破即相空性破即性空為證若以性相二空秪一空觀何引人法二空對顯二諦耶以人空時亦未法空故性相二空若例人法空者應二空須異何謂性空未顯於理相空無別觀耶答小乘得人空時容有未得法空如云見惑若破得須陀洹果名得生空此則少顯真理進破思惑方得法空其理究顯大乘人法境融觀道不異如大品云色性如我性我性如色性四陰如我用觀亦然縱有惑分麤細執破前後用觀必無異時而法華疏約人法空名二諦者為對所破寄分真俗故引世諦破性名性空真諦破相名相空為證其如用觀委明行相須於我人生境破性破相方得生空復於陰界入法寄俗寄真推此二空窮斯真理名為法空方是用觀行相委悉故止觀云於性相中求我人知見不可得是生空於性相中求陰界入不可得是法空而疏以俗諦對生空者蓋此生空體是法執故以俗諦顯此空相故云俗假假即虗妄也法執若破妄染究盡方名真諦故云真實實即究竟也荊谿體斯疏意復以玄文寄世諦顯性空等義而為證也故云真俗不二二空俱時問既云二諦不二二空俱時顯是一理一空又何分二諦及明二空耶答其實所顯理是一能觀觀亦一為對所破執故而分二空顯空淺深故而寄二諦是故性相空中性空約理理既未顯但名世諦明空空猶未盡但名性空仍於世法又觀真諦破此執名之相相若破已理顯方名真諦觀成方名相空故寄二諦顯二空相故知若曉性相二空對所破而分真俗者則寄二諦明人法二空準理亦然是則人空空未實故乃寄俗顯故云俗諦即生空也法空空既已淨而寄真顯故云真諦即法空也矧又雖用生法互融之觀而照真俗不二之境其如眾生無始多於生境計我起執不二之觀亦於生境先當其用故破人執時且名生空既法執在復觀其法本無其執離四句相方名法空故大師謂始覺人空終覺法空然此二諦顯二空相通圓之教行相亦同但通用其觀止照真理故寄俗寄真顯性顯相明斯二空唯在真理而圓實之教體生體法推性推相唯是中道法性法性無生無性名世諦破生破性此生此性即法法體本空名真諦破法破相雖寄二諦悉用中道而顯二空通無此觀學者思之然委明二空推所執能人執隨法執亡者具如前疏空品記文。

　　三指凡愚不了請現。

　　狂愚心故不能覺知。

　　【記】上讚佛所游三昧空智徧了諸有差異悉皆泯亡唯真智獨存更無染異樹神分曉悲愍凡迷狂亂愚癡不了性相俱空故請佛出定。

　　二騰昔常願見正請出定四初正敘昔願行請現。

　　我常念佛樂見世尊常作誓願不離佛日我常於地長跪合掌其心戀慕欲見於佛我常脩行最上大悲哀泣雨淚欲見於佛我常渴仰欲見於佛為是事故憂火熾然惟願世尊賜我慈悲清冷法水以滅是火。

　　【記】我常念佛者念即觀照之異名也心遊法界常照三身敘昔觀力未充欲求深證故助之以誓願跪之以合掌加乎戀慕哀泣雨淚脩行大悲等並助常念之觀也言最上大悲者即無緣悲也正助合脩故曰最上問樹神在會明見如來入定說經何故方今頻言欲見於佛耶答今有二意一者如來入定本為說經說經既畢要須出定欲出其定須得其請故佛出定能印三番所說皆實既一期事畢乃樹神致請殷勤故敘昔常願見復加願行欲使未來亦得見佛故云願使我身常得見佛二者樹神久已分見如來真身欲唱念佛之觀更求上證故寄請佛出定頻陳欲見苟得如來酬請現身即己心中真佛顯發更明故下結云唯願慈悲為我現身。

　　二約定具慈悲請現三初明慈悲能護迷暗。

　　世尊慈愍悲心無量願使我身常得見佛世尊常護一切人天是故我今渴仰欲見。

　　【記】樹神自昧如來上位真身故請佛加願使我身常得見佛復愍於他迷瞽所及不見佛之真體故敘世尊常護一切是故渴仰欲見者即引己及他請佛現身。

　　二約聖凡未發性明。

　　聲聞之身猶如虗空𦦨幻響化如水中月眾生之性如夢所見。

　　【記】即樹神擊請今佛出定也佛雖在定明了性淨猶如瑠璃表裏通徹照機起應皆不動於寂定如來雖久已明了其如眾生未發上定故樹神頻請出現發悟斯機乃舉六喻顯乎聲聞色體非性明體所證真理閴寂無知如空之虗無亦燈之煙焰術之所幻聲之谷響神通之化水中之月皆非實性不能即寂即現也眾生之性虗妄現在如夢所見都無實相。

　　三就佛行處明見請現。

　　如來行處淨如瑠璃入於無上甘露法處能與眾生無量快樂如來行處微妙甚深。

　　【記】正明佛所入定具慈愍照故請如來出定令我及眾得安樂故。

　　三愍凡聖不知請現樹神以凡夫小聖共迷佛所遊境界故請佛現身即令明見唯心佛現。

　　一切眾生無能知者五通神仙及諸聲聞一切緣覺亦不能知。

　　【記】經五通神仙者別舉人趣中有術成仙者發得五通雖有他心宿命而不知佛所遊定照理起應不離眾生心體無漏二乘雖有三明六通亦昧佛境唯心故曰亦不能知也。

　　四指已信不疑請現。

　　我今不疑佛所行處惟願慈悲為我現身。

　　【記】樹神述已於佛行處明了無滯雖知本無隱現上舉他眾共迷佛境實有動靜故敦請出定云惟願慈悲為我現身問今佛入定說法對告起禮舍利既有往來時會共見樹神焉知如來在定未出而致請殷勤耶答樹神大權久與佛同事昔為流水救魚樹神現半身示數長者既已成佛樹神豈猶滯凡故今一動一靜皆扶佛化何不知之有矧凡出定入定皆有其儀佛雖起坐往來其如未示出定之相樹神敦請至勤方現出相其相者必須先示微微動搖其身次乃黈氣嚬坤徐緩而起方知如來示出定相故法華謂安詳而起此經云出微妙音故知定起皆有其相也問新經自云爾時薄伽梵於日晡時從三昧起觀察大眾而說頌曰金光明妙法最勝諸經王今之讖本何故至三番讚畢方云從三昧起耶苟譯者所見不同其如集經者梵本編文安次如何耶答梵本不同豈須和會其如學者無由曉經今略試評之在理或當冀無私隱且夫此經古師謂是偏方之教即一時赴機之說也故天台結歸方等部攝斯由機分大小應赴權實赴權小者令見佛從定起說法應實大者則知佛在定而告亦如華嚴中令見女子身中入正受男子身中起出說等當時察物既殊故集經者或言定起方說或云說畢定起然佛滅度後集經者又迹一途亦有窟內窟外所集亦云梵語有賖有切等致譯經者所覩梵本不同如讖師曾遊五天必覩梵文正本見云佛在定而說必須信受敬譯淨師本弘小典晚接梵文或見云佛從定起方說正符所宗故編譯無改至列聲聞菩薩等眾皆云於日晡時從定而起到佛會所古師嘗推譯者未為雅當信亦有之然聖師所為必非徒然凡流膚學莫盡考乎厥由也求過得過附贅之尤亦已甚矣學者體而思之問大師既依讖本釋經何故云入遊法性出敘經王耶答如來常在法性上定應機順物示入定相雖心遊寂理口出其言故謂出敘經王蓋寂不阻照說無妨定非謂身出其定也。

　　四酬請起定二初明經家敘起定。

　　爾時世尊從三昧起以微妙音而讚歎言。

　　【記】爾時者即當樹神請畢之時佛示出定之相乃云以微妙音而讚歎言即微細妙好之音而悅豫四眾也。

　　二明佛定起能讚。

　　善哉善哉樹神善女汝於今日快說是言一切眾生若聞此法皆入甘露無生法門。

　　【記】佛讚樹神意合前二以諸菩薩及妙幢能讚佛所說教皆是快言如來序品已來明大體大宗大用是金光明妙三法也故云快說是言若眾生聞此三法即能發解證悟明了常住故云入甘露無生法門耳。

　　二章安總釋二初約義釋二初約佛讚義二初約定果讚因二初正明讚因義二初示義。

　　【文句】私謂其文有四前三是能讚後一是所讚所讚又是能讚能讚又是所讚。

　　【記】私謂下總釋也其文有四者前大師分科止為三段以如來定起三行之文合為樹神段中故注云云今章安開釋方為盡理文現可見。

　　二引證。

　　【文句】故文云佛從三昧起以微妙音而讚歎言善哉善哉樹神善女汝於今日快說是言豈非所讚讚能讚其文既明不須惑也。

　　【記】二示印成讚教。

　　【文句】又是印成三番菩薩讚教從序品已來快說如是果地大體大智大用菩薩脩因也上文有佛禮舍利即果身禮因身也。

　　【記】三番菩薩皆先讚佛次讚說教即讚如來從序品已來是說一經大體大智大用菩薩脩因也何者序品明遊法性佛指所遊是諸經王等三番謂佛是說一經之大體也壽量明佛常果三番謂佛是說一經之大智智即宗也懺讚空品謂佛是說一經之大用也四王至捨身品皆是說菩薩脩因也三番讚教既稱佛所說故如來定起印成即讚樹神等快說是言也。

　　二讚通三業。

　　【文句】今文有佛讚大懺大讚能請能說能聽能行皆是快說也當知快說是果讚因菩薩也即果口讚因口其義孱然果意讚因意任運例成也云云。

　　【記】章安因明今品果佛定起能讚因人快說復考經之上文亦有果身禮舍利之義舍利者翻骨分也即因身爾上懺品佛讚大懺讚品佛讚龍尊是大讚皆言大者一懺一讚等法性大體知罪福性空也四王品能請善集品能說鬼神品等能聽捨身品能行皆是快說者共能了金光明教能詮所詮是體宗用三即一切三法故皆名快說也信相龍尊四王等並是因人故謂因口所說孱字(士限反)現也身口非意不行故云任運例成也。

　　二約出定義二初據起問入。

　　【文句】問佛何處入定此云從三昧起。

　　【記】二答始末在定二初明住法性定。

　　【文句】答初將說經佛游甚深法性今說將竟故從三昧起此經首尾皆在法性中說其文甚明。

　　【記】問諸經先須入定定起方說今經何故一向在定而有所說耶答若論法性上定豈有出入說默之異既示其定蓋順物機物機所宜適樂不同諸經示同往佛皆先入定履歷法緣對治散心妄有所說故須入定定起方說此經首尾在定而能說者意同向理又示金光明無量甚深自在無礙寂照融徧故說畢定起印成三番快領如來所說法也。

　　二彰法性圓融。

　　【文句】若作入法性者法性自在四佛五佛同處各處共見異見四來四去一住一在隨人所覩皆無障礙也。

　　【記】言若作入法性者顯理含容不阻出入上唱法性無量甚深一出一入有說有默豈逾法性故云法性自在言四佛者即四方佛也五佛者并釋迦耳同處各處等者信相室與靈鷲山雖異若了唯心者見唯妙土則弟子眾一故五佛同處共一身一智也是則四無來去一無住在其執權教者弟子眾異謂妙幢所居共佛耆山敻隔多里故四佛五佛匪唯各處亦見異身異智實來實去定住定在雖此殊別無離法性故云隨人所覩皆無障礙也。

　　二約觀釋二初明事三業境。

　　【文句】觀心者諸菩薩三業讚佛三業事可解。

　　【記】言觀心者標明觀釋也先明諸菩薩讚具三業為妙觀境然讚雖在口身須恭謹心仍尊重三業齊運讚義方成。

　　二明理三觀成二初明於事觀理。

　　【文句】三觀心者觀身不得身身空但有名字名字無量或捨身名檀乃至身空名智慧六度十度八萬塵沙法門名字即空說空不定空假非言假非空非有即顯中道。

　　【記】言三觀心者寄身等境示空假中能觀三觀心也近有講人不知便謂後人妄加心字亦由向迷心為所觀致有踳駁斯之疎謬不可云也止如十六觀經本明佛觀疏云心觀為宗或不見斯意乃妄有穿鑿今之學者切宜思之觀身不得身者先明身觀推檢四大本無實性名身性空但有名字即身相也名字多種且舉六度十度等如身行布施名檀身離諸非名戒身受所辱名忍身動前行名進身能安靜名禪身了體空名慧身行其巧名方便身立盟誓名願身利及於他名力身出生死名智身乃至身行八萬塵沙法門行者隨受名字達名無名名身相空推檢性相雖空而色心諸法宛然故空不定空假不定假非空非假皆真實妙性名顯中道也觀身既然口意例解。

　　二明事得理成三初明無觀俱失。

　　【文句】三觀宛然事理六法皆悉具足若無觀慧事亦不成。

　　【記】身等為境能發其觀觀成境現事理雙明猪揩金山方之可解。

　　二以衣物為例。

　　【文句】例如三衣六物若解其意三六俱成若不解者非但無六三亦不成。

　　【記】三衣者僧伽棃鬱多羅僧安陀會也六物者兼尼師壇鉢多羅漉水囊也是知六外無三亦如四禪八定定外無禪蓋衣名則局物名稍通衣者遮覆之義也鉢多羅等且非遮覆故通名物也亦如無色四處受想慮亡則無支林喜樂之名故通受定名也色界四處雖通靜慮受想尚行則別受禪名故知解之則事三理六俱明昧之則三六四八俱暗。

　　三得理俱成。

　　【文句】觀心亦爾若得理觀六觀亦成若不得意既無理觀事觀亦不成無六亦無三此之謂也此大好甚廣云云。

　　【記】境由觀顯理觀若成身口意三名妙色心故亦名六觀亦名事理成也無六亦無三者牒上例中若不解之文也可見。

　　【記】維昔先稟法智大師甞講次撰記解釋經疏方終一十七品會乃歸寂其最後讚佛一品經旨幽邈疏科尚簡而鈎索深隱固亦難矣予雖不敏忝久親講授遂纂集舊聞繫諸卷末亦冀覽者豈貽續貂之譏云。

金光明經文句文句記會本卷第八(終)

　　音釋

　　【經】

　　廐

　　(音救廐馬舍也)。

　　彷徉

　　(彷音傍徉音羊彷徉徙倚也)。

　　憩

　　(音氣憩息也)。

　　呰

　　(音子口毀也)。

　　䑛

　　(音是䑛以舌取物也)。

　　睫

　　(音接睫目傍毛也)。

　　噴

　　(普寸切噴鼓鼻也)。

　　愕

　　(五各反驚也)。

　　惋

　　(音腕惋驚嘆貌也)。

　　挾

　　(音恊挾持也懷也)。

　　奕

　　(音亦奕大也盛也)。

　　【記】

　　閴

　　(音吸閴寂也)。

　　黈

　　(天口切黈氣也)。

　　嚬呻

　　(嚬音頻呻音申嚬呻師子振威也)。

　　晡

　　(音逋晡申時也)。

　　敻

　　(休䯧切遠也䯧音慶)。

　　駁

　　(音撥駁馬色不純)。

　　踳

　　(蠢喘二音踳駁色雜不同)。


