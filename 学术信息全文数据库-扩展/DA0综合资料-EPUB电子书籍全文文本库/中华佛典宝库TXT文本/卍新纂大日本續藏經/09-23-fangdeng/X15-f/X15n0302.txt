卍新纂大日本續藏經第 15 冊 No. 302 楞嚴經略疏


　　No. 302-A 楞嚴略疏緣起

　　余忝學禪於講師之門未能一顧也迨罷參歸閩山中無事取大藏徧閱之於楞嚴一經自謂獨得其關鍵因作翼解二卷稍抒鄙見以佐諸疏之所未逮時天啟甲子歲也至崇禎丙子余開法於泉之開元適二雲曾公分憲泉南公政之餘每常命駕商略大事間及楞嚴以為苦於諸疏之煩亂囑余為撰大旨余謂治禪者多樂觀大旨然曲折有所未晣終不能盡掃餘疑而遽以己意通之其失靡細乃為廣翼解而作略疏間亦博採眾說融為一家之言大旨固不憚闡揚而曲折亦所必晣務使觀者觸目而爽然會心不為經文所蔽諸疏所亂而已天台耶賢首耶固未暇問其後塵也前三卷成於開元溽暑中秋歸福州鼓山繼成三卷明年春有浙西之行諸鄉紳留居苕谿之真寂後四卷始克成焉戊寅燈節後擕李曹愚公侍御過訪暫一寓目不勝嘆賞遂命工災木工既竣乃謹識其歲月於此盖一時緣起之功未可忘也。

　　崇禎戊寅八月中秋日真寂釋元賢題於繼燈堂

　　No. 302

楞嚴經略疏卷之一

　　福州鼓山湧泉禪寺沙門　元賢　述

　　大佛頂如來密因修證了義諸菩薩萬行首楞嚴經

　　此經題首大佛頂三字即指吾人本來妙心也佛頂者表最尊最勝之義又恐尊勝二義有所未盡故復加一大字於佛頂之上顯此妙心含吐十方彌綸萬有而實境界超絕非言語可及思慮可到故曰大佛頂此下四句皆顯大佛頂之功能也上二句在佛位上說下二句在菩薩位上說如來密因言本此妙心為大因也如來乃果位之極而最初修行必先得此妙心以為之因如蒸飯必先得米鑄像必先得金不然雖有巧力無可成理因而言密者謂此心出言思之表非事相顯因之比也修證了義者言闡此妙心為大教也諸佛說教全依此妙心發明修者修此證者證此故說修說證皆究竟窮極更無餘義若不依此妙心有所宣說雖非外道終屬權漸非了義也菩薩萬行者言依此妙心為大行也菩薩自十信至等覺其間仰趣佛果下化眾生其行最廣然必依此妙心則舉足下足無不圓明妙寂若不依此雖善葢天下功高萬古盡屬有為之功生滅之行而已首楞嚴者譯云一切事究竟堅固言證此妙心為大定也世間一切事皆生滅不常倐忽變幻何有究竟堅固之可言唯此心則本統萬事攝萬相總是一究竟堅固之圓定今既證此故雖歷萬境而常寂應萬緣而不撓也此上四句經中備明其旨臨文當自知之。

　　如是我聞一時佛在(至)歸來佛所。

　　此一段名序分乃說經之由也自如是我聞至文殊師利而為上首乃是諸經之通式凡佛說經必有此六種故述經者必敘之證此經結集非妄令人深信也自時波斯匿王至歸來佛所乃是此經發起之事此經發起由阿難乞食悞墮婬室佛乃說大佛頂呪令文殊往救此中節節大有深意未可忽略阿難在諸弟子中多聞第一佛所說法渠皆憶持無少遺失則平日論心論性說妙說玄何不了了渠既多聞又不是專尚口耳之學發心要依佛教學佛行所以於入城乞食之際憶佛責須菩提大迦葉心不均平便發平等心行平等慈乞食不分貧富且嚴整威儀肅恭齋法直是循規蹈短步步思要作佛彼多聞如是發意力行又如是宜廣歷諸境可保無虞者也如何忽遇摩登梵呪便被攝入婬室全做不得主宰葢為渠悟非實悟證非實證不過在意根下領略名曰見性意根下安排思要作佛這等人平居無事儘可自負或遇輕𦕈境界亦可把持忽然遇著難把持處便七華八裂了也古人所謂汞銀禪遇火便飛去耳又此經於諸欲中乃以婬欲發起者亦有深意以諸欲中婬欲為最葢為人有身必假婬欲中來此欲便是命蒂中帶的最為難斷雖三界輪迴或升或沉亦多因此欲輕重而定不斷此欲決不出輪迴要斷此欲非實證入本性者未可言斷也世尊要救阿難乃於大佛頂中現百寶光者表無上智光也現化如來者表無為心佛也說呪者顯無上心法也並是無思無為超情離見中發出所以摩登梵呪遇之便解如湯銷氷如日破暗而不可復得矣然佛呪神力自足往救何必文殊將之良以無上深法非大智不能奉持根本重病非大智不能破滅故必敕文殊者表大智也發起因由其義如是始知世尊說法義味殊深非同世典也。

　　○婬躬撫摩將毀戒體二句諸解謂阿難為婬躬撫摩將毀戒體也惟吳興謂阿難乃初果聖人得道共戒決無毀犯之事以將毀二字屬摩登謂是摩登將毀阿難之戒體也此說甚精可從戒體者即經所謂無作戒體也從白四羯磨所發持之則肥犯之則羸故曰戒體或又謂阿難既決無毀犯則世尊何須說呪往護愚謂聖既示迹同凡法應如是耳。

　　阿難見佛(至)名覺知心無有是處。

　　阿難歸來見佛自恨一向多聞未全道力乃是渠一大轉關處既悔前非却求今是乃請諸佛得成菩提之法所請妙奢摩他三摩禪那者即首楞嚴定之分名也只是一心離萬法而無迹名曰奢摩他即萬法而全彰名曰三摩即離即而非離即名曰禪那此三非縱非橫非並非別故曰妙也又此三在本來心體上名三如來藏如金在鑛全是本體未有工夫也在菩薩修證上名三觀如金在爐即本體而起工夫即工夫而復本體也在諸佛成果上名三德如金出爐修功既畢全體獨純也今經奢摩他等者正指菩薩位中三觀耳但前後發揮自然兼及三藏三德之義所請最初方便者謂修此三觀之最初方便也自此下至四卷半開顯一心圓融三藏是為觀前最初方便自四卷半已去說二決定義乃正修觀下手最初方便然十卷之文委曲詳盡無非修觀者所宜預知則十卷皆最初方便耳阿難請修三觀最初方便而佛乃審其最初發心者何也如醫病者先要審其病源病源既得方可用藥又如千里之行慎在最初一步此步若錯決無能到之理也阿難自陳乃以目觀見如來勝相殊絕心生愛樂便發心出家此是逐外生心悉屬虗妄用此心而求佛果正如適燕而南其轅矣葢用此心則無論生邪情造惡業即厭凡趨聖捨穢取淨極之至於淨穢雙捨有無俱捐不出生滅終屬輪迴所以世尊急窮破之然不直破其非心而曲窮其所在之處者葢以妄心無處無處則無體無處無體非妄而何阿難最初一番認心在身內乃是凡夫之通病世尊則以心不在內破之葢心在身內合知身內之事如人在堂中必先見堂內後見堂外今一膜之內便全不知不見則心非在內明矣二番遁於在外世尊則以身心相知破之葢心在身外則心身了不相涉目之所見心宜不知今目所見心能分別則心非在外明矣三番遁於潛根謂心不在內不在外止潛於根內如眼在瑠璃中故不見內而能照外也世尊則以心不見眼破之葢瑠璃籠眼能見一切物然眼亦見瑠璃今云心潛於眼能見一切物而不能見眼則心之非潛根明矣四番復遁於在內而謂合眼見暗為見內追解不能見內之難也世尊則以見暗非內破之葢合眼見暗則眼與暗對暗在眼前既在眼前非汝焦腑何云見內若謂所對不在外而在內則是眼能返觀也其失尤甚矣五番遁於隨所合謂隨所合處心則隨有也世尊則以是心無體破之葢心若有體必有所從今挃體自驗其能知之心非自內出非自外入則無所從來矣心若有體必有一定今此能知之心非是一體非是多體非是遍體非是不遍體則體且無定矣來既無從豈有隨合之相體尚無定豈成隨有之義哉六番遁於中間謂內根緣外塵識生其中也世尊則以不得成中破之若兼根塵以為中則一半屬根一半屬塵二者敵立竟無中位若不兼根塵而獨處根塵之中以為中則既離根非知離塵非不知果何體性而成中乎七番由前六處被破故引教立一切處無著無心世尊則以有意不著即非無著破之葢世尊於般若會中廣談無著者良以般若光中諸法本空非有對待今以我與有無二境對立而言無著則無著之義不成以為無則何有可著而言不著以為有則便著矣何言無著按前七番所破之心乃是緣塵起滅之心全無定處阿難曲示迷情世尊詳加披剝意使妄計盡銷則一真獨露也若識得真心則七處之心總成圓妙無一可破譬如大圓鏡中現種種影迷者執影為鏡故須力破若識得鏡體則無影非鏡安用破乎。

　　○爪生髮長筋轉脉搖二句長水云心胃內密設使不知爪髮膚淺寧容難了此說未當葢心既在內便合內密先知豈可謂內密難知而膚淺易了乎況爪髮等雖外現而實從內出皆身內物也愚意心肝脾胃等物靜或不覺爪生髮長筋轉脉搖則動而易知也何如。

　　爾時阿難在大眾中(至)雖得多聞不成聖果。

　　前科破妄心無處此科直破妄心也阿難歷陳七處俱已被破尚不知此心無處乃復請問真際所詣世尊將破其心故先現瑞以示之大抵諸佛將說大法必放光現瑞是其常儀為佛會中上等根器見光領悟者為多面門放光者示六根門頭智光晃耀也普佛世界六種震動者示積劫無明從此翻破也微塵佛國一時開現者示智境全彰廓爾圓明也十方世界合成一界者示妄塵不隔彼此俱忘也其世界中所有一切諸大菩薩皆住本國合掌承聽者示心量本周心聞本洞也良以識心未破則六根門頭本光受蔽無明積習堅不可破妄境全昏彼我生隔惟妄識一破其應如是故先現瑞以示之次乃為阿難指出錯處謂修行不成菩提乃至別成聲聞緣覺及外道天魔等皆由不知二種根本錯亂修習所謂二種根本者一是無始生死根本則汝今者與諸眾生以攀緣心為自性者是也一是菩提涅槃元清淨體則汝今者識精元明能生諸緣緣所遺者是也攀緣心秪是識以六根攀緣六塵而有者也識精元明者謂真心不是離識別有即此識精中具有元明之體此體諸識從之以生而實諸識分別之所不及也真妄既已雙陳怎奈阿難猶然未省乃舉拳以示之用徵出其所見也問汝將誰見則曰我與大眾同將眼見問汝以何為心則曰我以心推窮尋逐即能推者為心依舊與最初發心時所見不別總之認攀緣之心失元明之體也佛乃咄而告之曰此非汝心且為渠重重註破曰此是前塵虗妄相想離前六塵必無自體即滅却一切見聞覺知內守幽閒猶為法塵分別影事離此法塵亦無自體也此內守幽閒處埋煞了許多賢聖如宋儒之觀喜怒哀樂未發時氣象秪在這裏老氏之致虗極守靜篤亦秪在這裏即佛教中阿羅漢辟支佛所入之定所證之果亦秪在這裏都緣渠謂見聞覺知既泯便是真實境界殊不知有幽閒可守則幽閒便是法塵守幽閒者便是分別分別法塵現出境界非影事而何哉幽閒尚為影事而況一切見聞覺知倐忽生滅安能成常住之果哉。

　　阿難聞已重復悲淚(至)自取流轉。

　　阿難雖知妄心無體而猶未知以何為真故茲啟請如來從胸卍字放光者表妙明真心萬德咸備本有智光不從境發也其光晃昱有百千色者表明超日月用等河沙也十方微塵普佛世界一時周徧者表唯妙覺明圓照法界也徧灌十方所有寶剎諸如來頂者表無上心光佛佛本同也旋至阿難及諸大眾者表一切眾生皆有佛分也若能於此領悟真心開示已竟其奈阿難猶迷所以曲生枝節乃就見性上顯之此有二意一為阿難最初從見上發心所以一路來都從見上指點一為真心難為詮說乃借見性顯示此見雖尚帶妄其性全真體無生滅與真心相去不遠譬如持出一面古鏡示人雖少蒙塵垢不妨就此認得鏡也阿難一向認見在眼將見與心分作兩箇故說有眼則見無眼不見此見全屬生滅世尊乃謂無眼見暗亦是有見則知前塵自暗見無虧損異彼生滅之見又因無眼有見則知見不是眼眼但顯色見全屬心阿難至此雖知見全屬心而未知此心何以為真世尊乃命憍陳如旁通之葢以同倫之人說己行之路易為信入也陳如接拍成令述渠成道因緣由悟客塵二字客有往來而主無攸往塵有動搖而空本常寂即知動者為妄不動為真矣由是世尊乃以手開合示阿難驗知手有開合見無開合此是對外境取驗尚疎而未親乃復於掌上放光飛入阿難頭角邊令其左右顧盻驗知頭有動搖而見無動搖此是就自身上取驗最為親切既兩番取驗身境有動此見無動則知動者為妄不動為真宜守真而捨妄明矣如何明知動是身境而乃從始至終逐妄失真顛倒行事既失其真必反認物為己而輪迴不已特自取之矣可不哀哉。

楞嚴經略疏卷之一


卍新纂大日本續藏經第 15 冊 No. 302 楞嚴經略疏


楞嚴經略疏卷之二

　　福州鼓山湧泉禪寺沙門　元賢　述

　　爾時阿難及諸大眾(至)得未曾有。

　　前科顯見性之寂此科顯見性之常阿難承佛委示雖知見性無動尚恐此見隨身生滅故請佛為發明時波斯匿王因先見外道說死後斷滅及皈佛聞說死後不滅心尚懷疑未能證知不生滅性故亦從旁置問佛先審其身之變壞者將以反顯性之不變壞也王乃謂此身雖未甞滅而現觀此身念念遷謝新新不住如火燒薪終歸磨滅決知此身當從變滅佛猶欲其詳陳遷謝之相以曉大眾故復審其顏貌何如童子之時王則謂自童而壯自壯而老昔盛今衰何可相比佛猶以凡夫心暗每謂少壯可恃不覺變異乃以不應頓朽為問王則謂變化密移誠不覺知但由後思前深知不同若約麤相而觀且約十年每覺衰老若微細思惟則直是剎那剎那念念不停日趨於盡而已故知此身必從變滅也王於此身生滅無常已能備悉其相而此中便有不生滅性則未之知也故佛即以恒河之見證之試觀王三歲所見之恒河與今六十二歲所見之恒河決無有異則知身之老少有殊見之老少無殊身則受變者也見則不受變者也受變斯有滅不受變又安有滅哉所以身後捨生趨生卒夫甞滅又何疑焉。

　　阿難即從座起(至)如來說為可憐愍者。

　　阿難因前科說心不受滅遂疑既不受滅必無遺失緣何世尊責我等輩遺失真性顛倒行事世尊乃取手之倒正為喻謂正手變為倒手特是將頭換作尾世人便以為倒矣豈手實有失哉例知如來號正徧知汝等號性顛倒亦以人自生顛倒而性實非有失也下文正釋顛倒之處葢真心量包虗空用周沙界有情無情一切萬法莫非此心所現云何失此本心不認而反認心局於色身之內是認悟中之迷也悟謂妙心本自虗明迷謂妄結心相晦昧為空下正發明此意一真法界全空是覺無明突起便晦昧而化為頑空此虗空之始現也空晦暗中積迷既堅則結暗而成色此世界之始立也以妄想攬妄色以妄色雜妄想則結色而成根此妄身之始成也外之妄緣聚影於內則生滅而不已內之妄識分別乎外則奔逸而不息此昏昏擾擾之相妄以為心性也自一迷為心則必惑此心在色身之內不知色身外及山河虗空大地皆我妙明心中之物今反認心在身內正猶棄海認漚迷矣況認漚為海非迷中之倍人哉垂手之倒以首為尾亦猶是也按顯寂常之義皆借見性發揮今顯圓徧之義則不用見性直舉心性何也以見性尚倒局於身內也真心之義至此已吐露無餘下文阿難曲為後人屢生餘疑故復有六番辨論矣。

　　○若此顛倒首尾相換舊說或執垂手為正竪手為倒或執竪手為正垂手為倒愚謂手之倒正實無定論阿難特就世俗之見定倒正而佛亦姑就世俗之倒正上取譬也舊說以世人不識手之倒正喻顛倒而不以倒手喻顛倒其失尤甚如下文如我垂手等無差別以垂為倒尤為明證豈必待錯認手之倒正而後喻顛倒哉若此顛倒數句舊解多未穩今謂佛竪手時已順世俗成正却云以此正手而顛倒下垂但是將上竪之首換為下垂之尾上竪之尾換為下垂之首而世俗視之與正手便差一倍一以為正一以為倒倒正雖殊手體寧有失哉手不失意不可少正答遺失之問也。

　　阿難承佛悲救(至)是故如來名可憐愍。

　　阿難承佛圓滿常住之說雖已能解但是以緣慮心分別法音現圓滿常住影子而已非情忘識絕冥契真體之悟也阿難既徒獲此心欲直認為本元心地則佛已深訶欲不認為本元心地則所謂圓滿常住者又安在耶所以求佛為拔疑根也阿難此問最為緊要世間稱學道者十箇五雙都落在此其能不認為本元心地者鮮矣佛告阿難下先破其所緣之法也謂以緣心聽圓滿常住之法則圓滿常住便為所緣之境法既是境豈為法性哉正如人以指標月急須看月若認指為月其失非細若以分別法音下破其能緣之心也謂此心離法音別無分別性正如客暫來往非如主之常住豈為真實哉不但分別我聲離我聲無分別性即分別我容離我色相亦無分別性縱使分別都無此中杳杳冥冥故非色中若有精故非空外道呼為冥諦以為離塵有體認為真性矣而不知此乃意根中之法緣也意根對法塵有生滅二種今分別不行正是滅塵是離諸法緣亦無分別自性由此觀之汝之所謂心性者真如客之有還不為主之不還安得為真乎還者謂如客從他方來便可還他方去若是主人常住在此故不可還也世間諸緣各有所因故各有所還如明從日輪便可還日暗從黑月便可還月等是也獨此見精自有照燭不從他得故不可還可還者自然非心既不可還非汝而誰哉所以指為本妙淨明之心也。

　　阿難言我雖識此見性(至)汝性不真取我求實。

　　阿難雖識見性無還而疑見必見物舍物無見是見乃攬外物影像終是雜妄何云是我之真性乎佛答先列五種見量雖佛至凡夫見有廣狹之殊均之為能見之性也次列阿難所見之境雖種種差殊均之為所見之物也若於此中擇其誰為能見之我體誰為所見之物象豈無辨哉但觀物象有差殊而見性無差殊則見超於物而非物之所能雜明矣若見是物下數句又以物可見見不可見以明見之非物也若謂見必雜物則見亦是物見若是物則見亦可見見若可見則汝亦可見吾之見矣而吾之見豈可見哉若以同見吾所見之物以為見吾之見乎則當吾不見物時又何以不見吾不見之處若謂能見吾不見之處必其妄生計度自然非彼不見之相若謂不見吾不見之地則我見終不可見我見終不可見則汝見亦不可見見不可見自然非物矣云何非汝之真性乎又汝今下數句又以物我不成立以明見之非物也汝今見物之時汝既見物物亦見汝汝見既離乎物物見必雜乎汝將以汝為物物為汝而體性紛雜矣汝之與我并諸世間安能成立其為物為我乎是知汝見必是汝而非物則汝之見性歷覽周遍正汝之真性云何疑其弗真而取我言以求實哉。

　　阿難見性必我非餘(至)徧能含受十方國土。

　　阿難因佛言見性周遍即我真性遂疑見性有礙非為真性故舉自己所見而問言我曾隨佛到四天王宮及居日月宮此見直周遍娑婆國及歸精舍但局一室之內若謂此見定體本自周遍如何昔之見大者今乃見小為是縮大為少抑是墻宇夾斷其義為何在乎佛答意謂非見之有大小乃前塵未忘之咎耳譬如方器中見方空圓器中見圓空非空之有定方定圓及不定方圓也乃因器而成方圓耳但除其器空自無方圓豈可更問此空方圓之義何在乎今以見合之見有大有小非見之有定大定小及不定大小也乃因塵而成大小耳但除前塵則見自無大小豈可更問此見大小之義何在乎若以為見體有大小則入室之時此見可縮而小觀日之時此見可挽而大乎墻宇之立此見可夾而斷穿為小竇此見可續而通乎是義豈其然哉大抵一切眾生秪為不達萬物皆己而又迷己為物失萬物一體之本心物既非心則非惟不隨心轉而反以轉心是故動為物礙而觀大觀小無自由分若能達萬物為一體則非惟不為物轉而日能轉物若能轉物則同如來身心圓明不動道場於一毛端遍能含受十方國土矣毛端指身中毛端正報之最小也十方國土依報之最大也毛端含國土即正攝依亦小攝大也十方在毛端即依入正亦大入小也毛中看國土而國土不小即小中現大也國外看毛端而毛端不大即大中現小也此乃諸佛照用圓融之極致耳。

　　○按此章轉物之力全在妄塵妄塵之功非可輕擬葢由觀行深造而入心地豁然身界頓泯始是相似無礙直至色陰銷盡十方洞開無復幽暗身界內外如觀掌果方是真無礙然是體無礙非用無礙如今依正大小了無罣礙方是用無礙而諸佛之能事畢矣。

　　若此見精必我明性(至)故能令汝出指非指。

　　阿難因聞見性周遍之說遂疑既說周徧則不局於身內面前必皆有見又我既見物則面前無非我見故曰見性現在我前此疑似淺然有深意不可不知良以見性量括十方體含萬法其與萬法非即非離惟其非即故靈光獨耀迥脫根塵身界無干生死不繫眾生不達斯義則混淆真妄沈溺輪迴既無智以自分終何由而得脫乎唯其非離故塵剎混融萬物一體用彌法界存泯自由眾生未達斯義則沈冥滯寂灰斷纏空既自昧其家珍亦何由而得用乎此經自審問發心以來並是破妄顯真深明非即之意而非離之義未明所以阿難假示癡呆特發見性在前之問意在引起世尊會妄歸真之說以顯非離之義也佛答因渠言見在我前乃令其於目前見處一一自審果是見乎果非見乎若以為是見則指皆是物見何所指若以為非見則既以見物何得非見阿難是非無定而世尊兩皆印之其意果安在乎此義甚深非大智莫能窺故文殊特為啟請佛乃示以見與見緣并所想相如虗空華本無所有元是菩提妙淨明體秪是一體本無有二豈可妄分是非乃即文殊為喻以明不可是非之意言文殊秪一身豈更有一文殊而可分是非乎然又非無文殊乃可謂不可是非也例知秪一真心豈更有一物而可分是非乎然又非并無真心乃可謂不可是非也既唯一真而今見有色空及以見聞者何乃眾生妄見所執如第二月也此第二月乃病目所見全無實體唯是一月豈可於一月而論是非哉是以由汝妄想所見則不能出是非知是一真精妙覺明性則是非自泯無可指亦無非可指矣。

　　阿難白佛言世尊誠如(至)無得疲怠妙菩提路。

　　阿難已領前說猶慮聽者不審混於外道則毫釐之差千里之隔所以復起二問第一問言覺緣者覺即覺性緣乃覺性之緣因前說萬法全歸本性故茲不分覺性及緣而并以為徧十方界湛然常住不生不滅也彼方有外道名娑毗迦羅所立二十五諦第一諦謂之冥初指為萬法之本源常住之實體此但是見聞知覺一時暫滅中現幽閑之相乃法塵影事非實性也投灰等諸外道所指真我總有三種一曰廣大我二曰微細我三曰大小不定我今言徧十方者即廣大我也此等所謂我者並是象外取空別有自體且有大小之量往來之迹故皆妄說未為真我第二問言自然者以彼方外道多說自然謂內而心性外而萬物皆屬自然佛乃廣說因緣以破之謂如內而三乘根性須由宿生習種為因復假諸教助緣方克成果外而百穀等須有種子為因復假水土等助緣方克生芽等是也今聞佛說覺性非生非滅遠離一切虗妄顛倒則因緣之義迥不相及故復疑其近於自然也殊不知佛說因緣為破自然並是權說未為了義故佛破之曰彼執自然之說者必有自然之體今此見果以何為自體以明為自體當不見暗以暗為自體當不見明等是知自體且無定則自然之說非也執因緣之說者必有所因而後有今此見果何因而有若因明有應不見暗若因暗有應不見明等是知此見非有所因則因緣之說非也佛于此因緣自然若互破又若互立者非欲雙立非欲雙破亦非欲破立不定也極而言之至於非因緣自然非不因緣自然無非不非無是不是葢一涉情見俱是虗假惟能離一切妄計之相則法法無不全真耳阿難未達佛意復引他昔日之說以為難昔佛謂見必因空因明因心因眼四緣成就方得成見此乃小乘權說今經了義故不仝彼直謂見精不假外緣如世人因日月燈方得名見不知無日月燈時所見暗相亦即是見明暗二塵自相凌奪而見未甞暫無是知見明而見非是明見暗而見非是暗見通而見非是通見塞而見非是塞四義既成見精之決定離緣明矣夫見精尚且離緣而況真見能見見精則迥離見精非見精之所可及豈可以因緣自然和合不和合等戲論之法而妄計之哉。

　　○真見者緣真如境理智一如能所不分故曰真見精者緣外實境業識所變能所歷然故曰妄真見顯時決無妄見對立為其所見但如人覺時了知前此是夢知是夢者豈更是夢哉故曰見見之時見非是見見猶離見見不能及也按此經前以真見難顯故借見精以顯真見乃是帶妄顯真至此恐人終認見精未契厥旨故復云見見非見乃是剖妄出真佛之密意罄無不盡矣　或問此章凡有二問今佛所答皆是後問前問無一言及之何也答曰此有二意一外道所立冥初真我皆執為自然故佛今破自然已是并冥初真我而破之又此答超情離見一切戲論俱在所破又安有冥初真我之說哉。

　　阿難白佛言世尊如佛(至)本覺常住。

　　前來佛一向將見性顯真性阿難不達認見為真及聞見見非見之說所以重增迷悶世尊乃指出其病謂見性雖近乎真猶帶二種妄既有妄見即當見處發生惑業既有惑業即當業處招果輪轉是見性為輪迴生死之根也所謂二種妄見者一曰別業妄見謂己業所招乃是一人自見親近之境其境之美惡實己所受用與眾無關如眚目見燈光別有五色圓影他人所無也一曰同分妄見謂其業所感乃是同眾見疎遠之境其境之美惡非一己受用與眾共之如一國人共感惡緣乃見種種灾象他國所無也今以二事進退而合明之如彼眾生別業妄見病目矚燈光現有圓影雖似有前境然終是目眚所成非外色所造唯能見此眚者始無眚之咎今以例一人目見山河國土及諸眾生亦皆妄見所成者也此國土眾生元是我覺明為無明所翳故自見其無明之影此影全是眚唯能覺此眚者則為本覺而非眚以暫覺其眚則早出於眚外豈可復名為見聞覺知乎以彼乃見之真性故不復名見也如彼眾生同分妄見瘴惡所起現有災象雖近於實然亦與燈影不異以彼由目眚所生此由瘴惡所起俱非實有總一見妄之所成耳今以例大千世界國土眾生此國土眾生雖似外境然實同是我覺明無漏妙心突生見聞覺知由是起惑造業發此虗妄病緣若依若正和合而生和合盡而滅豈有真實哉若能妄見不生遠離此虗妄病緣無和合亦無不和合則非獨業果不續而生死根元亦復除滅由是可以圓滿菩提而復昔之清淨本覺也此二事言進退合明者自如彼眾生別業妄見至見病所成是進燈影以合依正自見所見緣至故不名見是退依正以合燈影自如彼眾生同分妄見至及諸眾生是進災象以合世界自同是覺明至本覺常住是退世界以合災象反覆推窮唯是見妄所成此之見妄即是根本無明不易破除故佛於別業中急稱離眚之覺於同分中深明遠離之功良以真覺顯而後妄見可離妄見離而後真覺可復若徒守見性不知離妄又安能斷輪迴而證常住哉。

　　○如彼眾生同分妄見下古解指為進退合明者非是近如摸象及正脉皆不以為然但此節文有往復之迹因致成誤然此節正舉災象而必逆例別業者何以災象似實故必例同燈影以明其妄然後可以為能例也　問此章說見病最為微細見有世界眾生便名為妄然則必不見世界眾生方名真見乎曰世界眾生本無好醜好醜起於自心諸佛見萬法一一皆虗眾生見萬法一一皆實眾生見萬法唯是塵相諸佛見萬法唯是自心此真妄之分也。

　　阿難汝雖先悟本覺(至)羣塞亦復如是。

　　此因阿難前云諸和合及不和合心猶未開故今特為破之謂汝疑菩提心為和合起者今汝此淨妙見精於彼明暗通塞四塵與誰和乎若和明者當見明時何處雜見見相可辨雜明又成何形像況凡物之相知者必先離而後合今謂明非見乎則何以見明既能見明非相離也若謂明即見乎則見明即是見見云何見見非相即也既非相離又非相即何由而成相和哉又既明不非見則全體皆見見必圓滿更於何處和明既明不即見則全體皆明明必圓滿不合容彼見和況見異於明而雜和於明則明受見和當失其名今猶名之曰和明豈命名之義乎是知見精必非和明而暗通塞從可和矣又汝淨妙見精於彼明暗通塞四塵與誰合乎若與明合應唯見明至於暗應不能見云何而復見暗若謂見暗而不與暗合則是見者不合合者不見應不見明云何合明而復見明是知見精必非合明而暗通塞從可知矣阿難見和合之說已破復轉遁於非和合佛復謂汝疑覺非和合者今汝淨妙見精於彼明暗通塞四塵誰非和乎若非明和則見與明已不相入必各有邊畔汝觀此明與見從何為畔且明中無見自不知明相所在何從而分畔乎是知見精必非不和明而暗通塞從可知矣又汝淨妙見精於彼明暗通塞四塵誰非合乎若非明合則明之與見性必相乖如耳遇明既如耳遇明且不知明相所在云何而辨其合與非合乎是知見精必非不合明而暗通塞從可知矣合而觀之說和合却似不和合說不和合却似和合兩楹而不可定者何也良以真精妙覺元非和合亦非不和合誠非思議之所能及若以世間戲論之法而量度之正如手撮虗空秪益自勞虗空云何隨汝執捉哉。

　　阿難汝猶未明一切浮塵(至)本非因緣非自然性。

　　前文已云見與見緣并所想相如虗空華本無所有此見及緣元是菩提妙淨明體是已會萬妄而歸一真矣阿難至此猶有和合不和合之疑是猶未明此旨葢有兩物方可名和合不和合今既惟一真豈更有和合不和合之可疑哉故佛已破和合而復曰汝猶未明一切浮塵等直至會通四科遍融七大無非廣明會妄歸真之說也一切浮塵諸幻化相統指諸法而言起滅全幻則生即是滅不待移時故曰當處出生隨處滅盡既生滅同時則但是幻妄之稱幻妄之相而已此幻妄稱相猶如空華不實却全華是空亦如鏡影非真却全影是鏡故曰其性真為妙覺明體又曰生滅去來本如來藏常住妙明不動周圓妙真如性性真常中求於去來迷悟生死了不可得是所謂即幻妄而通實相也五陰以葢覆真性為義色為五陰之首凡內而根身外而六塵均名為色最為質礙眾生莫不以為實而非虗矣然此色從緣而生緣散而滅自生趨滅無一刻住則一刻生即是一刻滅所謂當處出生隨處滅盡也故佛於色謂如目見空華此華非從空來非從目出非虗妄而何色尚如是受想行識益可知矣受者以心領納外境苦樂及不苦不樂為義佛於受謂如人以二掌相摩妄生澀滑冷熱之相此相不從空來不從掌出非虗妄而何想者以心緣外相計度憶持為義佛於想謂如人聞說酢梅而口水生亦如思蹋懸崖而足心酸澀此酢說非從梅生不從口入何以耳聞酢而口水生此酸澀非從崖生非從足入何以心思蹋而足酸澀此但從想妄現也非虗妄而何行以念念遷流為義佛於行謂如瀑流水波浪相續而此流性不因空生不因水有亦非水性非離空水喻行本無流行而似有流行亦一虗妄而已識以取境分別為義亦即捨身受身趨生之主也佛於識謂如以瓶擎空遠餉他國而此空非彼方來非此方入喻識神本無輪轉而似有輪轉亦一虗妄而已總之五皆虗妄即本非因緣非自然而為如來藏妙真如性也葢使其體不虗則不能融歸實性唯其虗所以全是實性如波無自體所以全波是水也下六入十二處十八界意皆仝此。

楞嚴經略疏卷之二


卍新纂大日本續藏經第 15 冊 No. 302 楞嚴經略疏


楞嚴經略疏卷之三

　　福州鼓山湧泉禪寺沙門　元賢　述

　　云何六入本如來藏妙真如性(至)非自然性。

　　六入謂六塵所入之處即六根也經言六入本如來藏妙真如性者以其虗妄也眼入則如人以目瞪視而見空中有華此華固為虗妄而眼入之虗妄亦如之以此見性全依明暗二塵發起若無明可見無暗可見則見之實體果安在哉自既無體必疑別有所從來以為從明暗來乎若從明來應不見暗若從暗來應不見明不可言從明暗來也以為從根出乎若從根出必無明暗明暗雙離見無自性不可言從根出也以為從空生乎空包根塵前既見塵返當見根又空自有見何關汝眼不可言從空生也自既無體來亦無處是故當知眼入虗妄本一妙性所詐現而已耳入則如人以兩手自塞其耳而聞頭中有聲此聲固為虗妄而耳入之虗妄亦如之以此聞性全依動靜二塵發起若無動可聞無靜可聞則聞之實體果安在哉自既無體必疑別有所從來以為從動靜來乎若從動來應不聞靜若從靜來應不聞動不可言從動靜來也以為從根出乎若從根出不涉動靜動靜雙離聞無自性不可言從根出也以為從空生乎空既有聞何云虗空又空自有聞何關汝耳不可言從空生也自既無體來亦無處是故當知耳入虗妄本一妙性所詐現而已鼻入則如人急畜其鼻而聞鼻中有冷觸此觸固為虗妄而鼻入之虗妄亦如之以此臭聞性全依通塞二塵發起若無通可聞無塞可聞則聞之實體果安在哉自既無體必疑別有所從來以為從通塞來乎若從通來應不聞塞若從塞來應不聞通不可言從通塞來也以為從根出乎若從根出不待通塞通塞雙離聞無自性不可言從根出也以為從空生乎聞自外來自當迴齅汝鼻又空自有聞何關汝鼻不可言從空生也自既無體來亦無處是故當知鼻入虗妄本一妙性所詐現而已舌入則如人以舌自䑛其吻妄有苦甜及淡之味此味固為虗妄而舌入之虗妄亦如之以此知味性全依甜苦及淡二種妄塵發起若無苦甜及淡可知則知之實體果安在哉自既無體必疑別有所從來以為從苦甜及淡來乎若從苦甜來應不知淡若從淡來應不知苦甜不可言從苦甜及淡來也以為從根出乎若從根出不待外味外味若無知無自性不可言從根出也以為從空生乎空自有味汝口何以能知又空自有知何關汝口不可言從空生也自既無體來亦無處是故當知舌入虗妄本一妙性所詐現而已身入則如人以兩手自相觸而覺冷熱及離之相此相固為虗妄而身入之虗妄亦如之以此覺相全依離合二塵發起若無合可覺無離可覺則覺之實體果安在哉自既無體必疑別有所從來以為從合離來乎若自合來離當不覺若自離來合當不覺不可言從合離來也以為從根出乎若從根出不假合離合離既離覺無自性不可言從根出也以為從空生乎空自有覺何關汝身不可言從空生也自既無體來亦無處是故當知身入虗妄本一妙性所詐現而已意入則如人勞倦則眠眠熟則寤其眠中攬塵則憶失憶則忘其顛倒生滅之相刻刻不停乃是吸宿習而中歸意根此相最為虗妄而意入之虗妄亦如之以此知性全依生滅二塵發起若無生滅可知則知之實體果安在哉自既無體必疑別有所從來以為從寤寐生滅來乎若從寤來為寐者何若從生來受滅者誰不可言從寤寐生滅來也以為從根出乎若從根出不依寤寐生滅外塵俱無知無自性不可言從根出也以為從空生乎空自有知何關汝意不可言從空生也自既無體來亦無處是故當知意入虗妄本一妙性所詐現而已。

　　○譬如有人勞倦則眠節詳上文皆是假設之事不由外境而內自變現者也今準上文則此飾亦是假設倦眠不由外境而夢中自現此顛倒之相以顯意入之妄也今說者錯作實法則違上文假設之例且與下集知居中數語相濫矣詳之。

　　云何十二處本如來藏(至)非自然性。

　　十二處者即六根對六塵各有定位故曰處也經言十二處本如來藏妙真如性者以其虗妄也根色三處權教中有見色相生之說未為了義佛今破之若謂眼能生色相者常眼見空之時眼中應是空性無有色性色性若銷則色相自當全泯色相全泯誰顯其空今眼無色性而色相未泯不可謂色從眼生也若謂色能生眼見者當眼觀空之時無色生見見應銷亡見既銷亡誰辨空色今見能辨空色不可謂見從色生也夫眼色有定處方有相生若不相生當知無定處同為虗妄本一妙性所詐現而已耳聲二處凡俗皆言耳聲往來然後成聞佛今破之若謂聲來耳邊應止到一人之耳不到他人之耳云何一鐘聲而大眾普聞不可謂聲來耳邊也若謂耳往聲處應止往一處不能別有所往今汝既聞鼓聲而復兼聞他聲不可謂耳往聲處也若謂兩不相往來則各住本位了不相涉豈成聞哉夫耳聲有處方有往來及不往來若非往來亦非不往來當知二無定處同為虗妄本一妙性所詐現而已鼻香二處佛今單就香處破之若謂香從鼻生鼻非栴檀何故乃作栴檀之氣又汝稱聞香當從鼻入今從鼻出非聞義也若謂香生於空空性不變香應常在何藉焚此枯木然後有香若謂香生於木焚旃檀者煙未及遠而四十里內鼻此聞香木氣與鼻邈不相涉從何有聞三處窮之香無生處則鼻聞之因香而發者豈有實哉當知二無定處同為虗妄本一妙性所詐現而已舌味二處佛今單就味處破之若謂味生於舌舌惟是一當成一味云何遇物變移若無變移不名知味若有變移應有多舌云何多味一舌能知若謂味出於食食則非識云何有知又食自知何關汝舌而稱汝舌之知乎若謂味出於空空有何味假如空作鹹味則徧界之人處鹹味中仝於海魚長受鹹味無能少脫何由知淡既不識淡豈能知己之為鹹哉鹹淡莫辨何稱知味三處窮之味無生處則舌知之因味而發者豈有實哉當知二無定處仝為虗妄本一妙性所詐現而已身觸二塵佛亦單就觸處破之觸之一塵不屬外色以身合境現冷煖澀滑等相為觸故能觸是有知根所觸是色境也今以手摩頭則二俱有知能所莫辨以手為能觸頭應無知云何復成頭之觸以頭為能觸手應無用云何復成手之觸若謂頭手各有一觸則成二覺應是二身若謂頭手合成一觸則頭手渾成一體若是一體觸則不成以觸必須兩合也若是二體觸果何在在能觸則所觸非觸在所觸則能觸非觸云何二體而成一觸在能在所二俱不可不應虗空而能成觸反覆窮之觸竟莫定則身覺之因觸而發者豈有實哉當知二無定處同為虗妄本一妙性所詐現而已意法二處佛亦單就法處破之此法若以為即心是心非塵云何心緣之而成處若以為離心則此法為有知為無知以為有知則即是心而又異於己心則同他人心若即己心云何心境相對宛成二相以為無知則此法既非外色應在色空之外非心所緣處從誰立反覆窮之法無定處則意知之從法而發者豈有實哉當知二無定處同為虗妄一妙性所詐現而已。

　　○經言鼻是合中知則鼻須蒙煙氣然後有聞今言四十里內聞香不待鼻蒙煙氣甚與教相相違古謂是取聖人根力猛利又謂是異香殊勝之力二說俱未當愚謂離中知合中知俱法相宗權說非為了義今經了義豈可相難今舉此香不待合知正以見合知之未盡理也又如耳謂是離中知而今經亦謂若無往來亦復無聞則離中何知又嘗見鐘聲隨風則遠聞無風則不聞是亦似聲到耳邊而後聞也豈離中知乎故知言離言合俱為戲論今經深旨應須默識。

　　云何十八界本如來藏(至)非自然性。

　　十八界者根塵識皆六各分內外中為界也根塵前已詳破故茲專破六識如眼識若從眼生依眼為界乎因眼則不待色無色則識無分別縱有何用又界由相對而立單見無對內外不分從何表示而立為中界也若從色生依色為界乎空無色時眼識應滅眼識若滅云何知空眼識不滅則獨存無對更從誰分限而立為中界也非但識不滅無以立界縱識變滅而色興識俱泯界相何有非但識變滅無以知空縱不變滅而識既從色生亦應不知空也若從眼色共生兩依眼色為界乎謂根與塵合為一則根非塵塵非根而中離謂根與塵分為二則根混塵塵混根而兩合根塵之體性先雜亂而無定又何以立識之中界乎是故當知眼色識三處俱無本一妙性之所詐現而已如耳識若從耳生以耳為界乎既無聲相耳何有知無知則無識矣若取肉形之耳尚可有聞聲相既泯聞亦不成豈可但以無知之形名為識界若從聲生以聲為界乎則識不關聞無聞則無聲矣縱詐聲因聞有然識為聲之所生聞聲必兼聞識不聞則聲非生識之界聞識則識乃仝於外塵況識已被聞豈更有知聞者必當如草木之無知矣若從耳聲共生兩依耳聲為界乎聲聞交雜中界不成界無中位內外亦亡更從何立界也是故當知耳聲識三處俱無本一妙性之所詐現而已如鼻識若從鼻生以鼻為界乎不知以何為鼻如取肉形則屬於身有知即觸不可名鼻若取齅知之性則此性不在肉不在空亦不在香俱不可名鼻鼻尚不可得況依之立界也若從香生以香為界乎識生於香應不知香能知則非香生不知則不得名識若不知香豈但無識并香亦不可得矣若從鼻香共生兩依鼻香為界乎鼻香俱破則中間叵得中界不成則內外何立是故當知鼻香識三處俱無本一妙性之所詐現而已舌識若從舌生以舌為界乎是不假外味而舌自有味也舌若有味誰來嘗舌舌若無味界云何立若因味生以味為界乎識即是味應不自知又味既非一識應多體識若是一味應俱同又分別既無云何名識舌味俱非豈應虗空乃能生識若因舌味其生兩依舌味為界乎二者合一則內外各無自性又豈有中間而生識界哉是故當知舌味識三處俱無本一妙性之所詐現而已如身識若因身生以身為界乎既無離合身識何有若因觸生以觸為界乎觸若無身焉覺離合若因身觸共生兩依身觸為界乎夫物不能徒觸而有知必因身而後知觸則身知即是觸以觸無異知也觸知即是身以身無異知也又汝之身定非身以即觸之知也汝之觸定非觸以即身之知也又觸合於身即成一體無二相也觸離乎身俱等虗空亦無二相也由是而觀內外既虗中間又安能成中間既虗并內外而俱弗有矣更從誰立界乎是故當知身觸識三處俱無本一妙性之所詐現而已如意識若從意生以意為界乎意必緣法而後有若無前法意從何發意既無形則根塵悉泯雖有識將焉用又汝識心與意根為同為異若謂識同於意云何更說意生若謂識異於意意既有知識當無識無識則非意之類何云意之所生有識則既與識為二必當轉識其意宛轉窮之同異莫辨憑何立識界也若因法生以法為界乎此法全無實體但是外塵攬入意根或生或滅總屬外影所因之法既虗所生之識豈實又何界生之可得也是故當知意法與識三處俱無本一妙性之所詐現而已。

　　○又汝識心與諸思量兼了別性為同為異古有多解俱未委今詳經文識心二字緊承上意識來當是意識無疑諸思量兼了別性即意根也意根即七識能恒審思量亦頗兼了別之性也此是佛審此意識與意根為同為異故下文即云同意則意等云云。

　　阿難白佛言世尊(至)都無實義。

　　前四科皆曰非因緣非自然性阿難躡是起疑謂一真之性可說不涉因緣至於萬法必由因緣和合而成云何同於自然二者俱非斯義深遠不知所在故請佛垂示也佛既深責其迷而復設喻以明之謂諸大之性體本自成定不與諸緣和合則當如虗空之不和諸色而大性能假緣成相非不和合也謂諸大之性全無自體必依諸緣和合而成則當如旋火之輪隨相而遷而大性不與相同遷非和合也既非如虗空之不和又非如火輪之和合然則將如何等乎當如水成氷氷還成水耳氷有生滅喻隨緣之用也水體如故喻不變之體也即性成相全不變而隨緣即相是性全隨緣而不變性相但有兩名實無兩體豈可執其為和合不和合哉今以地性明之彼麤為大地細極隣虗俗見隣虗析之即入虗空遂計虗空積之出生色相當其成隣虗也不知用幾虗空合成隣虗及其析而成虗空也又不知用幾色相合成虗空合色定不成空則合空豈能成色況色猶可析空不可合故知謂和合成地大者皆戲論耳汝元不知此地性之源委直出於如來藏心藏心中性具之色全是實體之空性具之空即是真體之色以其不涉事相故曰清淨本然以其一即全體故能周徧法界此即所謂不變之體也此體豈局於不變哉復能隨眾生心應所知量隨業而發現焉眾生之心有勝劣所知之量有廣狹則其業有大小淨穢之不一此性循其所感各成其用上極諸佛下極三途雖等差萬殊總之一循業發現之相也此即所謂隨緣之用也不變則非因緣隨緣則非自然彼計為因緣自然者皆是識心分別妄有言說豈為實義哉下六大義皆倣此此科為因緣自然深明實義皆前所未發者前四科必破相妄方會一真今則性體自具七大一一皆真前舉心之全體乃云周徧法界今則一一大各周徧法界又前破妄歸真止似空如來藏今則全體即用全用歸體三藏圓融於茲見矣故此科實為稱性之極談也。

　　○性色真空性空真色二句乃藏心中有此二義自相融即故皆曰性曰真非如般若宗中真妄相即之意也下六大皆然且空見識三大其文稍變義亦不異如空大云性覺真空性空真覺者秪是因本大是空不可云性空真空故易云性空真覺也見大云性見覺明覺精明見者言性具之見即覺體之明覺體之精即性明之見也識大云性識明知覺明真識者言性真之識即妙明之知本覺之明即真體之識也皆性大相融之義耳當知了別見聞覺知二句溫陵云別指諸識甚難通準前二大詳之當是會前根大方成七大不然則止六大何云七大乎。

　　爾時阿難及諸大眾(至)心無動轉。

　　此乃阿難及大眾領悟而贊佛也自初卷決擇心見終至四科七大多方發明身心之影執盡破偏權之戲論俱捐使其悟此一心超萬法而全無可測融萬法而靡有不包真體圓妙周遍法界微妙開示極至於此故能身心蕩然得無罣礙者妄情頓空也各各自知心徧十方者覺體全現也覺湛周徧含吐十虗故見十方空如手中葉萬法性真本如來藏故一切物即菩提妙心悟心量之廣大如是故反觀父母所生之身其微如塵其幻如漚而忽無所有葢至此始獲本妙常住之心故深自慶幸而說偈讚佛也妙湛者覺海圓澄物不能汩即奢摩他觀體也總持者藏心圓遍含褁十方即三摩地觀體也不動者妙體常寂本無生滅即禪那觀體也此三皆無上最尊之法合之為一首楞嚴大定佛上文委曲詳明無非此意故阿難於此讚之得此大定則無始之倒想頓銷本有之法身頓獲故發願成佛度生以報佛之恩德但法身初建細惑未盡何以登無上覺哉是以更冀佛審除之也。

　　○按此經阿難初以三觀為請故說者從此以前多判屬三觀然亦判有不同有自決擇心見直至七大文終總判為空觀者有將四科以前判屬空觀四科判屬假觀七大判屬中觀者有將四科七大俱判屬假而中觀更在後文者詳考經意俱不可通愚意此經圓妙舉一即三況佛之所說何甞硬定何處說空何處說假何處說中不過隨問隨答以開顯一心之妙而三觀之義自彰矣若先立三觀死法而割裂佛語以就之豈善通經者矣。

楞嚴經略疏卷之三


卍新纂大日本續藏經第 15 冊 No. 302 楞嚴經略疏


楞嚴經略疏卷之四

　　福州鼓山湧泉禪寺沙門　元賢　述

　　爾時富樓那彌多羅(至)真有為法。

　　此富那躡前七大之文而起二疑也一躡前七大文中皆言清淨本然故疑云既是清淨本然則不宜有山河大地諸有為相即或暫有亦當速滅云何又次第遷流終而復始永無息期一躡前七大文中皆言周徧法界故疑云既是諸大之性各各周遍則地性與水性礙水性與火性礙地性復與空性凝此遍則彼滅云何二俱周遍此之二疑並是執相難性而不知妄相本空惟一覺性特由妄計而生二疑矣故佛答初問首舉性覺妙明本覺明妙之義以示之性覺本覺非有二也顯不由他故曰性性自覺故顯非始有故曰本本自覺故妙者體相寂滅心言不能及也明者靈鑒不昧煩惑不能昏也妙明明妙顛倒言之者顯互融而不二也使富那能解此義則知真覺妙明圓照法界絕能絕所唯是一相何山河之忽起有為之遷流耶因其未解故復設二問以審之曰汝稱覺明為復性本自明稱名為覺乎為覺有不明遽稱之為明覺乎富那乃謂若此不明而遽名之為覺則覺乃無所明意謂必有所明方稱為覺耳以明為有所是認妄也以覺為有不明是失真也意必欲加明於覺是以妄益真也無窮之患此其基之矣故佛詳示之曰汝意謂若無所明則無有明覺之可稱必有所明乃可稱明覺乎全不知有所明則妄見分別故非覺也無所明則闇然失照故非明也良以有所明無所明總之妄明之自為起滅皆無明耳無明又非本覺湛明之性豈可執之為真明哉葢覺性必自有明非可謂覺本不明必待明之也今無故妄加明於覺明成根本無明矣夫真覺本非所明因固欲明之則變成所相所既妄立反形動妄明而妄能益顯妄能既顯則妄所益麤境界相現無同異中熾然成異異者乃有色之相也因有異相見有不同彼異而顯出同相同者乃無色之相也因同顯異因異顯同同異互顯復顯出無同無異彷彿有形貌故非彼無色之同又彷彿有知覺亦非彼頑色之異故曰無同無異此之三相即下文虗空世界眾生也但尚在本識之中恍忽未定無有名字故但曰同異及無同異乃與彼虗空世界眾生作胚胎矣既有境界妄現境風擊動識浪亂興故曰如是擾亂相待生勞勞久不斷必發起妄塵而自相混濁由是引起塵勞煩惱貪嗔邪見造種種業矣既有業因遂感苦果起之處為世界如海起漚也靜之處成虗空如海無漚也此之虗空即前識中之同相此之世界即前識中之異相即前識中復有無同無異者至此結為眾生真有為之法也此上總答山河大地諸有為法忽生之由止一念妄明為之根耳。

　　覺明空昧(至)終而復始。

　　此別答三種生成及相續之因緣也世界之始起於妄有覺明覺明一生便見空昧一明一昧相待相傾不覺心動故曰相待成搖搖能生風故有風輪執持世界因空生搖而此妄搖之覺執認所明堅持不捨遂結成有礙故有金輪保持國土堅覺成金則剛而不壞搖明風出則動而弗寧一動一剛兩相摩盪正如世人鑽燧之意故有火光為變化性寶明生潤如珠光能出水也火光上蒸如熱氣蒸而流汗也故有水輪含十方界此上親因妄心而四大成焉四大既成則各具生成之用由是火騰水降二者交合而變成大地其沉者為巨海浮者為洲潬故巨海之中火光常起洲潬之內江河常注以不忘父母之氣分也其洲潬之有高山者則以水勢劣火其上升之意多也若山石擊則成𦦨而融則成水洲潬之有草木者則以土勢劣水而滋潤之功勝也故林藪燒則成土而絞則成水至此而羣生之依止具矣總之互以妄相生遞以妄為種生生相斷種種相纏此世界之所以相續也眾生之始亦始於妄有覺明因覺明為咎乃立所明所妄既立則能明之理轉因所局故聽不出聲見不超色葢以六塵妄現於外故六根橫分於內也根塵對立則必識生而業長是為四生之因或父母與子同業而相纏則成胎卵二生或不依父母但因境或合或離而生情則成濕化二生今以胎生明之始因妄明而發色此中陰見其父母也次因見色而生想此中陰見父母而動情也見逆境則為異異則成憎見順境則為同同則成愛此中陰於父母起愛憎也愛之所注即成種想之所納即為胎而復藉父母交遘吸引同業以為之緣此胎生托質之始也至於四生之異者則卵以想生由亂思也胎以情生由愛欲也溼以合生附濕氣而生情也化以離生離彼境而懸想也雖想情合離有生皆具各以多分得生故曰隨其所應至於四者更相變易則所受業報之身隨四生而飛沉無有定質此眾生之所以相續也業果之始始於有貪貪愛情深結而不捨則父母子孫相生不斷是等業果則以欲貪為之本各愛己身互取滋益貪之不止必至相食則四生之屬以強凌弱遞相吞啖是等業果則以殺貪為之本汝既食彼彼復食汝非理相奪往復不已惡業俱生盡未來際是等業果則以貪盜為之本汝負我命下重釋成相續之意總之為殺盜婬三為之根本業果之所以百千萬劫而無盡也此上別明世界眾生業果三種之相續雖各各殊然皆起于覺明以其有明了知性也因了知而發顯妄相從妄相而益生妄見由是山河大地諸有為相次第流遷總一虗妄之所成就終而復始卒未有窮也。

　　○覺明空昧一節只宜依四大立說溫陵以五行家相尅相生夫妻母子之說釋之其謬非一如水火成地是水尅火為夫妻而火乃生土為母子土水生草木是土尅水為夫妻而水乃生木為母子其說似矣至覺明空昧而有風明覺立堅而成金風金相摩而有火光則其說難通遂強以覺明為水空昧為土風輪為木以牽合其說如空昧之土尅覺明之水為夫妻而水乃生風木為母子金尅風木為失妻而風木乃生火為母子夫金則因空生搖堅明立礙而成者是覺明與空風共成也今何遺覺明之水而獨曰土木生金哉且覺明不知憑何而配水覺明屬心五行屬色何可以心而並列於色空列為五大則非地大明矣即遍考此方之書亦未有以空為土者況空若屬土則在五行之數安得名為大虗空乎風之屬木此方雖有此說而佛則以風自為一大木乃屬入地大今以風為木違佛教而註佛經能無失乎至於謂夫劣而後陰陽和而生子其說亦謬如水火合成大地據經意謂水勢劣火則為高山以此推之火勢劣水當為巨海水火兩平當為洲潭矣若謂必夫劣妻而後生子則必水勢劣火而後能生巨海洲潭非獨成高山也佛意果如是乎觀者詳之。

　　富樓那言若此妙明(至)亦復如是。

　　此乃富那聞前說而起疑也彼聞眾生覺體既與如來無別而能忽生諸有為相則如來成佛之後諸有亦應復生此葢因疑眾生之有始遂疑佛果之有終殊不知眾生從來未悟諸妄從來無始佛雖說因明立所等亦不過截流言之以明萬法妄於妄明也今佛但答成佛有終之難特為廣設四喻初迷方之喻喻無所之本空也迷方之人惑南為北而此迷不從迷生不從悟生既無所因知無實體所以遇人指示遂朗然知方豈應復迷合知無明無本性畢竟空昔實無迷特以在迷似有未悟尚非有況一悟豈更迷乎空華之喻喻萬法之非實也空本無華翳故妄見翳病若除空華遂滅滅本無滅滅豈更生合知萬法無體本自無生特因無明妄起所以萬法縱橫無明既破萬法何有滅相且不可得況滅後而令其再生乎金鑛之喻喻果覺之無雜也菩提智照煩惱永亡猶如鑛盡金純豈有再生鑛乎木灰之喻喻果德之無生也涅槃寂滅二死俱盡猶如木爇成灰豈有再生木乎佛茲四喻前二約真如門說妙體本寂諸妄本空後二約生滅門說習漏妄生唯證乃斷若但舉前喻恐謂妄不妨真惑能自滅撥無因果便成邪見若但舉後喻恐謂覺非淨性妄本有生失真常理亦成邪見故四喻並舉各喻一法以盡其理也。

　　富樓那又汝問言(至)得少為足。

　　此答富那次問諸大相礙之疑也佛為設喻以明之今夫虗空體非羣相也而能不拒諸相發揮既是體本無相何以卒有諸相則以日照則明雲昏則暗以日雲等七種為緣便現明暗等七種之相耳然此相豈有實哉試觀此明雖因日現而實非日雖因空現而實非空如以為日明則宜此日遍十方界方可謂是日明今空中更有圓日而此日之外即為空體安得謂是日也如以為空明則空應自照方可謂是空明今中霄雲霧之時不生光耀安得謂是空也雖曰非日非空而依空日現又不異於空日則明之自無實體可知矣明無實體而諸相之同為虗妄又可知矣今以法合之虗空體非群相喻本性元非七大也不拒諸相發揮喻七大隨業而現也隨業而現如小而鑿井成空鑽燧得火大而大千空界劫末火災皆業力也即諸聖神通所現亦自在業力也或各各發則各各現俱發則俱現悉皆虗妄總無實體今以俱現觀之如水中日影二人同觀東西各行却成兩日一東一西二俱難準是一是二不容辨詰葢一影已虗況復現兩宛轉虗妄何可憑據哉由是而觀其相元妄無可指陳更有何凌滅之可得若更求其凌滅是猶邀空華而結空果也其性元真唯妙覺明先非水火豈更有不相容哉此答富那之問已無不盡佛又恐人疑謂據理而談雖說無礙怎奈眼前事相水火畢竟相妨不知此乃眾生妄執之咎也故今約迷悟心而對辨之眾生於如來藏中起色空相傾相奪之見則如來藏隨汝所執而成色空亦周遍法界於中風則動空則澄日則明雲則暗種種相礙而不能相容其故何哉為其背覺合塵故發此塵勞世間之相也我以妙明不生不滅之智契如來藏則如來藏中生滅妄相了不可得唯一妙明圓照法界是故於中大用現前一多可以相即大小可以互現不動道場下八句正示其相也不動道場徧十方界此一為無量也徧十方界皆不動道場此無量為一也身含十方無盡虗空此一為無量也十方虗空入一身相此無量為一也於一毛端現寶王剎此小中現大也現寶王剎於一毛端而毛相不大此大中現小也坐微塵裏轉大法輪此小中現大也轉大法輪於一微塵而微塵不大此大中現小也圓融無礙之用極至於此其故何哉為其滅塵順覺故發此真如妙覺明性也佛於此又恐人疑謂無礙妙用由佛修成眾生分中終是有礙故今復約本來心而圓彰三藏使人知此妙性本自圓融非關迷悟人人本具特至果位方顯矣本妙圓心者重一妙字乃空如來藏即常寂之體也故世出世法一切俱非元明心妙者重一明字乃不空如來藏即常照之用也故世出世法一切俱即妙明心元者雙重妙明二字乃空不空如來藏即寂照不二體用無間者也故雙離即非亦雙是即非此之三藏非縱非橫非並非別圓融妙絕不可形容所謂無上菩提佛之知見也如何可以己所知心及世間語言而思議之哉蓋必須妙智方可契入正如琴瑟等雖有妙音而無妙指則音不能發眾生雖有真性若無妙智則性亦不能發如我今雖按指而示性海洞明如海印發光有何隱覆而汝纔舉心領略即此領略之心便是塵勞早生障礙矣其故何也由汝不能勤求無上覺道但愛念小乘得少為足故妙智弗彰而妙用弗顯耳。

　　○觀相元妄下十二句乃正釋富那之疑而安於舉喻之後法合之前文甚不順交光正脉謂是錯簡移置法合之後文義允當故今依之。

　　非明無明明無明盡二句加一明字於無明之上眾說不同愚意上明字明之也即觀十二因緣之觀字明無明者觀此無明生也明無明盡者觀此無明滅也如來藏中本無如是之觀智故俱非之。

　　富樓那言我與如來(至)非從外得。

　　此富那前聞佛說世界眾生皆起於妄明因疑此妄明不知何因而起葢將窮其因而力斷之也佛乃為舉喻以明之如演若照鏡忽爾心狂遂至索頭狂走此豈有因哉特自心狂而已合知此覺之體本圓明妙無妄可得今稱為妄則全無有實云何有因若有所因必是有實云何名妄但是自諸妄想展轉自相為因故從迷積迷遠歷塵劫雖佛出世發明其妄而迷輪終不能返如是迷因雖熾然成有葢是因其迷乃以為有非今之實有也如識得此迷本無因則妄體無依尚無有生欲何為滅而云一切圓滅乎良以得菩提者雖能說迷中之相而實不可得而斷正如寤時之人雖能說夢中之物而實不可得而取況復此妄無因本無所有豈待悟後而始無哉正如演若怖失頭而狂走此狂何因而發當狂歇時頭非外得縱未歇狂頭亦不失是知本無實事云何有因妄之體性正自如是豈可審其因之何在乎汝今欲返此妄輪非必窮妄之因而斷之也但於世界眾生業果三種相續之境不起念分別則心滅而境自亡故三緣斷三緣既斷則境亡而心自滅故三因不生三種境為妄心分別之緣故曰緣此三種分別之心即為三種妄境生起之因故曰因也因緣二俱不立根本無明豈能獨存故亦泯然歇滅矣無明既歇則本有之真體全現勝淨明心本周法界不從人得是知無明本空非由斷滅真體不動非假力成何藉劬勞修證如斷肯綮哉正如貧子衣珠之事衣珠常在本無得失昔貧今富非由外索也。

　　○按無明親依真起則真即為妄因何云無因須知真體恒寂本自無生但可說妄依真起不可說真能生妄譬如水中現月止可說月依水現不可說水能生月也又此但約迷境言之若約悟境言之則無明本空云何有生正如月影本虗豈可謂有生乎。

　　即時阿難在大眾中(至)尚留觀聽。

　　此阿難復疑因緣也阿難初一番疑見性不屬因緣次一番疑萬法不屬因緣今則疑證果不屬因緣由聞佛說三緣斷故三因不生是不廢因緣也又云迷妄無因何藉修證是頓棄因緣也未領佛意似乎取舍無定自語相違故發此問佛將破其說先為按定其見曰汝意謂如城中演若達多狂性因緣若得除滅則不狂性自然而出是先有因緣卒顯自然汝之所計其理不過如是而已誠如此見則是無明非本空菩提非本有全成兩種妄執況此兩執是因緣則必非自然是自然則必非因緣今阿難意欲雙是不知反成雙非矣故下文約迷頭而交破之如頭本自然則無非自然何以狂性因緣之故遂至怖失頭而狂走是計自然者妄也如頭本自然以因緣而狂怖失頭則宜頭真有失今狂特虗妄頭未曾動則何藉因緣是計因緣者妄也此約頭以破菩提之非二計也或又謂狂本出於自然則未狂之先亦宜有狂狂於何藏先本無狂不得謂狂出於自然也或謂狂不是出於自然則屬因緣今頭本無失何為狂走是狂乃虗妄又不得謂狂出於因緣也此約狂以破無明之非二計也菩提與無明既俱非因緣自然則二計乃妄識分別俱為戲論而全無實義矣是知前我言三緣斷故即菩提心正以止絕戲論也葢於三種相續妄生分別正屬戲論今不隨之則戲論絕而無明無依非菩提心而何哉然汝勿謂有菩提心生也若謂菩提心生生滅心滅此但生滅非菩提心也即滅生俱盡不見有菩提生不見有生滅滅此乃無功用道若以此為有自然則是自然心生生滅心滅此亦生滅非菩提也此之自然何以亦非菩提以其因生滅而名不生滅者為自然乃是對待立名所以俱為戲論正如世間諸相合為一體名和合性即轉以不和合者名本然性是本然之名從和合而立豈為真實哉若能本然與非本然和合與非和合一切遠離亦無離與不離之心乃為真菩提心方名無戲論法也自菩提心生至此極埽二計正破前云狂性因緣滅除則不狂性自然而出之意菩提涅槃下深斥阿難而激進之也菩提涅槃遠離戲論是果尚在遙遠非汝歷劫辛勤所能修證雖復憶持多經亦秪增益其戲論而已故今汝雖多聞第一積劫熏修卒不能免摩登之難必須我佛頂神呪始得解脫是知歷劫熏修不如一日修無漏業如摩登耶輸女根劣器一念熏修無漏善業尚得出纏受記今汝以丈夫根器如何甘以戲論自欺留滯於見聞之迹而不能自出哉自初卷決擇心見發明覺性乃至深窮萬法決通疑滯皆為最初方便使其信解真正為因地心因心既真斯可圓成果地修證故下文別啟修門。

　　○世尊現說殺盜婬業三緣斷故天如作略牒業果而意兼世界眾生此說極好滿慈三業絕無豈佛更說令斷況止斷麤業何遽云得菩提耶。

　　未狂之際狂於何潛合法稍難若謂未迷之前迷於何潛則眾生有未迷之時無明有始起之日大違佛意今以義取之宜云若謂迷本自然則清淨本然之中迷於何潛如禪門稱威音已前是也。

　　阿難及諸大眾聞佛(至)清淨妙德。

　　阿難於三卷末已稱領悟然但是悟其遍常之大體而細惑未遣由是富那特為請問曲進餘疑佛為一一發明極顯此心之全體大用周徧圓融宜阿難之廓然無惑也然有知無行終難契入故佛於前科之末責其多聞無功不逮修習由是阿難於感謝之後啟請造道之門乃有天王賜屋要因門入之喻佛示以發覺初心二決定義者正是入三摩提之門所謂最初方便也第一決定義者應當審因地心與果地覺為同為異必以不生滅心為因以求不生滅果則因與果同乃為真修若以生滅心為因而求不生滅果則因與果異豈能有成哉以是義故汝當照明諸器世間可作之法必皆可壞唯如虗空非可作故始不可壞例知生滅有作之因心難成常住不壞之果也何謂有作之心則汝身中四大纏繞由此四纏分汝湛圓妙覺明心為視聽覺察從始至終五疊渾濁喪失真元此正修行者所宜急除豈可更依之以為本修因乎云何名之為濁譬如水本清潔土本留礙二性元不相循若以土投水中則土失其留礙水亡其清潔而容貌汩然名之曰濁今之五重亦猶是也初一重約最初晦昧為空時言之一念不覺妄見虗空徧十方界空見合而不分有空而無形質之體有見而無違順之覺由此空見交織妄成劫濁以無明初起混茫之時即劫濁也第二重約結色成根時言之由空中結暗成色之後始有四大摶此四大成身內具見聞覺知四性四性為四大所壅而有留礙四大為四性所轉而有覺知由此性大交織妄成見濁以有身根便有我見也第三重約根境對立起意識時言之心中有憶識誦習者乃內性發為妄覺外容現起六塵覺離塵則無相塵離覺則無體由此性相交織妄成煩惱濁以緣塵盈念無時而不勞擾也第四重約變滅趣生時言之幻化之身朝夕生滅未嘗暫止而知見執我每戀此間業運不息常遷他國由此留遷交織妄成眾生濁以隨業流轉徧入諸趣也第五重約帶業受生時言之六根同依八識為性而眾塵成根遂有隔越無狀而異狀生焉性本同故相合用既異故相背亦同亦異俱無定準由此同異交織妄成命濁以八識連持一期色心即為命也此之五重混雜真性所以見聞知覺與如來懸絕今欲令此見聞覺知遠契常樂我淨之德則所依以為本修因者不可不審必須擇去生死根本虗浮妄識而依不生滅圓湛之性以成其功即後所謂若棄生滅守於真常也還守此湛雖無心旋妄而妄自旋伏至於粗惑先伏元覺似還初信位也得元明覺無生滅性此十信滿心也始為真因地心由是可以圓成果地修證言果地者住行向地以及等妙皆果地也今以澄水譬之澄水必於靜器喻澄心必依妙湛也沙土自沉清水自現喻客塵煩惱之初伏去泥純水喻永斷根本無明至於永斷根本無明則明相精純一切變見無復煩惱皆合涅槃清淨妙德正如水已全清一任攪淘無復汩濁之象乃修證之功終也。

　　第二義者(至)彼六知根一時清淨。

　　第二決定義者應當審擇煩惱根本葢眾生無始以來發現前之業潤後有之生皆煩惱也然所發之業實誰作之所潤之生實誰受之則皆根本之咎也故必知此根本所在而後可降伏一切虗妄進取如來之位正如世間解結之人必先知其結之所在而後能知所解耳所謂根本者何則汝之六根是也由有六根則外引六塵內起六識內外惡賊能劫家寶而真性失矣真性既失淪溺生死故於眾生世界自生纏縛而於器世界不能超越所謂眾生世界者何此有情之身是也遷流之謂世方位之謂界方位有十四方四隅及上下也流數有三過去未來現在也一切眾生由眾妄交織而成此身相則有前後左右界義具矣身中遷貿不住世義成矣由此世界互相交涉故名眾生世界也此方位雖十而上下無實位四隅無定方有定位可明者唯東西南北四數而已以三世涉四方則三四而成十二以四方涉三世則四三亦成十二數雖十二然一具一切理無不全故由此疊而上之可變一為十可變十為百可變百為千以是六根功德各有一千二百也統論六根功德雖各具足若約此方之機則不能無優劣如眼則前明後暗左右旁觀週身之位所可見者三分之二故其功德唯八百而已如耳則周聽十方靡有不通且動而聞聲似有近遠靜而聞寂廓無邊際故其功德圓滿一千二百也如鼻則息有出入而中無交氣出能取香而不能聞入能聞香而不能取則亦三分闕一故其功德唯八百而已如舌則世出世智靡不能宜言或有局理本無涯故其功德圓滿一千二百也如身則塵合成觸能知違順離則無知是合中得二離中闕一故其功德唯八百而已如意則默容十方三世世出世間一切諸法靡有不包故其功德圓滿一千二百也今汝欲從六根修入逆生死欲流返窮欲流之根至不生滅之地此豈可漫然而不知所擇哉必當審此六根誰為合性而深誰為離性而淺誰為圓通誰不圓通若循此圓通之根返妄歸真與彼不循圓通者其功葢日劫相倍也我今已備顯六湛圓明功德數量如是隨汝之意擇其可入者吾當為汝發明增進道業葢十八界本無優劣諸佛修之咸得無上菩提但汝下劣之機多有窒礙未能圓自在之慧故必擇其可入者專於一門深入妄盡真現則六根皆一時清淨矣。

　　阿難白佛言世尊(至)不成圓妙。

　　此阿難聞逆生死欲流及一入六淨之說未能深領其解故請佛為申明之佛言此逆生死欲流深入而至於一入六淨此非僅斷麤惑者之事也今阿難止證須陀洹果止斷見惑思惑尚在況此根中更有同體無明生住異滅諸微細惑其分劑頭數豈阿難能知所斷哉所謂一入而六淨者非謂根真有一有六也若執六根定為一則耳目頭足各殊其用而不相通非定一矣若執六根定為六則汝今耳來聽法何關身口而口來問義身起欽承是又非定六矣當知是根非一非六特由汝無始顛倒淪替故於圓湛之中妄生一六之義汝須陀洹果不入六塵故得六銷然尚執六根為一體是未亡一其與凡夫執六者何以異哉正如太虗空參合羣器則謂空為異除器觀空則謂空為一虗空豈因汝妄計而成同不同況欲是非其間果可得乎夫一六既非而今現有六根者何則由粘湛妄發耳真性妙圓本自湛然由有妄塵則湛為所粘乃發為見聞覺知既有見聞覺知則攬取外塵結而成根初成細色乃名清淨四大既成粗色則名浮根四塵由是顛倒循外流逸順奔以成無邊之生死者此欲流也是知此六根之成本於妄有覺明由妄有覺明故粘妄而發光耳六根既全因妄發則知離塵實無自體汝但不循外塵內根可拔隨拔一根脫粘內伏則歸于元真而本有之明耀自發矣一根既然五根妄粘亦應拔而圓脫故曰一入而六淨也夫所謂發本明耀者乃不由前塵所起知見其明不循根而發特寄根而發耳既寄根而發則根不能局故六根無不互用耳可視而鼻可聽也今觀如阿那律陀無目而見䟦難陀龍無耳而聽殑伽神女非鼻聞香驕梵鉢提異舌知味舜若多神無身覺觸摩訶迦葉無意了知此等或是小乘修成或是凡夫報得尚非根所能局況發本明耀者乎夫至于諸根圓拔內瑩發光其效不止諸根互用而已也即一切浮塵及器世間諸變化相並為心光所鎔如湯銷氷應念化成無上知覺矣佛又恐人謂此之圓妙非人人本有疑不能頓發故即近事以驗之如世人聚見於眼若令急合其眼則雖有人在前六根黯然莫辨若以手循彼人之體則眼雖不見頭足亦辨與開眼而見者不異由是驗之知見不緣明人人本具矣夫緣明有見者暗則無見唯不緣明而自發則諸暗相永不能昏特凡夫為根塵所礙不能常現根塵既銷云何不成圓妙哉。

　　○異舌知味古註謂驕梵鉢提有牛哨病即是牛舌也而能知人所食之味此說未委雖有牛哨之病豈可謂是牛舌哉愚謂異舌知味者秪是不用舌而別能知味矣。

　　阿難白佛言世尊(至)云何不成無上知覺。

　　此阿難因領佛說若於因地以生滅心為本修因而求佛乘不生不滅無有是處又領佛說離暗離明無有見體等遂起斯難謂因地覺心必與果地相應方克成果今觀果位中如無上正智名曰菩提寂靜常樂名曰涅槃不妄不變名曰真如離過絕非名曰佛性分別一切而無染著名曰菴摩羅識一法不立煩惱蕩盡名曰空如來藏圓鑑萬法而無分別名曰大圓鏡智此七種稱謂雖別然皆清淨而無染圓滿而無偏堅凝如金剛王而不可壞者也欲冀此果必當得常住不生滅者以為之因今觀六根之用離塵無體猶如識心豈可依之為因以求七常住果哉葢吾嘗進此根性以例于識心復退此識心以合于根性進退循環微細推求畢竟無心及心所可得將誰立因求無上覺哉昔聞佛說根中六精湛寂圓明而今攷之都無實義違越誠言終成戲論矣按佛謂六根離塵無體者乃是無粘妄之結體非謂根中無性也阿難遂謂離塵無性謬生此難佛乃以聞鐘事驗之佛審其聞則以擊鐘聲發為有聞以擊久聲銷為無聞是以聲為聞也及審其聲則以擊鐘聲發為有聲以擊久聲銷為無聲是以聲為聲也既以為聞復以為聲報答無定却成自語矯亂之過矣夫使聲銷為無聞則應聞性斷絕鐘聲再擊何以復聞葢或有或無者聲也非聞也使無聲遂無聞則知無者誰是聲於聞中自生自滅而聞性常存無有生滅汝尚惑聲為聞何怪以常為斷此乃汝之顛倒昏迷妄作是說終不應言離諸動靜閉塞開通說聞無性也今試觀世間熟睡之人夢中聞舂聲或以為鐘或以為皷夢中豈憶靜搖開閉通塞其形雖寐而聞性不昏如此即是例知非惟夢中不昏即形銷命謝而此性終不銷滅特以眾生無始以來不悟性淨妙常故不能內循其常而外逐諸妄由是雜染流轉生生不息取證末由若能棄彼生滅亡緣內照六用俱息獨守真常則常光自然現前常光現前則根塵識心自然應念銷落根塵識三為塵為垢障翳般若今既銷落則法眼應時清明云何不成無上知見哉。

　　○羅睺擊鐘一聲世尊審有審無兩次足矣必令再擊而三審者何細觀後文破云若實無聞聞性已滅同於枯木鐘聲再擊汝云何知是知三次審問大有關係非但欲其詳也至於夢聞舂聲之事比前更深一步葢有聲驗之於動無聲驗之於靜俱無斷滅然未及動靜雙離今夢中昏住豈憶靜搖則雙離動靜而聞性仍不斷如此也。

楞嚴經略疏卷之四


卍新纂大日本續藏經第 15 冊 No. 302 楞嚴經略疏


楞嚴經略疏卷之五

　　福州鼓山湧泉禪寺沙門　元賢　述

　　阿難白佛言世尊雖說(至)一路涅槃門。

　　前章佛已明指六根為結復明示不循外塵為根結之要阿難却疑六根雖是結而結必有元恐別有所在則解結之要不止於不循外塵而已故茲雨淚翹誠懇請開示佛乃以手摩其頂撫而慰之即時十方普佛世界六種震動者表無明住地為六情根從此震破也微塵如來各有寶光從其頂出者表斯法為無上頂法也同時灌如來頂者表同說同證更無異路也諸佛同告阿難謂汝欲知俱生無明使汝輪轉生死結根者唯此六根言此根性即是俱生無明也汝欲知無上菩提令汝速證安樂解脫寂靜妙常者亦唯此六根言此根性即是菩提元清淨體也阿難雖聞佛言而猶未明厥旨葢諸佛尋常說法約而言之有十八界今何獨重六根故疑而問佛佛謂根之與塵雖分內外總由一心變現是同一源雖同一源而根為要縛而成凡唯此六根脫而成聖亦唯此六根而塵不與也此二句揀塵也若識性則又因根塵而妄起猶如空華了無實體既非縛結之本亦非解結之要此二句揀識也然此六根與六塵又豈有實性之可得哉必由塵而後發根之知必由知而後顯塵之相是相與見各無自性但相依而立同於蘆之交立者焉汝今於此根不達性無執為實有或遣有而更存無立此二知即是無明生死縛結之本於此根達其性無不執為有并不存無無此二見即是涅槃元清淨體是結唯根結解唯根解是中豈更容他物哉佛又重說偈言以申明之真性有為空下十句標宗破執因況顯根塵無性也真性之中絕諸對待無有為亦無無為有為之法空而非有但從緣生喻如幻事無為之法無有起滅亦非有實喻如空華夫有為固可言空無為何亦不實以其斥妄顯真則真與妄對對妄有真真還成妄以其為思慮所及之境故真與非真既已雙非況能見之根所見之塵又何有哉中無實性但如交蘆而已解結同所因下六句頌解結唯在根也言此根雖如交蘆而結之與解唯在于是故雖聖凡永隔雲泥有殊而更無二路良以交中之性既非是有亦非是無迷晦者執有執無便是無明為生死之根元發明者不執有亦不執無便成解脫無涅槃之要道豈此外更有異因哉解結因次第下四句頌從根解結之事謂結根時必從細至粗次第六重而根相始具故今解結亦必從麤至細次第六重而根元始盡至於六結俱盡則一亦不立始復圓湛之本然也但所用之根優劣有殊必須選擇圓通依而修入外塵不循還歸元真則入流而成正覺耳陀那微細識下四句頌根性之勝也茲法獨依六根而修者何以根性即陀那識也陀那乃第八識之別名此識親依藏性為體最為微細非佛不能盡知中有無明熏習種子能成無邊生死之法如暴流水流奔不息此識若說為真其奈帶持種子妄習未除若說為妄其奈體即藏性離此無真恐凡小不能分別故非時非機寧密之而不開演惟今經獨重此識豈輕易常說之法哉自心取自心下四句頌此法之最要也謂根之結無多法故解亦無多法但因不了六塵境界唯是一心乃誤以能見之心妄取所見之境是自心取自心也由是從無相非幻之中妄成幻法根塵宛爾前既妄見攬塵橫生妄法今但旋根脫塵不復取著則必人法俱空非幻之境亦逈然脫矣況幻法而可立乎是知結亦甚易而解亦甚要也是名妙蓮華下八句頌此法最勝也此法開佛知見示實相體即因含果處染常淨如妙蓮華也無上寶覺體性堅凝根境惑結擬之即銷如金剛王也全性起修定慧等持無修而修無斷而斷名如幻三摩提也依此而修進一彈指頃可以超無學而入圓位是謂最勝無比之法十方諸佛迥生出死速證涅槃莫不由斯矣汝等可不勉哉。

　　於是阿難及諸大眾(至)得無生忍。

　　此段阿難未達六解一亡及舒結倫次故復請佛垂示佛乃取一巾次第綰成六結以喻之謂一巾既綰成六結則第一第二乃至第六次第歷然豈可混亂強名哉此正猶根之六結決定成六也結既成六方顯元巾是一以對六方可說一若六總解除則尚不起一想何況六乎根之六解一亡義猶是也至於順成六結其倫次云何良以眾生從無始來心性不覺妄分能所狂見妄立所相亂興由是狂亂則知見妄發執法實有也發妄不息則勞見發塵執我我所也至於勞見發塵則一切世間山河大地生死涅槃種種顛倒皆從此現正如勞目見空華豈有實哉按此順成諸結雖未指出六者而意亦甚明心性乃八識心王自證分也分為見相二分為狂為亂乃二結也知見妄發正法執位法執有俱生分別乃二結也勞見發塵正人執位人執亦有俱生分別乃二結也此之六結元根於狂心而成今欲解之豈一切偏權之法所能解哉必須用中道妙觀直破其狂心而後結始能解正如世間結解之人左掣右牽俱不能解若欲解之必於結心也此解結心之法雖似屬於因緣然最為微妙非比世間和合麤相緣佛得無量智無微不照無遠不燭故能知此說此耳此法云何必須選擇六根用其圓通者從一根深入返觀根性不逐外塵則狂心可破而六結可除六結既除則前所謂顛倒塵相如勞目空華者皆已消滅無餘矣諸妄既銷不真而何待乎但此結未可頓除必須次第正如巾結結由次第則解亦由次第也此根初解先得人空即解人執中二結番前勞見發塵也法執尚存則空性未能圓明至空性圓明成法解脫即解法執中二結番前知見妄發也雖得人法二空而二空未泯正是微細無明尚存能證所證之影直得俱空不生則解後二結即番前狂亂也至此則寂滅現前不見一法生不見一法滅而得無生忍矣此即後諸聖入圓通位也。

　　○按此中六結古註俱指六根愚謂六結次第而成未可謂六根亦次第而成六結次第而解未可謂六根亦次第而解法喻顯然不齊說者乃謂一根深入六根俱解為次第則牽強殊甚況此中由汝無始下已明言結之次第此根初解下已明言解之次第何都不顧獨以六結與六根其數偶同遂爾妄執耶但六結之名經文隱略今就本文分出意自昭然觀者詳之。

　　阿難及諸大眾(至)法因為上。

　　此阿難已領六解一亡之義但未知選擇何根易於修入故請開示佛乃廣命謂大菩薩及諸大阿羅漢各說入道方便者意顯一十八界均是入圓之法但根性不同則各有所宜故須徧說也憍陳如下六聖皆滅塵合覺而入圓通者也六塵雖屬外相而實即如來藏心若能於一塵上發明則塵相滅而藏性顯矣憍陳如從聲塵悟入者也初在鹿苑及雞園親見如來成道如來為轉四諦法輪最初領解是於佛音聲上徹見藏心故聲塵頓銷妙音密圓而成阿羅漢也優波尼沙陀從色塵悟入者也初因多欲佛令修不淨觀以對治之初觀身相不淨繼而唯見白骨復析白骨至微塵而歸於空即於空中見色實性則色之與空惟是一性豈有二法故色塵頓銷妙色密圓而成阿羅漢也香嚴從香塵悟入者也因佛教觀有為之法悉無有實故於聞香之際諦觀此香不從木生若從木生何藉於火不從空生若從空生何藉木火不從煙火生若從煙火何必燃此沈水四者推窮生不可得其相元空何有去來由是分別意銷真覺發現故香塵倐滅妙香密圓而成阿羅漢也藥王藥上從味塵悟入者也由宿為良醫故得遍嘗諸藥悉知其味由是觀察味因熾然有味故非空無形可得故非有諸藥不來舌識何知故非即身心舌識不嘗諸藥何味故非離身心如是分別了味無生則味塵頓滅惟是一味清淨實相得登菩薩位也䟦陀波羅從觸塵悟入者也因隨例入浴忽悟水因本無自性水既無性塵體亦然故曰不洗塵不洗體水與塵體既寂中間覺觸又安有哉從此悟入藏心故觸塵頓滅妙觸宣明而成佛子住也摩訶迦葉從法塵悟入者也法塵乃意根攬五塵影子故總稱六塵此塵倐生倐滅不能暫住厭其變易乃修空觀入滅盡定既得此定則能度百千劫如一彈指葢以意根滅而法塵空也此法既空則契入藏心而妙法開明盡銷諸漏成阿羅漢也。

　　○六塵之序尋常所說必先色今先聲者以此方教體在聲也此稱成阿羅漢者乃圓教七信位以斷惑與小乘同故借阿羅漢之號諸經皆然吳興每遇成阿羅漢者必作小釋大違佛意葢此經見道分中屢斥二乘極顯圓頓之旨至修道分中又先令其得圓湛不生滅性以為本修因便已非二乘境界至此命其各敘證入之方豈佛意更在說小乎佛意不在說小諸聖豈敢以權小當機況會中無數大乘安用小聖之強出哉故知諸聖直彰實證葢承佛密意也況後佛言彼等修行實無優劣差別則知諸聖之名位大小法門偏圓皆同一味圓實更不須疑吳興橫分大小前失佛意後抗佛言決不可從。

　　阿那律陀(至)旋法歸無斯為第一。

　　此五聖旋根歸性而獲圓通者也根有六今缺耳根者留觀音為殿後以當此方之機也阿那律陀從眼根悟入者也初因好睡眠為佛所呵乃啼泣自責七日不眠遂失雙目佛乃教以樂見照明金剛三昧言瞽者樂見照明必用此三昧此三昧體本不壞而能破重障故名金剛乃返觀見性之功也旋其妄見循彼真元則妄見頓銷真見內發故能不用眼見而十方洞然成阿羅漢也周利槃特迦從鼻根悟入者也初因不能誦持無多聞性佛教以安居調息初觀息風念念生滅至於微細窮盡生滅無從息風既空心無分別豁然無礙遂得漏盡而成阿羅漢也憍梵波提從舌根悟入者也昔因口業輕弄沙門得牛呞報佛教以一味清淨心地法門所謂一味者了味無味惟一實相故曰一味其法諦觀此味之知非從舌生若從舌生應不待物非從物生若從物生應不待舌各既無生共豈能有緣中不有非緣亦無了味之知竟從何有此知既泯塵味亦空清淨實相從茲頓露故得超諸漏而遺器界法眼淨而成阿羅漢也畢陵伽婆蹉從身根悟入者也初於路中毒刺覺身疼痛因念有覺痛之覺復有覺清淨心無所覺之痛亦無能覺之覺豈一身而有二覺哉從此起疑攝念諦觀至於身心忽空而諸漏消盡則真現而妄泯也葢前知有覺清淨心者秪是比知故真外有妄今此現證唯是一覺真外無妄故曰純覺遺身而獲入圓通也須菩提從意根悟入者也曠劫已來宿證空寂入胎不昧隔陰不昏故自憶受生如恒河沙而皆知空寂非獨身心不有亦乃十方俱空則人法雙空也非特已證空寂亦令眾生同證則自他兼利也然是但空未能證入妙覺真空今承佛發明乃得空性圓明成阿羅漢遂能頓入如來寶明空海而同佛之知見諸相入非即所證空寂非所非盡即所得真空旋法歸無即前二句此因返觀意根之性根盡性顯自然法旋歸無而入真空性海也。

　　舍利弗即從(至)久成清瑩斯為第一。

　　此六聖湛識循源而獲圓通者也此識與根最難分辨又前五識與後意識亦多混淆今就眼家辨之眼照境時一念不動但如鏡中無有分別此眼根也隨念麤略分別諸相歷然而不帶名言者眼識也由是次第標指詳細分析專計名言者乃第六意識也餘倣此推之舍利弗從眼識悟入者也從曠劫來眼識清淨一切諸法一見能了此但俗智也因聞因緣深義即悟入藏心周遍法界此見即妙覺圓明故得大無畏而成佛長子是始從眼識發起智光智光之極即佛知見矣普賢從耳識悟入者也久證極果退位揚化故為恒沙法王之子而弟子之發普賢行者皆因之立名能用耳識廣鑑羣機見有發普賢行者雖在他方恒沙界外悉為現身即彼障重難見亦暗為摩頂皆擁護安慰以成其行原其本因乃是從耳識發明故能隨念而分別眾生得大自在也孫陀羅難陀從鼻識悟入者也因心常散動佛乃教觀鼻端白初諦觀三七日見鼻息如煙者鼻識濁相也淨觀發明則內明外虗而煙消成白者識濁漸澄之相也至於藏心顯現識濁俱盡則息盡化為光明炳照十方矣是證無學記菩提皆消息之功也富樓那從舌識悟入者也從曠劫來得四辨才備演法門隨機善巧得無所畏今逢世尊教以口輪助揚法化得成羅漢葢是說法淨則智盡益淨外而魔冤因說破而自伏內而諸漏緣智顯而自銷也說法似是意識今言舌識者乃不假計度而隨念發揚耳優波離從身識悟入者也初隨佛出家親見佛成道後承佛教以戒法受持清淨因得身心寂滅成阿羅漢葢最初執身次執心漸能生定發慧故得一切通利是從檢防身識識滅歸元者也大目犍連從意識悟入者也初因聞因緣深義遂悟實相豁然心開得大通達由是入道而神通妙力為諸佛之所共推葢深悟實相則意識不生而旋歸妙湛旋湛之久則心光發宣而神力圓明也。

　　烏芻瑟摩(至)得三摩地斯為第一。

　　此七聖復大同本而獲圓通者也七大前五即塵後二即識與根總不出十八界但以其用之廣別得大名故茲別出烏芻瑟摩從火大悟入者也昔因欲火熾盛佛呼為猛火聚乃教觀周身冷煖諸氣悉為煖觸後觀煖觸無相無生我身自空煖依何住身心既寂性火妙發故神光內凝成智慧火以是三昧證阿羅漢復發大願現大威力破魔護法是所謂生大寶𦦨也持地從地大悟入者也積劫平地効力濟眾福業廣矣佛乃教以平心之法謂地不平由心不平心能達其理一不作差殊之觀則地自無不平由是即悟我心本來平等若身若界所有微塵皆無自性但從虗妄分別所現唯一實相復何相礙由是乃至刀兵亦無所觸此於諸法了無自性即證無生法忍而權取小果後復聞諸如來說妙蓮華佛知見地最先證明而為上首是地塵頓銷圓契藏心者也月光從水大悟入者也昔遇水天佛教習水觀初觀身中唯一水性更無他物次觀界外亦惟一水性等無差別此觀成時但見湛水遍十方界我執亡矣然尚見水相未得法空故身相未亡因舉童子投礫之事者見其為身之所累也後遇山海自在通王如來方得亡身則水相頓銷惟一真空乃人法雙亡契入圓通之境也瑠璃光從風大悟入者也初觀世界身心諸動同一妄緣風力所轉既而了此諸動同於空華來往非有全一虗妄故觀三千大千諸眾生如百千蚊蚋鼓於方寸而已由是動相頓銷不動性顯得無生忍而見東方不動佛為法王子也虗空藏從空大悟入者也初於定光佛所得無邊身者混虗空為體性而無邊際也手執四大寶珠等者緣觀四大無依妙智圓明照了法界一切皆空也又於自心現大圓鏡等者唯一寶覺清淨圓明內瑩發光炳照十方也十種光者即華嚴經十智同真三世智至知無邊諸佛智也攝諸剎而入一身不相妨礙分一身而入諸剎隨順施作者妙用之圓而神也如是神力皆由始觀四大無體全依妄想生滅妄想元虗四大何有故唯一虗空而佛國為之俱泯諸妄既銷真空始現方得無邊身而發大神力耳彌勒從識大悟入者也初心重世名好遊族姓乃是心外見境妄生貪著故日月燈明佛教修唯識定了達萬法惟是識變則外慕心歇但此所得三昧全屬修成非自性定至然燈佛世始成無上妙圓識心三昧乃冥契真如來藏性者也得此三昧則見無邊佛土皆從藏性變現無量諸佛皆從藏性流出至於今得蒙記莂次補佛位又豈有他哉是皆由諦觀十方染淨依正皆惟識變本無自性次了能變所變元是菩提妙覺明體則遠離徧計依他而入圓成實性得無生忍耳大勢至從根大悟入者也因遇超日月光佛教以念佛三昧所謂念佛者憶佛也會遇之緣起於相憶若一人專憶一人專忘則是二人豈能決定逢決定見哉由其一專憶故或逢或見由其一專忘故逢而不逢見而不見若二人交憶感應道交則歷劫不離非但一逢一見也十方諸佛憐愍眾生不啻母之憶子所謂一人專憶也眾生背覺合塵不肯念佛如子逃逝所謂一人專忘也如是則雖諸佛大悲念重彼又安能會遇哉若眾生念佛亦如佛之念眾生則或現在或當來必定見佛且不假他緣自得心開而三身為之圓現葢以念佛者感應道交必能見佛如染香者必得香耳此乃專憶一佛而普攝六根未嘗妄動是謂淨念此念相繼其入三摩地夫何有哉。

楞嚴經略疏卷之五


卍新纂大日本續藏經第 15 冊 No. 302 楞嚴經略疏


楞嚴經略疏卷之六

　　福州鼓山湧泉禪寺沙門　元賢　述

　　爾時觀世音(至)同一悲仰。

　　此觀音從耳根而獲圓通者也其次第合在那律之後今以此方所宜故留後廣說欲人專修於此也聞思修三者乃入道之通途經中謂之三慧但今經所示其義逈別聞慧者謂耳根聞性非取逐聲分別之聞也思慧者謂返觀此聞性也修慧者謂功本無作塵不離而離惑不斷而斷也初於聞中下正詳從聞思修之功聞中指聞根之中所謂湛圓不生滅性也此之聞性逐聲外流便有無窮過患今乃入流而返聞自性如水內注念念不息一旦解心頓絕冥契法性則所入之相亡矣所入之相亡則所入寂矣此寂乃無生真理本無有動安得有靜故曰動靜二相了然不生乃本自不生非今始無也外塵雖亡而內結之根未可頓除必須觀行漸增而後能聞之根與所聞之塵而俱盡也聞盡之處根塵兩喪而覺照獨存若住於此認為般若真光則智境恒對終為勝進之障故必觀行增微而後能覺之智與所覺之聞而俱空也覺空之處智境雙泯而此空猶存若守之以為實際理地則晦昧未開終為貼體之障故必空智極圓而後能空之智與所空之覺而俱滅也前此塵滅則根生根滅則覺生覺滅則空生俱屬生滅真體弗顯唯至於空亦不存則生滅俱滅而寂滅真體了然明現矣此寂非對動之寂乃本來不動之寂此滅非對生之滅乃本來無生之滅又此寂滅即前所入之寂但前屬似證入信位也此屬分證入住位也至於忽然超越則超入等覺後心自然德無不備用無不周而十方圓明獲二殊勝矣。

　　○此章觀行不落空有二邊而直觀中道即前經所謂從其結心解之也不假斷惑之勞但返觀聞性無前境界自然先澄麤念次除細想以至無念即前經所謂以湛旋其虗妄滅生等也今經所用進修之功全在於此學者宜詳玩之。

　　世尊由我供養(至)福備眾生。

　　此詳示二種殊勝也此二種殊勝果何由而得哉皆由聞中熏修如幻之功成金剛三昧以此三昧無作之用自然上同諸佛慈力而成三十二應下同眾生悲仰而成十四無畏也三十二應者或現三乘聖果身由諸學者各於自乘理智將圓滿時故菩薩各為現身說法以圓其所證也或現色欲二界天主身或現帝釋臣屬身由諸眾生於天趣各有所欲故菩薩各為現身說法以成其所欲也或現世諦男女身或現奉教男女身由諸眾生於人趣各有所求故菩薩各為現身說法以應其所求也或現天龍鬼神雜類之身由諸眾生於本趣各生厭離願得人身故菩薩各為現身說法以遂其所願也此之謂妙淨三十二應以菩薩全證法界故能法界全現然身應無量今止此者特略舉其類耳十四無畏者一者由我不以自外觀音塵妄起知見而以自返觀能聞之性能令一切苦惱眾生念其名聲皆得解脫以一真理地樂尚不有苦又安存故得解脫也二者知見脫塵旋歸內性能令眾生念者火不能燒以知見屬火今旋復故不燒也三者觀聽脫塵旋歸內性能令眾生念者水不能溺以聽聞屬水今旋復故不溺也四者內滅妄想則外境不對殺心自除能令眾生念者入諸鬼國鬼不能害以妄想乃鬼神所依殺害乃鬼神之業今皆無之則超彼鬼界故不能害也五者聞根還源六根俱復能令眾生念者度彼兵戈如割水吹光以根塵兩寂誰為自他故不可傷也六者聞熏發光明遍法界破諸幽暗能令眾生念者諸鬼雖近目不能視以諸鬼皆幽暗故為所爍也七者音消聽返塵妄何有能令眾生念者禁緊枷鎖所不能著以塵空弗累故不能着也八者滅音圓聞內外無待自然徧生慈力能令眾生念者賊不能劫以無待則無敵遍慈則無怨故不能劫也九者返聞離聲色亦不劫能令眾生念者遠離婬欲以欲由色起色離故欲離也十者音性圓淨無復妄塵則根境不對能令眾生念者離諸瞋恚以瞋起於對無對故無瞋也十一者塵消無翳明周法界身心朗徹如淨瑠璃能令眾生念者永離癡暗以明能破暗也十二者融通無礙旋復真聞所以不動道場而涉入世間不壞世界而遍至十方供養諸佛紹繼其法為法王子能令眾生念者求男得男以紹繼法王有男子之道也十三六根圓徧通融唯一寶覺靡有不照為大圓鏡靡有不含為空如來藏所以諸佛無量法門承順受領而不失能令眾生念者求女得女以承順受領有女子之德也十四者從耳根妙門發顯圓通則元明心妙一多之境通融本湛覺圓彼此之名平等所以能令眾生持我名號與持娑婆世界六十二恒河沙諸法王子名號福德正等以我修習真圓通證平等理也此之謂十四施無畏力福備眾生以菩薩全證法界則法界眾生無不在菩薩身心之中故有感必應而獲福皆無作矣。

　　○或問前十三皆有所畏可云無畏了四持名功德何亦云無畏乎曰持名者或恐其德功不勝或恐其一名不及多名皆畏相也但前十一專脫怖畏後三則兼全福德耳或問六凡苦相應有無量何止十四曰前一是總後十三別列後十三所未言者皆前一中攝也。

　　世尊我又獲是圓(至)徧十方界。

　　前二種殊勝皆用出於無作神應於無方者也今此四獨名不思議者何以前隨機現化拔苦與樂猶似言智可及今則備陳其現化之神妙妙莫比誠不可得而思議者也一者由初獲聞性遺脫妄聞一根還源六根俱解六根不復分隔唯是一圓融清淨之寶覺體既圓融用自無礙自能於一身現無量形說無量呪以救護眾生得大自在也首為六用之總臂表提接之悲目表照了之智各依本數充之以至於八萬四千者表依根本六用根本智悲泛應塵勞得大自在也一身之中塵勞萬法慈威定慧無不具備者以八萬塵勞法界事理曾不離吾一圓融清淨之體能同能異即一即多法法圓融塵塵具足矣二者由從聞思脫塵不礙則神變妙力一一無礙能於十方微塵國土現無量身說無量呪普施眾生悉得無畏也三者由修耳根圓通清淨無著故能令所遊世界諸眾生等捨身珍寶求我哀愍夫慳心最難破捨心最難發求心最難強今所遊世界眾生盡能破慳捨施哀求誠不思議威神之力使然也四者由證佛心至於究竟已能契入如來妙莊嚴海則無邊之寶藏頓開無邊之福慧具足自能以無量珍寶上供十方諸佛旁及法界六道眾生悉應所求而靡有不遂也佛問圓通下總結答佛所問圓照三昧即所證圓融清淨寶覺也圓心自在即隨緣應化而成二殊勝四不思議也此皆從入流亡所之功至於寂滅現前得成菩提自然得此三昧圓照十方無不自在而觀音之名亦徧十方界矣。

　　爾時世尊於獅子座(至)自然敷奏。

　　前二十五聖各述圓通已竟佛乃現瑞以應之諸佛五體同放寶光者表證性明極則寶覺圓融全體發現也互相灌頂者頂為圓極之相表諸佛證性圓極於此也會中菩薩羅漢即二十五聖之儔佛光亦灌其頂者印其修證等無優劣也林木池沼皆演法音交光相羅者圓通現前則一切聲是佛聲一切色是佛色無非悟入之處無非圓通之理也大眾普獲金剛三昧者因此得證圓湛不生滅性猶如金剛不可破壞也天雨寶華空現寶色地隱山河界含塵剎者表證圓通性則無作妙行自然分披寶明空覺自然發現有為習漏當不復生眾塵廓然無復隔越也梵唄詠歌自然敷奏者能使法界永離眾苦常得妙樂也聖人所演圓通法門奧旨妙利詳悉若是故眾瑞詳而應之。

　　於是如來告文殊(至)因果今殊感云何獲圓通。

　　此下佛勅文殊選擇圓通也二十五聖所入之門雖異所證之果是同所以皆言修習真實圓通實無優劣然欲當阿難之根及令此方修習者入道之易則不得不揀故文殊奉佛慈旨說偈選擇似有抑揚無非為對此方之機也覺性海中萬德咸備一真寂滅而復超名言絕對待故曰圓澄元妙此二句標真源也真源覺體本來自明絕諸能所由迷起照所相現矣所相既現真性即隱而空覺始分空現而世界始立妄想凝結則為無情國土妄心知覺則為有情眾生此六句明妄起也大覺之中妄有虗空猶一漚起於大海已至微眇而非實矣況微塵國土依空而立者乎若此漚忽滅亦非滅始無乃本自非有而三有之依空而立者又可知矣此六句明妄本虗故可銷融也融妄相而歸元唯是一性但入道方便非止一門若是聖人根性則諸門無不可入其如初心遲速異宜故不可不知所擇此六句明揀選之由也色由妄想結暗所成最為障蔽則徹了之難矣聲既落於語言唯名句意味則偏而弗圓矣香合知而離無則弗恒有矣味待嘗而後有則非恒一矣觸以所觸而顯則無定體矣法憑五塵影子而立必有定所則非能徧涉矣此六塵難獲圓通者也眼根雖能見而後方及後兩隅皆不能見則其用弗遍矣鼻息有出入而氣不交涉出能取香不能聞入能聞香不能取則其功有間矣舌非外入之味則無生起之端必因味而後有知則德弗恒矣身根與觸塵各有涯量不能常冥必待合而後有知則覺觀弗圓矣意根常雜亂思雖極其靜澄之功終不見其湛了則想念不能脫矣此五根之難獲圓通也眼識與根塵和合而成窮之本無自相則虗而非實矣普賢之洞聞十方由宿修大因之力則非初心方便矣孫陀之觀鼻端為治散亂權以住心心既有住則局而弗圓矣富那之說法由曠劫開悟得此辨才若徒侈言句非無漏矣優波之持戒但撿身識非身則無可檢是局在一身不能圓徧萬法非普融之觀智矣目連之神通本於宿因非關意識況意識念緣一切不離塵境則滯於妄矣此六識之難獲圓通也若以地性觀堅礙而不通達非聖性矣若以水性觀不離想念非如如之體矣火頭因多婬生厭乃觀成火性不能離念非初心方便矣風性是動動與寂對非無上道矣空性昏鈍全無覺照異菩提矣識性念念生滅體非常住則虗妄而非實矣根中念佛本有生滅以生滅求不生滅則因與果殊矣此七大之難獲圓通也右二十四聖依二十四門各獲真實圓通今皆揀之者何以彼則所謂聖性無不通此則所謂遲速不同倫非初心方便耳下文揀意可知。

　　我今白世尊(至)真實心如是。

　　前已歷揀諸門此後獨選耳根也諸佛設教實無定法不過因其機之所宜而利導之今此娑婆眾生耳根偏利故必假音聞以為教體教體雖兼音聞而音但為弄引聞即為妙心凡欲取三摩提者必由聞入彼觀世音者從聞而入者也其德用為最良能於恒沙劫中入微塵國以大自在之力弘四音以接九界令其皆獲世出世間之樂原其因由耳根一門獨勝餘根耳今夫人諸根之用各有偏蔽唯耳根則十方擊鼓一時圓聞是知耳根為獨圓也目口鼻身以合方知意念紛亂不能遠照唯耳則隔垣聽音遐邇俱聞是知耳根為獨通也世人以音有為聞生音無為聞滅而不知音自為有無聞非有生滅耳根之常可知也彼五根之性亦不因塵生滅但五根必假思惟思惟未起覺觀若滅惟耳根獨於夢中能聞杵音則是覺觀出思惟而非五根所能及是知耳根又為獨常也今此方耳根獨勝如是聖教又假聲論宣明宜聞教者皆得免於流轉而卒不能免者何也以其循聲外逐耳故阿難雖多聞而落於邪思為物所轉豈非以隨流循聲則淪妄旋流不循則無妄乎此之法門能破一切妄名金剛王即性起修修而無修名如幻不思議一切諸佛出生之門名佛母真三昧吾今為汝等宣說此法本有如是威神且在阿難尤為對症之良劑也汝雖歷劫多聞能憶持諸佛祕密之門而專務多聞不修無漏故欲漏不除畜聞成過遂有登伽之厄與其將循聲之妄聞以持諸佛之言教孰若反能聞之妙智以聞己之聞性乎夫妄聞非本有也由聽精映聲卷聲成根遂有聞之名若能旋聞而不逐聲則與聲脫矣聲脫則根亦亡尚何有聞之可名哉一根既解則六根因之以根相雖六而性唯一體故一解一切解也當根之未解如眼有翳妄見空華故三界宛爾根之既解如眼無翳空華何有故塵界頓銷塵界既銷則唯是一圓滿清淨之寶覺矣至於淨相轉深覺照彌遠寂照之中虗空止如一漚況世界乎故回觀世間真如夢事安有夢裏之登伽而能留汝形哉今再以喻明之如世有巧幻師能以呪術幻出諸男女雖羣動不一其實總一呪術之機為之牽動若此機既息則一切俱息而諸幻無性矣今以法合之真如有隨緣之用猶巧幻師也變為八識一精明之體猶呪術也和合六塵分為六根猶幻諸男女也根雖有六惟一精明猶男女雖殊惟一呪術也一精明之體既破則六根俱解猶一呪術既息諸幻男女俱泯也至此則塵垢應念銷落唯一覺體淨妙圓明若餘塵未盡則猶居學位若塵盡明極則如來極果夫以如來極果止從此門頓入豈不為至簡而至易者乎我今勸汝等唯能旋此倒聞之機而返聞自性則即此性而成無上道真實圓通如是而已葢此門乃微塵如來趣涅槃之正路故凡修因證果莫不由之而我亦從此入豈獨觀世音哉若其餘法門非人人可通修者如那律之失明畢陵之觸刺皆是如來威神之所加被故即事而捨塵勞如普賢之法聞富那之說法皆是曠劫之深心豈淺心可同說哉故我惟願如來加被使後世眾生於此門無惑良以此門方便易於成就堪以教阿難及末劫之沉淪其功力超於餘者故吾以真實心如是選擇也。

　　阿難整衣服(至)六卷終。

　　阿難此請恐末劫眾生根性既劣習染必深呪去佛漸遠邪說增熾修習圓通必難成就故請攝心及安立道場之法以助成之佛先答攝心之問乃舉三決定義者謂戒定慧也此三相因而成缺一不得欲趣無漏必此之由但定慧二者前已廣明而加功進行正在後道場之內若戒則在道場之前先攝其心以為定慧方便者也戒品雖多言其根本則婬殺盜妄四者而已第一婬戒者以婬為生死之因若不斷婬必不可出縱有多智禪定必落魔道故修禪者必斷婬直使身心俱斷亦無能斷之者然後菩提之道可希冀耳第二殺戒者以殺為生死之因若不斷殺必不可出縱有多智禪定必落神道故修禪者必斷殺若能於眾生身分不服不食則不復遊三界何以故以服食其身分則與彼成不離之緣使身不服食心亦不貪求則與彼了不相涉故遠離三界為真解脫也第三盜戒者以盜為生死之因若不斷盜決不可出縱有多智禪定現前必落邪道故修禪者必斷偷誠能衣食不貪驕慢不生嗔懟不起身心為之俱捨則其於真三昧可必獲矣第四妄語戒者以妄為生死之因若造大妄語未得謂得未證謂證貪彼供養成愛見魔是必銷滅佛種故修禪者必斷妄良以修禪責以直心母得虗假若妄稱得上人法非徒無益且取淪墮又因之與果必須相應因心弗直則果招紆曲因心若直則果必不回彼欲證菩提者豈帶妄而可得哉。

　　○燃燈燒指遂能酬盡宿債世所難信必須具大慚愧發堅猛心且能心冥妙觀直趣菩提然此一燈一指以供養諸聖庶幾可得酬滅矣。

楞嚴經略疏卷之六


卍新纂大日本續藏經第 15 冊 No. 302 楞嚴經略疏


楞嚴經略疏卷之七

　　福州鼓山湧泉禪寺沙門　元賢　述

　　阿難汝問攝心(至)建立如是。

　　此結答攝心之問而正答後安立道場之問也既以四戒攝心根本無犯其餘枝葉自然不生戒德淨矣戒悳既淨一切外塵自然心不妄緣何有魔事之發哉以魔托塵入塵亡則魔無所托故能遠魔也若有行人雖志持淨戒而欲潔偏染不能自已者則宿習之重也自力既弱須仗外護必假呪力以嘿消之此摩訶薩怛哆般怛囉呪乃無上頂相無為心佛之所宣說其威神之力不可思議如登伽婬女無心修行而一歷耳根愛心永脫卒成羅漢況汝等聲聞非婬女之比求最上乘決定成佛非無心修行之比加之呪力速可克功正如順風揚塵有何難哉但前所受之戒若稟之非師則戒不可成若師既清淨戒可得成復持呪一百八遍以嚴護之然後結界安立道場至心行道以求諸佛大悲之光來灌其頂經三七日宿障漸銷能感佛來摩頂而朗然開悟矣此於道場修證雖已略陳而建立軌則未之前聞故復請佛為廣說之其建壇莊嚴饗獻像設種種所立無非即事即理必有所表但聖心所取凡心叵測學者不必強通諦信受之可也至於進修之軌則初七日頂禮十方如來諸大菩薩及阿羅漢號者以道場之初必先皈敬三寶假其神力以發行助道也六時專心持呪常行一百八遍者表破百八煩惱也第二七日專心發菩薩大願者一以廣大其心一以堅固其志然後可以進趣聖域也第三七日專於持呪心無間斷者以行願既堅具大勇猛且藉茲呪力自可尅期破惑也由是十方諸佛於鏡光交處手摩其頂者生佛智照感應道交故得加被也既得加被則專修返聞之功能令速入三摩而觀行清淨如淨瑠璃矣此唯除受戒之師及同會有不清淨者不克成功若戒既完淨三七之後端居返聞經一百日有得須陀洹果者縱未得果而明見佛性自知本來尊貴成佛不謬矣。

　　○經言須陀洹果非同小乘乃圓教初信斷見惑與小乘同故得此名又涅槃經中四果則初果配圓教初住正觀音入圓通位也二釋俱通。

　　阿難頂禮佛足(至)所作如願。

　　阿難雖蒙呪力得脫婬室尚未親聞兼為廣利在會大眾及當來修學者故請佛重宣之佛說此呪必於肉髻放百寶光者表依理起智也光中涌出千葉寶蓮者表依智發行也有化如來坐寶華中者表依行嚴果也頂放十道百寶光明者表此呪乃尊中之尊妙中之妙又表十力深智具足萬用也一一光明皆徧示現十恒河沙金剛密跡等者表祕密神用廣大無量無惡不摧也此呪凡四百二十七句前四百十八句皆是皈敬諸佛菩薩眾聖賢等及敘呪願加被離諸惡鬼病等至四百十九句云跢姪他此云即說呪曰從唵字去方是正呪其大意即秘密首楞嚴也自古諸師俱不飜譯略有五意一是諸佛密語唯佛與佛自相解了非餘聖所能知二是總持門一一字句含多義故三或是鬼神王名呼之守護修行人故四是諸佛密印如王印信幽顯尊奉佛佛知傳不得移易故五不思議力所加持故但密持誦即能滅大過速達聖位如王放洪恩大辟咸宥有功者超資受職此亦如是有此五意故不敢翻譯也此呪名薩怛哆般怛囉者此云白傘葢以實相為體體本無染故曰白徧覆一切故曰傘葢云呪心者以此呪為諸呪之心諸呪悉從此而流出也十方如來修因證果降魔應化以至般大涅槃無不由此者以此呪即如來藏性則塵沙悳用百千通光皆從此出如云一切諸佛及諸佛阿耨多羅三藐三菩提皆從此經出是也至於九界眾生罔不利賴若修定發慧若破惑遠魔乃至生善滅惡拔苦與樂莫不假此呪力或持或帶或供養俱有無量威神為之加被其為益不亦大乎由是天龍八部金剛菩薩各發願護持者以行人自心力弱或為宿習所障或為魔力所擾未能速效故各以神力護之俾菩提心速得圓滿也按此經正修之功唯重返聞而復說守戒道場持呪三者以為助行是為最初方便至此宣說已竟。

　　○經中二十八大惡星舊解以角亢氐等宿當之八大惡星舊解以金木水火土及羅計孛當之此說甚謬角亢氐等宿為四方之紀如外之有候伯也金木水火土為五行之經如內之有六官也本皆吉曜養育羣生雖有時灾祥之殊應亦如官府之有賞有罰耳詎可以大惡星目之哉若以其有災應之時可以名惡則周天之星皆可名惡於理通乎此必別有所指此方曆家未及表出不可強為之解也。

　　阿難即座起(至)由是故有眾生顛倒。

　　前科已詳說最初方便而向後修證階級未嘗委示初學之士若不預知必至得少為足生大我慢故阿難特為啟請世尊謂本來妙性湛寂圓明非真非妄名相都絕本無世界及與眾生者也既無世界則無出世既無眾生則無諸佛又安有地位之可言哉由因妄起無明展轉成執而世界眾生從此生焉有生則必有滅有滅有生始有妄之名諸妄銷滅始有真之名是稱如來無上菩提者以轉煩惱而得名也稱大涅槃者以轉生死而得名也故汝欲修三摩地直詣如來大涅槃海當先識取眾生世界二顛倒因二因不生即為如來真三摩地耳云何名為眾生顛倒謂如來藏心性本自明以其明而復圓不守自性由是真明變為妄明即無明也妄明發起妄性即因明立所也因有妄性發起妄見即所既妄立生汝妄能也妄能橫生無同異中熾然成異從畢竟無成究竟有矣是此有之所有非實有因以為所因也此有此因無能住亦無所住逆而推之悉無根本可得果何住乎本此無住至於建立世界及諸眾生總一虗妄而已此上正明眾生由顛倒而立帶言世界二字乃在眾生之上是指無情世界言之也下此則明既成眾生起惑造業顛倒相續之相本既無住宜無諸妄今諸妄歷然何也特以其迷耳迷本圓明是生虗妄而此虗妄全無實體非有所依妄既本虗則真實不變元非有失豈可冀復若謂其有失將欲復之既有希冀影真妄現已非真真如性既非真而強求復之則邪修之功益增迷倒宛轉成非真之相而已此相以為生而實非生以為住而實非住以為心而實非心以為法而實非法從妄起妄展轉發生妄力益著熏習日深而妄業成矣眾生必有同業同業必有相感相感則相憎相愛相憎則相滅相愛則相生業復造業相續不窮此勢之必然者也合而觀之始由顛倒而有生繼由顛倒而造業此所謂眾生之顛倒也。

　　阿難云何名為世界顛倒(至)眾生十二種類。

　　此徵釋世界顛倒也世界有二一依報世界一正報世界今明正報世界而先就依報說起葢是因依現正攝依從正而正報世界之名始立也自從畢竟無成究竟有此有之所有者分段之形也妄形既生則東西南北之界從此名矣此有非有因者以為所因也無有住處以為所住也念念遷流而過現未來之世從此名矣由是以方涉世以世涉方皆成十二數故凡涉乎其間者悉從其變化而眾生世界亦成十二類也是故世界下正廣明化理謂世界有六塵每互相引起如世間之物一動則必聞聲聞聲必見色見色必聞香聞香必覺觸覺觸必知味知味必知法此六亂想輪轉不息而變成一切業性其性區分乃成十二者即下文動顛倒至殺顛倒也此之業性既皆由亂想輪轉之所成故亂想必變至於十二而後為一旋復而眾生皆乘此輪轉顛倒之相而成十二類世界矣由因世界下廣釋十二類生也由因世界有虗妄輪迴以想體虗浮妄動顛倒之故逢父母交感之氣因而托生則成八萬四千飛沈亂想是為卵生之屬魚鳥龜蛇其類充塞矣由因世界有雜染輪迴以妄情貪染婬欲顛倒之故逢父母交感之精因而托生則成八萬四千橫竪亂想是為胎生之屬人仙龍鬼其類充塞矣言橫竪者以人身皆竪而畜身皆橫也由因世界有執著輪迴以貪著妄境趣赴顛倒之故逢濕之煖處而而托生則成八萬四千翻覆亂想是為濕生之屬含蠢蠕動其類充塞矣言翻覆者以蠕動之類或翻或覆也由因世界有變易輪迴以厭此欣彼假他顛倒之故緣觸異類因而變質則成八萬四千新故亂想是為化生之屬轉蛻故質易飛為行其類充塞矣由因世界有留礙輪迴以想樂光明障礙顛倒之故外觸明境因而托生則成八萬四千精耀亂想是為有色之屬日月星辰休咎垂象其類充塞矣由因世界有銷散輪迴以厭有著空迷惑顛倒之故外遇暗境因而托識則成八萬四千陰隱亂想是為無色之屬空散銷沈識附隱昧其類充塞矣由因世界有罔象輪迴以全事影像邪著顛倒之故從自憶想因而有生則成八萬四千潛結亂想是為有想之屬神鬼精靈暗中結形其類充塞矣由因世界有愚鈍輪迴以堅凝灰定癡守顛倒之故緣合頑物因而托識則成八萬四千枯槁亂想是為無想之屬土木金石其類充塞矣此類報滿依舊輪迴非終為草木金石又人或時化成草木金石非土木金石悉是人變也由因世界有相待輪迴以假托他力巧偽顛倒之故緣合染境因而托生則成八萬四千因依亂想是為非有色而有色之屬如水母依鰕為目等其類充塞矣水母自本無色而因他成色者也由因世界有相引輪迴以邪氣相召性成顛倒之故一聞呪引因而托生則成八萬四千呼召亂想是為非無色而實無色之屬呪詛暗生其類充塞矣此如世間樟柳神耳報神等似有色而實無色者也由因世界有合妄輪迴以冒他為己罔昧顛倒之故緣合異質因而有身則成八萬四千回互亂想是為非有想而有想之屬如桑蟲成蜂其類充塞矣桑蟲本非有蜂想而卒成蜂想者也由因世界有冤害輪迴以殺害含冤報怨顛倒之故適合彼有怪逆之緣因而托生則成八萬四千食父母想是為非無想而無想之屬土梟破鏡其類充塞矣梟鏡非無父母想而卒不作父母想者也。

　　○按此十二類生義通三界而今經所列竝是人間所有者葢就近以示人也空散銷沈一類不必遠指無色界人間亦自有此化生一類經文明指轉蛻飛行則如雀化為蛤之類非無而忽有之化也愚謂人間無而忽有者即在後數類中如休咎精明空散銷沈神鬼精靈呪詛厭生等皆無而忽有者也。

楞嚴經略疏卷之七


卍新纂大日本續藏經第 15 冊 No. 302 楞嚴經略疏


楞嚴經略疏卷之八

　　福州鼓山湧泉禪寺沙門　元賢　述

　　阿難如是眾生(至)第三增進修行漸次。

　　此明修行漸次乃從凡入聖之階也眾生十二顛倒各各互具或起或伏於一真之內若非蕩垢滌穢之功曷能返妄而歸真乎故將陳聖位而先說漸次也漸次有三初二即前四重戒後一即前修耳根圓通初二非不修圓通特以定從戒生故略定而詳戒後一則戒已成就故專事返聞也第一修習者必除其助因謂五辛為婬殺盜妄之助也熟食則能發婬生食則能增恚且善神日遠惡鬼日親久之為魔所惑婬殺盜妄何不可為死必成魔終墮無間理勢之必然者也故修習者必首斷之第二真修者必刳其正性謂刳去婬殺盜妄之業性也必先事聲聞戒律嚴執其身次稟菩薩戒律嚴執其心至於禁戒成就則婬心清淨於世間無相生之緣殺心清淨於世間無相殺之緣盜心清淨於世間無相負之緣世間之緣既斷方成出世間之因以此清淨而修三摩地必可發相似五通如法華之六根清淨是也第三增進者必違其現業謂違去根塵所起之現業也因前禁戒成就自然於六塵不多流逸因不流逸則六用返流復歸元性元性之中根塵叵得夫何有偶故唯是一真之體凝然獨全而六用為之弗行矣六用弗行則覺性圓明融及世界十方國土映徹虗明即經所謂山河大地應念化成無上知覺者是也身心快然妙圓無礙法界一相更無差別即經所謂身心蕩然得無罣礙者是也依正既皆清淨則諸佛之理密圓淨妙悉從中現密者深固幽遠無人能到者也圓者一切圓備靡不周遍者也淨者明相精純纖塵不立者也妙者三一無礙不可思議者也此四現前正是相似理顯近於證真故曰是人即獲無生法忍乃約後能獲者言之也無生忍謂真如實相本無生滅契合實相安住其中名之曰忍此三漸次乃諸聖之共軌作佛之權輿自下升高必由之路葢必由此而後不遭岐惑必由此而後進趣有階不然將淪墮之弗免又安望證聖哉。

　　○初漸次正屬名字位中其經文止斷五辛恐有漏脫佛意實不止此當以義推如世間婬聲美色妖言邪黨凡可以導欲增情引邪助惡使人心志惑亂卒流不肖之歸者皆五辛之屬也豈獨斷一五辛哉第二漸次禁戒成就正當觀行位而言六根清淨者約後能發者言之則相似位也三漸次六用弗行等正當相似位而言即獲無生忍者約後當獲者言之則分真位也講者不察多謂二漸次中六根清淨三漸次中得無生忍遂至諍論紛然可勝嘆哉。

　　阿難是善男子(至)名願心住。

　　此將陳聖位而先立乾慧地者圓教相似位也以觀行既成得入相似始稱內凡故於聖位之前立此一位即前第三漸次但前漸次乃方用功此則功用之成也眾生愛欲潤生根境造業生死相續惟此之由今戒根清淨心不流逸則煩惑銷塵既不緣根無所偶則業性謝惑銷業謝無潤生理界內之生死斷矣人我二執轉為虗明雙空智純照用圓滿遍界靡不輝映矣但尚在相似未得證真徒有其慧故曰乾慧由乾慧而進之則為十信信者冥孚實相安住不動之義前乾慧心欲習初乾未得如來法流之水今即以此心冥趣中道中而又中任運流入則真圓妙理於茲始顯又重加增進使圓者愈圓妙者愈妙是為親契常住不動之體而無始妄想滅盡無餘中道純真更無雜糅故名信心住言住者即不退之義下皆倣此前真信明了圓妙體現自能遍融一切陰處界三不能為礙既無所礙則過未一如無遠無近一切習氣俱於一念中炳然朗現悉皆憶念明記無失名念心住圓妙純真言真信無妄也真精發化言圓通無礙也至此雖習氣頓現而悉能通融唯一精明復以此精明之心益趨真淨而使其纖塵不立故名精進心精進不已妄習既淨真精之心了然顯現純是真智圓明矣故名慧心住真智圓明而復定以持之使不動不亂則周遍湛寂定之用也寂妙常凝定之體也故名定心住寂定與慧光互相發明心不動而理益現鑑既徹而定益深交發無盡有進無退故名不退心不退之心不假勤勞而安然進趣保護不失自然漸近如來果海而十方如來法身氣分與之交接故名護法心覺體保護無失而如來氣分與之交接是即佛果之慈光下映因心也今即回此心而仰趨佛果安住其中則心佛相照因果互徹如兩鏡相對妙影重重互相涉入故名回向心心光密迴而向佛能得佛常凝之體斷二邊染斷性亦無是為無上妙淨之境安住此中寂然無為自無漏失其為戒微矣故名戒心住戒根圓淨微累不拘發用自在無適不可故能遊十方界隨欲利益靡不如願故名願心住修行之初必欲習乾枯執心虗明然後能入法流開圓妙性真性明圓細習乃現遂發行治之使純智無習又持之以定使寂湛發光深入於道護持不失斯能回佛慈光獲佛淨戒而纖塵不染所去隨願此十信之序也。

　　○乾慧地古來解者多判屬天台五品位乃在觀行中唯孤山謂合十信為乾慧地其說甚當若非十信豈有殘質不續及執心虗明等義乎乾慧既是十信經中復開十信者何孤山謂是初住分開故十心俱結住名其說甚當若非初住豈有圓妙開敷中道純真一切圓通接佛氣分等義乎吳興強作常途釋之抑為相似殊覺牽強大抵佛為法王於法自在或開或合各有攸當未可執一而論也。

　　阿難是善男子以真方便(至)名灌頂住。

　　十住位者生住佛家堅固不退之義前十信既是初住分開而今復立初住者以有開合之殊也由前依真如為方便發起十心是為十信至此心精益著十用涉入圓成一心故名發心住是十信方入此位今則正住此位也前心精發輝心淨理顯猶如瑠璃內現精金今即以前妙心用觀治之使其得成真基可為憑依之地故名治地住心地增瑩妙行所涉妙智所知俱得明了則圓融自在而遊履十方得無留礙此真修行也故名修行住由修行而進之自然密通果德是行同佛行受佛氣分托聖胎而成佛種如中陰自求父母業因冥感任運入胎矣故名生貴住既入聖胎親為覺胤而自利利他方便善巧克肖於佛如胎已成人相不缺故名方便具足住前相用同佛喻如容貌此心相亦同則理智亦齊佛德矣故名正心住外貌內心合成覺體任運增長有進無退故名不退住增長不已則十身靈相無不具足言十身者一聲聞身二緣覺身三菩薩身四如來身五法身六智身七空身八業報身九眾生身十國土身此之十身本自具足由障盡而顯即一身現無量身也但比佛猶微故名童真住前十身雖成而未著猶如在胎今則赫奕熾盛故如出胎而為法王之子故名法王子住前雖出胎猶未長成今則德用廣大堪受佛職如王太子為其灌頂委之國政也故名灌頂住夫入住者先依真如而發心次依妙心而治地始為有所憑依乃可修進進之不已方入聖胎由是外貌如佛內心亦同增長覺體至於圓具十身然後出而為佛之子領佛之職此十住之序也。

　　○準華嚴經初住菩薩即能成佛今經十住方受灌頂者何以圓融不礙行布故十住方可受職以行布不礙圓融故初住即能成佛大抵圓頓之教論圓融則一位具諸位悉有應用論行布則智力不無優劣如華嚴初住能於百佛世界現十界身而位位增勝直至十地皆然又如華嚴十地方論受職今經十住亦名灌頂亦即圓融行布兩不相礙之意也。

　　阿難是善男子成佛子已(至)名真實行。

　　此十行廣行如來不思議之妙行也喻如王子灌頂之後攝行王事也前十住方成佛子今則能具足佛之妙德圓應十方隨類設化各適其宜機之興應俱歡喜故故名歡喜行前隨順眾生即是善能利益眾生生善滅惡破迷顯理其饒益大矣故名饒益行凡有毀辱橫逆之加自覺其虗妄亦教他人覺其虗妄能順受之無有違拒故名無嗔恨行隨機隨感現諸類身出生不絕化復作化是窮三際而不異周十方而無礙其化無盡矣故名無盡行前現無量身說無量法門皆合而同之不失一性一相之旨得無差悞故名離癡亂行或於同法中能隨諸機宜分別而說是同中現異也或於異法中能遍融異相顯出一相是異中現同也故曰善現行由善現行而擴充之乃至十方界所有微塵一一塵中現十方界塵能含界而塵不大名現塵界現於塵而界不小名現界二者並現不相留礙故名無著行前之種種變現皆是般若智光無作妙力之所成就金剛稱般若為第一波羅蜜最為尊重故名尊重行所現圓融妙行悉合如來利生軌則故名善法行前九妙用一一皆清淨無漏一真無為以是性之本然故用不離體全用是體最為真實故名真實行此十行是證真菩薩自利利他無礙自在圓融妙行即一具十十不離一然皆相躡別設者欲使行人依位進修破微細無明顯圓融果德有此十番智斷功用耳。

　　阿難是善男子滿足神通(至)法界無量回向。

　　十回向者華嚴謂之發願是十行已足而更加發願回向以策進之使極其圓融故更有十番智斷功用也前住位神通已滿佛事已成而且純潔精真全歸本性更無妄習之患所謂一真無為之境也但至此而安於無為則度生之功不盛何以進趣涅槃哉故當更發願廣度眾生但不可有能度所度之相是回無為之因心入涅槃之果路也故名救護眾生離眾生相迴向前離眾生相是壞其可壞但此能離之智亦是可壞今亦遠離之則合於涅槃之道更無可壞者也故名不壞迴向不壞之體本覺湛然其圓滿周遍與三世諸佛無二故名等一切佛迴向齊佛之覺真精發明其所照之境亦與三世諸佛無二圓滿故名至一切處迴向佛地世界也佛覺如來也依之與正交相涉入同時互現兩不相礙則功德廣大無盡矣故名無盡功德藏迴向前地如佛地遍法界矣今名於其處起清淨妙行之因復依此而益發揮之以取涅槃之道是行彌法界靡不平等能生佛果之善根也故名隨順平等善根迴向真根既成其行等者所見亦等見一切眾生皆我本性以性本圓遍生佛同體故名隨順等觀一切眾生迴向真如本性即一切法而離一切法者也但猶存即離之見終非真真如相故必二俱不著始契其真故名真如相迴向真而能如隨緣自在則十方法界妙行繁興無有障礙故名無縛解脫迴向前九性德之體用可謂極其廣大但不出四法界是猶未離乎量至此迴向功終性德圓成法界量滅全是一真法界故名法界無量迴向此十種迴向約之不出三處謂真如佛道眾生也經文雖若舉一意實遍含以三者勢必相兼未嘗獨立又華嚴明此皆遍及三處觀者當以意得之。

　　阿難是善男子盡是清淨(至)世第一地。

　　前住行向名三賢位後登十地名十聖位今當此兩楹之間聖位難登故復立四種妙圓加行前覺齊佛覺僅能齊之未能正證今極賢位將趨聖果即須用佛覺為己因心復加功行以求正證但佛覺將顯而未顯如鑽火者火將發而未發先有煖相故名煖地前以佛覺為己心此則以己心成佛行因心果覺似融未融故若有所依又若無所依如登高山者身入虗空若無所依也足下微礙若有所依也故名頂地因心果覺合為一體二邊不立善得中道者也但將證不久而未能全證如忍事人非懷恨不忘而亦未能全忘故名忍地前因果未圓是迷中道因果二同是覺中道有迷有覺總屬數量即是世法今數量銷滅迷之與覺二俱不名則不墮世間但望初地猶為似證故名世第一地。

　　○問前第十迴向性德圓成法界量滅何數量之不銷安待更加四行乎答考四加行非別有無明可斷即知秪是第十回向中開出於第十中發願希求而復加此四行方得破此一品無明也故法界量滅與此數量銷滅正相符矣。

　　是善男子於大菩提(至)名為邪觀。

　　十地者蘊積前法至於成實而能發生一切佛法者也自乾慧以來雖用中道而修然十住位中自利之智偏勝十行位中利他之悲始弘至於十向則悲智回互因果交徹況又加之四行可謂圓融之極至今登地何以猶有十一番斷證而後方盡妙覺哉良以十信雖有修實秪滿其信心三賢雖有修實秪極其解心皆未為真修唯今登地乃真全性為修全修是性真修實證與三賢實天淵矣故十地之文多與前相恍忽而實不可不辨也前加行中似於無上菩提亦有通達但局而未盡非為善也至此則能盡其境界無不通達是昔所希望於今始獲其歡喜可知也故名歡喜地前覺通如來則九界異情同入佛境然是始證能忘其異未忘其同有此佛境當情即為清淨本然中之微垢矣今將此同性亦滅方為離垢清淨故名離垢地前雖離垢未能離離今將能離之離亦復遠離是為清淨之極本有照用顯發而不容密遏矣故名發光地由發光而增勝之明極稱性照用圓滿自能爍絕一切障惑故名𦦨慧地前異同之性已滅復由淨而明由明而滿則前之異同性并無異同性杳不可及理極圓融無可與等況能勝乎故名難勝地前雖屬真修尚滯有為至此極盡有為而無為之真如方得顯現故名現前地前真如雖現尚未全彰況能行之盡乎至此則能盡其實際莫不徹至是無際之際其行遠矣故名遠行地前雖盡際尚未即為己心今即此真如便是我心則根塵器界總一圓常不變不異故名不動地前雖證其全體未能發用至此稱體起用一一互攝互入即徧即包十玄業用渺不可測即法界無礙智也故名善慧地自初頓悟真如性由是歷位修習至七地而有為之功終八九二地以無功之功任運而進真如之全體大用無不圓滿是為修習最後邊際故亦名此地為修習位過此而十地即前九地之果大悲之慈陰大智之妙雲圓遍法界而本寂無作稱合如來涅槃果海故名法雲地超十地而上之則為等覺以此菩薩混俗利生與如來等但有順逆之分如來自涅槃海逆流而出妙同萬物此菩薩望涅槃海順趨而入進企妙覺一出一入二人正交於覺之邊際故名等覺獲等覺已得名金剛心初得此心未與究竟法流水接故亦名乾慧地復從乾慧而歷信住行向煖頂忍世第一地等覺方盡妙覺之道而無有上矣此乃全用金剛慧觀察一切法如幻人陽𦦨等是為大定中之妙觀清淨修證漸次深入以成此妙覺也合而觀之必由三增進善成五十五位真菩提路而後菩提可得依此而觀方為正觀不然則為邪觀是知圓修之外一切權漸之法悉名為邪學者可不知所擇哉。

　　○問九地已前方名修習十地以去何以復有斷證曰此後三位乃是無功之功望前有為之功則為無功矣若極論之必至妙覺方名無學也問金剛心中重歷諸位恐無此理曰舊惟環師獨主此說恐必有據且據經文作重歷之說為順又考第十卷經云從互用中能入菩薩金剛乾慧而後復曰如是乃超十信云云則亦是已入金剛乾慧而更超十信等位也。

　　爾時文殊師利(至)汝當奉持。

　　自初示密因次開修證而卒乎極果一經之正軌畢矣故文殊於此請結經名及奉持之法也佛所立五名第一名大佛頂者表此心之體周遍無量而且超情離見是為最尊而無上者也悉怛哆般怛囉者譯云白傘葢表此心之用白淨無染而含覆一切者也無上寶印者法王實相楷定羣聖唯佛與佛乃能契同者也十方如來清淨海眼者實相妙慧清淨無漏而照了無涯也第二名為救護之親因者以阿難性比丘尼親因此法而得度脫惑障親因此法而得妙證圓常其救護之益大矣第三名謂如來極果必依此妙性以為本修因方克成果而此因一切權小之所不知故曰密因依此因而修修而無修依此因而證證而無證是為如來究竟之說也故曰了義第四名曠兼無際曰大正法自持曰方稱體而周曰廣染淨不滯因果交徹是為法中最勝故名妙蓮華王一切諸佛從此而生故名佛母一切功德總持不失故名陀羅尼呪總之不出一心之體相用也第五名秘密章句者以此經出灌頂部能持誦者如來智水來灌其頂此即同十住灌頂之義也本一妙心圓敷萬行此所修之因也定慧雙融統一切事究竟堅固此所證之果也五名並列經中宗趣體用無不備悉但當如是信受奉持而已。

　　○正說經一會至此已竟便當接入流通而終今後猶有正宗者以多是發前未盡之意如諸趣諸魔前但略舉今為詳之所以戒錯失防邪悞亦初心不可不知者也但非一會所說乃後續收入者耳。

　　說是語已即時阿難(至)兼有元地。

　　阿難原證初果止斷見惑今因聞經獲益遂得心慮空寂斷除欲界六品思惑進證二果故對佛述謝前益而今更請七趣之因果者何以諸趣前說未詳恐修行者不察或悞犯其因或耽戀其果又安能超有漏而登聖域哉故今牒佛徧圓之義以發問端謂此心妙明真淨圓徧法界則法界之中若依若正總一真如無非如來成佛真體體既真實則宜永無諸趣今諸趣現有者為是本來自有耶抑因妄習生起耶且今現見寶蓮香比丘尼瑠璃大王善星比丘皆陷無間也獄此等地獄為是元有定處眾所同入耶抑各自造業各自受報耶佛答一切眾生實本真淨非本來有特因妄習生起然有升沈不一者則由妄習有內分外分之別也何謂內分即是眾生分因之情凡緣身起愛肆行惡法以恣己欲者皆內分也由愛染而長妄情由妄情而生愛水今觀憶珍羞者口中水出憐恨人者眼中流淚愛財寶者舉體生潤著行婬者精液自流諸愛雖異而流結之愛水是同其性不升必至淪墜矣何謂外分即是眾生分外之想凡欣彼善境力行善法以希超越者皆分外也由渴仰而發虗想由虗想而生勝氣今觀持禁戒者舉身輕清持呪印者顧盻雄毅欲生天者夢想飛舉存佛國者聖境冥現事善知識者身命可輕諸想雖異而輕舉之勝氣是同其勢不沈自然超越矣此之情想積於一生至於生死相交之際一生善惡一時頓現孰輕孰重毫髮不爽而七趣之升沈由此判矣若純是善想不雜邪情則輕清之極勢必高飛生於天上若更兼修福慧及願見諸佛者必得心開見佛隨願往生若善想雖多少帶邪情則雖能輕舉不能及遠故為飛仙大力鬼王飛行夜叉地行羅剎等亦能暫遊四天所去無礙但非其所居耳若兼有善願護持正法者必得以八部身近佛常為護法之眾也若想情均等則不升不墜報生人間但想強而明者聰情強而幽者鈍此則同分中之別也若想不勝情勢必墜下故流入橫生其中情稍重者為毛羣情稍輕者為羽族若七情三想則沈下水火二輪之交受氣猛火為餓鬼身歷劫焦然不聞飲食者也九情一想則沈下火風二輪之交是為八大熱獄情稍輕者入前七獄其苦有間情稍重者入第八獄其苦無間也純情無想則墮入最下大阿鼻獄劫終獄壞始出若有謗大乘等罪則此獄既壞更移十方阿鼻難有出期矣以上諸類循情造業各自招報然亦兼有元定之處乃與眾同分者也。

　　阿難此等皆是(至)履於巨海。

　　此明地獄之因果也地獄非是本有皆由眾生自業所招造十習因遂受六交報何謂十習因一者婬習興境交而相接起於相磨磨研不休邪欲熾然自爍其精及其死也必感現大猛火之境此如人兩手相摩自生煖相由是能所二習交相然熾遂有鐵床銅柱等報故如來名婬為欲火而菩薩避婬如火坑也二者貪習與境交而計著起於相吸吸攬不止斂而弗舒習成閉塞之象及其死也必感現積寒堅氷之境此如人口吸縮風自成冷相由是能所二習交相陵逼遂有吒吒羅羅寒氷等報故如來名貪為貪水而菩薩避貪如瘴海也三者慢習與境交而相陵起於自恃驕恣不息馳騁流逸習成𭰔涌之勢及其死也必感現騰波奔浪之境此如人舌自絞嗽因而生水由是能所二習交相鼓動遂有血河灌銅等報故如來名慢為癡水而菩薩避慢如巨溺也四者嗔習交而相衝起於相忤忤結不息心熱發火氣剛成舍及其死也必感現刀山劍橛等境此如人䘖冤思報殺氣飛動由是能所二習交相擊搏遂有宮割斬斫等報故如來名瞋為利刀劍而菩薩避瞋如誅戮也五者詐習與境交而相誘起於調弄奸智日深惡漸滋蔓引他陷其術中及其死也必感現繩木絞校之境此如水浸田草木生長由是能所二習交相延引遂有杻械枷鎖等報故如來名詐為纔賊而菩薩避詐如豺狼也六者誑習與境交而相欺起於虗罔以無為有誣罔不止飛心造奸迷惑於人及其死也必感現塵土污穢之境此如塵隨風起蔽掩人目由是能所二習交相加益遂有沒溺騰擲飛墜等報故如來名誑為劫殺而菩薩避誑如蛇虺也七者冤習與境交而相嫌起於䘖恨暗藏毒害伺中傷人及其死也必感現飛石投礰匣貯車檻之境此如人陰毒懷抱惡意由是能所二習交相吞害遂有投擲擒捉等報故如來名冤如違害鬼而菩薩見冤如飲鴆酒也八者見習與境交而妄明熾起於違拒正見見既相反堅執不服及其死也必感王吏證執之境此如人行路一往一來兩相違反由是能所二習相與交執遂成勘問權詐考訊推鞫等報故如來名惡見為見坑而菩薩見惡見如毒壑也九者枉習與境交而相壓起於誣謗揑造非理強壓於人及其死也必感現合山合石逼壓之境此亦如陰毒人枉壓善良由是能所二習交相擠排遂成押捺搥按等報故如來名謗為讒虎而菩薩見枉如遭霹靂也十者訟習與境交而相喧起於覆藏彼覆此訟摘發幽隱及其死也必感鑒照己私之境此如人身處日中不能藏影由是能所二習交相陳露遂成惡友對證業鏡照燭等報故如來名覆為陰賊而菩薩見覆如戴高山而履巨溺也。

　　○此十習因言交者與境遇也言發者動之始也先言所感之境者人方死時先現此境非實果也能感之業與所感之境皆是習氣故曰二習以能感之習發所感之境轉以所感之境還動能感之習故曰二習交然等能感之習地獄之因也所感之境地獄之緣也因緣具而地獄成方為所結之實果也衡度者衡以定罪輕重度以定罪短長獄王前有之。

　　云何六報(至)迷妄所造。

　　云何名為六交報謂眾生十習之業悉從六識變造及乎業與報交還從六根而出云何惡報從六根出一者見業交報目本屬火故其業交臨終先見猛火滿十方界亡者神識即飛墜乘煙入無間獄初入獄時感發二相明見則能徧見種種物生無量畏暗見則寂然不見生無量恐如是見報之火燒聽則火隨水變故為鑊湯為洋銅燒思則火隨氣變故為黑煙為紫霧燒味則火隨味變故為焦丸為鐵糜燒觸則火隨觸變故為熱灰為燼炭燒心則以火燒火其火益烈故為星火迸裂煽鼓空界二者聞業交報耳本屬水故其業交臨終先見波濤沒溺天地亡者神識即降注乘流入無間獄初入獄時感發二相開聽則聽種種閙精神愗亂閉聽則寂然無聞幽魂沈沒如是聞報之波注聞則能成聲故為責為詰注見則陰陽相薄故為雷為吼其為惡毒氣者亦水隨火變也注息則水隨氣變故為雨為霧等注味則水隨味變故為膿為血等注觸則水隨形變故為畜為鬼等注意則以水激火故為電為雹三有齅業交報以鼻齅取香故其業交臨終先見毒氣充塞遠近亡者神識即從地湧出乃降而入無間獄此一出而後入者亦取息出入之義也初入獄時感發二相齅通則聞諸惡氣熏極心擾齅塞則氣掩不通悶絕於地如是齅報之氣衝息則以息有通塞故為質為履質窒也履通也衝見則氣隨火變故為火為炬衝聽則氣隨水變故為沒為溺等衝味則氣隨味變故為餒為爽餒魚敗也爽羮敗也衝觸則氣隨形變故為綻為爛為大肉山等衝思則氣隨土變故為灰為瘴為飛砂礰等四者味業交報以舌貪味網物發言罔人故其業交臨終先見鐵網猛𦦨熾然徧界亡者神識即下透掛網倒身入無間獄初入獄時感發二相吸氣則冷而成寒氷凍裂吐氣則熱而為猛火焦然如是甞報之味歷舌則舌能發聲故為承認為忍苦歷見則味隨火變故為然金石歷聽則昔聞聲惡發故為兵刃歷息則昔依嗅恣貪籠取諸物故為大鐵籠歷觸則昔觸傷物命今還自傷故為弓為箭歷思則味乘思以飄揚故感飛鐵充味五者觸業交報以觸由物合而現故其業交臨終先見大山四面來合無從出路亡者神識見大鐵城火蛇火狗虎狼師子牛頭獄卒馬頭羅剎手執鎗矟驅入城門向無間獄初入獄時感發二相合觸則合山逼體骨肉血潰離觸則刀劒觸身心肝屠裂如是觸報之苦歷觸則身受治罪故為道為觀為廳為案道趣獄之路觀獄王之門廳案獄吏所據皆治罪之處也歷見則觸隨火變故為燒為爇歷聽則因觸有聲故為撞為擊等歷息則觸隨氣而收放故為括為袋歷甞則舌受惡觸故為耕舌為鉗舌等歷思則觸因火變故為墜為飛為煎為炙六者思業交報以思多飄揚故其業交臨終先見惡風吹壞國土亡者神識被吹上空旋落乘風入無間獄初入獄時感發二相思迷則荒莽而奔走不息思覺則無量煎燒痛深難忍如是邪思之苦結思則思被結而成土故為方為所結見則思因見而彰故為鑒為證結聽則土興水交感故為大合山為氷為霜等結息則思乘息以出入故為火車火船等結甞則思因舌而發聲故為大叫喚為悔為泣結觸則形乘亂思而變故其身或大或小等此上十因六果非本來有皆是眾生業妄之所造若能達心自性則諸妄本空有何地獄之可言哉。

　　○此一根交報必遍涉六根者凡有二意一為一根造罪餘根勢必相隨故受報時亦心遍涉又為六根用雖不同性本相通一根淨則六根俱淨一根惡則六根俱惡故報亦必遍涉也問意根多從火釋或又從土釋者何義曰從火者以心本屬火從土者以想澄則為土亦火能生土也。

　　若諸眾生惡業同造(至)非本來有。

　　前六交報乃就惡業之極重者言其實獄中治罪亦有輕重不等如眾生具犯十因而犯時六根同造此罪之極重者故入大阿鼻獄若十因雖全犯但犯時六根各造或兼其一二而不遍六此罪之次於前者故入八無間獄若身口意三根全犯殺盜婬三業但不具十因又次於前故入十八地獄若身口意三根止兼其二殺盜婬三業亦止犯其二此又次於前故入三十六獄若現見一根止犯一業此又次於前故入一百八地獄此諸地獄皆由眾生造業各別而受罪之處以類相從同入一獄乃妄想之所發生非本來自有但能使妄想不生則內無其因外安有果若因之弗除而妄言虗幻揆無因果則成阿鼻業種永無出期未可言地獄本空也慎之哉。

　　○或問殺盜婬三眾生鮮不犯者據今經文則眾生悉入地獄乎曰殺盜婬三罪有輕重若論其輕人天報中亦皆有之今言入地獄者乃其罪之重者但於重罪之中又有差等故諸獄不同也。

　　是諸眾生非破律儀(至)本無所有。

　　此明鬼趣之因果也諸趣俱有生鬼者今但言從地獄出乃承上文而言特鬼中下品之一分耳諸眾生等造地獄業歷劫焦然罪畢出獄但尚有鬼業未報故今出獄受諸鬼形貪物為罪者心生愛著不能自釋故遇物即附之以成形名為怪鬼乃附金銀鏡劒等物而成怪者是也貪色為罪者婬心飄蕩欲火焦乾故遇風成形名為魃鬼乃主旱為虐者也貪惑為罪者詐現虗妄迷惑世人故遇畜附之以成形名為魅鬼乃妖狐為怪雞鼠成精能惑亂人者是也貪恨為罪者䘖恨不忘積惱成毒故遇毒蟲附之成形名蠱毒鬼乃毒蟲有靈能放毒殺人者是也貪憶為罪者思憶不遂力衰成怨故遇災衰之處成形名為癘鬼乃行瘟散痘作諸病之鬼是也貪傲為罪者空腹高心虗驕恃氣故遇猛火之氣以成形名為餓鬼乃饑火焦然不得飲食者是也貪罔為罪者心行暗昧罔冐他人故遇幽暗之氣以成形名為魘鬼乃夜中魘壓寐人者是也貪明為罪者妄希高明中無正見故遇山川日月之精氣因而成形名為魍魎鬼魍山澤之精也魎木石之怪也貪成為罪者樂為奔役成褫妄業故遇明靈之氣以成形名役使鬼乃依附明神為驅使者是也貪黨為罪者背公結黨依附諂佞故遇人即附之以成形名傳送鬼乃附巫祝之屬傳送禍福者是也此十種鬼皆以純情之業墮獄受報其罪既畢而復上出為鬼者乃妄想業之所自招耳若悟覺心則本妙圓明之中不容他物果何鬼趣之有哉。

　　○此十貪古解多局配十因唯溫陵謂是諸餘雜業不必局配余詳此文明謂地獄是純情之業鬼是妄想之業下復云鬼業既盡則情與想二俱成空灼知十貪乃鬼業不宜配地獄十因也又十貪配十因有二三難從如貪憶配瞋或配冤貪成配枉或配詐牽強甚矣故以不配為是。

　　復次阿難鬼業既盡(至)妄想凝結。

　　此明畜生趣之因果也諸趣俱有生畜者今單就鬼中來者言之亦承上文之序也前鬼業既盡則是獄因之情鬼因之想二俱成空故必出鬼倫生人間但以人間之債負未酬故必身為畜以酬之物怪之鬼其命在物物壞則命亦盡生於世間多為梟類以昔因貪物貪心既甚勢必相奪相傾不顧父母故今為梟而食父母卒亦遭子之食也風魃之鬼其命在風風消則命亦盡生於世間多為咎徵如鼯鼠呼人啇羊舞水之類以昔為鬼能為旱災故今為畜仍為災兆也畜魅之鬼其命在畜畜死則命亦盡生於世間多為狐類以昔為鬼能感人故今為畜仍為妖狐也蟲蠱之鬼其命在蟲蟲滅則命亦盡生於世間多為毒類以昔為鬼而懷毒故今為畜亦懷毒也衰癘之鬼其命在衰衰氣窮則命亦盡生於世間多為蛔類以昔為鬼入人身中為病故今為畜亦入人身中以居也受氣之鬼其命在氣氣銷則命亦盡生於世間多為食類即充饋之畜以昔為鬼而饑虗想食故今為畜即為食類也著幽之鬼其命在幽幽氣銷則命亦盡生於世間多為服類即牛馬之屬以昔為鬼好魘人故今為畜為人服乘也合精之鬼其命在精精銷則命亦盡生於世間多為應類如春燕秋鴻之類以精乃日月四時之靈氣昔為鬼而合精故今為畜亦必應節序也明靈之鬼其命在明明靈銷則命亦盡生於世間多為休徵即嘉鳳祥麟之屬以昔為鬼帶明靈之氣故今為畜乃為瑞兆也依人之鬼其命在人人死則命亦盡生於世間多為循類即猫犬之屬以昔為鬼而依人故今為畜仍馴服於人也此等十畜皆由鬼業既乾乃為畜生以酬宿債皆自妄業之所招若悟覺心果何業報之有哉今觀三途惡報非從外得本有覺心原無是事但妄想既堅究竟成有一犯其因淪墮非淺未可徒誇虗見托言本空即如目前境界豈不全虗然少有相忤便隨境轉則所謂空者又安在哉或又為之說曰婬怒癡即戒定慧此乃妄引經文全乖佛旨即同破法之愆永成地獄之種學者可不戒哉。

　　○按經言生畜生道者其因尚多非止償債償債特其一途之義至今經十畜均言償債者亦約大分言之未盡然也然佛於此再三者何葢為人言之也凡人與畜遇者或傷其命或食其肉或用其力或取其身分或悅其聲色是畜之遇人者多償債人之遇畜者多索債從是互相徵取互相誅戮起輪迴業無有息期豈不大可憐愍哉故佛喫緊言之意殊深矣嗚呼可不慎哉。

　　復次阿難從是畜生(至)可憐愍者。

　　此明人趣之因果也諸趣俱有生人者今獨就畜生來者言之亦承上文之序也彼十畜酬債已畢當脫畜趣且以先有善業所招故得復人形但為畜時酬債已足而取者或越其分如非理苦役縱意食噉喂養不到鞭策無度等是也取既越分畜心不甘今復人形必來返徵其人或有定慧或有福德則不捨人身還其所剩如福德既微必身為畜以還之若所負止於錢物力役則償足自停若殺其命食其肉縱經塵剎互相誅食無有已時惟是得正定力可以超出得佛出世力可以解救非此二者則己之實難矣今十畜之復人形雖是宿善根力而以為畜之性參之成十類焉梟倫為人參合頑類以梟性凶頑不義故今仍感凶頑也咎徵為人參合異類以咎徵宿為災異故今仍感怪異也狐倫為人參合庸類以狐好惑人故今為庸鄙無識之流也毒倫為人參合狠類以毒物害人無慈故今仍感狠毒也蛔倫為人參合微類以蛔附物卑微故今仍感卑微也食倫為人參合柔類以食物柔弱不勇故今仍感柔弱也服倫為人參合勞類以服物奔役不息故今仍感勞苦也應物為人參合文類以應物出於精耀故仍今感文乃少近文雅之人也休徵為人參合明類以休徵出於明靈故今仍感明乃少具世智之流也循倫為人參合達顯以久依於人故今仍感達乃通達人情之類也此十類昔因債滿今復人形由是業計顛倒仍爾相生相殺則輾轉不息深可憐愍非如來正法之力又安能銷其業計而遏其輪轉哉。

　　復有從人不依正覺(至)散入諸趣。

　　此明仙趣之因果也仙趣諸經皆不別列以攝在人鬼二趣也今別列者以其壽稍長亦具五通比天為劣比人為勝比鬼則又清虗閑逸且無幽陰之氣也此趣獨從人中來但不悟正覺唯依妄念而修專存妄想堅固其形休止於深山絕人之境凡有十種有堅固食餌者如胡麻蓮芡等草木之實可充食者服久不息食功圓成故能壯身延年但不能飛行名地行仙有堅固草木者如松柏紫芝等草木中可為藥者服久不息藥功圓成故能身輕如飛名飛行仙有堅固金石者如烹鉛鍊汞九轉八還之類化煉功成點化凡軀易為輕妙故能遊行萬里自在無礙名遊行仙有堅固動止者乘陰陽運止之機調元氣升降之節氣極精微故能凌空而行名空行仙有堅固津液者如鼓天池嚥津液等積潤功成不交世欲與天無異名天行仙有堅固精色者如采日精吸月華等吸粹功成自能發通名通行仙有堅固呪禁者專持神呪禁止異緣術法功成妙契仙道故名道行仙有堅固思念者如繫心臍下存想頂門等思憶專凝自能發照名照行仙有堅固交遘者以意媒合離女坎男合於中宮以結仙胎其行精而非世欲之麤也名精行仙有堅固變化者存想化理心發邪悟故能大作變化其行絕世名絕行仙此十種仙皆是從人中鍊心積功累德但不依正覺而修所以別得生理別受仙身壽千萬歲住於深山絕島人跡不及之境斯乃一時暫住終屬輪迴以其總屬妄想流轉非真三昧故報盡還來散入諸趣也學者可不知所擇哉。

　　阿難諸世間人不求常住(至)名為欲界。

　　此下明天趣之因果也天趣大約分三有欲界天有色界天有無色界天今初言欲界六天者以此等天飲食婬愛眠睡三欲皆具故也其得生者前三天以十善為因後三天兼禪定為因今經獨就婬愛輕重以分高下者以婬欲為輪迴之根本故前明淪墮心始於此今明升越亦必始於此意欲使學者雖未能成就定慧且疾斷其根本則輪迴可出也若世間人不求常住正果其於自己妻妾恩愛難捨但於他色無邪婬心則欲心有節自然澄鎣光明故命終受生心能升居須彌之半隣於日月名四大天王天以此天有四王各治一方故名也若人於己妻妾婬愛微薄澹於前天但於淨居之時未能忘念此人命終受生必能超日月而上升居須彌之頂名忉利天忉利此云三十三以此天四方各有八天中有一天故總名三十三也若人逢欲暫交去無思憶動少靜多勝於前天此人命終受生必能離須彌頂超住空中不假日月身有光明名須𦦨摩天須𦦨摩此云時分以此天日月上照不及但以蓮華開合分晝夜故名也若人一切時中欲心不動但欲境逼迫未能違拒此靜心復勝於前此人命終受生必上昇精微之境不與下界相接劫壞三災亦不能及名兜率陀天兜率陀此云知足此天有內院外院經云上昇精微等乃內院也外院難語精微三災可及佛不言者舉勝以該劣也若人全無欲念為欲境橫陳應之行事味同嚼蠟以無味復勝於前此人命終受生必能超登變化之境名樂變化天以此天能自變化樂具以自受用也若人無世間心行世間事而神超境外全不相涉以神超復勝於前此人命終必能徧超下天有化無化之境名他化自在天以此天不假自化由他化現自在受用也此上六天形雖出動不拘人界但心迹未全離欲故自此以還直至阿鼻總名欲界也。

楞嚴經略疏卷之八


卍新纂大日本續藏經第 15 冊 No. 302 楞嚴經略疏


楞嚴經略疏卷之九

　　福州鼓山湧泉禪寺沙門　元賢　述

　　阿難世間一切所修心人(至)名為三禪。

　　此下名色界十八天也此界無飲食婬愛睡眠三欲但有依正色相故云色界又以心離欲染名梵世以心離散動名禮天凡生此者必欲心全伏十善具足加以有漏禪觀者也若人不用真三摩地但以六行執身不婬至於想念俱無則心迹不交不留欲界必能上生梵世身為梵侶故名梵眾天若欲習既除淨心益著於諸律儀自然愛樂隨順是人應時能贊弘梵化故名梵輔天若淨心轉勝至於身心妙圓則出入動靜無非妙圓戒德淨矣復加以明悟慧解過人是人應身能統梵眾為大梵王故名大梵天此言妙者以異於欲之麤言圓者以其無不妙也言明悟者亦本修之觀智增明也此三勝流已離欲界八苦所不能逼雖非正修真三摩地而清淨心中欲漏不動名為初禪若已圓梵行而定力轉深深定發照其光尚微故名少光天若更發多光光光互照輝映十方徧成瑠璃其光大矣故名無量光天按此光雖稱無量止能照小千界而已若吸持圓光以為法音發於教化清淨闡揚妙應無盡故名光音天此三勝流與喜俱發憂愁不生雖非正修真三摩地而清淨心中麤漏已伏名為二禪若由前圓光教體披露妙理以成妙行由是滅前喜相通後樂相此樂寂淨今能少通故名少淨天若此淨空現前引而發之至於無際則身心俱得輕安方成寂滅之樂故名無量淨天淨樂益廣至於世界身心一切圓淨此德成就為彼勝託而歸休於是矣故名徧淨天此三勝流具大隨順得無量樂雖非正修真三摩地而安隱心中歡喜具足名為三禪按此已離喜得樂今復言歡喜畢具者何以此乃安隱心中恬寂清淨之真歡喜也。

　　復次天人不逼身心(至)名為色界。

　　前初禪離苦有憂二禪離憂得喜苦因盡矣至三禪離喜得樂然樂久必壞則樂亦是苦此天厭之乃於苦樂二心一時俱捨則麤重之垢滅而清淨之福生矣故名福生天此福生即捨心中之定生也若捨心圓融了無所礙定中發慧亦益清淨由是四無量善資之以行無漏禪定可從而發其福無限任心自在及未來際無有窮盡是福之最可愛者故名福愛天從是天而上有二岐路一往廣果直道也一往無想曲逕也若於先心定中發起無量淨光資禪福德抵於圓明如是修證而住則廣福所感得生勝處故名廣果天若於先心益精其捨功用無間捨功既極身心俱滅以是感果得心慮灰凝經五百劫彼認以為涅槃者也不知既捨生而趨滅是以生滅為因豈能發明不生滅性總為妄果而已初生半劫其想始滅最後半劫其想復生遂至淪墮故名無想天此四勝流既已苦樂雙捨故世間苦樂俱不能動然器非真常情俱生滅非為真不動地但有為功用至此已純熟矣名為四禪此中別有五不還天乃三果聖人之所寄居以彼斷欲界思惑俱盡則欲界非所居又苦樂雙亡則下三禪亦非所居獨以雙捨之心與此天同故於此居之若苦樂兩亡境不鬬心則心自無煩故名不煩天煩者熱之甚也若唯一捨心卷舒自在非獨苦樂不交而交之境亦不可得心漸清涼故名無熱天熱者煩之微也若此捨心照了十方圓遍澄寂更無塵象為之沈垢則其見微妙故名善見天若精見既現不為塵垢所滯則能發化無方隨緣應現如陶鑄萬象故名善現天若深究羣有之機至於色性之體則羣有未兆之先出乎形礙入無邊際者也是為色之極處故名色究竟天此五天者雖與廣果同居而四禪四王獨有聞而不能見以此天修無漏定前天修有漏定此天斷惑前天伏惑此天聖位前天凡位麤細逈殊所以不能見也此上凡十八天雖淺深不同然皆能離染欲獨行無交但尚有色質未免形累總名色界。

　　復次阿難從是有頂(至)各從其類。

　　此明無色界四天也此界依正俱無但聖眼觀之有三尺識神如中陰焉其從色究竟天而來者有二岐路其一於捨心中發起無漏智慧思惑斷盡慧光圓通即出塵界成阿羅漢入菩薩乘此由渠頓發大心速出三界名回心大阿羅漢其一不發大心徒欣上厭下而修遂入空界若捨厭情堅覺身為礙乃修空定滅身歸無是厭色歸空者也故名為空處天若諸礙既消而復以無礙為礙并此無礙亦滅則六識現行俱無唯八識獨全七識止得微細半分而已此厭空而依識者也故名為識處天若空色兩亡而識心未泯猶以為礙乃憑深定伏之令二識現行不生則十方寂然逈無所往故名為無所有處天若識心既滅而識性猶存是現行伏而種子存也此識種子即無始以來生死根本非凡夫外道所能盡亦非二乘聖人所能盡今強窮研於無可盡中發力盡之令此識性如存而又似不存若盡而又似非盡名為非想非非想天此等窮空至此已極然皆不達真空之理若從不還中聖道來者八萬劫滿思惑銷盡得出三界此乃定性聲聞故名不迴心鈍阿羅漢若從無想廣果諸天來者窮極不還智窮力竭迷漏無聞無可復往有墜下輪轉而已此四空天前二身滅後二心滅但得定中果色現前無復業果麤色總名無色界以上三界諸天雖各得一期受用然皆不了覺性故積妄發生妄現三界中間復逐妄不還終不免輪迴七趣隨類受生而已。

　　○是諸天上各各天人一段明是總結諸天非單結四空也況四空非菩薩寄居之處今列在四空之後結界名之前甚為無謂宜在名無色界之後方為當也。

　　全於末那半分微細古謂是六識半分七識全在於文不順溫陵謂是七識不緣色空之半分似與唯識不合以七識本不緣色空也愚謂七識內執八識見分為我今為空定所伏則此執似亦半銷故云半分微細也又無想諸外道天古說準經論皆謂外道業盡必墮無上生四空之理然翫今經從字明說從彼而生者也若作不生從字甚礙今以理推之經謂其不上生者以其無想不能加修也然此天後半劫想念復生或者懼將退墮極力窮空銷滅身礙因而上生間宜有之其言不生者乃言其大槩也。

　　是三界中(至)畜生趣攝。

　　此明修羅趣也修羅此云非天謂福力等天而無天行以其多嗔也三界之中唯欲界有之凡有四種若從鬼道中以護法力升居此趣遂乘通力入空而居此從卵所生鬼趣所攝若從天道降墜而來其所卜居隣於日月此從胎生人趣所攝若有能執持世間威力遠澈略無所畏常與梵王帝釋及四天爭權者此從變化而生天趣所攝更有一等下劣修羅生大海心沉水宂口旦遊虗空暮歸水宿此從溼生畜生趣所攝按此四種修羅論其福力似當在天趣之前仙趣之後今最後列者以其為四趣所攝故也其後二種經不言來處以理推之或亦天趣所貶或人間積行功可生天而獨以嗔心不斷遂淪此趣者有之。

　　如是地獄(至)即魔王說。

　　此總結前七趣也七趣之升沉往返不知幾千萬迴皆執為有莫知其妄今精研之此七趣皆昏沉有為之相因妄想而受生復因妄想而造業豈本心之所有哉本心妙而常寂圓而常遍明而常照且不由取捨修證而得七趣之在此心中直如空華之在太虗無毫末住著亦無毫末頭緒者也然今灼然成有受此輪迴者無非以殺盜婬三為之根本耳因有剎盜婬復有無殺盜婬有之則下墜無之則上升有無相奪而七趣由之輪轉也若能發明真三摩地則此本妙常寂之體有無俱無三界之業因不繫無二亦滅小乘之涅槃不居又何殺盜婬之可言哉眾生因不斷此三各起私業雖人人殊而以類相從報有同分之處皆一妄之所生而已所以欲修菩提者要先除此三惑此三不除縱以有為功力妄得神通終落魔道且假世智而妄研乘神通而造業轉加虗妄必從淪墮是為大可憐愍者豈本有菩提之咎哉依此則為正說反此則為魔說學者不可不知所擇也。

　　即時如來將罷法座(至)無可哀救。

　　前示七趣已竟當機無問大眾默然當罷法座佛乃再回金容為說魔事者何以修禪類多發魔魔能殺慧命奪善法其害靡細若不預明恐遭其亂但魔事微細非佛不能盡知諸人非獨不能知且不能問矣故佛無問而自說乃最後之深慈也凡欲趣無上菩提修真三摩地者方在觀行之中五陰未滅魔事必乘間而發若不能辨則洗心非正落於邪見將諸魔境認為真實且得少為足卒成淪溺如無聞比丘者焉豈不深可惜哉然禪之動魔其故何也緣此世界眾生其覺圓心體與十方諸佛無二因迷理故不達真如法一見有所相是之謂癡既有所相執而不捨是之謂愛由是其迷益徧頓現虗空其迷不息遂結世界是此有漏世界皆迷頑妄想之所安立者也彼虗空之生於心中第如片雲點於太清況世界之在空中有何堅固者乎所以若有一人撥顯真如還歸元體則諸妄應時銷滅虗空尚殞何況國土而不振裂但此三摩地與諸菩薩及阿羅漢心同一覺如空合空當處湛然固無震動之事若彼魔王鬼神諸凡夫天既是全妄所成以真傾妄遂至宮殿崩裂大地振坼而水陸飛騰無不驚慴也此中昏昧凡夫神通不具者則不覺其遷訛之故若諸魔王等各有五通咸知其故久戀塵勞豈容汝摧滅其處所以於諸三昧中僉來惱汝然彼雖大怒勢原不敵彼處塵勞我居妙覺邪不敵正妄不敵真故如風吹光如刀斷水了不相觸亦如湯加氷不日銷殞且從徒恃神力却從外來勢但為客客心既虗豈能直入必伺我主人之隙主人若迷正觀稍疎客得其便遂發魔境若能堅處禪那覺悟其妄則魔亦不能為害至於五陰銷而還明則魔事頓歇以彼羣邪全是五陰悉受幽氣今以我之明爍彼之幽有不破滅者哉若不能覺悟其妄則必為魔子魔人而已彼摩登梵呪力眇劣也止能毀汝一戒心尚未至淪溺事眇劣也然尚可畏如此若彼魔力豈摩登之比哉直能使汝將登寶覺之身忽遭墮落正如宰臣貴近天子而忽遭藉沒至於零落而不可救其為害為何如也。

　　○按此魔事根於五陰修行者多不能免但最初若能親悟不生不滅之心以為本修因復以戒為之防呪為之護備是三者豈有魔事縱發魔事必便銷滅其有為所擾亂而至淪墮者皆先無此三者妄以比知之見修習圓通故也。

　　阿難當知汝坐(至)成無上道。

　　此下明五陰魔事魔不自來根於五陰一陰未破則有十種境現五陰以次而破故魔事以次而現今首明破色陰也行人初坐道場修習返聞念念無間則分別麤念自然銷滅諸念既滅則離念之體自然一切精明惺惺不昧此體離境故動靜不移此體離念故憶忘如一住於此中深入正定則精性妙淨定心顯也心光未發慧未生也故如明目人處大幽暗是為色陰區宇若得心光煥發無復葢覆如明目人洞見十方則色陰盡而劫濁之依色而立者從此可超矣觀色所由乃堅固妄想之所成非有真實而不可破者也今行人在此色陰之中以觀力精研將破未破之間遂發十境或於定中忽見前境四大不密身能出礙此由定力所逼使心光流溢前境故前境虗豁也或於定中忽見此身內無所障能於身內拾出蟯蛔而身相宛然此由定力所逼使心光流溢形體故形體虗豁也或者內身外境俱得虗豁則魂魄志意精神不守故居互相涉入迭為賓主交相說法或聞空中獨說或聞十方同敷此由宿聞熏種今因禪力激發遂寄神魄現為法音也或以此心澄澈發光忽見大地盡作金色種類悉是如來千佛繞毗盧之座蓮華浮百億之土此由宿聞聖教靈悟染心茲心光被研因而發現者也或於定中忽見十方虗空成七寶色或百寶色各各同時遍滿無礙無雜此由用心觀察制止過分忽然超越似證圓融無礙法界故現斯象也或於夜中合眼能見暗室中異物而室中原物亦自宛然此由心靜而細密澄其光不為境亂故能洞幽也或以此心徧入虗融忽然四肢同於草木一任燒斫曾無所覺或亦無所損此由心徧虗融則己身他物無不寂然五塵併銷四大排遣純一定心非外物所能傷觸也或淨心功極忽見十方諸佛國土凡聖同居無不炳然此由夙習厭穢欣淨積想成種今因定力所感故聖境冥現也或於中夜遙見遠方境界人物并聞其語此由觀力迫心精光飛出故多隔見也或研究精極乃發魔事忽於定中見善知識形體變遷此邪魅入心故發妄見也或無端說法通達妙義此天魔入心故發狂慧也此上十種境現皆由行人觀力與色陰交互故現斯事前九善境後一魔境雖有不同若以為聖而生心取著則魔必乘之妄言證聖其墮無間必矣。

　　○色陰盡則能超越劫濁據古諸解多作觀行釋之則陰盡正是伏而非斷豈有超濁之義且經云見諸佛心如明鏡中顯現其像乃是相似理顯又經云生機隳裂酬業深脉感應懸絕乃是不受分段正入信之明文也何云伏而非斷乎若作相似釋之則陰盡是斷而非伏方有超濁之義但下五十種魔之文除聲聞緣覺餘皆云犯大妄語墮無間獄豈有入信超濁之人猶有此失乎吳興乃以五陰首段之文俱作斷釋以順超濁之義以五十種之文除聲聞緣覺餘俱作伏釋以順有墮之文前後雖通但二說遷就亦未為快至交光俱判入信且曰圓頓行人不取實證故自住前俱有墮義此乃臆說經論無據且所謂頓者非止頓悟亦能頓斷雖不取證惑亦自斷豈徒恃其虗見哉若曰住前俱有墮則是見思必未斷五陰必未盡憑何而判其入信乎至近解者多只順文訓釋前後相違殊為可笑今姑依吳興之說再俟高明訂之。

　　彼善男子修三摩提(至)成無上道。

　　此明破受陰也前色陰未盡如處幽暗無有所見今色陰既盡則能見諸佛心如明鏡中現其影像此乃相似理顯但未證真以有受陰為之領納故也既有領納發用不得故如人被魘手足宛然而不能動此名受除區宇若心能離身返觀其面隨意出入俱無所礙則受陰盡而見濁之依受而立者從此可超矣觀受所由乃虗明妄想之所成非有真實而不可破者也行人於受陰之中觀力所逼將破未破之間發十種境或於定中發大光耀有所發明知其非實用心抑之抑之過急激動悲憂種子生無限悲雖見蚊蚋憐若赤子若悟其非久當自歇若以為聖則悲魔附之逢人悲泣必失正定而從淪墜矣或於定中勝相現前得未曾有大生感激感激太過激動我慢種子生無限勇志齊諸佛謂三祇劫一念可超若悟其非久當自歇若以為聖則狂魔附之我慢無比必失正定而從淪墜矣或受陰未破進無所得色陰已銷退無所居隳墮於兩楹之中逈無所見因其無見生大枯竭沈憶不散將以此為精進之象此由定力偏勝無慧自照若悟其非自無他咎若以為聖則有憶魔附之旦夕懸憶必失正定而從淪墜矣或於定中慧力過猛專執自性尊勝便疑己是盧舍那此由不能恒審溺於知見若悟其非自無他咎若以為聖則有下劣易足魔附之自言得無上道必失正定而從淪墜矣或於定中新證未獲故心已亡歷覽二際之間自生艱險發無限憂如坐鐵床如飲毒藥常求捨命早取解脫此由勤修警懼之過激動悔惱種子若悟其非自無他咎若以為聖則有憂魔附之每自傷毀欣其捨命或常憂愁不耐見人必失正定而從淪墜矣或於受陰定中清淨安穩心生耽樂引動掉舉種子生大歡喜不能自止此由初得輕安無慧自禁若悟其非自無他咎若以為聖則有喜魔附之戲笑歌舞自謂得無礙解脫必失正定而從淪墜矣或於定中見色陰銷受陰現得少為足忽起無端慢心恃己凌他佛位尚輕何況二乘此由忽生勝見無慧自救若悟其非自無他咎若以為聖則有大我慢魔附之不禮塔廟摧毀經像必失正定而從淪墜矣或於圓定精明之中復能發慧與理暫契智與理冥不相違拒因無違拒遂發無量輕安身心調適謂言證聖得大自在此由慧暫契理受陰與諸塵境無重濁之惑故獲輕清若悟其非自無他咎若以為聖則有好輕清魔附之自謂成聖永不求進如無聞比丘者焉必失正定而從淪墜矣或於受陰定中復發明悟得虗明性寂無一法可得著此虗明遂成斷滅撥無因果若悟其非自無他咎若以為聖則有空魔附之謗持戒為小乘謂大乘悟空有何持犯遂至盡破律儀自誤誤人必失正定而從淪墜矣或於定中得虗明性深生味著生無限愛愛極引起貪欲種子遂發狂欲此由定境順適無慧自持若悟其非自無他咎若以為聖則有欲魔附之以欲為道教化行婬百千為羣自悞悞他必失正定而從淪墜矣此上十種境現皆是行人觀力與受陰交互故現斯事也。

　　彼善男子修三摩提受陰盡者(至)成無上道。

　　此明破想陰也前受陰未盡則身有執受故心不離身至於受陰盡則身無執受故心離身而去住自由自此便有上歷聖位得意生身之分意生身者言隨意而生速疾無礙者也今雖未得但受陰既破已有其因正如寐人寱語雖無所知而言已成音韻令傍聽者咸解其語此名想陰區宇若如明鏡去塵無復遮蔽行陰於此露現見一類生死始終洞然則想陰盡而煩惱濁之依想而立者從此可超矣觀想所由乃融通妄想之所成非有真實而不可破者也今行人於受陰盡後邪慮不生住此想陰圓定之中將破未破能發十種魔事或者心愛圓明乃銳其精思貪求善巧夫妙體既圓妙用自彰有心希求即成邪隙故魔得其便即飛精附人為其說法現通無非投合其求巧之好令其心志迷惑增婬破戒卒之犯王難而入阿鼻皆此求巧一念為之階也或者心愛遊行放蕩乃飛其精思而貪求經歷夫行住在定遊禮何妨若妄情放逸徒喪正念故魔得其便即飛精附人為其說法現通無非投合其求遊之好令其心志迷惑增婬破戒卒之犯王難而入阿鼻皆此求遊一念為之階也或者心愛密脗妙理乃澄其精思而貪求契合夫忘機寂照理自冥會擬心希求反成妄本故魔得其便即飛精附人為其說法現通無非投合其求契之好令其心志迷惑增脗破戒卒之犯王難而入阿鼻皆此求契一念為之階也或者心愛窮萬物之元因乃精爽其心而貪求辨晣夫萬物深本非佛莫測今強求俗理翻益漏心故魔得其便即飛精附人為其說法顯通無非投合其求元之好令其心志迷惑增婬破戒卒之犯王難而入阿鼻皆此求元一念為之階也或者心愛懸應乃精研不休而貪求冥感夫功深行著感應自冥起心希求反成邪隙故魔得其便即飛精附人為其說法現通無非投合其求感之好使其心志惑亂增婬破戒卒之犯王難而入阿鼻皆此求感一念為之階也或者心愛湛寂以澄養通力乃約束身心而貪求靜謐夫心亡則境寂念動則緣繁起心貪寂是謂異念故魔得其便即飛精附人為其說法顯通無非投合其求靜之意使其心志惑亂謂言證聖卒之陷王法而入阿鼻皆此求靜一念為之階也或者心愛知見幽隱乃勤苦研尋而貪求宿命等通夫通由靜慮任運現前若欲強求反成邪種故魔得其使即飛精附人為其說法顯通無非投合其求知之好使其心志迷亂謂言證聖卒之陷王難而入地獄皆此求知一念為之階也或者心愛神變乃研究變化之因而貪取神力夫神境通力離欲方得貪心強取翻成愛染故魔得其便即飛精附人為其說法現通無非投其求通之好使其心志迷惑謂言證聖卒之犯王難而入阿鼻皆此求通一念為之階也或者心愛深入寂滅乃研窮萬化之性而貪求深空夫即色明空是無上智滅色取空是為邪見故魔得其便即飛精附人為其說法現通無非投合其求空之好使其心志迷惑增婬破戒卒之犯王難而入阿鼻皆此求空一念為之階也或者心愛長壽乃辛苦研窮欲脫分段之短算希變易之長年夫見思若盡分段自亡惑全未斷強求成妄故魔得其便即飛精附人為其說法現通無非投合其長壽之好甚至於盛行婬欲自速其斃其墮入阿鼻必矣此皆求壽一念為之階也此之十種皆由觀力與想陰交互故現斯境也。

　　○舊說自爾時天魔下屬天魔自口中好言下屬鬼神魔文理謬甚交光謂鬼神即是天魔所遣前飛精精字即屬鬼神乃天魔飛遣之此說甚便可從。

楞嚴經略疏卷之九


卍新纂大日本續藏經第 15 冊 No. 302 楞嚴經略疏


楞嚴經略疏卷之十

　　福州鼓山湧泉禪寺沙門　元賢　述

　　彼善男子修三摩提想陰盡者(至)清淨標指。

　　此明破行陰也前想陰未破則寤為想寐為夢覺明為之紛亂唯想陰盡則夢想銷滅寤寐如一覺明虗靜無復前塵麤重之影其對萬象但如鏡中來無粘去無迹虗受照應而已如此則浮想之舊習已無唯是真精體露是為生滅根元此根元為十二類生同生之基今既披露故能殫見但眾生別有種子各為命之端由則未及通也此同生基清而擾擾為根塵運止之樞穴是名行陰區宇若此熠熠清擾之性泯而入於湛寂如波瀾之水化為澄水則行陰盡而眾生濁之依行而立者從此可超矣觀行所由乃幽隱妄想之所成非有真實而不可破者也若諸行人於想陰定中凝明正心十種天魔不得其便方能研破想陰十二類生之元於是披露若人觀彼幽清擾動之圓元能發十種邪慧或於圓元中生計度者墜入外道二無因論一者是人見本無因由行陰全露故能乘眼根八百功德見八萬劫中所有眾生隨業流轉死此生彼而八萬劫前通力不及冥無所見便計八萬劫來眾生無因自起是為墜邪見而迷正覺矣二者是人見末無因由彼於類生既見其無因自起則知八萬劫來眾生並皆自然無有變易如人生人鳥生鳥烏自玄鵠自白等以前例後亦復如是因而計我本無菩提末亦無成菩根之事是末無因也此二外道前一但見眾生輪迴而不見其由別業種習後一併不見有輪迴但略見眾生以種類相生故作斯計也或於圓常中生計度者墮入外道四徧常論一者是人乘行陰現觀心境起處了無其因由是發通能知二萬劫中眾生心境生滅相續不斷計以為常二者是人乘行陰現觀四大之元體性常住由是發通知四萬劫中眾生四大生滅體性皆恒計以為常三者是人乘行陰現觀八種識元性不變由是發通能知八萬劫眾生識性常住計以為常四者是人既盡想陰行陰開顯妄謂生滅屬想今想既盡則行陰便為不生滅理計以為常此四竝是於行陰不見生滅故有斯執也或於自他中生計度者墜入外道四顛倒見一分無常一分常論一者是人以有漏心觀妙明心遍十方界此實妄識變影非為真實彼執以為神我計我遍十方界凝明不動而一切眾生生死於我心中由是計我之不動者為常彼之生滅者為無常二者是人遍觀恒沙國土見劫壞者以為無常見劫不壞者以為常三者是人妄計我心微密難見猶如微塵流轉十方曾無改移而所流出之身即生即滅因以不移之性為常以生滅之身為無常四者是人想陰既盡見行陰常流即以行陰常流計以為常想受色滅計以為無常此四所計總皆無常而妄分常與無常是為邪執也或於分位中生計度者墜入外道四有邊論一者是人見行陰常流妄計過未見有斷處名為有邊現在相續不斷處名為無邊二者是人觀八萬劫見八萬劫前寂無見聞名為無邊八萬劫來有諸眾生名為有邊三者是人計我之知能徧一切眾生是我性為無邊計彼人雖現我知中而我不見知於彼人之知是彼性為有邊四者是人計一切眾生身中皆半生半滅世界亦然故即以半生者為有邊以半滅者為無邊此四皆由妄分有無是為邪執也或於知見中生計度者是人墜入外道四種顛倒不死矯亂徧計虗論一者是人觀行陰為化元有諸不齊遂生異解以為亦變亦恒亦生亦滅亦增亦減亦有亦無有人來問故為兩楹之說自亂其語令彼聽者不知所說二者是人觀行陰念念滅處惟證其無故人來問唯言其無餘無所說三者是人觀行陰念念生處唯證其有故人來問唯言其是餘無所說四者是人觀彼行陰生滅不一有無俱見其所見之境既枝故能見之心亦亂有人來問答言有即是無復言無不是有自語兩相遮護矯亂而不容窮詰此四皆同觀一行陰由不知其全妄謬生計度故作斯執也或於無盡流生計度者是人墜入外道死後有相發心顛倒緣計行陰流注無盡因計色受想三依行而立者亦皆無盡或謂色即是我或謂我能含色或謂色屬於我或謂我在色中於受想行亦作此四計共成一十六相皆謂死後四陰不滅又因此計煩惱菩提二皆無盡兩不相礙以煩惱由陰而生菩提由陰而證故皆無盡夫陰性念念趣滅豈能死後長存故茲所計是為邪執也或於先所滅色受想中生計度者是人墜入外道死後無相發心顛倒緣見前三陰俱滅則行陰雖存同於草木亦不能見現前猶不可得死後云何更存因果俱無共成八種無相復因此旁計涅槃因果一切俱空以涅槃因果依現陰而修依後陰而證陰既叵得修證何有故云俱空夫因果歷然感報非虗豈可撥無故茲所計是為邪執也或有見行陰存色受想滅雙計有無自體相破是人墮入外道死後俱非起顛倒論於色受想滅中觀行陰有而非有於行陰存中觀色受想無而非無四陰俱非有無共成八相隨舉一緣俱作斯執又因旁計一切萬法俱非有無虗實無定夫妄體雖虗業變成有豈得俱非故茲所計是為邪執也或有於行陰後後無處生計度者是人墜入外道七斷滅處或計欲界人天身滅或計初禪欲盡滅或計二禪苦盡滅或計三禪極樂滅或計四禪及無色極捨滅窮及七際現前俱滅後豈更生夫七際有漏悉由業轉豈成斷滅故茲所計是為邪執也或有於行陰後後有處生計度者是人墜入外道五涅槃論或以欲天觀見圓明為涅槃或以初禪離憂為涅槃或以二禪無苦為涅槃或以三禪極悅為涅槃或以四禪苦樂雙亡為涅槃此五皆有漏天報盡入輪非真涅槃故茲妄計是為邪執也此上十種邪慧皆由觀力興行陰交互故起斯執其墮必矣。

　　彼善男子修三摩提行陰盡者(至)不遭岐路。

　　此明破識陰也能行陰若盡則十二類之生機隳裂是趣生之綱紐酬業之深脉皆絕不復續而性天將朗如雞後鳴東方已有曙色擾擾之習已澄故六根虗靜而不馳逸以不馳逸故內外湛明以內外湛明故根塵兩喪而入無所入至此則可以深達眾生受命之元由而觀其元執其由不至於召引類生葢十方世界同生之源今已獲之顯露弗秘是名識陰區宇若於識陰定中更能銷磨六根俾其開合自在互用清淨身心世界洞如瑠璃則識陰盡而命濁之依識而立者從此可超矣觀識所由乃罔象妄想之所成非有真實而不可破者也今諸行人行陰已空雖曰生滅已滅而識陰未破微細之生滅尚存是寂滅之精妙未圓也行人於此能發十種狂解若於禪觀中暫得諸根合而不隔亦與十方覺性通脗能入圓元此乃行滅歸識影現如斯若以所歸認為真常立為真因是因有所因即墮娑毗迦羅之類葢真因無所有所即妄今立識為因則心有所得果有所歸違圓通而背涅槃生外道種者也若於所歸識認為我體見萬法皆識所變便謂我能生一切眾生世界是妄執為能而實非所能即墮摩醯首羅之類葢命各有緒界由共感若曰能生徒滋我慢違圓通而背涅槃生大慢天我徧圓種者也徧圓謂我體徧圓空界也若於所歸識轉認為能生我身及十方虗空即於彼作真常之解是不知無生之真併不知生滅之妄計為常而實無常即墮自在天之類立所依之因成妄計之果違圓通而背涅槃生倒圓種者也倒圓謂倒以彼為圓能生我也若於所知之識計其知體徧圓一切因謂草木有情與人無異互相輪迴是妄執有知而實非有知即墮婆吒霰尼之類夫有情無情雖同識變而見相既分豈俱有知今計圓知以為因成虗謬之妄果違圓通而背涅槃生倒知種者也倒知謂倒以無知為知也若於六根圓融互用之中暫得隨順因隨圓互便計一切法皆能圓化發生勝果由是求火之光明樂水之清淨愛風之周旋觀塵之成就各各崇事立為修因認為常住是妄執能生而實不能生即墮諸迦葉波并婆羅門之類葢迷失本心妄從外物立妄求之因求妄冀之果違圓通而背涅槃生顛化種者也顛化謂顛倒以彼為能化也若於識精圓明中計其明中虗寂即破滅諸法以永滅為所隨處是計為可歸而實非可歸即墮無想天舜若多之類夫識但似滅非為真滅若執以為真立虗無之因成斷滅之果違圓通而背涅槃生斷滅種者也若計識精以為圓常乃貪固其身同於識精之圓長不傾逝是妄以為可貪而實非可貪即墮阿斯陀之類夫色身虗幻本非可常今執著命元欲固靡堅之身趣長牢之果違圓通而背涅槃生妄延種者也若觀識為命元却與外塵互通塵生則識存塵滅則識滅故恐識銷滅却留塵勞乃廣化欲境以自娛樂是執識為真宰而實非真宰即墮吒枳迦羅之類謬發邪思以為因熾盛欲塵以為果違圓通而背涅槃生天魔種者也若於命元顯露之中知其業習不一故於中分別其孰為精孰為麤孰為真孰為偽滯於因果感應而背清淨無修無證之道是只知見苦斷集證滅修道更不前進即墮定性聲聞無聞比丘之類葢識陰湛寂非真涅槃今圓精其求應之心終趣於滯寂之果違圓通而背涅槃生纏空種者也若觀此識圓淨覺明更窮深妙立為涅槃不復前進是即墮辟支緣覺不回心之類葢此圓淨覺明非真涅槃今但耽圓覺之脗心成湛明之滯果違圓通而背涅槃生覺圓明不化圓種者也不化圓謂守此覺圓明而不能起大悲之化也此上十種狂解皆由觀力與識陰交互故生斯執多是先所愛習種藏識中今因激發適符先心遂認以為真歸休地外道凡夫終墮無間聲聞緣覺卒滯小果其為孽抑何深也。

　　如是法門先過去世(至)最後垂範。

　　此總結上文而示其超證之功及護持之力也此五陰辨魔法門非獨後學所宜預知即過去恒沙如來無不乘此方得心開每於一陰未開之時要須依此法門辨別不為十種魔境所惑方得一陰破除從色至識無不皆然至識陰已盡則諸根互用得入初住從此互用中直可以超入等覺後心金剛乾慧然猶有所得也由此乾慧圓明之精心重發妙化銷爍微細無明纖毫不存直如瑠璃含月如是重超信住行向等直入妙覺而歸於無所得則此辨魔之法豈非入妙覺之大方便哉然此非餘聖智力之所能及乃諸佛以定中之慧覺明分晰使諸行人於魔境現前之時即能諳識得以滌除心垢不落邪思由是諸魔銷滅無餘可以直至菩提而二乘下劣亦可增進於大涅槃無所迷惑矣若末世愚鈍眾生不明禪那行相又不能聞辨魔之法樂於修習三昧者恐有悞失但勸令一心持我佛頂陀羅尼若又不能持誦但寫於禪堂或帶身上魔亦不能動此乃如來究竟之修證非中路化城之比亦最後之垂範非始教不了之談汝等當欽遵而不可忽者也。

　　阿難即從座起(至)不戀三界。

　　此下阿難請佛重明五陰起滅皆發前文未盡之意也初問五陰生起之妄想次問五陰除滅之頓漸後問五陰邊際之淺深佛言此精真妙明之本覺彌滿清淨更不容他何有死生塵垢乃至虗空者乎但由妄想生起斯於元本覺中妄以發生諸器世間由是真本有而疑失妄本空而執有如演若之迷頭認影者焉則五陰之本於妄想可知矣然人苦執而不能破者則以妄計為之咎也夫妄本無因何可謬計由不知其無因乃計以為因緣由不知有因緣乃計以為自然夫虗空體性亦由迷有尚屬幻生既全是幻憑何擬議則言因緣言自然俱為妄計而已若能知妄有起處許說因緣既不知其起處則因緣何有況推自然者乎故如來說五陰同本妄想非有真實可得而計度者也所謂色陰本於妄想者以汝身原從父母欲想相聚而汝復以愛憎之想投之方得傳命是三想堅固然後成身如我先言心想酢物而口水生心想登高而足酸起非有酢物登高之實而口水足酸以同一妄想之倫也若身非妄倫何以妄想能感通哉是知現今色身即名為堅固妄想者也所謂受陰本於妄想者如心想臨高本非有實而足乃真受酸澁是全由虗受能有所明遂動色體是知現今益損二受即名為虗明妄想者也所謂想陰本於妄想者由汝之想能運汝身使身非想倫何能隨意而運種種取像心生則形取與念相應融通不二是知現今為想為夢此搖動妄情即名為融通妄想者也所謂行陰本於妄想者以此身中變化之性幽隱密移形體因之日遷曾不自覺此行若非汝云何汝之體遷若是真汝云何汝自不覺是汝非汝二全不定豈有實義是知現今諸行念念不停即名為幽隱妄想者也所謂識陰本於妄想者以識精湛寂世多目為恒常此識不離見聞覺知若實精真應不染習今觀汝昔年所睹異物歷年既久忽然復覩記憶宛然驗知此精了湛寂之中念念受熏何有籌算當知此湛非真實是生滅如急流之水望為恬靜若非是想何以受此妄習此想必得六根互用開合方得除滅耳是知現今見聞覺知諸識罔象虗無即名為顛倒微細精想者也由此觀之五陰雖精粗淺深不同要之皆妄想所成豈真心之本有哉且汝更欲知此五因界淺深者須知色與空皆色邊際以空亦名一顯色也觸與離皆受邊際以離即捨受也記興忘皆想邊際以忘即想之靜也生與滅皆行邊際以四相遞遷總名行也以識之湛入而合於真湛亦名識邊際以真妄和合正名第八識也學者能知此五重因界之淺深則能知五種除滅之分齊而不至於混濫矣又汝欲知此五除滅之頓漸者我先所明五陰除滅皆有次第良以此五論生起則先細後麤故識為先論除滅則先麤後細故色為先然此但約生起除滅理合如斯若定作此解焉知虗妄須知理則頓悟以一切法皆從心起妄念而生念即無念一切頓盡由真性中本無妄故故曰乘悟併銷若論事必非頓除以五陰妄法麤細不同法爾粗者先去解行雖頓斷自有序故曰因次第盡我前示汝劫波巾法即知巾體是一因結有六頓漸之義何所不明而再此詢問乎今汝已知五陰以五妄想為根元合將此意傳示未法俾修行者識其虗妄深生厭棄知有真實涅槃則不於三界虗妄因果而妄生躭戀也正宗分止此。

　　○五陰生起實無前後乃是一念頓變以約麤細故有次第圓頓觀法斷亦非次但功行成時自然粗垢先落行人不可不知此義。

　　阿難若復有人(至)作禮而去。

　　此下流通分乃讚持經功德而勸其流通後代也若有人以十方滿空之七寶奉上微塵之諸佛且承事供養無有虗日則其財寶最廣福田最勝發心最勤其所得福德又豈有涯畔哉阿難乃以施佛七錢得轉輪王者反顯之而此福之大益可知矣佛乃謂有人身全犯四重十棄之罪瞬息間必當遍墮十方諸無間獄若能以一念於末法中弘此法門開示末學則其罪業應念銷滅且非獨滅罪尚能轉地獄苦成安樂國其所得福德超彼前人非止百倍千倍直至算數譬喻所不能及夫以極重之業一念可轉且得殊勝之福其故何哉良以寶施供佛終居有漏未入無為此經教理行果俱不思議一言半句咸入圓宗暫得聞熏便成佛種故其弘經之福莫可比量若未能弘經但能持誦亦能直至菩提無復魔業其功德又豈窮劫所能說盡哉由是聖會聽眾若淺若深隨其量證咸沾法利共得圓妙真心終歸究竟極果而業不能牽魔不能亂其歡喜為何如也其誓願流通於禮退之後又不待言矣。

楞嚴經略經卷之十


