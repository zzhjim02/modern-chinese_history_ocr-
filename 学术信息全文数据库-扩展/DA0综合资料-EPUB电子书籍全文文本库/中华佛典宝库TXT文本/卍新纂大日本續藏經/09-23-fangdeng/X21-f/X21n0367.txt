卍新纂大日本續藏經第 21 冊 No. 367 大乘本生心地觀經淺註


　　No. 367

大乘本生心地觀經淺註卷第四

　　清神京外栴檀寺沙門　來舟　註

　　△二智光發心出家請佛除疑說法二。(此科內含三卷大義即四卷五卷六卷)初正投出家述疑請法二。初品題。

　　厭捨品第三

　　厭者憎惡也。捨者脫離也。智光因聞心無所得名為報恩。反思塵事之繁擾。心不能靜。以厭惡求離。捨俗出家。故名厭捨。

　　△二經文四。初正陳疑問四。初經家敘儀。

　　爾時智光長者。承佛威神。即從座起。頂禮佛足。恭敬合掌。而白佛言。

　　承佛威神者。謂佛見智光。因聞前品。發其大志。故以神力加之。令彼騰疑致請。經家歸恩於佛故敘之。

　　△二感恩述懷。

　　世尊。我今從佛聞是報恩甚深妙法。心懷踊躍。得未曾有。如饑渴人遇甘露食。我今樂欲酬報四恩。投佛法僧。出家修道。常勤精進。希證菩提。

　　心懷等二句。有通別兩說。通謂聞佛說偈。重示四恩。更加戒懺微細發明。向所未聞今得聞之。故踊躍稱歎未有也。別者即心無所得一句是親切處。從此得悟故云得未曾有。然未曾有即是無所得。所謂三輪體空也。以妙達佛意。凡一切自他兩利事理之中。必達三空。方是真實契道之行。長者一聞。不覺忻忭盈懷。故曰踊躍。向佛呈解故云未有。以悟為得。得無所得真無漏法。如饑二句。謂已往不得一乘法味如饑。未得智水灌既如渴。今聞妙法。開我襟懷。充足本志。如飲甘露饑渴皆除也。以上皆是感恩。我今下述懷。謂既得悟法。宜知恩報恩。故投三寶出家修證也。然報恩必欲出家者。據佛言。以無所得心方為報恩。假若在家。為俗事擾擾不得心淨。故求出家離塵。必三空易得。故云希證菩提。

　　△三引昔述疑二。初讚在家疑三。初說法唯心。

　　佛大慈悲。於一時中。在毗舍離城。為無垢稱說甚深法。汝無垢稱。以清淨心為善業根。以不善心為惡業根。心清淨故世界清淨。心雜穢故世界雜穢。我佛法中以心為主。一切諸法無不由心。

　　毗舍離此云廣嚴。無垢稱即是淨名。以無垢即淨。稱即是名。乃維摩詰翻過之言也。甚深法者即惟心之法。以清淨下正標惟心。良以清淨心。即三輪俱寂。不善心即惡念縱橫。蓋心為發業招報之本故曰根。下文釋之。如形直影端。容妍像麗。然心既清淨。則寂照無為不著諸法。即無漏心。從此淨心所現世界。自然瑠璃為地。七寶莊嚴。無所不淨。故曰心清淨故世界清淨。下二句反此。以心既雜穢。從穢心現出。故見便利不淨瓦礫荊棘。亦無所不穢。故曰心雜穢故世界雜穢。(心兼聖凡。界兼情器)我佛下結。一切諸法。該盡十法界依正。華嚴云。應觀法界性。一切唯心造。此經云。以心為主。無不由心。故天如大師造唯心十法界圖。本此也。

　　△二稱讚在家。

　　汝今在家。有大福德。眾寶瓔珞無不充足。男女眷屬安隱快樂。成就正見。不謗三寶。以孝養心。恭敬尊親。起大慈悲。給施孤獨。乃至螻蟻尚不加害。忍辱為衣。慈悲為室。尊敬有德心無憍慢。憐愍一切猶如赤子。不貪財利。常修善捨。供養三寶。心無厭足。為法捨身而無悋惜。如是白衣。雖不出家。已具無量無邊功德。

　　既云在家。足知無垢稱乃居士也。有大下歎德。以大福德三字總稱也。下皆別顯。以眾寶下現世福果也。男女下現世德表也。不謗三寶即是正見。約一體三寶說。以正見了達。自性覺悟即佛寶。自性軌持即法寶。自性和合即僧寶。以不達自性者為謗。能達自性為不謗。然謗必不信。不信則不悟。此則因信達悟。是為正見也。以孝下。歎其孝養尊親為眾善之本。此為現世之福相。又為當來之福因也。且約自利說。起大下。又歎利他。謂能給孤獨乃至蟻不加害等。乃現世之德相。又為當來之德因也。忍辱下。衣能遮體不露醜形。喻忍能遮恚不露嗔形。又衣能護體寒不能入。忍能護道禍不能入。蓋忍為入道之大本也。慈悲下。以室能容身。喻慈能容物。又室喻聖人所證之精奧處。以聖學盡於精奧。必慈悲彰之也。慈悲即仁。假有一物不被其澤。不滿仁道之分量。菩薩能發此心者。無生不度。無物不容。亦義含法空為座。但是缺文。若不法空皆是有為功用。焉得後文授記菩提耶。尊敬有德者。亦見己之有德也。心無憍慢者。即法空為座之德也。何以知然。良以憍有八種。慢有七種。不假人法雙空。難以制伏。憐愍一切如赤子者。慈悲室之德也。不貪等。至於捨身無悋滿檀度也。如是二字指無垢稱。雖不出家者。雖是活辭。言雖現居士身。却行菩薩道。故云已具等。即前檀度攝六萬行齊修。故云無量功德(憍有八種者。謂壯盛憍。性憍。富貴憍。自在憍。壽命憍。聰明憍。行菩憍。色憍。慢有七者。謂慢。我慢。過慢。慢過慢。增上慢。卑劣慢。邪慢。以陵他曰慢。自恃為憍)。

　　△三兼以授記。

　　汝於來世。萬行圓滿。超過三界。證大菩提。汝所修心。即真沙門。亦婆羅門。是真比丘。是真出家。如是之人。此則名為在家出家。

　　萬行圓滿因具足。證大菩提果具足。超過三界者。必離分段生死。義兼不唯獨超三界。亦復超越三乘。亦離變易生死也。以上授與來記。汝所下。讚現世修行。以凡夫修身。菩薩修心。真沙門者。不以身為沙門。以心為沙門也。假如身被法服。而心不入道者。但名字比丘耳。身雖白衣。而心能入道者。真比丘也。雖有妻子。心出三界者。真出家也。以上皆是佛言。智光述之。意在有疑。

　　△二斥出家疑三。初正斥六羣。

　　世尊。或有一時於迦蘭陀竹林精舍。為其惡性六羣比丘說教誡法。而告之言。汝等比丘。諦聽諦聽。入佛法海。信為根本。渡生死河。戒為船筏。若人出家。不護禁戒。貪著世樂。毀佛戒寶。或失正見。入邪見林。引無量人。墮大深坑。如是比丘。不名出家。非是沙門。非婆羅門。形似沙門。心常在家。如是沙門。無遠離行。

　　大智度論云。竹林精舍。在耆闍崛山中。其地平坦嚴淨。勝於餘處。佛曾於中說法。故有精舍。迦蘭無翻。即園名。精舍。謂精雅堂舍即法堂也。六羣者。於佛世時。聚集成眾。作諸非威儀事。羣出隊入。故名六羣。一蘭陀。即車匿。釋種也。二迦留陀夷。此云黑光。此二人性多貪痴。不受人語。住迦尸黑山聚落。作諸非威儀事。時黑山聚落諸優婆塞。來白佛言。六羣比丘。於彼聚落作諸非法。佛令阿難同六十比丘。往彼作驅出羯磨。二人知之。出一由旬外迎請阿難。即求懺悔言。我所作非善。從今已去不敢復作。即同阿難還至佛所。三文陀達多。四摩醯沙達多。五馬師。此三人性多愚痴。不受人語。六滿宿。性多瞋恚。此四人皆釋種。常作非威儀事。因不受人語。故云惡性。六人各聚眾不法。故云六羣。佛為說教誡法者。即教誨警誡。欲彼改過成善也。汝等下。正教誡之言。謂佛法如大海。信為能入。且為根本如。十一善法信為其首。乃入道之原也。以上二句勉信。足知向之不信也。渡生死河戒為船筏者勉戒。足知向之不戒也。若人下。皆斥辱易知。深坑指地獄說。如是下。指名痛斥。謂貌似佛子。心非佛子。故云不名出家。以其形具僧體。心不染道。故云非是沙門。以身居聚落。心無淨行。故云非婆羅門。以俗情未退。解脫未成。故云無遠離行(能超塵離見。方為真遠離行。六羣未得。故以斥之)。

　　△二說遠離行。

　　遠離之行有其二種。一身遠離。二心遠離。身遠離者。若人出家。身處空閑。不染欲境。名身遠離。身雖離故心貪欲境。如是之人。不名遠離。若淨信男及淨信女。身居聚落。發無上心。以大慈悲饒益一切。如是修行。名真遠離。

　　遠離下。標舉列名。身遠下釋義。出家者。棄捨祖業。割愛辭親。為身出世俗之家。空閑者。或深山窮谷。或清雅園林。安居進道。不為聲色所惑。故曰不染欲境。以其身安道存即身遠離也。身雖下四句。乃反顯痛斥之。若淨下。明真遠離行不落形跡。故云若男若女。如其居塵不染。信道不疑。故名淨信。聚落者。乃五欲繁華之處。無上心者。即凡心而發佛心。大慈悲者。即塵勞而行佛行。有自他雨利之功。故云饒益一切。如是下結讚。良以修行一事。元不局在家出家。要在絕妄明真。超凡入聖者可以承當。若夫狂心未歇。逐境攀緣。雖處深山。繫念塵世。如是之流。出家俗漢。生死業根。所以佛斥非遠離行者斥之當也。有等身雖在家。心遊覺海。五塵融為自性。六念合入菩提。仍從大悲心中流出妙行。饒益有情。如是之人。即纏出纏。是以如來極口稱揚真遠行。

　　△三六羣獲益。

　　於是六群惡性比丘。聞是法音。得柔順忍。

　　凡性惡者多剛。剛者多逆。今聞佛斥生大慚愧。惡性頓釋。直下柔順。所謂狂心歇處即是菩提。雖然。猶歸於世尊應病之良劑耳。是知淨名會上。彈偏斥小。歎大褒圓。即如是矣。

　　△四求佛決答四。初述疑讚請。

　　然今我等。雖信佛說。各各懷疑。意未決定。善哉世尊。能斷世間一切疑者。於一切法得自在者。真實語者。無二語者。是知道者。是開道者。惟願如來。為我等輩。及未來世一切有情。捨於方便。說真實法。永離疑悔。令入佛道。

　　然為轉文之辭。雖是未畢之語。因佛已往皆真實語。不敢不信。奈心中不了。未免懷疑。故云雖信。疑非一人故云各各。意欲出家。因斥六群故未決定。以上述疑。善哉下讚佛意在求實也。以佛語不定。取捨兩難。望佛實說故先稱善哉。此為總讚。下為別讚。能斷疑者讚佛智透徹也。於法自在者。讚權實一體也。真實語者。讚稱理之說也。無二語者。言之決也。知道者。謂佛能親證也。開道者。謂佛能指示也。以上如此稱讚。意望一決。所以下文哀懇故云惟願等。我輩謂現前大眾。未來即後輩眾生。方便屬權。而明知抑揚是權。又不得不疑。故望佛捨之。唯說真實是親切之懇。以一言剖斷。更不猶豫。故云永離疑悔。直下翻身。便趨覺海。故云令入佛道。

　　△二復陳己見。

　　今此會中有二菩薩。一者出家。二者在家。是二菩薩。善能利樂一切有情而無休息。如我惟忖。出家菩薩不及在家修菩薩行。

　　有二菩薩。是兩種人皆行菩薩道者。出家謂拋別六親。剃除鬚髮者。在家謂六親合會。居塵不染者。是二下謂形別道同也。善能者應物曲巧。利樂者得意亡言。有情言一切者乃不擇其機。無休息者乃誨人不倦。惟忖者。己意推度。出家不及在家者。以其拋別父母。以無養親之道也。

　　△三徵釋所以。

　　所以者何。昔有金輪轉輪王。發阿耨多羅三藐三菩提心。厭離世間無常苦空。捨輪王位。如棄洟唾。清淨出家。入於佛道。是時後宮夫人婇女。八萬四千。見王出家。各懷戀慕。心生號慟。生大逼惱。起愛別離如地獄苦。金輪聖王初受位時。所感寶女。及王千子大臣眷屬。共傷離別捨位出家號泣之聲滿四天下。此諸眷屬各作是言。我王福智無量無邊。如何見棄捨我出家。哀哉苦哉世間空虗。後今已去無依無怙。

　　初句徵。謂所以出家反不如在家修行者何也。昔有下釋。金輪王出於增劫。釋迦出於減劫。未嘗親見。或展轉聞知故云昔有。金輪王解見初卷。發阿等即能發之心。厭離等是發心之本。無常者謂世有遷流。界有成壞。人有生死。物有轉變。皆為無常所逼故曰苦。終歸滅盡故曰空。因厭苦空故捨王位。以撒手弗顧。故云如棄洟唾。以纖塵不染。故云清淨出家。以修行證果不負其志。故云入於佛道。是時下宮眷哀號。悲慟戀慕如人子之喪考妣也。如地獄苦者。以地獄罪苦為業火所逼。愛別離苦亦為憂火所逼。比如地獄非真地獄也。以上先述夫人婇女等悲戀如此。金輪下又述寶女千子。及諸臣民等別離之情狀如此也。號泣下。以四海之內皆為王民。君為臣民之主。君既出家。人無所依。而何處不知。何人不痛。故號泣之聲滿四天下也。世間空虗者。乃哀痛無依之詞。應知此乃智光推度。出家固妙。唯此傷慈。又何忍心哉。

　　△四轉申疑難。

　　若有淨信善男子善女人。歸佛法僧。發菩提心。捨離父母出家入道。父母憐愍恩念情深。離別悲哀感動天地。如涸轍魚宛轉於地。愛別離苦亦復如是。如彼輪王眷屬之心。出家菩薩饒益眾生。云何嬈害父母妻子。令無量人受大苦惱。以是因緣。出家菩薩無慈無悲。不利眾生。是故非如在家菩薩。具大慈悲。憐愍眾生利益一切。

　　此又引淨信男女。念生死。求解脫。未嘗不高尚其志。其父母哀號不捨。亦世人之常情。如涸下取喻。轍者車輪所輾之跡。涸者枯也。魚入枯轍宛轉必死。比父母哭子。肝胆碎裂與魚無別。故云愛別離苦亦復如是。如彼下與前喻會同。當知前喻乃以下悲上。此喻以父悲子。其上下雖別。而悲痛是同也。蓋以上二種但是引事。出家下方是疑難。謂菩薩所以出家者元為饒益眾生。若如上二事。不唯無益於父母等。而反成嬈害。不得不疑故曰云何以是下躡住前文責其大過。上不念父母鞠養之恩為無慈。下不念妻子恩愛之情為無悲。至親至愛者尚不能顧。況眾生耶。故云不利眾生。是故二字承前。非如下結顯。謂在家菩薩上不離父母。下不離妻子。慈悲憐愍皆具。豈不是憐愍眾生利益一切者耶。良以法不孤起。教藉緣興。不假疑難。則出家大益何以興焉。然智光之見猶未脫俗。引生死之根。為利生之益。不亦悲乎(生死根者恩愛也。恩愛不離。生死罔脫。故此言根)。

　　△二佛與決疑三。初讚責不當。

　　爾時佛告智光長者。善哉善哉。汝大慈悲。勸請我說出家在家二種勝劣。汝今所問。出家菩薩不如在家。是義不然。

　　善哉者讚美其請。欲佛分別勝劣。意有利他之美。所以稱善。重稱者善之至也。意在不得此舉不得聞出家之妙。汝今下又責其不當者。因不知出家之底蘊也。

　　△二徵釋所以。

　　所以者何。出家菩薩。勝於在家無量無邊不可為比。何以故。出家菩薩。以正慧力。微細觀察在家所有種種過失。

　　所以雖引佛言。猶責其不然者何謂也。謂出家者有慧力故。然慧之言正者。有揀別意。良以出家菩薩。高尚其志。參求知識。得聞正法。引發正智。復以智慧入理深究。故云微細觀察。以不致荒唐曰微。不致粗浮曰細。始覺內照曰觀。會事歸理曰察。此出家之勝也。凡讀者。當於微細觀察斷一斷。在家等另舉。言在家者。雖有出世之心。未免塵勞之累。不能徧參知識。不暇博覽聖教。則正慧無由而生焉。更有五欲濁心。貪求繫念。及逐境攀緣。故云種種過失(此處智光應有一問。問曰。如佛所說。出家之勝者。昔日稱讚無垢稱名真出家。何得佛語相違耶。世尊應答。無垢稱者。金粟如來之現身也。為在家畢竟不能出家者。現居士身行菩薩道。故我稱歎其德。為引在家行道之方便耳。若夫真實入道。誠讓出家。則見前後照應。文義相接)。

　　△三廣說諸喻九。初貪如大海喻六。初標立喻本。

　　所謂世間一切舍宅。積聚其中。不知滿足。猶如大海。容受一切大小河水。未曾滿足。

　　世間即三界之內。舍宅即五蘊之身。阿賴耶識如宅主。謂眾生識性主人。依五蘊而住。故將五蘊身呼舍宅。下皆倣此。又舍宅能容物。喻人之貪心。下句正明其貪。凡諸可欲五塵。雖能積聚猶不知足。而譬如大海吞流無異。前云種種過失者。此其一也。

　　△二舉譬吞流。

　　善男子。香山之南。雪山之北。有阿耨池。四大龍王各居一角。東南龍王白象頭。西南龍王水牛頭。西北龍王獅子頭。東北龍王大馬頭。各從四角涌出大河。一殑伽河。其水所至。白象隨出。二信渡河。其水所至。水牛隨出。三縛芻河。其水所至。獅子隨出。四私陀河。其水所至。大馬隨出。如是大河。一一河各有五百中河。中河各有無量小河。是大中小一切眾水。皆入大海。然此大海。未曾滿足。

　　阿耨池。西域記云。南贍部洲之中有阿那婆達多池。華言無熱惱。或曰阿耨達池(有云阿耨達梵語之訛也。良以五天竺國。梵言不同。余意謂非畢竟訛也)。在香山之南。大雪山北。周八百里。金銀銅鐵。琉璃頗胝飾其岸焉。金沙瀰漫。清波皎鏡。大地菩薩。以願力故。化為龍王。於中潛宅。出清冷水。是以池東面金牛口。流出殑伽河。繞池一匝。入東南海。池南面金象口。流出信渡河。繞池一匝。流入西南海。西面琉璃馬口。流出縛芻河。繞池一匝。流入西北海。池北面頗胝獅子口。流出徙多河。繞池一匝。流入東北海。或曰潛流地下。出積石山。即徙多河之流。為中國之河源也。(殑伽。此云天堂來。見從高處來故。信渡此云驗河。縛芻此云青河。徙多此云冷河。皆從池中流出)然本經與彼少異者。彼曰龍王是菩薩化現。此經未言。此經明出龍王形相差別。曰白象頭。水牛頭等。彼則未出。又彼曰河從池之四面。各有流出河口。如金牛口。金象口等。此經無河口名。且曰河從四角流出。然彼此互有隱顯則可。惟面之與角。相反無准者。或角者是河流所歸之海曰角。則無疑矣。然經中明云各從四角。涌出大河者。或譯人之誤面為角。亦未可知。再不然。必西域記誤角為面。亦未可知。雖今經作喻。事出假設。然名相之疑。不可不辨。餘文易知不解(此經私陀即彼徙多)。

　　△三以法合喻。

　　世間眾生。所有一切居處舍宅亦復如是。聚諸珍寶從四方來。悉入宅中。未曾滿足。多求積聚。造種種罪。無常忽至。棄捨故宅。是時宅主隨業受報。經無量劫。終無所歸。

　　世間眾生。指能貪之人。聚諸珍寶。即所貪之物。舍宅即身。故云亦復如是。合前大海吞流也。聚諸下。四方合上四大河。諸珍寶合上中河小河及無量流派。悉入下。合前眾流歸海等。多求積聚者。得一望二。得少望多。乃至愈得愈為不足者。亦眾生常情。與彼大海未曾滿足無異也。多求下。明因貪造業者。蓋為多求必失正。或謀財以喪德。或希色而昧心。皆不應而強作。至於圖奪傷殺等。故名造種種罪。無常忽至者。死時不保朝暮也。棄捨故宅者。死尸已撇也。宅主即阿賴耶識。隨業者。即業牽識走也。業謂引業。即在日所作善惡事務。薰成業種。由業牽引。隨業受報。而眾生無自由分也。嗚呼。若不遇諸佛菩薩。大善知識。開示發心。克志修道。不唯今生不能脫離無常。乃至盡未來際終無所歸。反顯惟見佛性。證菩提。為所歸向也。

　　△四釋明宅義。

　　善男子。所為宅者即五蘊身。其宅主者是汝本識。

　　五蘊者。即色受想行識也。然色蘊雖寬。且約自己父母所生者高低肥瘦。容顏差別為色法。後四總一心法。受者謂領納前境。覺知違順者是。想者於所緣境。記憶不忘者是。行者謂念念遷流新新不住者是。識者了別前境含藏種子者是。五法謂蘊者即藏義。以含藏佛性故。本識即識蘊。前五蘊為通說。本識別顯。即眾生帶惑之佛性也。然佛性在五蘊身中。如人依宅而住也。

　　△五智者不受。

　　誰有智者。樂有為宅。唯有菩薩安樂寶宮。離老病死。憂悲苦惱。若有利根。淨信深厚善男子等。欲度父母妻子眷屬。令入無為甘露宅者。須歸三寶出家學道。

　　有為即眾生造業。有所作為故。誰有二句。激勵之言。謂有智之者。必不樂著五蘊為依。必不貪著五塵造業。唯有下菩薩即智人。寶宮喻涅槃。菩薩依之如住宮室。涅槃為斷德。而於中煩惱皆盡。生死永亡。故云離老病等。若有下勸修。一聞千悟為利根。決志不疑為淨信。信之篤實為深厚。善男子等即淨信之人。欲度父母者。是我世尊勸人盡其子道。如目連之救母也。度妻者。盡其夫道。如佛度耶輸也。度眷屬者。盡其父兄之道。亦如佛度羅云及難陀等。無為即涅槃。甘露喻菩提。宅者依託也。凡夫依宅住。聖人依菩提涅槃住。須智理契合。故云令入。須歸下正勸也。須者必用也。歸者依向也。以三寶為依託。得其良師也。出家有二種。剃除鬚髮者。始出世俗家。超脫生死者。更出三界家。學道二字。即止觀定慧。能悟能行者也。蓋因智光有出家之志。猶豫不決。故如來特用法喻。一抑一揚。亦乘時應病之良藥也。

　　△六以偈重頌。

　　爾時如來重說偈曰。

　　此標舉也。偈頌有二種。一祗夜。二伽陀。祗夜謂重頌。即頌上長行。伽陀云孤起。不頌長行。孤另頌之。

　　出家菩薩勝在家。算分喻分莫能比。

　　此正頌。初二句頌喻本也。算謂籌算。以數較計。知其分量者是。分即分數。謂以在家較量出家者。盡其算數之極。猶不及出家之一分。喻分者。謂譬喻比之盡其極。亦不及出家之一分故云莫能比。此但標定。下喻釋之。

　　在家逼迫如牢獄。欲求解脫甚為難。出家閒曠若虗空。自在無為離繫著。諦觀在家多過失。造諸罪業無有邊。

　　此不頌長行。突然而出。為孤起頌。如牢獄者。但言有拘礙不得自在。故云逼迫。俗語云。兒女金枷。妻子玉鎻。為情緣所迫。恩愛纏縛。欲求解脫。似覺為難。故比如牢獄非罵人也。出家閒曠者。謂上無王差所繫。下無妻子牽連。孤雲野鶴。無所罣礙。故喻虗空。自在無為者。喻所得之道果。即離繫果也。諦觀等二句。因出家閑曠。對顯在家過失。良以世間牢獄不禁無罪之人。在家過失。正顯有情自造。逐境運用為業。惡業成就為罪。罪之多曰無邊。古德云。十纏十使。積成有漏之因。六根六塵。妄作無邊之罪是也。

　　營生貪求恒不足。猶如大海難可滿。阿耨達池龍王等。四角涌出四大河。大中小河所有水。晝夜流注無蹔歇。然彼大海未嘗滿。所貪舍宅亦如是。

　　此正頌貪喻也。初句是法。次下皆喻。運用活計曰營生。希望謀取曰貪求。愈得愈求曰不足。故死心禪師云。冷笑富家翁。營生忙似箭。囤裡米生虫。庫中錢爛串。日裏把秤稱。夜來點燈算。形駭似傀儡。莫教繩索斷。良哉斯言。世間富翁大約如此。次句大海喻貪心。四河為總。中小又是四河分開之流派耳。總該一切江河淮濟。晝夜流注。無蹔時停歇。皆歸於海。然彼大海未嘗滿足。此但為喻。末句法合。所貪舍宅者。即具貪心之身也。合上大海。故云亦如是。

　　在家多起諸惡業。未嘗洗懺令滅除。空知愛念危脆身。不覺命隨朝露盡。琰魔使者相催逼。妻子屋宅無所隨。幽冥黑闇長夜中。獨往死門隨業受。諸佛出現起悲愍。欲令眾生厭世間。汝今已獲難得身。當勤精進勿放逸。在家屋宅深可厭。空寂寶舍難思議。永離病苦及憂惱。

　　此段孤起警策。令人著眼。初句明業。謂在家者有妻子產業。五欲交心。以心隨境動。而身口隨心。則何業不造乎。然人非聖賢。孰能無過。假有慚愧者洗心求懺。可令滅除。如身濁不淨。洗之則潔矣。今云未嘗者。蓋在家人。五欲堆頭以為常事。任運不知何能求懺。固此積習之久。則為墮緣矣。哀哉。空知下。廣明生死迅速以警之也。且世人明知肉身危脆。誰不保之。然危者不得久安。脆者知其必死。是以愛之念之。豐衣足食。醫之藥之。欲求長壽。却不肯洗心求懺。戒定修心。故曰空知。所以日往月來。死時將至。猶未曉解。故云不覺。朝露者。即清晨露水日出則盡。一息不還嗚呼死矣。琰魔即是閻君。使者即是鬼使。催逼者不容展限。到此萬般將不去。唯有業隨身。故云妻子等。幽冥黑闇即是地獄。經云鐵圍兩間。幽闇之處。名為地獄。人死有罪者必入其中。獨往者。言至親不能相隨。權勢不能相救。唯孤魂自逝。投入死門。隨業受者。業謂生前所造之因。受是領納地獄之苦。蓋魂隨業引。苦隨業受。如影隨形莫能迯之也。諸佛下。出佛本意。謂佛所出世者。以慈悲愍念。說無常苦空。生死迅速。令人厭生死苦。發菩提心。證無上道。(頌中無發心證道者義該也)世間有二種。一無情器世間。有成住壞空。二即有情眾生世間。有生老病死。二皆無常。故令厭之。欲因厭求脫。即佛之慈悲也。汝今下誡囑也。難得身即是人身。以六道中唯人身難得故。裴相序圓覺云。鬼神沉幽愁之苦。鳥獸懷獝狘之悲。修羅方瞋。諸天正樂。可以整心慮。趣菩提。惟人道為能耳。可謂六道中獨人身難得也。下句勸修。謂既得人身。不可空過。須發勤勞心。起精進行。勿得放逸。下句正出可厭。如前文云。逼迫如牢獄貪望如大海等。意在令離也。空寂者亦如前文。出家閒曠。等若虗空。寶舍者。謂出家人。以戒定慧品蘊於身中。如舍盛寶故云寶舍。難思議者。亦如前文。出家菩薩勝於在家無量無邊不可得比。意在勸人必行也。永離病苦等其義最深。謂身病心病。憂惱者。即五住煩惱心病也。病苦者。即二種生死身病也。出家成道不復更生。故云永離。

　　諸有智者善觀察。當求淨信善男女。欲度父母及眷屬。令入無為甘露城。願求出家修妙道。漸漸修行成正覺。當轉無上大法輪。

　　此頌智者不受生死也。承上在家之過。出家之功。既明於前。是以智者善須觀察之。當求下。是頌長行若有淨信深厚善男子等。奈何當求二字文義不順。宜用若有二字。則與長行照應。然諸有智者一句。是頌長行誰有智者等文。故知若有二字前後無違。若用當求二字無味之甚。縱然將錯就錯釋之終不順義。或譯人之錯。或謄錄之訛。假若必就當求釋者。作佛命智者。當觀察求機說。若淨信欲度父母之人。願求出家。修行妙道。必欲漸漸修行。成等正覺者。汝當為他轉無上大法。何也。彼既出家。修行妙道。漸成正覺。非無上大法不稱其機。應知此解於義則可。應長行則不可。思之。

　　△二石火燒木喻四。初正說譬喻。

　　復次善男子。出家菩薩觀世舍宅。猶如石火。深生厭患。何以故。譬如微火。能燒一切諸艸木等。

　　石火者。如打石所出一星之火。而深生厭患者。謂一星之火雖微。放蕩能燒萬頃之荒。故厭患可畏。譬如二字雷同猶如。當改石火雖微。於標釋皆順。

　　△二以法合喻。

　　世間舍宅亦復如是。貪心求覔。馳走四方。若有所得受用不足。於一切時追求無厭。若無所得心生熱惱。日夜追求。是故世間一切舍宅。能生無量煩惱之火。為起貪心。恒無知足。世間財寶。猶如艸木。貪欲之心如世舍宅。

　　舍宅即眾生身。後皆倣此。亦復下合喻。以身合宅。貪合石火。貪心求覔等。言希望無厭。合上石火燒木亦不知厭。然求覔必使馳走者。貪之表也。謂念起於心。形動於身。使之不得自由。亦如石火蔓延。觸處皆燒不能自息也。若有下。謂求之稱心受用。愈得愈不足。而聖人觀之如火可畏。眾生更加追求。且盡一切時而無厭足。此言稱意則滋貪。若無下。又因貪不得。熱惱生瞋。以瞋助貪。而貪之愈急。故云日夜追求。言追求者。即不當貪而強貪。未免勞身勞心。此又因貪見痴也。是故下。躡上顯害。能生無量煩惱火者。言其根隨諸惑。頓然皆起。又不止上之三種也。為起下。因害推本。皆為起一念貪心。恒無知足使然也。世間下結合前喻。謂財寶如草木。下句當云貪欲如石火。而不言石火言舍宅者。舍宅即是眾生。舍宅即火也。良以艸木為石火燒盡。財寶為貪心攝盡也。

　　△三結喻火宅。

　　以是因緣。一切諸佛。說於三界名為火宅。善男子。出家菩薩能如是觀。厭離世間。名真出家。

　　初句躡前。由一貪心引諸煩惱。晝夜逼迫苦身勞心。是這等因緣。所以一切諸佛說三界無安猶如火宅。正欲令人厭離此也。然因緣有兩解。一則通說。如因由緣故。謂一念舉貪。引起無量塵勞煩惱。以能引為因緣也。二別說。亦可親生為因。即貪心。助法為緣。即財欲。由世間財欲等諸惑。勾引為緣。貪心始發。以因緣付合。無量苦生。種種逼迫。非火宅而何哉。善男下結勸。

　　△四以偈重頌。

　　爾時如來重說偈言。

　　出家菩薩觀世宅。猶如人間微少火。一切艸木漸能燒。世宅當知亦如是。眾生所有眾財寶。更互追求常不足。求不得苦恒在心。老病死火無時滅。以是因緣諸世尊。說於三界為火宅。若欲超過三界苦。應修梵行作沙門。三昧神通得現前。自利利他悉圓滿。

　　初句標定。次二句頌喻。世宅下頌法合。眾生下明貪心轉盛。更互者非一人舉世皆然。追求者苦心也。常不足者。謂追求稱心。猶自不足。貪之愈盛也。求不得苦者。謂求之不得。苦逼於心。引起瞋也。老病下。言火者。非獨貪心一種。而老病死等皆為火也。無時滅者相續也。火宅詳如法華。恐繁不引。若欲下頌前結勸。梵行即淨行。謂心不起貪方為梵行作沙門者勸出家也。三昧等。乃出家修行所得功德也。良以梵行戒也。三昧定也。神通乃定力發出之大用也。自利下。言兩利之功皆慧也。以始覺觀照。自利之慧。復起後得智。鑑機說法。利他之慧。二慧皆足。故云悉圓滿。總言戒定慧三學。為沙門成道之大本也。

　　△三石窟喪命喻二。初標舉寶藏。

　　復次善男子。愛樂出家當觀舍宅。如彼深山石窟之中。有大寶藏。

　　如後合文。石窟喻舍宅即自身也。寶藏喻善根。喻義在後。此但標舉耳。

　　△二別喻父子八。初長者大富。

　　譬如長者唯有一子。其家大富。財寶無量。奴婢僕從。象馬無數。

　　此一科。喻廣合略。若不配釋。難盡其詳。理宜長者喻佛。(不必引法華疏。長者具十德。只泛言有德者。皆有長者之稱)其家喻三界。從理涉事。應身三界為教主。依止三界。故以為家。家者統也。統身家於其中也。財富無量者。總喻如來法財萬德。一切功德皆具足也。奴婢僕從。為男女使用之人。或喻權智隨實智使用。或喻八部鬼神隨佛護法。如僕隨主也。象馬喻法門。無數言多種。法華云。種種因緣。種種譬喻。廣演言教。無數方便等是也。唯有一子者。喻諸眾生。業果雖別。同一佛性。故佛觀眾生猶如一子。

　　△二命終付業。

　　是父於後。忽遭重病。名醫良藥不能救療。長者自知將死不久。即命其子而告之言。凡我所有一切財寶。付囑於汝。勤加守護。勿令漏失。既付囑已。即便命終。

　　忽遭重病者。喻佛示生三界與民同患。如九惱臂痛等。醫不能治者。喻諸定業。如金鎗馬麥等。自知將死不久者。如佛自知涅槃時至也。命其子等者。喻佛遺教也。一切財寶喻戒定慧品之法財也。付囑下。喻佛囑累云。依我四念處住。戒為汝等大師。勿喪法身。勿損慧命。不可退失菩提心等。即勤加守護勿令漏失之言。即便命終者。喻雙林入滅也。

　　△三痴兒耗業。

　　時長者子。不順其命。恣行放逸。既損家業。財物散失。童僕迯逝。而無所依。時彼老母。心懷憂惱。遂得重病。即便終歿。其子貧窮。無所恃怙。

　　子喻生死凡夫。不順命者。喻佛徒遺言教。人不遵行也。恣行放逸者。喻眾生貪求五欲。無所忌憚也。損家財。喻自迷真性。童僕迯。喻善神遠離。無所依者。無善可恃也。老母亦終者。以父母皆喻佛。方便權智喻父。以實智及慈悲喻母。謂眾生不遵行佛法。造罪無機。佛雖慈悲。亦因之息化。即如母終。其子貧窮者。無聖人之法財如貧。無聖人之果位如窮。無所恃怙者。以母亡失所恃。父亡失所怙。內合眾生造罪。不得諸佛權實二智恃怙。孤煢極矣。

　　△四採薪獲寶。

　　遂投山谷。拾薪採果。貨鬻自給。彼時遇雪。入石窟中。權自憩息。然此窟中。是昔國王藏七寶所。無能知者。經數百千年。逈絕人迹。時彼貧人。業因緣故。偶入窟中。見無量金。心大歡喜。得未曾有。因而分割。若干分金造立舍宅。若干分金。為娶妻財。如是奴婢。如是象馬。隨心所欲。皆如其意。

　　初三句。喻心逐境牽。業能感果如貨鬻。來果不失為自給。此一喻歷三生也。痴兒耗業採薪等。喻前陰身。遇雪者。雪是寒物。喻死時也。入石窟者。喻中陰身投託母胎也。權自憩息者。喻後陰身報成出胎為人時。前陰業息也。古國王喻自己法身。七寶喻性中所具法財功德。經百千年逈絕人跡者。喻眾生迷失性寶。其來無始也。時彼貧人下。喻雖迷性寶。却有多劫善根因緣。得受後身。如彼人入窟。見無量金者。謂多劫善種成熟今得富報。分割其金。至皆如其意者。喻豐衣足食。受享五欲。功名富貴所事稱心也(問。前科痴兒耗業。喻眾生迷失性寶。造諸惡業。既造惡業。何感善報。答八識含種有二種。一謂新薰。一謂宿種。新薰雖惡。未熟而隱。宿種雖遠。成熟而發。今言受善報者。宿習善種成熟。所以先受善報。有何疑乎)。

　　△五群賊劫害。

　　作是計時。有諸群賊。為趂走鹿。到於窟前。見此貧人。以金分配。遂捨其鹿。殺人取金。

　　作是下。喻眾生正受五欲。為樂所迷之時也。群賊喻琰魔使者。即無常殺鬼。殺人即鬼使勾魂不讓人情。取金即所作諸業隨之去矣。現前財產不屬已有也。應知此節。大警人心哉。所謂昨日廟堂。今歸黃土。賀者纔臨。而吊者隨至。嗚呼哀哉。

　　△六以法合喻(上之配釋者。因文長汗漫。喻無所歸。是以逐節配之。至此方是如來自合。當知前文亦遵此配。不為杜撰)。

　　異痴凡夫亦復如是。深著世樂。不樂出離。深山石窟如世舍宅。伏藏金寶猶如善根。琰魔使者即是群賊。隨業受報墮三惡道。不聞父母三寶名字。喪失善根。

　　初二句總合。意該痴兒耗業等義。深著世樂。合窟中分金皆如其意。世樂是世間五欲財利。深著是眾生染著之心。不樂出離者。謂世人為五欲所迷。只恐貪之不多。求之不巧。享之不久。誰肯念生死。求出家。離煩惱。正顯愚痴凡夫也。深山等法喻對合。言喻中深山石窟。即如世間之舍宅五蘊身也。伏藏金寶猶如宿習善根。感今生之富貴。琰魔使者即是羣賊。隨業受報墮三惡道等。此言在日不修出世之行。貪戀五欲。又造惡因。死之必墮惡道也。然惡道之中不聞父母三寶名字者。謂地獄中舉目所視。皆牛頭阿傍。銅蛇鐵狗等。身之所受。皆刀山掛骨。劍樹穿身等。口中所噉。皆鑊湯洋銅。焦丸鐵糜等。耳之所聽。皆喝罵斥吒。刑具受苦之聲。嗚呼。何聞三寶之名。那見父母之面哉。若墮餓鬼道中。肢節火然。乃至擔沙負石。填河塞海。如是惡業所障。便是三寶父母覿面相對。亦自障不見。畜生愚癡障性。或有見者聞者。而愚癡不識。亦雖見聞而實不見聞也。又畜生知母不知父。縱然知母亦愚癡顛倒。罔聞倫類。喪失善根者。可謂一失人身。萬劫不復矣。

　　△七結勸出家。

　　以是因緣。應當厭離。發於無上大菩提心。出家修道。希成妙覺。

　　初句。承上深著世樂至喪失善根之因緣。應當下勸離。是分所當為之事也。蓋厭塵者出塵。修道者成道。當以菩提心為因地心。妙覺為果地覺。雖然。假若在家繁擾。必多作少成。理應出家修道。如鳥出籠。無上妙覺庶其可望。故云希成。

　　△八以偈重頌。

　　爾時如來重說偈言。

　　此標章。下正頌。

　　愛樂在家諸菩薩。觀於舍宅如寶藏。譬如長者有一子。其家大富饒財寶。奴婢僕從及象馬。一切所須無不豐。於後長者身有病。舉世良醫皆拱手。

　　此頌長者大富喻。初句。即深著世樂不欲出離之人。諸菩薩者稱呼也。如前文云在家菩薩。出家菩薩。觀於舍宅者。警策在家之人。令自己觀察己身也。如寶藏者。長文以金寶雖喻善根。然喻中因貪寶藏遭賊劫殺。彼法合因著世樂墮落三途。故佛教與應如是觀。此二句標住。下正頌。譬喻六句皆同長行。拱手二字。言長者病重必死。醫不敢治。如搖頭拱手皆告辭不應之意。喻佛示滅。勢不能留。

　　臨終告命諸親族。付囑家財與其子。教誨令存孝養心。當勤享祀無斷絕。

　　此頌臨終付業。告親族者。喻佛留法要。須同人天八部等。孝養享祀等者。皆喻依教奉行。佛種莫斷也。

　　是時其子違父命。度縱愚癡多放逸。老母懷憂疾病身。又因惡子尋喪逝。眷屬乖離無所託。

　　此頌癡兒耗業。父母皆喻佛。權智喻父。實智慈悲喻母。惡子喻凡夫。不信正法如違父命。能生惡見如縱愚放逸。尋者俄也。喪逝喻佛隱身不現配准長行。

　　拾薪貨鬻以為常。往彼山中遇風雪。入於石窟而蹔息。窟中往昔藏妙寶。已經久遠無人知。樵人得遇真金藏。心懷踊躍生希有。尋時分配真金寶。隨意所欲悉用之。或以造舍或妻財。奴婢象馬並車乘。校計未來無能捨。

　　此頌採薪獲寶。與長行大同。

　　群賊因鹿到其前。是彼怨家會遇時。遂殺貧人取金去。

　　此頌群賊劫害。因鹿者。殺人取金之由致也。喻中群賊因逐鹿。見珍財以殺人。賊為貧人之怨家。法中殺鬼。因隨業。見壽盡以追命。鬼亦世人之怨家。

　　愚癡眾生亦如是。石窟猶如世間宅。伏藏真金比善根。琰魔鬼使如劫賊。

　　此頌法合。世間即眾生世間。宅即身。餘皆准前。

　　以是因緣諸佛子。早趣出家修善品。應觀身命類浮泡。勤修戒忍波羅蜜。當詣七寶菩提樹。金剛座上證如如。常住不滅難思議。轉正法輪化群品。

　　此頌結勸出家也。初二句。謂眾生雖有善根。受享五欲。而閻羅老子不順人情。無常殺鬼有何面目。故云以是因緣。諸佛子三字。是佛呼召警覺之辭。早趣下。佛勸智光等趂早出家。修善品者。乃勸行人。履踐之功夫也。善品不出三學六度。此為直勸。下文令自觀身。乃父母精血合成。無常有死。觀命。乃識息煖三連持。數盡即亡。如浮漚水泡。虗幻無堅以警策之。勤修戒忍等。六度舉二者。言非戒無以為基。非忍觸境則退。此二為入道根源。萬行之首引也。波羅蜜云到彼岸。良以本於戒忍。資以萬行。而功圓行滿。則究竟成佛。故云當詣七寶等。七寶表覺支。菩提即智果。樹表仁覆。座表斷果。金剛表堅。則成報身佛也。故云證如如。即法如如智。合法如如理。理智究竟。自然常住不滅矣。然本是凡夫。遂成佛果。推本則始於出家。是以出家至於成佛之功德。誠哉不可思議也。以上成佛為自利。末句利他。以其既能成佛。理宜轉法。亦自然之道也。

　　△四密觀辯毒喻七。初毒雜甘露。

　　復次善男子。世間所有一切舍宅。猶如雜毒甘露飲食。

　　舍宅亦眾生身。甘露云不死之藥。喻佛性不滅。毒能害命。喻煩惱惑心。雜謂混雜。喻眾生五蘊身中雖具佛性。却又具足一切煩惱種子。以有煩惱則招感生死。以有佛性則修證成佛。故云猶如等。起信云。生滅與不生滅和合。非一非異。成阿賴耶識。此則標舉大本也。

　　△二聰子辯毒。

　　譬如長者唯有一子。總慧利根。達迦樓羅祕密觀門。能辯妻藥。善巧方便。父母恩憐。愛念無比。時長者子。為有事緣。往至鄽肆。未及歸家。

　　子喻出家菩薩。長者喻在家父母。此喻出家者不惟自利。亦能救父母出苦。所謂一子出家。九祖生天實利也。喻中子有聰利之資。能博覽群書。能通辯毒之術。喻出家人。因參近知識。博覽正教。能辯邪正因果等。迦樓即金翅鳥王。頸有如意珠。以龍為食。亦能辯毒。而後食之。乃妨害也。辯毒之術借彼為名耳。祕密者。口傳心受。不許多人共得之法。喻佛心印。非機不傳。善巧方便喻權法也。亦可祕密喻實智。觀門喻權智。父母下。皆喻中虗文。不可強配。若欲配者。事緣喻修行。至鄽喻利他。未及歸家即出家也。

　　△三親服毒藥。

　　爾時父母與諸親族。歡喜宴樂。具設甘饍。時有怨家。密以毒藥。致飲食中。無人覺知。是時父母。不知食中有雜毒藥。遂令長幼服雜毒食。其子後來。父母歡喜。所留飲食。賜與其子。

　　父母宴樂。喻任運度日也。甘饍喻佛性。怨家喻無明。以無明不覺。真性隨緣。轉生三細。及至六粗。豈非怨家乎。豈非毒藥雜於甘饍乎。眾生因迷不覺。如父母不知有毒也。喻中父母不知令人服之者。假設之虗文。法中以無明所覆。十二類生孰不具之也。子從父生煩惱本具。義如留與。

　　△四子藥解毒。

　　是長者子。未須飲食。念迦樓羅祕密觀門。便知食中有雜毒藥。其子雖知父母服毒。而不為說悞服毒藥。所以者何。若覺服毒。更加悶亂。毒氣速發。必令人死。即設方便。白父母言。我且不食如是飲食。蹔往市中却來當食。何以故。我先買得無價寶珠。留在櫃中。而忘封閉。於是父母聞說寶珠。生歡喜心。任子所往。子遂馳走。詣醫王家。求阿伽陀解毒妙藥。既得此藥。疾走還家。乳酥粆糖。三味合煎。和阿伽陀。作是藥已。白父母言。惟願父母。服是甘露。此是雪山阿伽陀藥。所以者何。父母向來悞服毒藥。我所蹔出本為父母。及諸人等。求得如是不死妙藥。

　　子能辯毒不食者。喻出家菩薩。以正法考驗。不受煩惱也。子知父母服毒而不為說等者。喻出家菩薩。雖知父母具煩惱生死。且不輕說。何也。恐其不信。反生其怒。怒必生謗。謗則墮苦。何異毒發而死。即設方便等。喻出家菩薩。雖不受諸煩惱。猶不敢向人自誇。如子不敢直說。云我且不食等。蹔往市中等者。如出家菩薩向父母言。我雖出家。尚未參學。待參學後。再來省近。何以下徵釋。買得寶珠。喻向來聞過佛法心地法門。誠然無價。留在櫃中。喻賴耶持種。而忘封閉。是不曾封閉。喻心法種子內薰。漸漸增長。父母聞說下。喻出家菩薩。父母聞知參學修道。亦歡喜不留。任子所往。子遂馳走詣醫王家下。喻出家人學無常師。有道者便參。醫王喻佛菩薩。或大善知識。如欽風不遠千里而趨。故云馳走。阿伽陀此云治一切病。故云妙藥。喻一乘大法。即至理一言轉凡成聖也。得藥還家。喻大道已成。回家度親也。如佛升忉利天為母說法。目連入地獄救母超昇等。乳酥粆糖三味合煎者。喻大乘戒定慧品。缺一不可也。和阿伽陀者。喻道借修成。修凴法證也。作是下。白父母服藥者。如子既成道。為親說法。惟願者。喻勸勉也。甘露者讚法也。言雪山者雪是白色。喻一乘白淨法。為諸佛所證者已向我說也。所以下徵釋上義。喻中為救父母求藥。法中為度父母求法也。不死之藥。喻一乘心法。即是眾生自有之真心。雖自心本具。非求不能自悟。故曰求得等。本有不遺究竟不滅。故喻不死。依教修行見性成佛。故喻妙藥。

　　△五吐毒延壽。

　　於是父母及眾人等。心大歡喜。得未曾有。即服妙藥。吐諸毒氣。便得不死。更延壽命。

　　父母等歡喜。喻教投機也。良以子對母言法喻皆信。服藥喻修行。吐毒喻斷惑。不死即離死。既能斷惑。果則不生。再不受生死之苦也。更延壽命者。喻得證法身。真常不滅也。

　　△六以法合喻。

　　出家菩薩亦復如是。過去父母沉淪生死。現在父母不能出離。未來生死難可斷盡。現在煩惱難可伏除。以是因緣。為度父母。及諸眾生。激發同體大慈悲心。求大菩提。出家入道。善男子。是名舍宅如雜毒藥。入甘美食。

　　初二句總合救親。過去下。言三世父母。出家能度。過去即前生。沈者重也。墜墮也。淪者溺也。淹沒也。謂生死如巨溺。沉淪即墮於生死。如人墮巨溺。淹沒不能自出也。現在即今世。不能出離者。如業果纏縛。誰肯求脫。未來即後世。言難可斷盡者。不能盡之也。以上言果。現在下煩惱明因。謂種現熏發。不假定慧。誠難伏除。以是下。謂以是父母不能自度因緣。所以子即出家度之。激發下。謂父子至親。如法身皆同故云同體。父母受苦。子何忍心。故激同體大悲心欲救之。然既曰同體。該盡含生。又不止只救父母也。將欲救之求大菩提者。誓願成佛也。所以始則出家。終則入道。或以神通提拔。或以智辯說法。能令過現父母。斷惑證真。永離生死。是故盡人子之孝。追遠之誠。誠不辜佛化。不負己靈。蓋出家之功。可思議哉。善男子下。結文不全。但結初科。意在以總攝別。應知佛言自在也(激發者。逆境動心也)。

　　△七以偈重頌。

　　爾時如來重說偈言。世間所有諸舍宅。說名雜毒甘美食。

　　此頌毒雜甘露。

　　譬如長者有一子。聰明利智復多才。善迦樓羅祕密門。能辯毒藥巧方便。子有事緣往𨞬肆。蹔時貨易未還家。

　　此頌聰子辯毒。與長行同。

　　父每宴樂會諸親。百味珍饈皆具足。有一惡人持毒藥。密來致之於飲食。其子是時不在家。父母為兒留一分。舉家悞服雜毒藥。

　　此頌親服毒藥。初二句。喻眾生貪五欲戀塵勞亦猶是矣。長行言怨家。頌中言惡人。蓋怨家即是惡人。喻根本無明也。長行言甘饍。頌言珍饈。通喻佛性也。密來下。喻無明雜佛性。不知不覺也。子不在家者。喻大乘根器。即世間而離世間也。舉家喻五道凡夫。皆服無明毒也。為兒留一分者。因同分無明。除佛一位。其餘凡聖。通具如留。

　　子念觀門知有毒。即便奔馳到醫所。求得伽陀不死藥。三味和煎藥已成。遂白諸親速令服。如是所服如甘露。差諸雜毒皆安樂。

　　此頌子藥解毒也。初句以觀門辯毒。喻正知見人知因識果也。奔馳等。喻念生死苦投佛出家也。求不死藥。喻親證妙法而當體常住。故云不死。三味和煎。喻戒定慧品正助相佐也。白親服藥。喻子既成道度化父母也。所服如甘露者。喻大乘一言心得明悟也。差字去聲呼。即解毒愈病之義。喻子能說法父母奉行。諸惑皆盡。出生死證涅槃。故云安樂。

　　一切信心善男子。出家修道亦如是。為濟父母及眾生。所服煩惱諸毒藥。狂心顛倒造諸罪。永沉生死憂悲海。割愛辭親入佛道。得近調御大醫王。所修無漏阿伽陀。還生父母三界宅。令服法藥斷三障。當證無上菩提果。盡未來際常不滅。能度眾生作歸依。畢竟處於大涅槃。及佛菩提圓鏡智。

　　此頌以法合喻也。初三句合子求良藥救親。所服下三句。即惑業苦三。合父母服毒也。割愛辭親即是出家。應前為濟父母。及諸眾生。所以出家。良以辭親實為救親。割愛始為真愛。若世俗恩愛不忘。生死不出。而自救不暇。焉能濟人耶。然必欲割愛辭親而後成道者。蓋以恩愛牽連為生死業根。是以割之辭之。一心不亂正念修行。方入佛道矣。調御即佛。惟佛為出世間大醫王。以權實二智三乘法藥。能治眾生生死大病。所以出家者須要投佛。故云得近。無漏阿伽陀藥。略喻戒定慧。廣喻三十七品道法。應知此藥。該盡一切權實頓漸諸法。皆為斷惑證真之良劑也。所修二字該義亦廣。即一切觀鍊熏修趣進之行。以無間道達解脫道而後果成是也。還生下。可謂倒駕慈航。從理涉事。應身三界。度化父母及諸眾生也。令服法藥者。法性之藥名為法藥。喻所說之法也。令服者。喻勸勉令修也。斷除三障者。令業障。報障。煩惱障。因盡果亡之謂也。當證下。謂三障既除。二死則盡。即是菩提涅槃。故云當證等。盡未下。謂自證而後又復度生也。畢竟下。是令所度之人。證涅槃及圓鏡智也。當知此頌。展轉三次。始則子念父母出家成道。成道而後度父母成道。父母既成又度眾生成道。此之功德。皆歸最初一念出家。能獲三世之益。故出家功德。不可思議也。

　　△五㬥風不住喻八。初舉喻暴風。

　　復次善男子。出家菩薩。常觀世間一切舍宅。猶如大風不能蹔住。

　　大風喻五塵境界。不能蹔住者。所謂境隨心現。心逐境牽。是則五塵大風。激動心海。妄識浪生。相續不斷。

　　△二徵起合喻。

　　何以故。善男子。在家之心恒起妄想。執著外境不能了真。無明昏酔顛倒觸境。亦常不住。惡覺易起。善心難生。由妄想緣起諸煩惱。因眾煩惱造善惡業。依善惡業感五趣果。如是如是。生死不斷。

　　妄想即六識分別。外境即現在六塵。執著為俱生細惑法執分別也。良以真如常住。清淨洞然。本無外境及諸眾生。特由無始一念不覺。而有無明。晦昧真性。由是真性隨緣。轉成業識。依業識故。復起轉現二相。轉即見分。現即相分。所謂無明不覺生三細者是也。然見相二分互相引發。以轉相欲見。帶出相分。如人瞪目妄見空華。由有相分。以不了唯心引起見分。由不達唯心。執為實有。既執為實。是為六塵。由六塵境界激動心海。轉生諸識。本非外境。因執成外。遂成法執煩惱。真即真如。了即明了。不能者正是法執所障也。無明即癡。昏暗為相。眾生被迷。昏昏如醉。逐妄迷真。心外取法。故云顛倒觸境。亦常不住者。種現薰發。相續不斷故。惡覺易起者。惡覺即邪見。亦為心上不善種子。念念增長。故云易起。由邪念惡念增熾。所以善心難生也。(此約無漏善說。然無漏善種非無。因無明所覆。惡種力強。不能發起。故曰難生)由妄想緣者。妄想即是惡覺。約種子說。起諸煩惱者。由妄想種子。發動為緣。引起一切塵勞煩惱。煩惱不出根隨二種。(根本有六。謂貪瞋癡慢疑不正見。二十隨煩惱。謂隨其煩惱分位差別。等流性故。一忿。二恨。三惱。四覆。五誑。六諂。七憍。八害。九嫉。十慳。此十為小隨。因各別起故。如忿。忿然後方有恨等。中隨有二。即無慚無愧。大隨有八。即不信。懈怠。放逸。昏沉。掉舉。失念。不正知。散亂。此八為大者。如有不信。則有餘七等具)因眾二句。謂因煩惱起於心。業用形於外。故云造業。造者作為也。有善有惡。善者即有漏善種成熟發起者。(善種者。或前生。或現世。自己曾作善事。如布施造像。齋僧濟貧等。薰成種子。存八識中含。或自雖未作。見他行善。自生渴仰。亦薰成種子。如善種成熟。則發現行。令人行善事。惡種亦然。此二種子。強者先發)惡者。亦為惡種成熟發起現行。令人行惡。然此二者。各有輕重差別。皆為現身所造之業。善惡不同。依善二句。又以善惡二業為依憑。招感五趣後果。(本有六趣。今合修羅歸天道。故言五。趣者向也。是眾生數數受生。數數受死。歸向之處也。五者善趣有二。一天趣。即三界諸天。雖上下優劣品格不同。皆隨自類善業所招感故。二人趣。亦有差別。如中國邊外。極盡八荒。凡頭上脚下者皆為人。然人雖一等。品格天淵。有君臣百姓。貧富貴賤。壽夭苦樂。種種差別。皆隨自類因之所招感。至於三途惡報。非天降地湧。神差鬼使。皆自作隨類惡業為因。自業招感惡果為報)如是下二句。指上判定。生死相續。故云不斷。兩個如是非重辭也。通指前文相續之義。如妄想起於妄心。妄心發現妄境。因取妄境為實。起諸煩惱。復由煩惱造業。因業感果。總為惑業苦三。如是鈎鎻連環。相續不斷。故云如是如是。

　　△三別舉無漏。

　　唯有正見不顛倒心。作諸善業。因三善根。及以信等。增長無漏法爾種子。能起無漏三昧神通。如是如是。證聖相續。若伏妄想。修習正觀。一切煩惱永盡無餘。

　　正見翻前不正見。然不正見。即五利使見惑之本。能使撥因果。執斷常。事火崇水。一切凡夫外道信此墮邪即邪見也。正見者無漏智慧本也。能分邪正。識聖凡。明因果。達事理。不為邪惑。不為境瞞。一切賢聖用此見道。即有分別智也。不顛倒心者。翻前顛倒觸境。以心外執法為顛倒。會法唯心是不顛倒。是以心倒則法法皆倒。心正則事事皆正。故云作諸善業。蓋上二句。即返妄歸真見道之智。作善業即身口運用二利之行也。三善根者。即不貪不瞋不癡。能生一切善法。無漏聖道依此成也。信等者。即十一善法信為其首。於實德法。深忍樂欲。能清疑濁。如水清珠能清濁水。為諸善之首。百行之源。等者舉一該餘。增長無漏等者。謂十一善法以三善根為本。是以翻貪瞋癡。成戒定慧。戒定慧為無漏聖學根本。然根本既成無漏。信等助佐皆成無漏。以無漏法念念相續。故云增長。法爾者。自類當然之詞。即上句無漏諸法。種子者。由前無漏現行薰習成因。含於藏識是為種子。能起無漏下。謂種子增長成熟。發起無漏體用。三昧即定體。神通即妙用。皆妙用不可思議。故云神通。兩個如是者。指法授受不盡之義。如前無漏種子為因。發起無漏定通為果。故曰證聖。即親證聖果也。相續即授受義。如慧焰聯芳。法脉永嗣也。若伏下。正明承續。師既授資。資當奉行。若欲降伏妄想。須當修習正觀。觀如熱湯。妄想如氷。熱湯消氷。不久皆盡。故云一切煩惱永盡無餘。蓋五住既盡。義兼二死亦必永亡也。

　　△四當機問觀。

　　爾時智光長者。白佛言世尊。修習正觀有無量門。修何等觀。能伏妄想。

　　長者謂大小教乘。皆有觀門。如五停心觀。及諸止觀等。隨機所說。差別不同。故云無量。不知何觀相應能伏妄想。故問。

　　△五佛授妙觀。

　　爾時世尊告長者言。善男子。應當修習無相正觀。無相能伏妄想。唯觀實性。不見實相。一切諸法體本空寂。無見無知。是名正觀。

　　叮嚀囑之。分所該作曰應當。即事觀理為修。精進無間云習。正能破邪。觀能破妄。以無分別智。照諸萬法。名為正觀。無相者。當照之時。不作依正想。不作聖凡解。不作煩惱想。不作涅槃想。一切有為無為頓然皆空。故云無相。即大乘空觀也。妄想。即煩惱總稱。今既無相故云能伏。伏即降伏。具二義。淺則如石壓草。惟止現行不起。深則除根。種子亦滅。唯觀下。釋正觀義。應知性相二字。性為相之理。相為性之表。謂一切諸法。皆真性隨緣變現。有種種相。相即是性。故性相一體。二皆是真。然雖一體即真。若行人初作功夫。唯觀性。不見相。一切下。釋上唯觀不見二義。然既是真性變現。當體皆性。故云唯觀實性。相乃幻化。故云不見實相。謂不見實有諸相。即會相歸性也。末二句結名。承上體本空寂。所以無見無知。是名正觀。良以知見皆無者。非獨無所見所知。理應能所皆無。則事障理障二皆空矣。方是稱真正觀也。

　　△六觀成獲益。

　　若有佛子安住正念。如是觀察。長時修習無為。妄想猛風寂然不動。聖智現觀證理圓成。善男子。是名賢聖。是名菩薩。是名如來阿耨多羅三藐三菩提。

　　正念謂冥心菩提。不容間斷。故云安住。如是觀察者。即前唯觀實性。不見實相也。長時下。非朝勤夕怠。須要久久精進也。修習即觀。無為即正。然修習必欲無為者。假若有所作為。即涉妄想。焉能成觀乎。謂正作觀時。不作觀想。即是無為。又修習無為四字。性修互導之義。無為即性。修習即觀。謂性體無為。非觀不能證性。故云修習。是以修導性。觀雖能證。非性不能攝用。故云無為。是以性導修。體用相資。理事無礙妙觀也。妄想喻猛風者。以猛風能摧艸木。喻妄想能害性德。今因正觀無為。故寂然不動矣。聖智即本覺。現觀即始覺。及至始本究竟。是為證理。以證理之時。方知本來圓成。非從外得。(問。聖智與理。為同為別。答。理如鏡體。寂然不動。聖智如光。稱體明耀。又智即真性菩提。理即性淨涅槃。二不離故)善男子下結名。謂如此修證。在因為賢聖。(賢即三賢。聖即十地)為菩薩。在果是名如來等。

　　△七結成報恩。

　　以是因緣。一切菩薩為伏妄想永不起故。為報四恩。成就四德。出家修學。息妄想心。經無量劫。成就佛道。

　　為字平聲呼。訓當。乃總結前文。又兼勸修。菩薩為能修之人。妄想為所伏之惑。為報四恩者。以前云出家成道。方報四恩故也。四德者有二義。一者謂四恩不報。名為無德。出家既報。則成有德。每報一恩。成就一德。二者如文。既證阿耨菩提。則得常樂我淨四德也。出家之上。再加是為二字讀之則順。為結歸前文也。無量劫者有二義。一約漸證。須歷三祗。欲滿四洪誓願。利他心重。故經歷時長。二約頓證。雖言無量。正觀之中。一念萬年。萬年一念。雖歷多劫。一生而就。如善財。一生圓曠劫之果也。前義歸漸教。後義即頓教。此經為頓教。文雖似漸。義實歸頓。

　　△八以偈重頌二。初頌執妄。

　　爾時如來重說偈言。出家菩薩觀在家。猶如暴風不蹔住。

　　此二句重頌暴風喻。眾生之妄想念念相續。如風之不住也。

　　亦如妄執水中月。分別計度以為實。水中本來月影無。淨水為緣見本月。

　　此喻乃孤起頌也。長行無。頌中補出。初二句喻境從妄現。水喻妄想。月影喻身境萬法。天上必有真月喻真如。妄執即眾生識心取著。為我法二執。良以諸法身境本無。由識心妄想為緣。真如隨妄緣變現。眾生癡迷不達唯心。妄執實有。於身境中計有主宰者為我執。計心外實有萬法者為法執。故云分別計度等。第三句。喻妄體無實。第四句。因執妄見也。水喻妄想。淨喻能感。本月即天上本有之真月。此言水中月影虗假無實。以癡人不了妄謂本月。法合在次。

　　諸法緣生皆是假。凡愚妄計以為我。即此從緣法非真。妄想分別計為有。若能斷除於二執。當證無上大菩提。

　　此頌法合水月也。初二句諸法。即身境萬法。合上月影。緣即妄計。合上淨水。凡愚即具惑凡夫。妄計即識心分別。以為我者。如圓覺經云。妄認四大為自身相。六塵緣影為自心相。將妄身緣影。計我我所也。第三句釋初句。此字即初句諸法。從緣者謂諸法本無。由妄計為緣。從緣生故。所以當體非真。釋初句皆是假三字也。第四句釋第二句。謂我非實有。以妄想分別計為實有。合月影非有。由淨水為緣妄見有也。蓋妄想是俱生思惑。分別是利使見惑。計即分別。由分別故。雖無而見有也。若能二句。謂有緣善人。既遇此經。轉愚為智。照破二執皆空。無上菩提不求自得。即是滅妄明真。超凡入聖。故云當證等。

　　凡情妄想如黑風。吹生死林念念起。四顛倒鬼常隨逐。令造五種無間因。三不善根現為纏。生死輪迴鎮相續。

　　此合前暴風喻也。生死如林木。妄想如黑風。念念起者雙關二義。一約妄想。二約生死。起者相續義。謂妄想有生滅相續。生死亦反復相續。又風有摧引二義。一風能折木約死說。二風亦引發約生說。言生死本無。由妄想感發故有生。亦妄想催逼故有死也。四顛倒者。身受心法也。謂身本父母精血所成。當體不淨。眾生計之為淨一倒也。受本是苦。計之為樂二倒也。心本無常。計之為常三倒也。法本無我。計之為我四倒也。見理不真如魍魎鬼。世世不離故曰常逐。即見惑也。三不善根應置此下。即貪嗔癡三毒思惑也。現為纏者。由種子發起現行。熏發不離。猶如纏縛不能自脫也。是以三毒四倒皆是妄想。合黑風也。令造下。因即惡業。五種無間即地獄果也。謂諸有情。隨所造業。受諸苦報。無有間斷。故名無間。五者。一趣果無間。(趣即向也。眾生無問男女老幼貴賤。及天龍鬼神。罪業所感。墮在地獄。悉同受故)二受苦無間。(謂諸有情。若墮地獄。則於劍樹刀山。鑊湯爐炭。洋銅鐵汁。備受眾苦。無有休歇)三時無間。(謂諸有情。墮此地獄。歷劫受罪。無時間歇)四壽命無間。(謂諸有情。墮此地獄。從初入時。至百千萬劫。一日一夜。萬死萬生。受苦無間)五身形無間。(謂地獄縱廣。八萬由旬。一切有情於中受苦。一人亦滿。多人亦滿)是為五種無間地獄果也。因謂生前造作惡業為能感。亦有五種。一弑父。二弑母。三弑阿羅漢。四出佛身血。五破羯磨轉法輪僧。令造者謂使令也。由此四倒為利使。三毒為鈍使。使令眾生造作諸業。乃舉重該輕。但云無間。以上三句。為起惑造業。末句隨業受報。生死即苦果也。輪迴不止生死。亦兼六道。鎮者按也。壓也。謂生死壓伏。誰敢不受。相續有二。一生死相續。二業果相續。天上人間皆不能免。有緣善人。當生恐怖。及早回心。求出世道。不然大限到時。隨他去也。慈親孝子。不能相救。哀哉。

　　△二頌真修。

　　若人聞經深信解。正見能除顛倒心。菩提種子念念生。大智神通三昧起。若能修習深妙觀。惑業苦果無由起。

　　此泛頌三慧也。聞即聞慧。信解思慧。然信必不疑。解必參悟。用處綿密故云深也。正見者為信解之本。若非正見則邪信邪解矣。蓋明能破暗。正能除邪。正見一發。顛倒妄想頓然而滅。屬修慧。此二句。但是斷惑之功。為現世三慧也。菩提下。似推往因。釋前起後。釋前者。由往昔菩提聖種念念生發。所以無漏三慧始能頓現。大智下。正明起後。由菩提種子念念發生。所以三昧之體大智之慧神通之用頓然皆起矣。然有大智則能說法。有神通則能降魔。有三昧則能發用。千變萬化。利益眾生。皆從聞經信解正見中來也。若能下勸結。言妄想生死本空。菩提涅槃本具。若能修習深遠妙觀。惑業苦三無由而起。則菩提涅槃居然可證。

　　唯觀實相真性如。能所俱亡離諸見。男女性相本來空。妄執隨緣生二相。如來永斷妄想因。真性本無男女相。菩提妙果證皆同。妄計凡夫生異相。三十二相本非相。了相非相為實相。

　　此正頌妙觀也。長行云。唯觀實性不見實相。頌又云。唯觀實相者。當知長行斥相妄。獨顯性真。謂真性體中。不見諸法實有之相。唯性是真。故云唯觀實性。頌中會相歸性。謂諸法之相。全體即性皆是真如。故知實相即是實性。楞嚴云。幻妄稱相。其性真為妙覺明體。故云唯觀實相真性如。能所一句。釋觀字深義。言正作觀時。不見能觀。不著所觀。故云俱亡。諸見者。於諸法之上。妄起分別。故曰諸見。今既能所俱亡。心境皆空。而一切妄見皆無。故曰離矣。男女下。頌前一切諸法體本空寂。男女該盡有情。性相該盡萬法。本來空者。謂真如實際之中。不容一法。(問。真如實際即性。此頌只可云諸相本空。而却云性相皆空者何也。答。對相言性。性亦未真也)妄執下。言眾生見有者。因妄想執著為緣。真如隨緣出生二相。二相者。其義亦多。且約男女為二相。如來下。頌妄想滅盡即是如來。以真性體中本無男女二相。如眼中翳病若除。空華自滅矣。菩提一句。頌眾生本來是佛。若一念反妄歸真。證得之時。與諸佛不二。故曰皆同。妄計下斥妄。謂妙果本同。眾生自迷。異相本無。凡夫妄計。因妄想見有。故云生異相。亦如目有赤眚。妄見燈輪也。(問。前云妄執隨緣生二相。已明此義。何得再出。似覺重繁何也。答。此與前文大同小異。大同者皆真性中本無。因無明妄現。小異者前為真如隨緣。此為眾生妄見。故不同耳)三十二相下。遣聖凡見也。謂真性之中。不唯無男女諸相。便是如來三十二相。猶是應緣假現。故云本來非相。了相下。謂若人修習觀時。不唯不著男女萬法之相。亦可照了如來之相當體非相。不著佛見。不著法見。則聖凡情盡。而盡性亦無。是為實相也(問。此云遣相。遣何等相。若言畢竟遣聖凡依正等相。此則一切全空。與理事無礙相反。猶恐落空亡之見。且於法性中相違。請何以教我。答但遣執。不遣法也。謂妄想若除。萬法全真。楞嚴云。此見及緣。元是菩提妙淨明體是也)。

　　若人出家修梵行。攝心寂靜處空閑。是為菩薩真淨心。不久當證菩提果。

　　梵行有二說。一即戒行。身心潔白皎如氷霜故。二凡所作為不起能所故。攝心即最初一步功夫。心即妄想雜念。攝即收束反照。寂靜乃無相觀成。如一念不生浩然無際。即前梵行之實。而且約心言。處空閑者約處言。意謂修行人必宜閒靜故。然空閑亦寂義。離諸喧閙。幽靜安然。正是心境俱寂。是為下顯道成之相。菩薩即出家具道之稱。真淨心是離妄絕染之名。由前處空閑則外境不入。攝妄心則雜念不生。頓然即妄成真。即染成淨。既曰真心。可謂狂心歇處即是菩提。故曰不久當證。不久亦頓義。

　　△六造立舍宅喻八。初標立喻本。

　　復次善男子。出家菩薩。日夜恒觀世間舍宅。一切皆是煩惱生處。

　　舍宅即眾生身。

　　△二徵起喻釋。

　　何以故。如有一人。造立舍宅。以諸寶物而自莊嚴。造此宅已。而作是念。今此舍宅。是我所有。不屬他人。唯我舍宅最為吉祥。他人舍宅所不能及。如是執著。能生煩惱。由煩惱故。我我所執。而為根本。八萬四千諸塵勞門。更相競起。充滿宅中。

　　喻雖假設。世間凡夫惑業果報大約如此。初句承標徵起。謂一切皆是煩惱生處。果何以故。如有下喻明。謂假如世間有一人。造立舍宅等。良以喻中以造宅為起煩惱之本。以諸下二句。為起愛之本。造此下五句。為分別之本。唯我下四句。為我慢憍慠之本。如是執著者。指前諸本。妄生我見也。執謂守持。著謂認真。能生下。謂執著故。則能引生種種煩惱。是知造立舍宅則妄念起。以寶莊嚴則愛心起。是我舍宅則分別起。我宅吉等則憍慢起。若希望增盛則貪心起。堅守不捨則悋心起。若他人侵占則嗔心起。堅執固守則癡心起。由是我法二執。俱生分別。煩心受惱。皆依此起。故曰能生煩惱。由煩下。躡上由種種煩惱。則我見增熾。我即自認為我執。我所即舍宅莊嚴等。是我所有為法執。而為下。正明增熾。由我法二執為本。則八萬四千諸塵勞門更相競起。(八萬四千。約十使三世。疊滿其數。二卷長者自陳己志。小註中說過)更相競起者。或因貪動瞋等。互相引發。爭競起矣。充滿宅中者。謂因一造宅。一切煩惱頓起。至於八萬四千。可謂充滿矣。又宅指身說亦可。如不離一身也。此上為喻。雖假設為能例。下文徵釋合喻亦不出此。

　　△三重徵合喻。

　　所以者何。在家凡夫。深著五欲。妻子眷屬。奴婢僕使悉皆具足。以是因緣。生死病死。憂悲苦惱。怨憎合會。恩愛別離。貧窮諸衰。求不得苦。如是眾苦。如影隨形。如響應聲。世世相續。恒不斷絕。如是眾苦。非無所因。大小煩惱。而為根本。一切財寶。追求而得。若無先因。不可追求。假使追求。亦無所獲。

　　初句徵曰。所以為一造宅。至於煩惱充滿者。意在於何耶。下釋。在家凡夫合造宅之人。五欲妻子等合宅。悉皆具足合莊嚴等。以是因緣者。即五欲妻子為生八苦之由致。合造宅之緣。生老下。合煩惱。由前緣感發。故今世有生苦。謂在母身之中。受胞胎拘縛之苦。出胎。時受冷風吹體如生牛剝皮之苦。蘊熟為老。受龍鍾衰惱之苦。五臟失調。身則有病。受肢節疼痛呻吟難奈之苦。蘊壞曰死。受痰絕氣盡之苦。冤憎合會則受惱苦。恩愛別離則受悲苦。貧窮諸衰則受憂苦。求之不得則受困苦。此為八苦也。如是下。承上結顯。如影等。復以喻例。言有形則有影。影不離形。故云隨形。有聲則有響。響不離聲。故云應聲。然妻子等喻形聲。八苦等如影響也。世世下顯常。謂一生而續多生。一世而增百世。出生入死。改形易報。經百千劫。恒不斷絕。如是下。又窮究源本。非無所因者。正顯有因也。因即煩惱。故為根本。根本六惑為大煩惱。二十隨惑為小煩惱。而為下。謂大小煩惱雖為根本。若無助緣亦不能招苦。故一切下顯助緣。財寶乃五欲境之一法。兼妻子等。五欲具足皆為助發資緣。因有財寶等為緣。引起煩惱。因煩惱起於心。追求造業形於外。由惑業追求為因緣。故受諸苦惱也。以上謂有因無緣因不自生。必待緣助方生也。若無下。又顯有緣無因亦不能生。謂若無煩惱先起之因。雖有財寶五欲之緣助之。亦不能追求造業矣。假使下。詳推所以。謂若無緣助。假使勉強追求。亦無所獲之苦果矣。總言由五欲引煩惱。由煩惱起追求。由追求造業。故受生老病死。憂悲苦惱之果報。假若世間無五欲之妄境。則無煩惱。既無煩惱。必無追求。既不追求造業。則八苦果報無由而生矣。總合前喻。若不造舍宅。則不生煩惱。既無煩惱。不執我法。既無我法二執之根本。則八萬等塵勞無由而起矣。只可總喻總合。不可逐句強配。

　　△四結示追求。

　　善男子。以是義故。一切煩惱。追求為本。若滅追求。無量煩惱。悉皆斷盡。

　　前義外有五欲。引起煩惱。而後追求造業。相繼受苦。以煩惱為本者。彼從次第生起說。此科以追求為本者。別約造業說。以是義故者。躡上一切財寶追求而得之義故。一切下。謂雖煩惱在心。因追求則引發。此追求又為煩惱之本。即惑業互相薰發之謂也。若滅下。人若修行。先斷追求不造諸業。既不造業亦不薰種。故粗細煩惱。雖有無量。一念不生之時。一時斷盡矣。應知生起自細而粗。修斷從粗而細。

　　△五勸離引偈。

　　然今是身。眾苦所依。諸有智者。當生厭離。如是去世迦葉如來。為諸禽獸。而說偈言。是身為苦本。餘苦為枝葉。若能斷苦本。眾苦悉皆除。汝等先世業。造罪心不悔。感得不可愛。雜類受苦身。若起殷重心。一念求懺悔。如火焚山澤。眾罪皆銷滅。是身苦不淨。無我及無常。汝等咸應當。深生厭離心。

　　然是語辭。是身指眾生自身說。眾苦所依者。謂惑依身起。業依身造。苦即身受。惑業苦三。皆依身有。故為眾苦之所依也。諸有下勸離。既身為苦本。當生厭惡離之可也。不拘何人何類。但能離之皆為智者。故曰諸有。如是下引古證今。謂如是身為苦本。非我一佛所說。去世迦葉如來亦說。為禽獸說者。蓋佛所說法不擇其機。或鳥獸欲脫其倫。親近於佛。或佛憐鳥獸佛性是同。業果有異。若彼脫倫。因之說偈也。是身下標定。餘苦下釋之。餘者是身之餘外者。如貧窮困。愛別離等種種諸苦。以身如樹莖。餘苦即如枝葉。此二句指示曉解之言。若能下。訓導勸修之意。斷苦本者。本雖指身。斷須除業。惡業不造。則苦果不生。故云眾苦悉皆除。汝等四句釋明前義。汝等下。指類出本。謂由汝先世造業。罪心不悔。乃為招身之本。此釋初句之苦本也。感得等二句。明因業感報。雜類即異類禽獸。謂因汝前生罪心不悔為能感之因。受禽獸身為酬因之報。頭前尾後故不可愛。常懷恐怖是為苦身。若起下勸修。殷重心即誠心也。一念求懺眾罪皆銷者。以罪性本空。由心所造。心生則罪生。心滅則罪滅。故一念真心悔過。罪性當下即滅矣。悔心如火。罪。如山澤艸木。懺能銷罪。如火燒山。艸木盡矣。末四句結勸。謂是身也。生死逼迫為苦。膿血雜亂為不淨。自無主宰即無我。生滅不停即無常。前二句警策。後二句勸離。

　　△六禽獸獲益。

　　爾時無量諸禽獸等。聞此偈已。於一念心至誠懺悔。便捨惡道。生第四天。奉覲一生補處菩薩。聞不退法。究竟涅槃。

　　第四天。即兜率陀天彌勒內院。奉者承侍也。覲即見也。一生補處菩薩即是彌勒。一生者。再一下生人間。即能成佛。補處者。補即候補。處即佛位。現居菩薩之位。以當來下生始能成佛。故以菩薩稱之。此言禽獸聞偈。至誠懺悔。便捨禽獸惡道之身。得生彼天者。以其罪性本空。業果如夢。但一念心空。當下即滅。志與道合。故生彼天。又聞彌勒菩薩說不退轉法。聞即聞慧。義含思修。至於究竟涅槃。是當成佛果也。夫真源本淨。惑業全空。由念起以迷心。逐迷心而造業。隨限量則六道分然。悟真心則空明闊徹。人中無信。億劫輪迴。鳥獸傾誠。片言成道。且佛法難聞。人身難得。今既幸得人身。復聞如來大教。若迷心不開。堅執不入。罪心不懺。妙觀不修。自心忖量。人道何貴。可謂甘心苦趣。束守死門無救無歸。可悲可痛。裴公云。人而不為。吾末如之何也已矣。

　　△七結勸成道。

　　善男子。以是因緣。今此苦身。猶如舍宅。一切煩惱。即為宅主。是故淨信善男子等。發菩提心。出家入道。必得解脫一切眾苦。皆當成就阿耨多羅三藐三菩提。

　　以是因緣者。指前鳥獸始終之因緣。應知此句。義含佛性本具。罪性本空。所以一念心空。罪性即是佛性。以即心是佛。故至究竟涅槃也。今此下勸勉。先合前喻。現今所具苦身。猶如喻中所造舍宅。一切大小煩惱。即為造宅之主。意謂舍宅本無。由宅主營造而有。義合人身苦果本無。由煩惱起業而成。是故下承上勸修。男子言善。言淨信者。以非善不能信道。非信不能成善。信之不淨猶致多疑。信之淨者。則深忍樂欲。發心出家。為入道之資。既得入道。必能脫苦。成就菩提則不難矣。故云皆當等。

　　△八以偈重頌。

　　爾時如來重說偈。言出家菩薩恒觀察。舍宅所生諸煩惱。

　　此標立喻本也。

　　如有一人造舍宅。種種珍寶以嚴飾。自念壯麗無能比。不屬他人唯我有。工巧所修最殊妙。世間舍宅無能及。如是分別生執著。以我我所為根本。八萬四千諸煩惱。充滿舍宅以為災。

　　此正頌譬喻。前九句與長行全同。唯第十句以為災三字長行無。頌中欲七字成句加之。災者病也。即長行執著諸煩惱等是也。今不言煩惱而言災者。謂法性真體清淨本然。忽起無明轉生煩惱。發業受報。煩心勞身。即法性真體之災病耳。

　　世間一切諸男女。六親眷屬皆圓滿。以是因緣生眾苦。所謂生老及病死。憂悲苦惱常隨逐。如影隨形不蹔離。諸苦所因貪欲生。若斷追求盡諸苦。是身能為諸若本。勤修厭離趣菩提。三界身心如舍宅。煩惱宅主居其中。

　　此頌法合。男女泛說有情眾生。及六親眷屬之身。合前舍宅也。(六親有三種。一自己六親。即父母兄弟姊妹。二父六親。即伯叔兄弟子孫。三母六親。即姑姨兄弟兒孫。通為六親)因緣生苦等者。或因自身功名富貴。或為六親恩愛牽連。以此因緣故生眾苦。所謂下出苦相也。以生等八苦人不能免。故云常隨逐。如影下喻明身及六親如形。眾苦如影。然形影既不蹔離。喻苦身亦不能蹔脫矣。諸苦下明苦本。以現世諸苦推究所因。皆前生貪欲所生也。貪欲有二種。一貪婬欲。為受身之本。法華云。諸苦所因。貪欲為本。又經云。一切眾生皆由婬欲而正性命是也。二者貪五欲。經云。眾生以五欲財利故。現受眾苦。後受地獄餓鬼畜生之苦。若生天上。及在人間。貧窮困苦。愛別離苦。怨憎會苦。如是等種種諸苦。眾生沒在其中。若斷下勸修。謂若斷追求。不造諸業。則粗惑先盡。細惑亦銷。不作苦因。諸苦自盡矣。是身下指苦再勸。苦本者。為造苦因之本。亦為受苦之本。勤修厭離四字。似語倒轉換可也。必先厭而後修之也。末二句合喻。謂三界內凡夫。身心如喻中舍宅。此句以法合喻。下句却是將喻合法。言喻中宅主。因造舍宅起諸煩惱。而具煩惱之宅主居住其中。意謂宅主因宅生惱。不離宅中而戀宅。如界內凡夫。因身受苦。猶不離身而戀身。以法喻互顯。合明大義(三界一句之心字是帶語。以上諸喻。皆以舍宅喻身。心即賴耶識。喻宅主。今云身心舍宅者。譯經者欲七字成句。兼帶言之。其所取者在身。不在心。以下句煩惱即心之差別。喻宅主。學者應知。不必強辯)。

　　汝等應發菩提心。捨離凡夫出三界。

　　此二句結勸成道也。上句勸發心。下句勸出界。謂既能發菩提心。必修無漏道。方得捨凡夫果報。永出三界。得證菩提矣應。發。捨離。及出。皆勸詞也。

　　△七癡子違父喻七。一標喻長者大富。

　　復次善男子。出家菩薩常觀在家。猶如大國有一長者。其家豪富。財寶無量。

　　出家下舉喻本。猶如下舉喻。大國喻凡聖同居土。(佛有四土。且約同居)長者喻佛。(佛具三身。且約化身)其家下二句喻佛富有萬德。法財無量。

　　△二父子相襲行善。

　　於多劫中。父子因緣。相襲不斷。修諸善行。名稱遠聞。是大長者。所有財寶。皆分為四。一分財寶常求息利。以贍家業。一分財寶。以充隨日供給所須。一分財寶。惠施獨孤以修當福。一分財寶。拯濟宗親。往來賓旅。如是四分曾無斷絕。父子相承。為世家業。

　　喻中多劫者。從祖上以來久遠之謂。父子言因緣者。即順次生子為因。承上接續為緣。故云相襲不斷。襲者繼嗣也。喻前佛入滅。後佛補處是也。修諸下。明長者盛德。因行諸善。名因德表。德藉名彰。所以名稱遠聞。則見高風四達。而無處不知。而喻佛權實利物。十界同尊也。是大下。明行善遠聞之實行也。財寶分四者。以見長者仁慈。有公物之德。喻佛大悲大智普利之德也。一分下。喻佛實智證理德。佛依本覺發始覺。同長者出本求利。以始覺合本覺成究竟覺。同長者收利贍養家業也。一分以充隨日供給所須者。喻佛權智應物德。能以折攝兩門。隨機施設。以權智為實智之所用。以充實智之所須。合長者將財寶。供給自己所須也。一分惠施孤獨者。顯長者惻隱之德。以物施人曰惠。故云惠施。幼而無父曰孤。老而無子曰獨。以能濟孤獨。乃仁人之心也。此與下文皆喻如來大悲設教德。教有二種。一小教。二大教。此喻說小教。內兼人天戒善。如長者施財也。以人天未得無漏。小乘未發大心。非佛同類。故同所濟陌路孤獨。以修當福者。謂長者惠施。以修當來自己之福。喻佛施教雖為利他却成己德。亦當來自己福也。一分拯濟宗親賓旅者。宗親者同一祖脉。賓旅者與己志同。有時困乏。長者有仁厚之德。拯拔周濟之。喻佛施大教令彼修證。宗親喻此方大機。賓旅喻他方菩薩。如是下結為世家。喻三世如來相繼教化。亦出世間之世家也。

　　△三癡子恣縱五欲。

　　後有一子。愚癡獘惡。深著五欲。恣行放逸。違父母教。不依四業。起諸舍宅。七層樓觀。倍於常制。眾寶嚴飾。瑠璃為地。寶窻交映。龍首魚形無不具足。微妙音樂。晝夜不絕。受五欲樂。如忉利天。鬼神憎嫌。人天遠離。

　　一子之愚惡者喻諸凡夫也。以愚癡則不識因果。獘惡則能造諸業。由愚癡故。深著五欲。由獘惡故。恣行放逸。違父母下。正顯愚癡之實也。蓋愚癡獘惡。喻俱生思惑。深著五欲喻。分別見惑且。喻起惑。恣行放逸。喻造諸業。違教二句。喻不信佛言。不依佛教。四業喻佛權實二智。小大二教也。起諸舍下。正明放逸所為之事奢侈之極矣。此乃喻諸凡夫之業果也。舍宅喻身。七層樓觀喻七趣果報。(七趣即地獄。餓鬼。畜生。人道。天道。修羅。仙道)雖善惡不同。生死同也。且喻七趣總報。如其眾寶嚴飾等。又喻七趣別報。至龍首魚形者。顯樓閣房舍。彫刻彩畫。奇奇恠恠而無不具足也。其於音樂之美。晝夜之歡。五欲之樂。誠然尊貴如天。(問。如人天等善報。可以喻此。至於三途惡報。何樂之有。答。此但喻七趣報別。有輕重不同。皆惑業所招。還自所受。豈可以苦樂為難耶)鬼神等二句。顯奢侈不訓之極。至於鬼神憎。人天離。喻聖凡相遠之義也。然善神既憎。凶事將至矣。此喻諸天有衰相。人物有病災。皆死之先兆也。

　　△四招災焚業喪命。

　　於是隣家忽然火起。猛焰熾盛。隨風蔓延。焚燒庫藏。及諸樓臺。時長者子。見是猛火。起大瞋心。速命妻子奴婢眷屬。入於重舍。閉樓閣門。以愚癡故。一時俱死。

　　風火燒宅。雖七級重樓不能免死。喻無常殺鬼到時。雖諸天至尊猶不能免也。良以隣家喻業。火喻無常。癡子見火起。命妻子登樓不能免死。喻世間人見生死逼迫。修有漏定。生禪空二天。將欲免死亦不可得也。喻中子違父教。以愚癡故所以喪命。法合眾生不遵佛教。以迷惑故而受輪迴。

　　△五佛生合喻父子。

　　在家凡夫亦復如是。世間愚人如長者子。諸佛如來猶如長者。不順佛教。造作惡業。墮三惡道。受大苦惱。

　　合文最明。但唯顯三途未彰七趣。蓋佛大慈悲警策世人。令人畏苦發心。雖說三途。義兼七趣。古德云。從義不從文。百無一失。今從義釋也。

　　△六結勸厭離成道。

　　以是因緣。出家菩薩。當觀在家如長者子。不順父母。為火所燒。妻子俱死。善男子等。應生厭離人天世樂。修清淨行當證菩提。

　　初句承前。以是不順佛教。墮苦因緣故。凡出家菩薩。當觀在家時。如同癡子想。深生厭離。捨人天之樂。修行證果。不負出家之志也。

　　△七以偈重頌。

　　爾時如來重說偈言。出家菩薩觀在家。猶如長者生愚子。其家富有諸財寶。久遠相承無闕乏。先世家業傳子孫。一切資產為四分。常修勝行無過惡。名稱徧滿諸國土。金銀珍寶數無邊。出入息利徧他國。慈悲喜捨心無倦。惠施孤貧常不絕。

　　初二句標舉法喻。次十句頌父子相襲行善。資產為四分者准長行。喻佛權實二智。小大二乘。出入息利者。謂出則取利。入則息利。喻佛以利他之功。成己之德。即是息利。徧他國者。喻佛法利周徧十方也。慈悲下。長者四無量心。惠施孤貧常無斷絕。喻佛之四心。盡未來際。法施無量也。

　　長者最後生一子。愚癡不孝無智慧。年齒已邁筋力衰。家財內外皆付子。子違父命行放逸。四業不紹墮於家。造立七層珍寶樓。用紺瑠璃作窻牗。歌吹管絃曾不歇。常以不善師於心。受五欲樂如天宮。一切龍神皆遠離。

　　此頌癡子恣縱五欲也。癡子既言最後生者。足知以前更有肖子。而肖子喻受道之機。即菩薩等。今癡子不孝無慧。喻凡夫愚癡不解佛旨。良以眾生之癡猶彼癡子之癡也。年齒下。喻佛智斷二德。法華以年高學廣喻佛智德。衰邁根純喻佛斷德。今經亦然。故喻智斷二德。家財付子者。喻佛說教。遺與眾生也。子違父命。喻眾生不遵佛教也。行放逸者。喻眾生不懼因果也。四業下皆准長行。不善師心者。師者法也。謂心之所用皆是惡法。故云不善。又師者軍旅也。喻眾生煩惱眾惑攻心。如軍旅之交戰也。五欲等皆准長行(師字或施字之誤)。

　　隣家欻然災火起。猛𦦨隨風難可禁。庫藏珍財及妻子。層樓舍宅悉焚燒。積惡招殃遂滅身。妻子眷屬同殞歿。

　　此頌招災焚業喪命也。雖隣家之延火。實積惡之所招也。儒典云。積不善之家。必有餘殃。殞殃即死也。妻子皆死者。餘殃也。

　　三世諸佛如長者。一切凡夫是愚子。不修正道起邪心。命終墮在諸惡趣。長劫獨受焚燒苦。如是展轉無盡期。

　　此頌生佛合喻父子也。焚燒苦者。謂惡業感報。三途苦逼。皆如焚燒。如是下。既曰展轉。義兼七趣。七趣輪迴即展轉也。然三途兼七。長行有辯。

　　在家佛子汝當知。不貪世樂勤修證。厭世出家修梵行。山林寂靜離諸緣。為報四恩修世德。當於三界為法王。盡未來際度眾生。作不請友常說法。永截愛流超彼岸。住於清淨涅槃城。

　　此頌結觀厭離成道也。初句呼召訓曉。次句戒貪勸修。三四二句。修行必欲山林者。以外離喧雜。妄塵不入。則必妄心。易銷矣。諸緣即是五塵。以塵為助發。能引妄心故勸若欲修行。必要離緣始得。修勝德者。即如前章作無相觀是也。為報四恩者。當重看。以智光為聞四恩。請佛重說。故佛以多喻。勸令出家修道可以報之。以滿智光之本願也。為法王者即是成佛。作不請友者。即是承願度生。不待請而自至也。常說法者。悲心之感發也。而世人所不見者。業力自障也。愛流即是見思無明。彼岸即是涅槃。截者斷也。住者居也。謂既斷見思無明。則住涅槃彼岸矣。然涅槃喻城者。城乃防非禦敵。涅槃亦然。防五住之非。禦二死之敵也。涅槃言清淨者。揀二乘涅槃。細惑未盡不名清淨。此佛之涅槃故名清淨也。良以佛勸出家修道。必證法王者。自不負出家己利之志。又盡未來際度化眾生。作不請友。復滿利他之願。而如是自他兩利之功。不辜佛教。不負己靈。可謂真報四恩者也。

　　△八童女作夢喻八。初標舉法喻。

　　復次善男子。出家菩薩。觀於世間一切舍宅。猶如大夢。

　　△二合家歡樂。

　　譬如長者有一童女。年始十五。端正殊妙。爾時父母處三層樓。將其愛女受諸歡樂。於夜分中。母女同宿。在一寶牀。而共安寢。

　　長者等事出假設。故以為喻。但比三界娛樂凡夫。其五欲之歡。合家之樂。大槩如此。不必又將長者喻佛。

　　△三夢娉生子。

　　於是童女。夢見父母娉與夫家。經歷多年。遂生一子。端正殊妙。有聰慧相。日漸恩養。能自行步。處在高樓。

　　夢事雖虗幻之境。然亦獨頭意識所現影像。當體無實。妄生分別。良以童女夢中嫁夫生子。喻盡世間人倫之道也。然子有殊妙之相。聰明之資。其母必愛。此又喻盡世間恩愛也。能自行步處在高樓。又喻盡世間名高顯達之者。

　　△四子墮虎食。

　　因危墮落。未至於地。見有餓虎接而食之。是時童女倍復驚怖。舉聲號哭。遂便夢覺。

　　因危墮落者。危謂高危。喻人間雖貴。天上雖高。然報盡還來墮落諸趣也。餓虎喻琰魔王。可知一切有漏之福。縱至非想之定。猶不免鐵面老子之手也。其夢中驚怖號哭。又喻盡世間恩愛別離之苦也。夢覺者。喻大智慧人忽然𢜫悟。方覺萬法唯心。生死是幻也。

　　△五夢覺知羞。

　　爾時父母。問其女言。以何因緣。忽然驚怖。時女羞耻不肯說之。其母慇懃竊問其故。時女為母密說如上所夢之事。

　　父母問女。如世間未悟之人。問已悟之人。云何便悟。然彼悟人。有口道不出。何也。蓋此一著。如人飲水。冷煖自知。古德云。到這裏三世諸佛口掛壁上。歷代祖師望風截舌。密說者。如善知識或機緣語句。或棒或喝。就中一點消息。畢竟向人吐露不出。便是如來無非因緣譬喻方便開示。其自覺聖智亦不能道。如彼童女。雖密說夢。必不能得夢中之事。良以夢事顛倒。醒後所以羞耻。喻生死顛倒。悟後反成大笑矣。

　　△六以法合喻。

　　善男子。世間生死有為舍宅。長處輪迴。未得真覺。爾所分位。恒處夢中。生老病死。三界舍宅。如彼童女。處於夢中。虗妄分別亦復如是。琰魔鬼使忽然而至。如彼餓虎。於虗空中接彼嬰孩而噉食之。一切眾生念念無常。老病死苦亦復如是。

　　世間該盡三界依報。生死且約六凡分段。有為即有情。舍宅即眾生身。長處即是不離。輪迴即是生死。真覺即是本覺。未得即是迷惑。爾所是指辭。分位即六道果報。如人有人之分位。天等亦然。其恒處分位。如在夢中也。良以眾生真如本覺。動靜之間未嘗離却片時。而任運不覺徒受生死。實為世尊大可憐愍之事。所以種種譬喻曉訓於人也。生老下。正合喻中童女。故云虗妄分別亦復如是。以上通合夢中娉夫生子喜樂之事也。琰魔下。合餓虎食子也。琰魔即是閻羅。鬼使即是追魂取命者。生死不保朝暮。故云忽然而至。如彼下。又提喻帖合。一切下。復以法合。念念無常即是行陰遷流。催逼不由自己。而無常殺鬼忽至。不順人情。不懼權勢。不受財賄。亦不能推託。嗚呼。只得隨他去也。到此慈親孝子不能相救。功名富貴盡非己有。可謂萬般將不去。唯有業隨身。何異餓虎食子。故云老病死苦亦復如是。

　　△七結勸修道。

　　誰有智者愛樂此身。以是因緣。觀於生死。長夜夢中。發菩提心。厭離世間。當得如來常住妙果。

　　誰有二句言活意決。正顯愚者愛身。智者厭身。而厭身者必求出離。愛身者必受纏縛。纏縛者永墮生死。出離者必證佛道。以是智者不愛因緣。故觀察生死無明如同長夜。諸事無常猶如夢中。發菩提心下。正結勸修道。

　　△八以偈重頌。

　　爾時如來重說偈言。佛子至求無上道。當觀舍宅如夢中。譬如富貴大長者。有一童女妙端嚴。隨其父母上高樓。觀視遊從甚歡樂。

　　初二句標舉法喻。次四句頌合家歡樂。喻盡世間父子之情。富貴之樂。不過如此。

　　女向樓中作是夢。分明夢見適他人。後於夫家誕一子。其母愛念心憐愍。

　　此頌夢娉生子也。適者嫁也。誕者生也。餘准長行。

　　子上高樓躭喜樂。因危墜墮於虎口。遂乃失聲從夢覺。方知夢想本非真。無明闇障如長夜。未成正覺知夢中。生死世間常不實。妄想分別亦如是。唯有四智大圓明。破闇稱為真妙覺。無常念念如餓虎。有為虗假難久停。宿鳥平旦各分飛。命盡別離亦如是。往來任業受諸報。父母恩情不相識。哀哉凡夫生死身。輪轉三塗長受苦。

　　初二句頌子墮虎食。次二句頌夢覺知羞。無明下頌法合之文。未成下三句。不惟凡夫分段生死不實如夢。便是二乘權教之果如止化城。法華云。無有餘乘若二若三。皆如夢中也。唯有下二句。當文外加徵。如云二乘權果猶夢未實。然實證者其誰乎。曰。唯有四智等。四智者。即轉八識心品所成者。如二卷中解。大圓明即大圓鏡智也。闇即無明。破通能所。謂智為能破。闇為所破。是以無明既破。生死全空。妄想塵勞。應念化為真覺妙明矣。無常下法喻易知。宿鳥二句別以喻明。林中宿鳥一宿同眠。平旦各飛。喻盡世間恩愛別離。故曰亦如是。往來即是輪迴生死。任業即是魂隨業轉。亡者無自由分。受諸報者。且約五道凡夫。各隨本業。受報差別。然有墮胎之迷。改頭換面。雖父母之恩。骨肉之情。誰能知之。故曰不相識。哀哉歎辭也。所謂惑業襲習。報應綸輪。塵沙劫波。莫之遏絕。故云輪轉等。

　　若知善惡隨業感。應當懺悔令消滅。一切人天妙樂果。慚愧正見為所因。應發堅固菩提心。被精進甲勤修學。

　　此頌結勸修道也。善惡二業輕重不等。惡業重者即五逆十惡。人死之時本業牽引。或殺鬼擒捉。直墮阿鼻大地獄中。五無間苦無所不受。若五逆十惡造不全者。墮有間獄。受苦或間歇。若再輕者受報亦輕。楞嚴云。輕生有間。重生無間等。鬼道亦然。如毀謗三寶。慳悋之極。加嫉妬障礙。如是重者。墮餓鬼。如針咽炬口。支節火燃。次少輕者。擔沙負石。填河塞海。再輕者。食人不淨等。畜生之業者。如其傷人倫。敗風化。欺瞞盜物。或借貸不還。即墮其類。重為毛群。輕為羽族。酬人宿債。或酬命債等。若從三途罪滿。初出為人。必愚癡暗獘。六根不全。貧窮下賤。為人所使。惡業既爾。善業亦然。若從禮事三寶中來者。必有聰明之資。豪富尊貴。亦隨本業輕重。受報不同。若上品有漏戒善。引生諸天。亦有輕重。若但行戒善。生六欲天。加之有漏禪定。感生禪天。若修空定。感生四空天。若雖行戒善動嗔怒者。感生修羅。良以善惡業緣。受報好醜。誰敢不信。若知下。承前勸離。謂諸天雖勝。猶有生死。理宜求出。若欲免苦。欲脫其倫。須求懺悔。消滅諸障。若不懺悔。必不能離。然懺悔之功。不可思議。故佛急勸應當等。一切下別明善道。即果推因。上句果。下句因。既云慚愧正見為人天因。反顯不慚愧為畜類因。邪見為妖魅因等。應發下結勸。良以人天之果雖妙雖樂。而佛所勸者未嘗教發人天有漏之心。而世尊大慈。往往勸發者皆菩提心。且要堅固。然人天戒善。佛非不勸。蓋有漏因果。不足勸也。是知菩提心尤不易發。其所勸發者。元為修行。而更加精進。復喻如被甲者。恐其佛道長遠。倘一念退縮。則懈怠隨生。反成徒衒虗名。終無實果。可不惜乎。是故如來勉之。言精進必假堅固。如大將被甲冑。不懼強敵也。意在克證故耳。應知頌文與長行。修證二事互有隱顯。以長行但云當得如來常住妙果。不說修學。而頌文但云發心修學。不云證果。蓋譯人之巧耳。意在果必因成。而因終證果也。

　　△九眾商採寶喻八。初標舉法喻。

　　復次善男子。出家菩薩。觀於舍宅。如牝馬口海。出於猛𦦨。吞納四瀆。百川眾流。無不燒盡。

　　此卷共九喻。前八皆喻煩惱生死之差別。種種警策。種種勸勉。必令發心出家。求無上果。方可脫離也。今第九。別為警策。已發心後。修行邊事。須求善知識引導。庶其不遭墮落。理宜珍重。當知舍宅雖喻人身。義含總別。總喻三界一切凡夫。別喻自己一身。善男下。謂出家菩薩既已出家。理宜反觀在家之時。五蘊舍宅具真妄二心。真心即佛性。妄心即煩惱。真心如大海浩然無際。具足法寶。妄心如牝馬口海。出於猛焰。然此牝馬口海。有二功能。一能納流。二能燒盡。(三途果報。身口惡業。五住煩惱。皆可喻火)四瀆者。江河淮濟。百川者。眾流之別稱。喻界內一切五欲之境。貪喻納流。嗔喻猛焰。且作喻本標住耳。

　　△二眾商求師。

　　譬如往昔。羅陀國中。有一菩薩。名妙得彼岸。然是菩薩。有慈悲心。常懷饒益。有諸商人。入海採寶。將是菩薩。同載船舶。皆達寶洲。度於嶮難。而無所礙。到於彼岸。

　　羅陀華言未詳。既云往昔。又指出國名。及菩薩名。必是前代實事。今借來作喻也。菩薩者。道心人之總稱。即引導之師也。名妙得彼岸者。以有慈悲導眾之心。真實之語。加善神護佑。行不遭難。且識路逕嶮夷。心達彼岸。故據實德彰名。喻諸佛及善知識。慈悲利物。指津導人也。然是下歎德。諸商喻出家人。舉心修行求證菩提。如入海採寶。將者舉心也。同載者欲共船指示也。洲者海中現出陸地也。洲中出寶。故曰寶洲。喻佛果也。海中大船曰舶。避險行夷云度。不遭危難曰無所礙。遂志得所云到彼岸。即到寶洲之岸也。然喻中洲有眾寶。非導師不能達。法中性具法寶。非佛師不能證。

　　△三後商哀請。

　　後時菩薩。年漸衰老。已經百歲。起坐扶策。力不能前。有一商主。詣菩薩所。禮拜供養。白菩薩言。我欲入海。求諸珍寶。永離貧窮。得大富貴。今請菩薩。與我同往。爾時菩薩。告商主言。我今衰老。筋力微弱。不能入海。商主復言。惟願大士。不捨慈悲。哀受我請。於我舶中。但自安坐。是我所願。

　　應知前科喻。約佛在因中行菩薩行時說。此科約佛到果上說。年漸衰老者。年謂年高學滿。喻佛智德。衰謂根志純熟。喻佛斷德。百歲者。壽之滿數。喻佛證法身。萬德具足也。起坐下。喻佛既證法身。理宜常寂光中。受享法樂。有一下。商主喻後學求佛之機。而佛雖愛享法樂。亦有感必應也。商主詣拜等。喻誠心感格。我欲下述志。喻請佛開示也。離貧窮喻捨生死。得富貴喻求佛果。今請下。欲佛必應開示引導之謂也。爾時下。推阻不去者。喻佛看驗其機。若非機不肯傳與心法也。商主下。述願顯誠之至。喻眾生真心大機發動也。良以喻中非誠且不能感導師。況佛法杳冥。非至誠焉能應之哉。

　　△四受請引導。

　　爾時菩薩。受商人請。乘大舶船。入於大海。向東南隅。詣其寶所。

　　此喻上說最明。若以法合。大舶船喻大乘實教。大海喻一乘心法。向東南隅詣其寶所者。東南為巽地。具柔順德。喻佛權法。以權法能隨順眾生。寶所喻佛果。義謂乘大教。入大理。順權達實。究竟佛果也。

　　△五猛風易處。

　　時遇北風。漂墮南海。猛風迅疾。晝夜不停。

　　北風者。北為坎。乃險陷之地。於中風起。即險風也。南方離。為虗明之地。然則險風喻生死催逼。虗明喻聲聞但空三昧。應知此喻。初則舉心求寶。如人發心成佛。導師引向東南。喻佛觀眾生根不甚利。且令從權。向漸教中入。未免經歷時長。其機心恐怖。謂佛道長遠。難以近成。欲望小果易就。一念初起。猶如猛風。念念欲進。如猛風不住。志向有餘涅槃。如漂墮南海。又猛風迅疾不停者。喻涅槃欲證而未證。愈加功進行。如猛風之不停也。當知猛風具二義。一喻生死催逼。一喻行人之志願。然凡夫生死固喻猛風。而猶不知二乘志願。縱證涅槃。猶未免變易生死。雖聖凡不同。生死不異。故皆喻猛風也(問。此經頓教。何又從權。答。此因智光。心欲出家。持疑未決。佛恐退墮。故以從權入。未免驚風胃浪。經歷時長。而不如一念決定。直入菩提。是為頓入。應知佛用此喻。有深意存焉)。

　　△六利害雙舉三。初隨風見利四。初隨風見金。

　　經於七日。見大海水。變為金色。猶如鎔金。爾時眾商白菩薩言。以何因緣。水變金色。有如是相。菩薩告言。汝等當知。我今已入黃金大海。無量無邊紫磨真金。充滿大海。金寶交映。有如是相。汝等既能超過正路。墮此海中。各自勤求。設諸方便。還歸北方。

　　事上顯然。但法上欲證無上菩提。須從人天經歷。而過人天。超小果。寶位則至矣。今到金色海者。喻人道也。此文以下。經歷諸海。通喻六道。善惡開合配之。今人道喻金者。金為諸寶之首。喻諸賢聖皆人道中成。所謂拯心慮。趣菩提。唯人道為能耳。喻中商主白菩薩者。喻修行人。既投師從教。有疑當問之義也。菩薩告言。即承問開示也。我今下。喻佛開示。人身難得。囑其珍重。勿得退墮之義也。汝等下。喻佛深為警策。正路喻心地法門。超過二字。當錯過二字看。謂舉心元為從心地法。求菩提果。今雖人身難得。猶為錯過了也。各自下勸修。方便即存心注念。還歸北方者。北方即此岸。喻生死。如行人修證。既得人身。不可忘却生死。歸者即歸念生死。不可放肆之謂(上云諸海。喻六道善惡開合者。言六道為善惡兩種為合。又將善惡二種。分為人天等為開)。

　　△二復見真珠。

　　復經數日。見大海水。變為白色。猶如珂雪。菩薩告言。汝等當知。我今已入真珠大海。白玉真珠充滿海中。珠映水色有如是相。汝當盡力設諸方便。還歸北方。

　　商主不問者缺文也。菩薩告言等訓曉也。法中白海。喻欲界天道也。如行人修進。自人道。勤修戒善。得達彼天。白玉真珠等。喻天上有視東忘西之樂境。汝當下。即佛慈警策。天福雖樂。久必壞生。勿得淹留住此。當奮力前進。念生死苦。如還歸北方。

　　△三見玻瓈寶。

　　復經數日。大海之水。變為青色。如青瑠璃。菩薩告言。我及汝等。已入青玻瓈海。無量無邊青玻瓈寶。充滿大海。玻瓈之色。交映如是。

　　此喻色界諸天果位也。如修行人戒善之上。加有漏禪定得達彼天。青玻瓈等。喻禪天之樂。此中無還歸北方者。理應有之。但是缺文。義兼警誡同前。

　　△四見紅色寶。

　　復經數日。大海之水。變為紅色。猶如血現。菩薩告言。我及汝等。已入紅玻瓈海。無量無邊紅玻瓈寶。充滿大海。寶色紅赤。交映如是。

　　此喻無色界天。紅玻瓈等。喻彼空定樂境。其警策勉進亦同前二(問。警策等義必有者。何謂也。答。欲界諸天。尚有視東忘西之樂。何況禪空二天。若非諸佛菩薩。提撕警策。且非果計果。認為涅槃。何由能得如來果位也。再問。喻中導師菩薩。與眾商同船。便於警䇿。法中豈佛菩薩隨之行耶。答。教中云。三界天王。皆不思議菩薩現身。與其同事攝化。令彼脫倫。即是導師義)。

　　△二因風墮苦七。初水中火現。

　　復經數日。水變黑色。猶如墨汁。遙聞猛火爆裂之聲。猶如大火燒乾竹林。熾然烽㶿。甚可怖畏。如是相貌。曾未見聞。又見大火起於南方。猶如攢峯。高逾百丈。焰勢飛空。或合或散。光流掣電。如是之相。未曾見聞。我等身命。實難可保。

　　此喻三途惡道。境相差別也。以上四科。喻人天善果。極於四空。非非想天。報盡則墮。不免三途。當知此下諸喻。於修行行人。大有警策。良以水變黑色者。喻人間四相。天上五衰。凡衰相現前。將死不久之謂也。猛火爆裂之聲。偏喻死相。四大分張。觔絕骨離。神識惶惶。苦聲悲慟。是為死火燒然之相也。又遙聞者。喻未及墮彼。先有衰相。如同遙聞。以上偏喻死相。策發人心也。若通喻三途者。地獄以火為體。無不燒然。餓鬼肢節火然。畜生道中雖無火燒。而愚癡之火未免焚燒也。熾然者。火勝之貌。烽㶿者。煙密之貌。甚可怖畏者。喻三途惡趣。聞之膽寒。孰不驚怖。以上三途苦相。大槩如此。又見大火起於南方者。南方前文喻二乘但空三昧。即小果涅槃。何得言火。義如天台釋普門品。有果報火。惡業火。煩惱火。果報火即三途受報。燒然之火。惡業火通三界。如人間四相。天上五衰。皆業轉變。但有燒義。非實火也。煩惱火通三乘。如今所言。小果尚有塵沙無明。何況諸天。然不唯小果。便是菩薩猶有根本無明。變易生死。喻中猶如攢峯。高逾百丈等者。無非顯盛。然火勢以燒為害。二乘人躭著涅槃。沉冥滯寂。灰斷纏空。不發菩提心。不行菩薩道。觀三界如火宅。於佛菩提為害非細。故以盛猛之火喻之。因害菩提為火。亦非實火也。其焰勢飛空合散掣電等。形容火相。法中不必逐句強配。但以大義合之。未曾下。假設怖畏而已。若夫二乘果人。躭之為樂。豈知是火。唯佛觀之。有害法身。以慈悲故。似有怖義。故菩薩戒中。若發聲聞辟支佛心者。為犯菩薩戒。須發菩提心者。為佛弟子。然火義雖通三乘。今且約三界說。權小義兼耳。

　　△二菩薩警眾。

　　於是菩薩告眾人言。汝等今者甚何怖畏。何以故。我等已入牝馬口海。皆被燒盡。所以者何。由諸眾生業增上力。自然天火能燒海水。若是天火不燒海水。一日夜中。一切陸地變成大海。所有眾生悉皆漂沒。然今我等遇大黑風。漂流如是牝馬口海。我今眾人餘命無幾。

　　喻中菩薩告眾。內合如來說法。甚何怖畏。正喻佛說無常苦空四相五衰等警覺之。何以下徵釋可畏之義。謂人之妄心具諸煩惱。能造惡業。能感生死。如入牝馬口海。其性分所具法財功德。皆為妄業燒盡。所以下。重徵再釋。喻中由眾生增上業力所感。自然天火燒海水。則世間陸地安平。世人所以居止。五穀草木所以發生。假若天火不燒。則一晝夜間。大地人物皆遭淹沒矣。然今下。正以警眾。言天火燒海。雖於世間有益。但人不可觸犯。設若觸之則燒。入之必死。故結云餘命無幾。(即活不久也)喻上如此易解。法合水喻生。火喻死。假若有生無死。則有情眾生世間不能容矣。何異水淹大地等。增上業力喻行陰遷流。故有生有死。黑風喻無明。然前喻生死此喻無明者。隨文定義。而法喻多有轉變者。但以義合不以文拘。佛義活潑。勿得以喻難法。蓋喻上因風吹船。故流入牝馬口海。法上因無明薰真如。則墮入於妄心矣。我今下。喻佛說警世法。如生死事大。無常迅速。又喻上由導師警策。眾商所以悲號。法上由佛開示。行人所以警心焉。

　　△三眾悲求救。

　　爾時舶船有千餘人。同時發聲。悲號啼哭。或自拔髮。或自投身。作如是言。我等今者。為求珍寶。入於大海。遇此險難。哀哉苦哉。以何方便。得免是難。時千人等。至誠歸命。或稱悲母。或稱慈父。或稱梵天。或稱摩醯首羅天王。或稱大力那羅延天。

　　千人悲號者。意在有死無生。至於拔髮投身。愈顯悲傷之至也。喻人之死時。孰不恐怖。作如是言等。即自陳己過。元為貪圖。不期遭苦。苦哉者歎聲也。以何等者求脫離也。至誠下祈禱求神。摩醯首羅云色究竟。即色界頂天。三目八臂。騎白牛。執白拂者。為三界之尊。神通自在。故以求之。那羅延云天力士。亦可救人也。喻上易明。法合修行人。或戒體有犯。或定力不堅。衰相現時。慚愧悔過之義。祈禱求神。喻妄本逐末。向外馳求。或發人天等。願不能了脫生死也。與此求神無效。等無異也。

　　△四覿面求師。

　　或有歸命得岸菩薩。敬禮大士。而作是言。惟願菩薩。濟我等輩。

　　此喻一切修行人。求脫之心雖同。其知見各別。有向外馳求者。亦有提撕本參者。故知別求者枉然。顧本者獲益。然得岸菩薩有兩喻。一內二外。一喻內具參究自心之菩薩。仍救自心之苦難。二喻外求佛聖。皈命救我。得免生死。

　　△五菩薩安慰。

　　爾時菩薩。為是眾人。離諸恐怖。而說偈言。世間最上大丈夫。雖入死門不生畏。汝若憂悲失智慧。應當一心設方便。若得善巧方便門。離諸八難超彼岸。是故安心勿憂懼。應當懇念大慈尊。

　　喻中菩薩或喻佛。或喻一切知識。必有格言教之也。世間下安慰之言。如大丈夫視死如歸。若法上會之。如說生死如幻。不可多憂。若憂之過度。慧不能發。死不能離。故當專住一心。設修方便法門。若得善巧惟心法門參之。果若悟得惟心。則八難皆超矣。慈尊即是自心佛也(八難者。即地獄。畜生。餓鬼。盲聾瘖啞。世智辨聰。佛前佛後。北俱盧洲。長壽天。人若墮此八難中。不能見佛聞法。不能了脫生死。故此為難)。

　　△六發願濟眾。

　　於是菩薩說此偈已。燒眾名香。禮拜供養十方諸佛。發是願言。南無十方諸佛。南無十方諸佛。諸大菩薩摩訶薩眾。四向四果一切賢聖。有天眼者。有天耳者。知他心者。眾自在者。我為眾生。運大悲心。棄捨身命。濟諸苦難。然今我身。有一善根。受持如來不妄語戒。無量生中未曾缺犯。若我一生有妄語者。今此惡風轉加增盛。如是戒德非虗妄者。願以此善迴施一切。我與眾生當成佛道。若實不虗。願此惡風。應時休息。如意便風隨念而至。然諸眾生。即是我身。眾生與我。等無差別。

　　喻雖假設。亦表真誠。若修行人。痛念生死事大。無常迅速。洗心求懺。自有感應。與喻無異也。燒香表信。禮拜表誠。然喻中菩薩信誠祈禱。元為濟眾救苦得樂。若法合菩薩有二義。一喻諸佛及善知識。神力道力。加被護佑。令其離苦得樂。(神力道力等。合前焚香祈禱等喻)一者菩薩喻自心慈悲。發自心之誠信。求自心之諸佛。救自心之苦難。所謂應觀法界性。一切唯心造是也。良以諸佛菩薩四向四果。及三明六通。皆自心本具。若發佛心則能成佛。菩薩聲聞亦復如是。若心外求法。無有是處。然今下。明戒為感應之本。而戒品雖多。語言為重。蓋妄語從妄心中出。實語從真心中出。今以實語感格。故惡風休息。便風隨至矣。然諸下。明心佛眾生。三無差別。良以喻上如是。法上亦然。出家菩薩用真實語。持堅固戒。根深蒂固。一切定慧枝葉自然發生。無上菩提庶其可望矣(一切賢聖者。通大小乘。大乘以十住十行十迴向為三賢。初地至十地等覺妙覺皆為聖。小乘以五停心。別相念。總相念。煖頂忍。世第一。為七賢。四果四向為聖。四果者。即須陀洹為初果。斯陀含為二果。阿那含為三果。阿羅漢為四果。四向者。未及到果。向果不久之義也。如斷惑。將八十八使見惑全斷。為初果。若斷之未盡。少有遺餘。只名須陀洹向。若再斷思惑分三界九地。每地有九品。謂上中下。若斷盡欲界前六品思惑。名斯陀含果。若斷至五品。只名斯陀含向。若再斷後三品。殘思盡。名阿那含果。不來欲界受生。若斷三品未盡乃至二品。只名阿那含向。再將上二界八地七十二品。思惑斷盡。名阿羅漢果。若斷之未盡至七十一品。只名阿羅漢向)。

　　△七隨願脫苦。

　　是大菩薩。發起如是同體大悲無礙願已。經一念頃。惡風尋止。便得順風。解脫眾難。

　　喻中菩薩以同體之悲。真實之語。無礙之願。便得解脫眾難。然不負其眾商之請。誠可為之師矣。若法上。諸佛大悲實語。固不待言也。(喻中菩薩以戒德實語。固能感格脫難如此。法中理應諸佛教導。眾生遵行。亦可以三途離難。人天脫倫。永離生死。高登彼岸。假若佛雖善教。而眾生不行者。亦未必然。當知。今約遵行說之也)嗚呼。師明資順。所以脫苦。假若名字知識。自無實德。自己苦難尚不能離。欲脫人之苦難者。無有是處。是故為人師者。必己利而後利人。己達而後達人。若夫自己昏昏。欲使人之昭昭者。是為無慚之人。可不羞死耶。而參師學道者。空有慕道之心。不下真實之苦。徒衒虗名。將謂修行無効。此等之流。不唯不能成道。且有謗法之愆。亦不以羞死乎。

　　△三回頭到岸。

　　得至寶所。獲諸珍寶。爾時菩薩告商人言。如是珍寶。難逢難遇。汝等先世。廣行檀施。得值如是眾妙珍寶。昔修施時。心有悋惜。以是因緣。遇是惡風。汝諸商人。所得珍寶。須知限量。無使多取。以縱貪心。後招大難。汝等當知。眾寶之中。命寶為最。若存其命。是無價寶。時商人等。蒙菩薩教。生知足心。不敢多取。爾時眾人。得免災難。獲大珍寶。遠離貧窮。到於彼岸。

　　喻中既能脫難得達寶所。其師又警是寶難遇。復以因果之事示之。謂先世之廣施為因。今得珍寶為報。前世之悋心為因。今遇惡風亦報。又戒其無使多取。以縱貪心後招大難。復警之以命寶為最。實菩薩之格言也。時商下。尊師量取。亦眾商之知足也。爾時下結到彼岸。然喻固如此。內合法者。言行人既到寶所。即合佛位。而稱性法財無不具焉。菩薩警眾。合諸佛證明。或知識印證等。須知限量戒無多取者。合宜中道平等也。縱心招難者。合不從中道。而偏空則招二乘沉冥之難。偏假則招有為繫縛之難。以墮落二邊背却菩提。故為大難矣。所謂不著空有。棲神中道。妙證真常。是為現量親證也。命寶即合慧命。而慧命真無價也。時商下。合尊教克中。歸恩於佛。得免災難遠離貧窮者。合五住究盡。二死永亡。獲大珍寶。到於彼岸者。合親證菩提涅槃也。

　　△七以法合喻。

　　諸善男子。出家菩薩亦復如是。親近諸佛善友知識。如彼商人得遇菩薩。永離生死到於彼岸。猶如商主獲大富貴。世間所有有為舍宅。如牝馬口海能燒眾流。出家菩薩亦復如是。審諦觀察在家過失。汝善男子。不染世間諸五欲樂。厭離三界生死苦難。得入清涼安樂大城。

　　初二句總合前喻。親近下別合差別。出家菩薩合商人。諸佛善友知識合妙得彼岸菩薩。謂出家人親近真善知識。如商人得彼菩薩也。然法喻合明。其文最顯。但有為舍宅即五蘊身。具生老病死。八苦五濁。合牝馬口海能燒眾流。蓋喻中火能燒水。如法中死能克生也。在家過失不過五欲。恐有忽略。又囑審諦觀察。世間五欲。即合喻中金色寶海等。不染及厭離。合前各自勤求設諸方便。三界生死苦難。合猛火燒水。得入二句。合前息風到岸。清涼者。生死如大火炬。涅槃如清涼池。苦身如牝馬口海。涅槃如安樂大城也。此為正合之文。而前喻中逐節有合釋者。以喻中汗漫文長。而合文尚遠。落落無歸。不得不合。然亦法古不為杜撰(法古者。如天台解法華火宅等喻。合文最遠。所以喻文中逐節配釋。使學者因喻知法。今亦如是。故曰法古。杜撰者。古時有杜光庭。自撰道經。謂是天尊所說。是為杜撰。言其自專也)。

　　△八重頌法喻。

　　爾時如來重說偈言。出家菩薩觀舍宅。如牝馬海燒眾流。譬如往昔羅陀國。有一菩薩名得岸。具大富智巧方便。無緣慈悲攝有情。得是菩薩乘舶船。商人獲寶超彼岸。然是大士年衰老。不樂利他好禪寂。有一商主請菩薩。欲入大海求珍寶。

　　初二句標舉法喻。次十句頌眾商求師。具大富智之富字。或福字之錯也。以有福故達寶所。有智故識險夷。喻佛福智兩足。餘文准前。

　　惟願大士受我請。令我富饒無闕乏。

　　此頌商主哀請也。喻行人誠心感佛。或志願求師。初句哀請之言。次句哀請之意。

　　於是菩薩運大悲。即便受請乘舶船。時張大帆遇順風。直往東南詣寶所。

　　此頌受請引導也。喻如來隨緣赴感。以度群機。菩薩喻佛。船喻教法。風喻善根。東南喻權法。寶所喻實果。謂先以權乘引導。後以一乘證果。如長行解。

　　忽遇暴風吹舶船。漂墮南海迷所往。

　　此頌猛風易處也。喻中因多生悋心。所感暴風迷其所往。法上因行人以無明薰真如。忽生退怯。畏佛道長遠。欲就小果。故迷佛菩提也。南海喻二乘但空三昧。以退失大心。有向小之意。故如猛風易處。

　　經過七日大海水。悉皆變作黃金色。紫磨黃金滿海中。寶映光現真金色。復經數日大海水。變為白色如珂雪。真珠珍寶滿海中。所以海水成白色。又經數日大海水。變作紺青如瑠璃。青玻瓈珠滿大海。所以水作紺青色。又經數日大海水。悉皆變作紅赤色。紅玻瓈珠滿海中。故變水色同於彼。

　　此下皆頌利害雙舉。先頌隨風見利。喻未證小果先歷人天也。初四句喻人道。次四句喻六欲諸天。再次四句喻色界禪天。末四句喻四空天。法喻皆准長行。

　　復經數日大海水。變為黑水如墨汁。如是天火所焚燒。海水盡皆如墨色。此海名為牝馬口。吞納四海及眾流。一切船舶若經過。有人到此多皆死。天火熾盛如山集。爆裂之聲如雷震。眾人遙見心驚怖。號呌搥𮌎白大師。

　　此頌因風墮苦也。黑水喻人間有四相。(即生老病死)天上有五衰。(即華冠萎悴。脇下汗流。目睛瞬動。眷屬不和。不樂本位。是為五衰)凡衰相現時。諸天大生恐怖。自知將墮不久。如海水忽變黑色。誰不恐怖。准長行牝馬口海喻妄心。吞流喻貪。大火喻嗔。(問。人間有嗔故可喻之。教云諸天無嗔。此天火喻嗔。恐與聖教相違可乎。答。諸天純樂。嗔不行現行。非無種子。若衰相現時。嗔心發動)有人到此多皆死者。喻天上人間皆不能免。天火下二句。喻死相現前。業火燒身。四大分張。如火爆裂。呌苦之聲。猶如雷震。眾人下二句。喻迴心向道。如白大師。良以初發菩提心。求無上道。非佛師不能引導。又畏佛道長遠。欲向二乘。然二乘未就。先歷人天。此皆凡夫眾生常情也。及至人天雖善果。猶不能免生死。及至死相現時。道心復舉。克志求離。知其苦固心造。佛亦心成。故下文有感應。如影響焉。

　　於是菩薩起慈悲。不惜身命垂救護。暴風尋止順風起。渡於險難至寶所。各獲珍琦達彼岸。永離貧窮受安樂。

　　此頌迴頭到岸也。初二句。喻諸佛及善知識。親切為人。權實利物。不惜身命。喻從法垂應也。暴風尋止者。喻無明頓息也。順風起者。喻本覺內薰真智將現也。渡於險難。喻二死永亡也。至寶所者。喻親證涅槃也。末二句。喻受享法樂。皆歸恩於佛也。

　　出家菩薩亦如是。親近諸佛如商主。永離火宅超真覺。猶如商人歸本處。世間所有諸宅舍。如彼牝馬大口海。出家常厭於在家。不染世間離五欲。樂住空閑心不動。善達甚深真妙理。或處人間聚落中。如蜂採華無所損。四威儀中恒利物。不貪世樂及名聞。口中常出柔輭音。麤鄙惡言斷相續。知恩報恩修善業。自他俱得入真常。

　　此頌法合。初二句合總喻。諸佛合喻中菩薩。謂出家行人親近諸佛。如商主親近菩薩也。火宅猶為別喻。宅喻三界依報。火喻八苦五濁。若從佛教修行。能出三界火宅。真覺者。謂真如本覺也。當體無妄曰真。當體不迷曰覺。只因無明晦昧。馳背自迷。如雲籠月。月本不失。今依教開心。群迷頓超。真覺自現。如雲斂長空。冰輪獨照也。猶如下合喻歸本處。即到彼岸也。以生死如他國。涅槃如本處。世間下二句法喻可知。出家二句。發覺之初心也。世間五欲乃人之樂境也。在家凡夫。以癡心染著。故不離世間。汩沒生死。是故出家學者。常生厭離。而不染著。則妄念息矣。樂住下。心境皆寂。善達下。理智契合。然初住空閑。心雖不動。始為入道之初步。未必全獲二空至於善達更復甚深。以見功夫純靜。人法皆空。稱真妙理。始得親證也。或處下。明既證真理。然後隨所度生。無一定之處。故云或處。(處音觸)即人間聚落。熱閙場中。大作佛事也。如蜂下。蜂喻證理之人。華喻聚落五欲。然蜂雖採華。而蜂無情見。華無所損。喻證理之人。雖在聚落五欲堆頭。自心妄念全空。五欲不入。所謂長安雖閙。我國晏然。此二句標住。四威下正明利他。以行住坐臥為四。威則體重。儀則有法。又威則可畏。儀則可法。又威則折伏。儀則攝受。既於四威儀中利物不倦。故云恒利。不貪等正明清淨說法。名尚不著。何況世樂。口中下明說法之善巧。即言辭柔軟。悅可眾心。可謂利他之善權也。麤鄙惡言。豈出正人君子之口。故云斷相續。是為弘法人千世之龜鏡也。末二句結。如此利物。可謂自他兩利。共入真常。(至道無妄曰真。永無生滅曰常。即所入之涅槃也)凡如此行持。是為知恩報恩。是為出家善業。當知前八句合喻大義。次八句為孤起頌。明二利規模。末二句結勸報恩也。良以智光長者等。因聞四恩。欲以酬報。投佛出家。有疑未決。請佛決之。是以如來以九重譬喻。詳細發明。顯出家閒曠。猶若虗空。在家籠繁。種種過失。至此九喻已竟。勝劣已分。所以結勸。令其莫忘報恩之心。莫退出家之志。以盡如來一片婆心如此。以上佛與決疑一大科已竟。

　　△三求佛出家五。初當機深悟佛旨。

　　爾時智光。及諸長者。一萬人俱。異口同音。而白佛言。善哉世尊。希有善逝。如是如是。世尊所說微妙第一善巧方便。饒益有情。如佛所說。

　　聞佛法喻詳明。群疑頓釋。始知出家之勝。故極稱善哉希有也。善逝者。稱佛妙往菩提號與上句世尊總是稱佛。如是如是者。領悟之辭。世尊下。述領悟之旨。謂教能合機曰妙。旨趣詳細曰微。稱實之談曰第一。借喻顯法曰善巧方便。發人正解曰饒益有情。悟從佛得曰如佛所說。

　　△二出家離苦求樂。

　　我今悉知世間舍宅。猶如牢獄。一切惡法。從舍宅生。出家之人。實有無量無邊勝利。由是我等深樂出家。現在當來恒受法樂。

　　猶如下。是智光厭惡之比況也。言在家有六親妻子。恩愛牽連。雖有出世之心。而難免五欲之事。心有餘而力不足者。蓋為家緣籠繫不能自脫。如人在獄何異哉。一切惡法者。不出見思惑業。皆從恩愛五欲中生。以上顯在家之過如此也。出家下。極言勝利解脫之無盡也。良以既已出家。如鳥出籠。自在無礙。故得解脫。實有勝利者。略言。近則人天供養。鬼神護持。遠則果證菩提。受享法樂。加之神通變化。利物隨心。皆出思議之表。故云無量無邊。由是下決意出家。現在等欲求妙證也。謂我若有緣則今生成道。不然則當來成道。意在決志成佛。故云恒受法樂。

　　△三如來印讚勸眾。

　　爾時世尊告諸長者。善哉善哉。汝等發心。樂欲出家。若善男子善女人。發阿耨多羅三藐三菩提心。一日一夜出家修道。二百萬劫不墮惡趣。常生善處。受勝妙樂。遇善知識。永不退轉。得值諸佛。受菩提記。坐金剛座。成正覺道。

　　初一行即讚智光。及五百長者。出家志決。再不生疑。故曰樂欲。善男下。普勸大眾令其發心。謂一念舉心。惡業頓空。所以永無惡趣之分。故云不墮。以無漏善願。感發善處。故曰常生。善處者。即人天善報之處也。然雖生人天。不為人天所迷。雖受勝樂。亦不為勝樂所染。蓋為無漏聖種所持。名為妙樂。以上明聖志不亡也。遇善下。明善緣接化。謂承其善種善願。世世得遇真善知識。提撕接引。令其善根增長。永不退轉。以至善根緣熟。得值諸佛授記。成正覺道。(值者遇也。諸佛授記者。非一切佛皆與其記。但一佛授與記莂。則與諸佛同耳)金剛座者。座表所證之理。不壞不滅。喻金剛之堅也。良以發心出家一晝夜者。但言志之未決。行之未永。尚感如此之報。何況智光等。其志已決。必一世道成者不在此例。乃以劣顯勝也。

　　△四警策持戒最難。

　　然出家者。持戒最難。能持戒者。是真出家。

　　長者將欲出家。如來警策持戒最難者。以藏識之中所含婬殺種子。念念相續。而行人似如不由己者。所謂好正固邪。欲潔偏染。蓋業種使然也。能持戒者。起無漏聖智。消滅積習種子。所謂一念不生。即心是佛。是名真實出家。

　　△五長者決願成道。

　　時諸長者。白佛言世尊。我等持戒。修諸梵行。願我速出生死苦海。願我速入常樂寶宮。願我廣度一切眾生。願我疾證於無生智。

　　持戒梵行遵從佛命也。願我下發願述志。生死必兼二種。苦海義兼五住。常樂亦含我淨。寶宮即喻涅槃。生死願出。涅槃願入。二皆願速者。以度生之心急也。意謂不成佛道。度生不廣。若得成佛。則具無量神通。無量智慧。或以神通提拔。或以智慧隨應。及至分形散影。隨方利物。令其聞名歸依。見相從化。受道者眾。故云廣度一切。夫既發自他兩利之願。身雖未及出家。其心已成菩薩矣。但末後二句。似文義不順。當疾證一句。置於寶宮之下。為自利之智。隨接度生。是為利他之悲。其文順義顯學者知之。無生智者類同小乘。似羅漢斷三界見思煩惱已盡。知諸縛已解。更不三界受生。是名無生智。今以前後照應。前願廣度一切。乃菩薩願也。後云得無生法忍。又云入如來祕密境界等。是知無生智者。非小乘智也。今依名釋義。分為兩說。其一或智光雖求出家。雖發大願。然於教義名相。未必全通。故隨口發願。言雖濫小。意實在大。二者或譯人忽略。誤置其名。今則將錯就錯。釋為能證無生法忍之智。故名無生智也。

　　△四世尊命度三。初佛命大士令度。

　　爾時世尊。告彌勒菩薩。及文殊師利。如是長者付曯汝等。勸令出家。受持淨戒。

　　智光等求佛出家。今世尊却命菩薩分度者。有二義一者從事。二者表法。從事者。佛命彌勒等勸度。即佛度也。表法者。彌勒表悲。文殊表智。良以非悲不能度生。非智不能自證。以悲智相導。故見兩利之功。然則合之則雙顯。離之則各兼。雙顯則悲智互導。各兼則皆有隱顯。如彌勒悲顯智隱。若非智暗導。久之則著生死。如文殊智顯悲隱。若非悲暗導久之則沉涅槃。是知以智導悲。不墮生死。以悲導智。不墮涅槃。若相背而實相合也(彌勒表悲者。以彌勒此云慈民。慈必兼悲)。

　　△二大士領旨分度。

　　時九千人。於彌勒前出家修道。受持佛戒。七千人俱。於文殊前出家修道。受佛禁戒。

　　此後皆經家序文也。然出家必言修道者。謂出家本為修道。若不修道。徒衒虗名。出家無益。修道不離定慧。定慧必依戒生。領納戒品曰受。秉任為持。必義兼止作也。定慧則履踐曰修。達理為道。義兼權實也。良以人數九千七千。共一萬六千。理應人各八千。今以九千七千分者。不無所表也。蓋九表九有。非悲不能救苦。所以歸彌勒。望其拔苦與樂。出九有生死。得涅槃法樂。七表七方便人。非智不能入實。所以歸文殊。望其引小歸大。出小道化城。入一乘寶所(九有即欲界。及色界四禪。無色界四空。共為九。因果不亡云有也。七方便者。即小乘五停心。別相念。總相念。煖頂忍。世第一。是為小乘七種方便。若非文殊大智。自不能迴小向大。則永墮化城。難歸寶所。是以從智歸實。故文殊度化表之耳)。

　　△三分別所獲勝益二。初出家勝益。

　　如是人等。既得出家。成就法忍。入於如來祕密境界。不復退轉。

　　法忍者。因前持戒修道。以道證法。默忍於己。是自得之益也。如來祕密境界者。乃諸佛之證境。深固幽遠。無人能到。即是法忍。入者成就義。有智理契合之益也。不復退轉者。一入永入。

　　△二聞法勝益。

　　無量萬人發菩提心。至不退轉位。無數人天。遠塵離垢。得法眼淨。

　　菩提心。即成佛因心。不出三心四願。自利利他。不退轉。當八地位。遠塵離垢。即斷分別二障也。(煩惱障。所知障。二種分別)法眼即見道之智。以能見道故名眼。以離二障故云淨。以上正投出家述疑請法已竟。

大乘本生心地觀經淺註卷第四


卍新纂大日本續藏經第 21 冊 No. 367 大乘本生心地觀經淺註


大乘本生心地觀經淺註卷第五

　　清神京外栴檀寺沙門　來舟　註

　　△二既出家已請佛說法。

　　智光長者等。既決志出家。佛命彌勒文殊分領剃度。既剃度已。復請世尊說出家功德。及樂遠離行。亦入道之當然。故有此品。科分為二。一智光請問無垢行業二。一品題。

　　無垢性品第四

　　夫萬法唯心。當體本淨。葢因橫生妄念。逐境攀緣。情垢於性。惑迷於真。是以因果招感。汩沒生死。若不遇聖師。不聞正法。將欲復乎本元無垢之體者不亦難乎。今智光請佛說樂遠離行。佛令安住四無垢性。所謂衣服臥具。飲食湯藥。隨有所得。粗細稱心。遠離貪求是無垢性。然貪求即俱生思惑。而思惑既離。無明垂盡。一性澄清。當體無垢。依義命題。故名無垢性品。

　　△二經文二。一經家序儀。

　　爾時智光及諸長者。既出家已。齊整法服。五輪著地。禮如來足。合掌恭敬。白佛言。

　　出家有二種。一則剃除鬚髮。而被法服。受佛禁戒。未及斷惑者。名出世俗家。若見思惑盡。超離生死。證涅槃果。名出三界家。今智光且約世俗名之。法服即袈裟。齊整即端莊。如此方衣冠之國。若陋褻尚不能會親友。何況見至尊乎。今智光等。既被法服。不敢陋褻。故曰齊整。然衣正於外。必誠存於心也。五輪者。即一首四肢。皆至於地。如泰山崩。故云著地。以自己至尊頭頂。禮佛卑下兩足。故云禮足。合掌者。是禮足已畢平身之時。兩掌相合。為歸依之表。以上皆身業之誠。恭敬者。如臣見君。焉敢肆慢。敬發於心。屬意業之誠。白言請法。即口業之誠。葢三業䖍誠。弟子見師之常軌也。

　　△二當機正請三。一述聞前法披剃。

　　世尊。我等從佛聞所未聞。在家所有種種過失。發菩提心。厭離世間。剃除鬚髮。而作比丘。

　　聞所未聞者。上聞字。是長者等從耳根發識。聽聞之聞。約耳說。下聞字。即佛所說旨趣。約法說。佛以九喻例之。其言之鏗鏘。義之爽快。誠向日之所未聞。今始聞之也。發心者。疑消志決。定願成佛之心曰菩提心。世間者含三界因果。厭者憎惡也。離者不欲住而欲出之也。因聞佛說在家過失。深為憎惡。情願解脫。所以剃除等。比丘義翻乞士。謂上從諸佛乞求妙法以資慧命。下從檀越乞化飲食資養色身。具此二義。故云乞士。五不翻中。此為佛弟子。尊重不翻也。

　　△二泛問樂遠離行。

　　惟願如來應正等覺。為我等類。及諸眾生。演說出家殊勝功德。令得聞者。發清淨心。樂遠離行。不斷佛種。

　　惟願者。懇祈之辭。如來即十號之首。應即應供。正等覺即正徧知。而不言正徧知言正等覺者。葢譯人用意不同。此言佛覺中道。謂正位理中。本無增減故云等。即平等也。略稱三號。義兼十號。總為稱佛。名含聖德也。為我等類者。舉眾請法。顯其不獨為己。實有公物之心也。演說下正請。意謂前聞九喻。顯出家之勝。既有功德。欲求增廣故云演說。清淨心等有二義。一者不染世間妻子恩愛。亦不為名利所污。出塵之行曰遠離。樂者志之所欲也。葢好樂遠離塵世之行法。為沙門之正行也。良以塵世既離。一心不染即無垢性。然既得出塵之要。轉相繼述。故云不斷佛種。此乃浮淺說。二者既發菩提心。則正念真如。雙空二執。達萬法唯心。不落空見。理事融通。浩然無際。所謂塵消覺淨。即真遠離行。一道恒然。便是佛種不斷也。

　　△三詳問住修三事。

　　世尊大恩。無緣慈悲。憐愍眾生如羅睺羅。出家菩薩。應云何住。云何修習無垢之業。云何調伏有漏之心。

　　有緣行慈度之則易。乃佛之常事不為大恩。以無緣慈悲方為大恩也。緣有二種。一者世法。以連繫為緣。即世俗父子及六親等。有恩愛牽連。凡有苦難。於己連心。不得不救。是為世俗有緣。假若陌路之人。受諸苦難。於己無干者。縱仁人見而愍之。亦未嘗實救。是為無緣。然世俗必救有緣者。乃世間常情恩愛。理之當然也。二者佛法。以感應為緣。如世間善人。知有三寶。若有苦難。歸依持念。誠心敬禮。此為能感之緣。聖人隨感而應。或現身。或冥救。令其脫苦。此為有緣之慈。無緣者。即世間庸愚之類。不信三寶。不敬聖賢。不識罪福因果者。是於佛無緣。而佛見此類。偏憐其愚。愍而救之。為無緣慈。是為大恩大慈悲也。憐愍下。正讚如來大恩大慈。能救無緣之眾。如同有緣之子。故云如羅睺羅。羅睺者。即佛在家之生子也。以上是智光等感佛真慈大恩也。出家下請法。謂既能出家。理宜修道。故以三事問之。一謂住者。即用心所依之處。安住不離之謂。知其必有。不知其則。故曰應云何住。二修習者。即依教奉行之謂。以操持為修。漸進為習。三調伏者。即調理制伏。乃斷惑之別稱。有漏心者。即妄想我執。以執我造業。漏落生死。今欲調伏不知其要。故問云何。葢安住則有所依託。修習則必加奉行。調伏則決志斷惑。然修證大義。全在於斯歟。

　　△二如來誡許逐一分別三。一稱歎。

　　爾時世尊。讚歎智光諸比丘等。善哉善哉。是真佛子。能為未來一切眾生。問於如來如是此事。如是如是。如汝所說。如來世尊。憐愍眾生。平等無二猶如一子。

　　佛讚者。重其言而發起教。合乎佛心也。真佛子者。如身雖出家。心不染道。非佛弟子。今智光等。方纔出家。便問修證。能繼佛志。是為真子。如是此事者。即前三問。如是如是者。問之當也。如汝所說者。印其讚佛大恩。及無緣慈悲之語也。憐愍下。佛觀眾生皆具佛性。有佛性者皆得成佛。故以佛性平等猶如一子。印前如羅睺羅之語也。

　　△二誡許。

　　汝今諦聽。善思念之。吾當為汝分別演說。

　　專聞曰諦聽。參究曰善思。銘刻不忘曰念之。誡其勿得荒唐草草。吾當下許說。

　　△三正說三。一牒標三事。

　　出家菩薩如是住。如是修行無垢之業。如是調伏有漏之心。

　　應知此語。具理事二義。理者惟如為是。如即真如之理。是即印證之謂。依真如理安住其心。惟此為是。故曰如是住。次句。亦依真如理中起修。乃依理起修。全修即理。即無垢之業。再次句。亦依真如調伏有漏之心。應念化為無上知覺也。事者且作標住。釋在後文。然非事不能起行。非理不能達真。須理事兼修。可以即凡成聖。

　　△二當機願聞。

　　唯然世尊願樂欲聞。

　　△三廣說諸觀三。一如來廣說三。一說應住二。一標住體。

　　爾時佛告智光比丘。出家菩薩住如是心。常作是觀。

　　末二句理事雙標。如前所解。

　　△二明住法六。一三世因果觀。

　　我得人身。諸根具足。從何處沒。來生此間。我於三界中。當生何界。於四大洲。復生何處。六道之中。受生何道。以何因緣。得離父母。妻子眷屬。出家修道。免八難身。

　　此觀為繫縛散心。收攝雜念之關要也。我得下。令專心究察。我今現得人身。且諸根具足。父母未生前。我之諸根從何處殞歿。來生此間。此謂從前生至今生之觀也。我於下。又作自今生至來生。當生何界。以上竪觀三世也。下橫觀方所。四大洲。即須彌四面。東西南北之四洲也。六道可知。以何下。又觀現世出家因緣也。八難身者。(地獄。畜生。餓鬼。盲聾瘖瘂。世智辯聰。佛前佛後。北俱盧洲。無想天)謂今既出家。免此八處受生。故云免八難身。然佛教作觀。即是禪師家與個話頭。令其疑著。然竪觀三世莫知來去。橫觀方所亦無著落。咦。若是伶俐漢。直下猛省。則三世四方不離當處。本來不動。住個甚麼。

　　△二三劫遇佛觀。

　　莊嚴劫中。過去千佛皆已涅槃。星宿劫中。未來千佛未出於世。賢劫之中。現在千佛。幾佛如來出現於世。化緣將盡入般涅槃。幾佛世尊未出於世。是諸眾生根緣未熟。未聞正法。復於何時。當來彌勒從兜率天下生人間。現成佛道。

　　三種劫名未見解釋。今略明大義。再俟參考。莊謂莊重。嚴謂端嚴。謂千佛繼化。正法當行。一切聖凡皆具道德。互相隆重曰莊。相好威重曰嚴。劫即時分。以聖凡有德。而劫依德顯。故曰莊嚴。其佛華光佛為首。(此過去古佛。非身子所成之佛)至毗舍浮佛。數滿一千。既云過去。故曰涅槃。星宿者。借喻為名。謂千佛繼化。尊賢者眾。如群星列宿。不可計紀其數。故以星宿名時也。其佛以日光為首。至須彌相。亦數滿一千。既云未來。故云未出於世。賢劫者。依人立名。賢者良也。善也。以千佛繼化。引眾導迷。令人知三寶。識因果。明罪福。分賢愚。正風化。而欽遵佛化。賢善者眾。劫以賢彰。故曰賢劫。其佛以拘留孫佛為首。終至樓至。數滿一千。非過非未。故云現在。幾佛下。又令定中觀察。以拘留孫佛。俱那含摩尼佛。迦葉佛。化緣已盡。入般涅槃。(即斂跡歸真也)釋迦牟尼佛。雖未入滅。亦化緣將盡。將者不遠也。未出世者。彌勒。師子。乃至樓至。皆未出世也。以上教與定中觀佛。專心住此。向下又別觀眾生。是諸者。指現前同出家者言。根即善根。緣即因緣。未熟者。謂過去千佛已滅。我等未見。未來千佛未出。我等不見。雖現在賢劫中。唯見釋尊。其餘已滅。及未出。皆未能見。是我等善根因緣尚未曾熟。既不能見佛。又奚能聞法哉。令其心生慚愧也。復於下。謂釋尊滅後。復於何時。得見彌勒下生成佛哉。以之心生渴仰。戀慕於佛。自然雜念頓息。正念純熟。即心之住處也。(前問云何應住。此即住心處也)兜率此云知足。下生經云。當來下生時。出家便成正覺。於龍華樹下。三會說法。授記釋迦正法中弟子。故有仰慕。此約教觀。故有此解。若作話頭參。既過去佛已滅。未來佛未見。現在佛又沒個著落。忽然一念貫通。三劫不離當念。千佛不離自心。直下承當。當體常住。

　　△三忖己慚愧觀。

　　於我身中。有何善業。戒定慧學。當有何德。過去諸佛皆已不遇。當來世尊得見不耶。我今現在諸凡夫地。三業煩惱何罪為重。一生已來造何罪業。於何佛所曾種善根。

　　此忖度自己在家。有多種過失。今既出家。身為比丘。著佛袈裟。雖受佛戒。未及相應。於我身中有何善業。然善業即戒定慧三無漏學。我於三學之中。戒體未純。定未澄凝。慧光未發。是以觀察自慚。故云當有何德。良以戒心清淨。皎如氷霜。久則生定。定久發慧。以無漏慧焰。燒煩惱薪。出生死獄。證涅槃果。一切聖賢皆由是矣。返觀自學未成。當加精進。此乃住心切要功夫也。下又觀佛。過去者固不能遇。當來下。不耶者。兩可之辭。我今下。又觀己身。雖今出家。尚為凡夫。三業煩惱何罪為重。三業者。身口意也。身業有殺盜婬。口業有妄言。綺語。兩舌。惡口。意業有貪。瞋。癡。此為見思二惑。九十八使根本也。何者是推審詞。即自己推察。一生已來。造何等罪業。葢佛命觀此者。欲人起慚愧心。發堅固志。專住不致流散也。於何下。又觀一介凡軀。今得出家。必於往昔曾種善根。又不知在何佛所在種之。

　　△四難免無常觀。

　　我此身命。能得幾時。是日已過。命隨減少。猶如牽羊詣彼屠所。漸漸近死。無所逃避。身壞命終。生於何處。三惡道苦。如何脫免。

　　別經中佛問比丘。生死在幾許。一僧答曰。只在年載之間。所謂今年不保來年。佛言未知生死在。又問一僧。生死在幾許。曰在月餘間。今月不保來月。佛言未知生死在。又一僧曰。生死不保朝暮。今朝不保來朝。佛言猶未知在。唯末後一僧曰。我觀無常迅速。只在呼吸之間。出息不保入息。佛言善哉善哉。汝善知生死者也。良以本經此觀。大有警策人心者。言我肉身及識息煖三。連持之命根。能得幾時。言其必不久常也。是日下作喻警發。是日即此日也。已過者即今日到晚分。一日已盡。而我之身命。亦隨之減少矣。猶如下比喻。羊喻身命。牽喻日遷。屠喻殺鬼。所喻死地。漸漸近死。喻命隨日減。無所逃避。喻生死難逭。身壞下法合。身命合羊。三惡道合屠所。如何脫免。合無所逃避。然則人能牽羊。羊至屠所必殺。日月催人。人至壽盡必死。以至隨業轉變。輪迴生死。此皆妄習所招。固不能免。若悟菩提。本無所有。

　　△五智者不樂觀。

　　然我此身。愛樂長養。念念衰老。無時暫停。誰有智者。愛樂此身。

　　愛樂身命。長養容顏。固是凡夫之常情。念念衰老。行陰不停。亦凡夫之不能免者。誰有下。明智者不愛。智者即是諸佛菩薩。謂大智之人。觀身如毒蛇。棄身如涕唾。何愛之有。意在重道不重身也。然非全不重。葢身之與道。不能兩全。是以重身不免生死。重道必證菩提。所以初心之人。當如是觀。

　　△六如來結勸三。一正結叮嚀。

　　智光當知。出家菩薩。常於晝夜。如是觀察。勿貪世間受五欲樂。精勤修習未嘗暫捨。如去頂石。如救頭然。心常懺悔過去先罪。

　　晝夜觀察者。功夫不可間斷也。貪為妄心。五欲為妄境。境能牽心。心能著境。造種種業。今佛命觀察勿貪。則妄心不起。妄境不入。伏則兩寂。斷則兩亡。是故心法皆空。則成二智。(人空智法空智)非專心志一者不能。故勸精勤修習等。如去下。喻明功效也。謂心法未空時。如石壓頂。今既已空。如去頂石。自覺輕安矣。如救下。謂生死苦逼。如頭上火然。未免苦痛。今二執既無。則生死不逼。如去頭上之火。保全身命也。然說之則易。行之恐難。又命心常懺悔過去先業。以陳愆既除。現業易斷矣。

　　△二結標四性。

　　安住如是四無垢性。

　　此為結前標後。結前者。因智光請問。出家菩薩應云何住。世尊答住如是心。謂安住真如實際。唯如為是。恐其難會。又教與五種觀法。又恐著事忘理。至結勸之後。急處一提曰。安住如是。故此為結前也。標後者。四無垢性。後文追釋。在調伏一科已後。問。此二句結前未詳。標後無釋。何也。答。佛言自在。何必強追。答應住已竟。

　　△二說調伏三。初標定頭陀。

　　一心修行十二頭陀。調伏其心。如旃陀羅。如是佛子。是名出家。

　　一心者心之純也。修行者純心之功夫也。梵語頭陀。華言抖擻。抖擻者起舉也。謂發起精神。舉其正念。即比丘調心法。當離憒閙。不樂莊飾。心絕貪求。無諸憍慢。清淨自修。以求無上正真之道。故有十二種頭陀行。一住阿蘭若處。(梵語阿蘭若。此云寂靜處。謂比丘當住於空閒寂靜之處。身離憒閙。心離欲塵。永絕攀緣。求無上道。是為第一頭陀行也)二常行乞食。(謂比丘離諸貪求。不受他請。常行乞食。以資色身。助成道業。若得食時。或好或惡。不起分別增減之念。若不得食。亦無嫌恨。得與不得。心常平等。是為頭陀行也)三次第乞食。(謂比丘乞食之時。不著於味。不輕眾生。不擇貧富。平等一心。次第而乞。是為頭陀行也)四一食。(謂比丘修道。應作是念。我求一食。尚有所妨。何況小食。後食。若不自損。則失半日之功。不能一心行道。是故斷數數食。受一食法。是為頭陀行也)五節量食。(謂比丘所乞之食。當作三分。若見渴乏者。以一分施之。又減一摶食。至空靜處。置淨石上。施諸禽獸。若不見困乏者。但食三分之二。亦留一分不得盡食。如此則身輕安隱。易消無患。不廢行道。若貪心極噉。則腹脹氣塞。妨損道業。是故節食。為頭陀行也)六過中不飲漿。(漿即果漿蜜漿之類。謂比丘行道。於種種漿。日若過中。悉不得飲。若飲者。則心樂著。貪求無厭。不能一心修習善法。是故過中不飲漿。是為頭陀行也)七著獘衲衣。(謂比丘不貪服飾。不求好衣。但於聚落中。拾陳舊廢棄之物。浣濯令淨。作為衲衣。禦寒蔽體而已。若貪新好。則多追求。以損道行又能招致賊盜。是故著弊衲衣。為頭陀行也)八但三衣。(三衣即僧伽黎。鬱多羅僧。安陀會也。謂比丘少欲知足。衣取葢形。不多不少。如白衣之人。畜種種衣。及外道苦行裸形無恥。皆不合中道。是故佛弟子。捨此三過。但受三衣。是為頭陀行也)九塚間坐。(謂無常苦空之觀。是佛法之初門。能令厭離三界。比丘住於塚間。常見死屍。臭爛狼藉。火燒鳥啄。則無常不淨之想。易得成就。是故塚間坐。為頭陀行也)十樹下坐。(謂比丘於塚間不得道者。當至樹下。思惟求道。如佛生時。成道轉法輪般涅槃皆在樹下。有如是因緣。是故比丘如佛所行。當於樹下坐。是為頭陀行也)十一露地坐。(謂比丘在樹下坐。如住半舍。蔭覆涼樂。故生愛著。又慮雨漏濕冷。鳥屎污身。毒蟲所擾。於是思惟。露地而坐。隨意快樂。月光徧照。令心明利。易入空定。是故露地坐。為頭陀行也)十二但坐不臥。(謂比丘四威儀中。坐為第一。食易消化。氣息調和。可以入道。若懈怠睡眠。諸煩惱賊。常伺其便。若行若立。心動難攝。是故比丘。常當安坐。脅不至席。是為頭陀行也)調伏下。謂調理妄心。攝伏煩惱。故如上說。栴陀羅此云殺者。是西域賤姓。比此方娼門。更加穢惡。所以動止存心。不與物爭。如者比如也。謂比丘既行頭陀行。但取低心忍辱。不與物爭如栴陀羅。不取品類。何也。以比丘乃尊重佛子。豈取卑賤之人為喻哉。

　　△二廣明觀喻二。初徵起。

　　智光比丘。以何義故。說名真實修沙門行。如栴陀羅。

　　真實沙門即調心佛子也。

　　△二別釋二。一作喻。

　　其旃陀羅每遊行時。手執錫杖。不敢當路。若人逼近。振錫令聞。於大眾中。心行謙下。不敢輕慢。被呵責時。心無怨恨。未嘗加報。罵辱鞭撻。默然受之。何以故。自知下姓不階眾流。以是因緣。被瞋無報。

　　別經云。旃陀羅行。搖鈴標幟。此經云手持錫杖。逢人振錫。而不云搖鈴者。以西域五天竺國。或彼此制度不同。不可以彼難此也。振錫令聞者。因不敢同良人共路而行。或彼避己。或己避人。此為路中事。若在會場。或在聚落。避不及者。必謙下自卑。不敢輕人。若被他呵責。尚不敢怨恨。豈敢加報。至罵辱鞭撻。而甘心受之者。以自知姓卑故也。階者等級也。眾流即大姓貴族流類。葢為自賤彼貴。等級不同之因緣。雖被人責。不敢加報如此。

　　△二法合二。一形同嬰兒觀。

　　智光當知。出家菩薩亦復如是。剃除鬚髮。形同嬰兒。執持應器。依他活命。身著袈裟。如被甲冑。杖錫而行。如持鉾矟。執智慧劒。破煩惱賊。修嬰兒行。饒益一切。是故一切三毒利箭。不入真實沙門之身。

　　初句呼名警省。故曰當知。出家下二句總合前喻也。然彼旃陀羅。自知下姓。不階眾等。所以行時則避路。會人則謙卑。被呵則無怨。罵辱則甘受。良以惡人尚知自忖。被瞋無報。況出家人。不自觀耶。凡對境逢辱。忍而受之。庶得兩安矣。假若一不忍讓。惡業頓生。旃陀羅猶且不如。沙門安在哉。剃除下。別以法喻釋之。嬰兒即孩子也。女曰嬰。男曰兒。頂無長髮。頦無髭鬚。沙門既剃。其形同彼。然嬰兒責不加報。顯其淳朴也。是以出家者。其形既同。其德亦爾。顯有忍辱故。應器即沙門所用之鉢。依他活命者。以頭陀比丘。不自熟食。依他檀越施食。活我身命。亦如嬰兒依乳也。大將被甲冑壯膽。不懼兵矢。喻比丘著袈裟存忍。不懼凶惡。大將持鉾執劍。能破怨賊。喻比丘杖錫秉智。能破煩惱。以調柔忍弱名修嬰兒行也。葢能忍無爭。是比丘之實德也。然既有實德。必令他敬重。或稱揚頌德。故云饒益一切。三毒即貪瞋癡。能傷性德。故喻如利箭。世間愚夫不忍無慧。恣縱三毒。受其所害。沙門不爾。以忍辱智慧。能破三毒。故結云。不入真實沙門之身(以能忍進道。為真實沙門也)。

　　△二三種對治觀二。初標三觀。

　　出家菩薩。以三觀門。修忍辱行。名真出家。

　　△二釋三觀。

　　觀諸眾生是佛化身。觀於自身為實愚夫。

　　此為聖凡智愚觀。既觀一切眾生如佛化身。我當敬重之。反觀自身既為愚夫。理應忍耐。縱遇人所辱賤鞭撻。當作此觀。彼聖我凡。彼智我愚。彼為教我度我。當作此想。反生慶幸。而三毒自息矣。

　　觀諸有情作尊貴想。觀於自身為僮僕想。

　　此為尊卑主僕觀。凡遇辱境觸身。當作此觀。彼主我僕。彼尊我卑。然主子責僕。而僕敢加報哉。常作此觀。煩惱氷釋矣。

　　又觀眾生作父母想。觀自己身如男女想。

　　此為父子天性觀。若逢違境。當作此觀。彼父我子。我自彼生。若遇打罵。如父教子。常作此想。而嗔恚自息矣。

　　△三結勸常觀。

　　出家菩薩。常作是觀。或被打罵。終不加報。善巧方便。調伏其心。

　　前問云何調伏有漏之心。佛則教與三觀。如是對治。是為善巧方便法門。彼有漏妄心。久則自伏。化為無漏智慧矣。

　　△三追釋四性二。一徵起。

　　智光比丘。汝等諦聽。云何名為四無垢性。

　　以前應住結文云。安住如是四無垢性。為結前標後。然有標無釋。且說調伏行。今調伏說已。又當徵起故曰云何等。以前標隨釋。不為追釋。以標釋之間。隔調伏一段。促徵再釋。為追釋也。

　　△二釋義四。初總釋四性。

　　衣服臥具。飲食湯藥。如是四事。隨其所得。麤細稱心。遠離貪求。是無垢性。

　　少欲知慚。沙門本分也。

　　△二重徵明益。

　　諸比丘等。以何因緣。如是四行名無垢性。智光當知。諸佛如來。三十七品菩提分法。皆從此生。佛法僧寶。常不斷絕。是故得名為無垢性。

　　初四句重徵。智光下出明深益。三十七品。即四念處。四正勤。四神足。五根。五力。七覺支。八正道。其行相准三藏法數。菩提分法者。菩提云覺道。即能成佛果之覺道也。分法乃支分助道之別法也。皆從此生者。此即四無垢性。良以初心比丘。雖發勝心。修菩提道。若不得聖傳。不知修法。未免雜念攻心。聖業罔就。是以佛命。但於日用衣食四事。隨分知足。不起愛憎。則菩提分法。念處正勤等。自微至著。依此而起矣。葢佛日之常懸。法燈之續焰。賢聖之聯芳。三寶不斷者。此為由致。故曰皆從此生也。是故下結顯。是令三寶不絕之故。因功得名。為無垢性(以四事知足。不起雜念。為無垢性也)。

　　△三偈頌前科。

　　爾時世尊而說偈言。

　　此標舉。下正頌。

　　智光比丘汝諦聽。出家菩薩所應作。無緣大慈攝眾生。猶如一子皆平等。

　　此追頌誡聽也。以佛觀眾生佛性平等。故如一子。皆如長行。

　　發菩提心求正覺。應作三種成佛法。

　　此追頌標舉三事也。三種即前應住。修習。調伏三種。為成佛之法則。葢菩提正覺為佛果。發心求之為佛因。由因致果。理之當然。故云應作。

　　心常住四無垢性。常修十二頭陀行。下心猶如旃陀羅。

　　初句頌標文。次二句頌調伏等。准長行解。

　　四威儀中作是念。十方無量諸菩薩。剎那剎那趣聖道。彼既修證我亦爾。如何流轉三界中。恒居生死無量苦。我今是身住何界。六道輪迴處何道。胎卵濕化受何生。身口意業於何修。所造罪中何者重。三性之心何心多。

　　此頌三世因果妙觀也。行住坐臥不失尊嚴。人見而畏之曰威。大人動止有法。令人效之曰儀。皆不失正。故曰四威儀。作念即觀心省察也。十方下。正是所念之勝緣。謂菩薩剎那趣道。彼既修證。我豈不然。故云亦爾。此乃修行人增上之心也。下則觀察自己。如何二字是徵審之辭。又嗟歎之辭。意謂菩薩之初基亦人也。而我亦人也。我與菩薩佛性是同。現今流轉三界。恒居生死。受苦無量。如何佛性同而果報異耶。大約我業在前生。未曾修證故也。住何界者。謂我今是身現在此界。不知後身住於何界。此意在中國難投也。六道之中如車輪迴轉。昇沉不定。我於來世不知居處何道。胎等四生。又不知何類受生。此意在人身易失難得也。身口一句。觀我現世身得出家。是為尊重佛子。自忖於三業中何業所修。義兼戒定慧品當有何學。意在恐其退墮也。所造一句。又觀現世未出家時。殺盜等罪。何者為重。意在恐其招報也。三性一句。又觀從生以來。於善惡無記三性中。何心多發。意恐不得純善也。如是一一省察。生大慚愧。則雜念日減。善業日增。入道初門。善莫大焉。

　　如是微細觀察已。大慈大悲恒相續。大喜大捨為先心。為有緣者說妙法。

　　此別頌四心也。如是一句。因觀三世因果畢已。遂發四無量心。四心皆稱大者。大即無量也。愛念曰慈。謂菩薩愛念一切眾生。常求樂事。隨彼所求而饒益之。稱性無量。故名大慈。愍念曰悲。謂菩薩愍念一切眾生。受種種苦。常懷憐愍。拯救濟拔。令其得脫。稱性無量。故名大悲。慶他曰喜。見眾生離苦得樂。其心悅豫。欣慶無量。故名大喜。平等曰捨。於所緣眾生。無憎無愛名之為捨。復念一切眾生。同得無憎無愛。無瞋無恨。無怨無惱。亦復無量故曰大捨。以其刻刻在念。名恒相續。皆為度生之本。故曰先心。為有下。謂雖具四無量心。念念度生。猶不能度無緣之人。故云為有緣者說妙法(問。前云行無緣慈。此為有緣者說法。成有緣慈。其相反何也。答。彼為聖位菩薩。或道後諸佛。具大神通。無量智慧。眾生雖至無緣。彼以神通折伏。或以智慧宣揚。令彼無緣眾生。亦可得度。縱不受化。亦可結緣。此為初心菩薩。現具比丘身。未得神通。未離煩惱。縱勉強為說。彼亦不受。然不唯不受。而反生毀謗。令彼墮苦。不如先度有緣者為佳也)。

　　晝夜修心不暫停。如去頂石救頭然。

　　此頌如來結勸之文。不暫停者無間道也。長行云晝夜觀察勿貪五欲。精勤修習未甞暫捨。然既不受五欲則心空矣。而欲亦不能染心則境空矣。良以心境既空。則得輕安。妙樂隨順。故云如去頂石。如救頭然。夫人為五欲所壓。如石壓頂。而不知重。貪愛攻心。如火燒頭。而不知苦。可謂如羊近屠。難免其死。是以佛命初心比丘。常作是觀。皆得脫離。實為離塵之妙藥。脫苦之神丹矣。

　　念三觀門常不離。觀諸有情是佛身。唯我獨處於凡類。一切眾生等尊貴。我為僮僕居卑賤。世間眾生同父母。我如男女行孝養。被他打罵不瞋嫌。勤修忍辱無怨嫉。

　　此頌對治三種觀法。皆准長行。

　　四事供養心不著。是則名為無垢性。

　　正頌四無垢性也。四事即衣服。臥具。飲食。湯藥。心不著者。即粗細稱心。不起分別。是則下結名。

　　三十七品菩提分。及以如來果報身。如是殊勝無漏法。四無垢性為根本。不放逸行常修習。是名出家真佛子。菩提智種念念增。無漏聖道皆成就。速得超於無量劫。端坐華王法界中。福智二嚴皆圓滿。無邊利海利群生。由無垢性皆成熟。證獲如來常住果。

　　此正頌重徵明益也。長行略。頌文增廣。前但云三十七品菩提分法皆從此生。佛法僧寶常不斷絕。此中果報身即佛寶。殊勝無漏法即法寶。不放逸出家佛子即僧寶。皆從四無垢性所生。故為根本不放逸行。即前不受五欲。慚愧忍辱等。此但離過。常修習則見有功。故下結名。謂如是行持。是名出家真正佛子也。菩提二句。由前常勤修習。所以智種增長。自然五住惑盡。二死皆亡。不唯不漏於凡夫。亦復不漏於二乘。故曰無漏。聖道即是佛果。以惑盡真窮故皆成就也。速得下二句。顯頓證也。良以漸教修行必歷三祗。頓教修行一世超越。如善財一生事辦。龍女立地成佛等無異也。華王者。寶蓮華座也。以佛坐顯尊。故為華王。端坐者正坐也。法界者。謂一蓮華稱法性。當體周徧。非界言界。以一蓮華即一真法界也。義含一處成道時。盡法界一切塵塵剎剎。皆有如來成道也。又華表因。佛表果。果託因成。如佛坐華。福智下。顯兩足稱尊也。有福則感聖凡供養。有智則能成道說法。以福智二種為果上莊嚴。故曰二嚴。以二種具足。故曰圓滿。以上五句。且約頓成自利說。無邊下。又顯自利而後利他也。良以前文。既義含一處成道時。一切剎海皆能成道。然則既盡剎海成道。豈不盡剎海度生。理宜塵塵剎剎。利生說法。然既徧一切處。亦徧一切時。竪窮橫徧。以盡圓頓之旨也。(剎者剎土也。即是世界之別稱。又剎以海言者。寬廣也。無邊者周徧也。有本言劫海者。錯也)下二句。結顯推因。以上種種利益。逆流窮源。皆由四無垢性。慚愧知足則能感福。由三觀忍辱無諍。則能感智。今到果上。兩足莊嚴。塵剎度生。故曰田無等。常住果者。約法報二身說。法身果。無始無終為常住。報身有始無終為常住。若應化身果。機感則現。緣盡則滅。有始有終。若以圓融之義。三身圓現。法報體同。事不離理。法不異應。皆為常住果也(此頌始於四無垢性。及十二頭陀。泛泛然類小始二教。至此則不唯終實。實同圓頓。而先輕後重者。以智光始發道心。恐其不能頓入。且令以四事隨得。勿起貪等。隨分知慚。行十二頭陀及至三輪體空。人法雙亡。頓然超證。理事圓融。究竟成佛。以知世尊攝化之巧。為人之徹。無過於斯焉)。

　　△四詳明四性三。一明衣服臥具知慚獲益二。一長行六。一教其知慚生福。

　　復次智光比丘。出家菩薩。於所著衣。不應貪著。若細若麤。隨其所得。恒於施者為生福田。勿嫌麤惡。

　　所著衣不唯袈裟一種。凡遮體禦寒者皆為衣也。不應貪著者戒之也。粗細但隨檀越之所施也。嫌者憎也。勿嫌粗惡者。令施者獲福也。隨處知慚。即無垢性也。果依佛所教。不唯與檀越作福田。實乃自己之福也。

　　△二戒莫邪穢貪求。

　　不得為衣廣說法要。起諸方便。與貪相應。世間凡夫。為衣服故。非法貪求。造不善業。

　　不得者戒止也。然比丘以廣說法要為利他之行。今戒之者。非戒說法。但戒其不得為貪求衣服廣說也。起諸下。不唯戒說法一種。凡舉心設法。皆為方便。與貪圖相應。若然則瞋癡妄想。無所不起。焉得為無垢性哉。世間下揀別。如士農工商。各有服色。若不守本分。越格求精。是為非法不知慚愧。至於種種作踐。殺害妄為。即是造不善業。而未免招感惡果。出家菩薩切宜戒之。故云不得。

　　△三警策貪求墮苦。

　　墮於惡道經無量劫。不遇諸佛。不聞正法。受苦畢已。復生人間。貧窮困苦。求不得苦。晝夜逼迫。衣不蔽形。食不支命。如是眾苦。皆由先世為衣服故。多殺生命。造種種罪。

　　前為能招之因。此為所招之果。墮者墜落也。惡道即三途。經無量劫者。言其一墮其中。時長不能自出也。不遇下。謂聖人難遇。正法難聞。而人道中尚有不見三寶者。何況三途。良以前生不遵佛化。自恃造業。未結佛法勝緣。所以墮入惡道。故不能見佛。佛縱有大悲拔苦之力。而自己惡業自障。猶不能見之。既不見佛。豈得聞法。然則諸佛說法且不論。即今法道當行時。其地獄餓鬼焉得見聞。畜類雖不繫獄。誰容入於法堂。嗚呼。佛法因緣。不可不結。受苦畢已下。罪滿出獄。縱生人間。餘業未盡。猶不免貧苦逼迫。衣食不給。如是下。結其皆為衣服。多殺生命。造罪所致也。吁。世人但知衣輕裘。服綾錦。不念養蠶煑繭。殺害生物。是為無慚。故感受諸苦。伏願有緣善人。縱不能捨綾錦。棄輕裘。亦可當生慚愧歟。

　　△四結勸如法知慚。

　　出家菩薩即不如是。隨其所得。不嫌麤惡。但懷慚愧。以充法衣。

　　經云有慚愧者。可名為人。若無慚愧。與諸禽獸不相異也。生則令人憎賤。死則難免三途。出家菩薩。離欲知慚。故云即不如是。法衣者。如法之衣。謂隨其所得。粗衣不憎。上妙不喜。不為衣轉。慚愧知足。雖未心境皆寂。亦與道相應。故云法衣。

　　△五廣明十種勝利十。一覆身修善利。

　　得十勝利。一者能覆其身。遠離羞恥。具足慚愧。修行善法。

　　初句總標。下則別釋。出家沙門衣不擇粗。則貪妄滅。具足慚愧。則正智增。修行不著修相。即無漏善法。承此可入聖位矣。

　　△二遠毒修道利。

　　二者遠離寒熱。及以蚊䖟惡獸毒蟲。安隱修道。

　　粗疎袈裟不唯遮體。且禦寒拒熱。衣既護體。毒虫不能傷。善神護祐。惡獸不能害。內絕貪求。外無擾亂。則安隱修道。不亦勝利乎。

　　△三相貌遠邪利。

　　三者亦現沙門出家相貌。見者歡喜。遠離邪心。

　　粗疎袈裟。不唯遠毒禦寒。且亦現出沙門出家知足之相。加之方袍圓頂。脫俗之表。進止威嚴。尊重之貌。內有實德。外有重名。是故眾生歡喜從化。邪心自離。

　　△四寶幢尊重利。

　　四者袈裟。即是人天寶幢之相。尊重敬禮。得生梵天。

　　幢有摧邪顯正尊勝之德。袈裟亦爾。著袈裟者。邪見自離。正智日增。有高遠尊勝之表。令世人見之尊重敬禮。得生梵天。有兩利之功。善莫勝焉。

　　△五滅罪生福利。

　　五者著袈裟時。生寶幢想。能滅眾罪。生諸福德。

　　此名比丘著衣之時。當生尊重。猶若寶幢。寶幢喻袈裟。言其不可輕慢也。良以龍被一縷。尚脫金翅鳥王之難。況具戒沙門乎。滅罪生福。理之必然。

　　△六遠離貪愛利。

　　六者本制袈裟。染令壞色。離五欲想。不生貪愛。

　　西域以白色為上品。起人貪愛。是以佛制袈裟。染為壞色。制即裁正制度。壞即青黑木蘭。令比丘著衣之時。想佛本制。既染為壞色。必令我不起愛心。一衣尚然。何況五欲。由此存心。妄想自滅。然妄心歇處。即是菩提。袈裟之功。利之勝矣。

　　△七永斷煩惱利。

　　七者袈裟。是佛淨衣。永斷煩惱。作良田故。

　　是佛淨衣者。以佛著袈裟。永離煩惱。為能斷煩惱之衣。故為淨衣。良田者。以田能生禾。喻衣能生道。亦能生福。故曰良田。

　　△八消業增善利。

　　八者身著袈裟。罪業消除。十善業道。念念增長。

　　煩惱為罪業之根。業為生死之本。前科既煩惱永斷。此當罪業皆除。然罪除善生。理固然矣。始則從微至著漸成無漏菩提。故曰念念增長。

　　△九良田增長利。

　　九者袈裟。猶如良田。能善增長菩薩道故。

　　前曰良田。始成之相。今曰良田。增長之相。從凡至聖。曰菩薩道。

　　△十由冑防害利。

　　十者袈裟。猶如甲冑。煩惱毒箭。不能害故。

　　袈裟元表忍辱。喻為甲冑者。能防毒箭不能害身。如忍辱無嗔。能防煩惱不能害道矣。袈裟護道。為菩提大本。故云勝利。

　　△六引證三乘共修。

　　智光當知。以是因緣。三世諸佛。緣覺聲聞。清淨出家。身著袈裟。三聖同坐解脫寶牀。執智慧劍。破煩惱魔。共入一味諸涅槃界。

　　以是者。承上但懷慚愧因緣。所以三乘聖人。始而出家。繼而秉戒。袈裟表忍辱。臥具表解脫。良田袈裟遮體。不漏醜形。故表忍辱護德。不現怒色。臥具安身。遠離逼迫。故表解脫超然不受塵累也。寶牀即臥具之類。是知臥具。前文有標。後文無釋。至此以寶牀略顯耳。慧命破惑。如劍斬魔。故云慧劍。諸涅槃者。即三乘人所證之果。共入者。以牀表解脫。由解脫故。方能至果故云入。然界言諸。味言一者。以見權實並彰。諸為三乘權果。一乃上乘法味。葢理入一實。權表有三耳。是知以上。破煩惱。入涅槃。莫大功德。皆從慚愧中來。聽讀之者。理宜珍重。

　　△二偈頌。

　　爾時世尊而說偈言。

　　但標舉。下正頌。

　　智光比丘應善聽。大福田衣十勝利。

　　此頌誡聽標益。

　　世間衣服增欲染。如來法服不如是。

　　此頌法服揀邪也。欲染即非法貪求。法服即粗細隨分。不如是者。不同在家之貪求也。

　　法服能遮世羞恥。慚愧圓滿生福田。遠離寒春及毒蟲。道心堅固得究竟。示現出家離貪欲。斷除五見正修持。瞻禮袈裟寶幢相。恭敬生於梵王福。佛子披衣生塔想。生福滅罪感人天。肅容致敬真沙門。所為不染諸塵俗。諸佛稱讚為良田。利樂羣生此為最。袈裟神力不思議。能令修植菩提行。道芽增長如暑苗。菩提妙果類秋實。堅固金剛真甲冑。煩惱毒箭不能害。

　　此頌十種勝利也。初二句頌前覆身修善利。前云修善。頌言福田。葢福田即善也。遠離等二句。頌遠毒修道利。前云安隱修道。頌云道心堅固者。既寒暑不逼。毒蟲不擾。所以安隱。自然道心堅固究竟菩提也。示現等二句。頌相貌遠邪。然頌與長文互有隱顯。長文相貌顯。離貪隱。頌文反之者。以既現出家相貌。自然離諸貪欲。前云見者歡喜。遠離邪心。是令他人遠邪。頌中却言自斷。前云邪心即頌中之邪見。邪乃五見之總稱。以邪謬分別故名邪見。即五利使也。(謂身見。邊見。邪見。戒取見。戒禁取見)正修持者。謂五見既除。正見自現。從正見中修。故名正修。瞻禮下一句。頌寶幢尊重也。瞻謂目視。禮謂拜禮。約身言。恭敬約心言。既觀袈裟如寶幢。尊重高顯。又能破邪扶正。所以心敬身禮。表裡皆誠。故感生梵王之福也。佛子下二句。頌滅罪生福利。長行云寶幢想。頌云生塔想。葢塔云高顯。即同寶幢。前言福德。頌感人天。葢福德者感人天也。肅容下二句。頌遠離貪愛也。肅謂端肅。容謂形容。敬謂莊重。既著壞色袈裟。為尊重佛子。必行止端肅。不致荒唐。身心莊重。不致輕浮。此則具大威儀。表表大人。佛印為真沙門。(沙門云勤息。謂勤修善法。止息惡事也)不染諸塵者。諸塵即五欲也。上句約身表。下句顯實德。假若外現威儀。內著貪圖。則非沙門。以其外肅內淨。方為真實沙門也。諸佛下二句。頌永斷煩惱也。言袈裟出塵之表。諸佛讚為良田。必一切道德福壽。自此生矣。然既能自利亦能利他。故曰利樂等。袈裟下二句。頌消業增善也。神力實非袈裟。以袈裟能出神力故。何也。以比丘既著。惡念不生。久而成定。定能發慧。而神通智力。何所不出。脫人意表。故不思議。袈裟既有神力。能發行人智勇。所以菩提行法已生者修飾增長。未生者栽植令生。故云能令等。道芽下二句頌良田增長也。苗實之喻。增長之功。自因至果。總歸袈裟之功也。堅固下二句。頌甲冑防害喻。准長行。

　　我今略讚十勝利。歷劫廣說無有邊。若有龍身披一縷。得脫金翅鳥王食。若人渡海持此衣。不怖龍魚諸鬼難。雷電霹靂天之怒。披袈裟者無恐畏。白衣若能親捧持。一切惡鬼無能近。

　　此頌結略該廣也。若有下八句。前云袈裟具神力。此正顯神力也。海龍王經云。有龍王白佛。如此海中無數種龍。有四金翅常來食之。願佛擁護。令得安隱。於是世尊脫身皂衣。告龍王。汝取是衣。分與諸龍。皆令周徧。於中有值一縷之者。金翅鳥王不能觸犯。持禁戒者。所願必得。又大海之中。有諸毒龍惡鬼。及大魚等。渡海之人生大恐怖。若人捧持。毒龍敬佛不敢擾害。雷電霹靂。上天之怒氣。披袈裟者。縱有大過。雷不忍誅。(雷能警䇿。電能照察。雷之迅爆急疾者。為霹靂)白衣是在家常人。或家宅不安。鬼神作亂。若捧持袈裟。鬼不能近。以上皆神力之驗也。是知袈裟為佛淨衣。有善神衛護。故有此威。不然無情之物。何能之。夫袈裟出塵之表。諸佛制之。善神護之。鬼神畏之。比丘披之生道。白衣捧之除殃。具不盡之靈妙者。亦由人心信與不信耳。葢信者必敬。故有所感。降之於百祥。不信則生謗。亦有所感。豈不降之於百殃乎。慎以敬之。

　　若能發心求出家。厭離世間修佛道。十方魔宮皆振動。是人速證法王身。

　　此頌驚魔證道。以結出家之功効也。楞嚴云。一人發真歸元。此十方空皆悉消殞。云何空中所有國土而不振裂。正脉云。發真歸元者。言住大定入圓通者。真顯妄破。歸無二之本心也。空皆銷殞者。應念將化無上知覺也。國土振裂者。內動外感也。然彼既如是。此豈不然。今云出家厭世修道。即入發真歸元之大定。真顯妄破之奇功。魔宮故此振動。義兼遠害降魔。而後方能成道矣。法王即佛。速證即頓證此方結出家之功効如此。葢楞嚴獨顯定力。此經亦兼袈裟。皆顯神力不可思矣。

　　△二明乞食除貪十種勝利二。一長行三。一標徵十利。

　　復次智光菩薩。出家佛子。常行乞食。應捨身命。不斷是心。所以者何。一切有情皆依食住。是以乞食利益無窮。汝等當知。出家菩薩。常行乞食。有十勝利。云何為十。

　　常行乞食等者。謂修行人。若無飲食。身疲力倦。命且不支。豈能進道。若得飲食。資益於身。心安體健。乃可進道矣。應捨身命不斷是心者。當知身命非必定應捨。但言不可怠惰。不避風。雨念念提撕。然一有怠惰。則諸行皆喪矣。故曰不斷是心。是心即乞食心也。有二意。一者為離四邪命食故。大智度論云。諸比丘等。當以乞食清淨自活。不應以下口。仰口。方口。維口。四種邪命食以自活命也。下口食者。(謂種植田園。和合湯藥。以求衣食。而自活命)仰口食者。(謂仰觀星宿日月風雨雷電霹靂。術數之學。以求衣食。而自活命)方口食者。(謂曲媚豪勢通使四方。巧言多求。而自活命)維口食者。(維即四維也。謂學種種呪術。卜算吉凶。以求衣食。而自活命)以上離四邪命。為乞食之一意也。二者破餓外道邪見。有等外道。自以吞饑忍餓為解脫法。枉自饑餓。不知徒受困苦。安能解脫。故佛教比丘。常行乞食。資身助道。令他生福。不以饑苦為道也。

　　△二分條別釋十。一活命自由益。

　　一者常行乞食。以自活命。出入自由。不屬他故。

　　出入約安居處說。以佛制比丘。日中一食。樹下一宿。出則乞食資養色身。入則行道參究本性。自由者。出家人。孤雲野鶴。內無妻子罣礙。外無世務攀緣。以道為樂。故云自由。不屬他者。他即人情事務也。

　　△二說法起善益。

　　二者行乞食時。先說妙法。令起善心。然後自食。

　　檀越施食。沙門施法。以見食法二施。自他兼利之勝益也。又乞食令他種福。說法令他種慧。是為化利人天之妙行。

　　△三化他生福益。

　　三者為不施人。發大悲心。為說正法。令起捨心。而生勝福。

　　前科為不善者說妙法。令彼起善。護彼不墮三途。此科為不施者說正法。令起捨心。護彼不墮貧賤。故云生福。可謂大悲矣。可謂勝利矣(其所重者。大悲說法也。假若不能說法。又無淨行。乞丐無異。勝福何生)。

　　△四福智無窮益。

　　四者依佛教行。增長戒品。福德圓滿。智慧無窮。

　　前云常行乞食。化他說法。即佛教行人欽遵不違。遠離邪命。即是依佛教行。增長下。謂心無貪求。身無罣礙。表裏既淨。即是增長戒品。戒能生定。定能發慧。內具慈悲。外彰萬行。自他兼利。一切功成。義兼人天供養則福圓。凡聖讚揚則德滿。又能應機說法。則見智慧無窮。不亦兩足尊乎。故云勝利。

　　△五消慢起敬益。

　　五者常行乞食。於七九慢。自然消滅。眾所恭敬。是良福田。

　　七慢者。恃己陵他。貢高自大。於佛法中。自謂滿足。所計不同。故有七種。一慢。(謂同類相傲也。於相似法中。執己相似。又於下劣中。執己為勝)二過慢。(於同類相似法中。執己為勝。或復他人勝於己處。執為相似。言我與他同)三慢過慢。(於勝爭勝。他本勝己。而反執己勝他。是為慢過慢)四我慢。(恃己陵他也。倚恃自己所能。欺陵他所不及)五增上慢。(未得。謂得未證謂證也。本未得上聖法。謂我已證上聖之法。即大妄語)六卑劣慢。(以劣自誇也。謂己但有下劣少分之能。反自矜誇。以彼多分之能不及於我也)七邪慢。(自實無德。妄為有德。執著邪見。不禮塔寺。不敬三寶。不誦經典)以上為七慢。九慢法數不出。惟恐上於父母。下於子姪而爭勝者。兼前七種。共為九慢。再俟參考。自然消滅者。謂沙門外著袈裟。內存忍辱。常行乞食。則貢高自退。憍慢亦除。是為有德之人。誰不恭敬。令他種福。能消信施。故曰良田。

　　△六當得頂相益。

　　六者於乞食時。當得如來無見頂相。應受世間廣大供養。

　　無見頂相者。是佛三十二相最上之相也。謂頂上有肉。高起如髻。在青螺髮中。一切人天二乘菩薩皆不能見。是佛因中常行乞食。感發而成。比丘亦爾。我今乞食。當得此相。應受下。謂因中乞食。果上應供(當得二字。是行人之願也。以乞食為因行。頂相為果德。然既感頂相。必究竟成佛。要知行人正乞食時。三輪俱寂。二執全空。能乞之心。天眼龍睛。覷他不著。有如是因。方感頂相之報。若夫人我攻心。貪瞋交作。求一人天果報猶恐未能。頂相奚得哉)。

　　△七住持三寶益。

　　七者汝等佛子隨學此法。住持三寶。饒益有情。

　　此法即常行乞食之法。隨學者。隨從佛教習學不違。住持三寶者。安心佛道。覺照自。心是為住持佛寶。依教奉行。軌持不失。即住持法寶。與眾同住。和合無瞋。即住持僧寶。紹隆三寶。常住於世。為人天軌範。出世慈航。故云饒益。

　　△八戒無希望益。

　　八者於乞食時。不得為求飲食起希望心。讚歎一切男子女人。

　　乞食之法。在隨緣知足。故不得起希望之心。假若希望求食。謬加稱讚。是為阿䛕諂詐。尊重佛子故不如是。益在止貪。

　　△九平等行慈益。

　　九者行乞食時。須依次第。不應分別貧富之家。

　　不分別是平等行。謂法性平等。本無高下。當稱性循乞。遠離情見。可謂慈航普駕之勝益矣。

　　△十佛喜為緣益。

　　十者常行乞食。諸佛歡喜。得一切智。最為良緣。

　　依教奉行。乞食為緣。得一切智。所以佛喜。一切智者。以乞食所以資命。命在所以修道。道成所以起智。智知一切法。約所知法上得名。故名一切智。然此道與智。皆從乞食活命中來。所以乞食為得智之良緣也。

　　△三結略該廣。

　　智光菩薩。我為汝等略說如是十種利益。若廣分別。無量無邊。汝等比丘。及未來世。求佛道者。應如是學。

　　△二偈頌。

　　爾時世尊而說偈言。智光菩薩汝諦聽。出家大士應離貪。當發出世修行心。乞食頭陀為根本。凡夫住於有漏食。聖者悉依無漏食。有漏無漏諸聖凡。一切無不依食住。我為汝等諸佛子。開演出世三利行。三世如來所稱讚。乞食功德有十利。

　　此頌誡聽標益也。大士即菩薩之稱。應離貪者。謂出家人借食助道。隨得便用。勿得希望美食。即是離貪。頭陀雖有十二。以乞食為本。凡夫即泛常之夫。但知穿衣吃飯。饑飡渴飲而已。住者依止也。依飲食資養。方能住世。有漏者。以人有我執。食有生滅故。即後文段觸思識四食也。以未得真常。皆有墮落。故名有漏。無漏者。即禪悅法喜為食也。有漏無漏下。雙結聖凡。謂聖凡品格雖殊。莫不皆依食住。(食者本無漏與不漏。然漏不漏只在人耳。如界內凡夫。我執不亡。不出三界。漏落於人天等。故名有漏。三乘聖人我執已盡不落三界受生。故名無漏)二利者。即自利利人。如乞食資身。借身修道為自利。令施食之人。供養獲福為利他。然食雖兼四。且約段食。三世下二句。結顯標益。

　　偏稱此行最為勝。出入自在無繫縛。先令施主發初心。令趣菩提然後食。為除慳貪說妙法。能趣大捨無量心。依大師教行乞食。增長無量諸梵行。七九種慢自除滅。為諸人天所尊敬。如來頂相不可見。轉妙法輪化十方。盡未來際傳此法。令不斷絕三寶種。若為飲食起妄心。不應讚歎諸男女。起大慈悲平等意。不生分別貧與富。清淨乞食佛所讚。一切種智從此生。

　　此正頌十利。初二句頌長行第一利。此行。即長行乞食之行也。以其離貪助道。最為勝利故。無繫縛者。既常行乞食。孤標自得。無罣無礙。即長行不屬他故之義。先令下二句。頌第二。先令發心者。即是說法開示。令未發心者發心。故曰初心。令趣菩提者。即前文善心。長行只言善心。頌中令趣菩提。所謂能令施主趣菩提之善心也。趣者向也。謂向果之初心也。然後食者。即乞食之人願行也。如未及受食。先舉其意。願施食之人。先證菩提。祝願之次。方乃食之。非是施主實成道後乞者方食。為除下二句。頌前第三。為除慳貪者。即長行為不施之人。因彼慳貪不施。故說妙法。廣讚布施功德。以投彼慳者之機。故云妙法。因法投機。令慳者大悟。故能趣向大捨。所謂打破慳囊。運出寶藏。故云無量心也。依大下二句。頌前第四。大師即佛。梵行即前戒品。義兼福智。七九二句頌前第五。如來下二句頌前第六。長行云應受世間廣大供養。頌云轉妙法輪。化十方者。互有隱顯。以長行但云受供。不云說法。是受供顯。說法隱。頌中反之。若前後照應。因轉法輪教化十方。所感人天供養其意則全。盡未下二句。頌前第七。傳此法者。即除貪乞食之法。轉相傳受。能令三寶常住。故云不斷絕。若為下二句。頌前第八。長行云。不得為求飲食起希望心。頌云若為飲食起妄心。若字不順。只當用不字為妙。不應下。當增為食二字。即不應為食讚歎男女。與長文合。起大下二句。頌前第九。前云須依次第。頌云平等。葢次第即平等行慈也。清淨下二句。頌前第十。前云佛歡喜。頌云佛所讚。葢因歡喜所以稱讚。一切種智。即佛智也。從此生者。謂逆流窮源。皆從乞食生起也。良以乞食離貪。即是無垢性。以無垢性中起無漏行。具無量德。終證佛智。而出世之益。何勝此乎。故標勝利者宜矣。

　　三世如來出於世。為諸眾生說四食。段觸思識為其四。皆是有漏世間食。唯有法喜禪悅食。乃是聖賢所食者。汝等厭離世間味。當求出世無漏食。

　　此頌結顯勝益也。佛謂眾生皆依食住。食有四種。今初二句標定。第三句列名。段謂行段。或分段。(有資益之義。謂以香味觸三塵為體。入腹變壞。資益諸根。故言段食。古譯經律。皆為摶食。以手摶取故。後譯復言漿飲等不可摶取。遂譯為段食)觸食。(觸即對也。謂六識所對色等諸塵。柔軟細滑。冷暖等觸。而生喜樂。俱能資益諸根。故為觸食。又一切鬼神。觸氣而食。故名觸食也)思食。(思謂第六識思想可愛之境。生希望意。而能潤益諸根。如人饑渴。至飲食處。望得飲食。而身不死。故名思食也)識食。(識以執持為義。即第八識也。由前三食勢分所資。能令此識增勝。執持諸根。故名識食。又無色界天。及諸地獄眾生。不用飲食。獨有第八識執持長壽。故有食義)葢此四食俱約界內。故曰皆是等。唯有下二句。為無漏食。法喜者。即聞法歡喜。而能充饑。故有食義。禪悅者。即無漏禪定。寂靜安閒。其心怡悅。而能充滿。故有食義。不用世間四食。是為聖賢食也。法華云。法喜禪悅食。更無餘食想。汝等下二句結勸。然世間之食雖具四種。而佛命乞食者乃段食也。今又勸離者。謂佛對初進沙門。離四邪命。常行乞食。除貪去慢。資益諸根。無非助道之緣而已。然久之亦不可戀著。意在欲求出世之道。須求出世之食。必當參究佛法。見道而喜。又禪定怡神。可資慧命。是為無漏。此亦回權入實之謂也。又尋常乞食。不作食想。不知有我。能所兩忘。三輪俱寂。雖段食亦為無漏矣。

　　△三明恒服棄藥十種勝利二。一長行三。一指明標徵。

　　復次智光菩薩。出家佛子。於諸醫藥不應貪著。若有病時。他煎藥已。所棄捨藥。訶梨毗梨。及阿摩勒。取是等藥。即應服之。乃至一生。服所棄藥。於諸藥等。常生知足。如是名為真實沙門。出家佛子。恒服棄藥。是人獲得十種勝利。云何為十。

　　此醫藥中無垢性也。棄藥者。即他人煎飲所餘之渣為棄藥。謂棄之不用也。良以四大不調。或五臟不和。皆謂有病。須醫藥以治之。仍用投症者可愈。未聞他服所棄之渣已取為藥。若以醫書論。無味之甚矣。今佛用之者。良有二義。一事。二理。事者如棄藥無力。亦未嘗投病。而欲其功効者。乃三果之力也。用果作引。無病不治矣。此乃如來現量之知。勿以世論為難也。三果者。一訶梨。此云天主持來。此果為藥。功用至多。無所不入。亦無所不效也。二毗梨。具云毗梨耶。此云精進果。若用此果。有追尋病根之力也。三阿摩勒。樹葉似棗。華白而小。果如胡桃。味酸甜。可入藥用。此三果共棄藥煎之。或為丸。為散。亦不定。以上約事說。實用棄藥。奈三果此方無。若然在西域則可。在此方則未可也。不可膠柱。二約理表。事藥治身。理藥治心。良以心病雖多。簡略不出六種。一貪病。於世五欲希望無厭。出家比丘。用布施藥。發解脫心以治之。二放逸作惡病。當用戒藥治之。三嗔病。當用忍樂治之。四怠病。用精進藥治之。五昏沉妄想病。用禪定藥治之。六癡病。用智慧藥以治之。廣至八萬四千塵勞皆病。當用八萬四千陀羅尼藥以治之。問。六度固有藥義。而未甞棄之。然用表棄藥者何所取法。答。六度之法。誠為超凡之妙劑。入聖之神方。諸佛用之。治五住煩惱諸病。離二死之苦殃。證一乘之妙域。固未甞棄之。而凡夫眾生不信因果。不省罪福。放逸造業。甘心苦趣。束手死門。雖有六度良藥。背馳弗顧。非棄而何哉。今佛借事表理。應服者則服。事事知足。處處達真。名為真沙門。佛弟子也。恒服下。標十勝利。三果名。或表戒定慧(華山止持會集。引根本百一羯磨云。有五種果。若食非時。若病無病。並隨意食。一阿梨勒。此云天主持來。二毗醯勒。三菴摩勒。即嶺南餘甘子。形似梹榔。食之除風。四末粟者。即胡椒。五舉苃利。即蒟醬。蒟音舉。亦可作藥)。

　　△二正明十利十。一息貪正念益。

　　一者為求藥草。不近他人。永息貪求。安住正念。

　　既為他人所棄之藥。處處有之。取來便用。不近他人者。即不向外馳求也。永息貪求者。不起妄想也。安住正念者。道心不退也。

　　△二觀門成就益。

　　二者不淨觀門。易得成就。出世之心。能得堅固。

　　佛令初心多欲之人作不淨觀。謂澄思靜慮。通身內外。三十六種不淨。九孔常流。深生厭惡。欲心不起。即五停心觀之一也。彼為正觀。此用棄藥助之易得成就者。謂棄捨之物。污濁可厭。與觀相應。然正助相兼。則功夫得力。而道心自固。觀法可成矣。

　　△三速證禪悅益。

　　三者於諸珍味。恒不貪著。速證正智。䬸禪悅味。

　　恒不貪著者。謂遇則隨緣。過不妄想。貪心歇處。正智現前。念與智合。故曰證智。禪為定體。智從禪出。還能覺禪。如舌飡味。

　　△四知足解脫益。

　　四者於諸世間一切財物。常能知足。早得解脫。

　　古人云。知安則榮。知足則富。世諦尚然。況沙門乎。既服棄藥。三毒皆消。於諸財物。一念不生。即是解脫。

　　△五親近善友益。

　　五者不近世間一切凡夫。親近出世清淨善友。

　　因服棄藥。永離貪求。心如藻雪。行若氷霜。是以不近凡夫。則五欲不能染。親近善友。則道念必能增。

　　△六知慚解脫益。

　　六者由不嫌惡諸棄藥等。於麤飲食。亦得解脫。

　　情生於愛。業發於情。以情愛攻心。貪欲熾盛。忻美厭粗。人之常情。由是佛命比丘。飲食棄藥。雙離愛憎。則解脫道成。

　　△七世間尊重益。

　　七者於所重藥。永不希望。一切世間無不尊故。

　　所重藥者。即世人所貴重者。永不希望者。言出家佛子。唯道可修。身雖有病。已無私囊。豈為殘軀。妄登檀府之門耶。應知佛所戒者。戒其不當為而強為者。非戒其當然而不然者。假若檀越以貴重之藥誠心供養。若畢竟不受尤為不可。何也。檀越供養元為求福。況沙門以利他為重。己若不受。彼不果願。己亦傷慈。豈其然乎。葢佛所戒者。乃無人供養者不得希望也。自然德感尊敬。神鬼護持。故云一切世間等。

　　△八證得法身益。

　　八者速能調伏諸煩惱病。證得如來常住法身。

　　煩惱兼五住。病亦兼二死。調伏即修證功夫。速即頓義。謂煩惱既亡。生死亦盡。證得法身。常住不滅。

　　△九永斷煩惱益。

　　九者永斷三界一切煩惱。能療眾生身心重病。

　　此承前益。一切煩惱既已永斷。生死病根自既已除。以大悲心。起利他行。又能調伏眾生身心之病。益見兩利之功也。

　　△十得大菩提益。

　　十者能順佛教。修菩薩行。福智圓滿。得大菩提。

　　能順者。遵行佛教。能服棄藥即無垢性。修菩薩行者。不出六度。義兼利他。以利他則福圓。自修則智滿。福智圓滿。究竟成佛。故曰得大菩提(大菩提者佛之智果也)。

　　△三結囑流布。

　　智光當知。我為汝等。略說棄藥十種勝利。如是妙行。去來現在出家菩薩。皆共修學。汝等應當為諸眾生演說流布。無令斷絕。即為如來廣設供養。世間所有財敬供養。所不能及。於菩薩行。不復退轉。速證無上正等菩提。

　　如是妙行者。即服棄藥。亦兼衣服飲食。乃三世菩薩共修之行也。汝等下。囑累流通。無令斷絕者。續佛慧命也。即為下較勝。然為字有二音兩解。一音唯。謂為者當也。是也。當是如來以無垢性法供養眾生。以佛觀眾生有佛性無修法。故為說此令彼修證。是佛以法供養眾生也。有種種勝利。故云廣設。應知此解。於無令斷絕下。略斷一斷說。言雖是汝等演說流布。奈經是佛說。即是如來供養也。此為一解。二者音未。為者與也。指智光等說。謂汝等為諸眾生演說流布者。即是與如來廣設供養。以代佛演說。不違佛命。即是供佛也。世間下較量。於菩薩行下。亦指智光等。因修獲益說。二解皆通。

　　△二偈頌。

　　爾時世尊重說偈言。智光比丘汝善聽。出家所服無垢藥。菩薩妙行此為先。眾生有病如己病。以大悲恩救眾苦。復用慈心施安樂。最上妙藥與他人。

　　正頌良藥救人也。既云棄藥。何得無垢。大約垢淨從心。以心離貪求。則自心清淨。物隨心轉。雖棄藥入口豈不潔乎。復以三果助之。而何病不愈哉。第三句自利。妙行通說即諸行也。此字別說即棄藥也。乃歎法奇特。故說為先。第四句利他。言眾生皆有佛性與己同具。故彼之有病。如自己有病也。以大下。既言大悲。必有公物濟世之恩。故曰救苦。復用下。既能救苦。必得安隱。則有洪仁惠德之慈。故曰安樂。最上一句。躡前救苦施樂皆是妙藥施人也。良以前云藥具事理二義。若事上說。眾生有身病則受苦不樂。今以投病之藥令彼得痊。自然安樂。乃救身病之妙藥也。若理上說。藥即是法。善用投機之法。能治眾生心病。以眾生有煩惱生死。故苦而不樂。今與說法。令彼依法修行。即為服藥。斷煩惱根。出生死苦。自然受享法樂矣。

　　前人所棄而自服。菩薩不擇貴賤藥。但療眾病令安隱。取他所棄之餘藥。飲食以充治所疾。取他棄藥有十利。三世如來共稱讚。

　　此頌棄藥自服也。夫為菩薩者。不惟能行人所不能行之行。今亦能服人所不欲服之藥。然良藥濟人。棄藥自服。葢菩薩之所以為菩薩者。實常人之所不及也。

　　雖求醫藥不近他。永息追求住正念。不淨觀門易成熟。而能遠作菩提因。不著甘味離諸貪。當求法喜禪悅食。於世財寶能知足。獲得無漏七聖財。捨彼凡愚不共住。親近聖賢為良友。由是不嫌眾棄藥。亦於飲食斷貪求。珍膳妙藥不希望。世間所有咸尊重。能療身心煩惱病。悟得真如法性身。永斷三界諸習氣。證得無上真解脫。能順佛教趣菩提。福智圓成報身果。

　　此頌棄藥十利也。初二句頌長行第一。不淨下二句頌長行第二。菩提因即長行出世之心。而能遠作等者。以近為不淨觀之助緣。遠為菩提果之助因也。不著二句頌前第三。於世下二句頌前第四。七聖財者。一信財。(信即信心。謂信能決定受持正法。以為成佛之資。信為道本。故名信財)二進財。(進即精進。謂未得見諦。而一心精進求出離道。以為成佛之資。故名進財)三戒財。(戒即戒律。謂戒為解脫之本。能防三業之非。能止三業之惡。以為成佛之資。故為戒財)四漸愧財。(慚者慚天。愧者愧人。謂既能慚愧。則不造諸業。以為成佛之資。故名慚愧財)五聞財(聞為三慧之首。聞必能思。思必能修。謂若能聞佛聲教。則開發妙解。如說而行。以為成佛之資。故名聞財)六捨財。(捨即捨施。謂若能運平等心無憎無愛。身命資財。隨求施與。無所悋惜。以為成佛之資。故名捨財)七定慧財。(定慧即止觀也。定則攝心不散。止諸妄念。慧則照了諸法。破諸邪見。邪見既破。諸見不生。為成佛之資。故亦為財)然既云聖財。則知珍財助貪。聖財助道矣。捨彼下二句。頌前第五。由是下二句。頌前第六。斷貪求即前文得解脫義。珍饍下二句。頌前第七。能療下二句。頌前第八。永斷下二句。頌前第九。此頌與長行文別義同。長行云一切煩惱。通現行種子。此云諸習氣。獨約種子。前云能療眾生身心重病。利他邊義急。頌云證得無上真解脫。在自利邊急。然己利而後利他。二義不失。能順下二句。頌前第十。前云得大菩提。頌云成報身果。然菩提即報果之菩提也。

　　汝等佛子皆修學。當坐金剛真道場。

　　此頌結勸當修也。修學二字。具止觀定慧兼六度等。皆依四無垢性為根本故。金剛真道場者。即等覺位金剛心。解脫道前。無間極力。至堅至利。能斷無明生相。微細惑體。故取喻金剛。真道場者。即一乘實際理中。為稱性道場也。當坐二字。即智與理合。如身坐座。當知此處。若漸修。則竪經五十五位真菩提路。方至於此。若利根者頓修。一剎那間。妙觀相應。根本無明盡。便入妙覺。究竟成佛矣。此經頓教。當依頓說。以上追釋四性大科竟。答前應云何住之問也。言追釋者。以標辭在先。廣釋在後。中隔調伏一段。調伏之後釋之。故名追釋。以知佛語自在。然亦三義互參。且依多義者定科耳。

　　△三說修習。

　　此答云何修習無垢之業。分三。一如來正教修攝其心二。一長行五。一教住蘭若。

　　復次智光。出家菩薩。遠離喧閙。住阿蘭若。修攝其心。無量千歲。以求佛道。

　　梵語阿蘭若。翻云寂靜處。遠離喧閙者。不為五欲所惑。住阿蘭若即靜處安居。或山間或林下。不為聲色所惑之處皆名蘭若。為修行人所依之境也。修攝其心者。為所行之道。出家菩薩為能修之人。良以妄心放蕩。若野馬狂猿。奔馳不息者。葢為塵世之引發也。是以佛命出家人離諸塵世。自然境寂心安。易於修習。縱有已熏種子。假戒定慧降之斷之。是謂修攝其心也。無量下。正顯延促無礙也。謂在此幽靜之所。大忘人事。不知有身。亦不覺時長。一念萬年。萬年一念。雖曰無量千歲。不失頓義。

　　△二引聖證成。

　　三世如來。離諸喧閙。寂然閒居。萬行增修。證菩提果。緣覺聲聞。一切賢聖。證得聖果。亦復如是。

　　如來是已成之果。萬行為道前之因。依果談因。意在勸人修證也。一佛既爾。佛佛皆然。故曰三世。諸喧閙者。亂聲惑心。所以離之。寂然者。幽靜無為。所以居之。如是則心空境寂。人法雙亡。故曰閒居。不修而修故曰萬行。成一行而諸行圓具。證一位而諸位頓彰。故曰增修。然既云萬行。必經位次。即諸位中歷修之萬行也。又修為次第之功夫。證謂親得之實果。依修成道。故曰證菩提果。此獨約佛乘說。下別舉二乘緣覺。從十二因緣成道者。聲聞。聞佛四諦聲教證果者。一切賢聖者。通舉三乘人各有賢位聖位之不同。而從凡入聖。親證實到者。皆依蘭若靜處修成。故云亦復如是。夫利他須在塵世。自修實讓山林。可謂靜修龍天喜。居塵佛祖憂。假若居塵不染。非上上根人則不能矣。然通論修行。必從靜謐。

　　△三標徵十德二。一標徵。

　　其阿蘭若。有十種德。能令證得三菩提果。云何名為十種勝德。

　　△二分釋十。一威儀自在德。

　　一者為得自在住阿蘭若。四威儀中不屬他故。

　　出家元為離塵。若不從靜。塵俗何異。又自在非為偷安。意為修證也。因為修行方住蘭若。四儀可知。不屬他者。唯此一句為勝德。他者人事也。若在塵中。為他六親境緣牽引。有不由己者。今居蘭若。不屬他緣牽擾。幽靜自在。成道必易。非勝德而何。

　　△二離我我所德。

　　二者離我我所。名阿蘭若。於樹下時。無執著故。

　　我即我執。妄執五蘊身中有主宰故。我所即我所有。若妻子眷屬。或功名財物田產等。此執心外實有。即是法執。今居蘭若。外境不擾。自心不動。我法二執若伏若斷。既二執不起。一性幽靜。乃自心即阿蘭若。此約理說。若於樹下等。言樹下即阿蘭若。此約事說。佛制日中一食。樹下一宿。諸緣頓斷。一念清修。達萬法唯心。故無執著。非勝德乎。

　　△三無愛無畏德。

　　三者於臥具等。無所愛著。由斯當臥四無畏床。

　　臥具者。臥身之具也。在家人。或雕床繒枕。起人愛著。或因愛生貪。縱情障性。出家比丘。岩樹為房。草鋪為座。慚愧知足。故無所愛著。由斯下。因功致德。斯者此也。即因無所愛著。道力日增。修得如來大休歇處。故曰當臥等。無畏表床。非無畏即床。此皆佛德。行者分具。安然無畏。道在其中。如身臥床。故曰四無畏床(四無所畏者。即一切智無所畏。漏盡無所畏。說障道法無所畏。說盡苦道無所畏)。

　　△四三毒遠離德。

　　四者阿蘭若處。三毒微薄。離貪瞋癡所緣境故。

　　三毒即貪瞋癡。微薄者非是全無。以山中幽靜。既無所緣之境。三毒不發現行。故曰微薄。然久之必種現皆滅。由依蘭若。故獲斯益。

　　△五不求五欲德。

　　五者樂阿蘭若。修遠離行。不求人天五欲樂故。

　　五欲有二種。一財色名食睡。為眾生所欲之境。故名五欲。或色聲香味觸。為五根之所緣。亦為五欲。初句樂字。舉行人渴慕之心也。修行。即蘭若中所作之功夫也。遠離。即心不緣境。一切不著之深定也。下二句。既云不求五欲。志在無上涅槃。是為勝德。

　　△六修習佛道德。

　　六者能捨喧閙。住閒寂處。修習佛道。不惜軀命。

　　為修佛道。所以捨閙從寂也。不惜軀命者。謂大丈夫唯道為慕。不惜其勞。不知有身也。假若愛惜軀命。未免憚勞畏苦。少有迴護。則志惰行疎。今言不惜。是為大德。

　　△七事業易成德。

　　七者愛樂寂靜。世間一切事業。易得成就。無障礙故。

　　寂靜即阿蘭若。一切事業即戒定慧等。乃成佛之事。無漏之業。皆寂靜中生。故曰易得成就。若心有所惑。行有所阻。是為障礙。今心寂境空。故無障礙也。

　　△八易成出世德。

　　八者世出世間。一切事業。易得成就。無障礙故。

　　前科雖云戒定慧等成佛之事。且約因位修行邊說。此科約證果說。世出世間者。即不離世間果。而得成就出世間果也。果上事業。如神通妙用。三昧解脫。餘如前說。

　　△九百千三昧德。

　　九者阿蘭若處是三昧空。能得百千大三昧故。

　　梵語三昧。此云正受。定之別稱也。然煩惱生於動。三昧成於靜。一定既成。諸定皆應。三昧空者。謂定中不受諸法。云空三昧。又云能得五千者。謂定體無二。事有千差。應萬事而一心不動。即百千三昧也。

　　△十無礙大智德。

　　十者清淨如空。以為舍宅。心無障礙。得大智故。

　　阿蘭若中無塵事所擾。故云清淨。蕩蕩無為。故云如空。行人依之。猶如舍宅故。心無障礙者。謂真心體上。五住惑盡。因行已滿故。得大智者。即佛智。菩提果成故。

　　△四勸住莫離。

　　智光當知。阿蘭若處。有如是等無量功德。以是因緣。出家菩薩。誓捨身命。不離山林。若為聽法。供養病人師僧父母。出阿蘭若。入聚落中。宜速還歸於蘭若處。

　　誓捨身命不離山林者。為正勸以決其志也。然人非不愛其命。但較於道者不能兩全。是以欲速成道。不覺有身。縱至危急坎坷之時。寧可捨身。不離山林。假一離之。則心逐境牽。被境所迷。而難得收攝矣。若為聽法等事。而不容不去者。則亦聽出。無非暫許。而聚落為講法之處。必有師僧病人。或省近父母。或供養師僧。或看望病人。雖然。猶不可逐境隨流。故曰宜速還歸。

　　△五遇阻作觀。

　　若有因緣未得歸者。應作是想。今此聚落猶如山林。所得財物。虗假如夢。若有所得不應貪著。如是佛子是摩訶薩。

　　初二句。謂路遠不能到者。或天晚來不及者。或有急事為人苦留者。皆為阻隔因緣。身雖未歸。心不放捨。故佛教與應當觀想聚落即是山林也。所得財物下。是檀越供養財物。或䞋資等。猶不得染污其心。以滿檀信之願。而不得不受者。遂達三輪體空。故言虗假如夢等。然則如是觀想。入廛市而應緣。隨風波而利物。無往而非蘭若也。末二句結云。如是佛子是摩訶薩。摩訶云大。言其此等之人。不惟是菩薩。且是大菩薩也。

　　△二偈頌。

　　爾時世尊而說偈言。遠離喧閙處寂靜。此是神仙所居處。

　　此正頌教住蘭若也。神仙居住。長行無文。應知取喻神仙者。非重其人。但重其處也。以名山洞府。為神仙隱迹之鄉。幽靜絕塵。故如蘭若。但取靜義。不取仙行。

　　三世菩薩求菩提。於蘭若中成正覺。緣覺聲聞諸聖眾。亦於此處證菩提。住阿蘭若獲十利。能令證得三乘果。

　　此頌引聖勸修也。長行云如來。頌云菩薩者。以如來為菩薩道後之果。菩薩為如來道前之因。葢前果後因。非不同類。餘五句與長行同。但獲十利一句。寄標於中。

　　自在遊行如師子。四威儀中無繫縛。山林樹下聖所樂。無我我所名蘭若。衣服臥具無繫著。坐四無畏師子座。離諸煩惱名蘭若。一切貪愛無所著。常居物外厭塵勞。不樂世間五欲樂。遠離憒閙寂靜者。棄身捨命求佛道。能住寂靜無人聲。於諸散亂心不起。世出世間諸善業。心無障礙皆成就。由是蘭若為根本。能生百千諸三昧。以大空寂為虗空。行者身心無障礙。

　　此正頌十種勝德也。初二句頌前第一。師子獸中王。隨所到處無所懼畏。比丘住蘭若亦復如是。隨心自在無所繫縛。山林下二句。頌前第二。衣服下二句。頌前第三。離諸二句。頌前第四。煩惱即前三毒。長行云離所緣境。頌云一切貪愛無所著。理應貪愛之下加之境二字。謂一切貪愛之境無所著。葢上句標。下句釋也。常居二句。頌前第五。物外即阿蘭若。厭塵勞不樂五欲。即長行修遠離行。遠離下二句。頌前第六。憒閙下隱一住字。應云遠離憒閙住寂靜者。下句身非畢竟棄。命非畢竟捨。但言為求佛道。精進勇猛。不可護惜身命生怠惰故。能住下四句。頌前七八。前二句頌前樂住寂靜。無人聲三字釋寂靜義。葢有聲則動。無聲則靜也。於諸下。謂散亂出於喧雜。定慧成於幽靜。然既無人聲。散亂之心。無由而起也。後二句頌第八。一切事業易得成就等。前但云事業屬總相。頌分別世出世間為別相。謂世間為有漏善業。即第七。出世間為無漏善業。即第八。心無障礙者。躡前七八。由心不散亂則無煩惱障。令世間善事成就。由寂靜無聲極至心法兩亡。則所知障亦無。出世善業皆成就故。由是下二句。承前七八。頌前第九。以大下二句。頌前第十。大空寂者非斷滅空也。即真空妙體。為前百千三昧之所依。以真空為體。三昧為用故。為虗空之為字不當。理應是如字。謂真空妙理周徧圓融。包納冲䆳。猶如虗空。或虗空二字。是前舍宅二字。謄錄者誤。亦未可知也。行者即能修之人。欲證法身。契真心。全體解脫者。故無障礙也。良以長行云得大智。約菩提說。頌中言身心。即法身。真心。約涅槃說。總是佛果之別相。

　　具足如是十勝利。是故眾聖常居止。

　　因有勝利。所以聖居。頌前結顯勸住。眾聖通指三乘果人。亦指果推因也。言未成聖果以前。修道之時常居蘭若。非成道之後。常居也。

　　智光汝等諸佛子。若欲速成一切智。乃至夢中莫捨離。阿蘭若處菩提道。我滅度後發心者。而能住於蘭若處。不久當坐寶華王。證得法身常樂果。

　　此頌證得法身也。一切智。即一切種智。欲七字成句。故略一種(一切種智者。能以一種智。知一切道。知一切種。是名一切種智。即佛智也)。阿蘭若下。謂菩提即道。依蘭若修成。故以處云道也。我滅下。我即如來自稱。亦隨世假我也。滅度有二義。一約理言。以佛能滅除五住煩惱。度出二種生死。證得真常道果。故云滅度。二約事言。即示現隱跡歸真。謂滅度後者。指盡未來際眾生。發心者。即後世發心之人。而能下。言依止之處。不久者。言其頓成。坐寶下。明成佛儀相。寶華王。即佛坐之蓮華。以尊重故。稱寶稱王。證得下。成法身四德。常樂果。四德之二。義亦兼四。總謂菩提涅槃。皆從蘭若中出。(隨世假我者。以我有四種。一凡夫徧計執情我。謂五蘊身中有主宰故。二外道神我。三二乘假我。我執己斷。不當稱我。以隨世流布。以辯主賓。假稱為我。四如來法身真我。唯佛獨證。然法身真我本無生滅。今言我滅度後者。且約隨世之假我言之。不當稱我而稱之者。故云假我也)以上如來廣說一大科已竟。

　　△二聞者獲益。

　　爾時世尊。說是法時。無量百千初發心者。於無上道得不退轉。時智光等諸菩薩眾。得陀羅尼。具大神通。百萬人天。發菩提意。悟三解脫。

　　初發心者。乃始入聞法之人。於無上道得不退轉者。因聞四無垢性。各十種勝利。又聞住阿蘭若十種勝德。所以見賢思齊。初發大心。於無上佛道得不退轉。意在決定修證。亦望果修因之勝心也。智光等得陀羅尼。此云總持。即真心本體。總含萬德。圓悟妙體也。具大神通者。體中大用也。良以智光因遠聞佛說報四恩法。為子不肖。欲度其心。不辭長途之遙。亦不憚䟦涉之苦。遂統眾而來。求佛說法。既聞法已。又求報恩之行。決意出家。然己既出家。子亦出家。於是所統之眾。同心出家。今聞無垢性品始終勝益。皆豁然圓悟。得總持德。可謂不歷僧祗獲法身也。夫此等菩薩。不唯不負己靈。亦復不負佛恩也。然其來意。元為教子。今父子皆悟。其天性之恩。父子之道。亦無以加矣。其子者。不惟佛恩難報。抑且碎身殞命。亦不能報父母萬分之一也。嗚呼至哉。百萬人天下。以其既聞佛法。已覺人天有漏生死難逃。遂發大心。悟三解脫。亦偉丈夫哉(三解脫。一性淨解脫。以悟自性本淨。不染諸塵。當體解脫。二悟修成解脫。謂自性雖淨。現被見思惑障。若不修行。難以克證。三悟方便淨解脫。遂起觀行。善巧方便。發起實慧。可以從體起用。芥納須彌)。

　　△三佛釋後益二。一勸持流布。

　　爾時如來告諸大眾。若有淨信善男子善女人。得聞如是四無垢性甚深法門。受持讀誦。解說書寫。

　　前科經家敘置。此科如來親說。若有下。標聞持之人。非指現前。乃泛說後世有緣人也。淨謂塵事不染。信謂決志不違。如是男女。必為受道之資也。得聞下。標所聽之法門。即四無垢性也。甚深下釋義。即事證理云深。速成佛道云甚深。法有軌持。門有通義。謂從此法門。達入實際也。受持有二義。一事受持。手捧目觀。心口不失。二理受持。智與理冥。秉任不失。讀謂熟文解義。誦謂背念不忘。解即科文疏義。說即講演分別。書為染翰成章。寫即刊刻印施。皆為流通法化。續佛慧命者也。

　　△二正明後益四。一所生處益。

　　如是人等。所生之處。遇善知識。修菩薩行。永不退轉。不為一切諸業煩惱之所擾亂。

　　初句指前受持秉教之人。次句明來世所生之處。遇善等即是勝緣。由今生受持等。熏成聖種為親因。遇善知識必有指示為外緣。引種子發起現行。故云修菩薩行。決志欲成。故云永不退轉。不為下。既從無垢性熏成淨種。自然資稟潔白。故不為諸惑所亂也。

　　△二現世獲益。

　　而於現世獲大福智。住持三寶。得自在力。紹繼佛種。使不斷絕。

　　現世即今生也。得聞大教即是獲福。既能讀習等必然獲智。安心立行為住持三寶。良以佛法僧皆稱寶者。以能度人之生死。能破人之癡暗。能生人之智慧。聖用神妙。故皆稱寶。得自在力者。以念念棲神於三寶。從受持等處發出智慧。不涉強為。故云自在。力即智用。能破邪顯正為力用也。以其轉相傳授。能令三寶常住。故云紹繼佛種等(依法成佛。法為佛種。展轉流通。即為紹繼)。

　　△三後生兜率。

　　命終必生知足天宮。奉覲彌勒。證不退位。龍華初會。得聞正法。受菩提記。速成佛道。

　　知足即兜率之華言。天宮即內院。奉覲即侍奉覲見。由奉覲則必學道。以彌勒為師也。證不退位者。既生兜率。聖道有期。故云不退。至彌勒成佛。三會說法。初會聞記即得成佛。由紹繼佛種。獲此勝利也(別教菩薩。從初住位中斷見惑。二住至七住位中斷思惑。永不退失超凡之位。故名不退位)。

　　△四隨願往生。

　　若欲願生十方佛土。隨其所願。而得往生。見佛聞法。究竟不退阿耨多羅三藐三菩提。

　　以前受持讀習等為因。以發願為助緣。由此因緣引發。則能隨願往生。既得往生。則見佛聞法。於阿耨菩提。自然究竟不退也。以上如來正教修攝其心大科已竟。

　　△二大士疑問蘭若修證三。一品題。

　　大乘本生心地觀經阿蘭若品第五

　　依經題而立品題。言是心地觀經之阿蘭若品。依主釋也。以品中問答阿蘭若修證之事。依所問答立名。

　　△二經文。一長行六。一經家敘儀。

　　爾時會中有一菩薩摩訶薩。名常精進。承佛威神。即從座起。偏袒右肩。右膝著地。合掌恭敬。而白佛言。

　　常精進者。內發三心。外修萬行。於己不足。於物不倦。依己願行。故立嘉名。然此品必假常精進發起者。以雖居蘭若。但是境寂。若非精心不雜。進道不倦。恐有始而無終。故有此舉。一以決疑。一以警策。承佛威神者。謂蘭若中修證之事。乃諸佛共修道場。於中違順境相。惟佛自知。不假問答。難決眾疑。實為大事。若非佛力所加。便是常精進亦且問之不及矣。由是經家看出。是以敘之。

　　△二述旨疑問。

　　世尊。如佛所說。阿蘭若處是菩提道場。若有發心求菩提者。不應捨離阿蘭若處。是蘭若中有多眾生。虎豹豺狼。毒蟲惡獸。乃至飛鳥。及與獵師。不識如來。不聞正法。又不敬僧。此諸有情。無復善根。遠離解脫。何故如來令修學人。往阿蘭若速得成佛。

　　如佛下。至不應捨離阿蘭若處。皆佛所說。今菩薩述之。是蘭下。方為舉事述疑。意謂佛言蘭若修證速得成佛。現今山林之間。幽寂閒曠。即是蘭若。其中現有多種眾生。如虎豹等。乃至飛鳥。此乃通舉禽獸。獵師者。山中捕獸之人。乃別舉人類中一種好殺者。種類頗多。此略舉耳。菩薩意謂佛言一切眾生皆有佛性。有佛性者皆當成佛。彼等眾生既有佛性。又居蘭若。且無五欲所惑。又無人情所牽。正好修行。皆可成道。方見住蘭若之功効也。不識下。正明徒居無益。既不識如來。又不聞正法。且不敬僧。無復善根。遠離解脫。顯是有損無益也。何故下承疑怪問。謂如此無益之處。佛令人修。謂成佛且速者。果何益乎。

　　△三哀請決疑。

　　惟願世尊。為諸眾生。分別解說。決疑令喜。發菩提心。使不退轉。

　　意謂如來決疑。使發心者。不退其志。

　　△四如來讚許。

　　爾時佛告常精進菩薩。善哉善哉。善男子。汝以大慈。問於如來清淨解脫。饒益未來諸修行者。功德無量。諦聽諦聽。善思念之。我今為汝分別演說阿蘭若處種種功德。

　　善哉者讚辭也。即佛喜之義。重讚者喜之至也。謂教不孤起。必待緣興。由問而說。以盡詳細。不惟決眾之疑。實乃增廣其益也。汝以大慈下。佛述常精進之問意。非實不知。知而故問。實為大眾。正顯真慈。所以佛讚。清淨解脫者。即是蘭若中靜德勝益。饒益下。述彼問中之大益也。諦聽下。誡聽許說。

　　△五當機應唯。

　　唯然世尊願樂欲聞。

　　△六如來正答四。一直斥非當。

　　爾時佛告常精進菩薩。如汝所說。阿蘭若處得成聖者。山林之中多諸眾生。以何因緣不得成佛。是義不然。

　　如汝所說者。即據汝所說也。阿蘭下。佛述菩薩之問辭。惟末後一句。直斥其非。故曰不然。

　　△二徵釋所以。

　　所以者何。彼諸眾生。不識三寶。不知厭足。不識善惡。於山林中。雖有世間種種珍寶。而不能知伏藏之處。菩薩摩訶薩即不如是。

　　所以直斥不然者何也。謂汝所引彼諸眾生。且不識三寶。愚蠢之極。何得與修行人同倫而疑之哉。彼眾生。即虎豹禽獸及諸獵師。謂禽獸愚蠢無知。獵師性惡好殺。由愚癡故不識有三寶。由性惡故自不知厭足。恣心造業。不識善惡因果。如此等類。可為道器乎。於山下。別舉顯愚。謂山間林中。皆有珍寶伏藏。由彼愚癡。且不知其處。然世間珍寶尚不知處。何況出世法王大寶。又焉能證之哉。是以智人不與禽獸同。故結云菩薩摩訶薩即不如是。夫細詳佛語。亦有點化。謂居山而不入道者。禽獸無異。而貪求害道者。獵師無異。噫。盲修老衲亦可驚心。

　　△三正明住意。

　　善男子。菩薩能知佛法僧寶是出世寶。七珍伏藏是世間寶。悉能辨其種種色相。知其所在。而不貪求。亦不樂見。何況取乎。菩薩出家。發堅固心。不惜身命。捨離父母。六親眷屬。樂住山林。

　　佛法僧寶表真諦。故名出世寶。謂能達真諦則出三界。誠為寶矣。七珍伏藏表俗諦。名世間寶。若達俗即真亦出三界。真俗一體。真俗歷然。故云悉能辯其種種色相等。不貪求者。表達而不著。乃心境皆空也。亦不樂見等者。絕諸妄念也。菩薩出家下。結顯勸住(伏藏二字。可疑可辯。以經云禽獸等不知伏藏之處。謂愚癡故。且如伏藏者。即古人將金銀珍寶。或避兵逃難。不能隨帶。且埋藏於地中曰伏藏。彼時惟埋者知之。及後彼人既歿。他所不知。然此事處處皆有。亦常事也。今云禽獸等不知是愚癡所障。此則可疑。若謂禽獸不知。而世間聰明者。理宜知之。現今世間非無寶藏。誰能識之。抑聰明者尚且不知。何況禽獸。又云菩薩能知七珍伏藏。若深位菩薩具天眼者。固不待言。自然能見。而經中說者是初心學道之人。稱之為菩薩。未得深位。何得而知之。然今所辯者有二意。一或借事表法如註中說。二或伏藏非埋伏之藏。或是鑛藏。如金鑛銀鑛皆在山中。禽獸不知。而智人能知也。只因經文欠明。故有此辯。未免饒舌)。

　　△四存想固志四。一念依報無常。

　　常作是念。假使三千大千世界。劫盡之時七日並出。火災熾然。焚燒萬物。日月星辰。妙高山王。及七金山。鐵圍山等。時至皆散。

　　常作下觀想也。以作觀觀想。劫壞時七日並出。(解見初卷)大千俱壞。依報無常。是知此觀元為堅固其心。謂大千尚壞。何況此身。

　　△二念正報無常。

　　三界之頂。非非想天。八萬劫盡。還生下地。轉輪聖王。千子圍遶。七寶眷屬。四洲咸伏。壽命報盡。須臾不停。

　　非非想乃諸天最上者。以有漏定。伏住妄想不行現行。雖存種子。復將種子念念生滅中一半生相亦伏不行。唯存種子滅相。認為法性涅槃極果。然八萬劫內定力勝時。種現俱伏。過八萬劫定力衰微。則種子生機發動。妄念漸起苦不可言。久之則墮。或生人間等。故曰八萬劫盡還生下地也。此舉最上一天。尚不免墮。餘天可知矣。轉輪聖王人中最尊者。有千子。此子之多人間所無。七寶具足。眷屬隨護。亦世人不及。富之極貴之至矣。以威鎮四洲。無不賓伏。尊之極威之至矣。末二句。言壽盡之時。符到便行。不容少待。故云須臾不停。此舉人中最尊者猶不免無常。餘可知矣。以上皆身外傍觀無常之相有如此者。

　　△三念自身無。

　　我今亦爾。假使壽年滿一百歲。七寶具足。受諸快樂。琰魔使至。不免無常。

　　初句以己例他故云亦爾。人間之壽百歲者希。貧多富少。況七寶具足。此是行人淨心觀察。謂我年縱百壽。富至七寶。受諸般快樂。無非風前之燭。草頭之霜。不能常保。有時琰魔使至。未免隨他去也。故云不免無常。夫諸佛菩薩。皆是凡夫修成。不假如此對治。何能生厭離心成菩提道耶。庶有緣智人。以此鑑諸。

　　△四承志發願二。一總以發願。

　　作是思惟。我今不知代其父母。及諸眾生。修菩薩行。當得金剛不壞之身。還來三界。救度父母。作是願已。住阿蘭若。為諸眾生。發弘誓願。

　　我今不知等自生慚愧也。言我無聖人神聖之明。洞徹之照。且自顧不暇。何能替代父母及諸眾生修菩薩行哉。當得下。即是發願。金剛不壞即法報二身。成佛當得也。還來下。謂既得成佛。則倒駕慈航。回入三界。承其神通。憑其智慧。救度父母。亦救眾生。作是下結。承願住靜。深蓄厚養。決志修證。此猶不忘父母之恩。及眾生之苦。可謂菩薩願也。

　　△二別分等級四。一三根發願。

　　上根菩薩。發是願言。願我未得成佛已來。常於露地。常坐不臥。中根菩薩。發是願言。願我未得成佛已來。於樹葉中。常坐不臥。下根菩薩。發是願言。願我未得成佛已來。於石室中。常坐不臥。

　　道本曰根。優劣不同。利鈍亦別。此顯同居蘭若。志願不一。故分上中下三等。其上根下。正明發願。未得下。謂心發之後曰已。佛果已前曰來。中間經歷時限不定。常坐不臥。必於露地者。判為上根。以其志強行苦。不憚風雨。不畏寒暑。有道可求。不知有身。以睡眠昏瞢喪智。墮無記性。智者不欲。故決志不臥。常坐參究。以證道為期。可謂千聖喚不回頭者為上品也。樹葉中者。此有兩說。一者中字或是下字之誤。以前人在露地。此人在樹下。有枝葉廕覆。略遮霜露耳。二者或以樹葉鋪襯為座。身坐其中。以隔寒氣。其志同前。但居止不同。判為中根也。石室者。即山岩之下。或山洞之中。皆為石室。不立烟火。不蓄餘物。出則乞食。歸則靜坐。其決志成佛與前二同。但以石室棲身。可避風雨。略禦寒暑。以其苦行少劣。判為下根。夫石室孤身。傾心為道。亦世人之所不能為者。尚判為下根。較之今人。居止於高堂大廈。紅爐煖閣。綾羅為衣。油麵為食。受檀信之脂膏。勞行人之血汗。往往為世緣所轉。貪瞋所繫者。又判為何根也。理宜慚愧。

　　△二結顯功德。

　　如是三根出家菩薩。坐三種座。各作是念。過去菩薩坐於此座。而能證得陀羅尼門。功德自在。過現未來諸菩薩等。皆於此座得陀羅尼。修證自在。我亦如是。今坐此處。必當成就。於陀羅尼。而得自在。

　　陀羅尼云總持。謂總一切法持無量義。又護善遮惡名曰總持。以能持萬德無量法財不失。能護一切無漏善法不退。能遮一切有漏惡業不入。依用立名故曰總持。即三世諸佛所證之涅槃也。門者通義。謂依體起用此門而出。即妄明真此門而入。圓覺經云。無上法王有大陀羅尼門。流出一切真如佛性菩提涅槃及波羅蜜教授菩薩。以發用為名也。功德自在者。以修因為功。克證為德。超越生死。受享法樂。故曰自在。此單約過去言。過現下。通約三世。我亦下。以他證己。以己效他。故曰我亦如是。今坐此座者。或露地等。必當成就者。是為勇猛心。秉丈夫志。以證為期。至死不退。

　　△三未成厥志。

　　若未成就得自在者。終不捨離阿蘭若處。

　　應知自此科起。至後常坐不起。是名菩提阿蘭若行。共二十六種。皆云終不捨離阿蘭若處。然雖同一科。文義各別。下文自知。此中自在有二種。一觀境自在。(謂菩薩以正智慧。照了真知之境。及能通達一切諸法。圓融自在。是以立名)二作用自在。(謂菩薩以正智照了真如之境。即能從體起用。現身說法。化諸眾生。而得自在)若能成就者。則於處處現身說法。若未成就。則常坐常修。終不捨離阿蘭若處。意謂三世菩薩皆從此證。我何人哉。離此別圖。終不可也。

　　或有菩薩。未得圓滿四無量心。終不捨離阿蘭若處。或有菩薩。未得圓滿五神通力。終不捨離阿蘭若處。或有菩薩。未得圓滿六波羅蜜。終不捨離阿蘭若處。或有菩薩。未得圓滿善巧方便。終不捨離阿蘭若處。

　　四無量心。即慈悲喜捨四種利他心也。五神通力者。即天眼遙觀。山壁不隔。天耳遙聞。萬籟不惑。身境變化。神妙不測。他心舉意。不說而知。宿命生死。首尾圓照。此五種皆靈妙不測為神。自在無礙為通。力者應用之義。六波羅蜜。即六度解見初卷。善巧方便即權智。用權法。投機應時。令他從化。

　　或有菩薩。未能調伏一切有情。終不捨離阿蘭若處。或有菩薩。未能圓滿四種攝法。終不捨離阿蘭若處。或有菩薩。未能修習六念之法。終不捨離阿蘭若處。或有菩薩。未能成就多聞智慧。終不捨離阿蘭若處。或有菩薩。未能成就堅固信力。終不捨離阿蘭若處。或有菩薩。未能斷除六十二見。終不捨離阿蘭若處。

　　有情者。謂有情識分別。乃眾生之別稱也。以情有善惡。分別有邪正。攝盡胎卵濕化。故名一切。調伏是菩薩利生作用。具折攝兩門。調謂調理。攝受善人。伏謂降伏。折辱惡輩。令彼有情。知有三寶。迴心向道也。四種攝法者。謂布施。愛語。利行。同事。菩薩為化導眾生。用此四法。攝受有情。使其依附。然後導以大乘正道。維摩經云。先以欲鈎牽。後令入佛智是也。一布施攝。(謂菩薩以財法二種布施。攝眾生也。若眾生樂財。即以財施攝之。若樂聞法。即與說法。以法攝之。眾生既蒙二施利益。因是生親愛心。依附受道。得住真理。故名布施攝)二愛語攝。(謂菩薩隨順眾生根性。善言慰喻。則一切眾生樂聞善言。因是得聞。所以生親愛心。依附受道。得住真理故名愛語攝)三利行攝。(謂菩薩起身口意善行。利益一切眾生。因是生親愛心。依附受道。得住真理。故名利行攝)四同事攝。(謂菩薩以法眼。明見眾生根性。隨其所樂。即分形示現。同其所作。使其各沾利益。因是生親愛心。依附受道。得住真理。故名同事攝)六念法者。念謂冥記不忘。其念有六。一念佛。(謂念佛具足十號。大慈大悲。智慧光明。神通無量。能拔眾苦。我以清淨質直之心親近佛。心生歡喜。以歡喜故。身得快樂。以快樂故。其心得定。以得定故。其心平等。修念佛觀。必趣涅槃。是名念佛)二念法。(謂法是如來所有功德。即十力。四無畏等。我以清淨質直之心親近法。心生歡喜。乃至修念法觀。必趣涅槃)三念僧。(謂僧是如來弟子。得無漏法。具戒定慧。能為世間作良福田。應當恭敬。我以清淨質直之心親近僧。心生歡喜。乃至修念僧觀。必趣涅槃)四念戒。(謂念諸禁戒。能遮諸惡煩惱。我以清淨質直之心。得親近戒。心生歡喜。以歡喜故身得快樂。至其心平等。以修念戒觀必趣涅槃)五念施。(謂念己所施獲得善利。一切世間為慳嫉所覆。我於今者。得離如是慳貪之垢。住捨心中。於一切物。心無悋惜。持用布施。既布施已。我心應喜。以喜心故。身得快樂。至其心平等。修念施想。必趣涅槃。是名念施)六念天。(謂念欲界天等。悉因往昔。戒施善根。得生彼處。受天快樂。我亦現有如是戒施功德。捨命之時。必生彼天。以念天故。離於惡法。心生歡喜。修念天想。必趣天道。是名念天)多聞者。達耳不忘為聞。多者。如阿難尊者。聞佛權實頓漸。差別諸教。如缾注水。點無滲漏故為多聞。智慧者。因聞佛言。覺了中道。遠離二邊。極成無謬。故名多聞智慧也。堅固信力者。決定知見也。凡聞佛說。一切聖凡染淨因果。深忍樂欲。決定不疑。為善法之首。萬行之先。聖道之根源也。若始信而復疑。不為堅固。以永信不疑。是為堅固信也。從信發用。萬行圓修。為信之力也。六十二見者。謂外道邪見。於色受想行識。五陰法中。每一陰起四種分別。(以分別曰見)則成二十見。約過去現在未來。三世論之。成六十見。以斷常二見為根本。共成六十二見。(四種見者。謂於五陰中。如計色大我小我在色中為一見。又計我大色小色在我中為二見。又計即色是我為三見。又計離色是我為四見。一色陰上起此四見。餘受想行識皆有四見。皆為邪見)。

　　或有菩薩。未能修習八種正道。終不捨離阿蘭若處。或有菩薩。未能永斷二障習氣。終不捨離阿蘭若處。或有菩薩。未能圓滿隨病與藥微妙智慧。終不捨離阿蘭若處。或有菩薩。未能圓滿大菩提心。終不捨離阿蘭若處。或有菩薩。未能圓滿恒沙三昧。終不捨離阿蘭若處。或有菩薩。未能成就無量神通。終不捨離阿蘭若處。

　　八正道者。有八種法。不依偏邪曰正。通至涅槃曰道。一正見。(謂修無漏道。見四諦分明。破外道有無等種種邪見。是為正見)二正思(謂見四諦時。正念思惟。觀察籌量。令觀增長。是為正思惟)三正語。(謂以無漏智慧。常攝口業遠離一切虗妄不實之語。是為正語)四正業。(謂以無漏智慧。修攝其心。住於清淨正業。斷除一切邪妄之行。是為正業)五正命。(謂出家之人。當離四種邪命利養。常以乞食。自活其命。是名正命)六正精進。(不雜名精。無間名進。謂勤修戒定慧道。一心專精。無有間歇。以證道為期。名正精進)七正念。(謂思念戒定慧正道。及五停心助道之法。堪能進至涅槃。是名正念)八正定。(謂攝諸散亂。身心寂靜。正住真空之理。決定不移。惺寂相導。是名正定)二障習氣者。一理障。(謂本覺心源。湛然清淨。由無明妄染。礙正知見。不達真如之理。是名理障)二事障。(謂眾生由無明障覆。生死相續。無由脫離。觸途成滯。是名事障)習氣。即二障種子。(由無始無明煩惱。薰成二障種子。沉細杳冥。難以斷除。至等覺後心。一念相應始能斷之)二障習氣若盡。則入妙覺成佛矣。隨病與藥微妙智慧者。即方便權智也。如應以聲聞法得度者。說應四諦法等。總謂投機之教。如應病之藥。從喻得名也。大菩提心。即三心四願等。恒沙三昧者。用處不同。隨用名別。廣如恒沙故。神通略則六種。謂天眼。天耳。乃至漏盡。廣亦無量。佛果方具故。

　　或有菩薩。以定通力。見十八空而心不驚。如是大事。若未成就。終不捨離阿蘭若處。或有菩薩。未能圓滿一切智智。終不捨離阿蘭若處。或有菩薩。未得圓滿一切種智。終不捨離阿蘭若處。或有菩薩。未得修習三十七種菩提分。終不捨離阿蘭若處。或有菩薩。未得圓滿十地萬行。終不捨離阿蘭若處。或有菩薩。於百劫中。未能修行相好之業。終不捨離阿蘭若處。

　　定謂禪定。通謂透徹。深位菩薩。圓明定中心法皆空。當體清淨。徹照無礙。是為定通之力。見十八空之見字。非眼見。亦非分明為見。乃以寂而常照為見也。然。雖能照見。如鏡照物。了無情謂。故心不驚。兼亦不喜修行至此。方大事成就。假若未就。終不離蘭若之中。所謂決定志也。十八空者。一內空。(內即身內。有三十六種不淨。九孔常流。淨相不可得。故是名內空也)二外空。(外即外色。謂愚夫為欲染故。觀所著色妄以為淨。求其淨相亦如我身。淨相不可得。虛幻無實。是名外空)三內外空。(謂我身不淨。外亦如是。外身不淨。我亦如是。一等無異。如幻如化。淨相不可得。故名內外空)四空空。(謂內身外身內外身俱空。而猶執空成病。復以空法而破三空。是名空空)五大空。(謂十方世界。是四大造色。假名日出處為東方。日沒處為西方。如是方相以世俗故有。若第一義中則一法不可得。是名大空)六第一義空。(諸法中最第一法。名為涅槃。涅槃之法空無有相。是名第一義空)七有為空。(五陰等法中。無我我所。及以常相皆不可得。是名有為空)八無為空。(無所作為。則非有相。今對有為。故說無為。若有為法既不可得。則無為法何所可著。是名無為空)九畢竟空。(謂以前八空。破一切法。令無遺餘。既無諸法。亦無空可著。是名畢竟空)十無始空。(謂世間眾生無有始相。如今生從前世因緣有。前世復從前世有。如是展轉無始亦不可得。是名無始空)十一散空。(謂五陰和合故有人相。若智慧分別破散五陰與人則空無所有。如輻輞轅轂眾合為車。若離散各在一處則失車名。是為散空)十二性空。(謂一切諸法自性本空。皆從因緣和合而生。若不和合則無是法。如是諸法性不可得。故名性空)十三自相空。(謂一切法有二種相。一者總相。二者別相。總相生滅不住。本無今有。已有還無。皆是無常。二者別相。如地有堅相。水有濕相。火有煖相。風有動相。如是二相皆空。是名自相空)十四諸法空。(謂五陰十二處十八界法。無有實相。一切皆空。無取無捨。遠離一切諸見。是名諸法空)十五不可得空。(謂一切諸法及因緣。畢竟皆空俱不可得故。是名不可得空)十六無法空。(謂諸法已滅。是滅亦無。名無法空。又謂過去未來法。名無為法。如是無為法亦空。是名無法空)十七有法空。(謂諸法從諸因緣和合而有。是法體本不實。名有法空。又謂現在一切法。及無為法。名為有法。如是有法皆空。亦名有法空)十八無法有法空。(謂無法有法。相不可得。名無法有法空。又謂過去未來現在一切諸法皆不可得。亦名無法有法空)一切智智者。法數不出。謂一切智中之智。即楞伽經中。出世間上上智是也。(謂佛菩薩。觀察一切諸法寂靜之相。不生不滅。得如來地。超出聲聞緣覺之智)一切種智即佛智。解見前文。三十七種菩提分者。大小乘人通用。二乘修道獨斷我執。證我空真如。大乘菩薩我法二執齊斷。證二空真如。今是菩薩修證之法故曰菩提。分者皆菩提支分也。

　　○一四念處身受心法為四處。諦觀無常苦空無我不淨。冥記不忘。深生慚愧。決意成道。為入道初門。故曰念處。一身念處。(觀此色身皆不淨故)二受念處。(觀領受好惡等事悉皆是苦故)三心念處。(觀此識心生滅無常故)四法念處。(觀諸法從緣生。皆無我故)。

　　○二四正勤。正謂不邪。勤謂不怠。一已生惡令永斷。(謂一切惡法若已生者當精勤一心決剔令其永斷)二未生惡令不生。(謂一切惡法若未生。當精勤一心遮止令其不復萌生故)三未生善令生。(謂諸善法若未生時。當精勤一心勇猛令其發生故)四已生善令其增長。

　　○三四如意足。謂所修之法。如願滿足也。一欲如意足。(謂希慕所修之法。如願滿足故)二精進如意足。(謂於所修之法。專住一心無有間雜。如願滿足故)三念如意足。(謂於所修之法。記憶不忘。如願滿足故)四思惟如意足。(謂心思所修之法。不令忘失。如願滿足故)。

　　○四五根。根即能生之義。謂此五法。能生一切善法。一信根。(謂信於正道故)二進根。(謂修正法。無間無雜故)三念根。(謂於正法記憶不忘故)四定根。(謂攝心不散故)五慧根。(謂於諸法觀照明了故)。

　　○五五力。力乃力用。能破惡成善。從用得名。一信力。(謂信增長。能破諸般疑惑故)二進力。(謂精進增長。能破身心懈怠。成辦出世間法故)三念力。(謂正念增長。能破一切邪念故)四定力。(謂定根增盛。能破亂想。發諸禪定故)五慧力。(謂慧根增長。能止三界見思之惑。發真無漏故)。

　　○六七覺支。謂支分覺了之義。各有支派分齊故。一擇覺支。(謂揀擇諸法之真偽故)二精進覺支(謂修諸行法無間雜故)三喜覺支。(謂契悟真法得歡喜故)四除覺支。(謂斷除諸見煩惱故)五捨支(謂捨離所見念著之境故)六定覺支。(謂覺照所發之禪定故)七念覺支。(謂思惟所修之道法故)。

　　○七八正道同前。十地者。即初歡喜地。乃至第十法雲地。萬行。即普賢行門。實有無量。今約總言。且名萬行。非定數也。百劫修相好者。佛有三十二相。八十種好。皆多劫修成。因中修百種福。感果上一種相好。一相如是。相相皆然。業即因中所行之行業也。

　　或有菩薩。未得圓滿如來四智。終不捨離阿蘭若處。或有菩薩。未能圓滿證大涅槃。終不捨離阿蘭若處。或有菩薩。坐金剛座。未能證得阿耨多羅三藐三菩提。常坐不起。是名菩提阿蘭若行。

　　四智。即佛轉八識心品所成者。一大圓鏡智。(謂如來真智。本性清淨。離諸塵染。洞徹內外。無幽不燭。如大圓鏡。洞照萬物。無不明了故)二平等性智。(謂如來觀一切法。與諸眾生。皆悉平等。以大慈悲心。隨其根機。示現開導。令其證入故)三妙觀察智。(謂如來善能觀察諸法圓融次第。復知眾生根性樂欲。以無礙辯才。說諸妙法。令其開悟。獲大安樂故)四成所作智。(謂如來為利樂諸眾生故。普於十方世界。示現種種神通變化。引諸眾生令入聖道。成本願力所應作事故)大涅槃者。華梵准前。唯大字揀二乘之有餘非大。此必如來無餘大涅槃也。金剛座者。表義亦准前。謂等覺菩薩已證實相之理。但生相無明未盡。遂起大智。利如金剛。念念無間。一念相應。照破無明生相。究竟成佛。用金剛智成道。座依智名。故曰金剛。阿耨等。此云無上正等正覺。乃一切諸佛究竟果號也。常座不起者。決意成佛之志也。末二句總結。謂如上諸說。是名能證菩提之阿蘭若行。

　　△四結證菩提。

　　善男子。出家菩薩。發菩提心。入於山林。坐三種座。鍊磨身心。經三大劫。而修萬行。證得無上正等菩提。

　　山林即阿蘭若。三種座。即露地。樹葉。石室。鍊磨身心者。鍊謂銷鍊。如銷鑛出金。為證真功夫。磨謂研磨。如磨塵亮鏡。為斷惑功夫。鍊身則常坐不臥。鍊心則永悟不迷。三大劫者。謂成住壞空各二十番增減。為一大劫。如是三次。為三大劫。經謂經歷。從一劫至三劫也。修萬行者。謂三劫之中所作之事為行。行實無量。略云萬行。末二句。因行證果也。良以初發心時。入山修道。常坐不臥。固為丈夫之志。若夫必歷三大劫者。又非初心者能為。必見道之後。修道之時。有大智慧。一世之中能作三僧祇劫佛事。如善財一生圓曠劫之果。直至菩提而後已。假若不然。不惟文有參差。且頓教何歸。應知佛言義活。不得膠柱。

　　△二偈頌二。初標章。

　　爾時世尊重說偈言。

　　△二正頌五。初引證令信。

　　昔諸如來因地時。住阿蘭若離塵處。伏斷煩惱所知障。超過三界證菩提。

　　長行無文。乃孤起頌也。昔者古時也。引古如來成佛以前。曰因地時。舉能修之人。下句必住蘭若。始能伏斷煩惱者。以其幽靜離塵。煩惱易斷。菩提易成。是為諸佛通依之處也。煩惱即九十八使。皆昏煩之法。惱亂心神。能障人天勝妙好事。故曰煩惱障。所知者非障。乃所知之理。由智愛著。故能成障。即法愛。能障所知之理。故名所知障。伏約現行。斷約種子。戒定慧為能斷。二障為所斷。以二障既除。菩提自成。故曰超過等。此總標。下分釋。

　　過去菩薩修行願。以阿蘭若為舍宅。阿僧祇劫修福智。十地究竟證三身。

　　此頌菩薩深益。先明過去者已證也。初標人。次句舉處。三句舉經歷之時。修為因。福智為果。末句證果。起信論十地菩薩。於色究竟頂天。現最大身成佛即此也。三身者。酬因之報為報身。自性理具者為法身。為利他所現者為化身。斯言過去菩薩。皆蘭若修證得此三身也。

　　未來菩薩求佛果。入於深山修妙行。斷除二障生死因。當證三空真解脫。

　　此頌未來者當證也。三空。即人空。法空。俱空。真解脫者。若菩薩無明未盡為相似解脫。唯佛位。無明永滅。為真解脫。深山亦蘭若靜處。妙行即三空觀門。

　　現在十方諸菩薩。修持萬行住空閒。不惜身命求菩提。念念證得無生智。

　　此頌現在者現證也。空閒者。謂空闊幽閒。即是蘭若。無生智者。若羅漢惟斷見思惑盡。不受三界分段生死。名無生智。今菩薩所修。非二乘可比。即不受二種生死之無生智。乃佛智也。餘義同前。

　　△二廣明深益。

　　若欲速證深三昧。因修妙定超神通。阿蘭若處心無諍。能變大地為七寶。若欲遊戲十方國。往來自在運神通。供養諸佛利群生。住阿蘭若無畏處。欲證有無如幻智。了達諸法本來空。住阿蘭若菩提場。令眾亦入真解脫。

　　此頌與長行文有轉變。不必強配。深三昧即是大定。智理冥合曰證。前云無生智。必契無生理。故證深定也。因修者。出三昧之因。即研窮履踐之功夫也。妙定即是深三昧。謂此妙定。因修始得故。超者解脫也。神通大用也。阿蘭下。出妙定神通之出處也。謂因住蘭若。塵事不擾。心無分別。故得無諍三昧。然三昧即是妙定。從定發用故有神通。能變等正出神通之功用也。謂有神通者。攪長河為酥酪。變大地作黃金。此云七寶者。亦神通之所變也。若欲下二句。亦神通之運轉也。以遊戲十方。往來自在。周旋不滯。妙用無方。故曰運神通。供養下。正明往來之事。供諸佛為上求。義兼請法修證之功。利群生為下化。亦兼現身說法之惠。皆深三昧中全體大用功德也。住阿等。結歸住處。蘭若云無畏者。以塵世中有五欲擾心。能令造業固可怖畏。蘭若中既無五欲。一種安閒。故云無畏。欲證下二句。謂凡夫著有。有固如幻。二乘著空。空亦如幻。智謂照了。達即契合。乃用始覺觀照。了達諸法本來自空。今雖見有。如幻如化。故云如幻智。(有本云。欲證有為如幻智。但為字義淺。獨約凡夫。無字義深。亦兼二乘。今從深義解)住阿等一句。亦功歸其處也。菩提為所證之果。場即蘭若之處。謂欲證菩提須從此得。故曰住阿等。且約自利。令眾一句為利他。真解脫亦無諍三昧。謂己既證之。亦令他證。以見兩利公物之心如此。

　　若欲速得如如智。證會諸法如如性。盡大劫海利群生。當住蘭若空寂處。若人欲得難思智。妙高山王納芥子。山王芥子不壞相。入於蘭若神通室。若人欲得無礙智。以一妙音演說法。隨類眾生各得解。當住蘭若修妙觀。若欲無生及無滅。應現十方諸國土。放光說法利群生。莫離蘭若空寂室。

　　頌義愈後愈勝。此頌圓頓深益。皆出蘭若也。初二句。謂諸法當體皆如。凡夫識心不達。必利根者依如起智。智亦同如。曰如如智。由智融會。諸法皆如。曰如如性。智性冥合。究竟成道。是為自利。盡大下利生。大劫甚遠喻海之深。故曰劫海。乃盡未來際之別稱也。此約竪言。義必橫徧。但是缺文。利群生者。既云羣生。必種類不同。善惡分別。情性樂欲各隨其機。豈易利哉。若非徧一切處。盡一切時。無私而應。不謀而成。分形散影。如月落百川者。則群生不能利矣。當住不。推本由處也。若人下。又明大不思議之智。能作大不思議之事。妙高即須彌。共十六萬八千由旬之高。容納於芥子之中。此但顯容。山王一句顯妙。不壞相者。謂芥子不壞小相。妙高不壞大相。即小中現大。於事事無礙法界十玄之中。廣狹自在無礙門。謂一芥稱性。所以能納。恢恢焉猶有餘地也。入於一句。入者歸也。即歸本由處於蘭若成功也。神通室者。謂阿蘭若為發神通之房室也。若人欲得下。又明說法之智由得無礙智慧。所以一音說出。眾義皆具。故為妙音。隨類各解者。似覺語倒。應云眾生隨類則順。正顯其妙。謂人天乘解為戒善。及有漏定慧因果之法。二乘解為四諦。辟支解為十二因緣。菩薩解為六度及唯心法門等。於十玄中。即同時具足相應門也。當住一句。亦推本由處。修妙觀者。謂因住蘭若方修妙觀。因修妙觀方得妙智。由得妙智方發妙音。所以推其源本。皆歸於蘭若中得也。若欲下。又出一義。無生無滅即真常妙果。此亦自利。應現十方。放光說法亦為利他。放光者。為愍三途眾生受苦無暇。復假業障不能見聞。菩薩所以放拔苦光以照之。令其息苦停酸。乘光脫化。說法猶為善道眾生。得見聞者。令其聞言從化。故云利群生。如觀音十方諸國土。無剎不現身。故云應現等。莫離一句。推本同前。

　　若以足指按大地。令十方界皆振動。覩相發心除邪見。當住蘭若觀自心。若欲諸佛出現時。最初獻於微妙供。檀波羅密皆圓滿。住阿蘭若修妙行。若人於佛涅槃時。最後供養成檀義。永斷貧窮及八難。誓願住於蘭若中。若欲福智皆圓滿。未來諸佛臨涅槃。受佛付囑廣弘願。住阿蘭若修六念。若於諸佛涅槃後。結集遺法度眾生。助於諸佛讚真乘。住阿蘭若空寂舍。

　　足指動地。乃神力警策人心也。覩相下。謂既以神力動地。駭動眾心。能令眾生覩相發心。亦令邪見眾生反邪歸正。有如此志願者。非住蘭若不能。非觀照自心亦不能。故結云當住等。然觀為智照。心即真性。以觀智照融。三界萬法皆惟自心。故能克證真體。所以運通振地警物轉邪也。若欲下。又明圓滿檀度。亦從蘭若。諸佛出現。即從本垂跡。示現成佛時也。最初如釋迦成道。有牧女獻香糜。如來受供始得成佛。檀波下。加一皆字有兼義故。以喜捨無悋即布施。心不貪染即持戒。能所皆空即忍辱。念念欲捨即精進。專住不退即禪定。不著施想即智慧。以一獻供。六度齊修。故曰皆圓滿。住阿下。歸處同前。若人下。明獻最後供者。如釋迦入滅。純陀獻最後供。使檀度滿足也。永斷下。明獻供為因。永斷貧窮不受八難為果。貧窮者。名同義別。非無世間財位者為貧窮。謂始修之人。無出世法財為貧。無賢聖果位為窮。總言欲永斷貧窮。及永離八難。必誓住蘭若始得成就也。八處皆難。不得見佛聞法。故名八難。一在地獄難。(謂南贍部洲之下。過五百由旬。有八寒八熱等獄。皆名地獄。眾生因惡業所感。墮於彼處。長夜冥冥受苦無間。障於見佛聞法。故名在地獄難)二在畜生難。(謂畜生種類不一。亦各隨因受報。或為人所畜養。或居山海等處。常受鞭打殺害。又或互相吞噉。受苦無窮。障於見佛聞法。故名在畜生難)三在餓鬼難。(謂餓鬼有三種。一其業最重者。長劫不聞漿水之名。二其業次重者。唯在人間。伺求蕩滌膿血糞穢。三其業輕者。或時一飽。加以刀杖驅逼。填河塞海。受苦無量障於見佛聞法。故為難)四在長壽天難(謂此天以五百劫為壽。即色界四禪中無想天也。言無想者。以其心想不行。如氷魚蟄蟲。外道修行多生其處。障於見佛聞法。故名為難)五在北鬱單越難。(梵語鬱單越。此云勝處。謂此處感報。勝東西南三洲。其人壽一千歲。命無中夭。為著樂故不受教化。是以聖人不出其中。不得見佛聞法。故北洲亦名難)六盲聾瘖瘂難。(謂此等人雖生中國而業障深重。諸根不具。值佛出世而不能見佛。雖說法亦不能聞。為難)七世智辯聰難。(謂世間之邪智聰利者。唯務躭習外道經書。不信出世正法。名世智辯聰難也)八生在佛前佛後難。(謂佛出現於世。為大導師令諸眾生離生死苦。得涅槃樂。人有緣者乃得值遇。其生在佛前佛後者。由業重緣薄。既不見佛。亦不聞法。故名佛前佛後難也)若欲福智下。欲是菩薩之舉念。福智是道成之果圓。未來乃後世之通稱。此言若遇未來諸佛。臨涅槃時。必欲付囑後事。令其廣願承當。我則受佛所囑。亦從蘭若中修證始得。故曰住阿等。廣弘願者。謂既受佛囑。擔荷佛事。非弘願攝持不能度生矣。須如彌陀四十八願。或如藥師十二大願等。六念同前。若於下。正明續佛慧命也。凡諸佛住世。說過一切大小乘法。佛雖入滅。遺法在世。故曰遺法。待佛涅槃已後。須當結集。永遠流通。與佛住世相等無異。故云度眾生。及助於一句。通指代佛揚化說。或咏歌頌德。或講演敷陳。或註疏解釋。通曰讚之。真乘即是佛法。末句亦推本准前。

　　人天大師薄伽梵。難見難遇過優曇。若欲奉覲修供養。當住蘭若弘悲願。眾寶之尊法為最。成佛化利皆由此。如人欲得常聽法。住阿蘭若修梵行。始從今身至佛身。常願發心弘正教。乃至未得大菩提。念念不捨阿蘭若。若人欲報父母恩。代於父母發誓願。入阿蘭若菩提場。晝夜長修於妙道。若欲現世增福智。當來不墮八難中。如是有情發善心。住阿蘭若修悲願。

　　人天二字亦凡聖通稱也。如凡人聖人。諸天義天等。大師指佛。以模範人天故為大師。薄伽梵亦佛。含多業不翻。一名六義。解見前文。次句顯佛難遇比如優曇者。優曇此云應瑞。為金轉輪王之瑞華也。輪王不出此華不現。華若現時。隨有金輪王出故曰應瑞。言其難見也。過者超也。言見佛之難猶過於優曇之難見也。若欲下。謂必欲見佛奉供者。亦從此修。更發悲願以引導。庶其可以見之也。(斯言靜處修定。定中見佛。或定中發通。願力引導。十方世界。何佛不見)眾寶一句。顯法尊勝也。成佛一句。顯自成化他皆由此者。亦指蘭若。所謂法為佛師而成道。佛能說法而利生。莫不由此蘭若引發故也。如人二句。泛指世間人。假如亦欲聽法。因而成佛者。也須從蘭若梵行中修證。始從二句。謂成佛法化亦不出這裏。今身即現世之凡身。佛身即道後之果身。至者超略辭。言自凡身已後至佛身以前。於兩楹之間。常發心願。自欲成佛之大志。欲弘正教之大願。傳法度生之正行。正教即如來之心法。義兼權實。弘教即廣大流通。義含六種。如受持讀誦等。乃至一句承上。謂弘法度生必經長時。乃至未得菩提之間。始終克志不忘蘭若。故云念念等。若人下四句。言欲報親恩。代親發願。也須從這裏修道始得。若欲下四句。文義顯然。八難同前。以上六十八句。總為一科。內詮諸佛菩薩。始從凡夫。終至成佛。一切諸行。自利化他。不盡其言者。莫不皆從阿蘭若中修證所出。是故如來極口稱頌之如此也。(應知蘭若之名則同。蘭若之義不同。有事有理。事蘭若即山間林下。凡一切幽靜之處。外離五塵。內收雜念。一性安閒。可以進道。理蘭若。即自性本靜。清真洞然。行人悟徹。理事圓融。可謂真阿蘭若正修行處。良以非事不能入理。所以初心凡夫須從幽靜處參究。非理不能成事。所以悟明本性會事皆如。然後運通設化。萬行齊彰。是以常精進明知而故問。如來極口以宣揚。無非要人因事入理。依理起用。理事離別。究竟不二)廣明深益一大科已竟。

　　△三結頌三世。

　　三世菩薩求真覺。得道涅槃蘭苦中。是故名為大道場。三乘聖眾皆同處。菩薩厭苦入山林。為度羣生求聖道。自未成佛先度他。六道四生皆悲愍。

　　真覺即佛。得道即初證。涅槃即入滅。菩薩為修證之人。求者是能發之心。葢初二句。總言三世聖人。從始發心。中至成道。義兼說法度生。終至入滅。始終八相。皆蘭若中修成也。是故一句躡上結名。大道場亦指蘭若。三乘一句。開廣之說不唯菩薩一類。總收三乘聖人。皆同其處。菩薩下四句。轉明上義。謂前之三世菩薩。所以求真覺者。元為厭苦。故入山林。為度羣生。故求聖道。自未下二句結。其心不出悲愍。其處不出蘭若。山林即蘭若也。

　　△四通頌三根。

　　上根菩薩居露地。中根菩薩居葉中。下根菩薩居石室。未成佛道常不臥。三世菩薩住蘭若。得陀羅尼自在力。

　　陀羅尼有三種。謂多字。一字。無字。多字即種種神呪。一字即唵字。吽字等。無字即諸佛心法。且約體言。自在力約用言。謂依體起用。不然而然。故名自在。餘如長行。

　　△五引已結證。

　　今我誓同菩提心。未得總持恒止此。得大菩提在蘭若。入大圓寂由住處。菩薩起於金剛智。斷惑證真成妙覺。廣化眾生遊聚落。為求寂滅樂山林。萬行因滿果亦圓。盡未來時度羣品。

　　我者佛之自稱也。初二句言道前之修行。次二句言道後之始末。總持即陀羅尼。心即因心。菩提是智果。圓寂是斷果。菩提言得。圓寂言入者。即始終不出這裏。故曰在蘭若由住處。葢此四句。引己證他也。菩薩下六句。復引他同己也。樂山林者。亦歸功於蘭若。始終兩利之因果。總不出此矣(以上為一蘭若中修證。長行偈頌。不厭其重。改頭換尾。不惜其繁。無非為智光父子。及盡未來世一切初機。只恐信之不切。行之不久。徒落空亡。所以頻頻數數。叮嚀若此足見世尊一片婆心。徹隨徹骨。而我等眾生。何可報也)。

　　△三獲益。

　　爾時世尊。演說如是出家菩薩阿蘭那行。無量菩薩證極喜地。恒河沙等無量菩薩。永離相用微細煩惱。證不動地。不可說不可說菩薩摩訶薩。斷一切障。入妙覺地。無邊有情。發無等等阿耨多羅三藐三菩提心。九萬七千眾生。遠離塵垢。得法眼淨。

　　極喜地即初地聖果也。謂一聞蘭若修證。有此勝德。頓然我法二執分別即空。遂證初地。為真見道。所謂分別二障極喜無是也。相用微細煩惱者。既曰微細。即二執俱生細惑也。相用者。謂行相功用也。二地以去為修道。所謂二執俱生地地除是也。自二地至七地。通屬有功用行。以今聞蘭若功德。頓然永離。因離有功用行。故證第八不動地也。以八地以去。屬無功用行。任運流入薩婆若海。故云永離相用等。不可說不可說者。乃大數之極量也。謂如許菩薩。斷一切障者。不惟直斷二障。及初起生相一念全空。入妙覺地。究竟成佛矣。無邊有情者。即人天散眾之類。發無等等下。約最利之機。一發一切發。一證一切證。所謂初發心時。即成正覺。故曰無等等。九萬七千眾生等者。解准四卷之末。

　　○以上大士疑問蘭若修證一大科已竟。應知此品。因常精進疑問。故佛廣讚蘭若如此。然文多從事。義亦兼理。事即山谷園林。理即自己本性。即先悟毗盧性海。為真住蘭若。後入普賢行門。即於中修證。假若不悟本性。不力實修。縱歷塵劫。無非有為功用。於菩提何干。住山何益。嗚呼。豈不聞古德云乎。死後便作看山鬼。西方依舊黑瞞瞞。思之。

大乘本生心地觀經淺註卷第五


卍新纂大日本續藏經第 21 冊 No. 367 大乘本生心地觀經淺註


大乘本生心地觀經淺註卷第六

　　清神京栴檀寺沙門　來舟　淺註

　　△三樂遠離行代佛廣讚。

　　由前世尊。廣說蘭若功德勝利。在會之眾聞之獲益。深感佛恩。其後來者不得親聞。由是樂遠離行菩薩。恐失勝利。且蘭若功德。即自己所證之遠離行法。遂發大慈廣利之心。助佛法化。廣讚蘭若。離諸恐怖。法相事理。正釋傍喻。法會之眾。多有開明。故有是科。又分二。一離世一品樂遠正讚二。一品題。

　　離世間品第六

　　世間有三種。一塵勞煩惱世間。二三界依報世間。三界外小果世間。謂塵勞撓心。依報籠身。小果障大。皆不能脫離生死。豈能高證菩提哉。是以菩薩廣說蘭若。離諸恐怖之事理法相等。能令聞者發心。入山修道。一切塵勞五欲不能惑心。一性閒閒。澄潭秋月。是為離塵勞煩惱世間也。果若煩惱既斷。生死亦離。不來三界受生。是離三界依報世間也。然既離三界。則高證菩提。究竟涅槃。又豈繫於小果聲聞耶。是必二執皆除。二死永斷。界外小果世間亦離也(二死永斷者。前二斷分段生死。後一斷變易生死也)。

　　△二經文四。一經家序置。

　　爾時會中有一菩薩摩訶薩。名樂遠離行。承佛威力。從坐而起。於大眾中。為諸菩薩。說阿蘭若行。普告一切諸菩薩言。

　　菩薩既以樂遠離行為名。必亦從蘭若修行成道。故立嘉名焉。蓋樂為能發之心。下三字為所行之行。必初則山林隱跡。厥志不移。肉脫煩惱。外離世界。如鳥出籠。超諸塵累。從起行處得名。故云樂遠離行也。承佛威力者。以佛為教主。凡一切法。皆出佛口。今菩薩代說。非無因自專。蓋為佛之威神所加。令彼說之也。為諸下。既大眾中單提為菩薩說者。顯其蘭若修證。而猶不墮小乘。須大機堪任也。

　　△二菩薩代宣四。一標定徵起。

　　出家菩薩。住阿蘭若。應作是念。以何因緣。遠離世間。修阿蘭若清淨妙行。

　　初三句標定。以何下徵起。謂既已出家。既住蘭若。理應作念提撕。必有所為之因緣。凡舉措之間。莫忘其本也。意在厭生死。慕涅槃之因緣。所以出家等。遠離世間者。即是出家住靜。然世間雖有三種。且約世俗塵勞言之。皆因世諦情狀。恩愛牽連。違順交作。時時擾心。不得自在。所以一旦出家。身住蘭若。其所為者清淨妙行耳。是知此句。提醒大眾。大有警發人心者矣。以其心離濁染曰清。身脫塵累曰淨。存誠觀照曰行。截徑不難曰妙。

　　△二誡眾誠聽。

　　諸佛子等。一心諦聽。我承佛力。今為汝等。分別演說阿蘭若行。

　　△三大眾樂聞。

　　諸菩薩言。善哉大士。為我等輩。及未來世求菩提者。惟願說之。我等樂聞。

　　由前提醒。孰不感發。如渴思飲。故云願說樂聞也。

　　△四廣為分別三。一標住蘭若所為。

　　是時樂遠離行菩薩。告諸大眾。一切世間。多諸恐怖。出家菩薩。為厭世間。種種恐怖。捨離父母及諸眷屬。住阿蘭若。修遠離行。

　　一切下。前雖標徵。未及道破。此則指出焉。謂塵勞擾心之煩惱。非止一事。驚恐怖畏之苦境。非止一法。故曰多諸。又曰種種。如依報世間。有籠繫拘礙不得超越之恐怖。行陰遷醒無常迅速。不得自由之恐怖。雖二乘涅槃如止化城。不能高證菩提得少為足之恐怖。所以出家者。為厭恐怖。割愛辭親。故捨父母等。修遠離行。欲求解脫。欲證菩提。方住蘭若故也(捨離父母一事。以世典論之名為不孝。今以佛法論之。正為大孝。良以辭親正是愛親。捨父母却是孝父母。何也如真行沙門。離塵出世。能救七世父母出苦。如釋尊及目連等。古德云。一子出家。九祖昇天。非圖自利也)。

　　△二徵起種種恐怖。

　　云何名為種種恐怖。

　　△三詳明恐怖非一二。一略說三。一法說眾過。

　　或有菩薩。而作是念。我為恐怖。一切煩惱從我生故。或有菩薩。而說我所是為恐怖。一切煩惱。我所生故。或有菩薩。而說七慢是為恐怖。種種慢。不敬善人故。或有菩薩。以彼三毒而為恐怖。造無量罪。墮惡道故。或有菩薩。以彼五欲而為恐怖。耽著世樂。墮八難故。

　　作念者提撕也。言其不可忘也。恐怖者。逆事逼迫心不安也。如神色惶惶為恐。心驚毛竪為怖。一切下。出可怖之相。煩惱即見思二惑。亦兼無明。從我生故者。出煩惱所起之本。以一切眾生。妄計五蘊身中有主宰為我。是為我執。因有我執煩惱頓起。為生死根。故以我執為恐怖也。或有下。又出我所。即我所有之物。總該一切功名產業等。認為心外實法。即是法執。依我法二執。不了本空。種種分別。一切煩惱皆從此生。依此煩惱。造諸有漏生死業因。感發有漏生死業果。由業果相續。實為恐怖也。七慢雖別。貢高是同。不敬善人者。略示慢相也。夫善人者。行善人也。以諸惡不作。眾善奉行。為人天之本。出世之基。若人親近。必有引發之善言。開人之茅塞。既我慢不敬。塞絕言路。善不能生。恣心作惡。招感惡報。非恐怖而何哉。(七慢名相准五卷中)三毒即貪瞋癡。為俱生惑。以惑起於心。動發身口。造諸惡業。惑業為因。惡道為報。所謂一失人身。萬劫不復。深為恐怖之極者也。五欲者。即財色名食睡。皆為眾生可欲之境。世人染著不捨。則被其害。故為恐怖。耽著者。樂之至也。世樂即是五欲。世人耽著造業。故墮八難之報障。以其障道招苦。深為恐怖矣(三毒八難皆准前解)。

　　△二喻明毒害三。一取喻毒蛇。

　　譬如世間有七步蛇。當害人時。毒力熾盛。出過七步。即便命終。一蛇毒力尚能損人。何況五蛇共為傷殺。毒力轉盛命難得全。

　　蛇。毒蟲也。七步者。謂此蛇傷人行七步則死。毒之甚也。五蛇喻五欲。然蛇雖至毒。但能傷身。不能傷道。但害一世。不害累世。五欲為害。豈止傷身。更損慧命。豈毒一世。殃及累劫。以種現薰發。世世相續。可不畏乎。

　　△二以法合喻。

　　世間五欲亦復如是。一一欲樂。各能引起八萬四千微細塵勞。迷惑愚夫。令墮地獄餓鬼畜生。及餘難處。受大苦惱。何況具足貪著諸塵。如恒河沙。

　　初二句總合。一一下合前大害。謂每一欲樂引起貪愛。以癡為本。若少有不順。復能生嗔。由是邪見諸惑。頓然皆起。至於八萬四千微細深惑。如雲彌空。能障日月。大地冥冥。不見三光。未免墮坑之患。愚夫昏懵。取著造業。致墮三途八難。故云受大苦惱。以上五欲略示總相。尚遭大苦。何況下。以少況多。總不出日用之間。五塵之內。滋廣無量。略類恒沙。歷劫以來。喪法身。傷慧命。招生死。墮惡道。豈止如五蛇但害一世之身乎(八萬四千塵勞准前)。

　　△三結顯障道。

　　無數諸佛。出興於世。說法教化。隙光迅疾終不得見。常在惡道。猶於自家。處無暇中。如戲園觀。

　　人皆有佛性。為成佛之因。由妄想自迷。而不能覺。由是諸佛出世為聖師。說法為助緣。貴乎師資道合。覿面相授。以之脫生死。證涅槃。法化可期矣。奈何諸佛出世。說法教化。而應化隨機料亦不久。故喻如隙光之迅速。隙光如透孔隙之光。眨眼便過矣。故云終不得見。又諸佛出興之時短。眾生墮苦之時長。所謂佛前佛後。亦何能見之耶。常在下。正言不出惡道也。猶於下。喻如自己家務。既處在無閑暇之中。言其不由自己也。如戲園觀者。又作一喻。言三途輪轉。如遊歷自己園觀一般。蓋業力所牽。輪轉不息。何由得能見佛聞法哉。凡修行人如是觀察。則妄想漸退。而道業日增矣(如戲園觀者異喻也。蓋園觀為樂境攝心。故每欲遊翫。而惡道乃純苦之極。以惡業牽引。三途往復。故聖人譏刺。以異喻為喻焉)。

　　△三引古證成六。一飛蛾投火喻。

　　過去有佛。欲令眾生厭捨五欲。而說偈言。譬如飛蛾見火光。以愛火故而競入。不知焰性燒然力。委命火中甘自焚。世間凡夫亦如是。貪愛好色而追求。不知色欲染著人。還被火燒眾來苦。

　　此引古佛說。五欲為害之頌。令生厭離。引喻警䇿也。飛蛾愛火。如人愛色。然色非婬欲之色。乃眼家所見一切男女相貌之色。金銀珠寶之色。及一切玄黃朱紫。惑人之色。因色生愛。因愛起貪。因貪而求。求之云追者。即非理之求也。良以眾生。為財色所惑。未免喪心失性。勞神費力。惡求苦求。至於飡風宿水。臥雪眠霜。是為現受眾苦。由喪心非理。後受三途之報。何異飛蛾入火喪命哉。還被一句。合委命自焚。言色欲如火。逼迫如燒。眾來苦三字不穩。當用受眾苦三字代之。若不換字。則別作一解。眾即眾苦不一。來即未來。謂不但今生受苦。亦種現薰發。及未來後世。常受其苦也。

　　△二群鹿中箭喻。

　　譬如群鹿居林藪。貪於豐艸而自養。獵師假作母鹿聲。群鹿中箭皆致死。世間凡夫亦如是。貪著種種可意聲。不知聲能染著人。還受三途諸苦報。

　　此明聲欲之害也。前四句引喻。後四句法合。喻中眾木為林。艸芒為藪。群鹿居林。食艸飲水亦天然本分。忽遇獵師。假弄音聲。類同母鹿。群鹿愛聲。奔馳就處。被獵師射死。世間下法合。凡夫合群鹿。可意之聲合假聲。然耳家所對之聲雖有多種。惟男女歌笑。婬詞美曲。及一切絲竹管絃。琳琅玉珮之聲。最能惑人。凡夫貪著。合群鹿就處。因染造業。受三途報。合群鹿中箭而死。蓋聲欲之為害也。不亦甚乎。

　　△三蜜峰愛香喻。

　　譬如蜜蜂能飛遠。遊於春林採眾華。為愛醉象頰上香。象耳因之而掩死。世間凡夫亦如是。愛著一切受用香。不知香能染著心。生死輪迴長夜苦。

　　此明香欲之害也。蜜蜂採華亦本分也。象乃巨獸且醉。雖頰上有香而不可犯。蜜蜂不知其害。而落頰取香。象因頰癢。遂搖頭動耳掩之而死。然蜜蜂但知貪香。不知就死。而世間凡夫亦復如是。愛著一切可欲受用之香。因貪造業。受苦遭報。沉溺生死。合蜜蜂取香而死矣。蓋香欲之害。亦可驚人(香雖多種輕重有別。惟男女身分之香。及一切烹煎魚肉等香。最能惑人。因香貪取。未免非理喪德。故受苦報亦宜矣)。

　　△四龍魚貪餌喻。

　　譬如龍魚處於水。游泳沉浮而自樂。為貪芳餌遂吞鈎。愛味忘生皆致死。世間凡夫亦如是。舌根躭味以資身。殺他自活心不平。感得三塗極重苦。

　　此明味欲之害也。龍魚水居。游泳自樂。亦本分也。偶被漁翁垂釣。遂不本分。貪餌吞鈎。因愛味忘身而死矣。凡夫亦爾。因舌根貪味。殺他生命。取其血肉。資養口體。以殺生貪味。其心不平。感墮三途。受極重苦。何異魚貪芳餌而喪命耶。葢貪味之為害。不可不慎。

　　△五白象貪染喻。

　　譬如白象出山澤。自在猶如師子王。欲心醉亂處昏迷。追尋母象生貪染。一切凡夫亦如是。趣彼妙觸同狂象。恩愛纏縛不休息。死入地獄苦難量。

　　此明觸欲之害也。白象居山。尊重白在。猶如獅子。亦本分也。由欲心醉亂。則不本分。追尋母象。貪染生狂。故昏迷失正也。凡夫亦爾。趣彼妙觸。即男女觸樂。欲心躁動。染著不止。同彼狂象。以恩愛纏縛而不休息。遂墮地獄。然此文容辯。良以世間眾生。男婚女配。亦人間正倫。縱然狂妄。未嘗敗倫。何至地獄受無量苦。擬其必是非理求和。強姦圖覇。敗人倫。喪風化。如狂象之失正也。故入地獄者宜矣。嗚呼。邪欲之害。實可畏哉。

　　△六總結遠離。

　　世間男女互貪求。皆由樂著諸色欲。人天由此故纏縛。墮墜三塗黑闇中。若能捨離貪欲心。住阿蘭若修梵行。必得超於生死苦。速入無為常樂宮。

　　貪者乃俱生之細惑。求者乃身口之奔馳。男女皆然。故曰互貪。此明日用之所為也。皆由下。出互貪之因也。色欲者。通指五欲。為所貪之境。樂著二字最重。為能貪之妄心。此乃纏縛墜墮之因也。人天下二句受報。皆由樂著起於心屬惑。貪求形於外屬業。雖在人天善道。猶受生死纏縛之果。墮墜下。謂人天道中。雖受纏縛。猶為善果。不至甚苦。若再造業。未免又墮於三途惡道也。黑暗者。有通別二義。別即地獄。冥冥不見三光。故云黑暗。鬼道亦然。唯畜生一類。猶被日月之光。未嘗黑暗故云別。若通說。三塗眾生。愚癡昏晦。無智慧之光。皆同黑闇也。以上因貪欲墮苦。證前恐怖之實也。若能下四句。勸離取證。然初句勸離。次句勸修。三句明因修出苦。四句明離苦得樂。常樂宮。即涅槃四德之二。義亦兼四。皆蘭若修行成就也。以上略說一科已竟。

　　△二廣說二。一長行八。一明恐怖多種境相三。一貪酷為因。

　　或有菩薩。以貪多財而為恐怖。自己財寶。恒求積聚。而不受用。何況能施貧乏眾生。於己財寶深生貪著。於他財寶欲令損減。

　　貪等為人天通惑。猶不為甚。以多分者為過也。財即金銀諸寶為可欲之境。恐怖為墮落之因。自已下。明貪之至也。於已下。不惟酷貪。尤生妬忌。然則以酷貪妬忌為墮苦之本。是以智人觀之。豈不懼哉。故云恐怖。

　　△二三途為報。

　　以是因緣。命終之後。墮大地獄。受無量苦。如是苦報。名為第一。正感之果。從地獄出。受畜生身。身常勞苦。水艸不足。經多時中。酬損他財。如是眾苦。名為第二正感之果。受是罪已。生餓鬼中。因饑渴苦。無量千劫。不聞漿水飲食之名。其咽如針。其腹如山。縱得飲食。隨變為火。如是苦身。名為第三正感之果。

　　初句。承前酷貪妬忌之因緣。即現世惡因已成。命終下。招感之果。應若影響也。名為下結顯。為三途之初報。故名第一。酬因不爽。故曰正感也。從地下。為第二重報。謂地獄受苦。雖言無量。終有了畢之時。從地獄出。又受畜生之身。果也。身常勞苦等。報也。經多時下。酬還宿債也。與元負人。或作駝騾牛馬等。以運力酬之。或作猪羊鷄鵝等。以身命血肉償之。如是下結為正果者。以其損他利己。此當酬償。因果相應故云正感也。受是罪已下。又為第三重報。生餓鬼中者。果也。因饑渴下。報也。良以前生為人積聚慳悋。拔一毛而利天下者有所不為。故無片福資身。遂感饑渴不聞漿水之苦。由妬忌他榮損他肥己。故感縱得飲食隨變為火之苦。蓋因果相當。故結為正感矣。夫唯一多貪財寶。慳悋不施。又云於他財寶。欲令損減。是此之因。感三途報。詳夫惟一貪悋。亦庸人之常情。何致如此。其所重者在令他損減之中。則無所不至。殺盜婬妄無所不為。是以欺天害理特甚。故獲斯罪宜矣。

　　△三轉生餘報。

　　畢是罪已。來生人間。貧窮下賤。為他所使。於諸財寶。所求難得。於一切時。而不自在。如是餘報。名相似果。

　　初句三途報盡。次句人道受生。貧窮下餘業之報。良以因中貪悋不施。感貧窮下賤之報。由損人利己。故感為他所使之報。於諸下。轉釋上義。而求財之難得者。悋之餘報也。一切時不自在者。如枷鎻牢獄等。損他利己之餘報也。三途之外。更有未盡之苦者。皆曰餘報。相似果者。謂雖得人身。受枷鎻繫縛。牢獄籠禁者。相似地獄。為人所使。執勞運力。加之愚蠢無知者。相似畜生。如貧窮下賤。衣食不給。常忍饑虗者。相似餓鬼。皆為等流果也。

　　△二明蘭若離怖得果四。一總標知怖求脫。

　　一切菩薩。分明知見如是因果。常生恐怖。欲求解脫。由是恐怖。遠離眷屬。住阿蘭若。

　　初舉能知之人。以菩薩稱者。謂出家人。發菩提心。行遠離行。因德目號。故稱菩薩。非文殊普賢等始名菩薩也。分明知見下。明所知之因果也。分明者透徹也。知見者曉解也。或依教惺悟。知其善惡報應。因果不昧之相。一切明了。故曰知見。常生恐怖者。知因懼果也。欲求解脫者。將出生死欲證佛果也。由是下結顯所為。

　　△二廣示恐怖之相十九。一渴愛追求怖。

　　或有菩薩。以渴愛心而為恐怖。於諸未得一切財寶。日夜追求。生渴愛故。

　　財寶為所愛之境。渴心為能愛之貪。謂人愛財寶。如渴思飲也。日夜追求者。苦心謀望也。以此為恐怖者。謂眾生造業。由此起矣。庸人不悟。任運而作。智人思之。必有惡報。以恐懼欲離。故居蘭若。良以君子愛財。取之有道。既曰日夜追求。必有非理圖覇等。故招惡報者宜矣。

　　△二我法二見怖。

　　或有菩薩。我我所見。而為恐怖。為諸煩惱作依止故。或有菩薩。以諸法見。而為恐怖。與所知障作依止故。

　　分別曰見。我我所。即我法二執。解見前文。作依止者。謂因有我見。引生煩惱。因有煩惱。造諸惡業。隨其惡業。受諸苦報。所以我我所見。為招苦之端。故深為恐怖也。法見者。於所證真如法上。少有微細執著。即是法見。所知障者。於所證真法。知有所證。愛著不捨。故為所知之障。然既依法見起障。於理不能透脫。故為恐怖。

　　△三邪疑斷常怖。

　　或有菩薩。六十二見。而為恐怖。入邪見林。難出離故。或有菩薩。疑為恐怖。於真正法。生疑惑故。或有菩薩。以彼斷見。而為恐怖。執無後世。撥無因果。生大邪見。入地獄故。或有菩薩。以彼常見。而為恐怖。執五趣身恒常決定。隨善惡業。無變易故。

　　依五陰各起四見。共二十見。再約三世。共六十。加斷常二見。共六十二。總為邪見。以邪見如稠林。執迷即入。然既入邪見。染習成種。將故反邪歸正。實覺為難。所以智人觀之。實為恐怖也。疑者不決。及聞正法反生猶豫。當決不決。難以成道。故為恐怖。斷見者。謂人死永滅。執無後世之受生。不信善惡報應。是為撥無因果。即大邪見。入地獄者。所感之報也。以既撥無因果。不唯自墮。亦令人聞不能改惡從善。亦不能返邪歸正。極至斷滅佛種。故感斯報也。常見者。執人死還生人。物死還生物。五趣即五類。人天與三途共為五類。恒常決定者。正是常見謬計。隨善下二句。結釋常義。謂隨人作善作惡。世世常在人道受生。無有變易之理。人道如是。物類亦然。故曰無變易。故以上四種總為惡見。違正害理。菩薩以正見觀之。豈不為之恐怖耶。

　　△四嫉掉不信怖。

　　或有菩薩。以彼嫉妬而為恐怖。不耐他榮懷惡心故。或有菩薩。常以掉舉而為恐怖。心不寂靜生散亂故。或有菩薩。以不信心而為恐怖。如人無手。雖至寶山終無所得。無信手者。雖遇三寶。無所得故。

　　嫉妬為名。不耐他榮等釋義。掉舉為名。心不寂靜等釋義。能障定為業。有三種。(一身掉。坐以不安。身好遊走。不暫息故。二口掉。發言無拘。談說不止。好喜吟咏。爭競是非。無益世間戲論語言等。三心掉。恣情放逸。縱蕩攀緣。思惟文藝。妄想貪圖。諸惡覺觀等。身心不寧)經約心掉。義兼其二。不信心者。於實德能。不忍樂欲。心穢為性。能障淨心惰依為業。如人下。以手喻信。蓋手能持物。人若無手。雖至寶山。終無所得。無信下。以信合手。人若有信。遇三寶時。能得法財。資益慧命。終證菩提。無信之者反此。故云無所得故。以上三種。皆喪德障道。故發心菩薩。深為恐怖。

　　△五無慚無愧怖。

　　或有菩薩。以彼無慚而為恐怖。內無羞耻。常造諸惡。業障無明難見佛故。或有菩薩。以無愧心而為恐怖。外無羞耻。棄恩背德。生死輪迴。墮三塗故。

　　無慚者。百法中隨煩惱也。無慚即名。內無羞耻等釋義。良以無恥起於心。造惡形於外。造惡即業。業能障道。故名業障。無明者。非根本癡暗無明。乃是業能障道。無般若智明。故曰無明。然既障般若之智。故難見佛。是以正人君子。深以為怖也。無愧即名。外無羞耻等為義。人無羞耻。則無所不為。所以棄恩背德。作生死因。墮三途果。是以發心菩薩。深為恐怖也。

　　△六忿恨忘失怖。

　　或有菩薩。以忿恨等。而為恐怖。能損自他。互為怨結。於多劫中。障佛道故。或有菩薩。以彼忘失。而為恐怖。於所聞法不能憶持。忘失文義。增愚癡故。

　　忿恨。百法中小隨煩惱也。忿者。依對現前不饒益境。憤發為性。能障不忿。執杖為業。今經云能損自他等者。即釋義也。然忿即暴怒。能喪己德。故曰損自。承怒鬬爭亦能損他。良以我既忿恨於彼。寧免人之不忿恨於我哉。故云互為冤結等。恨者。百法云。由忿為先。懷惡不捨。結冤為性。能障不恨。熱惱為業。總為惡法能障佛道。故菩薩之所以恐怖也。忘失者標名。於所聞下釋義。由增長愚癡。功德皆喪。是以菩薩亦為恐怖。良以。多聞能生實智。智能斷惑。智能證真。然既能忘失。不能資智。有墮無升。豈得無畏乎。

　　△七不善黑業怖。

　　或有菩薩。乃至一切不善黑業而為恐怖。何以故。一切不善是生死因。輪轉三界不得出離。於是無量無邊恐怖。皆能障礙出世勝法。

　　行善為白業。作惡為黑業。乃至一切。總該之辭。言其諸惡皆備也。然黑業既云一切。恐怖自有無量。且為生死之因。所以障道。出世勝法即是佛道。但三界之界字。恐是途字之誤。何也。以黑業不能上轉故。

　　△八五蓋憎惡怖。

　　或有菩薩。以五種蓋而為恐怖。五種煩惱覆蓋菩薩菩提心故。或有菩薩。以憎惡心而為恐怖。於諸眾生無憐愍心。修菩提行多退轉故。

　　五蓋者。貪欲。瞋恚。睡眠。掉悔。疑。以此五種。皆能障道。故曰覆蓋等。憎惡屬嗔。能障慈愍。故云於諸等。是以好憎惡者。不近善友。縱修菩提。多退轉故。

　　△九破戒憂愁怖。

　　或有菩薩。以破戒垢而為恐怖。汙穢聖法。難得果報或有菩薩。以彼憂惱而為恐怖。妄想熾然。失善業故。

　　戒定慧品。為入道之具。戒體既破。污穢淨德。能障定慧。聖法善果何得而成哉。故為恐怖。修道之人。心貴凝靜。無漏善法。由是而生。若憂兕擾心。則煩惱頓起。縱修善法。多生妄想。以散亂障道。故為恐怖。

　　△十惡作狂死怖。

　　或有菩薩。以惡作心而為恐怖。於所修善生追悔故。或有菩薩。而說狂醉是為恐怖。不識善惡無尊卑故。或有菩薩。以非時死而為恐怖。不住正念歸無常故。

　　惡作心者。不定心所也。百法云。惡所作業。追悔為性。障止為業。惡字音悟。憎嫌也。不定者。謂惡先所作之善事。即惡心。若惡先所作之惡業。即善心。故云追悔為性。然既能追悔。心則散亂。故云障止為業。止即定也。今經云。於所修善生追悔者。屬惡心。故為恐怖。狂者躁妄心高之謂。醉者人為酒酣之謂。以妄念躁動。心地昏迷。語言顛倒。猶如醉人。故云不識善惡尊卑。然修行人觀之故為恐怖。非時死者。橫死也。不住即失。由失正念。逐境為非。或遭王難。或被天誅。遂至橫死。故云不住等。良以身為道本。借身修道。既死非命。道無所依。豈不恐怖哉。

　　△十一妄語顛倒怖。

　　或有菩薩。以妄語業而為恐怖。生生世世。所有言說。一切眾生不信受故。或有菩薩。以四顛倒而為恐怖。由四顛倒。輪迴生死。起煩惱業。不求佛故。

　　妄語者。語言不實也。如不見言見。見言不見等。此猶為小妄語。大者謂己成聖。或云悟道。如天來龍來。神來鬼來。旋風土鬼。皆至我所。惑人求利。望人尊敬等。此犯根本戒。永棄佛法邊外。如人斬首。不復更生。故曰恐怖。生生世世下。非釋妄義。乃屬來報。以其今生妄語所感。不惟現世人不信受。更及後世。凡有所言。人皆不信。夫不實之言。其害甚矣。四顛倒者。依身受心法。妄生倒計。謂身本不淨。計之為淨。受本是苦。反計為樂。心本無常。計之為常。法中無我。妄計為我。是為顛倒。然世諦凡夫。通作此解。由是不識正法。迷惑造業。故招感輪迴生死等。以迷却佛性。故不求佛。由是發心菩薩。實為可怖也。

　　△十二惡友五蘊怖。

　　惑有菩薩。而說惡友是為恐怖。隨不善友造惡業故。或有菩薩。以五蘊魔而為恐怖。是五蘊身從煩惱生。生已即起無量煩惱。因諸煩惱造不善業。由諸惑業墮大深坑。以是因緣而生恐怖。

　　同志為友。相交善於兄弟者為友。善者志同。而交心合道為善友。假若志之不同。交之損德。反為害道者。故為惡友。人若隨之。不覺熏染。造諸惡業。迷失善根。故為恐怖。五蘊魔者。五蘊可知。梵語魔羅。此云殺者。殺慧命故。是五蘊下。釋魔義。以現在五蘊之身。是從前生煩惱生故。生已下。復明三世因果。謂現生已在之身。凡對境隨時。又復引起無量煩惱。因諸下。又明因現起煩惱。發動身口。又造諸不善業。復成後世之因。由諸下。謂惑業既辦。未免死後墮大深坑。(深坑即是地獄)以是下結。謂三世因緣果報。皆從五蘊身起。豈不為之恐怖哉(應知五蘊之身。雖煩惱依之而生。然菩提亦依之而證。是以諸佛菩薩。皆借身修道。若有緣善人。息妄明真。煩惱化為智慧。生死轉為涅槃。然則向日恐怖。應念而成法喜矣所謂一切惟心造)。

　　△十三煩惱諸魔怖。

　　或有菩薩。以煩惱魔而為恐怖。大小煩惱能續生死。退菩提心墮惡道故。或有菩薩。厭患死魔而為恐怖。發菩提心未得不退。身壞命終生退轉故。或有菩薩。以諸天魔而為恐怖。天魔眷屬充滿欲界。障修道人退菩提故。

　　煩惱不出根隨二種。根本有六。謂貪。瞋。癡。慢。疑。不正見。魔為害道者。如貪魔害解脫。嗔魔害忍德。癡魔害智慧。慢魔害正性。疑魔害決定信。惡見害正見。以煩惱即魔。持業釋也。隨煩惱總有二十。謂小隨有十。即忿。恨。惱。覆。誑。謟。憍。害。嫉。慳。中隨有二。即無慚。無愧。大隨有八。謂不信。懈怠。放逸。昏沉。掉舉。失念。不正知。散亂。故云大小煩惱。能續生死者如前解。退菩提心等者。菩提心有三。一直心。正念真如法故。由有煩惱。故失正念。二深心。樂集一切諸善法故。由有煩惱。能障善法。三大悲心。欲拔一切眾生苦故。由有煩惱必嗔。障大慈悲。不能拔苦度生。故云退菩提心。墮惡道者。因煩惱造業。業牽墮苦。故以害道墮苦為魔耳。死魔者。死即魔也。由有身命。能發心證道。死魔既至。未免一旦皆休。故云未得等。天魔者。天非是魔。以魔在天居。依住處得名。即魔王也。眷屬充滿欲界者。即部落等。凡一切夜叉羅剎等。未皈佛時。通屬魔眾。魔多貪欲。故充滿欲界。障修下正明恐怖。如楞嚴經中。受想二陰未盡之時。此魔害道。退失初心。是以菩薩根器人。大為恐懼。

　　△十四無記八難怖。

　　或有菩薩。以無記心而為恐怖。於諸善法不能進修。空過長時退善業故。或有菩薩。以彼八難而為恐怖。墮八難者。從冥入冥。生死長夜。難遇明故。

　　非善非惡為無記心。良以大乘修行。定慧圓明。惺寂互導。庶幾不墮昏沉掉舉。始見工夫綿密。正念分明。今言無記者。心無善思。亦無惡思。所謂形同枯木。心若死灰。凡夫外道見之為奇。菩薩觀之深為恐怖。以障慧心故耳。楞嚴云內安幽閒。猶為法塵分別影事。即此也。於諸下。正明恐怖障道。以菩薩六度等。出世善法。全在精進操持。以為修道之行。若墮無記定中。雖歷長時。空無所獲。與無想天。同其伴侶。現世退失善業。報盡念生。三途有分矣八難准前解。從冥下釋義。凡墮難處者。皆不能見佛聞。法增長愚癡。迷昧佛性。如長夜冥冥不覩三光者。故云難遇明故。應知明非日月之明。乃三寶為明也。以佛者開化之明。法有軌持之明。僧有弘法之明。既墮難處。所以難遇。未免一切皆失矣。

　　△十五地獄三途怖。

　　或有菩薩。觀彼地獄而為恐怖。一墮地獄經無量劫。受大苦惱難解脫故。或有菩薩。墮畜生道而為恐怖。傍生道中受愚癡報。經無量劫難出離故。或有菩薩。覩餓鬼道而為恐怖。於恒沙劫受饑渴苦。難可值遇佛法僧故。

　　三途亦八難之數。然既明八難。又說三途者。非重也。乃八難中之苦重者。故以別明。三種皆初三句標名。以下皆為受苦之相。夫一墮三途。經無量劫。不得解脫。不遇三寶。不聞正法。障道之甚者。無過於此。菩薩觀之。尚生恐怖。而世人荒唐。却為不然。嗚呼。一作其因。果終不失。

　　△十六三界終墮怖。

　　或有菩薩。想欲界生而為恐怖。煩惱雜起。造諸惡業。墮三途故。或有菩薩。以彼色界而為恐怖。有覆煩惱能障定故。或有菩薩。以無色界而為恐怖。三界之中最為寂靜。猶如涅槃有情妄執。而為究竟。劫盡命終。墜地獄故。

　　三界內皆有墮落。通屬恐怖之處。想欲界生者。想字莫作妄想看。當是菩薩猛惺之智。因發此智。方知欲界之非。字同義別故。欲界者。界內有欲染故。即飲食。婬欲。睡眠。皆具。下至地獄。上至他化自在天。通屬五趣雜居地。所以煩惱雜起。見思二惑全在也。以造五趣因。受五趣果。善惡不定。故云雜起。造諸下。別明惡道因果。即恐怖之實也。色界者。有身形也。亦名梵世。梵者淨也。以離下界諸欲染故。又名禪天。謂捨俱禪。有漏定力。餓時入定而飽。倦時入定而爽。然較欲界稱為淨居。而猶為恐怖者。以其有覆煩惱。能障定故。有覆者。障義。染義。亦覆蔽義。以其初禪為離生喜樂地。以離下界之生。得受禪天之樂。生大喜悅。以喜能障道。故云有覆。而我執不忘。故有煩惱。障定者。障即覆義。能障無漏聖定。慧不能生。故名恐怖。一地既爾。上三亦然。喜樂覆心。故云有覆。無色界者。謂無身形拘礙。惟存識心耳。三界下顯勝也。最為寂靜者。以有漏定力。壓伏妄心。現行不行。至非非想天。猶將妄想種子半分生相伏住。存一半滅相認為涅槃。相似不真。故云猶如。較之禪天故為至靜。若較聖定有所不及。以存滅相種子故。有情下。謂非果計果。然雖與涅槃相類。而實非涅槃也。良以涅槃斷感。為無漏定。此天伏惑。為有漏定。斷惑如斬艸除根。永不復生。伏惑如石壓艸。根在土故。依然不死。故云劫盡命終等。劫者長時也。謂定中壽限劫數甚長。如八萬劫等。言壽限劫盡時。此天命終也。必墜地獄者有二義。一者因彼定中虗靜。認為涅槃。忽然妄念初起。是為衰相。知其必死。由是生謗。謂阿羅漢身遭後有。由謗法故墮耳。二者雖在定中。八萬劫前惡業種子含藏未斷。定中不覺。劫盡之時發起現行。隨業受報。未免墮苦。墜地獄者。酬惡因故。嗚呼。若未及真窮惑盡。縱至非非想天。猶不免墮。所謂三界無安。猶如火宅。於修行人。大有警䇿。故云恐怖。

　　△十七趣生厭死怖。

　　或有菩薩。數數生死而為恐怖。生邪見家。難出離故。或有菩薩。厭離生死而為恐怖。死此生彼。常受苦惱。障菩薩行求涅槃故。

　　數數者頻數也。眾生自無始來。迷真認妄。久受輪迴。而不知返。以父母精血。已識種子。三緣和合。虗妄受生。及至限盡。三緣別離。虗妄受死。如是相續。不知幾百千萬億番。而凡夫荒唐不自覺照。唯菩薩觀之深大恐怖。生邪下。出恐怖意。良以邪見不獨外道。一切眾生迷真逐妄。不悟正理者通為邪見。由不悟正理。沈沒深坑。欲求出離。實不可得。故云難出。厭離下。明入道之本。蓋不厭則不離也。死此生彼者。即六道輪迴也。常受苦惱者。六道果報也。障菩薩行者。眾生為苦境逼迫。煩惱焦心。而何得舒懷行菩薩行哉。故云障。求涅槃者。躡前厭苦生怖。仰慕涅槃。斷諸煩惱。舉心欲得。故云求之。良以涅槃云圓寂。謂真本圓。妄本寂。實不用求。天然自有。奈何迷晦久矣。被無明深惑所障。以致不求則不得。是以初心菩薩。不得不求。然雖欲求之。現被生死纏縛。又不得不恐怖也。

　　△十八語言心意怖。

　　或有菩薩。以世間語。是為恐怖。心常散亂。妨善業故。或有菩薩。以心意識而為恐怖。所緣行相不可知故。

　　世間語言有多種。其善惡邪正。品格天淵。而槩謂之恐怖者。以其修道之人。貴乎寂靜。不貴喧雜。雖詩禮文章之語言。藻雪華麗。在功名分上則可。在修行人分中則不可。所謂金屑雖貴。落眼成塵。以障道故。皆為恐怖。心常下。正述恐怖之義。若不厭惡求離。則心常散亂。為彼所轉。妨其善業。故初心菩薩不得不怖。若夫深位菩薩。又當別論。以世諦語言皆合道。誰家絃管不傳心。何怖之有。心意識者。總指八識之王。義亦兼所。蓋心即第八賴耶識。以積起名心。謂積諸種子起現行故。所緣者。三類性境。謂根身器界種子也。意即第七末那。以思量曰意。所緣者第八見分為自內我故。識即前六。以分別名識。唯第六作意分別。前五皆隨念分別。所緣者。第六緣法塵。前五緣五塵。經以第八識亦言恐怖者。為我法二執之根本故。末二句釋恐怖義。行相者。能所之差別也。以能緣即隨念計度分別。為心行之慮相。所緣即五根六塵。現量。比量。該盡萬法流行之相也。不可知者。心之迷昧也。由八種識則起二執。由二執故心外取法。執為實有。不知所緣能緣。唯一真心。因迷理障性。所以恐怖也。

　　△十九總結在纏怖。

　　若在俗家。由斯恐怖。晝夜相續擾亂善心。不能證得無恐怖法。

　　俗家者。世俗之家也。由斯之斯。指上十八科。皆世俗家。晝夜之間。非此則彼。及種現薰發。故云相續。善心者。通世出世間。世間善心。即信。漸。愧。無貪。無嗔。無癡。輕安。不放逸。行捨。不害。而凡我相未空者。皆為有漏世間善心也。若我執頓空。皆為無漏出世善心也。無恐怖法者。即阿耨菩提。然菩提人所本具。由上種種恐怖所障。故不能證得。以上廣示恐怖之相已竟。

　　△三薩埵證果之相。

　　此對前科。在家既為種種恐怖障道。不能證得無恐怖法。今引三世菩薩。因離俗出塵。依止靜居始能斷障成道。

　　過去菩薩住阿蘭若。皆能證得無恐怖法。即是阿耨多羅三藐三菩提。未來菩薩住阿蘭若。悉皆當得無恐怖法阿耨多羅三藐三菩提。現在十方諸大菩薩住阿蘭若。斷一切障。得無恐怖阿耨多羅三藐三菩提。

　　三世菩薩因觀世間種種恐怖。始則發心求脫。出家秉戒。為離恐怖。故住蘭若也。一切障者。即種種可怖之法。斷者即無漏定慧。念念無間。能斷一切障道之法。故云得無恐怖等。是以三世菩薩。皆依蘭若離怖得道。故下勸修。

　　△四結勸蘭若修證。

　　汝等當知。隨應修學。三世菩薩攝念身心住阿蘭若。調伏妄想。永無恐怖。究竟阿耨多羅三藐三菩提。

　　攝念身心者。攝即收攝。念即提撕。謂攝身心念身心也。然攝身則身不遊蕩。攝心則心不外馳。念身則終歸無常。念心則剎那生滅。此即出塵入道之資也。調伏者。調謂嚴理工夫。惺寂綿密之定。伏謂降伏妄想。斷滅種現之智。妄想即諸惑之通名。永無下。即惑盡道成。究竟者。謂一了百當。更無遺餘之謂也。以上明蘭若離怖得果已竟。

　　△三住蘭若存想追本二。一總標我見為本。

　　復次出家菩薩。住阿蘭若。當作何業。作何等念。日夜常作如是思惟。世間所有一切恐怖。皆從我生。

　　業為操履之行。念謂提撕之心。何為徵起之辭。日夜下釋念。然思惟即念。而必日夜常作如是思惟者。所謂苟日新日日新又日新也。世間下。明所思之過也。一切恐怖者。仍前十八科。皆從我生者。正謂存想追本也。因有我見。則諸惑頓生。而既能存想。正是菩薩入道初門也。

　　△二別釋我見差別。

　　一切恐怖著我生故。一切恐怖我為根本故。一切恐怖我愛生故。一切恐怖我想生故。一切恐怖我見生故。一切恐怖我為住處。一切恐怖因我生故。一切恐怖分別生故。一切恐怖煩惱生故。一切煩惱我愛生故。

　　著者堅執不離之謂。我者執身中有主宰故。即是我執。由有我故。一切恐怖煩惱因果頓然而生。故曰根本。愛者染情不捨。對境粘著。因愛取著。因取造業。隨業受報。故云一切恐怖我愛生故。我想者。謂憶念不忘我故。我見者。分別五蘊有我故。由想念分別則恐怖生故。我為住處者。由其執我。為恐怖之依託故。因我生故者。恐怖之滋發也。分別生故者。與前我見不同。即我所也。謂分別我之所有。恐怖之助發也。煩惱生故者。以煩惱為諸惑之總名。恐怖為業果之別謂。別因總有故。一切煩惱我愛生者。因愛則生貪。違愛則動嗔。迷戀即癡。憍愛即慢。欲取不決即疑。總謂一切根隨。皆依我愛引發故。

　　△四反究離過當住。

　　若我住在阿蘭若處。不能捨離我我所執。不應住是阿蘭若中。不如還住白衣屋舍。何以故。若有我想。不應住止阿蘭若處。若有補特伽羅相者。不應住止阿蘭若處。若人具有我我所執。不應住止阿蘭若處。若有法見。不應住止阿蘭若處。若有具此四顛倒執。不應住止阿蘭若處。汝等諦聽。若有修行。依涅槃相。不應住止阿蘭若處。何況更起諸煩惱相。

　　此謂大丈夫。言必從志。動必成願之謂也。良以我我所執。既為生死根本。而我今既住蘭若。誓必離之。假若不能。是為沽名釣世。徒衒虗名。君子有所不為也。故云不應等。不如下。同俗語云。若不修行。不如還俗。白衣指在家也。何以下徵起再釋。謂若不離我我所執者不應住者何也。若有下。謂舉心住蘭若。實為斷除一切煩惱恐怖。而成無上菩提。若仍有我想。是為愚夫之志。住之無益。故云不應等。下乃廣舉。補特伽羅云數取趣。謂數數受生死也。假若仍受生死者。不應住之也。法見有二。一世間法。即五塵也。凡夫及二乘。皆心外取法。妄起分別。故云法見。二者定中所證之理。以人法皆空。而守理之智不忘。即微細分別。亦云法見。四顛倒執。即身受心法。妄執常樂我淨。若此執不忘。不如不住也。以上皆約惑業等說。汝等下。約出世間法。謂不但不離世間法不應住。若有修行依止所證涅槃。有涅槃相者。即是智理不空也。猶不應住。何況下。以勝況劣。謂著涅槃者尚爾。況煩惱乎。煩惱言相者。以根隨作用不忘為相。畢竟如何可住。所謂忘能所。空智理。而妙達菩提者。庶其可住也。

　　△五正顯離過當住。

　　汝等諦聽。若有不著一切相。應當安住阿蘭若處。是名當坐無著道場。一切諸法皆不可得。若心調柔無有諍論。應當安住阿蘭若處。於世因緣都無所著。應當安住阿蘭若處。於色聲香味觸等法無依止者。應當安住阿蘭若處。於一切法有平等見。應當安住阿蘭若處。於四威儀能調自心。應當安住阿蘭若處。能捨一切諸恐怖者。應當安住阿蘭若處。

　　此之七種。皆功夫邊事。不著一切相者。乃心法皆空影像亦離之功夫也。如是之人可以住之。是名下出其深義。謂阿蘭若處為事道場。不著為理道場。一切下釋無著義。以皆不可得即是無著。作回光內照之功夫。久之自然心法皆空。再將空性亦無。始名不著一切法。若有所著。是為所知障。猶不當住之矣。心調柔者。向日急性。今則調和。向之剛強。今則柔軟。心氣溫良。久之自然真窮惑盡矣。無諍論者。以向之言差則諍。不平則論。今既退居蘭若。須作三界萬法唯我自心之觀更。何諍論哉。因緣有多種。不能盡言。皆初起為因。資助為緣。能惑人心也。今既住蘭若。於世間法一切因緣。善者不慕。惡者不憎。是名都無所著也。色聲香味觸五塵也。等兼法塵諸根及十八界。因世諦之人。根塵相對。則能生識。根塵為識之依止。今云無所依止者。作六根返照之功夫。作之純熟。塵既不緣。根無所偶。而根塵識心應念化為無上知覺矣。誰為依止哉。於一切法有平等見者。乃達萬法皆如之功夫。在聖不增。處凡不減。是為平等見也。於四威儀能調自心者。行則身不亂步。心不邪思。住則身不倚壁。心不外緣。坐則身不低縮。心不倦怠。臥則身不翻覆。心不昏沉。如是身則有威可畏。有儀可則。心則澄潭皎月。智理皆如。是為降伏其心。始不負住蘭若之志也。能捨一切諸恐怖者。凡違境動心。不覺懼畏。皆為恐怖。今既住蘭若。倘有虎狼惡人。及諸山鬼精恠等。有時擾亂。驚嚇於人。若隨境生怖。為彼所轉。進道之心何在。此言能捨者。作人法雙亡觀。能達人法皆空。則一切恐怖不捨而自捨矣。以上七則。如法奉行。方名真住阿蘭若處。蘭若即道場。皆兼事理二義。學者知之。

　　△六正明有德當住二。一結前起後。

　　諸佛子等。以要言之。於諸煩惱得解脫者。應當安住阿蘭若處。

　　諸煩惱不惟見思。更兼無明。解脫不惟空無相無作。亦兼二死永亡。乃結前離過。起後有德。

　　△二正列眾德。

　　若得成就涅槃因者。應當安住阿蘭若處。能善修行四無垢性。應當安住阿蘭若處。若有少欲能知足者。應當安住阿蘭若處。具足多聞有智慧者。應當安住阿蘭若處。若能修行三解脫者。應當安住阿蘭若處。永斷能縛煩惱結者。應當安住阿蘭若處。能審觀察十二因緣。應當安住阿蘭若處。所作已辦者。應當安住阿蘭若處。捨諸重擔者。應當安住阿蘭若處。證悟真如深妙理者。應當安住阿蘭若處。

　　涅槃是究竟佛果。因即菩提心也。成就者圓滿也。謂此心堅固不退。即無間道。為能成之因。涅槃為所就之果。此言菩提心堅固者可當住之也。四無垢性者。於飲食。衣服。臥具。醫藥為四。而隨分勿貪勿嗔等。即是無垢。如是能行為善修也。少欲知足者。乃具足慚愧者是也。具足多聞智慧者。具足即是滿分。多聞即是學廣。以學廣必生實智。智足必能證理。慧足必能說法。果有如是標格。可以住之。三解脫者。即空。無相。無作。三法也。以三法自在故曰解脫。一空解脫門。謂一切法。皆從因緣和合而生。自性本空。無我我所。若能如是通達。則於諸法而得自在。故曰解脫。二無相解脫門。謂既知一切法空。故觀男女一異等相實不可得。皆能如是通達諸法無相。即得自在故曰解脫。三無作解脫門。又云無願。謂若知一切法無相。則於三界無所願求。若無願求。則不造作生死之業。若無生死之業。即無果報之苦。而得自在故曰解脫。如法奉行是為能修。由此三法通入涅槃。故皆為門。能縛煩惱結者。縛即纏縛。結謂結滯。即十纏十使為能縛能結。一切眾生被纏縛故。不能出離生死。不能得證涅槃。是為眾生生死根本也。言永斷者。是修行人決定真無漏智。一時頓除不復更生。是為永斷。有如是志者可以住之。十纏者。一無慚。(慚即慚天。謂人於屏處作諸過惡。不自羞恥故)二無愧。(愧即愧人。謂於人所見處為諸過惡。不知羞恥。不知改過故)三嫉(嫉者妬也謂見他人榮富。必生妬忌不平故)四慳。(慳者悋也。謂於世間貲財。及出世間法財不肯惠施故)五悔。(悔者恨也謂所作之過。蔕（音帝）芥腦臆。不能自安故)六睡眠。(睡眠者。謂人昏懵不惺。常樂睡眠。無所省察故)七掉舉。(掉舉者搖動也謂心念動搖不能攝伏。於諸禪觀無由成就。身口掉動故)八昏沉。(謂昏鈍沉墜也。即神識暗昧。懵然無知。不加精進之功遂致沉墜海故)九瞋忿。(謂恚怒也。即人於違情之境。不順己意。便發恚忿。忘失正念故)十覆。(覆者藏也。謂隱藏所作過惡。惟恐人知。不能悔過故)十使者。即驅役之義。謂貪等十惑。皆能驅役眾生。流轉三界。結滯生死也。一貪使。(引心取境為貪。謂於一切物。及順情之境。引取無厭故)二瞋使。(忿怒之心為瞋於一切違情之境。即起忿怒故)三癡使。(迷惑之心為癡謂於一切事理無所了明妄生邪見。起諸邪行故)四慢使。(自恃輕他之心為慢。謂由恃己種姓富貴才能。輕蔑於他故)五疑使。(迷心乖為疑為疑。謂若修戒定等法不別真偽。暗鈍無明。猶豫不決故)六身見。(謂於名色陰入界中。妄計有身。強立主宰。恒起我見故)七邊見使。(謂於斷常中。執斷非常。執常非斷。但執一邊故)八邪見使。(謂謬執取理。不信因果。斷諸善根。作一闡提行故)九見取使。(謂於非真勝法中。謬計涅槃。心生取著。及行道之時。雖入種種觀門。而真明未發。謬計所得為真為勝。心生取著故)十戒取使。(謂於非戒中謬計為戒取以進行。如外道妄持牛狗等成。執為正戒故)以上十使。乃見思二惑根本。開之為九十八使。纏縛正性。結滯生死。故名能縛煩惱結。十二因緣者。謂展轉感果為因。互相由藉為緣。即過去二支因(無明緣行也)。現在五支果(識名色。六入觸受)。現在三支因(即愛取有)。未來二支果(即生老死)。能審觀察者。謂據理推詳曰觀察。即推因智也。微細究明曰能審。即審因智也。若自無明觀至老死。為順觀無明流轉門生起相。若自老死觀至無明。為逆觀無明還滅門修斷相也。因緣經云。還滅門中有七十七智。從老死觀察。曰有何由故而有老死(即推因智)。如是老死復從何緣(即審因智)。由是觀察。則知現今老死。必從生有。謂有生則有老死。故知生為老死之因緣。此初觀老死有此二智。又例觀過去未來。老死。亦從生有。則有六智。然後以住法智決定。則知三世老死。皆從生有。故有七智。由是老死一支既決。再觀生支。從有支而有。亦有七智。如是逆次推至行支。共有七十七智。不推無明者。以無明橫起無因。故不推審。由是決志斷無明。無明滅則行滅。乃至老死憂悲苦惱皆滅。此言果能審察斷之者。可以住之。所作已辦者。只言能發之心。即如見思已斷。不受後有之者。謂能發此心。可以住之。捨諸重擔者。即分斷生死必盡之謂。以生死不得解脫。如重擔壓身。大丈夫發勇猛志。決定捨離者。可以住之。雖言分段生死。亦兼變易也。證悟真如深妙理者。以體絕諸妄曰真。當體不動曰如。權小莫測曰深。居塵不染曰妙。聖凡道本曰理。猛然𢜫覺曰悟。亡言默契曰證。乃大乘頓教之機。一悟即證。不落階級者。可以住之也。以上共十八種。皆先明實德。次結應住。其文最顯。故略釋名相耳。良以阿蘭若處。必有實德。為生死修大道者。借居幽靜。易成聖果。是以可住。如或不然。莫勞賣弄。

　　△七喻明蘭若無怖五。一略以草木為喻。

　　汝等當知。阿蘭若處種種藥草。大小樹木。生阿蘭若。曾無恐怖。亦無分別。

　　草木無情。何得恐怖。然雖無情識。却有滋長。假借為喻。以其因生蘭若。斧斤不入。得保長生。云無恐怖。以其無情。故無分別。與下科菩薩作忘情之喻焉。古德云。蘭植中途。必無經時之翠。桂生幽壑。終抱彌年之丹。此之謂歟。

　　△二略以菩薩合喻。

　　菩薩摩訶薩。住阿蘭若。亦復如是。

　　略合無恐怖。無分別。義在下科。

　　△三又復以喻合喻。

　　觀自身心。猶如枯樹。牆壁瓦礫。等無有異。於一切法。無有分別。我觀身心。猶如幻夢。中無有實。念念衰老。其息出已。更不復入。由善惡因。隨業受報。是身無常。速起速滅。是身虗假。終不久停。如是身中。無我我所。無有情。無命者。無養育者。無士夫者。無補特伽羅者。無作業者。無有見者。如是等相。本來空寂。猶如虗空。亦如泡沫。

　　觀身心如木石者。乃忘情妙觀。能離我執。即我空也。於一切法無有分別者。即離法執得法空也。以上為總觀。我觀下。又為別觀。幻夢為喻者。當體無實也。念念者。生滅之行相。衰老者。自覺其無常。息出不入者。雖生即死也。由因受報者。識隨業轉也。是身下轉釋幻義。虗假下轉釋夢義。無我我所者。重觀二空也。無情者。大忘人事也。無命者。心如死灰也。無養育者。當體無生也。無士夫者。尊重心滅也。無補特伽羅者。不作生死趣向也。無作業者。三輪體空也。無有見者。影像皆亡也。下四句總結。如是等相者。總躡上句。本來空寂者。謂非今作觀方空。蓋當體本來自空也。圓覺云。知是空華。即無輪轉。非作故無。本性無故。下虗空水沫。不實易明。

　　△四結合如木無怖。

　　常應念念作如是觀。一切恐怖皆得解脫。如彼樹木無有恐怖。

　　初二句。結勸功夫不得間斷也。次二句。出觀之功効也。末二句。結合觀成之相也。樹木直言無情。義合二空也。恐怖者。總該二死之因果也。無有二字。總結忘情也。

　　△五結成阿耨菩提。

　　時諸菩薩。得大安樂無畏生處。是名菩薩住阿蘭若。求阿耨多羅三藐三菩提。

　　此結觀成果圓之相也。得等二句。即所證涅槃斷德也。(斷者盡也。離也。謂五住煩惱皆盡。二種生死永離。更無所畏。得大安樂。故名曰德)是名二句。指功由住處得也。阿耨等。即佛果之全德也。夫佛性本具。即心是佛。由妄想執著。而不證得。故聖人教與作觀觀之。悟真本有。了妄本空。功無間斷。菩提遂成矣。華嚴云。應觀法界性。一切惟心造。圓覺云。知幻即離。不作方便。離幻即覺。亦無漸次。妙哉至言。實為還丹之妙藥。出世之良方。有緣斯遇。如說而行。若不成功。無有是處。

　　△八廣明法相蘭若。

　　復次出家菩薩。住阿蘭若。晝夜相續。應如是觀。

　　此總為一科。分二十一段。以便解釋。初則總標觀相。已前諸科。反復發明住阿蘭若。離諸恐怖。成諸功德。末後總結。究竟成佛。此則廣明諸佛法財萬德。究竟極果。皆以阿蘭若為出處也。此標舉一段。是教與應作。貴無間斷。故云相續。如是二字。指法之辭。以下諸段。方是正觀。

　　是阿蘭若。善能修習。四無垢性。安樂之處。是阿蘭若。善能修習知足之處。

　　此約無垢性生知足天。從蘭若中出也。初句標定。應知阿蘭若三字。具事理二處。若事上說。離乎人境。潛居深山幽谷。無諸喧雜之處。不染五欲之境。是為事蘭若。然既得境寂。心亦安閒。妄想不生。惺寂相導。如澄潭皎月。是為理蘭若。是以理無事助而難純。事非理成而無益。理事相資。心境俱寂。是真阿蘭若。下皆倣此。善能修習者。以事理兼備曰善曰能。四無下。由心境俱寂。是真無垢。是真安樂。知足是兜率之華言。謂心境空處。即是知足(應知佛法是活句。亦顛拈倒用無不可也。若云是阿蘭若善能修習等。是字為指法辭。約事蘭若說。或山間林下。一切幽靜處。皆為蘭若。若云安樂之處是阿蘭若。此約理說。謂因能修習四無垢性。所以貪染既歇。一性安閒。性即蘭若。是字當即字看。凡披閱高賢。不得拘文害義。此總有二十一段。此段既爾。諸段皆然)。

　　是阿蘭若。於諸煩惱得解脫處。是阿蘭若。具足多聞智慧之處。

　　此約離煩惱得解脫。多聞智慧。皆從心境俱寂處得。

　　是阿蘭若。伏斷煩惱所知障處。是阿蘭若。能入三種解脫門處。

　　此約斷煩惱入解脫皆從蘭若中出也。二障准前。伏謂制住現行不行。斷謂永滅二執種子。三解脫亦准前解。由心境俱寂。易得解脫。故云能入。

　　是阿蘭若。善能證得八解脫處。是阿蘭若。善能觀察十二緣處。是阿蘭若。善能斷除業障之處。

　　此約修八背捨。所得者謂八解脫。十二因緣同前。身口七支所作之業。能障淨行故名業障。以上三事。皆由心境空寂而得。故云善能。皆從此出。故云處也。

　　是阿蘭若。能得初果預流之處。是阿蘭若。能得第二一來果處。是阿蘭若。能得第三不還果處。是阿蘭若。得第四果阿羅漢處。是阿蘭若。證得辟支佛果之處。

　　此約得四果。及辟支。皆從蘭若中出也。初果梵語名須陀洹。漢言預流。預謂參預。流謂流類。二乘初斷見惑。預入聖流。皆從蘭若中修行親證。故指蘭若為得果之處也。二果名一來者。梵語斯陀含。漢言一來。謂人間斷惑只一往來也。良以見惑初果已斷。思惑是俱生細惑。修道位中斷之。亦名修惑。然其惑最細。不能一生頓斷。故按三界九地。各分九品。次第而斷。惟欲界九品。最雄猛難斷。上上一品獨潤二生。故天上人間。往來二番始能斷之。上中上下共潤二生。又復二番往來方能斷之。中上一品獨潤一生。又一往來斷之。中中中下共潤一生。又一往來方能斷之。斷至五品。名二果向。六品皆斷名第二斯陀含果也。總言六番天上。六番人間。斷盡前六品思惑二果始成。良以既證二果。又名一來者。以欲界後三品思惑尚在。由其下上一品獨潤半生。下中下下共潤半生。故更來人間一次斷之也。故名一來。第三名不還果者。梵語阿那含。漢言不還。由在二果時。斷後三品殘思未盡。名三果向。三品全盡。方證三果也。名不還者。由前共七番往來。斷盡欲界九品思惑。以欲界因亡故。再不還來欲界受生。故名不還。寄居四禪五不還天。斷上界四禪四空。共七十二品思惑。若斷至七十一品。只名阿羅漢向。七十二品全盡。證得阿羅漢果也。辟支佛果。既斷見思。更侵習氣。較菩薩不及。較羅漢則根利。以羅漢尚有習氣在。辟支則無故利。此言四果辟支。雖人力所證。若非蘭若亦不易成。故蘭若是其出處也。問。如二果尚一來人間斷惑。居住蘭若可矣。若夫三果人。寄位四禪。不來人間。蘭若何說。答。有二義。一者溯流窮源。雖居禪天。最初發跡。從蘭若出故。二者阿蘭若翻寂靜處。既入四禪。苦樂雙亡。方為真寂靜處。若據前解。具理事二種。其四向四果及辟支。所證空理。為智所依。皆名蘭若。

　　(以上七番往來斷惑者。約常途鈍根者說。若佛在世時諸大尊者。一生頓證阿羅漢果。不在此例。又必七番天上人間者。以人間苦重。不能一番頓斷。以天上為休歇處。故往來漸次斷之。見根鈍之如此)。

　　(○問。此經頓教。明此漸修者何為。答。此不論頓漸。只言阿蘭若。是證道之出處也)。

　　是阿蘭若。已辦所作得自在處。是阿蘭若。捨諸重擔得輕安處。是阿蘭若。證得二空真如之處。

　　此段三種功德。皆從蘭若中出也。初則四果未成。為所作未辦。四果成就。真窮惑盡。為所作已辦。得自在者。即見思已空。生死已離。不受後有。加之三明六通。山壁不隔。所至隨心。故云自在。次言重擔者。即是生死。諸者不獨分段。亦兼變易。輕安即是涅槃。謂重擔已離云輕。不受逼迫云安也。再次言二空者。即人空法空。以人法二執既空。所證之理不妄不變。故曰真如。以上三種。亦以蘭若。為能辦能得能證之處。

　　是阿蘭若。能修無量大慈心處。是阿蘭若。修證無量大悲心處。是阿蘭若。能善修習喜無量處。是阿蘭若。善能修習捨無量處。

　　解見前文。處亦同前。

　　是阿蘭若。能發菩提心處。是阿蘭若。菩薩修持到十信處。是阿蘭若。復次進修到十住處。是阿蘭若。展轉增修到十行處。是阿蘭若。展轉修行十迴向處。

　　此段從發心至迴向。五種功德位次。皆從蘭若中出也。菩薩修持到十信處者。以菩薩乃大乘之機。修持大乘之行。信等乃大乘之位也。信者聞說即心作佛。深忍樂欲。決志不疑是也。乃三賢之首。萬行之先。故首明之。然欲從凡流趣入聖位。必以信為先導。始自信心。終至願心。總為十信。以作菩薩真修方便也。進修到十住處者。前但信而未入。此則因信而修。因修而入。分與理證曰住。智能依理如人住宅也。進謂增益之勤。修即踐境之行。到者因功至得之謂。十者謂菩薩約位進修。以始覺為本。由信而入。入則能住。始自發心。終至灌頂。次第十位。後勝於前。通為十住也。展轉增修下。謂從前至後曰展。次第而進曰轉。修之又修曰增修。十行者。由前十住進修功滿。已成佛子。自得己利。而利他之行未成。是故至此廣行饒益。隨順眾生。令其歡喜。純是利他。故名行位。然行有淺深。始自歡喜。終至真實。有十種利他法門。故名十行。十迴向者。迴即迴轉向即趣向。起大悲心。救度眾生。迴轉十行之善。向於三處。一真如實際是所證。二無上菩提是所求。三一切眾生是所度。以能迴之心。及所迴善行。向彼萬類。圓滿梵行。等入法界。以前後十位。故名十迴向。以上始自發心。終至迴向。皆歸功於蘭若中修證所成也。然自心照應。亦不失其理事二種也。

　　是阿蘭若。善能修習四善根處。是阿蘭若。修行六度波羅蜜處。是阿蘭若。修行初地至十地處。是阿蘭若。證得六根清淨之處。

　　此段四種功德。皆從蘭若中出也。四善根。即四加行也。謂加行之善。為入地之根故。六度等可知。初地至十地者。謂從地前世第一位。一念相應。斷盡分別二障。得證徧滿真如。則入初地也。然謂之地者。以菩薩所證之理。一切佛法。依此發生。如地生物。亦有淺深。始自歡喜。終於法雲。通為十地。六根清淨者。謂眼耳鼻舌身意。各離妄見妄聞等。不為妄染所污。即父母所生之眼。徹見三千大千世界之色。耳能普聞三千大千世界之聲。乃至意能徧知三千大千世界之法。無染無障。故曰清淨。亦從理事蘭若中成就故也。

　　是阿蘭若。善能證得天眼通處。是阿蘭若。得天耳通。及宿住智。生死智明。神境。他心。如是通處。是阿蘭若。有慚愧處。

　　此段六通及慚愧功德。皆從蘭若中出也。六通解見前文。宿住智即宿命通也。生死智明。即漏盡通也。謂生死諸漏已盡。所得智明。如無生智。漏盡明是也。神境即工巧。如身上出水。身下出火等。十八種神變自在是也。他心即他人舉意作念。不勞口訴。已能分曉者是也。慚愧同前。如是功德。亦從蘭若中出。

　　是阿蘭若。不放逸處。是阿蘭若。修五根處。

　　此約兩種功德亦不出此。不放逸者。精進三業。於所修斷。防惡修善為性。對治放逸。成滿一切世出世間善事為業。五根即信進念定慧五法。為入道根本。故曰五根。

　　是阿蘭若。證得無量無邊三昧之處。是阿蘭若。能得恒沙陀羅尼門證自在處。

　　此段二種功德。亦出於此。三昧體同。用處差別。名目不同。故有無量。陀羅尼云門者。有通義。以能持能放。持之則萬法為一。放之則一為萬法。體用雙行。理事無礙。故云自在。

　　是阿蘭若。悟無生忍。是阿蘭若。永出三界斷生死處。是阿蘭若。得不退轉。

　　此段三種功德皆出蘭若也。無生無滅之法。一念𢜫覺見性為悟。如人飲水。冷煖自知曰忍。不退轉者。即進道勇猛無倦。千聖喚不回頭。必得不移之志也。若作三不退轉。亦如前解。

　　是阿蘭若。降伏一切眾魔怨敵。銷除業障。見佛聞法。如是之處。是阿蘭若。得佛不共最上法門。

　　此段約降魔得最上法。皆出蘭若也。古德云。道高一尺。魔高一丈。梵語魔羅。此云殺者。謂傷殺法身。損害慧命者也。一切者。即煩惱魔。死魔。天魔。五陰魔。此等諸魔。從無始來。根本怨家。惟天魔獨害修定之人。或入心腑。或附傍人。擾亂行者。此言以大定智力除遣。名為降伏。身口七支。有漏之業。能障聖道。故名業障。今既銷除。無復障礙。故得親見諸佛。聞諸佛法。指蘭若是其處也。不共等者。謂不與二乘共。唯佛獨證。是為最上法門也。良以非事蘭若。則五欲擾亂。不能降魔除障等。而能降能除。即是定慧智力。却又為理蘭若。

　　是阿蘭若。修習戒蘊清淨之處。是阿蘭若。出生無漏三摩地處。是阿蘭若。能生般若證解脫處。是阿蘭若。能生解脫知見之處。

　　此段明五分法身。亦從蘭若中出也。戒蘊即是戒身。蘊者積聚義。謂積聚色受想行識。成眾生身故。人能持戒。即是修習。身心無犯故云清淨。三摩地即禪定別名。不著定相名為無漏。即定身也。從幽靜處成。故曰出生。般若云智慧。即慧身也。解脫依戒定慧。離諸繫縛。當體自在。即解脫身也。解脫知見者。謂由得解脫。則妄想皆空。於是本智真明。能知能見。是為解脫知見身也。此五分法身。是轉五蘊所成學者應知。良以五蘊固為積聚義。而五分法身亦為積聚義即戒定慧解脫。解脫知見。五種共聚為身也。謂眾生若能持戒。修習定慧。行諸淨業。則能轉此五蘊色身。而為五分法身是也。涅槃經云。因滅是色。獲得常色。乃至受想行識。亦復如是。一轉色蘊成戒身。(色蘊者。即眼耳鼻舌身。諸根積聚之名。戒能防止身三口四之法。謂眾生若能持戒堅固。得身清淨。則戒體成就。無持無犯。此即轉色蘊。而成戒身故也)二轉受蘊成定身。(受蘊者。即六識領納六塵。積聚之名。定即正定。謂眾生若能修習無漏禪定。則根塵泯淨。離諸散亂。此即轉受蘊成定身是也)三轉想蘊成慧身。(想蘊者。即意識思想六塵積聚之名。慧即智慧。謂眾生若能悟。諸妄想。皆是虗妄生滅。則意地明淨。照了無礙。此即轉想蘊。而成慧身也)四轉行蘊成解脫身。(行蘊者。即造作種種諸業積聚之名。因此業行。而有纏縛。解脫即自在義。謂眾生若能不作諸業。則脫其纏縛。而得自在。是名轉行蘊。而成解脫身也)五轉識蘊成解脫知見身。(識蘊者。即和合積聚之名。解脫知見者。知即智知。見即眼見。即無生智眼。自在照了。謂眾生若能照了識心。皆是虗妄分別。則無生之智眼。自在明了。此即轉識蘊。成解脫知見身故也)此說。出大明三藏法數。此中行。與別經不同。別經皆云行蘊以遷流生滅為義。此以造作名義。葢遷流即動義。造作亦動義也。又遷流屬內轉之用。造作屬外運之行也。

　　是阿蘭若。得三十七菩提分法。是阿蘭若。能得解脫十二入處。是阿蘭若。永離有漏十八界處。

　　此段約助道法及三科功德。亦從簡若中出也。三十七菩提分法。解見前文。解脫十二入處者。十二即六根六塵。各有所在云處。入者。謂根能入塵。趣境義也。塵亦入根。引識義也。解脫者。對眾生受纏縛言。謂眾生若能忘塵盡根。所謂塵既不緣。根無所偶。則二皆解脫故。十八界者。界即分限。因眾生心色俱迷。故開色為十界。開心為八界。令其觀此色心二法。皆從虗妄因緣而生。能令眾生起惑造業。輪轉生死。若達此妄緣無有實體。絕名離相。則不為惑染所迷。亦不為生死纏縛。皆歸功於蘭若。為能得之處也。(開色為十界者。謂眼耳鼻舌身五根。及色聲香味觸五塵。皆屬色法。故開之為十也。開心為八者。謂眼識耳識鼻識舌識身識意識及意根法塵。皆屬於心。故開心為八界。有云法塵屬色。謂五塵泄落緣影。為意識所緣。為不可見有對色。故屬色法。有云法塵無實體。體即是心。故屬心法。有云一半屬色。一半屬心。應云十分半色。七分半心。方盡其義。總言根塵識三六共十八。各有邊界分用。不同故耳)言有漏者。即凡夫迷位。每被分隔。不能融通。則觸途成滯。漏落於生死。故名有漏。若人返妄歸真。應念化成無上知覺。故云永離有漏。結歸同前。

　　是阿蘭若。微妙觀察十八空處。是阿蘭若。容受一切諸法空處。是阿蘭若。增長十善法生之處。

　　此明諸空十善。亦從蘭若中出。十八空解見前文。觀察即照了之智。微妙即究竟之稱。若非微妙觀察。焉能悟徹空理。容受下。諸法空即是十八空。但容受二字。於前不同。前觀察即始覺之智。此容受約本覺之理。以本覺量無不周。體無不徧。是以一切空理。皆歸本覺。如水合水。似空合空。楞嚴云。觀相元妄。即一切法空。觀性元真。即如來藏。故本覺容之。合為一理也。十善法者。善即順理之義。謂行此十法。皆順於理故曰善。然有二種。一止。二行。止息己惡。不惱於他。行持勝德。安利一切。十者。一不殺生。(不害一切物命。即止殺之善。既不殺害。當行放生。第一善也)二不偷盜。(謂不竊取他人財物。即是止盜之善。既不盜已。當行布施之善)三不邪婬。(謂婬即邪作。若不行婬欲事。即是止婬之善。既不邪婬。當行梵行清淨之善)四不妄語。(謂不起虗言。誑惑他人。即是止妄語之善。既不妄語。當行實語。為口業第一善)五不兩舌。(謂不向兩邊說是談非。令他鬪爭。即是止兩舌之善。既不兩舌。當說和合語之善)六不惡口。(謂不發粗獷惡言。罵辱他人。即止惡口之善。既不惡口。當行柔和輭語之善)七不綺語。(謂不莊飾華麗之言。令人樂聞。即是止綺語之善。既不綺語。當行質直正言之善)八不貪欲。(謂不貪著情欲塵境。即是止貪之善。既不貪欲。當行清淨梵行之善)九不嗔恚。(謂不生忿怒之心瞋恨於人。即是止嗔之善。既不嗔恚。當行慈忍之善)十不邪見。(謂不偏邪異見。執非為是。即是止邪見之善。既不邪見。當行正信正見之善)以上三事。結處同前。

　　是阿蘭若。增長堅固菩提心處。是阿蘭若。三世諸佛讚歎之處。是阿蘭若。一切菩薩恭敬讚歎如是之處。

　　此有三種功德。亦從此出。菩提心言堅固者。不退成佛之志也。增長者。愈後而愈勝也。由是經長時而不怯。遇違境而益新。心既堅固。菩提易成也。三世下。惟蘭若處。能斷一切惡。能得一切善從因至果。歸功於處。所以諸佛稱讚菩薩恭敬故也。

　　是阿蘭若。毗婆尸佛。於尼俱陀樹下成道。是阿蘭若。尸棄如來。於尸利沙樹下成道。是阿蘭若。毗舍如來。阿尸婆多樹下成道。是阿蘭若。俱留孫佛。無憂樹下成等正覺。是阿蘭若。俱那含牟尼如來。優曇樹下成等正覺。是阿蘭若。迦葉如來。娑陀樹下。成等正覺。是阿蘭若。釋迦如來。於畢鉢羅樹下。成道之處。

　　此明七佛成道。皆從蘭若中出。過去莊嚴劫末後三佛。現在賢劫最初四佛。總為七佛。一毗婆尸。亦名維衛。此云勝觀。真圓惑盡之號也。俱舍云。三無數劫滿。逆次逢勝觀。然燈寶髻佛。初釋迦牟尼。於勝觀佛初種相好。故尊毗婆尸為七佛之首。尼俱陀。或云尼拘律陀。此云無節樹。義翻楊柳。名雖不同。樹體是一。佛在此下成道。尸棄。此云火。火能燒物。喻智能斷惑。依智立名故。又云持髻。持謂秉持。髻即頂髻。以無分別智。持佛心頂故。尸利沙。即此方合昏樹。有二種。名尸利沙者。葉實俱大。名尸利駃者。葉實俱小。雖大小不同。總為一類。佛在此下成道故。毗舍。具云毗舍浮。華言徧一切自在。謂煩惱斷盡。於一切處無不自在故。阿尸婆多。翻譯未出。却有尸多婆那。或即此梵語不同。此翻寒林。人入寒畏故。佛坐其下成道。俱留孫。此云所應斷。謂能斷一切煩惱。永盡無餘故。於賢劫中第九減劫。人壽減至六萬歲時。出世成佛。為千佛首。無憂樹者。梵語阿輪迦。華言無憂華樹。佛坐其下成道故。俱那含牟尼者。華言金寂。謂金則明現。寂則無礙故。大智度論又名迦那迦牟尼。華言金仙。謂身金色故。人壽減至四萬歲時。於閻浮提出世成佛。樹名優曇者。此云靈瑞。佛將出世。此樹先華。知有佛出。佛以應之。坐此成道故。迦葉。華言飲光。謂身光顯赫。飲蔽諸光故。人壽減至二萬歲時。出世成佛。娑陀樹。華梵未詳。佛坐其下成正覺故。釋迦牟尼。華言能仁寂默。能仁是姓。寂默是字。以寂默故。不受生死。以能仁故。不住涅槃。悲智雙運。利物無窮。故立此號。而人壽減至一百歲時出世。為賢劫中第四佛。畢鉢羅樹。即菩提樹。樹高數百尺。屢經殘伐。猶高四五丈。佛坐其下成正覺故。以上七佛。皆樹下成道。然樹必在山。山樹皆是阿蘭若。葢為諸佛成道之本。故不惜文繁。反復發明。務令實信。以見樂遠離行菩薩。一片婆心也。

　　汝等當知。阿蘭若處。有如是等無量無邊功德勝利。

　　此結顯功德勝利。蘭若功德實有無量。如上所出猶為少分耳。

　　△二偈頌。

　　爾時樂遠離行菩薩。為諸大眾。而說偈言。出家菩薩住蘭若。當作何念及何業。世間所有諸恐怖。皆從我見我所生。若能斷除我我所。一切恐怖無所依。

　　此頌住蘭若存想追本也。初二句。謂既已出家。居住蘭若。心中當作何念。及作何等功業。第三句正教與存想追本。諸恐怖者。即一切惑業苦報。有漏因果。能纏縛逼迫。凡夫任運不覺不知。聖智觀之實為恐怖。此但究察。第四句方能歸本。我見。即分別我執。我所。即法執。妄執心外有法。是我所有故名我所。生者引起義。謂恐怖本無。依我而有。故云皆從我見我所生。若能下。明滅妄歸真之義。謂一切恐怖既從我生。亦可斷除當依我滅。若能發菩提心。秉丈夫志。起智照之。自然五蘊皆空。二執俱滅。然所依二見既空。一切恐怖瓦解氷釋矣。故無所依。

　　若有能執我見心。畢竟不成菩提道。涅槃常住皆無相。何況煩惱非法相。

　　此頌反究離過當住也。初二句。有我見者。永墮生死不能成道。三句對顯。謂聖人所證涅槃。當體真常。了無生滅。故云常住。皆無相者。即涅槃本體。無煩惱相。無生死相。無我相。無法相。亦不可著涅槃相。若知有涅槃可證。亦為法執不忘。尚不可也。何況下。以勝況劣。是知煩惱即我見等。非法相者。該盡一切凡夫外道見思諸惑。徹底虗妄。了無真實。故云非相也。反顯一切聖凡見忘。方冀菩提有分爾。

　　不著諸法及眾生。心無諍論修正念。四威儀中調伏心。應入蘭若常寂靜。能斷煩惱心知足。住於蘭若空寂舍。

　　此正顯離過當住也。解見長行。

　　入三解脫無相門。住於蘭若離塵垢。能觀十二因緣法。四諦二空真妙理。世間八法不傾動。如是大士住蘭若。

　　此正明有德當住也。蘭若中離諸塵垢。自然境寂心空。故三解脫易入也。八法即是八風。謂利衰毀譽稱譏苦樂。此八法。世間所愛所憎。而能扇動人心。名之為風。苟心有主持。安住正法。不為愛憎惑亂。即八風不能傾動之者。(八風者。一利風。凡得可意之事。利益於我者。身心皆喜。為此生貪。是為利風扇動。為利所轉也。二衰風者。失可意事。傷感悲悽。為彼所轉也。三毀風者。陰為訕謗。知之生怒。為彼所轉也。四譽風者。陰為讚美。知而生喜。為彼所轉也。五稱風者。陽為讚美。不覺喜悅。為彼所轉也。六譏風者。陽為誹謗。不覺生怒。為彼所轉也。七苦風者。違境逼迫。身心煩惱。為彼所轉也。八樂風者。凡好緣好境。適悅身心。為彼所轉也。以上八種。皆常人不由自己者。不覺隨彼轉動。是為八風)二空。即人空法空。真妙理。即二空所證之真如。如是下結。大士即菩薩之別稱。謂能具如上諸德。是為真住蘭若之人。

　　能觀自身如枯木。亦如水沫及幻夢。不著二邊平等相。如是薩埵住蘭若。罪業纏縛無常身。本來虗假元無實。我法二執及罪相。於三世中不可得。自身他身無有二。一切諸法亦如是。諦觀法性無去來。如是菩薩住蘭若。栴檀塗身及讚歎。以刀屠割并罵辱。於此二人無愛憎。如是菩薩住蘭若。

　　此喻明蘭若無怖也。初二句。即忘身無我觀。三句正釋。既無我見。亦無邊見。二邊即斷常二見也。或事理我法等各執一處。不能融通者皆屬二邊。是以二邊即病。不著即藥。既不著二邊。一切事理我法斷常等。皆融為真如一體。故云平等相。薩埵即是菩薩。如是一句指人歸處。罪業下。轉釋水沫幻夢。不惟無常。且虗假無實矣。二執為因。罪相為報。三世不可得者。謂過去已滅。現在不實。未來無形。皆如夢幻水沫。故云不可得。自身下四句。釋上平等相。自他無二固是平等。會一切法皆無二相。故云亦如是。諦觀者。如理觀察也。法性者。萬法體性也。無去來者。萬法皆如也。然去來即是生滅。良以法性無生。而眾生妄見。如病目空華。讚有本無。何有去來之相哉。如是下結。栴檀下四句。又深釋前義。假如一人。以栴檀塗菩薩之身。順境也。美言雖歎。愛語也。而菩薩却不生歡喜。再有惡人。以刀屠罵辱菩薩。皆逆境也。菩薩亦復不生瞋怒。然於此二人。既無憎愛之心。是為我法皆空。合前枯木之喻。是了無情味之人。下句結。謂如是菩薩。是為真住蘭若之人(應知枯木只可為喻。但取無情味耳。若必定身心全同枯木者。亦木石無心。名為外道。是知大修行人。寂照互導。不落一邊。以寂邊暫同枯木。以照邊則枯木猶不足為喻也)。

　　出家樂住阿蘭若。晝夜應作如是觀。阿蘭若處真道場。一切如來成正覺。阿蘭若處妙法空。出世正法之所生。阿蘭若處聖所尊。能生三乘聖道故。阿蘭若處聖所宅。一切聖賢常住故。阿蘭若處如來宮。十方諸佛所依故。阿蘭若處金剛座。三世諸佛得道故。阿蘭若處涅槃宮。三世如來圓寂故。

　　此下皆頌廣明法相從蘭若出也。初二句標住作觀。次二句出諸佛之本源。妙法者即眾生心。能攝一切世間出世間法。出世間法即真如不變之體。世間法即真如隨緣之用。然正隨緣而不變。亦正不變而隨緣。隨緣則萬境全彰。不變則纖塵不立。無可讚而讚之。強讚曰妙。亦無可名而名之。強名曰法。故云妙法。空者。即純真體中無妄故名空。乃真空也。妙者有感則應。乃大用也。如是出世正法皆從蘭若所生者。窮流歸本也。向下蘭若是同。獲益則別。以能成聖道。故聖所尊。以聖賢常住。故喻如宅。為諸佛依止。故稱曰宮。以諸佛從此得道。故喻如座。所得之道具堅利二義。又目之曰金剛。以諸佛在此圓寂。又名之曰涅槃。

　　阿蘭若處大慈室。菩薩住此修慈故。阿蘭若處是悲田。三世諸佛修悲故。阿蘭若處六通室。菩薩於此遊戲故。阿蘭若處大無畏。能斷一切恐怖故。阿蘭若處三摩地。諸求道者得定故。阿蘭若處陀羅尼。諸持呪人神力故。阿蘭若處善法堂。增長一切善法故。阿蘭若處菩提室。菩薩修道得忍故。

　　十六句。皆上句依處立名。下句依名釋義。謂依此修慈故名慈室。依此修悲又名悲田。於此遊戲名六通室。(遊戲者。謂不離滅定現諸威儀)能斷恐怖名大無畏。(即四無所畏也)修道者依之得定故曰三摩地。(云等持。謂平等任持。雙離沉掉)依之持呪能獲神力故曰陀羅尼。(謂總持。總一切法。持無量義。此言靜處持呪。必有感應。達妙通神。用不可測。故曰神力)依之增長善法又曰善法堂。又依之得忍故曰菩提室。葢千功萬德。皆從蘭若修成。亦讚之不盡矣。此為反句釋。若順句釋者。如蘭若既如慈室。所以住此能修慈心等。可以意得(得忍之忍字。必究竟契道之謂。然既以菩提為室。菩提云覺。修行人依本覺。起始覺。以始覺。合本覺。則究竟證道。默得於己。即是忍義)。

　　若欲永超三界苦。菩提涅槃當修證。徧周法界利羣生。應居蘭若菩提室。

　　此結勸從蘭若修證也。若欲二字。是警人發心之辭。三界云苦者。以其生死逼迫。五濁交聚。若是勇猛丈夫。理宜超出。則永脫苦淪。不受生死矣。下句為所慕之果。理宜修證。菩提為智德。涅槃為斷德。修謂研窮。證謂實踐。此句為自利。徧周下利他。法界兼三土。羣生兼聖凡。(三土除性土。皆佛利生之處)華嚴云。如來一處成道說法。則盡十方徧法界。乃至塵塵剎剎。轉大法輪。一切三賢十聖。及凡類眾生。皆沾慈化矣。故曰周徧。應居下勸住。謂若欲超三界。證菩提。利眾生。非蘭若遠塵離欲之處修證。則不可得。故尊蘭若為菩提之室。

　　所修六度四攝法。迴施三有及四恩。自他俱入甘露城。同證一如真法界。

　　此頌迴向同證涅槃也。六度四攝。義兼萬行。法門皆菩薩兩利之功。不忍自善其身。復將自所修證法門。迴己向他曰施也。三有者。即三界眾生因果不亡白三有。四恩有二種。一如長途。謂天地葢載恩。日月照臨恩。皇王水土恩。父母養育恩。二如本經。謂父母恩。眾生恩。國王恩。三寶恩。自他下總收十法界。甘露城。喻涅槃果中本無生滅。如飲甘露之不死也。一如。即一真如法界。華嚴云。四生九有同登華藏玄門。八難三途共入毗盧性海。此之謂歟。

　　△三如來印證。

　　爾時樂遠離行菩薩摩訶薩。為諸大眾。說是法已。佛言善哉善哉善男子。汝為大眾。及未來世求佛道者。分別演說阿蘭若處殊勝功德。利益安樂現在未來一切眾生。趣向菩提正真覺道。汝所成就無量功德。千佛共說不能窮盡。

　　爾時下十九字。皆經家敘置之文。因菩薩代佛宣揚。深合佛義。故佛極口嘉美雙稱善哉。汝為下。出讚美之義。分別演說下。謂於一蘭若。說出許多利益。始則發明恐怖。有多種纏縛之境相。次則發明蘭若。離怖得果之始終。再次發明存想追本。以我見為恐怖之宗。又次發明離過顯德。歸蘭苦為成佛之本。及借喻顯法。廣明法相差別。以偈重宣。深究聖凡趣證。迴向三有。以見慈濟之心。酬報四恩。均入無為之化。自他俱利。法界同登。故云殊勝功德。充之則正真之道。一字法門海墨書之不盡。功德難量空界盡而無窮。以助化之德。功歸於菩薩。故諸佛共讚。猶不能盡矣。

　　△四海眾獲益。

　　爾時會中智光菩薩。無量阿僧祇菩薩大眾。聞阿蘭若最勝功德。即得聞持陀羅尼門。無量眾生。發無等等阿耨多羅三藐三菩提心。得不退轉。千億眾生。遠塵離垢。得法眼淨。

　　得聞持陀羅尼門者。即一聞千悟。獲大總持。餘益准前。以上離世一品樂遠正讚已竟。

　　△二厭身一品彌勒問觀二。一品題。

　　厭身品第七

　　以厭身為題者。以文中有觀身不淨可厭之觀故。加之種種喻明。深為憎惡。葢不厭則不離。由厭身心。修無垢行。亦助道之本也。

　　△二經文二。一問正住蘭若於身何觀二。一經家敘置。

　　爾時彌勒菩薩摩訶薩。即從座起。偏袒右肩。右膝著地。合掌恭敬。而白佛言。

　　△二彌勒正問。

　　世尊。我等既悟。出家菩薩摩訶薩。厭離世間。住阿蘭若。調伏其心。修無垢行。然此菩薩。住空閒處。自於是身。應作何觀。

　　調理三業。制伏妄心。即是蘭若修證。清淨操持。即是無垢行門。此但述前意。然此下方為正問。此非彌勒不知。為利樂有情。故有是問。空閒處。即蘭若之華言。自於是身者。指修行人現在之身。觀者是修行人定中發慧究察之智。應作何三字。謂所應作者。必在何觀。惟何字為問辭。葢如來設教。巧被初機。隨病用藥。種種不同。如五停心觀等。因觀法有多種差別。故問何觀。

　　△二如來讚許誡聽當說二。一讚誡樂聞。

　　爾時佛告彌勒菩薩言。善哉善哉。善男子。汝為眾生起大悲心。請問如來入聖智觀。妙行法門。汝當善聽。今為汝說。唯然世尊。願樂欲聞。

　　入聖下二句。是佛述觀中勝益也。聖者正也。智者覺照也。觀為能入。聖為所入。智為觀中究察之用即是始覺。妙行即修觀之功夫。法門即趣證之要路。良以即凡心而成佛心。依本智而達聖智。須從這裏入。故曰妙行法門也。下誡聽易知。

　　△二如來正說五。一佛與分別二。一標作諸觀。

　　善男子。出家菩薩。住阿蘭若。求阿耨多羅三藐三菩提時。四威儀中。微細觀察。是有漏身。三十七種不淨穢惡。是不可愛。是不堅牢。

　　此為諸觀之總標也。四威儀下。求菩提之法則也。謂行住坐臥之間。動則合宜。靜則有法。行不致於鹵莽。坐不致於昏散。所謂有威可畏。有儀可則。故曰威儀。微細觀察者。正出所觀之境有三十七種。詳究曰觀察。深沉曰微細。三十七種皆言不淨穢惡者。分三種。一外相十二。謂髮毛爪齒。眵淚涎唾。屎尿垢汗也。二身器十二。謂皮膚血肉。筋脉骨髓。肪膏腦膜也。三內含十二。含即含藏。謂肝膽腸胃。脾腎心肺。生臟熟臟。赤痰白痰。以三十六種。加身為總相。以總別發揮。共三十七。而九孔常流。一切皆是不淨。所謂隔囊臭物。智者不愛。如夢幻泡影。故不堅牢。墮於生死。故曰有漏。由作此觀。深生厭離。

　　△二別分諸觀二十九。一穢器盛蛇觀。

　　當觀此身。猶如坏器。外以雜彩。金銀七寶巧飾莊嚴。內以糞穢種種不淨。填塞充滿。雨肩擔負。隨器而行。其有見者。皆生愛樂。不知器中盛滿不淨。有六黑蛇。常在此器。一蛇隨動。器即破壞。毒害臭惡。竟無所堪。

　　此正喻之文。坏器者土器也。顯其易壞。謂根本是土。外以金鑲銀鈿。七寶莊嚴者。以見美觀。喻人身外粧飾也。內以糞穢填塞者。喻三十六種不淨也。兩肩擔負。隨器而行者。喻我執不忘。隨身保重也。其有見者皆生愛樂者。喻以顏貌尊敬也不知器中下。喻人顛倒不自省察也。六蛇在內者。喻身心六病也。一蛇隨動下。喻無常不保朝暮也。毒害臭惡下。喻無常苦空無我不淨。智人之所不愛也(身心六病。法合自有)。

　　世間之人。莊嚴其身。如彼彩畫盛不淨器。貪瞋癡三。名為心病。風黃痰癊。名為身病。內外六病。能害身心。如彼六蛇居於器內。一一蛇動。器即破壞。一一病發。身即無常。善男子。出家菩薩。處於空閒。觀察是身。名為第一不淨觀相。

　　此以法合喻。初四句合坏器。貪等六病合蛇。故云蛇動器壞。病發身亡。善男下結觀相名。

　　△二死狗不淨觀。

　　出家菩薩。於日夜中。又觀自身。臭穢不淨。猶如死狗。何以故。彼身亦是父母不淨。為生緣故。

　　觀身如死狗者。雖人物品類不同。不淨可厭是同。何以下徵起釋之。有三義。一者臭穢可厭。二者死狗無常。三者緣生不實。若微細觀察。更隱深義。若向不淨處生厭。無常處警心。不實處悟空。豁然大悟。既是緣生即無自性。當體即真。不淨化為真淨。無常即是真常。如目病既除。空華亦滅。問。此與前科何別。答。前科約現在觀。此科亦兼死後觀。是以各科(緣生不實者。謂一切情與無情。皆不自生。從因緣而生。且人道一種。以父精母血。己識種子。三緣和合。虗妄有生。若因緣別離。虗妄名滅。既從因緣生滅。則知當體不實大悟之後。真性不滅。即我法身)。

　　△三蟻臺象破觀。

　　出家菩薩。又觀自身。如蟻子臺。安住眾蟻。時有白象。來至臺邊。以身觸臺。臺即崩碎。善男子。此臺所謂五蘊之身。白象是為琰魔羅使。身歸後世。如象壞臺。

　　此乃無常觀也。蟻子即細虫。臺即土臺。為蟻子之依處。安住眾蟻者。謂臺在則蟻安也。善男下法合。土臺喻身。眾蟻喻命。以識息煖三和合連持。為人命根。依身而住。身在命在。如眾蟻依臺。白象喻無常殺鬼。然白象觸臺而臺蟻皆壞。喻殺鬼取人則身命皆亡。末後二句法喻雙結。嗚呼。果若觀此無常。生大警覺。頓發無漏正智。照徹五蘊皆空。度出一切苦厄。超生死不相關之地。了鬼神覷不破之機。管教無常殺鬼。望空捉影。無處下手。

　　△四芭蕉無實觀。

　　出家菩薩。又觀自身。而作是念。我今此身。從頂至足。皮肉骨髓。共相和合。以成其身。猶如芭蕉。中無實故。

　　此乃無我觀。亦空觀也。先觀自身。皆眾相和合共成一身。聚之則有。離之即空。自無實體。主宰安在哉。故取喻芭蕉。以芭蕉無實質。眾葉纏裹。外實內虗。剝去一葉。又有一葉。是以葉在則在。葉盡則空。亦無主宰也。若是法喻參究。豁然大悟。便知真空隨緣成相。萬相當體即真。色空相即。理事融通。猛覺了然。千佛一數。

　　△五如土附牆觀。

　　出家菩薩。又觀自身。無有強力。皮肉薄覆。如塗附牆。億萬毛髮。如草生地。微細風大。出入毛孔。誰有智者。當樂此身。剎那剎那。衰敗轉故。

　　無強力者。言其不堅。亦無常觀也。是以身不自身。以皮肉薄覆而似身。然既言薄覆。已覺無常。猶如泥塗附牆。暫遮空隙。終不堅久。毛髮生於皮肉。如草生於地。地指牆上土皮也。是知牆皮生草。久必墜落。孔隙自開。出入透風。不久傾倒。風大入身。亦復如是。誰有下。深生厭惡。剎那剎那者。行陰遷流也。衰敗轉者。將死不久也。若作觀之人。既知無常。忽然醒覺。是誰衰敗。身後何歸。一念相應。則大夢惺覺。始知本無生滅當體是佛。

　　△六養蛇取害觀。

　　出家菩薩。又觀自身。如養毒蛇而取其害。我今雖以飲食衣服。資長是身。而不識恩。畢竟還令墮於惡道。

　　此為苦觀也。毒蛇喻貪瞋癡。每每毒害性德。眾生恣縱猶如養蛇。是知縱貪。則希望無厭。毒害解脫德。縱嗔則忿怒傷殺。毒害法身德。縱癡則任運昏迷。毒害般若德。三德既喪。三業滋多。所以死墮惡道。豈非自取其害耶。是以菩薩既作此觀。深生懼畏。發大勇猛。如大將破重圍。奮力突出。則三毒化為三德。苦惱頓成樂果矣。

　　△七冤家詐親觀。

　　出家菩薩。又觀自身。譬如怨家詐作親友。伺求其便。而將毒藥斷彼命根。我身如是。本非真實。終致無常。非聖愛故。

　　此無我觀也。怨家詐親。認之則必斷身命。喻我見詐親。執之則必斷慧命。是以大根菩薩。若向這無常身中。會得真常者不滅。管教冤家納欵。讐敵歸命。

　　△八水泡起滅觀。

　　出家菩薩。又觀自身。如水上泡。雖復妙好瑠璃珠色。剎那因緣起滅無恒。有為念念不久住故。

　　此無常觀也。水泡即浮漚。視之如珠。取之隨滅。身亦如是。觀之似真。剎那則滅。菩薩若向這裏會得。則全泡即水。真性常住。返見娘生之面。不異如來圓滿報身。

　　△九乾城不實觀。

　　出家菩薩。又觀自身。如乾闥婆城。雖現相狀。而不實有。今者我身。亦復如是。

　　此空觀也。乾城即是海市。蜃魚之氣。結為城垣樓閣等。觀之似真。當體無實。今者下法合。我身亦爾。現有即無。經云初生即有滅。不對愚者說。若向這裏。冷眼看破。乾城化為性土。幻身即是真身矣。

　　△十影像非真觀。

　　出家菩薩。又觀自身猶如影像。我身亦爾。雖有非真。

　　此亦空觀也。日下之影。鏡中之像。影不離形。像不離鏡。若會影歸真。全像即鏡。始知眾生。本來是佛。

　　△十一強敵侵掠觀。

　　出家菩薩。又觀自身。譬如外國強盛怨敵。今者我身亦復如是。煩惱怨敵侵掠善根。

　　此苦觀也。涅槃如本國。生死如外國。本國有主公。外國有怨敵。主公喻法身。怨敵喻煩惱。法身具足萬德。煩惱侵掠善根。菩薩在這裏觀察。一念頓悟。煩惱即菩提。生死即涅槃。如怨敵順為良將。侵掠轉為奇功矣。

　　△十二朽宅崩壞觀。

　　出家菩薩。又觀自身如朽舍宅。雖加修葺當必崩壞。我身亦爾。雖加愛念。當必無常。

　　此亦無常觀也。又觀下喻。我身下合。良以智者觀之。朽宅何必修葺。速登長者之車。無常亦復莫驚。便見遐齡之壽(長者之車。如法華火宅喻。長者引諸子出宅先以三車誘引。後以一車等賜。三事喻權。一車喻實。今借彼喻。如無常苦空等觀為權。因此見性成佛為實。權觀如羊鹿牛之三車。成道如登大白牛車。從權入實則同。故略引喻)。

　　△十三近怨懷怖觀。

　　出家菩薩。又觀自身如近怨國。城邑人民常懷恐怖。今者我身亦復如是。於念念中畏無常怨。

　　此亦苦觀也。怨國喻生死。城邑喻自身。人民喻六根。喻中怨國雖不侵掠。此城邑中人因近故常懷恐怖。法中無常雖未即至。修行菩薩不由念念驚心。然驚心者必定用心。用心者必能運智。運智則必出生死矣。如彼近怨城主。或修仁布德。令彼望風來賓。或聚將練兵。亦令聞聲胆碎矣。

　　△十四愛火燒身觀。

　　出家菩薩。又觀自身如無量薪為火燒爇。然是猛火曾無厭足。我身亦爾。以貪愛火燒五欲薪。其心增長亦復如是。

　　此苦觀也。貪愛五欲如火燒薪。貪愛增長如火無厭。若菩薩一念返觀。貪愛化為智慧。五欲化為真如。智理相契當處逍遙(五欲二字。莫作財色等看。即受五欲之身也。以貪愛在心。勞苦在身。其心愈愛。其身愈勞。如火燒薪。薪必燒盡。煩火逼身。身亦無常。故曰其心增長。亦復如是)。

　　△十五慈母憐子觀。

　　出家菩薩。又觀自身。如新生子。慈母憐愍。恒加守護。我身亦爾。若不守護。病之身心。即便不能有所修證。

　　此無常觀也。子失其母則死。身不守護則病。病則不能修證。如子死不能續宗。故菩薩觀之。益加謹慎。護身修道。如護子續宗也。但病之身心一句。當改之字作害字讀則順。謂若不守護。病害身心。良以身病心憂。愁惱障道。豈非害乎。

　　△十六洗炭無益觀。

　　出家菩薩。又觀自身。本性不淨。譬如有人厭患炭色。設諸方便以水洗之。經無量時黑色仍舊。乃至炭盡終無所益。我身亦爾。有漏不淨。假使海水盡未來際。洗之無益亦復如是。

　　此乃不淨觀。令生厭惡增長道心也。良以炭色本黑。洗之經年終不能白。身本不淨。洗盡海水亦不能淨。菩薩觀之悟之。一旦返妄歸真。山河大地。根塵識心。應念化成無上知覺。到這裏。誰能洗誰。誰能惡誰。

　　△十七如油沃薪觀。

　　出家菩薩。又觀自身。如油沃薪以火焚燒。又遇大風勢不可止。是身亦爾。名五蘊薪。沃貪愛油。縱瞋恚火。愚癡風力。無有休息。

　　此乃無常觀也。沃者灌也。薪即柴薪。油沃薪而火焚。遇大風而熾盛。則徧燒林野勢不可止。喻貪潤身而瞋助。乘癡風而力強。則能燒性德。愈莫可窮。若菩薩著眼。試看觀音。照見五蘊空處何如。

　　△十八惡疾多病觀。

　　出家菩薩。觀於自身。猶如惡疾。四百四病所住處故。

　　此苦觀也。四百四病者。如僧祇律云。風病一百一。火病一百一。水病一百一。雜病一百一。可謂大患莫若有身也。然病為身之累。猶身為道之累。菩薩觀之。一念我法二執頓空。則惡疾轉為妙用。諸病盡作神通(根本律云病有二種。一饑渴為主病。二四百四病為客病。諸病緣不出三種。謂風熱痰[痾-可+(企-止+(套-大))]。此三種病。以三藥能除油除風氣。酥與石蜜除黃熱病。蜜及陳沙糖能除痰[痾-可+(企-止+(套-大))]。雜病者應盡用上藥治之)。

　　△十九蟲住無常觀。

　　亦如大腸。八萬四千蟲所住故。是無常處。出息不還即無常故。

　　此不淨觀。亦無常觀也。有云。身有八萬四千戶蟲。徧在一身。此則但云大腸有之。然直取不淨觀用之。不必較量。又觀是身是無常處等即無常觀。故結云出息不還即無常故。大約菩薩作觀。亦如禪師參話頭。疑處多悟。此觀無常苦空。多厭處轉身。假若番轉面皮。八萬餘蟲變作通身手眼。無常客隊識取不動主公。到那時。方知無常不淨等觀。真為換骨神丹。又作敲門瓦子。

　　△二十瓦石河水觀。

　　亦如非情。神識易脫同瓦石故。亦如河水。剎那前後不暫住故。

　　上三句無我觀。下三句無常觀。良以非情即無情。神識即第八識。謂身本有情。而喻如無情者。以識神易脫自無主宰故。然易脫即是易死。以業牽識走即便離身。片時不在類同無情。故將瓦石為喻焉。是知此文皆可三支比量。如身是有法。自無主宰為宗。因云識神易脫無常故。同喻如瓦石。良以瓦石易脫無常。瓦石無主宰。例知身之神識易脫無常。亦如瓦石自無主宰故。下句亦可為量。謂身是有法。以生滅為宗。因云剎那前後不蹔住故。同喻如河水。但文外立宗。少不齊耳。

　　△二十一壓油嬰兒觀。

　　亦如壓油。於一切事受勞苦故。無所依者。猶如嬰兒失父母故。

　　此苦觀也。壓油不取造惡。但取勞苦。喻人生一世。逐境奔馳亦復如是。無所依者。謂背覺合塵。喻如嬰兒失母故無所依。葢嬰兒喻自身。父母喻佛性。若人依經作觀。一旦背塵合覺。便是嬰兒見母。

　　△二十二蝦蟆如穴觀。

　　無救護者。猶如蝦蟆蛇所吞故。如穴無底。心心所法不可知故。

　　此亦無常及苦觀也。無救護者。謂迷失佛性。世不免死。無常到來實無可救。喻中蝦蟆遇蛇固無所救。法中人遇殺鬼亦無可救。地陷之坑為穴。深無其底。人墮於中不能出故。此為喻。心心所法合喻。謂人沒於中不可知者有二義。一穴乃天現深不可測。喻心心所。體即是妄。任運造業人不自知。但經中可知二字不順。或喻中說。知字當是測字。言穴深無底人不可測。若法上說。可字當作能字。言心心所法。任運造業。人之昏迷自不能知。凡看經者不可膠柱。活潑為妙。心即心王有八。心所即心之所使。有五十一。八王者。謂眼識。耳識。鼻識。舌識。身識。意識。末那識。賴耶識。心所五十一者。即五徧行。五別境。十一善法。煩惱有六。隨煩惱有二十。不定有四。共五十一。如心王舉動。心所隨之。一切眾生。自無始來。迷真起妄。墮入其中。自不能出。如人墮穴。相等無異矣。菩薩觀之。豁然踏番深穴。招安殺鬼。則天下太平。四民樂業(八種識緣境自在故稱為王)。

　　△二十三無厭斷常觀。

　　恒不知足。於五欲樂心無厭故。恒不自在。斷常二見所繫縛故。

　　初三句貪不知足。如海納百川。苦身勞心。即苦觀也。五欲即五根之所對。色聲香味觸。違者生憎。順者生愛。無有厭足。菩薩觀察。自知如來藏中性德法財充滿法界。到此反觀向日五欲之貪。順心之樂皆可一笑。恒不下。既云恒不自在。正為斷常轉變。自無主宰。即無我觀菩薩悟此。轉斷常而證真常。化邪見而成正智。

　　△二十四無慚死屍觀。

　　不生慚愧。雖蒙眷屬養育棄捨生故。亦如死屍。於日夜分近滅壞故。

　　初三句認賊為子觀。亦苦觀也。其文不全。義不明爽。應云譬如有人。棄捨生子。認賊為子。然其賊子。雖蒙其父當親眷屬。養育恩深。不生慚愧。造種種業。遺累其父。又劫家寶。若以法合。自身合有人。迷真心合棄親子。認妄心合認賊子。妄心放肆。合子不生慚愧造業。自身隨業受報。合遺累其父。喪却法財合劫家寶。假若一旦返妄悟真。如識真子。擒捉賊子。則家寶復生。宗嗣得續也。亦如死屍下。別是無常觀。自身不覺如同死屍。行陰遷流。念念無常終歸於死。亦如死屍。於日夜時分。將近滅壞。此但言不久。若夫菩薩觀察時。忽然死中發活。則知常住不壞。

　　△二十五受苦依身觀。

　　唯受諸苦。於一切處無真樂故。為苦所依。一切眾苦依身住故。

　　此皆苦觀也。諸苦不止違境。一切不止三界。應知二乘涅槃。如止化城未為真樂。良以三途之重苦。人間之八苦。人皆知之為苦。若諸天之喜樂。染著於心。逼不自由者。在諸天受之為樂。以佛觀之猶然是苦。法華云。三界無安猶如火宅。眾苦次第相續不斷。豈止違境為苦而樂境非苦耶。然菩薩觀之。既一切處皆無真樂。畢竟真樂在甚麼處。忽爾於苦惱堆頭。急急逼拶。將自心迷惑頓開。性天朗耀。則知諸苦極處。皆是本如來藏妙真如性矣。次觀。云身為苦之所依。所以眾苦依身而住。若菩薩觀之。則知我見為招苦之本。遂用無分別智。頓斷我執。則皮既不存。毛無所附。

　　△二十六空聚空寂觀。

　　如空聚落。於是身中無主宰故。畢竟空寂。徧計所執妄搆畫故。

　　初三句無我觀。次三句空觀也。聚落如集場馬頭之類。所謂積聚居民。歇落行客之處也。然既云聚落。貴乎有人。而於中無人故名空聚。喻五蘊身中無主宰。如聚落無人。於是下法合。以眾生身為四大假合。行陰所遷。業緣所轉。欲生而偏死。好正而固邪。既不自由。豈有主宰。然菩薩如是觀之。既無主宰。現今活潑潑的是誰。向這裏動問一聲。主人即應。下句又是一觀。畢竟空寂者法性也。良以法性清淨。蕩無纖塵。如好眼對晴空。清虗湛然。實無一物。徧計下二句。即依真起妄也。徧計者謂周徧計度。即意識妄念。理中實無。因執成有。搆者造作也。畫者彩画也。如夢中搆造房屋。五彩莊嚴。夢中執有。醒後全空。故曰妄搆。豈止醒後方空。然正夢即空也。菩薩觀察。會得夢中人。即是醒中人。了達夢中境唯心自現。亦覺醒中境亦惟心所現。是則徧計頓入圓成。萬法本來自性。

　　△二十七空谷船舶觀。

　　如谷中響。皆是虗妄所顯現故。亦如船舶。若無船師即漂沒故。

　　初三句空觀。次三句無我觀也。空谷之響聞之實有。谷中本無。亦喻自身之虗假。隨業緣妄現。觀之似有。理中亦無。菩薩若夫會響歸聲。則脫體大悟矣。亦如下。小者曰船。大者曰舶。船舶喻人身。船師喻佛性。謂有船無師。船即漂沒。喻身無佛性。身即死尸。佛說此觀。正欲菩薩即船會師。若與船師相見。則立達彼岸矣。

　　△二十八大車到岸觀。

　　亦如大車。運載財寶。何以故。乘於大乘。到菩提故。

　　以上諸觀。皆是無常苦空。無我不淨。佛說此觀。令出家菩薩生厭離心。修遠離行。獨此末後一喻。令菩薩觀之。向無用中擇出大用。大車喻身。財寶喻法。然身雖無常苦空。菩薩賴此為入道之具。何以下徵釋。徵曰。身既無常苦空不堅之體。何能運載為入道具。釋曰。乘於大乘到菩提故。然上一乘字。身能受法之意。如車能載。大乘二字。合上財寶。即大乘法。若非身臨耳聽。心領神會。憑何證道乎。故三世諸佛。皆從凡夫修證。方得菩提。良以從前諸喻。令人厭之又厭。恐中加恐。所以重示不惜其繁。直至末後。急處一提。令彼恐怖厭惡之人。一躍而登岸矣。大哉聖經。應病之良藥也。

　　△二十九總結到岸。

　　善男子。出家菩薩。日夜觀察。非不愛惜如是之身。欲令眾生出生死海到彼岸故。

　　以上諸觀。非教一人徧作諸觀。葢欲令人或一或二。日夜觀察。非不下。釋人伏疑。恐疑者云。既身為道具。理宜保重。何必山林險處。又且日夜觀察不勝其勞。寧有君子不愛身否。所以如來釋之曰。非不愛惜。但身之與道不能兩全。若以身較道。護身則疎道。永受輪迴。若重道輕身。則能到彼岸矣。

　　△二結成法要。

　　爾時世尊說是法已。告彌勒菩薩摩訶薩言。善男子。修如是行。此則名為出家佛子。所觀法要。

　　如是行即指諸觀。以其厭身求道。依說而行。必到彼岸。不涉紆曲。故云法要。

　　△三勸令流布。

　　若有佛子發菩提心。為求阿耨多羅三藐三菩提。住阿蘭若。修習如是三十七觀。亦教他修。如是法要。解說書寫。受持讀習。遠離一切我我所執。永斷貪著五欲世樂。

　　佛證菩提所以成佛。是以佛言。若有能發菩提心為求菩提道者名為佛子也。以上既發此心。既求此道。須住阿蘭若。修習如上三十七觀為自利。亦轉教人修為利他。復將如是法要。或解說則分文釋義。或書寫則展轉謄文。或受持則領納秉任。或讀習則解義熟文。遠離下。又復叮寧。謂或自修作觀。或解說等時。不著我相。不著法相。然不著我相則我執空。不著法相則我所空。是則二執既空。心境兩忘。故曰永斷等(能貪即我執。五欲即我所。如五欲是我所有。亦法執)。

　　△四究竟成德。

　　速能成熟不壞信心。求大菩提。不惜軀命。何況世間所有珍寶。現身必得究竟成滿一切如來金剛智印。於無上道永不退轉。六度萬行速得圓滿。疾成阿耨多羅三藐三菩提。

　　速能成熟者。因修法要故。不壞信心者。克志不移故。求大菩提者。資稟超達故。不惜軀命者。唯道是求不知有身故。何況下。以重較輕解脫不悋故。現身必得者。一生事辦不歷僧祇故。究竟成滿者。自證不減佛證故。金剛智印者。即佛心法故。於道不退者。益顯精進故。度行速圓者。圓頓修證故。疾成菩提者。良馬見鞭影而追風千里故。以上諸觀諸喻。初會似類小始。究竟實為圓頓。依淺入深。正是此經之妙。

　　△五聞品成行。

　　爾時會中。八萬四千新發意菩薩。深厭世間。得大忍力。不復退轉於無上道。百千婆羅門發菩提心。成熟信根得不退轉。三萬六千善男子善女人。遠塵離垢得法眼淨。

　　厭世者出世之助緣也。葢不厭則樂著五欲。焉能成行哉。得大忍力者。別經云。初地菩薩多修檀度。餘非不修。但隨緣隨分。二地多修戒度。三地多修忍度。若以彼證此。既云忍力且大。非證三地者不能。不復下。於無上道。不但位行不退。即一念也無。皆地上位也。發菩提心者。向為婆羅門。本淨行之家。今一聞諸觀不淨可厭。遂發大心。頓入初住。華嚴百喻較之不如。信根者萬善之本。而因成信根萬善皆備矣。其遠塵離垢等。解見前文(較之不如者。華嚴經有一百譬喻較量發菩提心者。百喻不如此心)。

大乘本生心地觀經淺註卷第六


卍新纂大日本續藏經第 21 冊 No. 367 大乘本生心地觀經淺註


大乘本生心地觀經淺註卷第七

　　清神京旃檀寺沙門　來舟　淺註

　　△三彌勒疑佛往語重問蘭若修證。

　　因佛阿蘭若品中。反復發明三根修證之益。加之樂遠離行菩薩。又復代佛宣揚。廣示勝益。以致彌勒騰疑。亦代眾申請。故有此科。分二。一品題。

　　波羅蜜多品第八

　　梵語波羅蜜多。此云到彼岸。借喻得度為名。然彼岸對此岸言。如此岸有苦。彼岸有樂。假如有人。欲捨苦求樂。須乘船筏渡過大河。方達彼岸受諸快樂。良以此岸喻生死。彼岸喻涅槃。大河喻煩惱。六度喻船筏。是以如來經中廣明六度。種種法門。葢為眾生業果相續。不得解脫。如在此岸受苦。所以佛命依布施等六法。遵教修行。能除六獘。能出生死。能達涅槃。如乘船渡河。得到彼岸矣。又六度各有三種。臨文自見。

　　△二經文二。一彌勒疑問二。一經家敘置。

　　爾時彌勒菩薩摩訶薩白佛言。

　　事從因起。教借緣興。若非彌勒示問。佛雖真慈。何由說示。

　　△二正陳疑問四。一疑佛今說。

　　世尊。以何因緣。慇懃稱讚住阿蘭若修菩薩行。而不稱讚住於餘處修菩薩行。

　　餘處指蘭若之外者。如城市聚落有人烟之處也。然佛不虗示。示必有由。故以何因為問。

　　△二引昔證今。

　　如來一時。在靈鷲山。為諸菩薩。廣說法要。而作是言。菩薩或時止婬女家。親近屠者。示教利喜。無數方便。饒益眾生。為說妙法。令入佛道。

　　一時者。指前師資會合。說聽緣聚之時也。山以靈鷲稱者。以形勢為名也。鷲是鳥名。山形似鷲鳥之頭。亦名鷲頭峰。而不名鷲頭名靈鷲者。尊稱也。以山本非靈。而靈者佛聖也。然佛與菩薩。多在此山說法。因人靈而彰山靈也。諸菩薩即大乘機。法要即大乘法。葢法即眾生心。而心攝一切法。故云法要。廣說者。如一字法門海墨書而不盡是也。或時下。是彌勒於廣說之中。略提一二句。證明與今說相反。婬女及屠者。為西域下賤之家。人若親近。易從染習。却教菩薩止之近之。何其優游放曠。至於絃歌酒肆。無所不可。皆菩薩行。而示教利喜。無數方便者。如順行逆化。無非饒益眾生。至於世諦語言皆為妙法。令人依之向之。令入佛道(昔之所說者為深位菩薩。具足無量神通智慧者說之也。何所不可。如婬房酒肆無非解脫之場。劍樹刀山。普現色身三昧。是知菩薩之名雖同。而菩薩之神力智力不同也。然非彌勒不知。所以故問者。葢為疑者請之也)。

　　△三今昔相違。

　　世尊今日為新發意。所說妙法。而不如是。

　　新發意者。為初發菩提心大凡夫也。即五百長者。及智光父子等。所說妙法者。即以前諸品。種種觀門。皆不出蘭若修證。與昔相反。故云而不如是。

　　△四為眾申請。

　　然我等類。親於佛前。得聞深法。無有疑惑。惟願如來。為未來世求佛道者。演說甚深微妙真理。令菩薩行無復退轉。

　　然我下。述自無疑。惟願下。為後人請之。甚深等。即今昔不違之意。

　　△二如來決答二。一正釋疑問三。一長行廣示五。一標定兩種菩薩。

　　爾時佛告彌勒菩薩摩訶薩。善男子。發阿耨多羅三藐三菩提心。求菩提道。有二菩薩。一者在家。二者出家。

　　在家名菩薩者。即深位賢聖。示居士身。行菩薩道。如淨名等是也。出家者。即初心大凡。心雖有餘。而定力不足。所以必居蘭若。遠離塵事。庶無恙也。所謂弱羽直可纏枝。嬰兒猶應傍母。豈得與深位中菩薩。同日而語耶。

　　△二略敘二種差別。

　　在家菩薩。為欲化導。婬室屠肆。皆得親近。出家菩薩則不如是。

　　為欲下。即隨類現身。同事攝化。所謂先以欲鈎牽。後令入佛會。皆不可思議者也。出家者。纔出塵緣。道力未堅。若再入市廛。恐遭登伽之難。故云則不如是(登伽之難者。楞嚴經。阿難尊者。因平等行慈不擇微賤。被摩登伽女婬術所加。遂遭大難)。

　　△三分敘二種品格。

　　然此菩薩。各有九品。上根三品皆住蘭若。無間精進。利益有情。中下二根諸菩薩等。隨宜所住。方處不定。或住蘭若。或居聚落。隨緣利益。安隱眾生。

　　各者。即在家出家皆有九品。上根等。言雖通在家。今且約出家初心者說。令其離塵不染也。無間下。即所作之工夫也。專住曰精。直往曰進。不可間斷。故曰無間精進。以其自能操守進道。而孰不從化哉。故云利益有情。中下二根隨宜者。謂隨其所當宜者則住。故云方處不定。或住下正明不定。隨緣下二句。明自行化他二利也。然三根雖皆有利他之德。葢上根者速就。中下者少疎。此科皆約初心者說。深位菩薩不在此例(各有二字。通在家出家。應知言通意別。多在出家何也。若在家。上根三品既住蘭若。無間精進。何為在家。以其言活意決。學者知之)。

　　△四承前叮嚀令觀。

　　如是行門汝應觀察。

　　如是二字。指上在家出家三根九品。操持為行。能入為門也。汝指彌勒。傍及大眾。遠及未來諸眾生等。應觀察三字。為勸勉辭。所謂佛既說之。汝應行之。又觀字有二義。若去聲呼。即無分別始覺之智屬修慧。若平聲呼。即有分別心存想深究。故曰觀察即思慧。今約初心人說。既云觀察。應即思慧。義亦兼修。

　　△五廣明出家勝法六。一深位不拘其處。

　　復次善男子。出家菩薩。修習佛道。已得無漏真實之法。隨緣利樂一切有情。

　　既明已得無漏等。是得理之人。不同初學。所以隨緣利樂等。意在不拘其處。何必一定蘭若耶。

　　△二未得須求勝緣。

　　若有佛子。未得真智。住於蘭若。要得親近諸佛菩薩。若有值遇真善知識。於菩薩行必不退轉。以是因緣。諸佛子等。應當至心。求見一佛及一菩薩。

　　蘭若中修證。正為初機者說。既云未得真智。乃我法二執未亡。尚在有漏。非靜處不能攝心。故云住於蘭若。非聖師難發真智。故云要得親近。假若不遇聖師。必須參拜明眼真善知識。覿面指示。令其能行。使菩提道心。必不退轉也。以是者。躡上值遇聖師等之因緣。諸佛子等下。結勸應求。然求之必欲至心者。葢非至心不能感動也。然既云至心求見。則感應道交。或靜中現身說法。或夢中授與真訣。所謂眾生心水淨。諸佛影現中。

　　△三指名勸當修學。

　　善男子。如是名為出世法要。汝等咸當一心修學。

　　成佛之心眾生皆具。但得其緣者隨緣悟入。不得緣者向外馳求。然汝等既具此心。既聞此法。又遇勝緣。豈得不修。故我世尊極口勸勉。一心修學。一心者。諸事頓斷。正念參究。所謂用心一處。無事不辦也。

　　△四蘭若易證菩提。

　　復次善男子。出家菩薩厭離世間。住阿蘭若。省用功力。得圓滿八萬四千波羅蜜行。速證阿耨多羅三藐三菩提。

　　此下正答彌勒之問也。以前問。云何稱讚蘭若不讚餘處。故今答之。意謂餘處即是世間。五欲擾心。難以進道。正是菩薩厭惡欲離。又何足以讚乎。是知厭世為出家之緣。修證為出家之本。須要蘭若為修行之處。然處所幽靜。道果易成。故曰省用功力。得圓滿下。謂眾生有八萬四千塵勞。今用定慧觀察。忽然頓空。則塵勞轉為智種。生死化為涅槃。其阿耨菩提覿面現成。故曰速證。

　　△五徵釋易滿三度。

　　所以者何。若捨名利。住山林者。於身命財。必無悋惜。永無繫屬。自然易滿三種波羅蜜多。

　　所以者躡前。唯何字為徵起。意謂阿耨菩提。必待住蘭若而後速證者何也。若捨下釋。謂既捨在家名利。居住山林者。必輕生重道。以證為期。觀身如草上之霜。命若風中之燭。財帛似空裏浮雲。故曰必無悋惜。是故身命財帛。無能繫累於心。所以菩提易成。故云自然等。三種波羅蜜多者。即下文檀度。及親近真實三種也。應知阿耨菩提為智果之總相。三種波羅蜜為菩提之別相。又菩提為自利。三種兼利他。故徵意在彼。答意在此。又前云圓滿八萬四千波羅蜜行。此但三種者。以略該廣也(山林中幽靜。即是阿蘭若)。

　　△六因問重明諸度二。一彌勒問施。

　　彌勒菩薩白佛言世尊。住阿蘭若出家菩薩。不畜財寶。以何因緣能得圓滿檀波羅蜜。

　　此問極當。謂菩薩修證以六度為因。六度之中檀度為首。且檀能攝六。今從佛教。身住蘭若。又不畜財物。將欲行檀。而何所施乎。若檀度不行。則六度不滿。既因行不足。果何證哉。故問云以何因緣等。

　　△二如來廣示四。一正答檀度。

　　佛告彌勒菩薩摩訶薩。善男子。住阿蘭若出家菩薩。入於聚落。所乞之食。先以少分施於眾生。又以餘分施於所欲。即得名為檀波羅蜜。以自身命供養三寶。頭目髓腦施來求者。即得名為親近波羅蜜。為求法者說出世法。令發無上菩提心故。即得名為真實波羅蜜。善男子。是名出家菩薩。成就布施波羅蜜多。

　　此科佛意。謂布施何必財寶。只表心無悋惜。但解脫處即是布施。然修證雖在蘭若。乞食須當聚落。將所乞之食。若遇饑餓眾生。自未食時。先以少分施之即布施也。(此有兩說。一既已得食。偶遇貧餓之人。以憐愍不忍。自雖未食。先當分食以濟之。一者救人。一者結緣。乃修行人慈悲為本。亦理之當然也。二既云少分。即是念供之次。出食施於鬼神。然鬼神即是眾生)又以下。先明未食之前。此明已食之後。餘分即所食之餘也。施於所欲者。即饑者欲食。渴者欲飲之人。亦當然也。即得下結名。華梵准前。即前科三種之一檀度也。以自身命等。謂有道可求。而不知有身等。上供三寶。下施求者。然布施之中。身命為重。結名曰親近者。相期之謂也。葢有脫塵之志者。親於道而不親於身。近於理而遠於事者也。又君子非不實愛於身。但較之於道不能兩全。只得難捨處能捨。乃菩薩行也。此即前科三種之二也。然既以親理近道。豈得不高登彼岸乎。故此結名為親近波羅蜜。為求法者下。謂己利而後利他。為檀度中之勝者也。良以求法者必有出世之心。而應求者必說出世之法。令彼發菩提心。亦必成無上道。是則兩利之功無以加矣。結名真實彼岸者。謂名義相當。達理之謂也。即前三種之三也。以下諸度。皆本名為一。凡不惜身命皆曰親近。凡所利他通曰真實。皆准此。

　　△二開明諸度九。一戒度。

　　復次善男子。出家菩薩住阿蘭若故。修十二頭陀之行。若行步時。看二肘地。不損眾生。即得名為持戒波羅蜜。堅固禁戒不惜軀命。即得名為親近波羅蜜。為求出世。說法教化。令發無上菩提之心。即得名為真實波羅蜜。善男子。是名出家菩薩。成就持戒波羅蜜多。

　　十二頭陀。如五卷調伏科中解。二肘地者。佛一肘三尺六寸。人一肘一尺八寸。今約人言。謂人之二肘三尺六寸也。具戒比丘。行不傍觀。前不遠望。凡行步時。看二肘地。為不敢損傷微細昆蟲。可謂慈悲之至也。然猶不獨慈悲一種。且專住一心不生妄念。進步安詳。又啟人敬心。所謂有威可畏。有德可尊。即得下結名。以上三聚戒中約攝律儀戒說。堅固禁戒者。氷霜皎潔菩薩戒也。不惟身不違犯。且對境逢緣亦不動心。所謂如渡海者愛惜浮囊。故云堅固。不惜軀命者。如梵網經說。為法滅身。請法不懈。及燒身燒臂燒指。若不燒身臂指供養諸佛。非出家菩薩等。即得下結親近之名者。謂親尊佛戒近敬於理。能達彼岸故。此即攝善法戒也。為求下。初句欠一者字。是為求法之人。亦如梵網云。見後新學菩薩。有從百里千里。來求大乘經律。應如法為說等。令彼聞者。發菩提心。以利他之德。歸功於己。故為真實波羅蜜。此為利樂有情戒也。善男下總結可知(此乃皆約大乘菩薩戒說)。

　　△二忍度。

　　復次善男子。出家菩薩住阿蘭若。能滅瞋恚。得慈心三昧。亦無毀辱一切眾生。即得名為忍辱波羅蜜。若為一人。說一句法。令發阿耨多羅三藐三菩提心。即得名為真實波羅蜜。善男子。是名出家菩薩。成就忍辱波羅蜜多。

　　能滅嗔恚者。謂他人加辱於菩薩。而不動其心者曰滅瞋也。得慈心三昧者。不惟不嗔。而反生慈愍。憐其彼愚。亦無毀辱下。即己所不欲勿施於人也。即得下結名。若為下。以忍辱但能自利。說法又為利他。然為一人說一句非拘辭也。葢為一人既爾。眾多亦然。但令發菩提心為重。結為真實行者。謂既具菩薩之名。實有稱真之行也。善男子下總結其名(此少親近一科必謄錄者遺落。不必穿鑿也)。

　　△三進度。

　　復次善男子。出家菩薩。為令眾生得成佛故。修精進行。未得成佛。福智羸弱。不貪安樂。不造眾罪。於昔菩薩行苦行中。深生歡喜。翹敬宗仰。常無休息。以是因緣。即得名為精進波羅蜜。棄捨身命。如捐涕唾。一切時中。未嘗懈怠。即得名為親近波羅蜜。遇有緣者。說最上道。令趣無上正等菩提。即得名為真實波羅蜜。由精進心。如是十行。過去不退。現在堅固。未來速滿。善男子。是名出家菩薩摩訶薩。成就精進波羅蜜多。

　　為令下。出精進之本懷。非獨自為也。以一切眾生皆有佛性。為無明所覆。業網所纏。不能成佛。故自修精進。先自成佛。而後度之也。未得下。釋先成之意。謂自未成佛。福智羸弱。猶恐眾生癡迷不省難化。故先自成佛。具神通智慧。可以折伏。可以說法。以投機之教。神變之通。眾生可以得度也。不貪下。又轉釋先成之意。有兩說。一者不貪自己安樂。二者亦為不造眾罪。故先成之也。於昔下倣古遵行。謂已往菩薩。所行苦行中。深生歡喜。是為投機也。然非精進不能成佛果。非苦行不能顯精進。今欲能行苦行。令精進之愈堅。以精進之堅。必成佛之速。所以翹敬宗仰之。翹者亦勤也。如鳥張翼而望食。敬者恭伏於心。宗者尊取其則。仰者渴慕之誠。故行之必克。所以云常無休息。以是下結名。因緣指宗仰苦行說。棄捨下。即輕生重道。為法忘軀。以一切時未甞懈怠。所以親於理而近乎道。故結云親近等。遇有下。以親近但能自利。此下方能利他。最上道者。如圓頓終實之教也。令趣下。欲承教證果也。然說法必遇有緣者。以易度故。結名真實者。以其說法稱真如實際之說。令彼趣進菩提。亦稱真如實際而證。名實相應。故據實結名也。由精進下。因行成益也。十行者。即十度所行之行也。過去下。正明三世所成大益。謂於過去精進既云苦行。則根深蒂固所以不退。現在精進誓欲度生。志無怯弱故云堅固。未來菩提不待長時。故云速滿。善男子下據實結名。

　　△四禪度。

　　復次善男子。出家菩薩住阿蘭若。修習三昧。為攝諸法令不散失。入諸解脫。永斷邊見。現於神通化彼眾生。令得正智。斷煩惱本。入真法界。悟如實道。當趣菩提。以是因緣。即得名為禪定波羅蜜。欲令眾生如我無異。悉得滿足。調伏有情。不捨三昧。不惜身命。修此三昧。即得名為親近波羅蜜。為諸眾生說深妙法。皆令趣向無上菩提。即得名為真實波羅蜜。善男子。是名出家菩薩。成就禪定波羅蜜多。

　　三昧云正受。禪定之別稱也。諸法即布施持戒忍辱精進。及後五度等。攝者把持義。令不散失者。正明三昧把持之力也。且如布施。若無三昧把持。則涉妄想分別。散作有為功用。縱然獲福皆是有漏。此由三昧攝持。不生妄想。觸向無為。盡成無漏功用。所感者必菩提妙果也。此一種如是。諸度皆然。故曰入諸解脫。然入者契合也。諸者指九度。兼萬法。因三昧攝持。逐境逢緣不為物轉。可謂萬事紛然一心不動。故曰解脫。永斷邊見者。不獨外道斷常為邊見。正顯諸度萬法。未得禪定攝持。未免事理各執一邊。皆屬邊見也。以上且約自利德體也。現於下。依體起用也。謂現身神變。通諸聖凡。皆不測之用也。化彼眾生令得正智等者。起利生之悲也。以自離邊邪自得正智。令他亦爾。以自斷煩惱。亦令他斷。本即無明。為一切煩惱之根本也。入真法界者。即一真妙理。諸佛所證理道場也。悟如實道者。悟即見道。如即真如。實即實相。良以真如實相。為萬法之本體。若悟之。則萬法融為一真。皆為實道也。當趣菩提者。即究竟佛果也。此上皆先自利。而後利他。以是下承上結名。欲令下純約利他。顯慈悲之極也。然已受化者令得正智。更有化不及者遂發願言。欲令眾生如我無異。亦迴向眾生也。調伏下。如上雖具利他之慈。迴向之願。似未及親臨。今之調伏方為現身說法也。不捨三昧者即動而靜也。不惜身命者顯利他心切。不以身命為重也。又利他門中不作而作。化利十方作而無作。當體未動。可謂親理近道。故結云親近波羅蜜。為諸下。顯定中說法也。然既在定中。不說而說曰妙法。亦說而無說曰深妙法。皆令下。使彼受化眾生趣向佛果也。即名下。結為真實者。以定中說法稱真如實。故名真實。善男下。總結定名。

　　△五慧度。

　　復次善男子。出家菩薩處於空閒。親近供養諸佛菩薩一切智者。常樂聽聞甚深妙法。心生渴仰恒無厭足。善能分別二諦真理。斷除二障。通達五明。說諸法要。能決眾疑。以是因緣。即得名為般若波羅蜜。

　　處於空閒者。謂以身居止曰處。空閒即是蘭若也。親近下。依前禪定德體。此顯大用全彰。既云親近供養諸佛菩薩。即是不起滅定。現諸威儀。以一身能現百千身。至無量身雲。徧至無量諸佛國土。供養無量諸佛菩薩也。一切智者有兩說。一者即佛菩薩為一切智人。二者一切大心眾生皆為智者。意在不惟供佛。亦供眾生也。然親近供養則獲福。常樂聽聞等。則種慧。然所聽之法。隨類各解為妙法。大機實入為深妙法。圓頓無上為甚深妙法。以求法心勝。故生渴仰。欲法門誓學。故恒無厭足也。善能下。又承慧度說法。即眾生誓度也。二諦真理者。一真諦。乃一性真實之理也。所謂實際理地本無差別。是非雙泯。能所俱寂。指萬像為真如。會三乘為實際(三乘者。聲聞乘。緣覺乘。菩薩乘)稱真理說。故為真諦也。二俗諦者。顯一性緣起之事也。所謂佛事門中不捨一法。勸臣以忠。勸子以孝。勸國以治。勸家以和。弘善示天堂之樂。懲惡顯地獄之苦。及一切因緣果報等。就世俗發明。故曰俗諦也。然二諦皆云真理者。謂真諦當體即真。俗諦即事而真。二皆不失其至理也。二障。即煩惱障所知障。煩惱能障好事亦名事障。所知是所證之理非障。因於所知理上執著為障。却能障理亦名理障。障者謂遮蔽義。真智不能透脫。從用得名。菩薩以慧度辯才。示其體相。令人斷之也。五明者。有五種。事理透徹無礙。故曰五明。一聲明。聲即聲教。明謂明了。即世間文章算數。建立之法。皆悉明了通達故。二因明。因即萬法生起之本。謂世間種種言論。及圖書印璽。四大五行。萬法之因。悉皆明了故。三醫方明。即醫治之方法也。謂世間種種病患。或癲癎蠱毒。四大不調。鬼神呪詛。寒熱諸病。皆悉明了故。四工巧明。即工業巧妙也。謂世間文辭讚咏。乃至營造城邑。農田商賈。種種音樂。卜算天文地理等。皆悉明了故。五內明。內即佛法內教也。謂以持戒治破戒。以禪定治散亂。以智慧治愚癡。乃至種種染淨邪正生死涅槃對治之法。皆悉明了故。與此五法明了無礙。故曰通達五明。說諸法要者。諸法該盡一切世間出世間法。要者妙也。少能攝多之謂。華嚴云。一切唯心造。以智慧辯才。能會萬法皆歸一心。心即諸法之要也。決眾疑者。疑謂猶豫不決。或疑人疑法疑己等。菩薩急中一言。令彼決斷。得成正信也。下文結。以是善能分別因緣故。即得名為般若波羅蜜。梵語般若。此云智慧。波羅蜜准前。

　　為求半偈。棄捨身命。不憚眾苦。至大菩提。即得成就親近波羅蜜。

　　為半偈捨全身。如我世尊。因中捨身供羅剎求半偈。而唯知有法。不知有身也。不憚眾苦至大菩提者。亦如世尊。因中作國王。發願勤求無上菩提。擊皷宣令。四方求法。因拜阿私仙人。採果汲水。拾薪設食。乃至以身而為床座。但知有師。不知有己。然彼時資以為因。今成佛果。故云至大菩提。一切菩薩須如是行。以親道疎身。近師遠位。故以結名即得成就等。

　　於大會中。為人說法。於深妙義無所秘惜。能令發起大菩提心。於菩薩行得不退轉。常能觀察我身。蘭若。及菩提心。真實法身。如是四種無有差別。如是如是。觀妙理故。即得名為真實波羅蜜。善男子。是名出家菩薩。成就般若波羅蜜多。

　　大會中說法。必具無畏辯才也。深妙義者即佛心法。惟證者方知。所謂言語道斷。心行處滅。本絕思議。故曰妙義。今却為人說者。以理由言彰。借言顯理故。假若畢竟無說。則慧度無用矣。無所下。秘者謂蘊以自知。惜者護之不說。此皆悋法之愆。乃弘法人之大過也。今云無所秘惜者。在初學要因言以見道。故如其所學而誨人。如其所證而證人。有公物之心。無悋法之過也。能令下四句。成利他之功効也。常能下。令觀察日用之工夫也。欲理事融通。結為真實故。我身即觀自身。為能依蘭若之人。又觀蘭若為我身所依之處。此二皆屬事法也。菩提心。為欲證菩提之心即智。乃成佛之因也。真實法身。謂真如法性為身。乃欲證之果也。此二皆約理說。如是四種。即指上身處因果之四法。無有差別者。因妙智觀察。即事而真。融通無二。所謂三界與我同根。萬法與我一體。故曰如是如是。上如是指法辭。下如是印證辭。觀妙下。結上起下之句。即得下。結真實之名。善男下。結般若之總。

　　△六方便度。

　　復次善男子。出家菩薩。住空閒處。常能修習方便勝智波羅蜜多。以他心智。能了有情意樂煩惱。心行差別。應病與藥。悉令除差。自在遊戲。神通三昧。發大悲願。成熟眾生。諸佛之法無不通達。以是因緣。即得名為方便善巧波羅蜜多。

　　方便者。方者法也。便者利也。菩薩用勝智觀機。以善巧之方。便於利物。亦古佛之舊方。學而行之。故云修習。念念觀察度生之事。而不休息。故云常能。由此自他俱達彼岸。故云波羅蜜多。他心智者。即他人之心念菩薩以智通之。皆能曉解。故云能了有情等。有情者。即一切眾生通稱。以有情識。故依妄識為名也。意樂下。意即他人之心念。樂即他心之歡喜。煩惱即心之愁苦。心行差別。即意路之雜念。此皆約所觀之機言。應病與藥者。病謂眾生之心念。藥謂菩薩之善巧。如多貪眾生令作不淨觀。多嗔眾生令作慈悲觀等。悉令除差者。即修行出苦。如良醫下藥。手到病除。(差字去聲呼病愈也)自在遊戲等。以無私應物。如月落百川曰自在。隨方變現。若風過太虗曰遊戲。皆為奧妙靈通。不離當處。故曰神通。即動而靜故曰三昧。大悲願者方便之本也。成熟眾生悲願之實也。諸佛下二句。法不出權實小大。通達即是究竟明了。以是因緣下承上結名。

　　為欲饒益諸眾生故。於身命財都不固惜。即得名為親近波羅蜜多。為諸眾生怨親平等。說微妙法。令入佛智。即得名為真實波羅蜜多。善男子。是名出家菩薩。成就方便善巧波羅蜜多。

　　於身命財都不固惜者。正謂親近於道。尚不知有身命。況財物乎。固謂堅守。惜謂鄙悋。菩薩以大慈悲利生心切。豈肯固守身物。而不為他耶。然世間仁人義士欲成其德者。如荊軻豫讓等。尚不惜身命。況菩薩乎。即得下據德結名。故云親近等。怨親平等者。正是菩薩大忘人事處。以觀佛性平等。豈得怨者疎而親者益乎。說微妙法者大乘教也。令入佛智者大乘果也。以稱真實之行。故結真實之名。善男下總結。

　　△七願度。

　　復次善男子。出家菩薩入於山林。為諸眾生常能修習願波羅蜜。心恒觀察諸法真性。非有非空。中道妙理。於世俗事悉能辯了。為化有情恒修慈悲。以是因緣。即得名為願波羅蜜。

　　願者心之所尚。即自他兩利之志向也。心恒下二句。諸法不出十八界。及一切染淨因果等。真性即諸法真實體性。在有情謂佛性。無情謂法性。此為所觀之境也。非有下正明真性之義。謂諸法真實之性。視之無形故非有。隨感則應故非空。有即俗諦。空即真諦。然既云非有非空。則空有不纏。真俗不覊。名為中道。妙理二字。即不纏不覊中道義也。以上皆約觀理說。於世俗下皆約觀事說。俗事即一切善惡邪正差別緣起。菩薩用智辯明。無不了然。此乃菩薩二利之本也。為化有情下。即利他之願也。葢人無慈悲必不能利他。以是下結名(問。慈悲云何為修。答。以念念不忘度生之事。即修也)。

　　以四弘願攝受眾生。乃至捨身不壞悲願。即得名為親近波羅蜜。說微妙法。辯才無礙。若有聽聞畢竟不退。即得名為真實波羅蜜。善男子。是名出家菩薩成就願波羅蜜多。

　　四弘願。即眾生無邊誓願度。至佛道無上誓願我。乃至下謂身命不顧。悲願不捨。結為親近者。悲願之實也。說微下二句。謂法不在深玄為妙。貴乎合機。所謂即實而權為妙。權不失實為微妙。判決真偽曰辨。用能合理曰才。以明辯才華權實自在。故曰無礙。若有聽聞下。明眾生得益也。然既云不退。足見妙法之真。辯才之實也。結名為真實彼岸者。亦據實立名也。善男子下總結願名。

　　△八力度。

　　復次善男子。出家菩薩住阿蘭若。以正智力。善了有情心行黑白。能為眾生說相應法。令入大乘甚深妙義。即能安住究竟涅槃。以是因緣。即得名為力波羅蜜。

　　力者智之實用也。心行即意識妄念。黑白謂善惡之別稱。葢白為善念。黑為惡念。能為下。謂教與機投曰相應法。如眾生心念黑業。為說地獄三途果報不失。如心念白業。則說戒善因果影響相隨。令入大乘等者。如說世諦語言皆合如來至道。即能安住等者。如說人天小教會歸阿耨菩提。涅槃云究竟者。謂佛果之稱。非死亡之謂也。以善觀心行。說法投機。即智之有力也。故結名曰以是因緣等(涅槃此云圓寂。謂真理。本圓而不缺。妄惑本寂而元無。亦云滅度。謂滅除五住煩惱。度出二種生死)。

　　以正智眼。照見五蘊空寂之理。能捨身命利眾生故。即得名為親近波羅蜜。以妙智力化邪見眾。令斷輪迴生死惡業。趣向常樂究竟涅槃。即得名為真實波羅蜜。善男子。是名出家菩薩。成就力波羅蜜多。

　　以智為眼。故名智眼。照見二字。即觀照般若也。五蘊不獨一身。該盡色心諸法也。空寂理者有二義。一者緣起性空無物義也。二者即事而真歸如義也。楞嚴云。菩薩於其自住三摩地中。見與見緣並所想相如虗空華。本無所有。即無物義也。又云此見及緣。元是菩提性淨明體。即歸真義也。能捨下。菩薩既以正智能照蘊空。則存泯自由不為物累。以利生為本願。捨身如脫衣。與道相應。故結云親近等。以妙下明利生之實也。妙智即妙觀察智。能觀眾生邪正心行等。復以智力說法教化。令邪見者轉邪。意兼作惡者從善。輪迴生死者。生死約總相說。輪迴約轉變說。謂人中造惡死墮三途。三途報盡。若遇善緣又生人天。如車輪迴轉互有高下。生死為果。惡業為因。令斷者。既聞菩薩教誨。不造生死業因。不受輪迴之果。歸恩於菩薩。故曰令斷。趣向下。謂轉凡成聖也。涅槃為總體。常樂為德相。常謂生死永盡。樂謂眾苦永亡。故云究竟涅槃。即得下。方為智力之真實。故以結名。善男下總結。

　　△九智度。

　　復次善男子。出家菩薩住阿蘭若。於一切法了知善惡。遠離邪見。攝受正法。不厭生死。不樂涅槃。即得名為智波羅蜜。

　　智有多種。略言有二。一如理智。二如量智。如理智者。謂以如實之智。徹見實際之理。妙極寂靜。無增無減。是名如實智也。如量智者。謂以究竟通達一切境界。若見眾生乖於理智。則成生死。若見眾生稱於理智。則得涅槃。是名如量智也。今經云。於一切法了知善惡者。即觀察分別不為物瞞也。遠離下正見分明也。以撥無因果斷常謬執。名為邪見。而不為邪惑故曰遠離。以反妄歸真心融萬法名為正法。達法秉持故曰攝受。以上善惡邪正了然。即如量智也。不厭下。謂實際理地生死本空。何厭之有。涅槃本具。何樂之有。所謂涅槃生死等空華。惟一真如。即如理智也。由此智度得達彼岸。故名智波羅蜜。以上雖名智度。且約自利(了知及遠離互有隱顯。然了知即始覺初起照了。不為善惡業轉。故曰了知。遠離即始覺功用。以無間道一念相應。不為邪見所迷。故曰遠離。良以邪見總兼諸惑。善惡亦兼業果。了知則善惡亦兼邪見。遠離則邪見亦兼善惡。了。知則業顯惑隱。遠離則惑顯業隱。二義互兼。乃譯人之巧耳。又攝受正法者。攝謂收攝。受謂容納。即收攝業果等。皆容納於正法。如楞嚴云五陰四科會為妙真如性。皆智之力也)。

　　不愛自身。憐愍眾生。於身命財恒修大捨。即得名為親近波羅蜜。以微妙智。為諸眾生說一乘法。令入阿耨多羅三藐三菩提。以是因緣。即得名為真實波羅蜜。善男子。是名出家菩薩。成就智波羅蜜多。

　　不愛下。謂常人愛身。仁人愍物。庸夫重財。智者重道。今菩薩愍物重道故不愛身。亦復不重財命。是為恒修大捨也。大捨者即冤親平等。捨己為人。因親仁重道。故結名親近波羅蜜。以微妙智下。出智之實也。以能達權實一體。故曰微妙。說一乘法者。一佛乘也。為教理二義。令入下。屬行果二義。然非妙智。不能說一乘。非一乘。不能起妙行。非妙行。不能證入菩提妙果。以是下結。謂以是能說一乘令入菩提因緣故。即得名為真實等。善男下。總結成名(問。此度。與前慧力二度。其名各異。文義似同。不知何所分別。伏乞教我。答。本為六度。開之為十。應知後五度。皆慧度開出。是以方便。為慧度之權巧。願度為慧之志向。力度。為慧之了達。智度。為慧之究竟。故知開之成五。合之惟慧而已。今約開說。大同小異。大同則文義彷彿。小異則未免差殊。且如力度所重者。化邪向正。智度所重者。直說一乘。又力度方照蘊空利物。未顯能所兩忘。智度則不厭生死。不樂涅槃。且令入阿耨菩提。如前慧度圓融互備。無所不通。葢開合之義。學者知。之)。

　　△三隨機廣開八。一重徵八萬四千。

　　善男子。如是等波羅蜜多。以何義故。說為八萬四千差別。

　　應知此科。應前蘭若易證菩提科中。佛言菩薩厭離世間住阿蘭若。省用功力。得圓滿八萬四千波羅蜜行。速證菩提。然彼但標定。及釋之截要之談。且說三種十度。至此十度既周。故此重徵曰以何義故說為八萬四千。但彼言行。此言差別。然差別者。即行之差別也。此但徵起。釋在下文。

　　△二釋明四種差別。

　　汝等當知。為多貪者。分別演說二千一百波羅蜜多。為多瞋者。分別演說二千一百波羅蜜多。為多癡者。分別演說二千一百波羅蜜多。為等分者。分別演說二千一百波羅蜜多。

　　貪謂希望無厭。多謂欲境非一。如財色名食睡。色聲香味觸。一切可欲。觸處皆貪故云多。貪為一切眾生通病也。分別演說等者。為對治之法。良以如來說法。如良醫治病。對症之藥。一劑而痊。眾生貪病有多種。故說二千一百以投其病治之也(二千一百等。如賢劫經云。菩薩修習行法。自第一光耀。乃至分舍利。凡三百五十度無極法門。各有布施持戒忍辱精進禪定智慧之六度法。共成二千一百度無極。言度無極者。謂事理行滿。度生死流。登涅槃岸。無有窮極也)以上貪既如是。瞋癡等分亦然。等分者。即非貪非瞋非癡時。平懷無念為等分。連上瞋癡各具二千一百。皆言波羅蜜多者。如度貪欲者。以生死為此岸。解脫為彼岸。以二千一百法門為般筏。貪欲如大河。所謂乘二千一百法門之舟船。離生死此岸。度貪欲大河。到解脫彼岸。其瞋癡等分。例此可知。

　　△三結成根本轉倍。

　　善男子。於如是等二千一百波羅蜜多。以為根本。轉增上倍。遂成八萬四千波羅蜜多。

　　轉增上倍等者。一變為十。遂成二萬一千。多貪多嗔等各具二萬一千。共成八萬四千。

　　△四結為利他法門。

　　如是等法皆利他行。

　　應他之病。故為利他。

　　△五自利調伏之行。

　　善男子。若有眾生。其性難調。聞是法已。心未調伏。即為宣說八萬四千諸三昧門。如是妙法。皆自利行。

　　其性下。謂知其本性。難以調伏者。菩薩為彼說八萬四千波羅蜜法。令其調伏。聞是下。謂彼眾生雖聞未信。其性未調。其心未伏。即是教不投機。未免別作一種。即為宣說下。所謂換引不換藥。務令彼服。故換轉名目。曰三昧門。三昧云正受。以八萬四千各有當然之理。即是正受。以善合其機。即為妙法。下二句結。皆自利者。不以說法者結名。以受法者結。既能調伏其心。是為彼人之自利也。

　　△六利他調伏之行。

　　若有眾生。其性難調。聞是法已。心未調伏。即為宣說八萬四千陀羅尼門。如是妙法。皆利他行。

　　是法指前八萬四千三昧門。再不投機者。又作蜜語陀羅尼說。然有多字一字無字之別。無字者即向上心法。而不容言說。惟證乃知。一字等者。神呪也。如唵字。吽字。為一字陀羅尼。其神妙功効不可思議。多字者。廣如楞嚴尊勝等。次如消灾吉祥等。葢陀羅尼此云總持。謂總一切法持無量義。神呪之名。應眾生病。亦有八萬四千。乃諸佛密意。發彼神識。令彼心通法徧。務令受教。是為妙法利他之行也。門有通意。謂從法入道。如從門入宅(如來說法不出顯密兩種。顯如諸教。密即總持。因機有差別。故法有種種。然教從三慧而入。呪從持誦而靈。及至明心契道。等無差別。所謂歸源性無二。方便有多門。此之謂歟)。

　　△七自敘調伏眾生。

　　善男子。我為調伏一切有情。說如是法。及以無數善巧方便。現種種相。教化眾生。善男子。以是義故。一切人天。普稱如來名為導師。

　　我為下明利他之行也。如良御之調馬。亦如巧梓之用木。調謂理其三業。伏謂治其性情。佛為能調伏之師。有情為所調伏之機。說如是法者。即上八萬四千波羅蜜。及三昧門。皆為顯說圓通。八萬四千陀羅尼門。皆為密說圓通。及以無數善巧方便者。又不止八萬四千。充之為無量法門。皆為投機之法。葢不出四悉檀也。法華云。種種因緣。種種譬喻。廣演言教。無數方便。引導眾生。令離諸著。即此謂也。現種種相者。即應天同天。應人同人等。總謂隨類現身。應機說法。皆為教化眾生。善男子下結佛為師。以是一句承上現身說法。種種利益。能感人心。故一切人天。普稱如來名為導師。謂能引導之師也。

　　△八現未修習除障。

　　善男子。未來現在諸佛世尊。悉皆修習八萬四千波羅蜜門。八萬四千諸三昧門。八萬四千陀羅尼門。永斷八萬四千微煩惱障。八萬四千微所知障。

　　未來下會三世一致。諸佛道同。悉皆下。其名數法門皆同前說。永斷下。微煩惱障有八萬四千者。以十使煩惱為根本。隨一使為頭。九使為助。遂成一百。約三世各有一百。共成三百。而現在一百時促不論相助。於過去未來二世二百又各各一一使為頭。九使為助。共成二千。合前現世一百。共成二千一百。又約多貪多瞋多癡等分四種眾生。各有二千一百。共成八千四百。又約四大六衰各有八千四百。總成八萬四千。煩惱頭數甚多。故名微細煩惱障。然所知亦應其數者。如斷一分煩惱。證一分真理。於所證理上。知有所證。故名所知。執著不忘故以為障。隨彼煩惱。故亦有其數也(四大。即地水火風。六衰。即色聲香味觸法。能引識緣慮。衰損善法也)。

　　△四總結證果。

　　皆詣蘭若菩提樹下。坐金剛座。入金剛定。降伏一切天魔怨已。證得阿耨多羅三藐三菩提。

　　此指未來現在諸佛。既能修習種種法門。能斷種種煩惱。臨證果時皆詣阿蘭若法菩提場中。樹王之下。金剛座上。(樹言菩提者。樹非菩提也。因在樹下成菩提道。樹以道彰。故名菩提。座言金剛者。亦座非金剛。以金剛喻道。佛所證道。其體最堅。如金剛體物不能壞。用能破惑。如金剛之利能破萬物。定亦名金剛者。佛所入定。一切天魔外道皆不能破。如金剛之堅。能降天魔。能制外道。亦如金剛之利也)降伏一切下。謂佛佛成道時。震動魔宮。故羣魔競來種種威嚇。欲破佛定。故名魔怨。佛以定力。令彼恐怖逃遁而去。故曰降伏等。證得下即究竟成佛也。

　　△二偈頌重宣二。一標章。

　　爾時世尊欲重宣此義而說偈言。

　　△二正頌十一。一洪讚三寶。

　　超過三界大法王。出現世間化羣品。恒河沙等諸菩薩。入佛甘露智慧門。

　　初句讚佛。以佛能頓超三界。為大法王。謂應機說法。權實並行。於法自在。故名法王。次句出佛本懷。以佛從法身。垂應化身。曰出現世間。化謂教化。羣品即五乘種性之眾生。然佛之所以出現者。葢為教化也。三句明所被之眾。皆是大機。故名菩薩。以人數之多。故以恒沙稱之也。四句即所成之果。智慧乃般若翻過之言有二。一實相般若。即所證之理。二觀照般若。為能證之智。門為通義。謂由智入理。智為能入。從能入得名。故以智慧為入理之門也。甘露云不死之藥。取喻智慧。一證永證。如飲甘露不死也。本是佛智。今化菩薩亦能入之。故曰入佛等。於中法王佛寶。智慧門法寶。諸菩薩僧寶。即大乘三寶也。

　　△二彌勒啟問。

　　歷劫得道慈氏尊。以大悲心而啟問。善哉無垢法王子。智慧能開真佛乘。

　　歷劫得道者。法華云。過去日月燈明時。為求名菩薩。自彼以來至未來成佛。其所經歷之劫數極多。故言歷劫得道。顯行之深也。慈氏即彌勒之華言。以慈悲為姓故云慈氏。二句頌請問。三句頌佛讚。無垢者謂現居補處之尊。惑盡果圓。寄位等覺。在十地之上故尊。以惑盡故名無垢。佛為法王。彌勒能繼述佛事。故名法王子。智慧二字讚詞。謂智慧者方可為眾請問。真佛乘即一佛乘。圓實教法也。開者啟發也。謂由此一問。佛乃演說。歸功於請者。故讚能開。

　　△三許說誡聽。

　　我以師子無畏辯。說大乘中趣覺路。汝等一心善諦聽。轉授未來所應授。十方世界可使空。無令斷盡出世道。

　　師子獸中王。威伏羣類。哮吼時羣獸潛踪。飛禽墮地。今佛自喻。凡佛到處。諸天拱服。百靈皈依。故喻佛為人中師子也。無畏辯者。以佛具四無所畏。四無礙辯。顯正破邪。天魔腦裂。外道潛踪。喻師子哮吼。故曰無畏。次句以言誨道為說。大乘等為所說。凡一切終實了義通為大乘。此經猶如諸大乘中能趣妙覺之路逕也。妙覺即佛果。此經種種觀法。能趣進妙覺。故名覺路。三句誡聽。四句許說。轉授即傳說。將自所證之道。傳授於人故。未來者指後世學人。所應授者有二義。一者即佛本懷。分當誨人故曰應授。二者即所應授與之人令擇機故。末二句釋應授意。謂世界不可空亦可使之令空。惟出世心地觀法無令斷盡。然無人傳授。佛法則滅。叮嚀囑累。故云無令等。

　　△四分別品格。

　　將求解脫出世道。不過三根九品類。上根三品諸蘭若。中下隨緣化世間。所求道果等無差。同說真如佛性海。

　　將求者指未來求道之人。解脫等即心地觀法也。謂能觀心地故能出世。得大解脫。心地為道。次三句准長行。末二句謂根性雖三等。品雖九種。只因人之利鈍不同。所以分別有差。然所求之道果平等無差。如千逕九逵王城不二故。同說下正釋等義。謂所以等無差別者。以佛於三根九品人中所說者同一真如佛性。如大海無邊容納百流。以眾流入海同一醎味。此經亦爾。能會三根九品同入佛性故。

　　△五真智利益。

　　已獲無漏真大士。隨宜應現濟羣生。開示有空不二門。自利利他無間斷。

　　初句頌彌勒等。既有請益之心。必有流通之志。故以真大士讚之。已獲無漏者。讚自成之道。永無墜落故。次句利他。出真大士義。隨宜者順機相應故。應現者隨感現身故。如觀音三十二應等。以九法界聖凡皆有所求之法。亦有各品之障。或冥感。或顯求。冥應則救苦。顯應則說法。故曰濟羣生。開示下廣上顯濟也。或分釋。或合解。分者如阿含四有。因果條然。般若入空泯相除執。合解者空即有。隨緣義也。有即空。不變義也。空有不著不二門也。第四句結二利之德。以傳佛心印。相續無窮。故無間斷。

　　△六未得應修。

　　未得無漏諸佛子。應正勤修三種學。善根迴向施眾生。一心專念佛菩薩。

　　佛子即發大心之凡夫也。既云未得無漏正在有漏。所以次句勸修。理當曰應。合道曰正。精進曰勤。調理曰修。三種學者。指前即三根。指後即三度。第三句謂不唯自修。更兼迴向。謂迴己所得。向於眾生。願一切眾生同得勝益。即施與也。一心下恐道力未堅。對境而墜。須專住一心。求佛菩薩神力加護故。

　　△七發願常親。

　　願我常覩佛菩薩。無邊莊嚴功德身。若使恒聞法雨音。普得同霑心不退。以身常處於地獄。非不親近大慈尊。以身常處於輪迴。非不親聞微妙法。以是因緣諸佛子。繫心常念天人師。

　　無著十八住。有不離佛世時住。亦有願佛教授住。然佛菩薩為聖師攝授。豈不發願常親乎。次句讚佛菩薩相好。如華嚴如來十身相海。皆因中無邊功德莊嚴成就。若使下二句。既願常覩佛身。豈不恒聞法雨。以如來一音說出隨類各解。故曰普得同霑。然法言雨者。比如上天落普雨時。一切草木皆得生長滋茂。終至華果敷實。比人聞佛法能令道心不退。終至阿耨菩提。以身下四句。更發深願。謂寧可我身常處地獄。然地獄為極苦之處。豈可處之。乃虗設之辭。只願常近慈尊之願也。非不親近者。反顯辭。正謂常親也。輪迴即生死。謂寧受生死不捨聞法。末二句總結常親。以是常願覩佛聞法因緣之佛子。定要繫心常念。不可暫忘。天人師亦佛。所謂克誠而感。必欲隨感而應。如月映川。

　　△八廣頌諸度八。一頌檀度。

　　若有佛子修聖道。發起無上菩提心。厭世住於蘭若中。亦得名修三種度。每日自食先布施。兼將法寶施眾生。三輪清淨是檀那。以此修因德圓滿。當知證獲波羅蜜。唯由心淨不由財。若有染心施珍財。不如淨心施少分。財施即得名檀度。此波羅蜜非二三。

　　前四句易明。三種度。即前檀度親近真實三種波羅蜜。亦得二字。是例長行之辭。每日下正明檀度。頌前乞食少分施餓眾生等。以沙門不存財。此即財施也。兼將下法施也。三輪下無相施也。即自身與物並受施之人名三輪。清淨指心說。謂不著我相。不著法相。不著受施人相。名為三輪體空。檀那即布施之梵言也。以此修因者。謂乘此檀度為能修之因行。加之三輪清淨之德。檀度始得具足。故曰圓滿。當知二字。警令曉解之辭。以克體入道故曰證獲。得達彼岸故曰波羅蜜。唯由下明布施之實。謂能達彼岸者。雖從布施中得。其所能達者。唯由三輪心淨無相之施方能克證。豈有漏財物能之哉。故不由財。若有下二句。以染淨二心較量其功。染心者希望果報。而所施之珍寶財物盡屬有漏之因。不如下正較量。淨心者不望果報。雖少分之微。而為無漏之施。克證之實。是故染心之施珍寶雖多。有所不及也。財施下會華梵立名。此波下揀後二度。言其是檀度。非第二親近第三真實。故云非二三。此頌長行能得圓滿檀波羅蜜。

　　能施身命及妻子。如是得名親近度。若有求法善男女。為說一切大乘經。令發無上菩提心。乃名真實波羅蜜。慈悲淨信具慚愧。攝受眾生離於貪。願成如來無上智。財法二施名初度。

　　初句布施中極盡施也。既不愛身。即親於德而近於道者。故次句立名。若有下二句頌法施之實。男女云善者。情性溫良。為受道之資。法云求者慕道之真。而用心之純也。然既有如是大機。堪為說大乘經。令彼修證。以其人法相宜也。一切者諸大乘之通稱。謂隨機教導。非一槩說與也。令發下正明相宜之效。菩提心言無上者。顯是佛道菩提也。故下句結名真實者。以其不妄曰真。不虗曰實。如此行施方達彼岸也。慈悲下具慚愧德。攝授下明利他行。可謂自生慚愧離貪。亦復令他離貪也。願成下迴向佛道也。財法下結成初度。即檀度也。

　　△二頌戒度。

　　堅持菩薩三聚戒。開發菩提離生死。擁護佛法住世間。能悔誤犯真持戒。

　　三聚者。即大乘攝律儀戒。諸惡莫作。大乘攝善法戒。眾善奉行。大乘利樂有情戒。無生不度。聚者具足也。略則十重四十八輕。廣則三千八萬。至於無量。開發下明持戒之功也。開者退其迷惑。發者引起正智。菩提為智德。離生死即斷德。總上二句因戒成道也。擁護下令法久住也。誤犯者向本無心。事出偶然。過而能悔。即是慚愧。故結名真實持戒者也。凡受戒弟子。以此鑑諸。

　　△三頌忍度。

　　伏瞋恚心慈悲觀。當念宿因對怨害。不惜軀命救眾生。是名忍辱波羅蜜。

　　忍辱能伏自瞋。慈悲能愍他愚。觀謂察其宿因。故曰當念。宿因即前生怨害。今世相對。不免遭辱。彼報宿讐。我當受之也。良以宿因杳冥。愚人莫測。對境互憎。怨害轉深。唯智者不然。凡逆境臨時不動聲色。涵養自如。當念我未負彼。彼來犯我。定非今生。必由前世。所以遭辱不動其念。反責自己之非。彼以剛來。我以柔應。彼以辱加。我以笑迎。雖有宿怨。末如我之何也已矣。不惜軀命者。承前慈悲為救彼愚之故。眾生即加辱之人。謂彼人若不知慈悲。必欲加害者。為酬宿冤。必不護惜軀命。而反發願救之者。見忍辱之實。慈悲之切也。是名下結成忍度。

　　△四頌進度。

　　能行難行不蹔捨。三僧祇劫常增進。不共染污恒鍊心。為度有情求解脫。

　　難行者苦行也。如投身殞命。為法忘軀。陸沉賤役。身為床座等。葢菩薩為道不知有身。不辭其苦。不厭其勞。故云能行。如是刻刻在念。故云不蹔捨。三僧下不厭時長。轉愈增進也。不共即不同。謂菩薩之精進不與凡夫染著五欲者同。亦不與二乘染著涅槃者同。故恒時修鍊其心者正顯進度也。然鍊者非道家鍊丹之鍊。此乃不著空有。純鍊自心中道了義。為真修鍊者也。為度下顯利他之心盛。必自求解脫。然後令人解脫。似不難矣。乃二利之功。顯真實進度也(問。經中往往言速證。今却又言三祇。未免生疑。答。圓頓之機。念劫圓融。雖歷三祇。猶不離當念。豈可凡情擬度乎)。

　　△五頌禪度。

　　出入三昧得自在。變化神通遊十方。為斷眾生煩惱因。三摩地門求解脫。

　　三昧即禪定。自在即安閒。雖言出入無非表定而已。然性定不動。實不在出入之間也。應知行住坐臥無非妙定。天眼龍睛覷視不著。始得真實自在也。變化下定中大用也。所謂不離性定現諸威儀。變化如觀音之隨現。神通如淨藏之轉邪。至分形散影。水月化身。不動而昇。不思而徧。十方諸國土無剎不現身。故曰遊十方。為斷下出神通遊戲之故。煩惱言因者。謂煩惱為眾生生死之因。教化門中度生為重。欲令出苦須斷苦因。故曰為斷等。三摩下謂既有利他之心。亦從定中救之令脫也。梵語三摩地。此云等至。謂雙離沉掉曰等。由定達道曰至。亦禪定別稱。以從定入道。又喻為門(三摩一句有兩說。一如註中。但求字改救字說。二以本文有求解脫之求字。似乎在機。謂眾生煩惱即散亂妄想。今欲斷之。雖承菩薩之智通。無非作勝緣。斷之猶須自己。非禪定不能解脫。故求之。謂求禪定以脫之也。是知為斷二字。前義為正。求等三字。後義為正)。

　　△六頌慧度。

　　若欲成就真智慧。親近菩薩及如來。樂聞出世妙理門。修達三明斷二障。

　　真智即是般若。初句標定。下句正釋。要遇勝師引導故云親近。必欲出世。須假妙法軌持為門。始能入道。必聽師教故曰樂聞。是知修行人得遇真師難。得聞妙法難。不假親近樂聞奚可得乎。然則妙理言門者。以門為成佛之達道。如清涼云。得其門也等諸佛於一朝。失其旨也徒修因於曠劫。果若得門會旨。修達三明。能斷二障。則不難矣(三明謂天眼明。宿命明。漏盡明。二障者。即煩惱障。所知障也)。

　　△七頌方便度。

　　能知眾生心差別。隨病與藥令服行。慈悲善巧應根宜。方便利生度羣有。

　　能知者必觀察屬慧。心差別是眾生意念不一。如念何事。思何事。修何事等。乃知機也。隨病下喻應機說法也。病喻眾生惑業。藥喻菩薩法門。服者即是吃藥。行者即是遵行。喻中服藥者病痊。法中能行者障盡。慈悲下釋隨病與藥者即是善巧方便。羣有。即是眾生也。

　　△八頌智力兼願。

　　觀一切法真句義。不著中邊離有無。淨智無間會真如。二利均平周法界。智力能了眾生性。為說相應種種法。智力能入眾生心。令斷輪迴生死本。智力能分黑白法。隨應取捨各了知。生死涅槃本平等。成就有情離分別。

　　初句觀即能觀之智。一切法為所觀之教理。教法為三乘之權。真義會一乘之實。句即名言。屬能詮。真義為句中之旨趣。為所詮。不著下謂會得句中之義。必不著二邊。亦不執中道。離有無三字。釋上不著。以有即常見。無即斷見。釋上邊字也。然既離二邊。中亦不立。是為真智照真理。當體周徧。何論中邊哉。故曰不著等。淨智下成上二句義。智言淨者以無分別為淨。葢能觀不唯句中之義不著中邊。而仍徧觀一切萬有諸法。會融無間。皆為常住真如也。二利者。謂菩薩既會真如自利。復能以此利他。令其皆會真如。方為真實二利。故曰均平。周法界者有兩說。一者由自他既利。皆證周法界之真如。約所證理說。二則菩薩既會此道。便能周徧法界均利眾生。此約處說。智力能了下。明有分別智。能照眾生情性種相體用差別故。為說相應等者。即應以聲聞乘得度者。說應四諦法等。故云種種。入眾生心者。合機曰入。由智力應機說法。能與眾生心念相合故。令斷下。謂既知心念不同。皆是妄想。能招生死。為輪迴本。故為說法令其離妄絕根。故云永斷。能分黑白法者。分謂分別。黑白即善惡二業。而惡業為黑成辦三途。善業為白成辦人天。隨應取捨者擇其可度也。各了知者皆能曉了本末也。生死下二句結智力勝德。謂法性平等本無二體。因眾生橫起無明。轉成業識。然業識之體半真半妄。迷之即有生死。悟之即是涅槃。遂成二法。今以智力照之。法性之中求一涅槃尚不可得。況生死乎。故曰本平等。成就下。謂既云平等實無分別。因有情之妄念自生分別。故菩薩與之說法。令彼離之。即是真覺全體也。佛歸功於菩薩故云成就等。以上智力二度原為一體。開之成二。合之則一。今合之也。然十度缺願者。凡文中有趣向之志。發心度生。皆為願度。隱而不顯者。以佛為法王於法自在故。開合隨便無不可也。以上頌諸度已竟。

　　△九隨機廣開。

　　如是十種殊勝行。攝入八萬四千中。隨其品類勝法門。乃名菩薩波羅蜜。

　　初句牒定十種。次句謂略之則為十度。廣之則為八萬四千。今以廣攝略故云攝入等。隨其品類者有兩說。一者如長行。為多貪者分別演說二千一百。後三亦然。則共成八萬四千。皆為對治殊勝法門。二者以眾生品格不同。惑業亦異。如貪重者令行檀度。以布施度慳貪。惡業重者令行戒度。以戒能治惡等。至於八萬四千各隨其類。無非應病之藥。故云勝法門。乃名下結歸彼岸。如其若廣若略。皆令離生死。證涅槃。高登彼岸矣(攝入下一句。解中雖云以廣攝略。其文不順。義亦隱暗。假若以略攝廣。如檀度能攝六。若以廣攝略。向所未聞。縱然強釋。終是不順。若改作能攝八萬四千門。謂以十度能收多門。文義皆順。何也。以長行有八萬四千波羅蜜。頌中無之。葢攝入十度之中也。若不敢違經。仍作以廣攝略亦可。不若顛拈倒用。且作以略攝廣理長。或辯之不當。請高明者另出手眼)。

　　△十自他廣利。

　　八萬四千三摩地。能滅眾生散亂心。八萬四千總持門。能除惑障銷魔眾。

　　三摩地即止觀之梵言也。古德謂方便隨緣止。亦禪定之別名也。能滅等者。即三摩之勝用也。散亂心即八萬四千煩惱。三摩治之亦應其數也。總持即前陀羅尼之華言。謂護善遮惡。故名總持。能除惑障。能銷魔眾。以總持神應。故云能除。其八萬四千疊數。同長行解中說。

　　△十一總結流通。

　　大聖法王方便力。三種法要化眾生。教網垂於生死海。置彼人天安樂處。

　　十界獨尊為大聖。權實自在為法王。雖皆稱佛。一顯人中之尊。一顯法中之主。方便力指上十度八萬等。皆是善巧作用。隨機開演。故三種法要正明方便。即上波羅蜜三昧門陀羅尼開合不等。以投機為要。必受教者廣。故曰化眾生。皆方便之力用也。教網者。佛以五乘聖教收羅眾生。故九界聖凡不出如來範圍之內。故以網喻。垂於下。以上施下曰垂。凡佛用處皆為垂示。以眾生生死深遠猶如大海。佛於生死海中說法度生。如大海中散網取魚也。置彼下。置謂安置。人天等五字作三解。人天為三界內善道。雖未離生死。現不墮三塗重苦。且令善根不退。然後再將人天善道受化眾生安置於安樂之處。葢安樂處即界外涅槃。再次究竟至於無上菩提。方為大安樂處也。應知化眾生三字則通。謂通於九界聖凡。以佛較之皆曰眾生。故人天二字則拘。但拘於人天兩道故。總言界內有分段生死。界外有變易生死。是以現身三土。(謂他受用土。方便有餘土。凡聖同居土)法用四悉。(即四悉檀。謂悉者徧也。檀者施也。佛以四法。徧施有情。一世間悉檀。歡喜益。二為人悉檀。生善益三對治悉檀。破惡益。四第一義悉檀。入理益)或用三昧門之顯說。或用陀羅尼之密義。以此顯密圓通。究竟皆達彼岸矣。

　　△三聞品獲益。

　　爾時世尊說是法時。八萬四千忉利天子。斷諸界障。證歡喜地。無數百千六欲天子。悟無生忍。得陀羅尼。十六大國王。得聞持陀羅尼。無量四眾。聞菩薩行。或得不退地。或得三昧門。或得陀羅尼。或得大神通。或有菩薩證得三地。乃至十地。踊躍歡喜。無量百千諸人天等。發阿耨多羅三藐三菩提心。不復退轉。八千人天。遠塵離垢得法眼淨。

　　諸界障者即異生性障也。自三賢加行之內凡。始入初地。斷異生性障。證徧滿真如。得大歡喜。從得道時立名曰歡喜地。悟無生忍者。或云初住得大總持。無生無滅。忍可於心。以下隨機各解。證入不同。皆如本文。遠塵離垢等。亦准前解。以上正釋疑問已竟。

　　△二再答轉問二。一品題。

　　功德莊嚴品第九

　　佛答彌勒所問。廣明四德。莊嚴自身。故立品名。

　　△二經文四。一彌勒示問三。一述承佛語。

　　爾時彌勒菩薩摩訶薩。白佛言世尊。如佛所說住阿蘭若。功德成就。當得作佛。

　　此出佛言。為生疑之本。彌勒述之。下申疑問。

　　△二徵起疑問。

　　菩薩云何修諸功德。而能住是阿蘭若中。

　　云何二字為疑問辭。此中諸字有二義。一諸者多也。因前文佛說三種法要。開之各有八萬四千。皆為勝功德故。意謂蘭若中人道力未充。功行未備。云何能行八萬四千差別法門。此解。承前疑之故問也。二者不承前。但不知而問。謂佛說功德成就當得作佛。不知云何修諸功德。此說諸字輕。但作助語辭。即如修何等功德。方能住是蘭若當得成佛。前後照應二義皆通。據佛答處。後義為正。

　　△三哀請求示。

　　惟願世尊。為我解說。

　　△二如來開示四。一總答一德堪住。

　　爾時佛告彌勒菩薩摩訶薩言。汝善男子當修學者。但有一德。是人應住阿蘭若處求無上道。

　　總答標住。

　　△二徵釋一德源委。

　　云何為一。謂觀一切煩惱根源即是自心。了達此法。堪能住止阿蘭若處。

　　觀者為究察之智。一切下所察之惑。煩惱總為五住地。(即見一切住地。欲界住地。色界住地。無色界住地。無明住地)開之則為八萬四千。根源即是自心者覿面指出也。心有二種。一真心。即常住妙明不動周圓妙真如性。為生佛共具之體也。然既曰真心。而却為煩惱本者。以其倐然不覺。妄依真起。種種煩惱依之而生。若離真心煩惱何有。如塵依鏡起。離鏡無塵故。二者妄心。然妄亦有二。一即阿賴耶識。為諸識根本。其體半真半妄。半真即是真如。半妄即是無明。謂依賴耶轉生二分。一轉相見分。二現相相分。連上賴耶為無明三細。因見分帶出相分境。而相分遂能顯現。見分不覺自心所現。將謂心外實有。反生取著。遂有能所激動心海。則諸識浪起。轉生六粗。(一智相。為法執俱生。二相續相。即法執分別。三執取相。即我執俱生。四計名字相。即我執分別。五起業相。即造作有漏諸業。六業繫苦相。即是六道果報)楞伽云。藏識海常住。境界風所動。種種諸識浪。騰躍而轉生。由是一切煩惱皆從此起。故為煩惱根源也。二即第六意識。見思諸惑皆因此生。故知真妄二心皆為煩惱根源也。了達此法者。以返妄歸真之智為能了達。此法即指自心為所了達。如大智慧人。照了妄惑本空。意識轉為妙觀察智。賴耶轉成大圓鏡智。復乎本真。當體是佛。堪能下。謂若有如是等機。堪能不負住阿蘭若。何必備修諸度。所謂識得一。則萬事畢矣(問。法相宗中說。轉八識相應心品。成鏡智。轉第六識相應心品。成妙觀察智。識體但能轉染成淨。此解但云轉識成智。不亦違乎。答。相宗貴乎分別。性宗貴在融通。便云轉識成智有何不可。古德亦有此說。勿得以相難性。達義可也。若謂必定分別纔是。佛說三界唯心。且道一心之外諸識諸品在甚麼處)。

　　△三再徵法喻反釋。

　　所以者何。譬如狂犬。被人驅打。但逐瓦石。不逐於人。未來世中。住阿蘭若。新發心者。亦復如是。若見色聲香味觸法。其心染著。是人不知煩惱根本。不因五境從自心生。即此名為。未能善住。阿蘭若處。

　　狂犬逐石。人所共知此為喻未來下法合。新發心者。即舉心住靜修行常人。言未來者。在如來滅後末法之中也。亦復如是者。總例前喻。若見下。根能對境。正合逐石。其心染著者。如眼對色。引起眼識及同時意識。遂分別諸色。耳對聲時。引起耳識。及同時意識。流逸奔聲。餘四亦然。以逐境攀緣。與夫狂犬逐石。等無異也。是人下。釋逐境攀緣意。言其煩惱根本。即是自心。色聲等五境。亦是自心。由不知故。只作心外實有五境。妄生取著。所謂自心取自心。非幻成幻法。即此下。謂如是之人。雖有好靜之心。不識其本。名為未能善住者也。應知不因五境之因字不穩。恐是知字之誤。若必作因看。無味之甚也。今作知字為正。言其是人不知煩惱根本。即是自心。此句但斥不識心。亦復不知五境亦是自心。(五境。即色聲香味觸也)不言法塵者。以是五境泄落緣影。不出五境故。而不言五境即是自心。却言從自心生者。謂真心隨緣轉變相分境。然境依心現。全境即心。譬如影依鏡現。全影即鏡。由不知故。所以自心見分。取著自心相分。總不達二皆唯心。只作心外別有。作如是見解故不為善住者也。

　　△四結前起後廣釋三。一結前。

　　以是因緣。樂住寂靜。求無上道。

　　△二開後。五一深究迷倒根本。

　　一切菩薩摩訶薩等。若五欲境現前之時。觀察自心。應作是念。我從無始。至於今日。輪迴六趣。無有出期。皆自妄心。而生迷倒。於五欲境。貪愛染著。如是菩薩。名為堪住阿蘭若處。

　　但發菩提心者。皆稱菩薩。言摩訶薩者。謂菩薩中之大菩薩也。此但稱呼而已。實指初心者說。非深位者可比。如說大心大量大德大人。皆稱呼也。若五下。是佛教與作觀察法。五欲境。即是五塵。若其色等現前時。必與眼等對。正對之時。猛然觀察自心。應作下。即觀察義。無始下。妄心指業識言。而生迷倒者。即轉生意識分別。以不識自心即迷。心外取法即倒。故於五欲境。貪愛染著者。皆是妄心為根本也。如是下。結名堪住。良以經文必有隱意。意謂既識妄心取著。則不得逐境攀緣。然心不逐境。則心境自空。二執自斷。可為利智之機方可與蘭若相應。故得堪住。假若不出隱意。顯文則缺。與下科相反。思之。

　　△二是人速證菩提。

　　若有人問。何等有情。於未來世當得作佛。應指是人。於當來世。出三界苦。破四魔軍。速成菩提。入佛智慧。一切世間。天龍八部。阿蘇羅等。皆應供養。

　　因上科自識妄心。不逐攀緣。成道有分。恐疑者不決。故言若有人問等。此是佛向彌勒說。假若有人問汝。佛度眾生。皆欲成佛。不知何等有情未來成佛。意在有情類廣。皆有佛性。但不知何類何人。而得成就。此疑者。俗漢大約如此。應指下。亦是佛令彌勒。答彼問者之言。是人者。即前能識妄心之人。於當來世。速成菩提。意在既識妄心。妄心則空。妄心空時。即是真心。不從外得。所以成佛。出三下。敘將成之義。三界苦。即生死。四魔軍。即煩惱魔。五陰魔。死魔。天魔。謂佛佛成道。必破四魔。如四魔既破。菩提即成。入佛智慧者。入即合也。謂始覺合乎本覺。成究竟覺。為入自心佛之智慧還成自心之本佛也。一切下。出應供德。謂既能成佛。為世出世間之福田。則一切世間等。皆應供養。以上因識自心。當得成佛。以見住蘭若之功効如此。非惑世偷安假名者可比。

　　△三勸人供養獲福。

　　若善男子。及善女人。以清淨心。供養如是住阿蘭若真善佛子。所獲福德。無量無邊。

　　佛為已成之佛。住蘭若識自心者。即當來之佛。為一切眾生之福田。天龍尚應供養。何況於人。故勸供養。獲福無量。

　　△四例出供母功德。

　　若復有人。以眾珍寶。供養悲母。所獲功德。亦無差別。

　　偶爾引例供母功德者。應知世尊。為報四恩故廣說悲母恩重。自彼已來。經歷文長。恐人忽略。對此較功。忽然一提。警策於人。身從母有。德從母教。應知悲母。即堂上活佛。父亦如是。子能以珍寶供養。所獲功德。與供佛者無異。所謂在家孝父母。何必遠燒香。

　　△五徵釋當證菩提。

　　何以故。是人當得阿耨多羅三藐三菩提。轉正法輪。度人天眾。紹三寶種使不斷絕。當為眾生作歸依故。

　　此科應移於供養父母一科以前。續文曰。供養如是住阿蘭若真善佛子。所獲福德。無量無邊。遂接何以故。是人當得等。徵曰。彼住蘭若之人。雖識自心。無非自利。而能供養者。獲福至於無量無邊者。是何以故。是人下釋。以是人既識自心。則當得阿耨菩提。即未來諸佛一數。其有供養。即是供佛。所以福勝也。將供母一科。移於此後。其文則順。其義亦當。假若不然。在家父母。雖有慈悲。無非恩愛。且不出生死。何至菩提。多是翻譯之後。謄錄者。將徵釋一科遺漏。錯補於供母之後。請具眼者看。

　　△三廣釋二。一非機莫住三。一邪見貪財莫住。

　　復次善男子。有二種法繫縛行者。令不堪任。住阿蘭若。一者愛樂斷見邪法。二者愛樂財寶樂具。

　　有二下標住。一者下。釋愛樂。即邪種之所欲。斷見即撥無因果。邪法。即事火崇水等。良以二見之種子既存於心。二見之現行必發於外。然既曰斷邪。總該五利。即是見惑。二者下即五鈍之貪。然愛樂即貪。義兼五鈍。即是思惑。總言見思之惑。如蠶作繭。自纏自縛。故曰繫縛等。此心不忘。此行常作。縱住蘭若。枉然無益矣。故曰令不堪任住等。應知令字。似佛說與彌勒。凡遇此等。令彼莫住。

　　△二憍慢惡法莫住。

　　又善男子。有二種人。不堪居住阿蘭若處。一者具足憍慢。二者惡大乘法。

　　陵他曰慢。自貴謂憍。憍則不欲苦行。慢則眇視正修。慢能障道。縱住無益。故云不堪。大乘法寶。一言之下。心地開通。立證菩提。求之猶恐不得。惡之必招重苦。然既惡必謗。三途業因。求人身猶恐不得。居蘭若何益。故曰不堪居住。

　　△三邪見破戒莫住。

　　又善男子。有二種人。不應居住阿蘭若處。一者邪見。不信佛語。二者身自破戒。策役持戒。如是等人。不應居住阿蘭若處求無上道。

　　初四句標。一者下釋。如是下結。良以士農工商。皆從其教。信而能行。必克其志。況佛弟子乎。不信佛語。反成邪見。外道同宗。住之何益。二者謂三學戒為根本。持之能生定慧。菩提可期。破之失其根本。徒勞無益。策役下。謂自既破戒。猶不知慚愧。反以驅策役使持戒之人。譬如罪人。欲使官長。真為可笑。不惟無慚。且更加憍傲矣。故下結云。如是等。以其二皆失本。不應居住。然住且不許。況求道乎。嗚呼。凡弘法沙門。理宜自鑑。

　　△二正機當住二。初四德當住十一。一總持等四德。

　　復次善男子。具四種德。應當安住阿蘭若處。云何為四。一者名聞總持不忘。二者分明能解妙義。三者正念常不放逸。四者隨順如教而行。善男子。若有佛子。成就如是四種勝德。應當安住阿蘭若處。修菩薩行。求無上道。

　　復次下標。云何等徵。一者下釋。善男下結。名聞者。名謂名相。如性相五陰六入等。聞即三慧之首。如耳根發識。覽佛教義。持而不忘。即是總持。屬聞慧。能解妙義。即思慧。如聞必參。究其落處。豁然貫通。會得聞中旨趣。是為能解妙義。正念者。即菩提心。念念不忘真如法故。不放逸即是正念。百法云。精進三根。(即無貪。無嗔。無痴)於所修斷。防修為性。對治放逸。成滿一切世出世善事為業。(防修者。於所斷惡。防令不起。於所修善。修令增長)隨順者。隨即不違。順即依從。如佛教導。依而行之。兼上即是修慧。善男子下。總結四種勝德者。即上聞思修三慧。及菩提心。是為成佛之大本。受道之良器。可謂人地相宜。故云應當等。修菩薩行者。且約觀心。良以六度萬行。微細妙門。固有無量。但初心菩薩。焉得廣行。故且專住正念。觀究心地。為能究之智。無上道即所求之果。葢用智遣識。一念不生。不求而求。求即無求。無上妙道。本是自心。非證言證。證亦無證。非同常人妄心用事。故云勝德。

　　△二慈悲等四德。

　　復次善男子。出家菩薩。復有四德。莊嚴自身。住阿蘭若。求佛智慧。云何為四。一者大慈。二者大悲。三者大喜。四者大捨。善男子。如是四法。能生一切福德智慧。利益安樂無量眾生。速證無上大菩提法。

　　標徵釋結。同前。後皆倣此。慈悲喜捨。即四無量心。純是利他之行。如是下。明因行致福。能生等者。以四心利他為功。能成己德。所以一切福智。皆由此生也。利益安樂下。正言利他大益。悲能拔苦。即救人利益。慈能與樂。即安樂利益。喜能說法。即教誡利益。捨能等觀。即普恩利益。速證下結。大菩提法。即智斷二德。

　　△三頭陀等四德。

　　復次善男子。出家菩薩。復有四德。持戒清淨。能至菩提。云何為四。一者恒住四無垢性。二者常行十二頭陀。三者遠離在家出家。四者永離謟誑嫉妬。善男子。一切菩薩依此四法。永離生死。得大菩提。

　　菩提為究竟之果。持戒為萬行之基。戒行清淨。則萬行皆成。以承因得果。故曰能至菩提。四無垢性。即飲食衣服床座醫藥四法。隨分不貪不嗔。為無垢性。以不起貪等。則其性自淨矣。故云無垢。十二頭陀。皆如前解。不可間斷。故云常行。遠離下。即是樂遠離行。在家多染五欲。出家或執小乘。若行遠離行者。不惟離諸五欲。亦復不近小乘。(出家小大二乘通稱。亦有出家外道。此離小外也)謟誑嫉妬者。皆隨煩惱。葢謟者。媚佞於言。誑者詭詐於行。嫉人之好。妬人之能。一有此心。則不足論矣。故曰永離。善男下結。

　　復次善男子。出家菩薩。復有四法。永離生死。得大菩提。

　　此文有標無釋。定譯人遺漏。不勞強釋。

　　△四持戒等四德。

　　復次善男子。出家菩薩。復有四法。攝一切善。云何為四。一者淨持禁戒。復有多聞。二者入諸三昧。能具智慧。三者得六神通。兼修種智。四者善巧方便。又不放逸。善男子。如是四法。三世菩薩。共所修學。汝等佛子。亦應修習。疾證廣大無上菩提。

　　戒言禁者。止持也。持言淨者。潔白也。法華云。清淨持禁戒。猶如護明珠。多聞者。以持戒之人。性不昏濁。故佛法入心。永不忘失。即是多聞。三昧者。定之本體。實無多種。今言諸者。以體從用顯。以用有差別。故立諸名。入者。攝用也。謂攝用歸體。名入諸定。能具智慧者。定之觀照也。然定有智慧。如鏡有光。不為物瞞也。得六神通者。定之大用也。六種准前。種智者。即一切種智。道種智。皆佛智也。兼修者。揀但修也。因上得體發用。雖具六通。若不熏修種智。恐墮小乘。故要兼修也。然二乘之智。但除我執。如來之智。必我法二執兼斷。然後得之。斷即是修。故曰兼修。善巧方便。即隨宜利生。不放逸同前。善男下結。三世共修者。是一切聖人通修之法也。是以非戒不能成定。非定不能發慧。非神通不能大用。非多聞不識權實。非善巧不能應機。以自他二利。因果始終。皆從此得。故云共所修學。汝等下勸修。謂三世菩薩共所修學。汝等佛子豈得不然。故云亦應等。

　　△五布施等四德。

　　復次善男子。出家菩薩。具四種法。於菩薩行。得不退轉。云何為四。一者布施。二者愛語。三者利行。四者同事。善男子。如是四行。趣菩提路。利生根本。一切菩薩。皆應修學。

　　布施等四。皆為攝持眾生之法。乃方便權智。善能攝化有情。使其依附。然後導以大乘正道。維摩經云。先以欲鈎牽。後令入佛智。是也。一布施攝。謂菩薩二種布施。攝眾生故。若眾生樂財。即以財施攝之。樂法即以法施攝之。眾生既蒙二施利益。因是生親愛心。依附受道。得住真理。故名布施攝。愛語者。謂菩薩隨順眾生根性。善言慰喻。則一切眾生。樂聞善言。因是生親愛心。依附受道。得住真理。故名愛語攝。三利行者。謂菩薩起身口意善行利益。一切眾生。因是生親愛心。依附受道。得住真理。故名利行攝。四同事者。謂菩薩以法眼明見眾生根性。隨其所樂。分形示現。同其所作。使其各沾利益。因是生親愛心。依附受道。得住真理。故名同事攝。善男下結。云如是四行。純為利他。故云根本。一切下勸修。

　　△六觀察等四德。

　　復次善男子。出家菩薩。復具四德。住於蘭若。持戒清淨。莊嚴自身。云何為四。一者觀察自無本性。伏斷二執。證無我故。二者他身亦無本性。於怨親所。離憎愛故。三者身心快樂。心心所法。無分別故。四者得平等智。生死涅槃無差別故。善男子。如是四法。一切菩薩所應修習。汝等佛子。亦當修習。遠趣無上。正等菩提。

　　持戒清淨。言莊嚴自身者。以心廣體胖。德現於顏色。復有善神衛護。威儀可觀。為修證之本。所謂德潤身矣。觀察等者。即菩薩所作工夫。自無本性者。應知本性。非佛性為本性。以眾生日用。皆認妄識為本性。當體不實。對境則現。所以佛命觀察。堅者為地。濕潤為水。煖相歸火。動轉歸風。病中不能作主。死來不能自留。本性何在哉。凡妄念起時。作如是觀。則我執自伏。種現自斷矣。(伏者。現行不起。斷者。種子亦滅)他身亦無本性者。以己例他也。謂我既無我。彼豈彼哉。由是我人四相。頓然皆空。則向之怨者不憎。親者不愛。是為持戒清淨。莊嚴自身也。三者下。謂以上二執既空。身不奔馳。則身自在。心不逐境。則心自在。故云快樂。心。即八識心王。所。即心所。以本性既無。分別何有。則王所諸法。應念化為無上知覺矣。四者下。明轉識成智。得平等智者。以我執既空。第七識不緣第八見分為自內我。則七識當處化為平等性智。下句生死涅槃無差別者。由得此智。則觀生死不異涅槃。如空華即是空性。涅槃不礙生死。如空性即是空華。然華空無二。隨見者之不同。謂病目者見華。好眼者不見。若諸佛分上。求空性不可得。華相安在哉。通為一覺。故無差別。如是四德。自利顯。利他隱。善男下結勸。可知(問。前云速證。又云疾證。此結又云遠趣。後文又云經大刧海。然速疾與遠歷相反。是義云何。答。速疾者。由機利觀妙。不涉紆曲。可一生圓曠劫之果。遠者。正顯所證者高遠。不在下位。非遙遠之謂也。又云經歷劫海者。謂眾生無邊。利他心切。不辭長時。誓欲度之等。所謂先悟毗盧性海。後入普賢行門。雖歷劫海。願力攝持。不覺其為時長也。而念劫圓融。有何相反)。

　　△七度生等四德。

　　復次善男子。一切菩薩。復有四願。成熟有情。住持三寶。經大劫海。終不退轉。云何為四。一者誓度一切眾生。二者誓斷一切煩惱。三者誓學一切法門。四者誓證一切佛果。善男子。如是四法。大小菩薩。皆應修學。三世菩薩所學處故。

　　即四弘誓願也。有情即是眾生。以眾生有情識故。依妄識立名也。成熟即是度化。然一切眾生。於五欲每親。淨行疎遠。於生死熟練。於涅槃罔知。今以四願。將欲反之。故云成熟有情。住持者。紹隆不斷義。三寶即佛法僧。寶即重義。以四願中。成佛即住持佛寶。學法即住持法寶。菩薩自身。及所度眾生。即僧寶。經謂經歷。劫海謂時長。不退轉者。誓願所攝。雖歷長時。不覺其長也。誓度眾生者。依苦諦境而發誓也。謂菩薩徧觀六道眾生等類。皆被生死諸苦所逼。故發誓願。欲度脫之。令出三界故。誓斷一切煩惱者。依集諦境而發誓也。謂菩薩諦審煩惱惑業。無量無邊。能招生死苦果。流轉三界。無有窮盡。故發誓願。欲斷除之。亦令眾生皆斷故。誓學一切法門者。依道諦境而發誓也。謂菩薩諦審一切道法。無窮無盡。皆能通至涅槃。自既學已。亦令一切眾生共學故。(法門者。即戒定慧等。開之無量。法能軌持。門有通義。謂持諸道法。通入佛位)誓證一切佛果者。依滅諦境而發誓也。謂菩薩諦審菩提之果。最勝無有過上。自成就已。普願一切眾生。咸皆成就故。(佛果言一切者。謂菩提涅槃。為一切諸佛共證之果。故云一切佛果)善男下結勸。大小菩薩者。以得道深位地上等覺為大。地前三賢為小。又三賢中入理住行迴向為大。信位及初發心者為小。皆應修學者。正勸。三世所學者。引證。

　　△八愛樂等四德。

　　復次善男子。出家菩薩。復有四法。住阿蘭若。持戒清淨。云何為四。一者愛樂空性。空所顯故。二者得無恐怖。證三昧故。三者於諸眾生。起大悲願。四者於二無我。無厭背心。善男子。如是四法。一切菩薩。入聖要門。依此四法。斷二障故。

　　持戒清淨者。如雜阿毗曇心論。有四種持戒。一希望戒。希即希求。望即期望。謂求生天。及餘善處。堅持禁戒故。二恐怖戒。謂畏墮惡趣。畏惡名稱。堅持禁戒故。三順覺支戒。謂隨順七覺支。莊嚴其心。堅持禁戒故。(七覺支如三藏法數)四清淨戒。謂無漏戒。能離煩惱垢染故。(此即聲聞緣覺。無漏道品。所發之戒也)今云出家菩薩。雖初發心。志同大覺。猶非聲聞緣覺之清淨也。云何下徵。一者下釋。空性即第一義真空實性也。愛樂非情見之愛。為菩提增上之志。謂由有此心。終能克證。故云空所顯故。葢空性人皆本具。世間人為五欲所迷。故不能顯。今則因住蘭若。心地清淨。如雲散空澄。故真空顯現。然真空不動。即是性定。所以戒能生定。斯之謂也。得無下。恐怖有多種。唯二種生死。實為大恐。而三昧亦有多種。唯性定為總體。由持戒清淨。故空性顯現。即是性定。性定之中。無諸生死。故無恐怖。由定所成。故云證三昧故。以上二種。且約自利。於諸眾生。起大悲願者。復能利他。然性定既成。利器已備。發大悲願。亦令他成也。二無我者。即人無我法無我。然人法之中。本無有我。但凡夫不了。於無我中。計我極盛。所謂我身我名我衣我物等。於行住坐臥語言之間。乃至我能布施。我能持戒等。因此顛倒。備起一切煩惱生死行業。今菩薩既住蘭若。由戒定發慧。如實照了。五陰之法本空。假名之人何在。故二皆無我也。無厭背心者。揀凡夫及二乘也。謂凡夫迷空著有。二乘厭有著空。凡夫繫生死背涅槃。二乘背生死向涅槃。以二皆各著一邊。不合中道。今菩薩即我無我。即法無我。不厭煩惱。不背生死。理事無礙。空有互融。方是大乘。真二無我。不同凡夫聲聞。有厭背心。善男下結成聖要。言入聖要門者。謂厭有著空。非為聖要。無厭無背。真為要門。依此下結。斷二障者。以空所顯故。則煩惱障斷。大悲無厭。則所知障斷。(聲聞人觀法無我者。觀色等五陰之法。內無主宰即法中無我。非同菩薩五陰亦空。當體實相)。

　　△九捨見等四德。

　　復次善男子。出家菩薩。復有四法。住阿蘭若。善持禁戒。莊嚴其身。云何為四。一者永捨我見。二者捨我所見。三者離斷常見。四者深能悟解十二因緣。善男子。如是四法。能除毀禁。守護淨戒。莊嚴其身。

　　我見即我執分別。我所見即法執分別。因二見不忘。永沉生死。今菩薩住阿蘭若。不於身中分別有我。亦不於身外分別我所。我法二執皆空。斷常二見亦滅。深能悟解下。因緣准常。深悟即逆觀窮至無明。能知三世因果。以無明為根本。義含斷無明證真理。如是觀察。是為正見。善男下結除守護。

　　△十觀蘊等四德。

　　復次善男子。出家菩薩。住阿蘭若。又觀四法。能護禁戒。妙行增修。趣求佛智。云何為四。一者觀察五蘊生滅。二者觀十二處如空聚落。三者觀十八界性同法界。四者於俗諦法無捨無著。善男子。如是四法。一切菩薩所應修學。是故佛子住阿蘭若。一心修習。求無上道。

　　凡夫五蘊。念念生滅。所謂爪生髮長。氣銷容皺。一剎那間。九百生滅。菩薩如是觀察。知身無常。二者下。觀察根塵十二處。皆因緣和合則生。因緣別離則滅。於中無我。亦無我所。當體全空。如空聚落者。謂落聚中無人故空。喻根塵中無我也。以上二種。皆空觀也。三者下。即融根塵識三。皆歸一真法界。中道純真。中道觀也。四者下。假觀也。以不離俗諦假相。故曰無捨。以雖在俗諦。居塵不染。亦不忘真。故云無著。即假成真。亦中道觀也。善男下結勸。

　　△十一成就等四德。

　　復次善男子。出家菩薩住阿蘭若。具足四種持戒清淨。莊嚴自身。云何為四。一者成就不見身觀。二者成就不見語觀。三者成就不見意觀。四者遠離六十二見。善能成就一切智觀。善男子。若有佛子。成就如是四種清淨。現身證獲正性離生。乃至速證無上菩提。以是因緣。汝等佛子。觀如是等四種法門。斷四惡道。證四涅槃。盡未來際。度諸有情。令證阿耨多羅三藐三菩提。

　　前三種因戒能生定。定中觀察。自己身口意三業。皆因緣成就。以緣生無自性故。皆不可得。然不見三業。惟證一真也。六十二見。總屬見惑。邪見為本。遠離者。謂定中觀察。見依身有。而自己三業尚空。既無所依。諸見何在。自然氷釋矣。善能成就下。謂邪見既空。正智自現矣。言一切智者。由證此智。觀一切法。皆是真如。即是正智。善男下。結證勸修。現身下。以其一切邪見既空。則正性現身親證矣。離生即再不受生。親獲法身故。乃至者超略辭。必有經歷位次。又言速證菩提者。謂雖歷諸位。而不住著。如鳥上山。一飛到頂。故云速證。即是頓成。以是下。承上結勸。四惡道。即三途修羅。四涅槃。即常樂我淨。盡未下。即度生成道。不厭長時。已上種種功德莊嚴。皆從清淨持戒中來。故勸。

　　△二八德當住五。一八種三昧。

　　復次善男子。出家菩薩。住阿蘭若。具足八種三昧清淨。莊嚴自身。云何為八。一者獨坐蘭若。三昧清淨。二者遠離綺語。三昧清淨。三者遠離五欲。三昧清淨。四者調伏身心。三昧清淨。五者飲食知足。三昧清淨。六者遠離惡求。三昧清淨。七者遠離因聲起愛。三昧清淨。八者為眾說法。不求利養。三昧清淨。善男子。應當修習。速證無上正等菩提。

　　具足下標。云何下徵。一者下釋。善男下結勸。最初出家。為離塵世。故住蘭若。須獨居宴坐。收視反觀。即是三昧。纖塵不著。即是清淨。然三昧即定。清淨即戒。乃定共戒也。遠離綺語者。即口業四過之一。獨坐為身戒。此為口戒。然口業四過。舉一該四。亦定共口戒。故云三昧清淨。五欲者。即是五塵。遠離者。即眼不觀色。返觀自性。耳不聽聲。返聽自性。乃至身不覺觸。返覺自性。亦為定共。故云三昧清淨。後皆倣此。調伏身心者。如身不違犯。則身調伏。意不妄想。則心調伏等。飲食知足。即四無垢性之一。但能隨分。不涉妄想。當體即戒。遠離惡求者。言不當求而求之。是謂惡求。今定中清淨。惡求永斷。故云遠離。因聲起愛者。謂順意之聲。心生染著是謂起愛。今返聞自性。不為聲轉。故云遠離。為眾說法。不求利養者。即慈悲利物。說而無說。不存影相。即是三昧。尚不知有身。豈復求利。即是清淨。善男下結勸。

　　△二八種智慧。

　　復次善男子。出家菩薩。住阿蘭若。復有八種智慧清淨。云何為八。一者五蘊善巧智慧清淨。二者十二處善巧智慧清淨。三者十八界善巧智慧清淨。四者二十二根善巧方便智慧清淨。五者三解脫門方便智慧清淨。六者能滅一切煩惱善巧方便智慧清淨。七者能滅隨煩惱善巧方便智慧清淨。八者能滅六十二見善巧方便智慧清淨。善男子。如是八種智慧清淨。汝等菩薩。當勤修習。速證無上正等菩提。

　　五蘊。即色(五根六塵)受(心法領納前境)想(心上浮想)行(遷流轉動者)識。(第八了別三類性境)皆名蘊者。謂此五種。覆藏佛性。從用得名。良以五蘊。十二處。十八界。總為色心二法。於此三科。開合隨機有三。一為愚於心而不愚於色者。故合色開心說為五蘊。(合色者。將五根六塵。合為一色蘊故。開心者。將一心法。開為受想行識故)又為愚於色而不愚於心者。故合心開色。說為十二處。(合心者。將受想行識。合為一意根。開色者。將一色法。分成五根六塵故)為色心俱愚者。將色心俱開。說十八界(開心者。將一心分為六識意根。開色者。將一色法分為五根六塵)。皆言善巧智慧清淨者。智慧乃自心之靈用也。以未住蘭若時。逐妄迷真。混濁不淨。反墮為妄想分別。今既住蘭若。離諸塵穢。妄想化為智慧。分別即成善巧。然善巧即是權智。到此不唯自利。亦復度生。謂應時接物。方便隨機。不乖於理。猶合於事。如幻人用事。了無情謂。心法俱空。是謂智慧清淨也。二十二根者。即二十二法。五徧行。(謂觸。作意。受。想。思)五別境。(即欲。勝解。念。定。慧)善法十一。(即信。精進。慚。愧。無貪。無嗔。無癡。輕安。不放逸。行。捨。及不害也)意識一。(謂同時心王也)此二十二法。言根者。以隨戒故。戒為入聖之根本。故凡心王用事。此二十一種。皆能隨佐。諸惡不作。眾善奉行。是謂善巧方便。於所用事。心無染著。是謂智慧清淨也。三解脫門。(即空。無相。無作)准前所解。一切煩惱者。不出見思二惑。及根本無明。亦言善巧方便者。謂貪起時。以喜捨對治。嗔起時。以歡喜對治。雖癡為迷惑。亦時時進學。久而生慧。可以對治。慢心動時。以恭謹對治。疑心動時。以決定信對治。惡見起時。以三世因果。善惡報應以對治。如是對治。則一切煩惱轉為正智。自然洞徹融照。遠離分別。故曰能滅。是為智慧清淨也。隨煩惱有二十。謂小隨十。中隨二。大隨八。隨佐心王故。不違根本故。今亦言能滅善巧方便者。無非以相應法對治。令其消滅故。六十二見。解見前文。總以我見為主。依五陰虗妄分別。更約三世斷常。增滿其數。今依戒生定。依定發慧。能令彼見瓦解氷消。善男下結勸。隨煩惱名義。解見前文。

　　△三八種神通。

　　復次善男子。出家菩薩。住阿蘭若。復有八種神通清淨。莊嚴自身。云何為八。一者。於諸色法。得無障礙天眼。善巧方便。神通清淨。二者。於諸聲境。得無障礙天耳。善巧方便。神通清淨。三者。於諸眾生心心所法。得無障礙他心智。善巧方便。神通清淨。四者。憶念過去生處死處。得無障礙宿住智。善巧方便。神通清淨。五者。能往十方無數佛剎。得無障礙神境智。善巧方便。神通清淨。六者。能知眾生漏盡未盡。得無障礙漏盡智。善巧方便。神通清淨。七者。能滅一切煩惱。得無障礙無漏智。善巧方便。神通清淨。八者。現見自身一切善根。迴向眾生。善巧方便。神通清淨。善男子。如是八種神通清淨。十方菩薩。同所修學。汝等菩薩。亦應修習。速證無上正等菩提。

　　神通者。乃自性本具之妙用也。凡夫為無明障隔。而不能通。今住蘭若。從戒生定。依定發用。靈妙通神。觸處無礙。故曰神通。以神通自在。令法身不孤。是謂莊嚴其身。然神通雖發於定體。實本於蘭若成就。皆蘭若中功德也。一者下。分別八種。一謂天眼通。諸色法是眼根所對之塵。凡一切山河大地。萬象森羅。形顯二種。以凡夫肉眼。對之有礙。故不為通。今菩薩以無漏戒定。發出妙用。雖寄於眼。實稱性之靈照。故能周徧十方。舉目普視。無有障礙。是為天眼。既以戒定發出。即是善巧方便也。又普見無礙即善巧。用是利他即方便。無障無礙。是為神通。如鏡照相。了無沾染。故云清淨。天眼既爾。天耳亦然。但換色為聲。餘皆准前。三他心通。諸眾生該盡含生。凡意舉念。一切善惡。邪正差別。菩薩具通者。皆能知之。心心所法者。雖為諸識通名。今且約六七二識說。以第七執我。第六計度種種分別。心王既爾。心所亦然。以前五第八。皆隨念分別。不計名言。故且不論。今雖言六七。而計度分別。全在第六。言他心智者。即能知他人之心念也。從用得名耳。以戒定發通為善巧。運通利物為方便。能知他心即神通。無障無礙即清淨。四者宿命通。憶念者。即記憶不忘也。過去者。即前生累世也。生處死處者。不出天上人間。四生六道。受命曰生。捨命為死。言宿住智者。能知宿昔住世之智也。得無障礙者。無落陰之迷也。以戒定發通。即善巧方便。能知宿命。即是神通。無落陰之迷。即是清淨。五者神境通。能往下。雖往十方。頃刻而至。義兼供佛度生。復頃刻而還。雲霧不障。山河不隔。皆不可思議。故名神境智。若論神境二字。即是工巧。謂身上出火。身下出水等。十八種皆可不測。依工巧立名。亦名神境通也。以能運神通即善巧。運通利他為方便。巧超思議曰神通。通而不著即清淨。六者漏盡通。謂能知者。即菩薩之智也。眾生漏盡未盡。即所知之境也。凡我執已盡為漏盡。我執尚在為未盡。然能知眾生得無障礙者。即菩薩之漏盡智也。以定能發通為善巧。運通利他即方便。能知眾生即神通。不著通相即清淨。七者滅惑通。一切煩惱。不出見思塵沙無明。為所滅之惑。菩薩一念心空。諸惑頓盡。生死頓亡。如明破暗。了罔沉習。故名無漏智。以依定發通。即善巧。運通利化為方便。頓滅煩惱即神通。心空絕跡即清淨。八者迴向通。現見自身者。即自身所得之道也。以無善不作。熏成無漏之種。故名善根。迴向眾生者。菩薩以公物之心。迴己向他。普欲眾生共得此道。以定能發通即善巧。迴己向他即方便。利物不測即神通。心無所著。即清淨。善男下結勸。十方下乃舉他勸修也。影響不乖。故言速證等。

　　△四八種清淨。

　　復次善男子。出家菩薩。住阿蘭若。現身獲得八種清淨。云何為八。一者身業清淨二者語業清淨。三者意業清淨。四者正性清淨。五者正念清淨。六者頭陀清淨。七者離謟清淨。八者一念不忘菩提心清淨。善男子。若有佛子。住阿蘭若。具足如是八種清淨。現身成就無邊善根。不復退轉阿耨多羅三藐三菩提。

　　自性澄湛曰清。當體潔白曰淨。不出三業。開為八種。一者身業。身者形體也。即父母之所生。四大之所成。世間人有三種惡業。一者殺生。或自殺。或教人殺。或聞殺歡喜。或身雖未動。舉意欲殺。被此殺業。能障善根。混濁自性。不為清淨。菩薩戒如氷霜。內外潔白。一切輕重殺業。一念不生。何況身動。故曰清淨。二者偷盜。凡一切財物資具。不與而取。或強劫。或竊取。能障解脫。混濁自性。故不清淨。菩薩戒體。皎如氷霜。一切輕重盜業。一念不生。是名清淨。三婬業。一切自婬。教他婬。一念不生。何況身犯。亦如氷霜。故云清淨。以上身業三種也。二者語業。凡一切言語之間。有四種過。故不清淨。一妄言。謂見言不見。不見言見等。凡一切語言不實。皆為口過。二者綺語。謂形容妖儀。摸寫婬態。耻他門戶。誣賢善名。浮薄無德。是為口過。三者兩舌。謂向此說彼。向彼說此。纔間君臣。離他骨肉。謟佞無德。是為口過。四者惡口。不善之言。斥辱良善。暴戾無德。故為口過。世俗之人。非此則彼。混濁自性。能障實語。故不清淨。菩薩正德。於此四種。一念不生。何況口道。故曰清淨。三者意業。亦有三種。謂貪嗔愚癡。種現熏發。障道污性。故不清淨。菩薩貪心。轉為解脫。嗔心轉為忍辱。愚癡化為智慧。三毒種現俱銷。故云清淨。四者正性。即塵中作主。隨流得妙。不為物轉。是謂正性藻雪皎如。故云清淨。五者正念清淨。冥記不忘曰念。以志在於道曰正念。純真不雜曰清淨。六者頭陀。此云抖擻。塵勞頓息。妄念氷釋。故云清淨。七者離謟。語言稱性。正大無私。謟媚既離。故云清淨。八者一念不忘菩提者。謂正念真如。頭頭合道。則無往而非淨也。善男下結成善根。不退菩提。

　　△五八種多聞。

　　復次善男子。出家菩薩。復有八種。多聞清淨。莊嚴自身。云何為八。一者。尊敬和上阿闍黎。多聞清淨。二者。遠離憍慢。生謙下心。多聞清淨。三者。精進勇猛。多聞清淨。四者。安住正念。多聞清淨。五者。為求法者。說甚深義。多聞清淨。六者。不愛自護毀他。多聞清淨。七者。常能觀察一切善法。多聞清淨。八者。聽聞正法。如說修行。多聞清淨。善男子。如是八種。多聞清淨。汝等菩薩。皆應修習。速證無上正等菩提。

　　多聞者。聞多學廣也。然多聞之人。不為邪障。能生正智。性學澄湛。故云清淨。智能證性。學能潤身。即莊嚴自身也。一者下。正顯多聞之德。和尚是梵語翻力生。舍利弗問經云。夫出家者。捨其父母生死之家。入法門中。受微妙法。葢師之力。生長法身。出功德財。養智慧命。故曰力生。從教導弟子邊立名。功莫大焉。又和尚亦翻近誦。以弟子年少。不離於師。常逐常近。受經而誦。故云近誦。從弟邊立名。又云知有罪。知無罪。從究察弟子持犯立名。然和尚既能生長法身。養智慧命。此恩此德。理宜尊敬故。阿闍黎此云軌範。謂軌持弟子。遵行法範故。有五種。恐繁不錄。亦弟子之學。由師軌範所成。故宜尊敬。因有多聞。不乖正理。不違教義。不妄不漏。故云清淨。二陵他自貴為憍慢。無學之人。空負高心。麤鹵無德。多聞之人。平等合道。退己敬他。故云謙下。亦為遠離。三精進下。謂多聞之人。以精進則壯其志。以勇猛必成其功。然雖精進。不致奔馳。雖勇猛。不致鹵莽。即多聞清淨也。四安住正念者。謂多聞之人。棲心中道。舉止合宜。不妄不變。故云清淨。五者既為求法者說甚深義。見多聞之實。無悋法之愆。故云清淨。六者謂多聞之人。於自不愛。有過不護。於他不毀。如理而說。如道而行。即為清淨。七者謂多聞之人。常能觀察一切善法。用作軌持。又能範眾。性不違背。是為清淨。八者謂多聞之人。如其所聞。如師所說。如法修行。亦不著相。即為清淨。善男下結勸。以上如來開示已竟。

　　△三滅後功德二。一修習得不退轉。

　　爾時世尊。說如是等菩薩行已。告彌勒菩薩摩訶薩言。善男子。我涅槃後。後五百歲。法欲滅時。無量眾生。厭離世間。渴仰如來。發阿耨多羅三藐三菩提心。入阿蘭若。為無上道。修習如是菩薩願行。於大菩提。得不退轉。

　　後五百歲等者。乃如來滅後。正法像法將盡。末法中之數年也。謂正法一千年。像法一千年。末法一萬年。今言後五百歲。乃末法一萬年初之五百歲也。彼時之人。無修無證。但以鬪諍。忘失正念之時也。葢謂法有盛衰不同。故分五五百歲也。第一五百年。解脫堅固。解脫即自在之義。謂諸比丘。於正法初五百年。不攻異學。唯務大乘。利益眾生。解脫自在。堅固不變也。第二五百年。禪定堅固。謂諸比丘。於正法後五百年中。厭離生死。求證涅槃。頓息攀緣。深修禪定。堅固不變。第三五百年多聞堅固。謂諸比丘。於像法初五百年中。少持戒律。怠習禪定。唯尚多聞。依語生解。堅固不變。第四五百年。塔寺堅固。謂諸比丘。於像法後五百年中。少習禪定。喜種福田。修理塔寺。堅固不變。第五五百年。鬪諍堅固。謂諸比丘。於末法初五百年中。不修戒律。唯尚鬪諍。增長邪見。堅固不變也。嗚呼。後五百歲。尚在末法之初。且鬪諍堅固。邪見不堪。此五百年後。又不知何等堅固耶。言法欲滅時者。正是鬪諍堅固之時。無量下。謂雖鬪諍堅固。幸有此經。垂世教化。令諸眾生。見聞讀誦。知在家塵世之苦。慕出家蘭若之行。厭離世間。(如前種種譬喻。言在家之苦。故厭欲離)渴仰如來。本經之教。知蘭若清高。修習觀行。故發阿耨多羅三藐三菩提心。云云。大菩提即佛果智德也。得不退轉者。謂有觀行之真修。願力之所攝。蘭若之可依。菩提之所望。種種有據。所以稱懷遂志。增進工夫。故得不退者。賴有此經也。

　　△二更遇龍華成佛。

　　如是發心。無量眾生。命終上生覩史天宮。得見汝身。無邊福智之所莊嚴。超越生死。證不退轉。於當來世。大寶龍華菩提樹下。得阿耨多羅三藐三菩提。

　　如是下。即厭世渴仰修習之人。由修習仰慕。不退其心。命終上生。覩史天宮。覩史即兜率之梵語不同耳。得見汝身者。汝指彌勒。亦由行人願力。經力所加。彌勒攝授。故生於彼。無邊福智之所莊嚴者。既生兜率。必在內院。則相好之福。般若之智。未嘗不具足。故曰莊嚴。超越生死者。以外院有生死。內院無生死。故言超越。證不退轉者。前云於大菩提得不退轉。彼約行不退。既到內院。親見彌勒。承其法力功德。得念不退。當八地位。於當來世。大寶龍華等者。當來指彌勒下生成佛之時。在龍華樹下。三會說法。皆得受記得阿耨菩提者。有兩說。或蒙彌勒授與成佛之記。即是得菩提。或此等無量眾生。既厭世渴仰修習之功。得生內院。又蒙授記。因行已畢。一剎那間。承記獲果。亦不離龍華樹下。隨記而成。所謂功勳積於累世。成道只在剎那間也。

　　△四聞品獲益。

　　爾時世尊。說是法時。二萬五千新發意菩薩。於菩提行。將欲退轉。聞如是法。發堅固心。超十信位。至第六位。三萬八千淨行婆羅門。永斷邪見。得大法忍。及陀羅尼。七萬六千人。皆發無等等阿耨多羅三藐三菩提心。

　　新發意者。其志未堅。信若鴻毛。忽上忽下。向日雖慕菩提。猶恐不得。將欲小就。故云退轉。今一聞如是心地觀門。隨機修證。皆得菩提。且有內院休息。龍華成佛。遂發堅固信。一信永信。不復疑矣。故能超證至第六位。即等覺也。然信位一。住位二。行位三。向位四。地上五。等覺六也。淨行婆羅門者。華梵並舉也。以梵語婆羅門。華言淨行故。謂在家齋戒清淨。亦能修行。向日或有外道所惑。將有邪見者。今一聞此法。則邪見氷釋。不復更惑。且得大法忍。及陀羅尼。皆屬地上差別功德。無等等者。菩提心可等一切。更無一法可等此心。即最利之根。發心頓證者也。

大乘本生心地觀經淺註卷第七


卍新纂大日本續藏經第 21 冊 No. 367 大乘本生心地觀經淺註


大乘本生心地觀經淺註卷第八

　　清神京外栴檀寺沙門　來舟　註

　　△四文殊啟問心地用觀佛果必成。

　　由二卷之首。正宗之初。世尊從三昧安詳而起。告彌勒等云。我今演說心地玅法。引導眾生令入佛智。乃至若有善男子善女人。聞是妙法。一經於耳。須臾之頃。攝念觀心。薰成無上大菩提種。不久當坐菩提樹王。金剛寶座。得成阿耨多羅三藐三菩提。然彼雖標定。未及詳明。時有五百長者。不信大乘。佛為就機。一時權便。且說四恩應報。引入菩提。自爾已來。或因前起後。或隨問釋疑。或法或喻。短頌長篇。多讚出家。廣明蘭若。及種種觀門行德。然心地二字。於彼諸品。雖義具而文隱。由是文殊大士。恐失大利。特問云何為心。云何為地。佛答三界唯心。心名為地。以完未了之公案也。故有此科。分二。一品題。

　　觀心品第十

　　觀心二字。詮盡全經。今略釋大義。觀指一切修行人能觀無分別智。心為所觀之境。如經云。三界之中。以心為主。能觀心者究竟解脫。不能觀者究竟沉淪。眾生之心猶如大地。五穀五果從大地生等。一切凡夫親近善友。聞心地法。如理觀察。如說修行。如是之人。能斷二障。速圓眾行。疾得阿耨多羅三藐三菩提。釋曰。既云如理觀察。謂如如理中。清淨本然周徧法界。今用妙智諦觀。三界萬法。一切染淨因果。皆緣生無性。當體即真。由是妄想化為真智。生死即是涅槃。萬法全是真如。所以二障頓空。眾生皆圓。菩提即證。未離寸步。本來是佛。且略釋大義。備在經文。

　　△二經文二。一文殊問三。一經家敘置。

　　爾時文殊師利菩薩摩訶薩。即從座起。整衣服。偏袒右肩。右膝著地。曲躬合掌。白佛言。

　　△二正問心地。

　　世尊。如佛所說。告妙德等五百長者。我為汝等。敷演心地微妙法門。而此道場。無量無邊人天大眾。皆生渴仰。我今為是啟問如來。云何為心。云何為地。

　　初六句。是文殊述佛開示之語。即二卷初。我今演說心地妙法等。其實正對彌勒。傍及大眾。只因妙德等五百長者。聞大乘法。將欲退息。作發起之端。引起全部。故今文殊述之。不述告彌勒。且述告妙德等。亦文殊隨便述之也。而此道場下四句。亦述大眾仰慕之心。如枯渴之思飲。如赤子之望母也。我今下正問心地。

　　△三哀懇垂慈。

　　惟願世尊。無緣大慈。無礙大悲。為諸眾生分別演說。未離苦者令得離苦。未安樂者令得安樂。未發心者。令得發心。未證果者令得證果。同於一道而得涅槃。

　　佛觀眾生皆有佛性。有佛性者皆當作佛。不待結緣而後度之與樂。故曰無緣大慈。(慈能與樂)無礙大悲者。謂阻隔不通曰礙。如度有緣而不度無緣。是通於有緣而礙於無緣也。以佛慈平等。不擇怨親。皆與拔苦。故名無礙等。分別下。欲將心地二字。分釋真妄。辨別因果。展演其旨。以盡其義。故曰演說。未離下正明演說之益。然此四句皆通凡小。謂凡夫未離四相逼迫之苦。(四相即生老病死)小聖未離變易生死之苦。(因移果易故曰變易)佛若開演心地。凡夫不為四相所逼。小乘不為變易所移。故曰令得離苦。未安下。謂凡夫離四相曰安。證涅槃為樂。二乘離變易為安。證菩提為樂。佛今開演。令彼凡小離二種不安獲二種樂處。故曰未安樂者令得安樂。未發下。或發厭離三界心。或發無上菩提心。欲佛開演令彼發之。未證下。或證二乘果。或證如來果。彼既未證。必不知修證之方。願佛說與令其證之。以上義通權實。各隨機故也。同於下。謂以上四事。言雖通權。義乃從實。故曰同於一道。一道即佛道也。涅槃亦即如來無餘大涅槃也。

　　△二如來答七。一答問儀式五。一經家歎德。

　　爾時薄伽梵。以無量劫中修諸福智。所獲清淨決定勝法大妙智印。印文殊師利言。

　　薄伽梵含多義不翻。如前解。無量劫中者。遠敘多生已經之時。數超意表。故曰無量。修諸福智者。因行也。如法華云。佛曾親近無量百千萬億諸佛。釋曰。既能親近必能供養。即是修福。又曰盡行諸佛無量道法。釋曰。此即修智。所獲下由因致果也。纖塵不染曰清淨。一獲永獲曰決定。又徹了不疑曰決定。權實一體曰勝法。稱體周徧曰大智。朗鑒真俗曰妙智。以智喻印者。印即天子之璽。百官之章。印之於紙則取信也。今以如來之智。印定文殊為諸佛母。令諸大眾信為古佛。非釋尊之弟子。今經家敘之。令取信也。

　　△二如來讚美。

　　善哉善哉。汝今真是三世佛母。一切如來在修行地。皆曾引導初發信心。以是因緣。十方國土成正覺者。皆以文殊而為其母。然今汝身。以本願力。現菩薩相。請問如來不思議法。

　　雙歎善哉者。合佛志願也。心地法門。是佛本志願說者。由此一請。躍然而說。故深讚也。汝今下印證為佛母。一切下釋佛母義。然母能生子。亦能成子。喻文殊以大智慧生人正信。亦成人果覺。故印之曰真是佛母。一切下正出能生能成之義。良以信之與果。皆從文殊開示。引之發心。導之修證。有此生成之德也。以是下結成佛母。十方國土者。皆指同居土言。成正覺者即是諸佛。意謂從等覺斷生相。證妙覺究竟成佛。皆賴文殊引導之功。故為母也。華嚴文殊表根本智。以非智不能成佛。如非母不能生子也。然今下讚果後行因。本願者謂本是古佛。現為菩薩相貌者。葢為輔佛揚化也。請問下明代眾申請。然心地法門。離言相。脫意表。貴乎默契。豈容意路言說。故云不思議法。

　　△三誡聽許說。

　　諦聽諦聽。善思念之。吾當普為分別解說。

　　初二句誡聽。次二句許說。應知普為二字。應文殊之請辭。曰而此道場無量無邊人天大眾皆生渴仰。故世尊云吾當普為。分別下亦應文殊之問辭。云何為心。云何為地。及為諸眾生分別演說。故如來應之曰分別等。

　　△四當機領諾。

　　唯然世尊。我等樂聞。

　　△五歎佛四智。

　　爾時薄伽梵。妙善成就。一切如來最勝住持。平等性智。種種希有。微妙功德。

　　此歎平等性智也。妙善成就者。即轉凡成聖。變化之功。非思量分別之所能解。無有稱而稱之曰妙。轉第七識心品。化為平等性智。故曰成就。一切如來為能證之人。最勝住持為所證之法。以尊重超表曰最勝。體證秉任曰住持。佛為最勝之人。成就最勝之智。然智稱平等性者。以法性平等。智能稱性故智亦平等。種種下。正顯平等義。情與無情類多無數故云種種。由得此智。萬法不以無情觀。眾生不以有情觀。一味平等。唯佛所證故云希有。微妙功德者利他德也。謂既觀一切眾生萬法真如平等。故隨根示現開導證入。皆獲平等。與己無異。

　　(微妙者不測也。謂眾生根性不同。佛能隨之。說三乘法。開示引導。然後會權入實。皆令證入佛乘。故曰皆獲平等。與智相合。即權入實。不可思議。故曰微妙功德)。

　　(○唯識論云。如來觀一切法與諸眾生皆悉平等。以大慈悲心。隨其根機。示現開導。令其證入。與經文別而義同也)。

　　已能善獲一切諸佛決定勝法。大乘智印。

　　此歎大圓鏡智也。唯智印二字是鏡智義。上三句顯諸佛同證也。善獲者非聲聞之苦修也。以大乘教中但轉第八識心品成智。不然而然故曰善獲。最上法門。諸佛必證。故曰決定。鏡智普照故曰勝法。智印者顯鏡智之功能。如圓鏡懸於空中。森羅萬象影印鏡中。鏡不離影。影不離鏡。影即鏡。鏡即影。雖影鏡相即。而不妨影鏡各分。以喻顯智。智照萬法。全法皆智。是亦智法相即而條然。理智互融而各體。理事無礙。不可思議。故曰大乘智印(唯識論云。轉第八心品成大圓鏡智。謂如來真智。本性清淨。離諸塵染。洞徹內外。無幽不燭。如大圓鏡。洞照萬物。無不明了。亦與此經。文別義同)。

　　已善圓證一切如來金剛秘密殊勝妙智。已能安住無礙大悲。自然救攝十方有情。

　　此歎成所作智也。已善下。即轉前五識心品成智。一切下金剛為喻。取堅利之體用也。秘密即定體。如金剛之體堅。魔不能壞也。殊勝妙智者。即從體起用。因定起智也。已能下正出智之體用。安住即體之不動。大悲即用徧十方。神通變化隨類利生。如空谷答響。皓月臨池。故云無礙。救謂大悲拔苦。攝謂慈能與樂。有情即所為眾生。乃聖人所應作事。故曰成所作智(唯識論云。如來為欲利樂諸有情故。普於十方世界。示現種種神通變化。引諸眾生令入聖道。成本願力。所應作事)。

　　已善圓滿妙觀察智。不觀而觀。不說而說。

　　此歎玅觀察智也。已善下。即轉第六識心品成智。圓滿即是成義。既得此智。善能觀機說法。故曰妙觀等。不觀下正釋妙觀察義。良以不觀即是無心。而觀即是能照。從無分別智中。起分別用。雖能觀察。不被物轉。亦如鏡照相。鏡亦無心。然既不觀而觀。觀即無觀也。不說下。不說即是無言。而說即是現言。亦如天皷無心。而能說法。所謂默即說也。然既不說而說。亦說即無說。所謂說即默也。可謂真妙觀察智。(唯識論云。如來普能觀察諸法圓融次第。復知眾生根性樂欲。以無礙辯才。說諸妙法。令其開悟。獲大安樂。亦與此經義合)以上四智。非佛說。亦非文殊所歎。乃經家歎之耳。(結集之人為經家非譯人為經家也)因四智義深。故分為四段釋之。

　　△二正答所問四。一總標心地。

　　是薄伽梵。告諸佛母無垢大聖文殊師利菩薩摩訶薩言。大善男子。此法名為十方如來最勝秘密心地法門。

　　初五句經家敘置。諸佛依文殊成道。故曰佛母。無垢者歎潔白德。謂若存法執。染污性地為垢。文殊古佛現身早已盡矣。故云無垢。因是古佛故云大聖。既現菩薩輔弼世尊。故佛又稱大善男子。此法下始標名目。為諸佛通修之法。故云十方。非時不傳故云秘。非機不授故云密。凡得此者成佛故云最勝。靈明之性謂之心。軌持成道故云法。一切功德相好皆從心生故云地。悟此一心通入佛位故云門也。所謂諸佛之心印。眾生之達道。教網之弘綱。禪門之要關也。

　　△二廣演差別分二十五科。一凡夫頓悟。

　　此法名為一切凡夫入如來地頓悟法門。

　　一切凡夫者。乃皆有生死之類也。如來地者。即佛果位也。欲離凡夫生死。入如來果位者。須悟此心。悟者非知解可比。即止絕妄心。專住正念。忽然迷惑頓銷。親見本性。如大夢覺。是為真悟。若依稀瞞頇。便是野狐禪非悟也。頓者不待多時。亦無位次一念不生。正智忽現。是為頓也。楞嚴云。狂性歇處。即是菩提。始知生死本無。涅槃本具。博地凡夫本來是佛。據此則為頓教大乘。

　　△二菩薩正路。

　　此法名為一切菩薩趣大菩提真實正路。

　　菩提者佛位之智果也。凡得菩提者成佛。佛乃道後之果號。菩薩為趣向菩提之人。是道前之因號。惟菩薩證佛果。如鯤化鵬。理必然矣。真實正路者。路即達道。真者不妄。揀外道之邪執。實者非虗。揀二乘之權道。正者不偏。揀權教之未中。大者尊稱。揀權小之未達。此謂菩薩為大機。菩提為大果。心法為大理。正路為大教。所謂由大機。從大教。悟大理。證大果。楞嚴云。現在諸菩薩。今各入圓明是也。

　　△三諸佛寶宮。

　　此法名為三世諸佛自受法樂微妙寶宮。

　　寶宮者為王之所依。喻心地法門為佛之所依。法樂即性具之德。唯證方知。故云自受。一佛如是。諸佛亦然。故云三世等。

　　△四有情寶藏。

　　此法名為一切饒益有情無盡寶藏。

　　寶藏者為盛寶之聚也。以多寶為藏。喻此法門。若有情得之則饒益無盡。然珍寶只益一世。法寶益之無窮(若換作饒益一切有情。則見文順)。

　　△五菩薩智處。

　　此法能引諸菩薩眾。到色究竟自在智處。

　　菩薩雖為大機。須從此經引發也。到色等者。起信論云。十地菩薩。於色究竟天。現最高大身。究竟成佛。自在智處者即佛果。唯佛五住惑盡。二種死亡。親證菩提智果。受享法樂。故云自在。智處之處字約義說。即真理。為智之所依。如人依處。約文說仍是色究竟天。

　　△六後身導師。

　　此法能引詣菩提樹。後身菩薩真實導師。

　　前科色究竟天。為成報身佛處。此菩提樹。為成化身佛處也。如釋尊於畢鉢羅樹下成菩提道。以菩提名樹。故云菩提樹。後身者。謂從無始已來。受身無量。至於今生成道為最後之身。一剎那間成佛。再不受二種生死。故云後身也(此約果報身說。莫以應化為難)真實導師即此法門。有緣斯遇。頓然發心。依之修證。歸功於經。故尊此法為導師。

　　△七滿願寶珠。

　　此法能雨世出世財。如摩尼寶滿眾生願。

　　雨音玉。自上而下曰雨。財謂法財。世間法財即戒善有漏禪定。出世法財。即無漏稱性禪定智慧三昧解脫等。經為能詮。心地及法財為所詮。人若披覽悟此。法財具足。如經中雨出也。摩尼此云如意。謂如眾生之意也。凡有求者。此寶中即出。故云滿眾生願。良以經中雨法財。摩尼雨珍財。法喻對看。文義可知。

　　△八諸佛本源。

　　此法能生十方三世一切諸佛功德本源。

　　諸佛皆悟心地成道。故以心地為本源。

　　△九能銷惡業。

　　此法能銷一切眾生諸惡業果。

　　法依悟證。諸惑頓銷。業果自無。

　　△十從願如印。

　　此法能與一切眾生所求願印。

　　眾生有願必求。若遇此經。求之必得。感應道交。豈可思議。印者信也。謂有求則應。信之如印矣。

　　△十一能度險難。

　　此法能度一切眾生生死險難。

　　眾生不獨凡夫。亦兼二乘。生死不唯分段。亦兼變易。人間八苦為難。諸天五衰為險。又界內生死為險。界外偏空為難。若依此法修證。皆能度之。

　　△十二能息苦浪。

　　此法能息一切眾生苦海波浪。

　　苦海喻生死。以五濁逼迫不由自己。故云苦海。波浪喻煩惱。前念滅後念生。如波浪相續。又三界如苦海。生死如波浪。依法修行。皆能頓息。

　　△十三能救急難。

　　此法能救苦惱眾生而作急難。

　　急難者。緊急之難也。如枷鎻囹圄等。但而作二字。於文欠順。將而字當自字看則明矣。謂苦惱本無。眾生自作。禍到臨時。豈能逃遁。若有緣遇此。轉惡從善。則急難化為功德。苦惱轉為樂境。是為能救。

　　△十四能竭苦海。

　　此法能竭一切眾生老病死海。

　　生老病死。人皆有之。皆約五蘊身言。謂蘊成曰生。蘊熟曰老。蘊危曰病。蘊壞曰死。不言生者。以生為眾生順習。餘三為眾生違境。若能依此修證。則老病不生。死海頓竭。

　　△十五成佛種子。

　　此法善能出生諸佛因緣種子。

　　法為佛母。依法成佛。如母生子。故曰出生諸佛。然佛性為親因。此法為助緣。種子猶為教法之所薰。謂由前生。或今世。偶聞此法。薰成種子。資發因性。復遇此法。為引起之緣。故從種子發起現行。遂能依教修行。圓滿成佛。歸功於經。故云善能出生等。

　　△十六破暗如炬。

　　此法能與生死長夜為大智炬。

　　生死場中無有智慧。如長夜不具三光。若遇此法。依之作觀。則真智現前。無明頓滅。可謂千年暗室一燈能破。故云智炬(炬者火把也。然木生火。能破黑暗。喻依經起智。能破無明)。

　　△十七助勇如甲。

　　此法能破四魔兵眾而作甲冑。

　　甲冑者臨陣護身之具也。有二益。一能助勇。二能無畏。喻此經觀法。助行人之勇。不畏四魔。四魔謂煩惱魔。死魔。陰魔。天魔。魔云殺者。能殺法身慧命故。若遇此法。依心作觀。如被甲破敵。則煩惱頓銷。生死亦盡。天魔遠遁。不受後有。陰魔何在。

　　△十八標指如旗。

　　此法即是正勇猛軍。戰勝旌旗。

　　旌旗者軍陣之標具也。正喻此法。戰即交鋒。謂生死惑業為人怨敵。行人破惑如正軍討賊。雖有勇猛之力。交戰之勢。必假標具為指揮。則戰之必勝。喻此法之觀門。為行人破惑之指揮也。

　　△十九摧運如輪。

　　此法即是一切諸佛無上法輪。

　　妙法如輪有二義。一摧輾義。能破惑故。二運載義。達彼岸故。人若乘之。則能成佛。故曰無上法輪。

　　△二十摧惑如幢。

　　此法即是最勝法幢。

　　依心作觀。仍觀自心。忽然頓悟。邪惑皆空。如幢摧邪也。

　　△二十一策進如皷。

　　此法即是擊大法皷。

　　皷有催陣之功。法有策進之力。故云法皷。如來說法令人進道。如擊皷摧兵也。

　　△二十二警眾如螺。

　　此法即是吹大法螺。

　　螺有警省之功。經有啟悟之方。大法如螺。故云法螺。如來說法如吹螺警眾也。

　　△二十三尊如師子。

　　此法即是大師子王。

　　師子為獸中王。此法為法中王。取尊重義。

　　△二十四師吼降魔。

　　此法即是大師子吼。

　　師子哮吼百獸腦裂。此法宣演。魔外驚惶。故為喻焉。

　　△二十五賞罰如王。

　　法此猶如國大聖王。善能正治。若順王化。獲大安樂。若違法化。尋被誅滅。

　　國大聖王即是天子。善以正法治世。諸候及百姓。順從其治者則稱賞受樂。違則必罰矣。尋者疾也。謂不待其時也。然罰之必欲誅滅者逆罪也。法亦如是。法喻聖王。觀喻正治。一切眾生喻諸候百姓。若依法作觀。究竟解脫。如大安樂。不能觀者。則究竟沉淪。如違之遭誅也。以上二十五喻。廣演差別。顯法利之勝。先能警發人心。啟人樂欲。後方正答。亦世尊之巧示。非好繁文。

　　△三正教心地。

　　善男子。三界之中。以心為主。能觀心者究竟解脫。不能觀者究竟沉淪。眾生之心猶如大地。五穀五果從大地生。如是心法。生世出世善惡五趣。有學無學獨覺菩薩及於如來。以是因緣。三界唯心。心名為地。

　　主者君領也。宰治也。以喻真心為聖凡依正之君主故。良以真心隨緣能成三界依正萬法。會諸萬法仍是一心。故為三界之主也。能觀下二句。謂智者遇此聖教。依教能觀。即以無分別智。照見五蘊萬法依正聖凡了不可得。則不為五蘊所覆。亦不為聖凡所隔。亦不被生死所纏。度過一切苦厄。故云究竟解脫。不能下反此。謂凡夫不覺。外道邪觀。皆不能透脫。仍在生死。故云究竟沉淪。清涼云。得其門也等諸佛於一朝。失其旨也徒修因於曠劫者是也。以上總出心字之義。眾生下喻明地字。故云眾生之心猶如大地。五穀下出地功能。五糓者黍(粟稷)菽(眾豆)麻(芝麻胡麻等)麥(大麥小麥)稻。(粳糯)五果者核(棗杏等)膚果(梨柰等)殻果(椰子胡桃等)檜果(松栢子等)角果(大小豆等)謂地有生諸糓果之能也。如是下以心合地。謂心能執持。即心是法。故云心法。生世出世者。即心之功能也。謂心隨染緣則生世間依正等法。隨淨緣則生出世間依正等法。善惡五趣即世間正報。善謂人天。惡即三途。有學無學等即出世間正報。研真斷惑為有學。即三果四向。真窮惑盡為無學。即四果羅漢。而獨覺出無佛世。義兼緣覺。菩薩為道前因人。亦該賢聖。如來為道後果人。出世獨尊。以是下指因結答。謂以是心能生道之因緣。所以云三界唯心等。應知三界義兼內外。以生世間善惡五趣即是界內。以生出世獨覺菩薩等故該界外。既隨染淨二緣。生世出世善惡凡聖等。故知三界內外依正。總是唯心。以心生聖凡故心為地。

　　△四斷障成道。

　　一切凡夫。親近善友。聞心地法。如理觀察。如說修行。自作教他。讚勵慶慰。如是之人。能斷二障。速圓眾行。疾得阿耨多羅三藐三菩提。

　　凡夫既言一切。猶不獨指界內。如天台云。別教十信菩薩為外凡。三賢位菩薩為內凡。親近下。雖言善友。實乃求師。乃圓頓師友也。又師者非獨凡類。亦兼諸佛也。謂師友有教授之功。故必親近也。聞心地法者。法即此經。為成聖之緣。以非法不能軌持。故須聞之也。如理觀察者即空觀也。(謂理中無物。惟一真空)如說修行者。義兼諸行。即依教奉行也。自作教他者。兩利之功也。讚謂美言歎法。勵謂勉力勸人。加之慶己慶人。以法慰眾。即假觀也。又如說修行一句亦中道觀。所謂涉有不礙觀空。即諸法而證實相。良以如來所說意在中道。如說修行即行中道。故知為中觀也。如是下顯修行功効也。謂既修中觀不著空。即斷所知障。不著有。即斷煩惱障。故曰能斷二障。速圓眾行者。速圓揀非漸修。眾行揀非偏悟。所謂一修一切修。一斷一切斷。一成一切成。一證一切證。由是眾行既圓。故疾得阿耨菩提。此皆圓頓上乘之旨也。

　　△三兼釋轉難四。一文殊轉難六。初引佛所說。

　　爾時大聖文殊師利菩薩。白佛言世尊。如佛所說。唯將心法為三界主。

　　且牒佛語義在下科。

　　△二問心何為染。

　　心法本元不染塵穢。云何心法染貪瞋癡。

　　文殊據真疑妄。謂心法本元。靈明洞徹。清淨湛然。故云不染塵穢。然塵穢即無明妄想諸煩惱等。此則判定一心本淨也。云何下述疑。謂既云心法。理應清淨。其貪瞋癡元是染法。與心相反。故問云何等。此因小乘教中。言六識三毒建立染淨根本。尚不言賴耶識。何況真心哉。今既言心法生世出世善惡五趣。則為心染三毒。與妄心何別。良以真心有不變隨緣二義。文殊但知不變之體。不知隨緣之用。故述之辯之。然非實不知。為諸眾中有疑者。而故問也。

　　△三述心法本空。

　　於三世法誰說為心。過去心已滅。未來心未至。現在心不住。

　　此言三世不可得心也。誰說為心者。即是說誰為心也。雖狐疑不定。而言活意決也。過去下正述三世不見心。言過去求心。過去之時已滅。若未來求心。時尚未至。若現在求心。時則不住。謂念念遷謝新新不住。石火電光眨眼便過。求三世尚不可得。心何所表焉。

　　諸法之內性不可得。諸法之外相不可得。諸法中間都不可得。

　　此又顯三處不可得也。諸法不出十八界。隨拈一法。皆有體相。體中曰內。體表曰外。性相二字皆約真心說。若謂諸法之內求心之體性。奈諸法之體堅實無空。真心何在。故曰性不可得。若向諸法之外相求心。然所見皆物之相。非心之相。故曰相不可得。若向諸法內外兩楹之中求心。奈何物裏仍內。物表仍外。表裏求中且不可得。而中間尚無。真心何依哉。故曰都不可得。(都者言中既不可得。而心亦不可得)然則不可得者非斷滅見。乃心法純真不受染污故。

　　心法本來無有形相。心法本來無有住處。

　　此則結無形處也。本來無者謂非今所辯始無。以其本來當體元無。金剛經云。凡所有相皆是虗妄。是以形相住處皆不可得。

　　△四述五目不覩。

　　一切如來尚不見心。何況餘人得見心法。

　　心即如來全體法身。如眼有見不自見眼。心即是佛。安能自見。雖佛眼猶不能覩也。餘人非獨凡夫。乃至菩薩。謂凡夫全迷。菩薩帶惑。故不能見。良以餘人不見。猶非如來之不見也。如來全體即心故不自見。餘人為無明所障故不能見。便是地上等覺。見真如猶隔羅縠觀月。實未了了見之也。問。心既無形。何又言見。答。此非眼見。以大覺為見。又問。經云初地菩薩為真見道。何得不見。答。由斷異生性障。無有分別。所顯真理初能覺之。是為見道。乃分見也非全見。以法執俱生尚在故。

　　△五明從妄生法。

　　一切諸法從妄想生。以是因緣。今者世尊為大眾說三界唯心。

　　初二句標妄。三句承妄。末三句歸妄。是知文殊與佛唯心是同。其義各別。文殊謂真不容染。亦不生法。能生法者妄想也。故曰一切諸法從妄想生。以是妄想為生法之因緣。據此則知今為眾說三界唯心者。乃是妄心非真心也。而佛義全歸真心。以其隨緣現相為生。如鏡體無塵。亦隨緣現相。雖萬相紛然。鏡體不動。亦無染著。真心亦爾。雖萬境全彰。一心不動。何妄想能而真心不能耶。故後有種種喻法。顯真心隨緣之用也。

　　△六哀求解說。

　　願佛哀愍如實解說。

　　如實等者。如真如實際分解而說。畢竟云何生法不礙真理。

　　△二佛以喻釋二。一牒前所問。

　　爾時佛告文殊師利菩薩言。如是如是。善男子。如汝所問。心心所法本性空寂。

　　文殊所問但言心。未言心所。今佛言心所者。謂心王心所同一類故。是則心王心所。皆真心隨無明轉變而現。體即是真。如汝所問本性空寂者。即述諸法內外性相不可得。以不可得。即本性空寂也。

　　△二諸喻類釋。

　　我說眾喻。以明其義。善男子。心如幻法。由徧計生。種種心想受苦樂故。心如水流。念念生滅。於前後世不蹔住故。

　　心如幻法者。如綰巾所成之兔。呪草所成之龍。為幻成之法故名幻法。喻上幻法本無。由幻術所成而見有。幻術者成幻法之緣也。以隨緣成相故有幻法。心亦如是。本來無相。由無明徧計為緣。生種種心。(即八種識及諸心所)心想為徧行心所之一。義亦兼餘。受苦樂者。即有情眾生隨類受報。所謂無眾生處見眾生。無苦樂處受苦樂。皆真心隨染緣義也。然正隨緣時。真體不變。依舊澄湛。蕩無纖塵也。心如水流者。水喻真心。流喻諸法。然水本不流。隨風緣等而妄見流相。故前滅後生。無蹔時之停住也。心亦如是。本無生滅。由妄想緣。見諸生滅。亦無蹔住故也。

　　心如大風。一剎那間歷方所故。心如燈焰。眾緣和合而得生故。心如電光。須臾之頃不久住故。心如虗空。客塵煩惱所覆障故。心如猿猴。遊五欲樹不蹔住故。

　　此下諸喻。儼然似妄心作用。但妄心無體。忽起忽滅。體即是真。妄為心上之迷。若覺迷迷滅。覺不生迷。唯一真心。今所喻者。皆隨染緣。有種種用。生諸萬法。所以佛云三界之中以心為主。有隨緣義故。若會妄歸真。始無二法。當體是真。學者知之。風者大塊之噫氣。剎那間者時之促也。歷為經歷。方所即所過之處也。謂風本無形。有時而動且徧也。心亦如是。本自無形。亦有時而現。盡其所感無不徧也。心如燈𦦨者。謂燈焰本無。由油炷火眾緣和合而得生焰。心亦如是。應緣和合而能現之。如搖扇則風現。鑿井則空現。擊石則火現。人感則現人。物感則現物等。前喻能徧。此喻能現。心如電光等者。電取忽現即滅。故不久住。心則隨現即滅。生滅同故。楞嚴云。當處出生。隨處滅盡。幻妄稱相。其性真為妙覺明體。如空者。虗空無物。雲能障之。雖障不壞空體。喻真心無物。客塵煩惱所障。亦不壞真體。(客塵為喻。客言不住。塵言不定。喻見思二惑)猿猴蹈樹而不蹔住。喻心隨五欲現諸識故。(五欲即色聲香味觸)六識緣境。亦無住故。問。猿猴喻妄心則可。今喻真心何謂。答。真心為主。妄依真現。解中諸識即妄心。亦真心之所現。今借妄顯真。故喻真亦可。

　　心如畫師。能畫世間種種色故。心如僮僕。為諸煩惱所策役故。心如獨行。無第二故。心如國王。起種種事得自在故。心如怨家。能令自身受大苦故。

　　畫師但言工巧。作模塗彩。最可觀故。心亦如是。現出世間諸畫圖故。(一切山河大地。情與無情。樹木華卉。千態萬狀。可為𦘕圖耳)僮僕隨主人策役。真心隨煩惱策役。(只言隨染緣有作用。如僮僕有能幹。隨主役使也)獨行者無伴。喻三界唯心。更無二法。國王起種種事者。如禮樂征伐自天子出。唯天子自在。喻真心隨緣成種種事。全體不變。亦自在故。怨家者。已往有讐。念念欲報。如臥棘甞胆。故云自身受苦。喻心隨惡緣枉入生死。令身勞碌。恒受諸苦故(喻中實受大苦。如晝夜不安等。法中雖入生死。自體不變。亦分喻也)。

　　心如埃塵。坌污自身生雜穢故。心如影像。於無常法執為常故。心如幻夢。於我法相執為我故。心如夜叉。能噉種種功德法故。心如青蠅。好穢惡故。心如殺者。能害身故。

　　塵埃穢身。喻煩惱污德也。影像非真。亦無久常。而愚者執常也。心亦如是。所現之相即真心之影。眾生不了執為實有故。幻夢非真。夢中之人執為實有。若大惺悟知夢本空故。又見幻之人執幻為有。幻滅之時知幻本無。然夢幻皆喻我法二相。本非實有。愚人不達執為我故。心如夜叉者。喻心隨惡緣墮惡道。如夜叉噉人肉。喻惡道傷功德故。青蠅好穢惡。喻心隨染緣著五欲故。殺者能害身命。喻心隨惡業能害慧命故。

　　心如敵對。常伺過故。心如盜賊。竊功德故。心如大皷。起鬬戰故。心如飛蛾。愛燈色故。心如野鹿。逐假聲故。心如羣猪。樂雜穢故。心如眾蜂。集蜜味故。心如醉象。耽牝觸故。

　　敵為讐敵。伺為窺伺。見讐人有過則能侵害故。此喻心隨惡業侵害善事故。盜賊能竊財物。喻心隨惡業能竊法財故。皷能催陣。助戰不怯。喻心能催志。起精進故。飛蛾愛燈不知傷身。喻心能愛欲不知損德故。野鹿逐假聲而喪命。(獵人巧作類母鹿之聲。羣鹿皆集。獵師人射之。即逐假聲喪命)喻心隨聲而迷真。羣猪樂穢而為樂。喻心得財利而歡呼。眾蜂集蜜喻心著五塵。醉象耽牝觸(牝即母象觸即交遘)喻心貪婬穢。以上共二十七喻。通喻真心隨差別緣。成種種業。類妄心而實非妄心。乃真心不變之大用也。人若迷之則為業果。悟之則為大用。此因文殊說妄想能生。而真不受妄。故佛以種種喻。說真心隨緣現相。故為三界主。華嚴云。應觀法界性。一切唯心造是也。應知文殊約體言。故云真不受妄。如來約用言。故能隨緣。

　　△三深談心法七。一釋妄心本空。

　　善男子。如是所說心心所法。無內無外。亦無中間。於諸法中。求不可得。去來現在亦不可得。超越三世。非有非無。常懷染著。從妄緣現。緣無自性。心性空故。

　　如是所說者指上諸喻也。心即八個心王。心所法即五十一個心所。無內無外等准前解。謂諸法中求心了不可得也。去來下亦三世不可得。故曰超越。非有者謂無色無聲。非無者謂昭昭靈靈。常懷染著者帶妄說真也。以藏識含染法種子也。從妄緣現者遇境生現行故也。緣無自性即法空也。心性空即心空也。(緣即五塵心即王所)心境空處即是真心。所謂即一切法。離一切法。真心之謂歟。

　　△二釋真心本寂。

　　如是空性不生不滅。無來無去。不一不異。非斷非常。本無生處。亦無滅處。亦非遠離。非不遠離。如是心等不異無為。無為之體不異心等。心法之體本不可說。非心法者亦不可說。

　　如是空性者。指前心法皆空。所顯真空妙性也。此句標定。下皆釋義。萬法緣聚而生。此性不生。萬法緣散則滅。此性不滅。既無生滅。則顯真常也。來去者往還也。謂時有遷流。物有往還。性無往還。顯當體不動也。理無二法故一。事有千差故異。此性隨緣成事故不一。自體不變故不異。斷常者即外道之邊見也。此性不著二邊。故曰非斷非常。本無生滅處者。謂眾生有生死定處。萬物有成壞定處。此性如水上葫蘆觸著便轉。日中寶石色無定形。生滅尚無。云何有處。凡有違境厭之則遠離。有順境愛之則不遠離。此皆妄心用事憎愛如此。真性不然。無諸情謂。故皆非之。如是下即前不生不滅等妙性也。然心之與性。稱謂雖別。體則是同。無為即如如理。謂真理不動。無所作為故名無為。心者即隨緣智用也。心不異無為者智與理冥。無為不異心等者理與智冥。是為雙表。心法等二句是為雙遮。若無為喚作心法。強安其名。故云本不可說。若喚作非心法者。話為兩橛。故亦不可說。

　　△三徵釋離過。

　　何以故。若無為是心即名斷見。若離心法即名常見。永離二相。不著二邊。

　　初句徵上兩不可說之意。若無下釋。謂若無為之理畢竟是心智者。則智有理無。失其真心不變之體也。故云即名斷見。(斷滅心體之見)若離心法者離者非也。謂若無為畢竟非心智法者。則理智各體。永墮無為之常。失其真心隨緣義也。故云即名常見。以上皆反釋其非。永離下方出正義。二相即心相。無為相。離者不執著義。謂不執無為相。則不失隨緣義。即永離常見也。不著心相。則不失不變義。即永離斷見也。然所以永離不著者。恐人執著以為定相。故此永離掃人情見耳。二邊即斷見常見。上文遮表不定者。恐落二邊之定見故皆不著。

　　△四達悟見真。

　　如是悟者名見真諦。悟真諦者名為賢聖。

　　如是二字指上永離等二句。悟者即醒會也。謂若醒會此道。則永離二相不著二邊。即合中道純真。故云名見真諦。見即悟也。悟真下二句承悟定名。謂悟之淺者為賢。悟之徹者為聖。

　　△五釋心平等。

　　一切賢聖性本空寂。無為法中戒無持犯。亦無大小。無有心王及心所法。無苦無樂。如是法界自性無垢。無上中下差別之相。何以故。是無為法性平等故。

　　一切賢聖者引已成之賢聖也。(十住十行十迴向為賢。十地等覺為聖)性本下明賢聖所證之無為真諦。性即真諦之體也。本空寂者但標定。謂本來空寂非致之始空也。無為下正釋寂義謂真諦無為法中本來平等。當體不動。亦復不變。故名無為即空寂義也。戒無持犯者。為性具之戒。本無止作之持。亦無破毀之犯也。亦無下通揀差別。謂無為平等。故無賢聖之大。亦無凡愚之小也。心王帶妄。心所亦然。而無為真諦純淨無妄。故亦無之。然凡夫有生死苦。聖人有涅槃樂者。皆有對待也。今無為心法絕諸對待。故求聖凡尚不可得。苦樂何在哉。故皆無之也。如是法界者。即指住無為當體。即一真法界也。自性下出體相。謂無為心法。以自性無垢為體。無上中下三等差別為相。(總遣情見分別也)下又徵釋。謂無為法中一切都無者何故。釋曰是無為法。性平等故。若有持犯大小苦樂等則不平等。失其所以無為也。

　　△六萬法歸一。

　　如眾河水流入海中。盡同一味。無別相故。

　　眾河水喻前差別諸法。海喻無為心法。謂眾水入海同一鹹味。諸法歸心同一無為。無為心法。實無差別故。

　　△七更釋無別。

　　此無垢性非實非虗。此無垢性是第一義。無盡滅相。體本不生。此無垢性常住不變。最勝涅槃。我所淨故。此無垢性遠離一切平等不平等。體無異故。

　　無垢性者。謂性無垢染故。釋前科無別相義。垢即差別義。因性無垢染故無別相也。然無垢即是無為。但標定。非實下釋義。以本無定相故非實。現有作用故非虗。如鏡現相。鏡相分明體無異故。次四句。初句標體。次句會義。謂此無垢性即是諸佛所證第一義諦。亦標定。下二句更釋深義。謂第一義中無終盡斷滅之相。其體本來不生。因其不生所以無滅。無生無滅真無垢性也。再次四句。謂不但只與第一義同。更常住不變。即是諸佛所證之最勝涅槃也。然涅槃有三種。此乃性淨涅槃也。言最勝者以自性本淨。真圓妄寂。非二乘可比也。我所一句出涅槃所具之德也。淨即淨德。我所即我法二執。以其二執皆淨故為淨德。上句常住不變即常德。義兼本來自在即我德。性無諸苦即樂德。四德具足。故曰最勝也。末四句更遣平等之執。以前文皆遣差別之相。說性平等。若執著平等猶為所障。故云此無垢性遠離平等及不平等。然遠平等則離理障。遠不平等則離事障。以無事理對待故云遠離一切等。體無異者異即差別也。謂凡有對待者皆為差別故。以其真體無異相。故皆遠離。此則遣情離執乃真無垢性也。良以無垢即無為。無為即心地法。此上因答文殊之問故有多釋。葢問處深而答之詳矣。以文殊轉難云。心法本元不染塵穢。云何心法染貪瞋癡等。故佛前科諸喻則知心法隨緣。而萬用全彰。答云何心法染貪等問。今此深談心法科中。方答心法本元不染等問。則知心體不變而纖塵不立也。葢如來說此。正要修行人知隨緣以遣執。觀不變以證真。故有此說。

　　△四結勸修觀。

　　若有善男子善女人。欲求阿耨多羅三藐三菩提者。應當一心。修習如是心地觀法。

　　善男子等皆大乘之機。阿耨菩提為大乘之果。一心修習為大乘之行。心地觀法為大乘之教。理具教理行果四法。然佛意欲人依心地之教。則觀心地之理。須修觀心之行。即證阿耨菩提之果。似乎不難。假若不信不行。豈止今生不能成菩提道。縱使千生萬劫亦無出苦之期也。悲哉。

　　△四以偈重頌二。一標章。

　　爾時世尊欲重宣此義。而說偈言。

　　△二正頌七。一頌文殊啟問。

　　三世覺母妙吉祥。請問如來心地法。

　　佛為大覺。言覺母即佛母也。妙吉祥即文殊之華言。解見初卷。次句述問。謂哀懇為請。求決為問。

　　△二頌總標心地。

　　我今於此大會眾。開演成佛觀行門。此法難遇過優曇。一切世間應渴仰。

　　初二句總標。次二句勸信。

　　△三頌二利功深。

　　十方諸佛證大覺。無不從此法修成。我是無上調御師。轉正法輪周世界。化度無量諸眾生。當知由悟心地觀。

　　此頌易明。即會同諸佛自證度生。皆由同悟心地同修心觀也。

　　△四頌廣演差別。

　　一切有情聞此法。欣趣菩提得授記。一切有緣得記人。修此觀門當作佛。諸佛自受大法樂。住心地觀妙寶宮。受職菩薩悟無生。觀心地門徧法界。後身菩薩坐覺樹。入此觀行證菩提。此法能雨七聖財。滿眾生願摩尼寶。此法名為佛本母。出生三世三佛身。此法名為金剛甲。能敵四眾諸魔軍。此法能作大舟船。令度中流至寶所。此法最勝大法皷。此法高顯大法幢。此法金剛大法螺。此法照世大法炬。此法猶如大聖主。賞功罰過順人心。此法猶如沃潤田。生成長養依時候。我以眾喻明空義。

　　初句勸聞。次句明益。菩提為果。欣趣為志。謂欣然承志。欲得趣向菩提。有如是志向者。必得如來授記。(前文云。若有人問何等眾生於未來世當得作佛。應示是諸人等。於未來世必得成佛。是諸人。即修觀者。必得成佛。即是授記)次二句勸修成佛。諸佛下頌前諸喻。大法樂即諸佛自證。自所受用者。稱性之樂名大法樂。此句為果。下句明行。謂專住一心如大地之不動。觀照不移如居寶宮。(宮喻觀門)受職菩薩者。即灌頂受職。將補佛處之菩薩也。悟無生者。悟即覺悟之智。無生義兼無滅。即所悟之理。觀心地門者。謂悟非徒然而悟。由觀心地法門。忽照貫通心地為悟也。徧法界者。謂所悟無生之理。竪通橫徹故。此但云悟也。後身下二句明證。即等覺菩薩一生成佛也。云後身者。對前曠劫生死無邊。今將證道。再不受二種生死。故以等覺為最後身也。覺樹即菩提樹。菩薩坐此樹下。入此觀行證菩提果也。七聖財者。即信等七種。為出世間法財。一切眾生行此七法。資成道果。故曰聖財。一信財。(信即信心。謂心能決定受持正法。以為成佛之資。故名信財)二進財。(即精進。謂未見真理而一心精進求出離道。以為成佛之資。故名精進財)三戒財。(戒即戒律。謂戒為解脫之本。能防身口意之非。止身口意之惡。以為成佛之資。故名戒財)四慚愧財。(漸者漸天。愧者愧人。謂既能慚愧則不造惡業。以為成佛之資。故謂慚愧財)五聞財。(聞為三慧之首。聞必能思。思必能修。謂若能聞佛聲教。則開發妙解。如說而行。以為成佛之資。故謂聞財)六捨財。(捨即捨施。謂若能運心平等。心無憎愛。身命資財無所悋惜。以為成佛之資。故名捨財)七定慧財。(定慧即止觀也。定則攝心不散。止諸妄念。慧則照了諸法。破諸邪見。以為成佛之資。故名定慧財)以心地法門能出七種聖財。滿菩薩心願。故如摩尼寶珠。能雨七珍。亦滿眾生心願也。(七珍。謂金。銀。琉璃。硨磲。瑪瑙。珊瑚。琥珀)以下諸喻各比一種功德。如佛母船甲等。皆如長行解。唯如沃潤田二句。孤起頌也。沃者灌溉也。田者生穀之地也。良以田喻眾生心地。一向煩惱焦熱。不能生定慧功德。如地枯旱不能生苗。若遇此法。資以開心。能生智慧。故如沃潤田也。生成下法喻兼明。皆乘其時。如田中五穀。芽出為生。日增曰長。禾熟為成。皆依其時也。如生必依春。長必依夏。成必依秋。然非時雨潤之猶不能成。喻修行人遇此經。如苗得雨。以滋其無漏善種。遂能發心。如生必逢春。再依心作觀。如長必依夏。依觀證果如成必依秋。皆乘其法而依其時也。我以一句結明空義空。即真空無為之法。非斷滅空也。

　　△五頌正教心地。

　　是知三界唯一心。心有大力世界生。自在能為變化主。惡想善心更造集。過現未來生死因。依止妄業有世間。愛非愛果恒相續。

　　是知二字。指其曉解之辭。三界唯一心者。頌前三界之中以心為主等文。心有大力等。喻真心隨無明緣。有不思議業力。則能轉變依正二報故曰生。楞嚴云。晦昧為空。空晦暗中結暗為色。(解曰。無明以晦昧為相。謂真如不覺。無明橫起。真如隨無明緣。全法界心則現晦昧頑虗空。空晦下。謂頑空與晦昧。久則結成無情世界。色即山河大地之色)世界有二種。謂無情依報世界。有情正報眾生世界。楞嚴又云。色雜妄想。想相為身。即正報也。(解曰。色即地水火風四大之色。妄想即被迷所動之念。實無自體。以妄想屬心。攬四大之色。色與妄想混雜。妄執想心所攬之妄相。遂認為身)自在下。正顯心為三界之主。以隨緣有不變之體。故曰自在。正不變而却又隨緣。故曰能變。皆心之全體大用。故曰自在等。惡想下。別頌正報相續之義。謂既有正報。又能起業。故善惡之心不等。集謂招集。意謂既能造善惡之業。則招集善惡之果。此業則為三世生死之因。故曰過現等。依止下。明由因感果也。謂既依妄業為因。招感世間為果。故知妄業為果之依止也。然果必從因。是以善業感生可愛之果。惡業感生非愛之果。由是因果不斷。感應無窮。故曰恒相續。此頌謂真心本非善惡。而能成善惡因果者。有隨緣義也。

　　△六頌諸喻類釋。

　　心如流水不蹔住。心如飄風過國土。亦如猿猴依樹戲。亦如幻事依幻成。如空飛鳥無所礙。如空聚落人奔走。如是心法本非有。凡夫執迷謂非無。

　　初句謂心隨妄轉遷流不住。故如流水不息也。心能徧緣。如飄風之過土也。心專五欲。如猿猴之戲樹也。隨無明緣建立諸法。如諸幻事依幻術而成也。徧緣無礙。如鳥飛空也。似有而無。如空聚落也。能招生死。如人奔走也。末二句結成迷執。如是者通指前頌。心法者心即妄念。法即五欲。非有者即無也。謂既隨妄轉。其心法本來自無而現今見有者。以凡夫不了執迷取著故云非無。非無即有也。如空華本無。病目者妄見。應知大意謂真隨妄轉。妄性本空。而真體不變也(心法非有者有二義。即真心隨緣所現之法。如夢幻泡影。本來非有。二者真心。即法不屬有無。不但妄空。真心亦無有也。但有對待。皆無實義。楞嚴云言妄顯諸真。妄真同二妄)。

　　△七頌結勸修觀。

　　若能觀心體性空。惑障不生便解脫。

　　若能下。謂雖是凡夫。執迷認有。假若迷中受教。觀照心體。則真性本空。一切惑障。再不能生。是則不勞彈指。便是解脫。然解脫者。非獨離苦。實乃成道也。

　　△五助以神呪四。初標舉說呪。

　　爾時如來。於諸眾生。起大悲心。猶如父母愛念一子。為滅世間大力邪見。利益安樂一切有情。宣說觀心陀羅尼曰。

　　此乃經家敘置之文。既起大悲。即佛愛眾生如父母之愛子也。為滅下。出說呪本意。謂經法雖留於世間。恐邪見者。錯解佛意。故與說呪。謂正能破邪。縱有邪執異見。承呪神功。盡皆除滅矣。此顯破邪利益也。下二句。通為一切。謂凡有受教之人。觀力不成憂疑不樂者。但能持呪。自見功効。故曰利益等。陀羅尼。此云總持。為護善遮惡。故宣說以助之也。

　　△二正說神呪。

　　唵(一)室他(二)波羅(二合)底(丁以反三)吠憚(四)迦盧弭(五)

　　陀羅尼。大論云。秦言能持。集種種善法。能持令不散不失。譬如好器盛水。水不漏散。一切不善根心。遮令不生。若欲作惡罪時。持令不作。是名陀羅尼。肇公翻總持。謂持善不失。持惡不生。又云諸佛密義。但令受持。隨緣獲益。亦不出遮惡生善之功也。既是密義。則不容解釋。若假知解撥度。則密義喪矣。今從密義。但說華梵功効而已(若好廣學者請看楞嚴正脉。呪後解釋)。

　　△三呪印軌則。

　　爾時如來。說真言已。告文殊師利菩薩摩訶薩。如是神呪。具大威力。若有善男子善女人。持此呪時。舉清淨手。左右十指。更互相乂。以左押右。更相竪握。如縛著形。名金剛縛印。成此印已。習前真言。盈滿一徧。

　　善男女。為持呪結印之人。舉清淨手者。謂臨持呪時。必以淨水盥沐其手。將兩手高舉至胸前。作印。良以如來說經。實欲令人修行。而修行之善者。無如作觀。然觀亦有多種。從要不出心地觀門。若此觀成時。則諸觀之益皆備矣。然雖觀門最要。猶恐行人妄生邪解。故如來大慈。又說呪以護之。猶恐呪力不成。復命結印以助呪。左右下。正明結印用法。然十指更互相乂者如焰口施食圖樣。有內相乂外相乂之分。今但云相乂。未分內外。取之無准。然雖無准。現今施食圖樣。如召罪印。小註解亦名金剛縛。圖樣內乂。但不全同。彼以二中指直竪如針。此則十指皆內乂也。以左押右者。用左手大母指。押右手大母指。即是以左押右。竪握如縛著形者。竪即向上。握即曲指。互入掌中。縛者。如繩纏縛之相。其名曰金剛縛印者。金剛取堅利之義。堅者謂結成此印。一切鬼神魔外所不能動。利者謂此印結成。有威神之力。能降魔制外。縛謂制縛。令妄念不生。攝令成定。成此印下。謂印成然後持呪。只一徧者。如神丹不用兩粒。至理豈在多宣耶。

　　念呪<<PIC>X21p0111_01.gif</PIC>金剛縛印。

　　△四較量功德。

　　勝於讀習。十二部經。所獲功德。無有限量。乃至菩提不復退轉。

　　十二部經。即小乘九部。大乘三部。(前已解過。此不繁出)經無大小。以修行為要。如他經修行。必經位次。或歷長時。此經以觀行頓成。復加印呪相助。如風帆揚於順水。瞬息千里矣。故云功德無量等。

　　△六菩提心印二。一品題。

　　發菩提心品第十一

　　以上觀門呪印等。皆備於前。只欠眾生發菩提心耳。如經云。自覺悟心。能發菩提。此覺悟心。即菩提心。以發心立名。故名發菩提心品。

　　△二經文三。一經家敘儀。

　　爾時薄伽梵。已能善獲一切如來。灌頂寶冠。超過三界。已得圓滿陀羅尼自在。已善圓證三摩地自在。妙善成熟。一切智智。一切種智。能作有情。種種差別。是薄伽梵。為諸眾生。宣說觀心妙門已。告文殊師利菩薩摩訶薩言。

　　薄伽六義。在前已釋。佛之別稱也。已能下。敘佛善得諸佛最上之道也。灌頂者。表法也。如金輪王太子長成。取四海水。以金瓶盛之。於月十五日。眾臣次列。焚香作樂。老王親手執瓶。灌太子頂。是時太子即位。老王退之。用此作喻。謂佛得諸佛心印。如灌頂受職也。冠表最上。寶表最尊。故曰超過三界。已得下。陀羅尼云總持。謂總一切法。持無量義。總敘如來法藏無盡。權實並行。故曰自在。三摩地云等持。謂平等任持。雙離沉掉。即定慧圓融。亦云自在。妙善。即因行。成熟。則果圓。一切智智。一切種智。皆佛智也。能作下。敘佛智之用。即隨機設教。種種不同。故云差別。是薄伽下。結敘。告文殊下。敘佛發言。

　　△二薄伽示眾五。一如來許說發心。

　　大善男子。我為眾生。已說心地。亦復當說發菩提心大陀羅尼。令諸有情。發阿耨多羅三藐三菩提心。速圓妙果。

　　初三句結前。亦復下許後。大陀羅尼即神呪。有威力故稱大。人能持之。神力內催。必當發心成道。故云令諸等。此經往往言速證速圓者。頓教無疑矣。

　　△二文殊述請銷疑。

　　爾時文殊師利菩薩白佛言世尊。如佛所說。過去已滅。未來未至。現在不住。三世所有一切心法。本性皆空。彼菩提心。說何名發。善哉世尊。願為解說。斷諸疑網。令趣菩提。

　　如佛所說者。述佛前文說過之言。過去已滅等。即三世不可得也。三世所有下三句。述佛言中之旨趣也。彼菩下二句。方是疑問。謂既說一切心法皆空。又說發心。意欲求佛向心法空處。親切指出。何等名心。何名為發。善哉下哀請。分解再說。既說心空。又說發心。如何不與自語相違。斷諸下。謂猶豫不明。如墮網中。如一言決了。則必進道。故曰斷諸等。

　　△三佛示空法遣見三。一法說。

　　佛告文殊師利。善男子。諸心法中。起眾邪見。為欲除斷六十二見種種見故。心心所法。我說為空。如是諸見。無依止故。

　　諸心下。佛言我說心空者。一時之方便也。諸心法者。即一切心王心所也。起諸邪見者。謂一切凡夫外道。依此心法。妄生異見。凡夫執有。則我見起。外道依心。則邊見起。皆不合正理。通為邪見。乃至充廣。則有六十二見。惑人正性。傷害功德。皆依心之過也。為欲斷除下。出佛本意也。六十二見。解見前文。種種見者。即身邊等見。心心所下。正述空義。謂心王心所。對境則有。離境則無。念念生滅。自無實體。故我說空。如是下。出心空功效。謂我說諸心既空。則諸見異計。無所依止。如皮既不存。毛無所附矣。葢為除異見。故說心空也。

　　△二喻說。

　　譬如叢林。蒙密茂盛。師子白象。虎狼惡獸。潛住其中。毒發害人。逈絕行跡。時有智者。以火燒林。因林空故。諸大惡獸。無復遺餘。

　　叢林喻心法。惡獸喻諸見。良以惡獸害人一世之生身。惡見害人累世之法身。智者喻佛。以火燒林。絕其住處。獸則不存。故曰無復遺餘。喻佛說心空。亦絕異見依處。則斷常諸見。不斷而自絕。亦無遺餘矣。

　　△三法合。

　　心空見滅。亦復如是。

　　心空合燒林。見滅合獸絕。法喻相當。故云亦復如是。

　　△四更遣空病五。一徵釋除遣(前科遣外道邪見。此科遣眾生煩惱)。

　　又善男子。以何因緣。立空義耶。為滅煩惱。從妄心生。而說是空。善男子。若執空理。為究竟有。空性亦空。執空作病。亦應除遣。何以故。若執空義。為究竟者。諸法皆無因無果。路伽耶陀。有何差別。

　　以何二句。徵起立空之義。為滅下釋義。因眾生煩惱。皆從妄心生起。是以一念妄動。諸惑頓生。故知心為煩惱之病根。為除病根故。或云內外不可得。或云三世不可得。是知心滅。則煩惱無所依矣。故曰為滅等。而說是空也。善男子下。又以重空遣單空。佛言我說空者。元為遣煩惱。假若眾生不解佛意。執住空者。為究竟有。(即是煩惱實無。而空理為實有)則知空性亦不可留。亦當空之。故云空性亦空。(上空字。即遣煩惱之空。下空字。是為重空。又遣前之空性。即以空遣空也)執空下二句。出遣去義。謂空性能遣煩惱。空元是藥。若執著必空。空亦成病矣。然既成空病。故亦除遣。何以下。重徵再釋。謂執空為實。佛判為病者何故。釋曰。若人執迷不了。以空為究竟義者。則世出世間一切諸法。皆無因無果。反成撥無因果外道。則與路伽耶陀相等無異。故曰有何差別。恐成空病。焉得不遣(路伽耶陀。此云惡論議。即撥無因果外道也)。

　　△二應病藥喻。

　　善男子。如阿伽陀藥。能療諸病。若有病者。服之必差。其病既愈。藥隨病除。無病服藥。藥還成病。

　　阿伽陀。西域藥名。此云能去眾病。又翻圓藥。華嚴云。阿伽陀藥。眾生見者。眾病悉除。能療諸病者。即仙藥也。故云有病者服之必差。(病除曰差)下二句。曰病愈藥除者。正義也。言其病既愈。藥即隨止。不可再服。末二句。謂藥雖至妙。有病者可服。假若無病服之。藥反成病。如來說法亦爾。如何伽陀藥。能除眾生煩惱妄想。顛倒邪見。種種心病。眾生如說修行。如病服藥。一切生死邪見等病。皆能除之矣。亦當惑除智亡。不存影相。則人法皆空。與道相契。如病愈藥除。無有異也。假若惑除執空。則重增空病。如彼無病服藥。而藥還成病者。亦無異也。古德云。棄有著空病亦然。猶如避溺而投火。

　　△三以法合喻。

　　善男子。本設空藥。為除有病。執有成病。執空亦然。誰有智者。服藥取病。

　　初二句。謂如來本意。設空法者。謂除眾生執有之病。合前有病服之必差。執有下二句。合前無病服藥。藥還成病。誰有二句。結智人不著空有。誰者活字眼。即那有也。謂那有智人。無病服藥。自取病者。雖反顯。而言活意決也(不重無病服藥。但重服藥取病)。

　　△四結成正義。

　　善男子。若起有見。勝起空見。空治有病。無藥治空。善男子。以是因緣。服於空藥。除邪見已。自覺悟心。能發菩提。此覺悟心。即菩提心。無有二相。

　　有見是凡夫執著。空見即外道邪計。然不唯外道。撥無因果為空見。便是二乘涅槃。猶為著空之見。二見各執。固皆不合正理。若夫二見比較。寧可有見。勝似空見。故曰若起等。下二句釋上勝空之義。良以凡夫著有。尚知有因有果。有邪有正。及善惡聖凡等。眼前雖不能直會空有不二之妙心。猶不敢撥無因果。可以用般若空慧之藥治之。故曰空治有病也。假若有見雖除。畢竟著空。以空為是。則凡夫不信因果。反成邪見。二乘趣進涅槃。坐守偏空。亦成空見。(法華云。但念空無相無作。於菩薩法。遊戲神通。淨佛國土。成就眾生。不生喜樂。即著空之病也)是知凡夫墮一闡提。二乘墮於定性。皆不能成無上菩提。其害非細。無可救也。故曰無藥治空。(即不能治著空之病也)善男子下。正答前問。謂以是以空治有因緣故。令執有眾生。服於空藥。(空藥即心心所法皆空。三世求心。了不可得)除彼執有之見也。自覺下。正明獲益。謂彼見既除。忽然從自己醒覺。大徹大悟。不從外得。即自心覺悟。還悟自心。故云自覺悟心。從覺悟中。正念真如法故。正念真如。即菩提心。故曰能發菩提。下二句指上定名。故曰此覺悟心。即菩提心。又恐人話為兩橛。(話為兩橛者。恐疑者聞能發菩提。將謂有能發。所發為能所二相)復叮嚀云。無有二相。(因前文殊問云。如佛所說。過去已滅。未來未至。現在不住。三世所有一切心法。本性皆空。彼菩提心。說何名發。今佛答云。自覺悟心。能發菩提)。

　　△五自覺四義二。一標徵四義。

　　善男子。自覺悟心。有四種義。云何為四。

　　△二凡聖二釋二。一標定各二。

　　謂諸凡夫。有二種心。諸佛菩薩。有二種心。

　　△二分別凡聖三。一凡夫二心。

　　善男子。凡夫二心。其相云何。一者眼識。乃至意識。因緣自境。名自悟心。二者離於五根。心心所法。和合緣境。名自悟心。善男子。如是二心。能發菩提。

　　識者分別義。前五隨念分別。意識計度分別。良以眼根對色塵。引起分別之念。但初起一念。未假名言。謂之眼識。又能引起同時作意。計度分別。謂之意識。乃至者。超略辭。聲塵引起者。為耳識。香塵引起者。為鼻識。味塵引起者。為舌識。觸塵引起者。為身識。既從五塵引起。即各緣自分境。前五皆隨念緣性境。唯意識微細分別法塵。謂之計度。三境皆緣。謂性境。帶質境。獨影境。因緣自境名自悟心者。正出凡夫悟心也。因者由也。緣者了別也。自境者。眼識以色塵為自分境。乃至意識以五塵謝落之影法塵。為自分境。由緣自境忽爾醒發。即是凡夫自悟之心也。二者下。明共緣自悟。根即眼等。有生識義。故名根。離於五根者。謂眼不對色。乃至身不對觸。不用五根為離也。心心所法。和合緣境者。即意識內緣也。心即意識心王。心所即徧行別境等。五十一個全具。謂意識心王舉動。諸所皆隨。王所和合。共緣內境時。然內境有善惡不等。緣者。即於善惡境。參究體會。豁然惺發。覺照本有。即自悟心也。善男子下總結。梵語菩提。此云覺道。葢自悟心。即是覺道。故曰能發菩提。問。二皆用識。此二何別。答。前者既云眼識等。眼即是根。謂眼根對色塵時。是用根。倐爾引起。隨念分別。即名眼識緣境。是為根識皆用。眼既如是。餘五亦然。其二離於五根者。是不用五根。然既不用五根。亦不用五識。獨用意識王所。內緣法塵。是為共緣也(私謂祖師禪。教學者離心意識參。今如來禪。却要人用心意識參。如世間聰明賊子。舉家憎惡。皆欲逐之。如祖師家教離之也。然如來用者。亦如聰明賊子。舉家不用。內有識者。愛彼聰明。種種勸諭。令其改過從新。重用之。而此賊子。雖能壞事。亦能成事。憤勇當先。則有封侯之貴。是以此經。用識心緣境。亦能自悟也。雖禪家令離。固用他不得。亦復少他不得。即今參話頭者。豈非識心耶。起疑者。豈非識心耶。但不可執著耳。如靈雲覩桃華而悟道。豈非眼識。香嚴聞擊竹以明心。豈非耳識以上二人。似與第一者同。如堂中正作工夫。提話頭起疑時。忽然悟道。似與第二同。縱不全同。今尊佛意。謂識心有用。亦能悟道。如楞嚴。二十五聖。陳白圓通。根塵識心。皆能悟道。故有此辯。取之捨之。又只在各人會之耳)。

　　△二賢聖二心。

　　善男子。聖賢二心。其相云何。一者觀真實理智。二者觀一切境智。

　　觀真下。以凡夫用識。故云緣。聖賢用智。故云觀。觀者不起分別。如鏡照相。智為能觀。理為所觀。真實理。即真如實際之理。謂智與理契。而不妨智理條然。即觀真理之智也。二者下。即觀事之智。以一切境即事也。葢前即空觀。此即假觀。然會事歸理。假即是空。理不礙事。空即是假。空即假。則不著空。假即空。則不著假。不著二邊。即中道觀。此即賢聖悟門也。

　　△三結成四心。

　　善男子。如是四種。名自悟心。

　　凡夫以緣境自悟。賢聖以觀照自悟。各有二種。故結云如是等。

　　△五詳明觀印六。一文殊問觀。

　　爾時文殊師利菩薩白佛言。世尊。心無形相。亦無住處。凡夫行者。最初發心。依何等處。觀何等相。

　　心無形相者。謂真心浩然無際。虗徹靈通。實非大小方圓可見。故無形相。內外中間亦不可得。故無住處。此二句標定大義。凡夫下正是疑問。意謂賢聖用智。自有入處。奈凡夫識心用事。佛教觀心。然心既無住處。向甚麼處依止。故云依何等處。既無形相。觀個甚麼。故云觀何等相(應知此問。猶從觀心品中。能觀心者。究解解脫中來。非文殊不知。乃為眾請問也)。

　　△二如來說與。

　　佛言。善男子。凡夫所觀。菩提心相。猶如清淨圓滿月輪。於胸臆上。明朗而住。若欲速得不退轉者。在阿蘭若。及空寂室。端身正念。結前如來金剛縛印。冥目觀察。臆中明月。作是思惟。是滿月輪。五十由旬。無垢明淨。內外澄徹。最極清涼。月即是心。心即是月。塵翳無染。妄想不生。能令眾生身心清淨。大菩提心。堅固不退。結此手印。持念觀察。大菩提心。微妙章句。一切菩薩。最初發心。清淨真言。

　　凡夫下。謂菩提即心。心實無相。今從無相中作相。亦佛方便。與凡夫眾生。作觀心之表。故云猶如清淨圓滿月輪。於胸臆上明朗而住。此因凡夫用識教與繫心。作觀之法也。以答文殊問中。心無形相。觀何等相。佛言。借月表心。故云猶如月輪也。於胸臆上。朗然而住者。亦答心無住處。依何等處。佛言借胸臆間。用表觀心之處也。若欲下。更說加行。謂若凡夫眾生。欲速得不退轉地者。(即超證八地也)恐塵世中。五欲騷擾。心不能淨。必居止於阿蘭若。幽靜之處也。(阿蘭若。指山間林下。是為離諸喧雜之處也)及空寂室者。縱不得山間樹下。當在空閒寂室之中亦可。端身則表定。正念則發慧也。又教結印者。恐端身正念時。或有邪魔所擾。或有宿業所障。妨定不成時。故結印以護之。能令邪魔遠遁。宿業銷亡。則正念必。能成就矣。冥目者。半開半合。觀察者。存想注念。臆中明月者。即所表之心法也。作是思惟者。正教作觀之運想也。月輪五十由旬者。輪之量也。一由旬四十里。五十由旬二千里大也。無垢下三句。月淨表心淨。月即是心。心即是月者。觀成之相。不覺有心。不覺有月。混為一體也。塵翳二句。惑盡情亡之相。能令下四句。即觀成功効也。結印者。乃前所說金剛縛印。用表身輪。持念寄口。觀察在心。總該三輪。相應之力也。大菩提心。微妙章句。即呪名。一切菩薩下。顯義。謂持此呪者。能發大心。惑魔不擾。故曰清淨真言。即神呪之美稱也。

　　△三傳與真言。

　　唵(一)菩地(二)室多(三)牟致波(四)陀耶(五)彌(六)

　　呪義同前。

　　△四說呪威神。

　　此陀羅尼。具大威德。能令行者不復退轉。去來現在一切菩薩。在於因地。初發心時。悉皆專念。持此真言。入不退地。速圓正覺。

　　初四句。明現世功効。去來下。明助成三世。速證功効。

　　△五詳示觀儀。

　　善男子。時彼行者。端身正念。都不動搖。繫心月輪。成熟觀察。是名菩薩。觀菩提心。成佛三昧。

　　△六較量顯勝二。一滅罪功德。

　　有若凡夫。修此觀者。所起五逆。四種十惡。及一闡提。如是等罪。盡皆消滅。

　　五逆。即弑父。弑母。弑阿羅漢。出佛身血。破和合轉法輪僧。四種十惡者。非有四種十惡。種字定是重字。謄錄者誤加禾旁。即比丘四種重罪也。即婬殺盜妄。犯者不與眾僧共住為棄罪。諸佛不容懺悔者是也。十惡有二。一者犯菩薩戒。十波羅夷罪。為十惡也。一殺。二盜。三婬。四妄語。五酤酒。六說四眾過。七自讚毀他。八慳惜加毀。九瞋心不受誨。十謗三寶。二者。即身業之殺盜邪婬。口業之妄言綺語兩舌惡口。意業之貪欲瞋恚邪見。共為十種惡業是也。一闡提。此云信不具。即謗佛法外道。以上諸罪。皆極重者。定墮阿鼻地獄。若一念回心。修此觀門。更加呪印。如是等罪。盡皆消滅。

　　△二獲禪功德二。一標徵列名。

　　即獲五種三摩地門。云何為五。一者剎那三昧。二者微塵三昧。三者白縷三昧。四者起伏三昧。五者安住三昧。

　　三摩地。即三昧別稱也。門者通義。謂從三昧門入。達佛位故。

　　△二逐一釋義六。一剎那三昧。

　　云何名為剎那三昧。謂蹔想念滿月而住。譬如獼猴身有所繫。遠不得去。近不得停。唯困饑渴。須臾住止。凡夫觀心。亦復如是。蹔得三昧。名為剎那。

　　眾生意識妄念。自無始來。逐境攀緣。剎那不住。故如獼猴也。今則欲攝其心。故云想念滿月而住。(想念即繫心之法。滿月即胸臆上月輪表心者是。若如念作觀。妄念不動。故曰住)蹔者促時也。因散亂久矣。不能常攝。且以三昧定力。蹔止其念。故如獼猴之身有所繫等喻訓曉之。唯困饑渴者。喻不能徧緣諸境也。須臾住止者。喻妄念蹔止也。凡夫下。法合結名。

　　△二微塵三昧。

　　云何名為微塵三昧。謂於三昧。少分相應。譬如有人。常自食苦。未曾食甜。於一時中。得一虗蜜。到於舌根。增勝歡喜。倍生踊躍。更求多蜜。如是行者。經於長劫。食眾苦味而今得與。甘甜三昧。少分相應。名為微塵。

　　以微塵立名者。只明定力纔得少分耳。故云少分相應。譬如下。人喻修觀者。苦喻世間塵勞。甜喻三昧靜境。一時食甜。歡喜更求多蜜者。其人得蜜味之甜。方知向食之苦。而故欲求多也。喻初修凡夫。一時少分與三昧相應。以靜中之樂。方知向日散亂之苦。而亦更求深定。如彼求蜜也。如是行者下。雖是合文。實乃法喻並言。故云甘甜三昧。以少分下結名(雖曰少分。已覺功夫入手。不肯放下。所以多求)。

　　△三白縷三昧。

　　云何名為白縷三昧。謂凡夫人。自無始時。盡未來際。今得此定。譬如染皂。多黑色中。見一白縷。如是行者。於多生死黑闇夜中。而今方得白淨三昧。名之為縷。

　　白縷為喻。即白色絲縷也。借此顯定。故云三昧。凡夫下。明已往之久也。盡未下。明未來之久也。今得此定者。意謂凡夫自無始以來。若不遇此觀。縱至盡未來際。未免常在生死黑暗中也。何幸今得此定。是於菩提有分也。譬如下。正說喻。然黑中見白者。何勝喜幸。以其從來未見。今則始見故喜也。如是行者下。法合。以生死黑闇長夜。合喻中之染皂黑色也。而今方得白淨三昧者。合喻中見一白縷也。謂久在生死。忽得三昧。不被煩惱擾心。何勝其喜也。然既云黑中見白。似初見道之義。名之為縷一句。譯人欠穩。當云。名如白縷為正。

　　△四起伏三昧。

　　云何名為起伏三昧。所謂行者。觀心未熟。或善成立。未善成立。如是三昧。猶稱低昂。名為起伏。

　　觀心未熟者。未得純熟也。此但標住。或善下釋。良以工夫未熟之時。起落不定。有時定慧調勻。故云或善成立。有時偏枯不均。故云未善成立。如是下。指定結名。如善成則昂。未成則低。昂者為起。低者為伏。從工夫得名。故曰起伏三昧(問。前云黑中見白。解為見道。今又云起伏者。將非見道而後又迷耶。答。前解見道者。似見道也。未及純真。猶有恍惚。總言未純。蹔許而已)。

　　△五安住三昧。

　　云何名為安住三昧。修前四定。心得安住。善能守護。不染諸塵。如人夏中。遠涉沙磧。備受炎毒。其心渴乏。殆無所堪。忽得雪山甘美之水。天酥陀等。頓除熱惱。身意泰然。是故三昧。名為安住。

　　修前下二句。謂初從凡夫。發心修定。自淺至深。可謂愈後愈熟。打成一片。而不致流散。故云心得安住也。善能下。出安住之相也。諸塵即所緣之境。染即能緣之心。今不染即守護。可謂心境寂寂。定慧如如。安住之相是此也。如人下。更喻三昧之樂相也。夏中者。即酷暑之際。人者。遠涉行路之人。沙磧者。言路途無土。純是熱沙。而上則日炙。下則沙蒸。故云備受炎毒也。其心渴乏。殆無所堪者。即渴極無救。待死之時也。忽得下。即救渴解乏也。然渴乏既解。則得大安樂。故云身意泰然也。應知此文。有喻無合。若合之。如人之人。喻修定行人。夏中炎熱。喻生死中具諸煩惱也。遠涉沙磧者。喻久受生死也。備受炎毒者。喻五欲攻心。煩惱取著。恒受眾苦也。其心下二句。喻生死因果無可相救也。忽得下。喻不期而遇。幸得此經。依修此定也。天酥陀。喻此經最上法味也。頓除熱惱者。喻頓除生死。顯是頓教大乘也。身心泰然者。喻定中受享法樂也。

　　△六定成果德。

　　入此定已。遠離惑障。發生無上菩提之芽。速登菩薩功德十地。

　　初句即安住三昧。定力成就也。惑障。不出煩惱所知二種。因定即滅。故曰遠離。發生下。乃菩提初起之相。故曰芽。速登下。乃定成頓證之德也。然既登十地。必將欲成佛也。起信云。十地菩薩。於色究竟天。現最高大身。究竟成佛。今登十地。又曰功德。言十地菩薩。以無間道。任運相應為功。一念生相無明盡。即入妙覺成佛。曰德也。以上薄伽示眾一大科已竟。

　　△三聞品獲益。

　　爾時會中。無量人天。聞此甚深諸菩薩母。不可思議大陀羅尼已。九萬八千諸菩薩等。證歡喜地。無量眾生。發阿耨多羅三藐三菩提心。

　　無量人天。總標也。聞。即所聞之經。及陀羅尼呪。九萬下。分別功德也。證歡喜地。即初地也。無量下。初發大心也。既曰阿耨菩提。超過二乘倍倍矣。

　　△七究竟成佛二。一品題。

　　成佛品第十二

　　廣明印呪助觀。究竟成佛。故名成佛品。

　　△二經文八。一經家敘置。

　　爾時薄伽梵。能善安住清淨法界。三世平等。無始無終。不動凝然。常無斷盡。大智光明。普照世界。善巧方便。變現神通。化十方土。靡不周徧。是薄伽梵。告文殊師利菩薩摩訶薩言。

　　此經家敘佛三身圓現。應物德也。能善下六句。敘佛法身性土也。以身與土冥。不可思議。故曰能善。能住即身。所住即土。能所凝然。故曰安住。法界者。一真性土也。法謂法性。界即是土。亦非界言界也。清淨者。性土之德相也。以當體澄湛曰清。蕩無纖塵曰淨。三世平等者。約竪言。但標住。無始無終下釋義。謂法身如來。本無生滅。故無始終。盡一切時。無物可遷。故曰不動。真常獨立。故曰凝然。永無二死。故曰常無斷盡。乃敘佛法身。體不遷動。身土冥然。無時不在。無處不徧之謂也。大智光明。普照世界者。敘佛報身也。謂報身如來。以智為體。內以智光。照真法界。外以身光。照應大機。是也。善巧方便。變現神通等。敘佛應化身也。以隨機應物。故云善巧方便。十界同倫。故曰變現神通。水月分身。隨感必應。故曰化十方土。靡不周徧。以上敘佛三身。應物已竟。是薄伽下。敘告文殊。

　　△二標列三密。

　　瑜伽行者。觀月輪已。應觀三種大秘密法。云何為三。一者心秘密。二者語秘密。三者身秘密。

　　瑜伽云相應。謂手印真言觀想。三種互應。故曰瑜伽。行者。指修觀之人。觀月輪。即前文云。月即是心。心即是月。已者即觀想成就也。應觀下。更教與相應秘法。以助之也。

　　△三逐一分別八。一心秘密。

　　云何名為心秘密法。瑜伽行者。觀滿月中。出生金色。五鈷金剛。光明煥然。猶如鎔金。放於無數。大白光明。以是觀察。名心秘密。

　　滿月表心。即理也。五鈷表五塵。即事也。乃表依理成事之觀也。(鈷者。支分也。譬如金器云幾鈷)皆金色者。金為黃色。表中道。既依理成事不著理。亦全事皆理不著事。乃中道觀也。金剛表堅利。光明表般若。煥然顯光之勝。即五鈷各分也。猶如鎔金者。即合為一體也。放於無數大白光明者。表白淨法不墮數量也。良以凡夫取著五塵。造種種業。隨業受報。永在沉淪。總是染濁。所以佛命行人修觀。觀想月輪。從胸前出。因心無相。用月表之。出生下表融五塵。即法身如金剛之體堅也。光明下表即體之智。能破諸惑。如金剛之用利也。五鈷光明煥然者。表全理成事即一而多也。猶如鎔金者。表事事皆理。即多而一也。放於下。表理事無礙。皆由淨法。周徧圓融。不拘數量也。以是下。結成心觀。

　　△二口秘密。

　　云何名為。語言秘密。

　　唵(一)地室多(二合)婆爾羅(二合)(二)

　　此陀羅尼。具大威力。一切菩薩。成佛真言。是故名為語言秘密。

　　秘謂非口所傳。密謂非心所測。然既非口傳而現今說之者。所謂無言而言。言即無言。借言表呪。名真言是也。此陀下。說呪威神也。能降魔制外。故云具大威力。三世諸佛。因呪助成。故云成佛真言。是故下。結名。

　　△三身秘密。

　　云何名為身秘密法。於道場中。端身正念。手結引導無上菩提最第一印。安置胸臆心月輪中。

　　手屬身根。結成印相。能護外緣不入。能引真智證理。皆不可思議。故曰秘密。道場者。或蘭若中。或林樹下。端身正念。即定相。手結下正明身秘。無上菩提。是佛果最第一印。為秘法。安置下。明安印之處。心月輪中者。表法不離心也。

　　△四教與印相。

　　善男子。我當為汝說其印相。

　　<<PIC>X21p0117_01.gif</PIC>

　　先以左右二大拇指。各入左右手掌之內。各以左右頭指中指及第四指。緊握拇指。作於手拳。即是堅牢金剛拳印。次不改拳。舒左頭指。直竪虗空。以其右拳。著於心上。右拳小指。緊握左拳頭指一節。次以右拳頭指之頭。即指右拳拇指一節。亦著心前。

　　經文甚明。不必再解。但出圖樣耳。

　　△五出印相名。

　　是名引導無上菩提第一智印。亦名能滅無明黑闇大光明印。以結此印。加持力故。十方諸佛。摩行者頂。受大菩提勝決定記。是大毗盧遮那如來。無量福聚。大妙智印。

　　無上菩提。人人本具。以迷妄自背。而不能返。今既發心。欲得修證。恐有阻隔。故假此印以助之。令心不退。直向菩提。是為引導。有向道之益。故名第一智印也。能滅下。又明破惑之益也。良以心既向道。智光愈明。一切無明癡暗。自然消滅。故云大光明印。以結下。加持即是持呪。以呪之神功摧發曰力。是以印能引觀。呪能助印。三業既正為能感。十方諸佛為所感。如水澄月現。感應道交。故有諸佛摩頂授記。然既云勝決定記。則知成佛必矣。是大下。總結智印。梵語毗盧遮那。此云遍一切處。即法身如來之名也。無量下。顯智印稱法身之無量。福亦無量。故云福聚。大妙智印者。印即是福聚。以稱性無量故曰大。超出情謂故曰妙。引證菩提故曰智印。

　　△六教與觀相。

　　爾時行者。結此印已。即作此觀。一切有情。共結此印。持念真言。十方世界。無三惡道。八難苦果。同受第一。清淨法樂。我今首上。有大寶冠。其天冠中。五佛如來。結跏趺坐。我是毗盧遮那如來。圓滿具足三十二相。八十種好。放大光明。照十方界。利益安樂一切眾生。如是觀察。名入毗盧遮那如來最勝三昧。

　　一切下。是如來教與公物之心。不忍自成。而欲法界眾生共成也。作觀者。即諸緣不動。正念運想。我既結印。觀想一切有情。共結此印。又云持念真言時。亦觀想一切有情。皆持真言。若自己觀成。而一切皆成矣。十方下。又觀想拔苦與樂也。十方者。遍一切處。必兼盡一切時。無三惡道者。地獄化為天堂。鬼畜立成善道。八難皆得解脫。苦果轉為樂果也。以性中本無。眾生妄受。今令返妄歸真。故諸苦頓息也。以上即自離苦時。一切皆離。乃大悲拔苦之印觀也。同受下。謂自己受樂時。一切皆樂。稱性之樂。故云法樂。樂而不著。故云清淨。同佛所證。故云第一。又顯大慈與樂之印觀也。我今下。觀自己身相。同毗盧相。如今所造毗盧佛。頭戴五佛冠是也。我是下。自觀自身。全體即毗盧。其相好光明。照界利生。皆我法用。此又全體即佛之印觀也。如是下結名(毗盧。即法身佛。三十二相等。即化身佛。光明照界。即報身佛。今行人自達。可謂即凡而聖。即一而三。言三即一。又自成時。眾生皆成。可謂事事無礙。一多相即。大不思議境界。故云最勝三昧)。

　　△七借喻比觀。

　　譬如有人。悟迦盧微妙觀門。自作是觀。我身即是金翅鳥王。心意語言。亦復如是。以此觀力。能消毒藥。一切惡毒。不能為害。

　　譬如下。假設作觀之人。迦盧華梵未詳。然既云我身即是金翅鳥王等。理應觀亦如是。謂人作此觀。全身即是金翅鳥王。以此下。明觀成利益。以金翅鳥。能辟諸毒。故一切惡毒。所不能害。

　　△八法合觀益。

　　凡夫行者。亦復如是。作降伏坐。身不動搖。手結智印。密念真言。心入此觀。能滅三毒。消除業障。增長福智。世出世願。速得圓滿。八萬四千諸煩惱障。不能現起。恒河沙等所知重障。漸漸消滅。無漏大智能斷金剛般若波羅蜜。現前圓滿。速得阿耨多羅三藐三菩提。

　　行者。合喻中有人。亦復如是。總合前喻。坐言降伏者。以三業相應。魔不能入。故立此名。身不下四句。合前悟迦羅觀門也。能滅三毒等。合前能消毒藥也。增長福智等三句。及後無漏大智下。合前我身即是金翅鳥王。心意語言。亦復如是也。煩惱不現。所知障滅者。合前一切惡毒。不能為害也。良以能滅惑障。能增福智。及大智能斷般若現前。既云速得阿耨菩提。即是由究竟成佛。皆觀印真言之力成就。而誠為廣大靈通。不可思議之法門也。

　　△四文殊稱讚。

　　爾時文殊師利菩薩。白佛言。希有世尊。希有善逝。如來出世。過優曇華。假使出世。說是法難。如是心地三種秘密無上法輪。實能利樂一切眾生。入如來地及菩薩地真實正路。若有眾生。不惜身命。修行此法。速證菩提。

　　善逝者。稱佛能善往菩提之號也。然雖以希有讚佛。實讚此法。以觀印真言。破惡增智。速成菩提。可謂善往菩提者也。如來出世固難。說此心法觀印等猶難。何也。以是時方說。皆喻優曇之難遇也。故云假使等。如是下。稱讚三種秘密。謂得此成佛。故云無上。功不唐捐。故云真實。為成佛之達道。故云正路也。若有下。明法門雖勝。須得其人。果得正人君子。遇此法門。深生慶幸。有道可圖。不知有身。故云不惜身命等。假如一有顧利害之心。護惜身命。未免有始無終。未必速成。豈法門之不效。乃行之不力也。學者珍重之。

　　△五甲冑妙觀三。一略標名義。

　　爾時佛告文殊師利菩薩言。若有善男子。善女人。欲得修習三種秘密。成佛妙門。早獲如來。功德身者。當著菩薩三十二種大金剛甲。修此妙觀。必證如來清淨法身。

　　欲得下。欲者要也。即舉心要得修行習學也。皆諸佛之心法。故曰秘密。而修此成佛。故曰法門。此但舉能證之觀也。早獲下。即所證之佛果也。當著下。明助道之勝行也。言其欲習妙觀成佛。先發四弘六度大願。由願護持行。如甲冑之護身也。然甲能護身。亦能破敵。喻四願六度。亦能自利。亦能利他。以甲冑既成。作觀之時。惑不能障。魔不能侵。故曰必證等。

　　△二徵名廣釋。

　　云何名為三十二甲。一者。於無量劫。為眾生故。不厭生死受苦大甲。二者。誓度無量有情。乃至螻蟻不捨大甲。

　　此二以大悲普濟為甲。然甲冑雖多。不出菩薩四弘誓願及六度法。謂既欲得法成道。須發弘誓度生。而菩薩行中。理之當然也。於無量下。謂成道雖欲速證。度生不厭時長者。得延促無礙之力也。不厭生死受苦者。以能達生死不礙涅槃也。誓度下。正明大悲普濟也。然度生不獨人道一類。乃至螻蟻之微。其佛性是同。不忍遺之。故云誓度。此二即眾生無邊誓願度攝。必借甲為喻者。以甲冑護身。不怯強敵。喻弘願護心。不畏難事。精進度攝也。

　　三者。覺悟眾生生死長夢。安置三種秘密大甲。四者。擁護佛法。於一切時。猶如響應。護法大甲。

　　三以悲智為甲。四以護法為甲者。以眾生為無明所覆。生死所纏。無中受苦。如在長夢而不知本無也。是以菩薩說法。警策令悟。更與安置三種秘法。有此悲智。不懼煩難。故如大甲。乃眾生誓度攝。(三種秘密。即心秘作觀。口秘持呪。身秘結印是也)四者。護法如響應者。謂有感即應。弘護如甲也。應知擁護有二種。一者如弘法之處。有天魔外道。擾亂破法。纔能舉心。菩薩隨應。則降伏諸魔。制諸外道。是為擁護也。二者。觀機授法。葢非機不授。亦為護法。此二皆禪慧二度。及法門誓學中攝。以隨機應變。非學不能。

　　五者。永滅能起有無二見一切煩惱。金剛大甲。

　　此以禪慧為甲也。能起者。即諸惑之種子。能起現行故。有無二見。即斷常二見。一切煩惱。該盡五住粗細諸惑。良以首言永斷者。乃行人之大志。而誠如披甲破強敵。故云金剛大甲。即煩惱誓斷。及精進禪慧三度攝。

　　六者。頭目髓腦。妻子珍寶。有來求者能捨大甲。七者。家中所受一切樂具。永不貪著。能施大甲。

　　此以檀度為甲也。而檀度不惜髓腦者。令斷我法二執也。一切樂具不貪能施者。亦難事。乃破慳助勇之甲冑也。此二亦煩惱誓斷攝。

　　八者。能持菩薩三聚淨戒。及不捨離頭陀大甲。

　　此以戒行為甲也。三聚者。攝律儀戒。攝善法戒。利樂有情戒。身心無犯。皎如氷霜。故曰淨戒。即戒度也。頭陀云抖擻。即精進意。謂抖擻精神。能破塵勞。乃破惑之別稱。亦兼度生利物。此誓斷煩惱誓學佛法攝。

　　九者。著忍辱衣。遇諸違緣毀罵鞭打。不報大甲。

　　以此能忍為甲也。柔和忍辱。能敵強暴。真為甲冑。良以不忍則動瞋。現諸醜形。忍能遮醜。如衣遮身也。此修行人最難之事。故以甲冑喻之。即是忍度。亦誓斷煩惱攝。

　　十者。教化所有一切緣覺聲聞。令趣一乘迴心大甲。

　　此以智慧為甲也。定性聲聞。誠亦難化。令趣一乘者。非權智般若不能。即慧度也。迴心者謂轉權入實。迴小乘歸大乘。發菩提心是也。乃眾生誓度攝。

　　十一者。譬如大風晝夜不歇。度諸有情。精進大甲。

　　此以精進為甲也。但風喻可疑。古今大風。未嘗不歇。將非毗嵐風起。不歇壞也乎。若然大風即毗嵐風。譯人欠詳。喻菩薩利物度生。精進不倦。如風之不歇也。能破眾生煩惱生死。如風之壞世也。亦眾生誓度攝。

　　十二者。身心寂靜。口無過犯。修行解脫三昧大甲。

　　此以定力為甲也。身不掉舉身寂靜。心不散亂心寂靜。口無過犯口寂靜。三業俱寂。不染纖塵。正是修行中三解脫也。三昧即禪定。亦煩惱誓斷攝。

　　十三者。生死涅槃。無有二見。饒益眾生。平等大甲。

　　此以定慧為甲也。生死涅槃。本無二相。體即真如。以凡夫迷時。妄見生死。自謂聖人斷惑。高證涅槃。妄起分別。故云二見。今佛令修行人作觀照察。悟萬法唯心。生死本空。即是涅槃。如是二見頓除。則能成道。是為自利也。饒益眾生。又能利他。以真心平等。眾生共具。我既能證。彼豈不然。故以公物之心。或順行逆化。復令他證。是為豐饒利益於眾生也。此皆難行能行。如披甲不懼敵。故取喻焉。眾生誓度。佛道誓成。及禪慧二度攝。

　　十四者。無緣大慈。利益羣品。恒無厭捨。與樂大甲。

　　此以慈為甲也。普觀眾生。皆有佛性。不待有緣而後度之。以結繫憐愛為有緣。尋常陌路為無緣今無緣尚能與樂。何況有緣。故為無緣大慈也。羣品不惟凡類。義兼小乘。恒無厭捨者。慈之不惓也。與樂者。但授與佛法。令其心開見道。受享法樂也。或如常不輕。授佛性記。亦為與樂。是為大慈與樂甲。及眾生誓度。法施檀度。及精進度攝。

　　十五者。無礙大悲。救攝一切。無有限量。拔苦大甲。

　　此以大悲為甲也。有感則應。不失其時。故曰無礙大悲。救攝一切者。救即拔苦。如觀音救八難。離三毒。是也。攝謂攝受。亦如觀音應二求。受瓔珞。是也。以不定方所。亦無期限。故無限量也。是為大悲拔苦甲。亦度生願。及檀度攝。

　　十六者。於諸眾生。無有怨結。恒作饒益。大喜大甲。

　　此以大喜為甲也。宿怨必解。現怨不結。歡喜攝受。念念不忘。故云恒作饒益。亦誓度眾生。及慧進二度攝。

　　十七者。雖行苦行。不憚劬勞。恒無退轉。大捨大甲。

　　此以大捨為甲也。憚者畏也。劬者勤也。因慈悲歡喜。雖勤勞度生。不憚其煩。亦不知有身。不知有苦。不知有自他分別。不知有親疎揀擇。以平等普視。為大捨也。此法門誓學。眾生誓度。及精進度攝。

　　十八者。有苦眾生。來菩薩所。代彼受苦不厭大甲。

　　此亦大悲救苦為甲也。老病死苦。人不能代。杻械枷鎻。不禁無辜。何能代之。是知菩薩大悲。或遣化人。轉換為替代。或運神通。轉換為替代。或親身示現彼人之相。冥中轉換以代之。雖受眾苦。必不生厭者。會萬法唯自心。不知有苦。向何生厭哉。亦誓度眾生。及精進禪定二度攝。

　　十九者。如觀掌中阿摩勒果。如是能見。解脫大甲。

　　此以天眼為甲也。掌中觀果。言見量之易也。能觀遠近。猶如掌果。中無隔礙。故云解脫。天眼通也。然見之不隔。必度生不難。此亦法門誓學。眾生誓度及禪度攝。

　　二十者。見五蘊身。如旃陀羅。損害善事。無著大甲。

　　此以無著為甲也。既有五蘊為身。必有我執造業。令無漏善事不成。故如旃陀羅。損害善事為喻也。菩薩我法二執全空。故云無著。以無著故。隨流得妙。無非佛事也。乃誓斷煩惱。及戒定二度攝。

　　二十一者。見十二入。如空聚落。常懷恐怖。厭捨大甲。

　　此亦定慧為甲也。六根六塵為十二處。言入者。以根能照境。而境能入根。境能引根。而根亦入境。有互入之用也。一根既爾。根根皆然。故云十二入。聚落言空者。於中無人也。然聚落貴乎有人。入中無人。則生恐怖。菩薩觀此根塵。皆緣生無自性。當體不可得。故懷怖生厭。必欲捨之也。良以盡法界無非根塵之處。將欲捨之。向甚麼處去。是知菩薩以真如妙觀。達根塵萬法唯心。心外無法。即是捨離。亦法門誓學。及禪慧二度攝。

　　二十二者。見十八界。猶如幻化。無有真實。大智大甲。

　　此亦以智為甲也。十八界。即六根六塵六識。各有種類分限。故云界。此亦以無分別智觀照之。了無其實。如幻如化者。相妄也。然相妄之處。性即是真則法執頓空。不造諸業。觸處無礙。當體解脫。亦法門誓學。及定慧所攝。

　　二十三者。行一切法。同於法界。不見眾相。證真大甲。

　　亦以般若為甲也。與前科不同。前以相妄。獨顯破妄之智。此則會相歸性。能達三界萬法。同一真如法界。故云不見眾相。是為能證真如之大智也。(既證真如。即是成佛)乃法門誓學。佛道願成。及定慧二度攝。

　　二十四者。掩他人惡。不藏己過。厭離三界。出世大甲。

　　此以厭世為甲也。既能掩惡。必能揚善。君子之德也。既不藏過。必假懺悔。心口之實也。既厭三界。必求出離。成道之器也。亦佛道誓成。及慧度攝。(問。此經大乘。機必大根。既厭求出二乘何別。答。博地凡夫。縱發大心。若不厭求離。焉能出世。且約凡夫說。若深位菩薩。又當別論)。

　　二十五者。如大醫王。應病與藥。菩薩隨宜演化大甲。

　　此亦以智慧為甲也。應病與藥者。藥病相投。而一劑病愈也。以手到病除。故名醫王。喻菩薩隨宜演化。一言投機。眾生受度。然非深位菩薩不能也。非前科初心者可比。乃佛道誓成。眾生誓度。及慧度攝。

　　二十六者。見彼三乘。體本不異。究竟迴心。歸一大甲。

　　此以智慧辯才為甲也。三乘即聲聞乘。辟支佛乘。一佛乘。其品格雖殊。佛性是同。故云體本不異。然三乘是權。一乘是實。菩薩以無礙辯才。與之會三歸一。同入佛乘。無權實之分。令彼迴心歸於佛道。當得成佛。亦度生願。及慧度攝。

　　二十七者。紹三寶種。使不斷絕。轉妙法輪。度人大甲。

　　此亦智辯為甲也。欲得紹隆三寶佛種不斷者。須得代佛揚化。傳法度生。以投機之教。受化者廣。故云妙法輪。度人者。非智慧辯才。忍辱柔和則不能。雖因度人為甲。實以忍辱智辯為甲也。乃佛道誓成。眾生誓度。及忍慧二度攝。

　　二十八者。佛於眾生。有大恩德。為報佛恩。修道大甲。

　　既云修道。非定慧為甲不能也。佛為眾生。從本垂跡。建立法門。誓度眾生。同成佛道。是為佛之大恩也。而諸眾生。雖投身殞命。不能報萬分之一也。言為報佛恩修道者。以修道必能成道。成道必能度生。而不違佛命。不負己靈。自他皆利。始報佛恩也。此法門誓學。佛道誓成。及精進忍慧三度所攝。

　　二十九者。觀一切法。本性空寂。不生不滅。無垢大甲。

　　此亦以智為甲也。以無分別智。觀一切法。皆清淨洞然。了無一法當情。故云本性空寂。下二句釋義。以凝然不動。故不生滅。蕩無纖塵。故云無垢。以觀智為甲。乃佛道誓成。定慧二度攝。

　　三十者。悟無生忍。得陀羅尼。樂說辯才。無礙大甲。

　　此亦以智辯為甲也。性本無生。亦復無滅。忽然覺了。故云悟。默契於心。故曰忍也。陀羅尼。為佛心印。得此則當成佛。即實智證道之謂也。樂說辯才者。權智度生之謂也。即權達實。故云無礙。護生成道。故云大甲。乃佛道誓成。眾生誓度。及定慧二度攝。

　　三十一者。廣化有情。坐菩提樹。令證佛果。一味大甲。

　　此以法施檀度為甲也。前科悟無生忍。乃自成佛果。為自利之智。也此又廣化有情。坐菩提樹。令證佛果者。全屬利他也。一味者。一乘法也。以既能廣化。令證佛果。必無三乘。五性之別。故云一味。亦成道度生。及法施檀度攝。

　　三十二者。一剎那心。般若相應。悟三世法。無餘大甲。

　　此以般若為甲也。剎那者。時之促也。般若者。觀照之智也。一剎那心等者。即少時之間發心。便與般若相應。以此般若。照三世萬法。為一般若自心。所謂心外無法。故曰無餘。此佛道誓成。及定慧二度攝。

　　是名菩薩摩訶薩。三十二種金剛大甲。

　　總結可知。

　　△三結成福利。

　　文殊師利菩薩。若有善男子。善女人。身被如是金剛甲冑。當勤修習三種秘密。於現世中。具大福智。速證無上正等菩提。

　　初句是佛呼名。菩薩二字似乎譯人誤加也。以佛稱弟子。但呼其名。不以菩薩為尊稱也。若有下。舉能修之人。身被下。明修習之具。儒典云。工欲善其事。必先利其器。此亦如是。以金剛甲冑為利器。修三秘密為善事。於現下。正顯功効也。然既云現世。則不待長時。既云具大福智。則成兩足之尊。究竟覺道。故云菩提。中道了義。故云正等。出世獨尊。故云無上。一生事辦。故云速證。

　　△六文殊讚謝。

　　爾時大聖文殊師利菩薩摩訶薩。及諸大眾。聞佛所說三種秘密心地妙法。及三十二金剛甲冑。一切菩薩所應學處。各脫無價瓔珞寶衣。供養毗盧遮那如來。及十方尊。而讚佛言。善哉善哉。薄伽梵。演說無邊菩薩行願。利益安樂一切眾生。捨凡夫身。使入佛地。

　　善哉已前。皆經家敘置也。爾時下。敘能讚之人。聞佛下。敘所聞之法。各脫下。敘供養之具。聞法必待供養者。謝法之表也。供養必脫瓔珞者。取貴重也。又供以衣者。以脫衣必赤體。表解脫得見本體也。供養毗盧遮那佛者。表智因必達法身也。及十方尊者。表諸佛道同也。讚佛者。以感謝必借言表也。善哉下。方是文殊讚詞。演說下。述表佛意也。無邊菩薩行願者。所被之大機。及所行之大道志願也。然行即三秘妙觀。願即金剛甲冑也。然非願不能引行。亦非行不能成願。以行願相導。是為真實利益也。而能令一切凡夫眾生。趣入佛地。可為大安樂處矣。

　　△七發願流通。

　　今者。我等海會大眾。為報佛恩。不惜身命。為諸眾生。徧諸佛土。分別演說此微妙法。受持讀誦。書寫流布。令不斷絕。惟願如來。遙垂護念。

　　為報佛恩。及度眾生。必以不惜身命為願者。以入五濁惡世。嗔濁難化。必假忍辱以待之。設或一顧身命之為重者。佛法必不能行。而眾生必不能度。則佛恩亦不能報之矣。所以菩薩。縱有惡罵捶打。皆悉能忍。而目前雖不能從化。亦可以久而圖之也。徧諸佛土者。其弘法又不止於一處也。為諸眾生者。其度生又不止於一類也。分別猶不止於一法。演說猶不定於權實。以即實而權。不妨分別。即權而實。不失微妙。度生以演說為重。所以居先。修行以受持為重。所以次之。讀者熟文解義。誦者吟咏資神。染翰為書寫。頒行為流布。竪徧一切時。橫徧一切處。令法輪常轉。三寶永住。故云令不斷絕也。惟願下。哀懇佛加也。言遙垂護念者。謂本師在娑婆。流通徧他土。不假佛力遙加。恐自力不能也。護者。不致退墮。而念者。必在垂慈也。

　　△八聞品成益。

　　爾時大會。聞此妙法。得大饒益。不可稱計無數菩薩。各得證悟不退轉位。一切人天。皆獲勝利。乃至五趣一切有情。斷諸重障。得無量樂。悉皆當得阿耨多羅三藐三菩提。

　　所聞是同。會處各異。所以證有淺深。位有等次。無不皆以阿耨菩提為果證也。以上正宗分大科已竟。

　　△三流通分。

　　上科發願流通。據理判之。當入流通分。奈有聞品獲益一科所隔。多譯人安置失詳。今將錯就錯。蹔寄於彼。但將囑累為流通。分二一品題。

　　囑累品第十三

　　叮嚀付託曰囑。賴爾宣傳為累。良以佛住世時。佛自宣說。後世弘通。貴在得人。以得人則興。失人則廢。故有付囑。流布遐方萬古。為品題。依用得名也。

　　△二經文十三。一如來告眾。

　　爾時釋迦牟尼如來。告文殊師利菩薩等阿僧祇海會大眾言。

　　文殊大士。既為佛母。輔佛揚化。出於本心。何待囑託而後為耶。葢非古佛不能證。非智者不能擔。故託文殊一人。而普告眾會。意在證明取信耳。梵語阿僧祇。此云不可數。以數多無量。故云海會。

　　△二敘已修成。

　　我於無量那庾多百千大劫。不惜身命。頭目手足。血肉骨髓。妻子國城。一切珍寶。有來求者。悉用布施。修習百千難行苦行。獲證大乘心地觀門。

　　那庾多即那由他之梵言不同耳。此云千萬億。至百千大劫者。只言時長也。不惜身命等。總言苦行即檀度也。有來求者悉用布施之言。然說之則易。行之實難。佛能行之。故自敘警眾也。修習下。難行苦行。雖云百千。總不出六度所攝。萬行圓修也。獲證下。謂心地法門。非徒然而得。皆從苦行中獲證也。葢未及付囑。而先示此者。令生珍重故也。然則如來大聖。尚不易得。法會大眾。豈作等閒也。應知檀度。但能修福。餘五皆能成道。非戒不能生定。非定不能發慧。非精進忍辱不能成終。非慧不能證果。雖以五度成道。若不行檀度。則果中不具相好眾德。亦無人天供養。所以諸度之中。檀度為首。故佛總述。警眾之如此也。

　　△三囑累流通。

　　今以此法。付囑汝等。當知此甚深經。十方三世。無上十力之所宣說。

　　初二句。正囑累。將法委託曰付。以言叮嚀曰囑。當知下。證諸佛共說。非一己私談也。良以三界唯心。即心為地。能觀者。究竟解脫。不能觀者。究竟沉淪。由是人天莫測曰深。權小猶迷曰甚深。亦總詮正宗之始末。故曰經也。無上十力即佛。謂諸佛皆具十種智力。能知一切。唯佛為上。更無上者。以智目佛。故云無上。十力者。一是處非處力。(知一切因緣果報定相。從如是因緣。生如是果報。不生如是果報。悉知之故)二業智力。(知一切眾生。過現未來。諸業諸受故)三定力。(知一切諸禪三昧故)四根力。(知他眾生諸根上下故)五欲力。(知他眾生。種種欲樂故)六性力。(知世間種種情性故)七至處道力。(知一切道至處相故)八宿命力。(知一世。乃至百千世中。姓名苦樂。壽命長短等故)九天眼力。(見眾生生時死時。善道惡道等故)十漏盡力。(自知我生已盡不受後有故)。

　　△四說經妙益。

　　如是經寶。最極微妙。能為有情。一切利樂。於此三千大千世界。十方諸佛國土之中。所有無邊諸有情類。傍生餓鬼。地獄眾生。由此大乘心地觀經。殊勝功德。威神之力。令離諸苦。得受安樂。如是經力。福德難思。能令所在國土豐樂。無諸怨敵。

　　經以寶稱者。貴重也。謂心地之法。觀者成佛。故尊貴如寶也。經屬能詮。因所貴能。故曰經寶。次句標妙。能為下正釋妙義。於此下。充滿法界。該盡含生。皆此經所益之類也。由此下。顯經之神功也。令離下。顯神力之効也。如是下。明妙超意表也。能令下。明國土之利也。以其封疆寧靜故無怨。雨晹順時故豐樂。

　　△五喻同如意。

　　譬如有人。得如意珠。置於家中。能生一切殊妙樂具。此妙經寶。亦復如是。能與國界無盡安樂。

　　珠名如意者。謂珠能出寶。如人之所意故。名如意。喻此經寶。人若妙悟。無盡法財。亦如意。故然珠置家中。能生樂具。喻經在之處。能生吉祥。故云此妙經寶亦復如是。法乃諸佛慧命。凡聖福田。所以天龍護佑。風雨順時。自然受享太平豐盛之樂。又令作觀之人。速發神解。受享法性涅槃之樂。故曰無盡安樂。

　　△六喻同天皷。

　　亦如三十三天末尼天皷。能出種種百千音聲。令彼天眾受諸快樂。此經法皷。亦復如是。能令國界最勝安樂。以是因緣。汝等大眾。住大忍力。流通此經。

　　三十三天即忉利之華言。在須彌山頂。四方各八天。共三十二。中間帝釋統之。總名三十三天。皷在彼天。故名天皷。末尼此云如意。以如意名皷者。謂自然出音。不用人擊。如彼諸天之意。故云如意。又能宣演十善因果等法。故曰種種。警䇿諸天。不敢放肆。令彼天眾受享自然天福。故云快樂。此經下。法合。經合天皷。故云法皷亦復如是。能令下。正明法皷之益。以經詮權實諸觀諸義。善投眾機。依教奉行。得證妙果。永離二死。故云最勝安樂。以是下。承前復囑。然流通必囑忍力者。以末法弘經。眾生惡見不信。必加柔和忍辱。方便待之。久而可以從化也。

　　△七較量顯勝二。一文殊問福。

　　爾時文殊師利菩薩。白佛言。世尊。希有如來。希有善逝。乃說甚深大乘微妙心地觀經。能廣利益大乘行者。唯然世尊。實為深妙。若有善男子。善女人。能持此經。乃至一四句偈。如是之人。得幾所福。

　　如來。善逝。十號之二。兩個希有為讚辭也。乃說下正讚希有。以其心地之妙。利益之廣。非佛不能盡其詳。今能說之。舉世罕遇。故云希有。唯然者。諦信之辭。實為下。明信之義。若有下。指人問福。良以大乘行者。一遇此緣。如鯉躍龍門。喜幸之甚。而固不待問。自有勝福也。假如士農工商。各有其務。或忙中偷閒。受持一偈。如是之人。未嘗無福。願今說之。令彼生信。故云得幾所福。

　　△二佛與較量四。一七寶供佛功德。

　　爾時薄伽梵。告文殊師利菩薩言。若有善男子。善女人。於恒河沙三千大千世界。滿中七寶。以用供養十方諸佛。為一一佛。造立精舍。七寶莊嚴。安置供養佛及菩薩。滿恒沙劫。彼諸如來。所有無量聲聞弟子。亦以供養一切所須。如供養佛。等無差別。如是諸佛。及聲聞等。般涅槃後。起大寶塔。供養舍利。

　　若有下。泛舉世間男女。假欲求福。須是供佛。於恒河下。出供佛堆寶之處最大也。良以一個三千大千世界。量不可測。況以恒沙較之哉。滿中七寶者。即以七寶堆滿沙界。以用供養。然供一佛。猶不盡其誠。故供十方諸佛。又復一一佛。造立精舍以安之。復以七寶以嚴之。不唯供佛。兼之菩薩。如是供養。不惟徧一切處。而且盡一切時。故云滿恒沙劫。彼諸下。不惟供佛及諸菩薩。又復供諸聲聞。同佛無異。以上皆現世供養也。如是下。又明滅後之供養也。般涅槃此云入滅度。以寶建塔。而復供養舍利者。顯始終之誠也。舍利者。即靈骨也。夫世間眾生。誠無此事。假設為喻。以較其福也。但於終缺徵審感福之文者。意在因供致福。自然無量。

　　△二四句流通功德。

　　若善男子。善女人。蹔聞信解此心地經一四句偈。發菩提心。受持讀念。解說書寫。乃至極少。為一人說。

　　若善下。出持經之人。蹔聞揀非久參。信解揀非疑鈍。謂此心地法門。縱不能全聞普說。如一句四句之微。但從菩提心中流出。正信冥悟於己。達境惟心。若受持為日課。或讀念以熟文。或解說以講義。或書寫以流行。乃至如四句。及片言。其文辭極少。為眾不多。此但舉行。較在下科。

　　△三較量供福不及。

　　以彼種種供養功德。比此說經所獲功德。十六分中。不及其一。乃至算數譬喻。所不能及。況能具足受持讀習。廣為人說。所得福利。不可限量。

　　初二句。即提前供佛功德。比此下。正較量。而獨言說經者。以其持經雖具六種。而講說為上也。其前供養諸佛等。所獲功德。十六分中。不及說經之一。乃至算數譬喻所不能及者。以其著相不著相漏無漏之不同耳。良以彼人未甞不誠其供。未甞不多其處。未甞不廣其緣。即諸佛未嘗不勝。且盡長時之永。以彼功德至多。而反不及至少者。葢彼徒獲福。此并兼慧。福能助身。慧能助性。助身則身得榮耀。助性則性得融通。是知自性融通。則高登佛位可期。身雖榮耀。猶未免生死輪轉。然尚不及片言之功。況全部哉。故云況能具足等。不啻勺水之較大海。螢翼之比須彌。愈復不足唇齒矣。若夫前人之供佛者。不見有佛。不見有物。能所頓斷。影像俱忘。是為般若導之。不令住相。即為布施到彼岸。豈此能獨達而彼之不能耶。今較量顯勝。彼人且約住相者說。

　　△四女眾流通功德二。一正敘六種流布。

　　若有女人。發菩提心。受持讀習。書寫解說。此心地經。

　　前科中。已有善女人。而此科獨明者。葢女人正信者尚少。況菩提心哉。佛慈警發。故偏言之。受持下。即六種之功(或此或彼。不必全六)。

　　△二更明現未之福二。一後身不墮八難。

　　如是女人。為最後身。更不復受。不墮惡道八難之處。

　　此明因功脫苦也。最後身者。一切眾生。從無始來。久受生死。不得為後身。今則得遇勝緣。喜得受持等。承經功德。再不受苦淪。定克聖望。故為最後身矣。惡道八難准前。

　　△二現身十種勝福。

　　於現身中。感得十種勝利之福。一者增益壽命。二者除眾病惱。三者能滅業障。四者福智倍增。五者不乏資財。六者皮膚潤澤。七者為人愛敬。八者得孝養子。九者眷屬和睦。十者善心堅牢。

　　此明因功獲福也。經詮法性。法性不夭。故感增壽之報。法性無病。故能除病。法性無障。故能除障。性具福智。故持者倍增。經具功德。則不乏資財。性德潤身。故皮膚潤澤。法性尊特。故感人愛敬。持經者即是孝佛。故感孝養之子。持經者心氣溫良。故感眷屬和睦。第十善心堅牢者。由念道之切。而進道之恒。薰成金剛聖種。安有不堅之理哉。

　　△八在處應供。

　　文殊師利。在在處處。若讀若諷。若解說。若寫書。經卷所住之處。即是佛塔。一切天人非人等。應以人中天上上妙珍寶。而供養之。所以者何。若此經典所在之處。即為有佛及諸菩薩緣覺聲聞。何以故。一切如來。修行此經。捨凡夫已得阿耨多羅三藐三菩提。一切賢聖。皆從此經得解脫故。

　　所在之處。徧於諸方。故云在在處處。若讀若諷下。言六種各專其一也。以經詮法身舍利。故有經之處。即如佛塔也。一切下。明可供養之人。謂有經之處。既如佛塔。故一切天人。皆應供養。天即四王以上者。人即日月以下者。非人即七部鬼神。(七部即八部除天之外。謂乾闥婆等是也)及諸鳥獸等。以果報雖別。而佛性是同。以供佛者。皆得成佛。故云應以人中天上貴重之物供養之。所以下。徵釋應供之意。若此下。謂經在之處。即是住世三寶。何以下。又重徵。一切下。再釋。謂一切如來修行時。皆依此經心地熏修觀門三秘。所以捨凡下。明因修得益。已者。即生死永盡也。得阿耨等。即佛果必成也。一切下總結歸經。收盡賢聖。皆依此經解脫也。葢因觀門之廣。故收機之重也。故云一切等。

　　△九滅後勝利四。一法師同佛。

　　文殊師利。我涅槃後。後五百歲法欲滅時。若有法師。受持讀習解說書寫此心地經眾經中王。如是法師。與我無異。

　　後五百歲。即鬬諍堅固之時。人多上慢。正法難行。加之邪道熾盛。佛法將於掃地。故云法欲滅時。雖此經載於方冊。而弘通貴在得人。故云若有等。受時下。明法師非一種。皆為流通聖道。若夫建大法幢。唯解說為最。何也。以利他之道。貴乎開示。意在眾生從化者多矣。眾經下。謂經詮心地。心統萬法。故尊為王。如是下法師即能持能說之人。我即如來自稱。與我等者。因法勝則顯人尊也。又能全身擔荷。徹底為人。秉智慧之寶炬。破幽闇而恒明。具無礙之辯才。轉妖邪以歸正。故曰如是法師。與我無異。

　　△二供師獲福。

　　若有善男子善女人。供養尊重此法師者。即為供養十方三世一切諸佛。所得福德。平等無二。是名真法供養如來。如是名為正行供養。

　　法勝人尊。故可供養。即為下。一切諸佛。應化雖別。法身是同。弘法之人。雖末世凡軀。本發心願。道同諸佛。慧命不異。故供一師即同諸佛也。所得下。因供致福。既法師同佛。故所獲福德。與供佛福德。平等無二。是名下。謂供養之時。至誠尊重以敬人。即是敬法。而心法相合。是名真法供養如來也。如是下結顯。謂供養之時心與道合。即是正行。故印為正行供養。

　　△三徵釋其義。

　　所以者何。是大法師。在無佛時。為濁惡世邪見有情。演說甚深心地經王。使離惡見。趣菩提道。廣宣流布。令法久住。如是名為無相好佛。一切人天。所應供養。

　　初句徵起。謂所以供養法師。與供諸佛功德平等者。義在於何也。是大下釋之。正謂佛在世時。佛能教化。佛不在世。法師教化。為濁下。顯其難行之能行。故道同諸佛也。論時也濁。論機也惡。其見也邪。然此法師。能於濁世惡輩邪見有情之時。不畏其濁惡。不厭其邪見。演說甚深心地經王。可謂濁惡世之津梁。幽黯室之明炬。故使離惡見趣菩提。至於弘徧十方。故云廣宣流布。使佛脉常存。故云令法久住。如是者。指其人。名為下。尊其號。雖無三十二相。八十種好。以其道同於佛。名為無相好佛。何其尊哉。一切下。結勸應供。

　　△四供者佛記。

　　若有善男子。善女人。合掌恭敬此法師者。我授無上大菩提記。是人當得阿耨多羅三藐三菩提。

　　合掌下。謂敬之誠。我授下。謂酬之當。無上等。即是佛果。授者。即是說與。記者。令彼不忘。謂因中說與。果記當來。是名授記。是人即得記之人。由因致果。故云當得等。

　　△十報恩利益四。一明報恩讀念。

　　若人得聞此心地經。為報四恩。發菩提心。若自書。若使人書。若讀念通利。

　　心地經者。一部之總名。為報四恩等。乃發心之所為。四恩。即父母眾生國王三寶四種也。原夫妙德等五百長者。聞心地法。不欲樂聞。佛為引彼發心。說四恩應報。非菩提心。不能報之。妙德等聞之。遂能發心。佛今雖不明提其人。意在引彼勸眾也。然既聞此經。既發大心。須當流通。故勸云若自書。若使人書。亦兼刻印。更要熟文。故有讀念。(念即誦也)文熟而後生慧。必深悟佛旨。故曰通利。雖書持讀念。皆有利益惟通利為重。通者文義互融。利者縱橫無礙。

　　△二明獲福無邊。

　　如是人等。所獲福德。以佛智力。籌量多少。不得其邊。

　　籌者算也。量者度也。然佛智不能籌量者。謂稱性之福。無可較也。

　　△三明諸天衛護。

　　是人名為諸佛真子。一切諸天梵王。帝釋四大天王。訶利底母五百眷屬。你羅䟦多大鬼神王。龍神八部。一切聽法諸鬼神等。晝夜不離。常當擁護。

　　既通利佛旨。有繼述之功。故為諸佛真子也。一切下。正明衛護。梵王即色界天主。帝釋即忉利天主。佛佛成道。請佛說法者。此二天也。四大天王等。皆外護也。訶利底母。即鬼子母之梵言。你羅䟦多。即鬼子母之子名也。為大鬼王。五百眷屬。是其所統。晝夜不離者。一為聽法。一為擁護。聽法者為己。擁護者承願。

　　△四明增長慧辯。

　　如是佛子。增長念慧。與無礙辯。教化眾生。令種佛因。

　　增長則自利。教化則利他。然利他必假無礙辯者。謂末世弘經受道者寡。須假辯才以警眾也。令種佛因者。內有隱意。良以根有利鈍。智有淺深。惑有重輕。功有進怠。或有根利智深。惑輕而精進者。能於言前頓悟。不待多言為贅辭。則片言隻字令其承當也。其次或根利智深。而惑重少怠者。與分別開示。令其發心行道。雖不能頓成。久之可以見道也。再其次者。即鈍根無智。且障重多怠。正用無礙才華。假之因緣譬喻。令其生信。知有三寶。目下雖不能克證。與之薰習成種。作當來成佛之正因。故云令種佛因也。

　　△十一臨終見佛二。一明見佛三業不亂。

　　文殊師利。如是善男子。善女人。臨命終時。現前得見十方諸佛。三業不亂。

　　善男女。仍是聞經通利之人。臨終見佛者。謂父母所生之身。既以精血成形。終有殞滅。故云臨終。然一生所辦受持通利之功。未來聖位。人所未見。寄於臨終境相。則知因果之昭然矣。葢見佛不亂。即定也。定能生慧。故下文有三十種清淨。

　　△二明三業各有十益三。一明身業十種清淨。

　　初獲十種身業清淨。云何為十。一者身不受苦。二者目睛不露。三者手不掉動。四者足無伸縮。五者便溺不遺。六者體不汗流。七者不外捫摸。八者手拳舒展。九者容顏不改。十者轉側自如。由經力故。有如是相。

　　此身業不亂。為清淨得法之人。受享法樂。雖果報身。臨終之時。不受支節疼痛之苦也。目睛不露者。半開半合。入定之相。見外知內。其自得之如此也。三四亦定相。謂向無蘊養。臨終之時。如螃蠏下湯鍋。未免手脚忙亂。此則不掉不縮。即坐脫之相也。五六亦定相。若世間常人。皆隨業轉者。則便溺污身。津流滿面。此則不遺不流。定力之持也。七八亦定相。常人慞惶無措。故向外捫摸。空手成拳。恨徒然一世。此則外不捫摸。舒展自由者。乃三昧受用之表也。九十亦定相。若常人面現死相。身重難移。此則面不改容。身猶轉側。皆三昧自如之相也。由經下二句。結歸經力。

　　△二明語業十種清淨。

　　次獲十種語業清淨。云何為十。一者出微妙語。二者出柔輭語。三者出吉祥語。四者出樂聞語。五者出隨順語。六者出利益語。七者出威德語。八者不背眷屬。九者人天敬愛。十者讚佛所說。如是善語。皆由此經。

　　言為心表。邪正難逃。故發言見道也。微妙語。句裏藏機。柔輭語。宛欵成權。吉祥語。聖流嘉兆。樂聞語。文義合機。隨順語。方便善巧。利益語。聽眾開迷。威德語。權實並彰。不背語。正直無私。人天敬愛。則同佛無異。讚佛所說。則恩歸於佛矣。如是下。結歸經力。

　　△三明意業十種清淨。

　　次復十種意業清淨。云何為十。一者不生瞋恚。二者不懷結恨。三者不生慳心。四者不生妬心。五者不說過惡。六者不生怨心。七者無顛倒心。八者不貪眾物。九者遠離七慢。十者疾欲證得一切佛法。圓滿三昧。文殊師利。如是功德。皆由受持讀習通利。解說書寫。深妙經典。難思議力。

　　因得法喜。故不瞋恚。由達怨親平等。故不懷結恨。得大解脫。心故不慳。法性和合。故心不妬。法性含容。故不說過惡。(寄心於口)會他同己。故不生怨心。返妄歸真。故無顛倒。法寶自具。故不貪眾物。達聖凡同體。故遠離七慢。既悟即心成佛。故疾欲證得等。一切下。即富有萬德。一證皆備矣。文殊下。結歸經力。

　　△十二結囑生信。

　　此心地經。於無量處。於無量時。不可得聞。何況得見具足修習。汝等大會。一心奉持。速捨凡夫。當成佛道。

　　萬法唯心。即心為地。一切諸佛。皆從此生。故云心地經。於無下。明非處非時。亦不輕傳也。良以凡外為邪迷所障。說之恐令生謗。二乘為涅槃所縛。說之猶恐持疑。所以法會必擇其處。誨人必待其時。不啻夫優曇鉢華時一現耳。何況下。以輕況重。既云無量處時。求聞名字不可得。何況得見。然見者。即目覩全文也。具足修習者。即依教奉行也。汝等下結勸。大會則不擇聖凡。一心則諸緣放下。奉持則作觀研真。速捨凡夫。則生死永斷。當成佛道。則菩提果圓。夫一期事畢。又能結勸奉持。最後真慈。誠難酬報。良以金口親說。無量處不可得聞。我等何幸。得生中國。親遇聖經。又云於無量時。不可得聞。我等從無始至今。不知幾千萬億生。今始得聞。故知佛語誠不虗設。然雖得見聞。無非方冊。求達深義。反復懵然。何也。以教流中國。自唐憲宗翻譯已來。將千載。未有註疏。不便講演。以致善男信女。罔聞其義。(舟)偶承佛力。謬疏真詮。與諸後人。略通一線。自揣德寡。亦慚愧汗顏焉。

　　△十三海會奉行。

　　爾時文殊師利法王子等無量大菩薩。智光菩薩等新發意菩薩。阿若憍陳如等諸大聲聞。天龍八部。人非人等。各各一心。受持佛語。皆大歡喜。信受奉行。

　　此亦經家敘置。文殊一類。深位菩薩也。智光一類。初心菩薩也。阿若等一類。是佛影響弟子眾也。天龍等類。護法眾也。凡聖交參。同緣一會。同聞隨解。秉任奉持。故云各各等。身心慶快。故云皆大歡喜。如是修證。故云信受奉行。

　　來舟以此解經功德。祝願
皇圖永固。帝道遐昌。
佛日增輝。法輪常轉。
君聖臣賢。父慈子孝。五穀豐登。兆民樂業。復願生身父母。宗祖六親。脫苦超生。往生淨土。更願剃度
恩師。嗣法和尚。及授戒十師等大寂定中。高增品位。亦願自身。復願亡徒自璿自瑄。及本寺先亡後化法子禪侶等。承經功德。早登覺岸。及諸助刻緇素道伴。現身增延福壽。當來共證菩提。四恩總報。三有均資。法界含靈。同圓種智。

大乘本生心地觀經淺註卷第八(終)


