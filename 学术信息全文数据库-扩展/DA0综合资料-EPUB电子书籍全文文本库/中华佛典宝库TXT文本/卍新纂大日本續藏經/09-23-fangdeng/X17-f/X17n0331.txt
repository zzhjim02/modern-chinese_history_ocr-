卍新纂大日本續藏經第 17 冊 No. 331 楞伽經合轍


　　No. 331-A 楞伽楞嚴合轍序

　　楞伽以達磨重楞嚴以智者重並為緇門要典而其流通淺深之故亦略相類當楞伽之機者大慧也自覺聖智境界惟證乃知而譯者艱晦其詞使讀者棘口瞠目徐思之又如蚊咬鐵牛了無入處故中下之士不甚躍然當楞嚴之機者慶喜也其落想送難與凡夫頗近又得文士為之潤色讀者如癢得搔各以思惟分別通之至旁引經論之似者為註脚雖復近之彌益戲論自來講席于此二經不過守其師說期無大謬而止至雪浪大師出始盡掃依門傍戶之病一以自心現量出之覺靈山一會重開生面然師舌而不筆聊為人天留一影而已自是而諸師撰述各露鋒頴數年來可謂人握靈蛇至交光之正脉幾于前無古人矣然于楞伽猶未遑也二經並有發明惟憨山老人及今一雨法師耳師少參雪浪夙佩傳心之印浪不拘細節一時門人皆鮮衣𧿧𧿇師獨蕭然一衲三十年無改以大辯才具杜都行浪既化去諸衲子競以瓣香歸師師謙讓未遑而輝山媚川之譽愈不可掩近者結茅于鐵山之麓巢棲茹薇靜照益徹因詮釋二經成若干卷命曰合轍殺青既竟以示不佞命序之余惟無上大覺豈有轍之可合哉顧守轍非也不能合轍而遽欲舍轍尤非也夫性相二宗非所以適涅槃城之兩輪耶至于破相一宗如王良造父然非能廢兩輪而別挾一長也或者欲以此而遺彼亦過矣就二經言之五法三自性八識二無我三科七大不粲然相乎乃若百八句之問山河大地之問拈是見非見而皆曰是舉因緣自然而皆曰非使以宗門家風會之雖通身是口能下一語否然則謂如來禪之外有祖師禪猶第二義也師生平持論在于矯二宗之偏鋒驅顢頇之狂慧觀其所述葢詳哉其言之至于言之所不能詮引而不發躍如也師葢曰吾聊以轍示焉世有絕塵而奔者吾將旦暮遇之耳然則此書之行固浪師之後𦦨亦靈山之耳孫也余家珠塢中去鐵山僅一袈裟地三年來侍師于水邊林下每相與了無可共語之語是編成余竊快焉因題數語于簡末不自知其為門外人也。

　　天啟辛酉重九日吳下菩薩闡提王志堅合十書

　　No. 331-B 楞伽合轍自序

　　易曰盈天地之間者唯萬物然則萬物之在天地者雖多而名相一言可以盡蔽今夫世之人以高明者為天厚載者為地巍然突起者為山汪洋平演者為江海川瀆飛者為鳥躍者為魚走者為獸林林㹅㹅蔚蔚葱葱者為艸木夫高明者是相而天即名也博厚者是相而地即名也巍然突起者是相而山即名也汪洋滉瀁者是相而江海川瀆即名也飛躍是相而魚鳥即名也奔馳是相而獸即名也林林㹅㹅者是相而艸木即名也故知天地之大萬物之多統而論之皆屬名相更無別法是以天不自知為高明地不自知為廣厚山不自知為突起水不自知為汪洋魚鳥不自知為飛躍獸不自知為奔馳草木不自知為蓊欝然而必以高明者為天博厚者為地突起者為山汪洋者為江海川瀆飛者為鳥躍者為魚馳者為獸㹅㹅林林者為艸木一定而不可移易者何居皆是與天地並立而為萬物之最靈者名之曰人是人與天地萬物安種種名立種種相謂之妄想建立又謂之意言境其實天地萬物未始有種種相亦未始有種種名也名相既立於是乎卑高陳焉貴賤位焉有無傾焉妍醜出焉彼此立焉是非興焉於是乎執此名非彼名此相非彼相而彼彼此此是是非非森然柴立於心目之間矣其中有具正法眼者以法眼觀了知天地萬物種種名相原從我人妄想建立本非實有本自如如故雖孑然雜處於天地萬物之中而天地萬物種種名相不能眩惑其耳目而能會天地萬物皆歸於自己不以彼為彼不以此為此不以是為是不以非為非故天地如萬物如而人我亦如於是乎指芥子為須彌亦可殤子為壽亦可呼馬為牛亦可指天作地亦可以能真見天地同根萬物一體不見有絲毫異名異相為障為礙故能得意生身隨心自在旁礴於萬物之內而物莫能拘者由此道也是知名相皆生乎妄想而能了名相本非實有者名正智如如此名相所以為凡聖之通衢也此經所詮除五法外雖別開三自性八識二無我然皆不出五法所謂五法者謂名相妄想正智如如也言八識者謂眼識耳識鼻識舌識身識意識末那識含藏識也言三性者謂妄想自性緣起自性成自性也二無我者謂人無我法無我也葢八識是名相是妄想轉八識成智即是正智是如如此即八識亦五法也緣起自性即名相妄想自性即妄想成自性即正智如如即三自性亦五法也於名相上執我執法執即妄想我法即名相若以正智了此我法本空即證二空無我之真如是則我與無我亦五法也故舉五法而天地萬物乃至世間出世間出世間上上法統攝無遺矣故經云三種自性及八種識二種無我悉入五法又云此五法者聲聞緣覺菩薩及如來自覺聖智諸地相續次第一切佛法悉入其中是知盈天地之間者唯萬物而天地萬物不出名相異生之所迷者迷此諸聖之所悟者悟此何以故以執名相為實有而分彼此起是非由彼此是非皆屬妄想以從妄想故說為迷為異生若了名相本空妄想非有則為正智為如如以從如如正智故說為悟為諸聖此則不唯名無定名相無定相即凡聖亦無定位亦屬名相建立故一舉名相而五法立五法立而一心顯一心顯而一切佛法皆入其中矣初祖達磨云楞伽四卷可以印心是則此經為佛佛授手祖祖相傳之心印如來禪祖師禪之所自出故以佛語心為宗也第此經四教並攝性相通收然性相二宗雖堂皇無異而戶牖各開從上諸師解此經者或依性以解相而宗相者則執相以難性或依相以解性而宗性者則執性以破相故主馬鳴者賓護法宗護法者詆馬鳴所謂操戈入室禍越蕭墻此皆不達唯心唯識之宗一而二二而一者也故凡值經之性相分途處雙引性相併釋之皎如星月各有指歸務令性相二宗如車兩輪並行不悖此余之深意也故命名合轍若由此轍而登路由此路而登不可往之楞伽山頂則一躂可到尚何艱險之有哉時。

　　天啟辛酉歲夏五端陽後三日書于天界講堂
　　　　　　　　　　二楞庵釋通潤謹識

　　No. 331

楞伽阿䟦多羅寶經合轍卷第一

　　明　二楞庵釋　通潤　述

　　凡經題目立名不一有以人彰名有以法彰名有以人法彰名有以法喻彰名以人彰名者如淨名月上女等法彰名者如圓覺涅槃等人法彰名者如勝天王般若等法喻彰名者如金剛般若等此經則以處彰名也楞伽城名此翻不可往在南海摩羅那山頂阿䟦多羅此云無上以此山此城皆是無上眾寶所成故魏譯云住大海畔摩羅那山頂上楞伽城中彼山種種寶性所成諸寶間錯光明赫奕如百千日照耀金山內外明徹日月光輝不能復現皆是古昔諸仙聖賢思如實法得道之處世尊於海龍王宮說法從大海出舉目觀見摩羅那山楞伽大城即便微笑而作是言昔諸如來皆於此城說自所得聖智證法非諸外道邪見乃至二乘所修境界我今亦為摩婆那王開示此法時摩婆那夜叉王以佛神力聞佛音聲見海波浪觀其眾會藏識大海境界風動轉識浪起發歡喜心請佛說法然則此經是摩婆羅夜叉王為發起故即其所居之處彰名也有者云楞伽寶名文殊般泥洹經云文殊身如紫金山其冠毗楞伽寶之所嚴飾有五百種色一一色中日月星辰諸天龍宮世間眾生所希見事皆於中現又首楞嚴三昧經釋提桓因云我於須彌山善法堂上著釋迦毗楞伽摩尼瓔珞以是光明一切天眾身皆不現釋迦毗楞伽此云能勝宗鏡亦云此城是眾寶所成以表寶積三昧則楞伽亦是寶名但未必是八楞耳若準二譯皆名入楞伽經則古翻不可往其義尤切以無門可入故無路可通故夜叉所據故諸佛所住故菩薩所遊故先德云十方無壁落四面亦無門又云但有路可上更高人也行世間種種事業凡涉思門語路皆可擬議若大性自性第一義者不可以有心求不可以無心得不可以言語造不可以寂默通纔涉思惟便成剩法纔涉唇吻便落窠臼必須離心意識參絕聖凡路學始有少分相應故達磨大師云楞伽以佛語心為宗無門為法門而龐居士亦云楞伽寶山高四面無行路惟有達道人乘空自來去所謂無門可入無路可通也故華嚴論云世尊於南海山摩羅那山之頂楞伽城中說法其山高五百由旬下瞰大海無路可上其城乃眾寶所成光映日月無門可入得神通者堪能升往又此城久為夜叉所據而一旦請佛轉法輪者正顯眾生自性楞伽城中日用時時有夜叉出現亦時時有佛轉輪時時菩薩遊履但為妄想所纏無明所噬靜沉死水動落今時故將諸佛覺場翻成夜叉宮殿若使一念回光則夜叉宮殿全是諸佛道場菩薩實地毫無間隔所以云昨夜夜叉心今朝菩薩面菩薩與夜叉不隔一條線所謂凡聖同居龍蛇混雜故知夜义所據諸佛所住菩薩所遊皆在一處也問此山高聳險絕即二乘神通尚不能到何故夜叉得據此山答此表圓頓法門唯圓頓根方能得入若使根性猛利雖極惡如夜叉不動無明頓入法界全身坐在寶山故廣額屠兒放下屠刀曰我是千佛一數若根性遲鈍悠悠緩緩即使移山動石坐臥虗空秪是止宿草菴處於門外故知欲通此路入此門住此山者秪論根性利鈍信力淺深不簡善惡也。

　　宋天竺三藏求那䟦陀羅譯。

　　宋國名國主姓劉名義隆武帝第三子後受禪即文帝也求那䟦陀羅此云功德賢賢從印土航海而來帝以賢教理精通華梵俱洽詔居揚都瓦官寺翻譯眾典首出斯經文成四卷按此經大部有十萬偈百萬句三千六萬言一百五十品今所傳者唯一品耳。

　　一切佛語心品之一

　　一切佛者總言三世十方諸佛也今依五教略明一心初小乘教實有外境假立一心由心造業所感異故二大乘始教以異熟賴耶為一心遮無外境故下經云此二壞不壞相展轉因無始虗偽因三有等三終教以如來藏具諸功德為一心下經云如來藏為善不善因譬如伎兒變現諸趣等四頓教以泯絕無寄為一心下文云三乘與一乘非乘我所說等五圓教總該萬有事事無礙為一心下經云十地則為初初則為第八第九則為七七亦復為八第二為第三無所有何次是則此經四教並談三根普被即知此心不獨此經之宗即一大藏經悉入此宗不特一佛所修所證所說所授者唯此一宗即佛佛相授祖祖相傳者亦唯此宗故此經以第一義心為宗妄想無自性為趣下經云此是過去未來現在諸如來應供等正覺性自性第一義心又云前聖所知轉相傳授妄想無性二語雖別其旨則同以由第一義心故妄想無性以妄想無性即是第一義心也問下經云一切法不生不應立是宗何故以一心為宗答古佛皆垂方便門禪宗亦開一線道切不可執方便而迷大旨亦不可廢方便而絕後陳然機前無實設有一解一語皆是落後之事屬第二頭大智度論云以佛眼觀一切十方國土中一切物尚不見無何況有法畢竟空法能破顛倒令菩薩成佛是事尚不可得何況凡夫顛倒有法今約迷悟二途故總立一心為宗華嚴經云譬如工𦘕師不能知自心而由心故𦘕諸法性如是心如工𦘕師能𦘕諸世間五蘊悉從生無法而不造如心佛亦爾如佛眾生然應知佛與心體性皆無盡故知萬法同會斯宗猶如百華共成一蜜若諦了之一切在我昇沉去住任意隨緣示聖現凡出生入死語默卷舒常順一真之道治生產業不違實相之門步步常在其中念念不離法界若不信之人對面千里所以云千山勢到嶽邊止萬事消歸體處平故立一心為宗也。

　　如是我聞一時佛住南海濵楞伽山頂種種寶華以為莊嚴與大比丘僧及大菩薩眾俱從種種異佛剎來是諸菩薩摩訶薩無量三昧自在之力神通遊戲大慧菩薩摩訶薩而為上首一切諸佛手灌其頂自心現境界善解其義種種眾生種種心色無量度門隨類普現於五法自性識二種無我究竟通達。

　　佛住楞伽山頂者表第一義心是最勝極尊無上無比法攀攬不及唯如來方得住持也種種寶華為莊嚴者謂此第一義心具足無量功德智慧為莊嚴也聖眾皆從異佛剎來者謂此處久為夜叉所據故諸佛不住聖眾不來今由夜叉歸心請佛說法故聖眾皆從異佛剎來咸集其處也是諸下出菩薩之德謂菩薩具足無量三昧自在力能以神通遊戲淨佛國土故能往也反顯凡外小乘皆不可往標大慧為上首者彰其名也一切諸佛等者顯其實也言灌頂者位居十地已受如來智職故自心現境界是諸佛授受之心法謂一心如鏡萬法如影心之現境猶鏡之現影故先德云若能了境便識心萬法都如闥婆影下經亦云譬如明鏡現諸色像現識現處亦復如是然則自心現境界非大智慧人不能擔荷此法亦不能搆副此語以外道雖有聰明而無智慧故不解二乘雖有智慧而局守一隅其慧甚小故不解所以大慧為法會之首稱其善解唯善解故能隨心現心隨色現色千應萬變而不窮大經云或現童男童女身天人及與阿修羅乃至摩睺羅伽等隨其所樂皆令現眾生形相各不同行業音聲亦無量如是一切皆能現海印三昧威神力此大乘菩薩所以稱人龍也五法者謂名相妄想正智如如三自性者謂妄想自性緣起自性成自性八識者謂眼識耳識鼻識舌識身識意識末那識藏識也二無我者即人無我法無我也究竟通達者皆能造其極也自心現境界是三界唯心之旨正顯其達性於五法等究竟通達是萬法唯識之宗又顯其達相若達性而不達相則儱侗真如達相而不達性則顢頇佛性必性相俱徹事理雙融方見大慧之實有實如此名曰大慧不亦宜乎。

　　爾時大慧菩薩與摩帝菩薩俱遊一切諸佛剎土承佛神力從坐而起偏袒右肩右膝著地合掌恭敬以偈讚曰。

　　摩帝此云慧與大慧俱遊者同聲相應也袒肩膝地身業合掌恭敬意業偈讚口業此皆天竺覲佛之儀式也。

　　世間離生滅猶如虗空華智不得有無而興大悲心一切法如幻遠離於心識智不得有無而興大悲心遠離於斷常世間恒如夢智不得有無而興大悲心知人法無我煩惱及爾炎常清淨無相而興大悲心一切無涅槃無有涅槃佛亦無佛涅槃遠離覺所覺若有若無有是二悉俱離牟尼寂靜觀是則遠離生是名為不取今世後世淨。

　　唯聖知聖唯賢知賢大慧洞見如來心髓故呈偈讚佛標顯非有非無之宗不唯揭示全經大旨抑且微露自己家風初一偈頌如來以正智達世間法本無生滅也大經云三世五蘊法說名為世間以陰界入處皆入三世遷流故總名世間雖在世間而實無生滅故曰世間離生滅由別教菩薩雖知蘊入界處皆依生滅識變不知即是不生滅性如來以正智觀察本非有無尚無有生欲何為滅故以空華喻之圓覺云如眾空華滅於空時不可說言有定滅處何以故無生處故應立量云世間是有法非有非無宗因云離生滅故同喻如空華空華離生滅空華非有無則知世間離生滅世間非有無以離生故非有離滅故非無故以空華為喻成立離生離滅非有非無之宗為一經之旨也由菩薩不達生滅即是不生滅故興大悲以示之第二偈頌如來以正智達依他無性也舉一切法則雙該相見以萬法雖多不出相見故由愚法聲聞未亡法執不達萬法皆空緣生無性而妄計為實不知依他起性本非實有亦非實無皆由心識不淨故認為實有計為實無如來以正智觀察知一切法遠離心識猶如幻化故曰一切法如幻遠離於心識以幻人心識本來自無由幻師呪力幻作男女悉無自性既知為幻豈可計之為有認之為無故經云譬如幻化人非無幻化人幻化人非真人也由二乘不達諸法如幻妄認為實故興大悲以示之應立量云一切法是有法非有非無宗因云遠離心識故同喻如幻以計有計無皆是心識故第三偈頌如來以正智達遍計無性也三界諸法悉由眾生循業發現故果生因滅果滅因生本非斷常不知執斷執常皆是凡夫外道虗妄遍計如來以正智觀察等之如夢以夢時非無不可謂斷醒時非有不可謂常既離斷常則非有非無由凡外迷於夢境妄計斷常故以此法醒之而興起大悲也應立量云世間是有法非有非無宗因云遠離斷常故同喻如夢知人下一偈頌如來以正智斷我法二執也人以主宰言法以軌持言煩惱障事爾𦦨障理唯識論云由我法執二障具生若證二空彼障隨斷故正智現前知人無我則煩惱清淨知法無我則爾炎無相如是則孰為我孰為法孰為煩惱爾炎了無一法當情則知一切凡夫外道及二乘三賢位中菩薩所計我法二執煩惱所知二障皆是處妄豈實有哉由彼不解故興大悲以示之第五一偈半頌如來以正智空能覺所覺也謂此正智現前不但空業識空相見空遍計而已即如來所證涅槃悉皆蕩盡以生死涅槃是對待法若空生死而不空涅槃即此涅槃便是生死所以融大師云若有一法勝過涅槃我說亦如夢幻故曰一切無涅槃無有佛涅槃者以因法顯人故離法無人亦無涅槃佛者以因人顯法故離人無法是則外不見有能證涅槃之佛內不見有佛所證之涅槃智論云三世諸佛皆以實相為師故知若有能證即為有人若有所證即為有法以唯一真法界心外無法不可以法界更證法界故曰遠離覺所覺是則不但執有生死無生死是虗妄即執有涅槃無涅槃亦屬虗妄大經云有諍說生死無諍說涅槃生死與涅槃二俱不可得故曰若有若無有是二悉皆離此顯忘能所處即如如佛也末後一頌結歸佛身言佛之所以為佛不過以自覺聖智觀察一切世間出世間出世間上上法悉如幻夢空華但有生處即除名遠離生著處即遣名為不取故世世常得清淨若能作如是觀即與如來把手共行等無差別故淨名云觀身實相觀佛亦然。

　　爾時大慧菩薩偈讚佛已自說姓名我名為大慧通達於大乘今以百八義仰諮尊中上世間解之士聞彼所說偈觀察一切眾告諸佛子言汝等諸佛子今皆恣所問我當為汝說自覺之境界。

　　先讚佛次通名次請問禮也我當為汝說自覺之境界者言汝既以己之所證問我我亦當以己之所證告汝也雖然世尊三昧迦葉不知迦葉三昧阿難不知既是自覺境界何處下口須是自己覿面親見始得。

　　爾時大慧菩薩摩訶薩承佛所說頂禮佛足合掌恭敬以偈問曰云何淨其念云何念增長云何見癡惑云何惑增長。

　　一百八問大慧雖是徧張十界之網實欲高建一心之宗其中關捩全在云何何故及誰字上挑剔令人惕然有深省處略與莊生所云吹萬不同而使其自己也咸其自取怒者其誰耶之誰字相似又與天其運乎地其處乎日月其爭於所乎孰主張是孰綱維是孰居無事推而行是之孰字相似但彼主混茫一氣此主寂滅一心故二教逈別意謂如來所證寂滅一心本來平等云何現前乃有三界九地四聖六凡種種不同五法三自性八識二無我各各差別此等諸法皆是誰之所使何故而有云何而生如此發問正欲令人悟得傀儡棚中有箇抽牽線索者在更無第二人也最初一偈是總問六凡四聖意謂寂滅一心本無淨染而忽生淨染復令淨染二念漸漸增長此由何物之所使耶此下百八句即同華嚴文殊問覺首言心性是一云何見有種種差別之意。

　　何故剎土化相及諸外道云何無受次何故名無受何故名佛子解脫至何所誰縛誰解脫何等禪境界云何有三乘唯願為解說。

　　次問寂滅一心本無異相云何而有種種諸相四八端嚴如來相也塗灰熏鼻外道相也且外道以不受為宗佛子以解脫為果外道之縛是誰縛佛子之脫是誰脫外道所修為妄想禪三乘所修為寂滅定此皆由誰之力而有差別也。

　　緣起何所生云何作所作云何俱異說云何為增長(唐云云何諸有起謂起三有也)云何無色定及以滅正受云何為想滅何因從定覺云何所作生(魏云云何因生果)進去及持身云何現分別云何生諸地破三有者誰何處身云何往生何所至云何最勝子何因得神通及自在三昧云何三昧心最勝為我說。

　　此問緣起生處及緣起差別相也昔有僧問玄挺禪師云如何是真性中緣起師曰大德正興一念是此則直指緣起生處也緣起既從寂滅心生云何復有種種差別如外道有計能作所作有無一異俱不俱等者如欲界六天漸修漸進至色界而得四禪者又從色界漸增至無色界而得四空定者有修滅盡定而超出三界者有修無想定生無想天前半劫滅後半劫生者既以無想為因又感無想異熟為果不知中間四百九十九劫中是誰遷流是誰執持是誰見諸物也又三界分為九地始從五趣雜居以至非非想處此即三界內之緣起也又有破三有而出三界者不知此三有由誰而破既破三有不知此身復生何處又有大乘菩薩名最勝子從三昧心現大神通遊戲自在者此即三界外之緣起既緣起皆從清淨心中流出云何而有種種差別此又何故而使之耶當時大慧幸是問著黃面老子若遇德山臨濟不知翻轉面皮多少時也。

　　云何名為藏云何意及識云何生與滅云何見已還云何為種性非種及心量云何建立相及與非我義云何無眾生云何世俗說云何為斷見及常見不生云何佛外道其相不相違云何當來世種種諸異部。

　　此問妄想差別相也含藏曰藏思量曰意了別名識無而忽有曰生有而忽無曰滅意謂寂滅一心本無有八亦無生滅云何轉而為八識化而為生滅既從生滅識而起諸見云何轉諸見而反無生性一而已云何分而為五而心量各異相一而已云何建而為四而相相各別既立四相云何復說無我無眾生既無我無眾生云何說有俗諦若有俗諦是則墮於常見若無我人未免落乎斷滅若曰心無二心相無二相則佛與外道心相恒同何故當來各分部類如佛弟子有十八部外道有九十六種是也。

　　云何空何因云何剎那壞云何胎藏生云何世不動何因如幻夢及犍闥婆城世間熱時𦦨及與水月光何因說覺支及與菩提分云何國土亂云何作有見云何不生滅世如虗空華云何覺世間。

　　此問名相差別也世界有成住壞空根身有生住異滅今舉空壞而收成住舉生而攝住異滅既曰器界有剎那壞云何又說四禪已上三災不及世界不動既曰不動則是真常云何如來又說如幻夢乾城陽𦦨水光既曰根身是胎藏生云何如來復說從七覺支生從三十七品菩提分法生既曰國土是一云何所見雜亂不同或見穢土有變者或見淨土不毀者或見如虗空華者或見正覺世間者此皆何因所致也。

　　云何說離字離妄想者誰云何虗空譬如實有幾種幾波羅蜜心何因度諸地誰至無所受(魏云真如無次第)何等二無我云何爾𦦨淨諸智有幾種幾戒眾生性。

　　此問如如正智之差別也既曰名相妄想各各不同云何復說離言說相離心緣相猶如虗空畢竟平等不知離名字妄想者畢竟是誰既離名相妄想證正智如如所證真如復有幾種到彼岸心復有幾種復有何因超十地而證法界此超證者畢竟是何等機若名相不空執我執法用幾種智微細觀察方得二種無我眾生根性復有幾種用幾種戒相而調伏之。

　　誰生諸寶性摩尼真珠等誰生諸語言眾生種種性明處及伎術誰之所顯示伽陀有幾種長頌及短句成為有幾種云何名為論(唐云道理有幾種解釋有幾種)。

　　此問有情無情種種語言經論從何建立也如世界初成種種金寶及眾生初起種種性乃至十類眾生種種語言皆從何出也明處伎術即五明也大論云五明者一聲明謂釋詁訓字詮目流別二工巧明謂伎術機關陰陽曆數三醫方明謂禁呪閑邪藥石針艾四因明謂考定正邪研覈真偽五內明謂究暢五乘因果玅理前三外藝後二內教伽陀云諷誦即孤起頌成者謂圓成實性論者所以釋此性者也大慧豈不知寶性從堅覺而生語言由七處而發內外經論從語言而起意有在也先德云鵓鳩樹上啼意在麻裏畬唯忘言象者得之。

　　云何生飲食及生諸愛欲云何名為王轉輪及小王云何守護國諸天有幾種云何名為地星宿及日月解脫修行者是各有幾種弟子有幾種云何阿闍黎佛復有幾種復有幾種生魔及諸異學彼各有幾種自性及與心彼復各幾種云何施設量唯願最勝說。

　　此廣問十界差別名相也飲食愛欲是眾生根本故先及之阿含經云劫初眾生皆食地肥及田美稻飢則食飽則止復有私多取者因而爭競始立田主以統治之是謂剎利名之為王此特護財小王耳若轉輪王具有七寶飛行自在化導眾生其輪有金銀銅鐵之異其王有四三二一天下之別此人王之最尊者也乃至諸國土中粟散小王各各不同皆以何法守護國土諸天則下自四天上極非非想地則上自四洲下至地獄也日月星宿即三種天子解脫是無學修行是有學如小乘以二果三果為修行證四果為解脫大乘以入地為修行證玅覺為解脫弟子幾種如智慧神通多聞說法等阿闍黎云軌範師幾種佛如法佛報佛應化佛幾種生謂本生意生及化生也魔即天魔鬼魔之類異學即九十六種外道法自性與心即佛與外道所說心性如佛有三自性有七種性自性第一義心如凡小外道以有無為自性以肉團為心六識為心冥諦為心乃至施設種種心量各各不同此皆云何而致。

　　云何空風雲云何念聰明云何為林樹云何為蔓草云何象馬鹿云何而捕取云何為卑陋何因而卑陋云何六節攝云何一闡提男女及不男斯皆云何生云何修行退云何修行生禪師以何法建立何等人眾生生諸趣何相何像類云何為財富何因至財富云何為釋種何因有釋種云何甘蔗種無上尊願說云何長苦仙彼云何教授如來云何於一切時剎現種種名色類最勝子圍繞云何不食肉云何制斷肉食肉諸種類何因故食肉。

　　此廣問根性差別名相也空風雲變幻不測者念聰明知仁識義者草樹全無知覺者象馬鹿是蠢然不知禮義者而人中復有不知仁義竟捕取而食者有卑賤而醜陋者不知何因而致也六節者西域以兩月為一節即六節師計時外道也闡提此云信不具極惡之人也不男有五有生而不具男根者有閹割者有妬人行婬而自無者有男女互變者有半陰半陽者即生劇妬變半也不女者螺筋皷角脉也修行退者謂退為魔外為諸趣修行進者謂進為住行為向地禪師是以向上事接人者財富謂貨財富足之人不知何因而致也釋種者本行經云大茆草王得成王仙被獵師所射滴血於地生二甘蔗日炙而開一出童男一出童女占相師立男名善生即灌頂甘蔗王女名善賢為第一妃瞿曇釋種即其裔也長苦僊即苦行仙人其所教授即忍辱法門也一切時謂三世一切剎謂十方名謂名號色謂形色如來不許食肉制斷肉者何故夜叉之好食肉者不知又何故也此段空中風雲與林中草樹為一對念聰明與象馬鹿一對男女與不男不女為一對財富與卑陋為一對修行進與修行退為一對如來與闡提為一對食肉與不食肉為一對。

　　云何日月形須彌及蓮華師子勝相剎側住覆世界如因陀羅網或悉諸珍寶箜篌細腰皷狀種種諸華或離日月光如是等無量。

　　此廣問世界差別名相也如娑婆世界在華藏界第十三重住其中形狀有如日輪形半月形蓮華形師子形箜篌形腰皷形眾華形世界有側者覆者如帝網珠交相涉入者或悉珍寶所成者或不假日月光明而正報依報自有光明者此等世界有無量差別此皆何因之所致也。

　　云何為化佛云何報生佛云何如如佛云何智慧佛云何於欲界不成等正覺何故色究竟離欲得菩提善逝般涅槃誰當持正法天師住幾時正法幾時住。

　　此廣問如如差別名相也隨機赴感曰化佛詶其宿因曰報佛體性無二曰如如本覺顯照曰智慧如如即法身也舍那報身不於欲界得菩提必於色究竟天者以是三果聖人所住是淨居故善逝者謂已出世而又能入世故曰善般涅槃此云滅度言佛既滅度誰當持此正法眼藏天師即如來別號久如猶幾時也正法住世實有定期由此減劫至彼增劫人壽四萬歲時佛法乃滅唯迦葉持佛袈裟待彌勒下生授之然後入滅。

　　悉檀及與見各復有幾種毗尼比丘分云何何因緣彼諸最勝子緣覺及聲聞何因百變易云何百無受云何世俗通云何出世間云何為七地唯願為解說僧伽有幾種云何為壞僧云何毉方論是復何因緣何故大牟尼唱說如是言迦葉拘留孫拘那含是我何故說斷常及與我無我何不一切時演說真實義而復為眾生分別說心量。

　　此廣問正智差別相也悉檀此云遍施謂以四法遍施眾生一世界悉檀令人得歡喜益二對治悉檀令人得滅惡益三為人悉檀令人得生善益四第一義悉檀令人得悟理益見即所被之機謂見如是人即與說如是法今所見有幾種也毗尼此云律比丘分即比丘四分律謂大小二乘既總是毗尼云何又分小乘為四分律也既大小二乘同名出世云何初地菩薩纔斷分別執即能現百佛界身而二乘已斷俱生百無所受者秪能現十八神變云何五地菩薩通達世諦涉俗利生而二乘人不能涉俗云何七地名出世間方得念念正受而二乘已得百無受願為說其所以既曰僧伽即名和合云何復有壞僧濫廁其間若獅蟲者既如來稱大毉王其所說法皆能治人之病名毉方論然不能盡毉眾生之病此又何因所致也世尊說法既有種種差別云何又言賢劫三佛悉皆是我拘留孫此云所應斷拘那含牟尼此云金寂迦葉此云飲光也既今佛古佛是一則佛佛道同何不演說一相一味之法而分邪分正說斷常我無我法何不演真實義而復分別種種妄想心量此皆正智之差別故詳問之。

　　何因男女林訶棃阿摩勒雞羅及鐵圍金剛等諸山無量寶莊嚴仙闥婆充滿。

　　此問器界差別名相之餘也男女林亦云屍陀林其果如男女之狀熟則顏色艶美未幾即墮地狀如死屍臭穢不堪佛令弟子多依此林修不淨觀訶棃具云訶棃怛雞此翻天上持來阿摩勒實如胡桃雞羅已下皆山名謂仙闥婆何故不住人間天上而住此等山也已上一百八句皆從寂滅一心流出種種差別之相菩薩了之名差別智先德云涅槃心易曉差別理難明故大慧一一詳問而為學菩薩道之程式也。

　　無上世間解聞彼所說偈大乘諸度門諸佛心第一善哉善哉問大慧善諦聽我今當次第如汝所問說。

　　五地菩薩始學世間法唯如來盡物之性故能盡知世間法名世間解即十號之一也謂汝所問百八句義一一皆是大乘菩薩度生法門亦是諸佛所證性自性第一義心故讚其善問而允答也。

　　生及與不生涅槃空剎那趣至無自性。

　　唐譯云若生若不生涅槃及空相流轉無自性生與空剎那是有為法不生與涅槃是無為法舉此二種則世出世法無不畢具然究其極至不唯生滅剎那空相諸有為法無有自性即涅槃不生滅性諸無為法亦無自性若生死有自性永不能入涅槃若涅槃有自性永不能入生死唯無自性故可生死可涅槃大經云如來成正覺時普見一切眾生成正覺乃至普見一切眾生入涅槃皆同一性所謂無性無何等性所謂無相性無盡性無生性無滅性無我性無非我性無眾生性無非眾生性無菩提性無法界性無虗空性亦復無有成正覺性知一切法皆無性故得一切智大悲相續救度眾生故知無性是一切諸佛談心要訣以一切法緣生無性故不得凡夫法不得聖人法無性緣生故若真若俗不相混濫此寂滅一心所以具有種種差別而種種差別實與寂滅一心無預也是則一答俱銷無俟餘說但為淺識鈍根更添忉怛耳。

　　佛諸波羅蜜佛子與聲聞緣覺諸外道及與無色行如是種種事須彌巨海山洲諸剎土地星宿及日月外道天修羅解脫自在通力禪三摩提滅及如意足覺支及道品諸禪定無量諸陰身往來正受滅盡定三昧起心說心意及與識無我法有我自性想所想(能想是心所想是境)及與現二見(即從能想所想而起斷常二見)乘及諸種性金銀摩尼等一闡提大種荒亂及一佛智爾𦦨得向(得即四果向即四向)眾生有無有象馬諸禽獸云何而捕取譬因成悉檀及與作所作鬱林迷惑通(即林樹蔓草聰明等)心量不現有諸地不相至百變百無受毉方工巧論伎術諸明處。

　　此皆總領大慧所問之語參差不齊不必硬配。

　　諸山須彌地巨海日月量下中上眾生身各幾微塵一一剎幾塵弓弓數有幾肘步拘樓舍半由延由延兔毫窓塵蟣羊毛𪍿麥塵鉢他幾𪍿麥阿羅𪍿麥幾獨籠那佉棃勒叉及舉利乃至頻婆羅是各有幾數為有幾阿㝹名舍梨沙婆幾舍梨沙婆名為一賴提幾賴提摩沙幾摩沙陀那復幾陀那羅為迦梨沙那幾迦棃沙那為成一波羅此等積聚相幾波羅彌樓是等所應問何須問餘事聲聞辟支佛佛及最勝子身各有幾數何故不問此火𦦨幾阿㝹風阿㝹復幾根根幾阿㝹毛孔眉毛幾。

　　凡三界有形之物必有數量今大慧自謂通達大乘深窮萬法故以一百八句諮請然猶坐在法界量裏未能一一窮其數量所謂得其大而遺其細故世尊補出令其更當窮微討細勿自生滿足也且以等覺菩薩智慧校如來智慧如以爪上之土較大地之土此菩薩所以稱大慧未是無量慧若如來則證無量慧矣故法華云諸佛智慧甚深無量唯無量而能盡其量也初四句總舉器界根身大小長短一一皆是積聚幾多微塵所成須彌居大海中入水八萬四千由旬出水亦爾諸山即七金之髏海即香水甘水鹹水海之類日宮縱廣五十一由旬純以天金及天玻璃所成月宮縱廣四十九由旬純以天銀及天青瑠璃所成上中下眾生即十二類生也一剎即一佛剎以大千為限一一剎廣舉微塵剎土言一一剎土皆積聚幾何微塵所成也五尺為一弓二尺為一肘二尺五為一步合二步為一弓合二弓為一丈合二十丈為一息合八十息為一拘樓舍是一里半由延二十里一由延四十里此即世界之里數也七微塵成一窓隙塵七窓隙塵成一兔毛頭塵七兔毛頭塵成一羊毛頭塵七羊毛頭塵成一牛毛頭塵七牛毛塵成一蟣七蟣成一虱七虱成一芥七芥成一大麥𪍿大麥也鉢他一升也阿羅一斗也獨籠一斛也那佉梨十斛也勒叉十萬也舉利一億也頻婆羅一兆也謂積幾微塵而成𪍿麥積幾𪍿麥而成此一升一斗一斛乃至一兆也阿㝹塵也舍利沙婆芥子也賴提草子也摩沙豆也陀那銖也迦梨沙那兩也婆羅斤也謂積幾塵而成一銖一兩一斤也彌樓即須彌山幾波羅彌樓者謂積幾婆羅而成須彌也此等數量皆是汝所不知固所當問而不問反問汝所已知之餘事何哉聲聞已下正顯四聖身量雖大小不同身量各異皆是積微所成而汝不能窮其數者何也風火即四大之二謂四大六根乃至毛孔眉毛等皆積幾塵而有也蓋大慧於廣大處已知其要於精微處未能究盡故勉其當問而當究也先德云一微空故眾微空眾微空故一微空一微空中無眾微眾微空中無一微故善財入普賢一毛孔中見世界重重無盡大經云有一大經卷量等三千界在於一塵中一切塵亦然有一智慧人淨眼悉明見破塵出經卷廣饒益眾生故知欲窮大千經卷當從窮微塵始知微塵下落則知廣大寂滅一心矣此世尊所以諄諄也。

　　護財自在王轉輪聖帝王云何王守護云何為解脫廣說及句說如汝之所問眾生種種欲種種諸飲食云何男女林金剛堅固山云何如幻夢野鹿渴愛譬云何山天仙犍闥婆莊嚴解脫至何所誰縛誰解脫云何禪境界變化及外道云何無因作云何有因作有因無因作及非有無因云何現已滅云何淨諸覺云何諸覺轉及轉諸所作云何斷諸想云何三昧起破三有者誰何處為何身云何無眾生而說有吾我云何世俗說唯願廣分別所問相云何及所問非我云何為胎藏及種種異身云何斷常見云何心得定言說及諸智戒種性佛子云何成及論云何師弟子種種諸眾生斯等復云何云何為飲食聰明廣施設云何樹葛藤最勝子所問云何種種剎仙人長苦行云何為族姓從何師受學云何為醜陋云何人修行欲界何不覺阿迦尼吒成云何俗神通云何為比丘云何為化佛云何為報佛云何為如如平等智慧佛云何為眾僧佛子如是問箜篌腰皷華剎土離光明心地者有七所問皆如實此及餘眾多佛子所應問。

　　此總牒問辭竟而美其當問也此者即指大慧所問者餘眾多即如來所補出者言汝所問一心差別之相皆是稱理之談殊非漫然要知不獨汝所問者應問應究即我所說其餘眾多之事亦應問應究也。

　　一一相相應遠離諸見過悉檀離言說我今當顯示次第建立句佛子善諦聽。

　　言汝所問者雖聖凡有異淨穢不同然一一差別之相皆與無差無別者相應所謂即此相離此相即此物非他物故觸目所見者無非一相一味之法何有差別諸見哉只此二語則知寂滅一心遍一切處所以四生九類皆於自性身中顯現以自真心為一切萬有之性故隨為色空周遍法界循業發現果報不同處異生則業果浮沉生死相續在諸聖則法身圓滿玅用無窮隱顯雖殊一性不動然則諸法本來寂滅不可言宣今於無言說處假立言說次第建立種種諸句汝當善聽而得之言外也。

　　此上百八句如諸佛所說不生句生句常句無常句相句無相句住異句非住異句剎那句非剎那句。

　　言汝上來所問一百八句若諸佛所見觸目菩提更無異法所謂合江河淮濟為一水鎔盤瓶釵釧為一金也華嚴疏云性非事外曾何乖於種種種種性空曾何乖於一性是以緣起之法總有四義一緣生故有二緣生故空三無性故有四無性故空無性緣生故空則非斷見無見之空是名真空緣生無性故有則非常見有見之有是名幻有故得常種種常一性今言不生即生者所謂無生而生業果儼然也常即無常者所謂不生不滅是無常義也相即無相者所謂若見諸相非相即見如來也無而忽有曰生生法暫停曰住住別前後曰異時之最促曰剎那今則觀生也若石女之懷胎觀住也若陽𦦨之翻波觀異也同浮雲之萬變觀滅也類狂華之謝空觀剎那也實未曾動著一絲毫所以如來八相成道乃至入滅未曾離剎那際三昧故總云非也。

　　自性句離自性句空句不空句斷句不斷句邊句非邊句中句非中句常句非常句。

　　因緣無性論云阿難調達並為世尊之弟羅睺善星同是如來之胤而阿難常親給侍調達每興逆害羅睺則護珠莫犯善星則破器難收以此而推諒可知矣若云各有自性不可貿遷者此殊不然至如鷹化為鳩本心頓盡橘變成枳前味永消昔貧今富定性之理難奪先貴後賤賦命之言何在呂望屠牛之士終享大師伊尹負鼎之人卒登相位戴淵四隣所患後著高名周處三害之端晚稱令德闍王無間之罪翻然改圖育王莫大之愆忽能遵善若依自性之理豈容得有斯義故知有情無情皆無自性盡隨心變但逐緣生故曰自性句離自性句由無性故空以有空義故一切法得成故曰空句不空句法性如是即起斷常中邊等見皆是以尺量空持蠡測海言斷者即七斷滅論常即四徧常論邊即小乘假實二邊大乘空有二邊中即假施設中道真實中道不假不實中道不有不無中道也須知非離邊有中亦非即邊是中若離邊求中則邊見未泯若即邊是中則中解猶存故總云非也。

　　緣句非緣句因句非因句煩惱句非煩惱句愛句非愛句方便句非方便句巧句非巧句淨句非淨句成句非成句譬句非譬句弟子句非弟子句師句非師句種性句非種性句三乘句非三乘句。

　　煩惱及愛染因緣也善巧方便淨因緣也若染淨實有自性則狂者終狂聖者自聖以無自性故隨染緣而成染隨淨緣而成淨而實非染淨也圓成實性雖是眾生現成具足而以種種譬喻演說開導然無一喻可能喻者故強立能說此法者為之師能聽此法者為弟子法建三乘性開五種其中實無說者聽者三乘五性之別故總云非也。

　　願句非願句三輪句非三輪句相句非相句有品句非有品句俱句非俱句緣自聖智現法樂句非現法樂句。

　　即諸佛菩薩乘大願力而以身口意三輪現通說法鑑機標相曰此我相此人相此眾生相此壽者相而復標曰此有相此無相此是亦有亦無相此是非有非無相等而實四句百非悉皆離絕即其所緣自覺聖智境界現得真實受用法樂亦是此心常分何曾有一毫受用樂相乎故總云非也。

　　剎土句非剎土句阿㝹句非阿㝹句水句非水句弓句非弓句實句非實句數句非數句數句非數句明句非明句虗空句非虗空句雲句非雲句工巧句術明處句非明處句風句非風句地句非地句。

　　即我所說大而剎土細而微塵大種大種即實句也乃至地水風雲等雖是積聚微塵大種所成究而言之悉無自性皆是眾生循業發現故迦葉云一切世界水沫所成亦從眾生不可思議業因緣出非真實有至於汝之所問五明伎術總不出乎名言之內都無實義所以云一切數句非數句與我靈覺何干涉故總云非也(兩數句一是筭數之數一是數量之數)。

　　心句非心句施設句非施設句自性句非自性句陰句非陰句眾生句非眾生句慧句非慧句涅槃句非涅槃句爾𦦨句非爾𦦨句外道句非外道句。

　　不獨名言不實即汝所問自性及與心種種施設量皆是隨情逐妄立種種名然心之與性本非二物迷則結性而為心悟則轉心而為性正如水之成氷氷還成水豈有二哉心性既爾則五陰眾生亦復如是故知離五陰無眾生離眾生無五陰然五陰眾生尚屬所迷固是虗妄即以智慧觀察照破五陰淨除爾燄超生死而證涅槃亦是虗妄所謂生死涅槃同於昨夢故總云非也至於不達自心而心遊道外者為外道此亦指其迷心逐物而言外亦非真在道外也。

　　荒亂句非荒亂句幻句非幻句夢句非夢句𦦨句非𦦨句像句非像句輪句非輪句犍闥婆句非犍闥婆句。

　　即汝所見國土側覆橫斜或淨或穢雜亂不一悉如幻夢即幻夢等豈真實有幻夢等耶亦是隨業所現故亦非也。

　　天句非天句飲食句非飲食句婬欲句非婬欲句見句非見句波羅蜜句非波羅蜜句戒句非戒句日月星宿句非日月星宿句諦句非諦句果句非果句滅起句非滅起句治句非治句相句非相句。

　　即汝所問諸天有幾種雖三界諸天優劣不等總是浮虗妄想凝結妄想若除天於何有然飲食婬欲雖曰壽命根元而諸天四食不同六天婬欲亦異誰謂食色有性哉至於所問起諸見者雖見刺難拔見坑難出而一見自性應念化成無上知覺亦非實有又汝所問幾波羅幾戒雖波羅有十戒有七聚三聚等然皆隨機設化而非實有彼岸可到戒性可持亦由對此岸可離而云彼岸可到毀禁可止而云諸戒可持故亦非也至乎日月星宿雖各有天子主持皆是八萬四千精耀亂想之所凝結豈真實有然而二乘所修四諦所證四果與夫無想定中想滅復起之類雖邪正了然總非實證故曰非也治句者唐曰毉方亦是毉師對病施設既對病設方則病去藥亡豈可執哉相句凡三出初曰相者是名相之相是通指十界聖凡之相也次曰相者是標相之相謂建立有無我人等相也此云相者即形相之相是通指諸趣之形相也前為能治此即所治前之能治既非故所治亦非也。

　　支句非支句巧明處句非巧明處句禪句非禪句迷句非迷句現句非現句。

　　支句唐云支分即七覺支八菩提分也謂此三十七品助道法皆是二乘巧修發悟之處故曰巧明處禪即是所修之定現即是悟雖始迷後悟但是路途之樂未是到家消息故曰非也。

　　護句非護句族句非族句仙句非仙句王句非王句攝受句非攝受句寶句非寶句記句非記句一闡提句非一闡提句女男不男句非女男不男句味句非味句事句非事句身句非身句覺句非覺句動句非動句根句非根句有為句非有為句無為句非無為句因果句非因果句色究竟句非色究竟句節句非節句鬱樹藤句非鬱樹藤句雜句非雜句說句非說句毗尼句非毗尼句比丘句非比丘句處句非處句字句非字句。

　　護謂守護族謂種族謂三界之內有同類之族有閒散之仙有主治之王有護國之法有攝受之教有貴重之寶有授記之人有不信之夫有男不男女不女之異有嗜好之味有所作之事有分段之身有計度之念有妄起之動有對塵之根有有為之具有無為之法有不爽之因果有不謬之時節有色究竟為聖人居有鬱樹藤為禽獸窟有種種雜亂身有種種差別語有守毗尼而作淨行有住靜處而建立文字然總是妄想所攝無性所收悉如幻化故云非也。

　　大慧是百八句先佛所說汝及諸菩薩摩訶薩應當修學。

　　總計上文有一百零四句唐譯以有品句分作有句無句而少一數句以起滅分作起句滅句而少一無為句至自證聖智現法樂句唐分為二此合為一又少一決定句若添此一句總有百八句之數是百八句皆云非者以寂滅心中不但一切有為染汙法不可得即一切無為白淨法亦不可著故法界觀云一切皆不可不可亦不可此語不可受以離念境界唯證相應故此即先佛所說諸佛心第一自覺之境界所以般若文殊分云若知無性即知無法若知無法即無境界若無境界即無所依若無所依即無所住如是開示如是信入名真實句名金剛句故修學大乘者應當修學此句也。

　　爾時大慧菩薩摩訶薩復白佛言世尊諸識有幾種生住滅。

　　大慧先以百八句仰諮世尊總以非字遣之以直顯如如之體而三界唯心之旨朗如星月矣大慧豈不知寂滅一心大總相法門體中纖毫不立乎乃復遽問諸識有幾種生住滅者何故良以真如之體不變不壞逈超生滅而真如相用全在生滅識中顯示唯佛一人圓證真如不生滅性次自等覺至凡夫地若望聖賢階級懸如霄壤若約異熟不空生滅尚在即等覺菩薩類皆坐在無明窟中若不請如來詳說則儱侗真如無智妄稱一切智說故大慧雖領世尊之語而亟請生滅識者正欲顯真如相用差別也故馬鳴以一心分真如生滅為二門故曰是心真如相即示摩訶衍體故是心生滅因緣相能示摩訶衍自體相用故故世尊先標諸識之用次出諸識之相三顯諸識之體然後立真唯識比量以顯萬法唯識之宗使凡聖邪正絲毫不濫直令觀察流注枯渴識情始得證入真如平等法性故詳問之。

　　佛告大慧諸識有二種生住滅非思量所知諸識有二種生謂流注生及相生有二種住謂流注住及相住有二種滅謂流注滅及相滅。

　　言流注者謂第八現識三相微隱是細中之細故名流注此流注識全是真如不生滅性因無明不覺忽與生滅和合轉而為識名流注生長劫相續名流注住始從正信發心觀察若證法身得少分滅直至金剛道後一念相應慧頓斷生相無明名流注滅言相者謂前七種識三相粗顯以是細中之粗粗中之細又粗中之粗故名曰相然此麤相但就流注住中分為三相七識初生名相生即與前境和合相續不斷名相住從信相應地斷執取相是滅粗中粗相從初地斷相續至七地斷智相是滅粗中細相自八地斷現相九地斷轉相是滅細中粗相名相滅也以流注即相中流注相即流注中相故諸識皆有二種生住滅也然粗細雖殊至於交相熏變皆莫知其所以然故非思量所知以諸眾生從無始來未曾離念故若得無念則知心相生住異滅矣。

　　諸識有三種相謂轉相業相真相。

　　轉相者謂前七名分別事識亦名轉識而相名轉相論云二者名為轉識依於動心能見相故轉相有二若就無明所動轉成能見者在本識中若為境界所動轉成能見者在事識中也言業相者謂第八名業識而相名業相論云一者依無明力不覺心動故不生滅者名真識而相名真相問既標諸識有二種生住滅而復標三相者何故是顯轉相業相有二種生住滅而真如之相未甞有生住滅也古釋云此三種相通乎八識謂起心名轉八識皆起皆有生滅故心動是業八識皆動故八之真性俱名真相故盖業相已統六粗而轉相亦通三細故下文云四因緣故眼識轉又云種種諸識浪騰躍而轉生皆轉相也心名採集業又云業相猶波浪皆業相也又云常清淨無相是真相也以真如寂滅心不變隨緣不染而染故有業轉二相以真如寂滅心隨緣不變染而不染故有真相也。

　　大慧略說有三種識廣說有八相何等為三謂真識現識及分別事識大慧譬如明鏡持諸色像現識處現亦復如是。

　　論云現識者所謂能現一切境界猶如明鏡現於色像現識亦爾隨其五塵對至即現無有前後以一切法任運而起常在前故分別事識者論中名意識亦名分離識以隨事攀緣分別六塵故此中真識即如來藏寂滅一心而此現識即賴耶識也然此現識無別自體即是如來藏心以不覺故與諸妄想有和合不和合義和合者能含染淨目為藏識不和合者體常不變目為真如即是如來藏故曰寂滅者名為一心一心即如來藏故偈云佛說如來藏以為阿賴耶惡慧不能知藏即賴耶識此中三識若約馬鳴生滅與不生滅和合非一非異名阿梨耶識則是以真識現識分別事識和合為宗若約護法唯以現識與分別事識和合為宗雖各出手眼義歸一途古德云若言眾生心性同諸佛心性別教也圓教心性是一寂光無彼無此極十方三世佛及眾生邊際成一大圓鏡但是一鏡無有同異佛及眾生一鏡上像耳問今此鏡是約法相宗立約法性宗立答若約法相因緣對待門即本識為鏡此中所立是也若約法性即如來藏寂滅一心為鏡如起信云復次覺相者與虗空等猶如淨鏡是也問何以此中但言現識及分別事識不言末那答有現識必有末那依彼轉緣彼故有意識必有末那意識以末那為根故應知末那細分通現識粗分通意識故舉現識事識而末那在其中矣。

　　大慧現識及分別事識此二壞不壞相展轉因。

　　前已標諸識以生滅為宗此復出其因也壞即轉相業相而不壞者即真相也由此二相展轉因故能成立生滅之宗也此展轉因若據馬鳴即是依真相而轉業相即第八識依業相而轉轉相即第七識依轉相而轉現相即前五識復轉現相而成智相相續執取計名等相即分別事識故起信云復次生滅因緣者所謂眾生依心意意識轉故此義云何以依阿梨耶識說有無明不覺而起能見能現能取境界起念相續等若據護法即是第八含藏種子能發前七現行現種交熏互為因果故論云諸法於識藏識於法亦爾更互為因性亦常為果性瑜伽論云無常法與他性為因亦與後念自性為因是因緣義自性言顯種子自類前為後因他性言顯種與現行互為因義攝大乘論云藏識染法互為因緣猶如束蘆俱時而有此性相二宗展轉因之不同也故大經云眼耳鼻舌身心意諸情根以此常流轉而無能轉者以眼等八識為能所熏展轉為因而常流轉無別我人故云而無能轉者是以舉體性空方成流轉即此八識名無體性無實我法而為其主若使有性則不可熏變安能流轉故舉此展轉因者正欲破外道小乘實我實法也。

　　大慧不思議熏及不思議變是現識因大慧取種種塵及無始妄想熏是分別事識因。

　　此別明八識展轉相生因也熏有二義一熏習謂熏心體成染淨等二資熏謂現行心境及諸惑相資等變亦有二義一變現二轉變若依護法獨取熏習轉變一義謂以前七為能熏第八為所熏第八為能變前七為所變謂前七相見現行熏第八第八轉變相見二分種子前五能熏第八相分種第六能熏第八相見二分種第七能熏第八見分種於是第八復變起前七現行以能熏所熏能變所變如是如是而不覺知故曰不思議熏不思議變故唯識頌云由一切種識如是如是變以展轉力故彼彼分別生此則前七為現識因也然識有多名以能含藏諸種子故曰藏識為前七業所招感故名業識以能變起諸現行故名現識現字與變字照應言分別事識所以能取種種塵者悉由第八含藏前七種子念念受熏故眼能見色乃至意能取法如外無六塵現行熏內無無明種子熏則眼等六識不能分別六塵矣由內外交熏無間故第七能緣帶質境第六能緣三類境前五能緣性境是則第八為前七之因也若約馬鳴以依真如法故有於無明為諸染因此即業相以有無明染法因故即熏習真如以熏習故則有妄心此即轉相以有妄心即熏習無明不了真如法故不覺起念妄現境界此即現相所謂無明不覺生三細也言不思議熏變者謂真如本不可熏而為無明熏名不思議熏真如之體本自不變而今隨無明緣成一切法名不思議變此現識展轉相因生也取種種塵者謂現在取六塵境也無始妄想熏者即無始見愛熏習也故起信論云無明熏習義有二種一者根本熏習以能成就業識故即經所云不思議熏二者所起見愛熏習以能成就分別事識故即經所云無始妄想熏此即分別事識展轉相因生也。

　　大慧若覆彼真識種種不實諸虗妄滅則一切根識滅是名相滅大慧相續滅者相續所因滅則相續滅所從滅及所緣滅則相續滅大慧所以者何是其所依故依者謂無始妄想熏緣者謂自心見等識境妄想。

　　此別釋展轉相滅因也若約護法覆是盖覆義正指等覺無間道一分極微細所知愚以能蓋覆真識故至解脫道用金剛慧一念頓斷則我法二執虗妄習氣一時頓滅則一切依根之識應念都盡如前五識依五根六以七為根七以八為根八又以七為根故一分極微細所知愚空而一切依根之識皆空所謂皮既不存毛將安附所謂流注滅而相滅也言相續者即流注變文耳所因者即因緣依所從者即俱有依及等無間緣依所緣者即所緣緣也是其所依者言此三者是心心所之所依也故唯識云諸心心所皆有所依所依有三一因緣依謂自種子諸有為法離自因緣必不生故二俱有依謂內六處離俱有依必不轉故三等無間緣依離開導依必不起故唯心心所具三所依名有所依然此三者皆屬無始無明熏起若所緣緣者即自心所現眼等五識所取五塵境相也言此相續識原非實有內以無明種子為親因緣又以俱有依為增上緣又以開導依為等無間緣外以五塵為所緣緣於是內外交熏念念相續無有間斷必使內因外緣雙銷併盡而後相續識滅所謂相滅而流注滅也若約馬鳴以有真如法故能熏習無明以熏習因緣力故能令妄心厭生死苦樂求涅槃以此妄心有厭求因緣故即熏習真如自信己性知心妄動無前境界修遠離法以如實無前境界故種種方便起隨順行不取不念乃至久遠熏習力故無明則滅所謂相滅而流注亦滅也以無明滅故心無有起以無起故境界隨滅以因緣俱滅心相皆盡名得涅槃成自然業所謂流注滅而相亦滅也。

　　大慧譬如泥團微塵非異非不異金莊嚴具亦復如是大慧若泥團微塵異者非彼所成而實彼成是故不異若不異者則泥團微塵應無分別大慧轉識藏識真相若異者藏識非因若不異者轉識滅藏識亦應滅而自真相實不滅是故大慧非自真相識滅但業相滅若自真相滅者藏識則滅大慧藏識滅者不異外道斷見論議。

　　上以真識現識及分則事識和合為宗以壞不壞相展轉因此以泥團微塵金莊嚴具非異不異為同喻成立馬鳴生滅與不生滅和合之宗亦能成立現識與事識和合真比量之宗也以微塵與金喻藏識真相以泥團與莊嚴具喻轉識也若泥團與微塵異則泥團應非微塵所成今泥團實是微塵所成則知非異若泥團與微塵不異則泥團壞而微塵亦壞應無分別若轉識與藏識真相異則藏識不應以轉識真相為因今藏識既以轉識真相隨緣而成藏識則知不異若轉識與藏識真相不異則轉識滅時而藏識真相亦應滅然藏識真相實不滅則知非不異故復示之曰前言相滅則相續滅者非是藏識真相可滅以藏識真相即是真如尚無有生欲何為滅但是藏識一分無始無明業相為可滅耳非自真相滅也言自真相者本覺之心不藉妄緣性自神解名自真相此約不一義說隨無明風作生滅時神解之性與本不異亦名自真相此約不異義說是則前標三相深為有用若自真相果可滅則藏識亦可滅矣反顯藏識由真妄和合而成妄雖滅而真體不無也故論云所言滅者唯心相滅非心體滅若藏識真相實可滅者是與斷滅外道議論無異則誰為能證誰為所證哉故密嚴偈云如來清淨藏世間阿賴耶如金與指鐶非異非不異唯識論偈云此諸法勝義亦即是真如常如其性故即唯識實性明知天親亦用如來藏為識體但後釋論之人唯立不變不許隨緣耳今約馬鳴申量云真識藏識及分別事識是有法和合為宗因云壞不壞相展轉故同喻如金莊嚴具復約護法申量云藏識與分別事識是有法和合為宗因云壞不壞相展轉故同喻如泥團微塵此二量皆是高建法幢支也若異此唯心唯識量皆墮外道議論矣。

　　大慧彼諸外道作如是論謂攝受境界滅識流注亦滅若識流注滅者無始流注應斷大慧外道說流注生因非眼識色明集會而生更有異因大慧彼因者說言若勝妙若士夫若自在若時若微塵。

　　此出外道斷滅論也彼謂攝取境界之分別事識滅則第八無始流注之識亦滅不知八識自體即是真識名真常流注自無始至今隨緣而生隨緣而滅不知本未甞生未甞滅也若謂此流注者可滅則無始時流注應斷胡為至今流注而不已乎是則真常流注亘古亘今不斷不滅為諸法生因明矣而外道昧此反謂流注生因非如眼識因色光明集會展轉生別有異因為作者生言異因者猶異端也所謂異因者何有執六句勝妙義中大有和合為作者因如勝論所計有執二十五諦中冥初三德為作者因神我為知見受用者如數論所計此中士夫即神我也有執大自在天體實徧常為作者因能生諸法如塗灰所計有執時有作用為作者因能生萬物如時敬外道所計有執極微實常為作者因能成色心等法如路伽所計以此等皆不根於壞不壞相展轉因皆所謂異因也如彌勒所修識心三昧乃至盡空如來國土淨穢有無皆是我心變化所現我了如是唯心識故識性流出無量如來然則外道所計總不外此識心流出彼不以此為因而反以識心所流出者為因豈真因哉若果識流注者可滅誰為出生士夫自在等而以為作者耶且彼所言作者是生滅法反計為常而藏識真常流注者反為斷滅是以常為無常無常為常均為斷滅論議也。

　　復次大慧有七種性自性所謂集性自性性自性相性自性大種性自性因性自性緣性自性成性自性。

　　此因外道計斷滅論是以法性為無性也故以七種性自性表之以見諸法各有自性況性一切性者而自無性乎集自性者即眼識色明集會而生之集一切聖賢皆由此集而有差別如聲聞見苦而斷集緣覺悟集散而觀離菩薩知集本無和合諸佛以集為第一義心外道於集上起有無見正如天人之見飯色餓鬼之見恒河飯飯不同水水各異皆隨自心現量故見諸集差殊而集性自性未甞異也雖一切法仗因托緣集會而生而所生萬物性性不同相相各異如瞽瞍性頑而帝舜性孝帝堯性慈而丹朱性傲是所稟之性各有自性也周公之狀如斷椔臯陶之狀如削瓜傳說之狀如植鰭仲尼之狀如蒙俱是所賦之形各有自性也地性堅水性濕火性燥風性動是大種性各有自性也松本直棘本曲鵠本白烏本黑是因性各有自性也陽燧見日而出火方諸見月而津水琥珀見草而粘慈石見鐵而吸是緣性各有自性也鑛因銷而成金璞因斵而成玉木因削而成器是成性各有自性也故後文云一切法有自性無他性豈斷滅之謂乎問前云趣至無自性此云有自性豈非前後自語相違耶答以真如不守自性而能隨緣成一切自性故在因而因在緣而緣在天而天在人而人外道昧此以無自性法作斷滅論故復以有自性表之如首楞嚴云一切世間草葉縷結詰其根源咸有體性況性一切心而自無體亦是此意故宗鏡云有自性是表詮無自性是遮詮以外道執有自性故以無自性遮之以外道執無自性故以有自性表之。

　　復次大慧有七種第一義所謂心境界慧境界智境界見境界超二見境界超子他境界如來自到境界。

　　上既說七種性自性皆是真如不守自性所成名依他起性若能了此即是第一義諦故示七種自性而復示七種第一義心也言心境界者謂觸目全是清淨寶覺更無別法下文云無心之心量量者自性處是也慧境界者觀察一切法通達無所有逮得自在力是則名為慧是也智境界者採集業說心不採集為智是也見境界者一切色是佛色一切聲是佛聲所謂佛知佛見是也超二見境界者離有無一異俱不俱是也超子地境界者菩薩等觀眾生如一子地今亦超之下文云我說此諸乘無乘及乘者無有乘建立我說為一乘是也如來自到境界者即自覺聖智不由於他通達佛法是也。

　　大慧此是過去未來現在諸如來應供等正覺性自性第一義心以性自性第一義心成就如來世間出世間出世間上上法聖慧眼入自共相建立如所建立不與外道論惡見共大慧云何外道論惡見共所謂自境界妄想見不覺識自心所現分齊不通大慧愚癡凡夫性無性自性第一義作二見論。

　　此上七種境界是三世諸佛於七種性自性邊通達第一義心即以第一義心應凡夫成就世間法應三乘成就出世間法應最上乘成就出世間上上法大涅槃經云十二因緣法下智觀故得聲聞菩提中智觀故得緣覺菩提上智觀故得菩薩菩提上上智觀故得佛菩提由得第一義心開聖慧眼故能入真入俗建立施為凡所建立皆是第一義心自覺境界不墮二見故不與外道惡見共自相即真諦境共相即俗諦境然所謂惡見共者豈別有共處哉即於如來七種自證境界以自妄想作此妄見耳由彼愚迷而不覺知是自心所現如鏡像水月本非有無而妄立有無分齊自生障隔不能通達自性第一義心自謂流注亦滅諸性無性反計作者是常此皆愚癡凡夫惡見所噬於自性第一義心作此二見不知性自性第一義心乃藏識真相諸佛非此無由成就世間出世間出世間上上法其可斷滅論乎。

　　復次大慧妄想三有苦滅無知愛業緣滅自心所現幻境隨見今當說。

　　此言外道不覺自心所現於如幻境認以為實計常計斷依此而修轉沉三界所謂以苦捨苦安可得哉果能斷三有苦因滅三界苦果則能隨見自心所現種種如幻境界決不復墮斷常二見此正修行出苦之要故我為汝說也此錯簡當在若復諸餘沙門之前。

　　大慧若有沙門婆羅門欲令無種有種現及事時住緣陰界入生住或言生已滅大慧彼若相續若事若生若有若涅槃若道若業若果若諦破壞斷滅論所以者何以此現前不可得及見始非分故大慧譬如破瓶不作瓶事亦如燋種不作芽事如是大慧若陰界入性已滅今滅當滅自心妄想見無因故彼無次第生。

　　此廣破有無二見也外道有內外二種內即沙門外即婆羅門也言外道不以諸識展轉為生因而妄計異物為生因生因既異住滅亦然故詳破之唯識量中一切諸法從現識現而數論計因中有果一切諸法從有因生勝論計因中無果一切諸法從無因生故曰有種無種因果現故中論破云果先於緣中有無俱不可先無為誰緣先有何用緣時敬外道妄計一切事業依時而住時為作者為常住因中論破云因物故有時離物何有時物尚不可得何況當有時唯識量以陰界入法皆依識生依識住依識滅所謂當處出生隨處滅盡而附佛法外道計陰界入從次第緣生緣住或說緣生即滅此與相及流注展轉生住滅異矣故中論破云若謂諸法於三世中次第生起若現在諸法與未來作次第緣未來諸法未生與誰作次第緣若未來已有即是生何用次第緣現在諸法無有住時若不住何能為次第緣若有住則非有為法以有為法常有滅相故若滅已則不能與作次第緣若言滅法猶在則是常若常則無罪福等此則唯識量中相及流注可作展轉因而彼所計皆成斷滅矣故總斥之曰彼之所為相續者既已斷滅則凡所作之事生滅之法若三界諸有與夫外道所計涅槃乃至二乘出苦之道出世之業所證之果所修之諦皆悉破壞成斷滅論故下文云彼一一外道涅槃彼等自論智慧觀察都無所有所以者何由彼不見藏識為諸法始非其分故由其無分故妄生穿鑿非因計因非果計果即此現前已成灰斷而欲未來得道得果無有是處應出量云外道小乘一切因果是有法破壞斷滅宗因云有種無種現故時住故緣陰界入生住故生已滅故同喻如破瓶焦芽破瓶不作瓶事喻果不成果焦芽不作芽事喻因不成因既已斷定復詳示之曰若陰界入屬過去者過去已滅屬現在者現在今滅屬未來者未來當滅此則三世無因皆悉斷滅乃復計為從次第緣能生果者如邀空華而結空果特汝自心作此妄想見耳以汝所計之因是斷滅無因焉有無因而能生果者哉故曰無因故彼無次第生問三世次第因緣生一切法是如來所許何故陰界入從緣生緣住緣滅者亦皆破之答中論云不生亦不滅不常亦不斷不一亦不異能說是因緣善滅諸戲論故知三世次第因緣是如來假借以入不生不滅因緣耳此經專以壞不壞相展轉因成立生滅與不生滅和合之宗故即小乘三世次第因緣亦皆呼為附佛法外道此正彈偏斥小之時故作峻厲之語以激之令其取證不生不滅大事因緣耳此義甚深知者亦希。

　　大慧若復說無種有種識三緣合生者龜應生毛沙應出油汝宗則壞違決定義有種無種識有如是過所作事業悉空無義大慧彼諸外道說有三緣合生者所作方便因果自相過去未來現在有種無種相從本已來相承覺想地轉自見過習氣作如是說如是大慧愚癡凡夫惡見所噬邪曲迷醉無智妄稱一切智說。

　　前計微塵自在等是他生計士夫是自生計有種無種等是無因生此計共生也外道見聖教說三緣和合而生諸法故亦計之如數論計五唯生五大五大生十一根是也然聖教以根塵和合為生識之緣今以有種無種為生識緣不知有種無種皆非識緣既無生因何從而生識果哉若使無因而能生果是則龜應生毛沙應生油有是理乎今既無因決無得果則汝所立三緣和合之宗是自破矣由違背我大乘決定真唯識量眼識色明集會而生之宗故也有種無種生識之說有如此過不但自壞其宗即其所作事業亦托之空言而已豈有實義乎哉故總斥之曰彼等外道說有三緣和合之宗亦復自謂有所作之事業有所傳之教法有因果之自相有三世之種子一一皆從有種無種識三緣和合而生此其計非一日說非一人從本已來世世相承能成事業祖祖孫孫遞相授受不知悉由自妄想地之所流轉自己惡見之所熏習作如是說彼雖愚癡無智慧眼亦由邪師惡見所噬邪教所迷直至於今醉心不覺其實無智而妄稱一切智說應申量破云有種無種為有法和合生識為宗因云悉空無義故喻如龜生毛沙出油已上廣破邪因邪果此下詳示正因正果。

　　大慧若復諸餘沙門婆羅門見離自性浮雲火輪犍闥婆城無生幻𦦨水月及夢內外心現妄想無始虗偽不離自心妄想因緣滅盡離妄想說所說(唐云作是觀已離分別緣亦離妄心所取名義)觀所觀受用建立身之藏識於識境界攝受及攝受者不相應無所有境界離生住滅自心起隨入分別(唐云知身及物并所住處一切皆是藏識所現無能所取及生住滅如是思惟恒住不捨)。

　　諸餘沙門婆羅門是除前二種外道別指二種正修行者謂前二種外道不了一切法唯心所現妄立種種異因終無實果若我正因弟子修習唯心觀者觀一切法本無自性如浮雲火輪如尋香城觀一切無生如幻如陽𦦨如水中月如夢內身外塵皆從自心變現悉由藏識含藏無始無知業愛三種虗偽因緣所變不離自心作是觀已離分別緣亦離妄心所取名義盖說是名而所說即義也若離妄想因緣則分別我執伏若名義空則分別法執伏此當三資糧位時也二執既伏唯心直進觀察所受用之器界及能受用之根身皆從藏識建立觀即觀智所觀即根身器界及識也既知根身器界是藏識現本無實體不生取著而能取之心所取之境兩不相應故外無所取而所取空內無能取而能取亦空故離生滅雖曰我法俱伏心境兩空猶有自心起隨入分別之智在然而未至無分別也此當四加行作四尋思觀時也唯識論云先依明得定發下尋思觀觀無所取立為煖位依明增定發上尋思觀觀無所取名為頂位依印順定發下如實智於無所取決定印持無能取中亦順樂忍立為忍位依無間定發上如實智印二取空立世第一然猶未能真住唯識以現前猶有少物故故頌云現前立少物謂是唯識性以有所得故非真住唯識此中自心起隨入分別者所謂少物也。

　　大慧彼菩薩不久當得生死涅槃平等大悲巧方便無開發方便大慧彼一切眾生界皆悉如幻不勤因緣遠離內外境界心外無所見次第隨入無相處次第隨入從地至地三昧境界解三界如幻分別觀察當得如幻三昧度自心現無所有得住般若波羅蜜捨離彼生所作方便金剛喻三摩提隨入如來身隨入如如化神通自在慈悲方便具足莊嚴等入一切佛剎外道入處離心意意識是菩薩漸次轉身得如來身。

　　若斷分別我法二執轉六識為妙觀察智轉七識為平等性智方得生死涅槃平等今言不久當得者以有少物在也若無少物便得真住唯識矣故唯識頌云若時於所緣智都無所得爾時住唯識離二取相故既離二取證平等性觀涅槃即生死故不住涅槃而起大悲善巧方便不待開發以無師智自然智繁興大用度一切如幻眾生雖汲汲度生不見有勤勞之相所謂觀空而萬行騰沸也觀生死即涅槃故不住生死而能遠離內外境界毫無染著所謂涉有而一道清淨也彼雖遠難非若小乘畏而避之由其照破法執直見自心故自心外無片事可得由是而創登初地證徧行真如名隨分覺故曰次第隨入無相處從是而漸斷漸證以至八地俱生我執已盡得證無生法忍入寂滅定而為定相所醉不肯度生故設三橋七勸以開導之復從定中以如幻觀觀察三界如幻得如幻三昧故不起滅定而能超越無生即登善慧現大法雲興大法雨度脫如幻眾生得住般若波羅蜜既登此地復從法雲而入等覺以金剛智頓斷生相無明轉第八識成大圓鏡智轉前五識為成所作智頓入玅莊嚴域證玅覺身自然而有不思議業用至此則上與諸佛同一慈力下與眾生同一悲仰神通自在方便具足故無剎不現無類不入此等勝用始由修習唯心識觀故得漸斷漸證至最後而得如來身也。

　　是故欲得如來身者當遠離陰界入心因緣所作方便生住滅妄想虗偽唯心直進觀察無始虗偽過妄想習氣因三有思惟無所有佛地無生到自覺聖趣自心自在到無開發行如隨眾色摩尼隨入眾生微細之心而以化身隨心量度諸地漸次相續建立是故大慧自悉檀善應當修學。

　　此結勸當學也當遠離陰界入等是牒前妄想因緣所作現行及無始虗偽生滅法皆所當離也又言無始虗偽過妄想習氣為三有之因應當唯心直進而觀察也唯心真進是用心之法言唯是一心直進觀察無始流注為三有因如猫捕鼠首尾一直更不當瞻前顧後也又當思惟八地之無相佛地之無生若得成就無相無生二種境界便得到諸佛自覺之趣則無師智自然智一時皆證得心自在不待開發自能興起無功用行如摩尼之現眾色隨諸眾生種種心色而以化身開諸度門隨其心量而度脫之一一皆令從地至地漸次增進入於如來妙莊嚴域而後已其效如此故復叮嚀告誡之曰我此唯心識觀以為法施自利利他最為勝善超出一切法門應當修學勿自怠也故宗鏡云若迷無始即法性而為無明若了即今即無明而為法性法性之與無明遍造諸法名之為染無明之於法性徧應眾緣名之為淨譬如清波濁水濕性不殊清水既由緣而濁濁水亦由緣而清是以三千因果俱名緣起迷悟緣起不離剎那。

　　爾時大慧菩薩復白佛言世尊所說心意意識五法自性相一切諸佛菩薩所行自心見等所緣境界不和合顯示一切說成真實相一切佛語心為楞伽國摩羅山海中住處諸大菩薩說如來所歎海浪藏識境界法身。

　　此詳問藏識海中生識浪之所以也心意意識五法自性相領前章旨以七種性自性是依他起性是名相如來了之名七種性自性第一義心是正智如如外道迷之成徧計執是妄想故曰五法自性相一切諸佛菩薩所行者領前唯心識觀是諸佛所行境界及法身菩薩所行境界也自心見等所緣境界不和合者領前攝受及攝受者不相應也顯示一切說成真實相者領前真相識也一切佛語心者總領前所說者皆是一切諸佛所談三界唯心之訣也意謂心意意識五法三自性法皆是諸佛菩薩所到境界其要在通達根身器界皆是自心所現若了唯心則根境不偶觸目遇緣無非顯示如來所說圓成真實之相此即三世諸佛遞相授受寂滅一心之玅門也然則識藏瑩湛澄渟本來不動明矣不知此藏識海何故忽生種種識浪又此藏識何故如來歎稱唯是法身菩薩所證境界其餘外道小乘皆有智慧何故不知唯願如來為諸菩薩說其所以。

　　爾時世尊告大慧菩薩言四因緣故眼識轉何等為四謂自心現攝受不覺無始虗偽過色習氣計著色性自性欲見種種色相大慧是名四種因緣水流處藏識轉識浪生大慧如眼識一切諸根微塵毛孔俱生隨處境界生亦復如是譬如明鏡現諸色像大慧猶如猛風吹大海水外境界風飄動心海識浪不斷。

　　此答藏識有四緣而轉生識浪也因上問云藏識海中本來寂靜何故忽生種種識浪故答云由四緣集會皷動藏海藏海雖寂而能隨四種緣生眼識波浪故於藏識水流處遂有轉識浪生也此四緣者若據馬鳴不覺即無明計著即妄心識性即真如色相即境界也故論云云何熏習起染法不斷所謂依真如法故有於無明以有無明染法因故即熏習真如以熏習故則有妄心即第七識也以有妄心即熏習無明不了真如法故不覺念起妄現境界即前五識也以有妄境界染法緣故即熏習妄心令其念著造種種業受於一切身心等苦即意識也有此四緣俱時皷動識海於真常流注湛不搖處遂有眼識浪生眼識既爾則餘根之識亦復如是餘根之識既爾則根身器界乃至最細如微塵毛孔亦復俱時頓現在前若四緣漸次皷動識海則識浪亦漸次生其頓生者如眼識初見色時是圓成現量之境不起分別無處不遍無法不現故論云三者名為現識所謂能現一切境界猶如明鏡現於色像現識亦爾隨其五塵對至即現無有前後以一切法任運而起常在前故漸生者至第二念流入意識而起分別則眼等諸識隨根各了自境先後亦異喻如猛風吹海波浪漸生若據護法自心現攝受不覺者即根緣境緣以能攝受是根所攝受是境此根境二法原從藏識所變內色而有現量比量之別此當四緣之增上緣所緣緣也無始虗偽過色習氣計著習氣即種子無種不生現行故此當四緣之親因緣也識性自性當九緣之分別依染淨依根本依也欲見種種色相當九緣之作意緣也具此四緣故於真常流注湛不搖處而生轉識波浪眼識既假四緣生起餘識亦然推而廣之則大而根身器界小而微塵毛孔莫不皆是藉緣而生但緣有俱不俱故識有頓生漸生之異七八二識行相微細所藉眾緣一切時有故一念動時根境歷然如鏡現像第六麤動而所藉緣無時不具由違緣故有時不具前五轉識行相麤動所藉眾緣時多不具故起時少不起時多故唯識頌云依止根本識五識隨緣現或俱或不俱如波濤依水謂五識身內依本識外隨作意等緣和合方得現前由此或俱或不俱起正如海中波濤隨風鼓動而現多少外境界風飄動心海亦復如是解深密經云如大海水有一浪生緣現前唯一浪轉乃至有多浪生緣現前有多浪轉是也。

　　因所作異不異合業生相深入計著不能了知色等自性故五識身轉大慧即彼五識身俱因差別分段相知當知是意識因。

　　此明現識與分別事識非一異展轉相因起浪不斷也若約馬鳴因指真如所作相即八種識異不異是生滅與不生滅非一非異名阿黎耶識由真如隨緣故異不變故非異合業生相者謂真如與無明業相和合而生能見能現乃至意識種種相也而能見即意根能現即前五識也由第七識內執第八為我深入計著而前五識不能了知色等五塵自性全是藏識所變於是眼得之而為色耳得之而名聲鼻得之而名香舌得之而名味身得之而名觸故五識身轉不知全是自心取自心此即前五因意根而生也然五識身雖各了自分境不起分別不落名言乃復牽引同時意識於五塵上分染分淨生愛生憎計名著相此又五識為意識因也因真如隨緣而成第八黎耶識因黎耶一轉而成能見為轉識即第七識因轉識而生現識即前五識因前五識為因而復引生意識此則性宗八識異不異展轉相因也若據護法因即第八自證分所作相即前七識是見分異不異者謂八種識皆可名心皆可名意皆可名識故非定異而彼行相所依所緣相應各各差別非定不異由彼非一非異故前七轉識合彼業識而各生相分愚夫不了色等自性皆從自證變起猶如幻事而六七二識深生計著以第七唯內門轉故執第八見分為實我實法為非量第六向內外門轉故執第八見相二分以為實我實法為現比非三量而前五識雖外門轉緣境之時得境自性不帶名言無籌度心為現量境然彼意識不能自轉必藉一分同時無分別意識之力然後能轉俱者即同時意識也言前五識藉同時意識而能各了五塵分段差別之境意識藉前五識而能總了五塵差別之境故深密經云若一眼識生緣現前即一意識共彼眼識同時取境若五種識五種生緣一時現前無分別意識即共五識一時取境此雖說前五種識與同時意識展轉為因亦實與七八二識展轉為因蓋五識緣境有五種心一率爾心謂聞法創初遇境便起二尋求心於境未達方有尋求三決定心審知法體而有決定四染淨心法詮欣厭而起染淨五等流心念念緣境前後齊轉決擇論說五識緣境必有一分別意識俱時而轉此眼俱意名率爾初心初卒墮境故此既初緣未知何境為善為惡為了知故次起尋求與欲俱轉希望心故既尋求己識知前境次起決定印解境故既決定已識界差別取正因等相於怨住惡於親住善於中住捨染淨心生由此染淨意識為先引生眼識同性善染順前而起名等流心如眼識生耳識亦爾此則相宗八識展轉因也然性宗立義八識皆能了境而第八了境為細中之細七與前五了境為細中之麤意識了境為麤中之細麤中之麤若我法二執則五八唯法執七唯我執六識執我執法若無相無見無分別無二執者真如也故云五八唯法七唯人六識二執太分明若相宗八五皆緣性境七識唯緣帶質境六識能緣獨影帶質性境若二執則六七二識皆有無我法二執者前五及藏識也(故四五八無法亦無人六七二執甚均平)。

　　彼身轉彼不作是念我展轉相因自心現妄想計著轉而彼各各壞相俱轉分別境界分段差別謂彼轉如修行者入禪三昧微細習氣轉而不覺知而作是念識滅然後入禪正受實不識滅而入正受以習氣種子不滅以境界轉攝受不具故滅。

　　此通言八識展轉相生而不覺知以明不思議熏變非思量所知也言彼八種識雖展轉相因而意識實不知因五識而轉五識亦不知因七識而轉七識亦不知因八識而轉以彼諸識本無自性各不相知故皆不作是念我展轉相因也但於藏識及藏識所現境界處自其妄想深入計著藏識為自內我者名七識轉故曰自心現妄想計著轉自其不了藏識所現境界而於色等五塵各能了別自分境者名五識轉故曰而彼各各壞相俱轉自其總能分別五塵分段差別相者為同時意識轉故曰分別境界分段差別謂彼轉其實不可知也喻如修滅定者雖以定力制伏前七現行而陀那識中微細習氣流注尚不能知自謂流注識滅而得滅定不知流注識實未曾滅也以微細習氣不滅故流注識亦不滅但是前七現行已伏不流轉境界故稱滅耳然則伏前七者尚不能知況諸識現行未伏而跳梁者可知哉若據護法彼身總指五識身言五識身雖各能了別五塵差別之境彼實不知有同時意識與我展轉相因由第六不了色等五塵是藏識所現而於五塵境界妄起尋求決定染淨等流心妄生計著流轉不停而彼五識各向自分境界與彼同時意識俱轉然則前五分別分段差別境界皆意識之力也而五識不知謂彼自能流轉殊不知有與之俱轉者在也盖五識取境必有所依以五根為俱有依以第六為分別依以第七為染淨依以第八為根本依無此四依必不能轉故復引入滅定者作證言六識麤淺與前五識俱時而轉尚不能知較七八二識極微細者與之俱轉又惡能知哉如修滅定者彼於厭心種上定力伏惑使諸轉識不行而習氣流轉者尚不能知豈況凡夫外道昏昏擾擾者可能知哉則知藏識微細甚深非思量所知矣思量即七識以彼思量為性相思量第八為自內我故不知皆是虗妄計著實非思量可知必思量盡而後藏識顯露可得而知也。

　　大慧如是微細藏識究竟邊際除諸如來及住地菩薩諸聲聞緣覺外道修行所得三昧智慧之力一切不能測量決了餘地相智慧巧便分別決斷句義最勝無邊善根成熟離自心現妄想虗偽宴坐山林下中上修能見自心妄想流注無量剎土諸佛灌頂得自在力神通三昧諸善知識佛子眷屬彼心意意識自心所現自性境界虗妄之想生死有海業愛無知如是等因悉以超度是故大慧諸修行者應當親近最勝知識。

　　此闡明藏識流注是法身菩薩所知境界非二乘跛驢心慧及外道聰明所能測量以二乘外道所得智慧聰明不離湛不搖處尚不能測其邊際豈能決了而親見其境界哉唯除住地菩薩真斷我法二執親證法身者方能知耳其餘三資糧位及四加行菩薩雖未斷惑亦能永伏分別我法二執而以智慧善巧方便觀察名義自性差別此於一僧祗中無量佛所種諸善根善根成熟遠離分別我法二執得證如來平等法身初獲無分別智者亦得知耳既知已即以無分別智宴坐山林觀察微細流注若上品修則頓超十地若中品修則頓超八地若下品修則從地至地漸斷漸證直至十地得見自心微細妄想流注無量剎土諸佛以智慧水一時灌頂授灌頂職得心自在得法自在乃至得如來十力十通十大三昧諸善知識菩薩無量劫中同行願者一時圍繞而為眷屬是修行人以金剛慧即時頓斷生相無明我法二執微細種子及劣無漏善種一時頓淨即得超越心意意識所現之境是相分虗妄之想是見分生死有海即三界之果業愛無知是三界之因此則五住究盡二死永亡直入如來玅嚴果海此等雖是自因之力亦由無量劫中諸善知識外緣熏習之力故成道時諸善知識一時圍繞而為眷屬故起信論云佛法有因有緣因緣具足乃得成辦眾生雖有正因熏習之力若不遇諸佛菩薩善知識等以之為緣欲自斷煩惱入涅槃者則無是處若雖有外緣之力而內淨法未有熏習力者亦不能究竟厭生死苦樂求涅槃若因緣具足者所謂自有熏習之力又為諸佛菩薩慈悲願護故能起厭苦心信有涅槃修習善根以修習善根故善根成熟則值諸佛菩薩示教利喜乃能進趨向涅槃道是故諸修行者應當親近最善知識。

　　爾時世尊欲重宣此義而說偈言譬如巨海浪斯由猛風起洪波鼓冥壑無有斷絕時藏識海常住境界風所動種種諸識浪騰躍而轉生青赤種種色珂乳及石蜜淡味眾華果日月與光明非異非不異海水起波浪七識亦如是心俱和合生譬如海水變種種波浪轉七識亦如是心俱和合生謂彼藏識處種種諸識轉謂以彼意識思惟諸相義不壞相有八無相亦無相譬如海波浪是則無差別諸識心如是異亦不可得心名採集業意名廣採集諸識識所識現等境說五。

　　自譬如巨浪海至非異非不異是總頌外境界風飄蕩心海識浪不斷因所作異不異合業生相也青赤三句喻發識之境藏識如日月諸識如光明藏識與諸識和合非異不異亦如日月與光明和合亦非異不異也自海水起波浪至異亦不可得釋不異也言巨海澄渟本無波浪由猛風吹海故從海水而起波浪遂謂波浪從海水起不知海水實未嘗起波浪也喻藏識海本無轉識波浪由境風飄動識海故從識海而起轉識波浪遂謂識浪從藏海起不知藏海實未嘗起識浪也此明轉識波浪與藏海和合而起故曰心俱和合生故下文云如來藏者與無明七識俱是也變即不思議變之變言海水本不變所以變者皆由種種波浪簸揚故見海水沸騰謂之變耳不知海水雖與波浪和合實未嘗變也喻識海本不變所以變者皆由轉識種種波浪鼓揚故見識海沸騰謂之變不知識海雖與識浪和合俱生實未嘗變也此明藏識由識浪和合而轉生故曰心俱和合生也又復釋之曰前之海水起波浪者謂彼藏識處由不覺而起能見能現種種諸識和合流轉者若海水之起波浪也前之譬如海水變種種波浪轉者謂彼意識現行攀緣六塵境界熏成藏海種子故令藏海不變而變正如波浪之變遂謂海水亦變而海水實未嘗變也是則海水之於波浪和合而生毫無有異離海無波離波無海故不壞之相雖有八種即無相亦無無相況實有差別乎哉正如海水之於波浪本無差別則知諸識本無有異明矣華嚴偈云譬如大海水波濤千萬異水無種種殊諸佛法如是然前云此二壞不壞相此中獨言不壞相有八者何蓋可壞者心相而不壞者心體前言此二壞不壞相展轉因者雙舉八種識皆有壞不壞相也此言不壞相有八者獨顯八種無相之體不壞故曰無相亦無相也然體雖無異而名有可異者以諸識行相緣境各別故就其用處各別而立名亦有差別耳自其集諸種子起諸現行者名之為心自其恒審思量堅守藏識為我者名意此意言廣採集有以藏識如庫藏意如庫吏堅守毫無滲漏有入無出有益無損故曰廣也自其總能了別諸識所識之境者名意識自其各能了別五塵自分之境者名眼等五識故曰因所作相非異不異也。

　　爾時大慧菩薩以偈問曰青赤諸色像眾生發諸識如浪種種法云何唯願說。

　　大慧不解非異非不異之旨故發此問意謂境為能發識為所發既能發之境不同則所發之識亦異云何乃以波浪喻之且海中波浪本無差別而心名採集業等是有差別今以無差別者喻有差別得無犯法喻不齊之過乎。

　　爾時世尊以偈答曰青赤諸雜色波浪悉無有採集業說心開悟諸凡夫彼業悉無有自心所攝離所攝無所攝與彼波浪同受用建立身是眾生現識與彼現諸業譬如水波浪。

　　意謂大海本無波浪由境風一吹波浪便起則能發所發二俱無體全體是海則知藏海本無一物故以波浪喻之豈止無差別而已然而復說心名採集業者此是對機說法開悟凡夫由彼凡夫業識茫茫為彼所使六趣三途無處不往不知業相無體雖是自心採集當體元空而實無有一毫採集之相故以波浪喻之令其了知業相空處即是安身立命之地也且根身器界雖是凡夫建立以為真實受用之物謂之性境亦是現識所變如鏡現像尚非實有況彼藏識所起業相皆是妄習所現以為實有耶故我說彼藏識海中現諸業相喻如海水之現波浪耳安有法喻不齊之過哉。

　　爾時大慧菩薩復說偈言大海波浪性皷躍可分別藏與業如是何故不覺知。

　　意謂大海澄清本無波浪因境界風皷躍而起猶可意度而知若夫藏識所起業相亦因境風飄蕩而有何故非思量所知。

　　爾時世尊以偈答曰凡夫無智慧藏識如巨海業相猶波浪依彼譬喻通。

　　言此藏識甚深微細唯諸如來及住地菩薩得無分別智者方能知覺凡夫為無明封裹無智慧眼安得知此故假目前易解之物比類以通之耳故曰藏識如海轉相如有風之波業相如無風之浪有風者因鼓躍而可解無風者極流注而難知。

　　爾時大慧復說偈曰日出光等照下中上眾生如來照世間為愚說真實已分部諸法何故不說實。

　　前已問云何不一切時演說真實義而復為眾生分別說心量意謂如來照世如日麗天高低普映一切平等即使愚夫無慧亦應為彼說真實法今已分部八識諸法何故不為說寂滅一心當下便是得無犯不平等過耶。

　　爾時世尊以偈答曰若說真實者彼心無真實譬如海波浪鏡中像及夢一切俱時現心境界亦然境界不具故次第業轉生識者識所識意者意謂然五則以顯現無有定次第譬如工𦘕師及以𦘕弟子布彩圖眾形我說亦如是彩色本無文非筆亦非素為悅眾生故綺錯繪眾像言說別施行真實離名字分別應初業修行示真實真實自悟處覺想所覺離此為佛子說愚者廣分別種種皆如幻雖現無真實如是種種說隨事別施設所說非所應於彼為非說彼彼諸病人良毉隨處方如來為眾生隨心應量說妄想非境界聲聞亦非分哀愍者所說自覺之境界。

　　佛說一切法為度一切心若彼愚夫業識茫茫毫無實心驟而與之說真實法則返致疑不信拂衣而去故不得已為其分部諸法復以海浪鏡像及夢以顯不實令生信解故自其心之現境覺緣皆具無有前後一時俱現名俱時頓生喻如鏡之現像心之現夢設使眾緣有缺境界不具則從業識次第轉生種種識浪謂之漸生喻如海之波浪於是因指業識海中業相次第轉生意識為波浪者以此識總能識前五所識之境故又指業相次第轉生末那意為波浪者以此意思量第八為自內我故又指業相次第轉生前五為波浪者以此五識對現五塵各能了別自分境故豈真有一定次第哉皆是對機說法耳正如畫師及畫弟子布彩圖像此像非彩中有非筆上出非紙上生然而有眾像者是畫師與弟子隨人所好而繪之耳眾像喻八種識彩色筆素喻境界無明真如三種謂此八識求之於境風不可得索之於無明不可得覓之於真如不可得然說三種緣生八種識者亦是如來悅眾生而作是說也故知凡有言說皆是別為中下之機施設若夫真實之法離言說相離名字相其可置之口吻流之齒角哉故以言說法應初機人以真實法示真修士何以故以真實法擬議不得捉摸不得必須真究實參到自悟處則能所忘影像絕心緣離言語斷然後為得也自非上上根人白醭流唇青草生舌單刀直入者無由詣此此真實法所以特為佛子說也若夫愚者智眼不開慧心不朗固當廣為分別此集起者名心此思量者名意此了別六塵自分境者名識而又喻之如鏡中像如海中波如夢中事及彼所現種種境界悉皆如幻雖現而非真實如是開種種識說種種喻無非隨事施設以應其機耳故占察善惡經立二種觀門為鈍根立唯心識觀為利根立真如觀也若所說不應機驟而示以真實法彼則反以我為妄說故不得已而別施權說正如良毉處方隨病授藥若用之當則溲渤亦能愈疾不當則參术亦可殺人故如來說法亦必隨眾生心應所知量然則此真實法深固幽遠即外道二乘聰明智慧尚非其分以是自覺聖智所知境界其可對愚夫妄說哉。

　　復次大慧若菩薩摩訶薩欲知自心現攝受及攝受者妄想境界當離羣聚習俗睡眠初中後夜常自覺悟修行方便當離惡見經論言說及諸聲聞緣覺乘相當通達自心現妄想之相。

　　此為真實修行者未悟之先示以用心之法也若欲真實自悟能取所取妄想境界悉從自心現者應離羣聚習俗睡眠三種惡緣以羣聚故則易喧囂而難靜寧以習俗故則世情濃而道情少以睡眠故則心志昏而精神怠若離羣聚則獨坐獨行翛然自適離習俗則生處漸生生處漸熟離睡眠則晝三夜三乾乾不息故遺教經云無以睡眠因緣一生空過無所得也此三種緣真學道之大障故當先離修行方便即二卷中四種大方便也常自覺悟者謂二六時中常常省覺勿昧自心也離外道二乘經論者道不欲雜雜則擾動心神故用功時當一字不留眼角一言不著胸中況習之耶既離三種惡緣又離三種經論唯欲真實通達妄想境界皆是自心變現頓開佛慧為期耳故通心論云夫縛從心縛解從心解解縛從心不關餘處出苦之術唯是觀心觀心得悟一切俱了是故智者先當觀心寒山子云男兒大丈夫作事莫莽鹵逕挺鐵石心直取菩提路邪道不用行行之轉辛苦不用求佛果識取心王主若果辦鐵石心安有不通達者乎。

　　復次大慧菩薩摩訶薩建立智慧相已於上聖智三相當勤修學何等為聖智三相當勤修學所謂無所有相一切諸佛自願處相自覺聖究竟之相修行得此已能捨跛驢心慧智相得最勝子第八之地則於彼上三相修生。

　　此明既悟之後更加鞭策也意謂既通達自心建立智慧相已更當勤學增長智慧不得坐定故云百尺竿頭坐的人雖然得入未為真直須向百尺竿頭更進一步修學一切法門學二乘則不遺其小學佛願始得盡其大學聖智方得造其極具此三相方能負重致遠荷擔大事便能捨離跛驢心慧得入菩薩第八地葢七地已前觀三界生死不定心名跛驢慧以不能行故今見自心建立智慧復以此三相策進方能捨離至第八地無功用行得與自性湊泊者由於彼上聖智三相修行而生。

　　大慧無所有相者謂聲聞緣覺及外道彼修習生大慧自願處相者謂諸先佛自願處修生大慧自覺聖智究竟相者一切法相無所計著得如幻三昧身諸佛地處進趣行生大慧是名聖智三相若成就此聖智三相者能到自覺聖智境界是故大慧聖智三相當勤修學。

　　無所有相智者即二乘外道所修處生問何故前云當離此云當學前約入觀之初固當用志不分毫芒不著此約觀成之後固當教網齊開纖悉不漏所以在彼時稱為惡見在此時名為聖智故下云為轉彼惡見故應當修學自願處相者學諸佛自利利他二願處修生如華嚴淨行品觸事興願則獲一切勝玅功德法華云我本立誓願欲令一切眾如我等無異是也自覺聖智究竟相者雖學大小諸乘法相而不取法相以能句句消歸自己故得如幻三昧身親到諸佛進趣之地親行諸佛進趣之行處修生即此而觀能融一切惡見經論世諦語言不存法相能到自覺聖智境界者成就三相之力也故結勸當學不然終是路途之樂耳。

楞伽阿䟦多羅寶經合轍卷第一


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第二

　　明　二楞庵釋　通潤　述

　　爾時大慧菩薩摩訶薩知大菩薩眾心之所念名聖智事分別自性經承一切佛威神之力而白佛言世尊唯願為說聖智事分別自性經百八句分別所依如來應供等正覺依此分別說菩薩摩訶薩入自相共相妄想自性以分別說妄想自性故則能善知周徧觀察人法無我淨除妄想照明諸地超越一切聲聞緣覺及諸外道諸禪定樂觀察如來不可思議所行境界畢定捨離五法自性諸佛如來法身智慧善自莊嚴起幻境界昇一切佛剎兜率天宮乃至色究竟天宮逮得如來常住法身。

　　由前大慧通問八識五法三性是菩薩所行而知來已將八識生滅始終分析竟然五法三性皆未蒙開示此皆菩薩所當修者大慧知眾心所念故特申請言五法三性是聖智與妄想共由之路是百八句所依之境若以妄想分別入自共相則起有無二見若以聖知聖見聖慧眼入自共相如所建立悉能照破妄想分別顯示自性第一義諦故曰聖智事分別自性經百八句分別所依然則學般若者不可不知唯願如來依此分別開示菩薩入自相共相妄想自性法以得如來分別開示故能令菩薩入自相共相妄想自性法中周徧觀察入二無我淨除有無二種妄想能照明諸地能超越小乘外道諸禪定樂能觀察如來不思議境界能畢竟捨離五法三自性能以諸佛法身智慧而自莊嚴起如幻境界昇兜率宮住色究竟逮得如來常住法身此問最長直至得力神通自在成就處作結。

　　佛告大慧有一種外道作無所有妄想計著覺知因盡兔無角想如兔無角一切法亦復如是大慧復有餘外道見種求那極微陀羅驃形處橫法各各差別見已計著無兔角橫法作牛有角想大慧彼墮二見不解心量自心境界妄想增長身受用建立妄想根量大慧一切法性亦復如是離有無不應作想大慧若復離有無而作兔無角想是名邪想彼因待觀故兔無角不應作想乃至微塵分別事性悉不可得大慧聖境界離不應作牛有角想。

　　此下先破妄想也外道妄想不出斷常二見故先出其量而後破之先申斷見外道量云一切法是有法無所有為宗因云覺知因盡故喻如兔無角次申常見外道量云一切法是有法有為宗因云大種微塵所成形處橫法各各差別故喻如牛有角種即四大種求那依也極微陀羅驃猶言極微塵也橫法各各差別者謂橫於目前之法形相各各差別由彼見計著兔無角故在橫法上作牛有角想也蓋有無二見相依而有然彼此兩方計斷見者極多為害最大故標以為首其計常者則以餘外道目之故下文云寧可起有見如須彌山不可起增上慢空見如芥子許也大慧下正破二見言彼所以墮二見者皆由不達心量本非有無而於自心境界自性第一義中增長妄想作二見論故於根身器界受用處建立種種妄想根量分齊不通耳若知心量本非有無則知一切法性亦復如是離有無不應更作有無想也若復法性本離有無而於離有無處作兔無角想是則墮斷滅因名為邪想以彼所計兔無角者非是本來離有離無之無因彼見牛角為有故計兔角為無此因從對待觀察而起名曰無因既曰無因則非正智豈應作此兔無角想耶即彼大種微塵所成形處橫法各各差別作牛有角想者若果實有自性為生因則不可分析今既分析至於極微一一分別求其自性悉不可得豈能生橫法差別之相哉故知聖智所行境界不但離無亦且離有亦不應作牛有角想也故大般若經云一切法皆以無性為自性於自性中有性無性悉不可得不應於此執有無性以自性中無有無故即借其同喻立量破云一切法是有法不生為宗因云離有離無故喻如兔無角故下文云一切法不生如兔馬等角。

　　爾時大慧菩薩摩訶薩白佛言世尊得無妄想者見不生想已隨比思量觀察不生妄想言無耶佛告大慧非觀察不生妄想言無所以者何妄想者因彼生故依彼角生妄想以依角生妄想是故言依因故離異不異故非觀察不生妄想言無角大慧若復妄想異角者則不因角生若不異者則因彼故乃至微塵分析推求悉不可得不異角故彼亦非性二俱無性者何法何故而言無耶大慧若無故無角觀有故言兔無角者不應作想大慧不正因故而說有無二俱不成。

　　因上立有無對待之無與有無絕待之無二種比量大慧正恐內宗濫同外道故興此問得無者猶言將無也大慧意謂將無前來計兔無角妄想者或恐亦是見一切法離有離無本來不生妄想而言兔無角耳非謂見牛有角而生兔無角想也佛言若果觀察不生妄想而言兔無角者則有無雙泯對待逈絕何得復立一切法如兔無角哉故曰非觀察不生妄想言無也所以者何以妄想者不離前境因彼牛角而生故以依彼虗妄之牛有角而生彼兔無角妄想是故以彼所立為有依有因依者謂依有而立無因者謂因境而生心既有依因而復隨立比量言一切法本無對待離異不異如是推求非真觀察不生妄想而言兔無角也以有依因而強曰無依因有對待而強曰無對待然非真見離異不異之正因也所以者何若妄想異角則妄想別有自性應離角生不當因角生今妄想因角生不可謂異若妄想不異角則妄想即角不應復說妄想因彼角生今因彼角生不可謂不異此則不但兔角無自性不可得即牛角分析推求以至微塵亦不可得亦與兔角不異以彼牛角亦無自性故也既兔角牛角二俱無性則有無雙泯不容措辭更有何法當情復以何故而言兔無角耶故知兔角之無必待牛角之有而立明矣下復縱破云若果無法無故而言兔無角則觀牛有角者決不應作兔無角想矣今則不然因有計無雖無亦有因無計有雖有亦無故知兔無角想必待牛有角而生是對待之無非絕待之無也此皆不了依它無性妄生二見故總斥云不解離有離無之正因而計有計無者皆是邪因二俱不成。

　　大慧復有餘外道見計著色空事形處橫法不能善知虗空分齊言色離虗空起分齊見妄想大慧虗空是色隨入色種大慧色是虗空持所持處所建立性色空事分別當知大慧四大種生時自相各別亦不住虗空非彼無虗空如是大慧觀牛有角故兔無角大慧又牛角者析為微塵又分別微塵剎那不住彼何所觀故而言無耶若言觀餘物者彼法亦然爾時世尊告大慧菩薩摩訶薩言當離兔角牛角虗空形色異見妄想汝等諸菩薩摩訶薩當思惟自心現妄妄想隨入為一切剎土最勝子以自心現方便而教授之。

　　前於形處橫法計有計無此於形處橫法分色分空由不善知虗空本無分齊妄計色異虗空不相融即起分齊見如數論師所計五唯生五大五大生五根謂聲唯生空大空大成耳根是故耳還聞聲觸唯生風大風大成身根是故身根還受觸色唯生火大火大生眼根是故眼還見色味唯生水大水大成舌根是故舌還知味香唯生地大地大生鼻根是故鼻根不聞地而聞香由彼不知皆是自心所現而妄自割截豈善知色空者哉故示之曰虗空是色隨入色種是則空種全是色種非空種外別有色種也又云色是虗空持所持處所建立性是則色種全是空種非色種外別有空種也若如是分別色空事是善知色空豈以色空割截為二名善知色空者哉若謂四大種各各生時而堅濕煖動之相各各差別亦不與虗空相干故不住虗空非彼四大種離虗空而住虗空之外也例如觀牛有角故兔無角若無牛角亦無兔角則知因色有空因空有色離色無空離空無色豈色空各有分齊哉故曰若言觀餘物者彼法亦然故復總斥其異見誡其當離何以知其為異見以離自心外妄計有無色空故也汝等菩薩因當思惟一切諸法皆從自心妄想變現本無有根當下無生不見心外有一法可得隨入一切剎土即以此法而教授之令其離有無不應作想。

　　爾時世尊欲重宣此義而說偈言色等及心無色等長養心身受用安立識藏現眾生心意及與識自性法有五無我二種淨廣說者所說長短有無等展轉互相生以無故成有以有故成無微塵分別事不起色妄想心量安立處惡見所不樂覺想非境界聲聞亦復然救世之所說自覺之境界。

　　色等及心無此無字是頌前離有無不應作想絕待之本無也言色等諸塵及眼等諸識皆本來自無非推之使無由眾生妄取色等五塵增長識等妄想不知內而根身外而器界皆是藏識所現所謂自心取自心也心意下四句明如來所說如此長短下四句明外道所執如此由如來已證此本無為度眾生故立心意意識五法三自性皆歸二種無我究竟清淨外道迷此本無故執為己見妄計有無相生長短相形以無成有以有成無展轉相生不離對待若將形處橫法一一分析至於微塵則本自無色既無有色則分別妄想無從而起所謂色等及心無也然此有無絕待之境界是達自心現量者之所安立外道惡見所噬者非其境界不喜樂聞以彼未離妄想故即小乘雖證寂滅亦不能窺如來所行之處以如來所證境界甚深微細亦唯如來自知自覺難以語人況彼外道小乘所證不離名相妄想又安能測正智如來之境界哉。

　　爾時大慧菩薩為淨除自心現流故復請如來白佛言世尊云何淨除一切眾生自心現流為頓為漸耶。

　　最初一章如來已為大慧闡明諸識展轉生滅之因而大慧不解展轉生滅之所以故有海浪藏識之請世尊答以四種染緣和合於水流處轉識浪生此則已領識浪之生皆因染緣和合而有頓生漸生之異即今識海現行波流隨風簸蕩欲以淨緣除之轉成智慧為復頓去之耶為復漸淨之耶故有此問下文意在漸斷無明頓見自性如首楞嚴云理雖頓悟乘悟併銷事要漸除因次第盡此錯簡當在聖智三相之後。

　　佛告大慧漸淨非頓如菴羅果漸熟非頓如來淨除一切眾生自心現流亦復如是漸淨非頓譬如陶家造作諸器漸成非頓如來淨除一切眾生自心現流亦復如是漸淨非頓譬如大地漸生萬物非頓生也如來淨除一切眾生自心現流亦復如是漸淨非頓譬如人學音樂書畫種種技術漸成非頓如來淨除一切眾生自心現流亦復如是漸淨非頓。

　　此明漸斷無明也若相宗別教斷十一品無明自三資糧位修行六度令我法二執熟處漸生生處漸熟漸漸調伏不至跳梁喻如菴羅之漸熟非頓熟也自四加行位三番策進鍊磨其心於是鼓精進風發智慧火鎔無明銅斷除分別我法二執得入初地鑄成大乘法器喻如陶家造器非頓成也自初地已上漸斷無明漸證真理漸增勝行至八地而俱生我執已盡得意生身化諸眾生喻如大地之生物非頓生也九地已上至等覺無間道斷極微細所知愚至解脫道入妙覺位則眾妙滿足如人學種種技術漸漸入妙非頓妙也若約性宗則斷四十二品無明初斷見惑即滅相無明喻如菴羅之漸熟次斷根中積生無始虗習即思惑即異相無明喻如陶家之造器三斷住相無明而入地喻如大地之生物四斷生相無明而入妙喻如學技而入妙。

　　譬如明鏡頓現一切無相色像如來淨除一切眾生自心現流亦復如是頓現無相無有所有清淨境界如日月輪頓照顯示一切色像如來為離自心現習氣過患眾生亦復如是頓為顯示不思議智最勝境界譬如藏識頓分別知自心現及身安立受用境界彼諸依佛亦復如是頓熟眾生所處境界以修行者安處於彼色究竟天譬如法佛所作依佛光明照曜自覺聖趣亦復如是彼於法相有性無性惡見妄想照令除滅。

　　此明頓證真如也若據護法由三資糧位用觀智力止伏分別我法二執現行不起故得現一切無相清淨境界成應化佛故以明鏡現像為喻至初地而斷除分別我法二執證徧行真如頓示不思議無分別智最勝境界成智慧佛故以日月頓照顯示一切色像為喻自初地以至八地斷盡俱生我執捨離藏識成法依佛現身說法頓熟眾生所處境界以修行人安處於彼色究竟天所謂身有無量色色有無量相相有無量好國土莊嚴亦復如是故以藏識頓知根身器界真實受用之物為喻至等覺後心斷盡俱生微細所知障自覺聖智光明輝發一切有無惡見妄想化為大光明藏成法性佛所謂智慧愚癡通為般若故以法依佛光明照耀為喻若據馬鳴初斷滅相無明而五根清淨不染即是相宗轉五識為成所作智也故以明鏡現相為喻次斷異相無明則念無異相故無不徧知是轉六識成妙觀察智也故以日月輪顯示一切色像為喻三斷住相無明念無住相不住生死不住涅槃即是轉第七為平等性智頓證眾生平等法性故以藏識頓分別受用境界為喻四斷生相無明方得離念等虗空界即是轉八識為大圓鏡智無所不照故以法依佛光明照耀為喻心地觀經云此法名為一切凡夫入如來地頓悟法門此法名為三世諸佛自受法樂微妙寶宮此法能引諸菩薩眾到色究竟自在智處此法能與生死長夜作大智燈亦此意也性相二宗惟轉智時各有先後究其轉識成智則一也四漸四頓之後而復繼以三身說法者正見如來說法本無頓漸由眾生根器有頓漸故見如來法有頓漸若下根好語言文字者便見化佛說六度法若中根好觀緣起者便見法依佛說緣起法若上根不立階級唯心直進者便見法身如來說自覺聖智法故知法無頓漸頓漸由人故涅槃經云頓說漸名俱稱方便古釋云若據漸說頓固是方便若云頓漸俱是亦是謗佛若俱不是亦是謗佛以本覺體上無頓漸離言說故。

　　大慧法依佛說一切法入自相共相自心現習氣因相續妄想自性計著因種種無實幻種種計著不可得復次大慧計著緣起自性生妄想自性相大慧如工幻師(喻第八)依草木瓦石(喻無明)作種種幻(喻器界)起一切眾生若干形色(喻根身)起種種妄想(徧計)彼諸妄想亦無真實如是大慧依緣起自性起妄想自性種種妄想心種種相行事妄想相計著習氣妄想大慧是為妄想自性相生大慧是名法依佛說法。

　　此明法依佛為地上菩薩所說法也法依佛依法性流出亦名法性所流佛也以佛從緣起故即說緣起其所說法不出自相共相若據馬鳴由無明不達一法界義不覺心起而有其念遂生三細以無明從真如突然而起不藉他力故名自相若六麤必藉外緣而起故曰共相即起信所謂相應心與不相應心也自心現習氣因者即無明自相為三細因相續妄想計著因者即心境共相為六麤因如無明業相為緣轉真如而為業識再轉而為轉識三轉而為現識此皆無明為緣而起故名緣起前五現識復引起意識由此意識不達緣生無性於緣起法妄生取著名徧計執若了緣生無性妄想不空便是圓成實性故曰種種不實如幻種種計著不可得然前五何以知其引第六意識哉由彼第六與前五識俱時而起緣五塵境於緣起自性妄生計著而起智相相續計名執相種種妄想自性譬如幻師依種種草木瓦石作種種幻事成就一切眾生形色眾生不達種種形色是幻而起種種妄想計著為人為法而實無人亦無有法故曰彼諸妄想亦無真實斯則不惟妄想不真即緣起又何曾實哉故復示之曰所謂依緣起自性而起妄想自性者謂意識起種種妄想心於五塵種種差別分段相在日用行事開眼合眼處而生計著以為實不知現前五塵境界原從無明習氣為種子緣熏習而起本無真實而妄想真實故曰妄想自性從相生復結之曰依佛所說法相大意如此若據護法凡夫則計四大五陰各有自性為自相合四大而成界合五陰而成身為共相計自共相為常樂我淨二乘反此計五陰各有自性為自相於五陰自性各各皆有無常苦空無我不淨為共相若究而言之則真如為自相三細六麤皆共相也此五陰為緣起即見相二分也此緣起法皆是自心無知業愛三因現起故曰自心現習氣因愚夫不了起種種妄想計著以為實我實法故曰相續妄想計著因若了緣生如幻即是如如故曰種種無實如幻若了計著本空即是正智故曰種種計著不可得以依他法本無自性故迷之起執則名徧計達之本空即是圓成下復以喻明工幻師喻業識依草木瓦石者喻無知業愛等習氣眾生若干形色者喻五陰身起種種妄想者喻意識計五陰以為實我實法若以正智觀察不但幻師所現是幻非實即彼妄想認為實我實法亦豈真實哉故復示之曰此種種妄想心皆是妄計色陰種種相及無色四陰妄想相而起不知此能徧計及所徧計皆是無知業愛習氣所起總是妄想故曰計著習氣妄想。

　　大慧法佛者離心自性相自覺聖所緣境界建立施作。

　　此名法佛說法也不但離言說離名字離心緣即寂滅一心真如自性等說亦不容著只要自性宗通到自覺境界則揚眉瞬目擎拳合掌諸所建立施作總是說自性法不知纔說如如早是變也纔說自覺早是迷也此之謂法佛說法。

　　大慧化佛者說施戒忍進禪定及心智慧離陰界入解脫識相分別觀察建立超外道見無色見。

　　此化佛所說六度法也以布施度慳貪以持戒度毀禁以忍辱度瞋恚以精進度懈怠以禪定度散亂以智慧度愚癡故能離陰界入脫分別識凡所建立超過外道有無二見黃檗云佛有三身法身說自性虗通法報身說一切清淨法化身說六度萬行法法身說法不可以言語音聲文字形相而求無修無證自性虗通而已故曰無法可說是名說法報身化身皆隨機感現所說之法亦隨事應根以為攝化皆非真法故曰報化非真佛亦非說法者故知佛身無依隨機普現色無定色若金剛之合朱紫形無定形猶光影之任脩短相無定相猶明鏡之對妍媸紜紜自彼於佛何預。

　　大慧又法佛者離攀緣攀緣離一切所作根量相滅非諸凡夫聲聞緣覺外道計著我相所著境界自覺聖究竟差別相建立是故大慧自覺聖差別相當勤修學自心現見應當除滅。

　　此獨揭示法佛所說法為此經宗極故勸令修學若爾報化二身所說之法不足學耶然法佛說法是自性宗通報化二身所說是說通雖說種種法無非欲人離念歸於自性宗通而已故曰離攀緣若離攀緣則能超越一切妄想根量之境以離念境界非彼凡小外道所知之境是自覺聖究竟差別智之所建立是故自覺聖差別智相固當勤學若夫凡小外道計著自心所現種種諸見亦當除滅也辯八識竟。

　　復次大慧有二種聲聞乘通分別相謂得自覺聖差別相及性妄想自性計著相。

　　前明外道於橫法上計有計無此明二乘於自共相執空執有雖外道二乘分量各異究竟法執未空妄想不淨則是齊驅竝駕故併及之言通分別相者言二種通名聲聞而計空計有所見各有差別也得自覺聖差別者此利根聲聞得生空智證生空理已得聖智之差別未得聖智之圓通所謂以無為法而有差別也性妄想自性計著者此鈍根聲聞於自相共相起計著者。

　　云何得自覺聖差別相聲聞謂無常苦空無我境界真諦離欲寂滅息陰界入自共相外不壞相如實知心得寂止心寂止已禪定解脫三昧道果正受解脫不離習氣不思議變易死得自覺聖樂住聲聞是名得自覺聖差別相聲聞大慧得自覺聖差別樂住菩薩摩訶薩非滅門樂正受樂顧憫眾生及本願不作證大慧是名聲聞得自覺聖差別相樂菩薩摩訶薩於彼得自覺聖差別相樂不應修學。

　　無常苦空無我境界者即四念處謂觀身不淨觀受是苦觀心無常觀法無我也又觀真諦本來離欲本來寂滅由其微細推審諦實見得透徹故於陰界入自相上一一皆知無常苦空不生躭著故曰息也言自相者謂五蘊法各有自相也共相者謂五蘊法上總有無常苦空也言既觀察內身如此次復觀察執外境為不壞者亦復實知為無常苦空也既知內身外境皆是無常苦空毫無繫戀故心得寂止心既寂止遂修寂滅定習八解脫入三三昧證道果得解脫然躭三昧樂無度生心但離煩惱未離無明習氣但度分段生死由躭著寂滅樂是名聖智境界差別相聲聞故唯識論云生死有二種一分段生死謂諸有漏善不善業由煩惱障緣助勢力所感三界麤異熟果身定長短隨因緣力有定劑限故名分段二不思議變易生死由所知障緣助勢力所感殊勝細異熟果由悲願力改轉身命無定劑限故云變易無漏定願正所資感妙用難測名不思議問諸菩薩亦證寂滅樂亦有變易生死與聲聞同何故得名菩薩然菩薩雖得自覺聖智差別樂非若二乘躭著寂滅正受樂而不顧眾生也以菩薩乘本願力顧愍眾生雖住寂滅不作證心不生自足非若聲聞躭守此樂為樂所醉是名聲聞所得自覺聖差別相樂若是大心菩薩顧愍眾生者不應取此差別相樂亦不應習學此法門也。

　　大慧云何性妄想自性計著相聲聞所謂大種青黃赤白堅溼煖動非作生自相共相先聖善說見已於彼起自性妄想菩薩摩訶薩於彼應知應捨隨入法無我想滅人無我相見漸次諸地相續建立是名諸聲聞性妄想自性計著相。

　　此觀四大青黃赤白為其色堅溼煖動為其性色色不同性性各別雖不同乎外道計作者生然又依阿含小教執彼諸法實有自性即是無作涅槃不知自性本空大種不實於自共相起自性妄想此則較前聲聞為劣以不解無常苦空實有自相共相故較外道為勝以不計作者生故若菩薩於彼應知應捨了知法法皆無自性隨入法無我智則人無我相自除從地入地漸次建立故曰分別我法極喜無六七俱生地地除第七修道除種現金剛道後等皆無此則龍象蹴蹋豈跛驢心慧所可及哉故知真空難會應須妙得指歸若隨空有皆墮邪思如央掘魔羅經偈云譬如有愚夫見雹生妄想謂是琉璃珠取已執持歸置之瓶器中守護如珍寶不久悉銷融空想默然住於餘琉璃珠亦復作空想所以外道執斷空二乘執但空皆是不了一心真空之旨故須揀別。

　　爾時大慧菩薩摩訶薩白佛言世尊世尊所說常及不思議自覺聖趣境界及第一義境界世尊非諸外道所說常不思議因緣耶。

　　前文所明皆是外道小乘妄想未空計名執相未能親證正智如如亦各自謂成無上道故問正智如如之差別也常即藏識海常住之常不思議即前不思議熏變之不思議自覺聖趣境界即前自覺聖智第一義境界即前第一義心及七種境界意謂如來前所說常不思議等豈真不與外道所說常不思議因緣同耶。

　　佛告大慧非諸外道因緣得常不思議所以者何諸外道常不思議不因自相成若常不思議不因自相成者何因顯現常不思議復次大慧不思議若因自相成者彼則應常由作者因相故常不思議不成大慧我第一義常不思議第一義因相成離性非性得自覺相故有相第一義智因故有因離性非性故譬如無作虗空涅槃滅盡故常如是大慧不同外道常不思議論如是大慧此常不思議諸如來自覺聖智所得如是故常不思議自覺聖智所得應當修學。

　　此言聖智如如唯如來能證能得非外道所得有也先出外道是非常以顯真能破以外道因緣是無常是妄想故不入常不思議之宗所以下又出不成常宗之因以彼外道常不思議不以真如自相為因而以微塵士夫勝妙等異相為因故若常不思議既不以自相為因而以異相為因者但能顯現無常妄想之宗而已何由顯現常不思議之宗乎若彼不思議果以真如自相為因彼宗亦應稱常不思議矣由彼以作者為因相故常不思議之宗不成也應出法自相相違量云外道因緣是有法常不思議宗以作者為因故同喻如兔角此則作者因與常不思議宗相違敵體成無常斷滅宗矣中論云若定有作者亦定有作業作者及作業即墮於無因若無因亦復無果次立三支無過之宗因以成真能立故曰我第一義常不思議為宗次立因以成宗以第一義為因以不變隨緣故離性以隨緣不變故離非性得自覺相故有如如相第一義智為因故有如如智以此因離有無妄想故得成常不思議之宗次復立喻以成宗因故以三無為為同喻無作虗空即虗空無為以虗空非所作故涅槃即非擇滅無為滅盡即擇滅無為以三種無為皆是無作相故也故唯識論云虗空無為者謂於真諦離諸障礙猶如虗空擇滅者擇謂揀擇滅謂斷滅由無漏智斷諸障染所顯真理非擇滅者一真法界本性清淨不由擇力斷滅所顯應立正量云我第一義是有法不思議宗第一義為因故離性非性故喻如三無為由我三支無過常不思議因緣不同外道所說常不思議因緣以外道常不思議是無常是妄想故我之常不思議是如如智契如如理故知常不思議因緣唯如來證如來得故當修學。

　　復次大慧外道常不思議無常性異相因故非自作因相力故常復次大慧諸外道常不思議於所作性非性無常見已思量計常大慧我亦以如是因緣所作者性非性無常見已自覺聖境界說彼常無因故大慧若復諸外道因相成常不思議因自相性非性同於兔角此常不思議但言說妄想諸外道輩有如是過所以者何謂但言說妄想同於兔角自因相非分大慧我常不思議因自覺得相故離所作性非性故常非外性非性無常思量計常大慧若復外性非性無常思量計常不思議常而彼不知常不思議自因之相去得自覺聖智境界相遠彼不應說。

　　此復申明兩家宗因克定如來為真能立而外道墮法自相相違過也故曰外道常不思議所以不同佛說者以外道所計常不思議即是無常性彼以種種異相為相異因為因故成無常非若如來以自心所現諸識展轉為生因無有間斷故常也外道之異因者何即於所作之性為無性見其為無常而復思量能作者為常此以所作之性為無常能作之性為常是因果相異名為異因也唐譯云外道常不思議以見所作法有已還無無常已比知是常我以諸識展轉因緣所作性為無性見其為無常此即因緣無性以無性故即是自覺聖智境界故說彼作者常為無因生也若復諸外道以此異因性成常不思議者彼之因自相性本不可得同於兔角云何成立常不思議之宗乎此常不思議但是言說妄想翻成有過之宗因而已所以三支犯過者以彼自因之相無分故也我之常不思議以自覺智所得相為因此因離彼外道所作性非性故常非若外道以所作性為非性見其無常而比知能作者為常若以所作性為非性見其無常而比知能作者為不思議常彼且不知常不思議自因之相為何物與彼得自覺聖智境界者相去甚遠胡為亦自說作者為不思議常乎故曰彼不應說。

　　復次大慧諸聲聞畏生死妄想苦而求涅槃不知生死涅槃差別一切性妄想非性未來諸根境界休息作涅槃想非自覺聖智趣藏識轉是故凡愚說有三乘說心量趣無所有是故大慧彼不知過去未來現在諸如來自心現境界計著外心現境界生死輪常轉。

　　由外道於無常因妄計常因二乘於無常果妄計常果故并及之言聲聞畏生死苦而求涅槃樂不知現有生死涅槃實有自性差別者皆是狂勞顛倒華相豈知生死涅槃實無自性哉但彼根塵休息不起分別作涅槃想然非轉藏識中生住異滅分劑頭數到自覺聖智大涅槃趣故法華云但離虗妄名為解脫其實未得一切解脫也由彼凡愚執有涅槃故說實有三乘由彼不解自心現量而說心量趣非彼所有境界由彼不達三世諸佛所傳法印唯是自心現境界心外無別法而反妄計實有外境故妄見輪轉生死若果能了自心尚不見有涅槃安有生死哉思益經云諸佛出世不為令眾生出生死入涅槃但為度生死涅槃二見耳。

　　復次大慧一切法不生是過去未來現在諸如來所說所以者何謂自心現性非性離有非有生故大慧一切性不生一切法如兔馬等角愚癡凡夫不實妄想自性妄想故大慧一切法不生自覺聖智趣境界者一切性自性相不生非彼愚夫妄想二境界自性身則建立趣自性相大慧藏識攝所攝相轉愚夫墮生住滅二見希望一切性生有非有妄想生非賢聖也大慧於彼應當修學。

　　由外道小乘皆不達自心境界本無有生而妄立種種異因為生因故立不生宗以示之申量云一切法是有法不生為宗因云離有非有生故喻如兔馬角以立此無生印印定一切法以破自生他生共生無因生故前文云離有無不應作想既立三支復示之曰此一切法不生宗是得自覺聖智趣境界者見一切因緣大種性自性等皆是性自性第一義心不見心外有少法生故非彼愚夫於不生處妄計有無生死涅槃實有二種境界我唯了達自性所現身及資生受用器界還趣自性本無一物以一切法不出相見二分然皆是藏識自證分之所轉變正如鏡中所現影像愚夫墮生滅二見取以為實我實法於無生中妄見有非有生若以聖慧眼觀本無是事故勉之曰此無生法是三世諸佛所傳心印應當修學問下經云一切法不生不應立宗何故此中立一切法不生宗答立宗如用兵用以破邪用以定亂葢不得已而用之若太平之世何須復用所謂太平本是將軍致不許將軍見太平故此中立而後隨遣之也。

　　復次大慧有五無間種性云何為五謂聲聞乘無間種性緣覺乘無間種性如來乘無間種性不定種性各別種性(唐云無種生)。

　　由前分別外道二乘皆由不了名相墮於妄想唯如來了達名相本空妄想本寂證得正智如如此則聖凡各有差別故復明五無間性以顯佛性本同但由無始熏習不同故有差別種性言種性者體同曰性相似曰種如稻自生稻不生餘穀此屬性也萌稈華粒其類無差此屬種也然種性相依毫無間隔故曰無間此種性義有二一者本有謂異熟識法爾而有長劫所熏染淨種子名為本性住種此舊熏也二者始起謂無始來數數現行熏習而有染淨諸法所熏習故無量種子之所積集此則名為習所成種此新熏也此五種性由新舊二熏所成由昔聞化佛所說方便六度法熏成聲聞種性由昔聞報佛所說緣生法熏成緣覺種性由昔聞法佛所說離攀緣自性宗通法熏成如來種性若聞此三法或信或疑或進或退或大或小者成不定種性若聞此三法全無信心返生誹謗者名無種性也此五種性似有差殊究其本性毫無有異故以無間總之。

　　云何知聲聞乘無間種性若聞說得陰界入自共相斷知時舉身毛孔熈怡欣悅及樂修習智不修緣起發悟之相是名聲聞乘無間種性聲聞無間見第八地起煩惱斷習氣煩惱不斷不度不思議變易死度分段死正師子吼我生已盡梵行已立不受後有如實知修習人無我乃至得般涅槃覺。

　　云何知其種性為聲聞耶若聞說知苦斷集時而歡喜徧身者是彼昔曾熏得此種故一聞而投其所好舉身欣悅遂能樂滅修道證人空智然不樂修大乘緣起無生發悟本來寂滅之相者由其無此習種故雖聞此如風過耳而無一念好樂之心此則名為聲聞乘也然聲聞而又曰無間者謂其不修大乘發悟之相不與菩薩同流然其斷盡思惑與八地菩薩見地相同故華嚴謂八地菩薩證我空真如樂住不起滅定諸佛勸之曰起善男子勿得樂住三昧汝之三昧二乘亦得是也然菩薩最初發心正斷無明而兼斷思惑至八地而思惑不期盡而自盡而聲聞但斷四住地煩惱不斷住地無明但度分段生死不度變易生死而於天人大眾中作過頭語自謂斷苦集故而我生已盡證滅道故而梵行已立更不受三界生死輪轉生滿足想不知我生實未盡梵行實未立也故總結云此由昔熏成種故聞說知苦斷集而熈怡欣悅修三十七品助道法得人空智證有餘涅槃聲聞種性如是而已。

　　大慧各別無間者我人眾生壽命長養士夫彼諸眾生作如是覺求般涅槃復有異外道說悉由作者見一切性已言此是般涅槃作如是覺法無我見非分彼無解脫大慧此諸聲聞乘無間外道種性不出出覺為轉彼惡見故應當修學。

　　此各別無間非標中各別種性也言各別者謂不與聲聞同言無間者謂不與聲聞異也前明菩薩與聲聞各別而實與聲聞同此明外道與聲聞各別而實與聲聞不異與聲聞各別者謂聲聞得人空智證涅槃樂此則不空我相直以神我受用二十三法長養我人眾生壽者四相計為涅槃此即數論師所計也彼計從冥生覺從覺生我知從我知生五唯從五唯生五大從五大生十一根神我為主受用大等二十三法故偈云云何知有我積聚為他故他者即是我由冥性與三德和合造二十三法而神我受用長養士夫為生死因由所轉變擾亂我故不得解脫知二十三諦轉變無常生厭修道自性隱跡不生諸諦我便解脫故偈云我無縛無脫無輪轉生死以無三德故無變異故無作者故復有異外道者即勝論師所計作者與所作異故曰異外道唯識論云勝論所執實等句義多實有性現量所得由彼計實德業三皆由大有性同異性和合性為作者而生故實德業等皆實有自性若見此自性已便是涅槃然彼作如是想謂為涅槃以執有實性法執未除法空未證非真證涅槃也故曰法無我見非分彼無解脫下總示之曰前之聲聞雖空我執證人空而與外道各有差別然皆未能空法執證法空又與外道無異也以聲聞未盡生死自謂我生已盡未證涅槃而自謂梵行已立此與外道未出生死而自作出生死想未除我法而妄謂證涅槃者何異哉若菩薩度生欲轉彼惡見者亦應修學餘則不應習也。

　　大慧緣覺乘無間種性者若聞說各別緣無間舉身毛竪悲泣流淚不相近緣所有不著種種自身種種神通若離若合種種變化聞說是時其心隨入若知彼緣覺乘無間種性已隨順為說緣覺之乘是名緣覺乘無間種性相。

　　緣覺有二種出無佛世觀物變易自覺無生者為獨覺出有佛世依教而修觀緣悟道者為緣覺雖根有利鈍類皆從緣悟入故曰無間何以驗其種性為緣覺耶若聞說十二因緣各各差別三世因果連環不斷而熏發宿種故一聞說此則身毛皆竪痛哭流涕即能奮志還滅不復隨順無明不著諸有所謂隨順無明起諸有若不隨順諸有斷也故能發起神通得意生身若離若合種種變現化導眾生所謂不欣說法現神力以化他也此由聞說十二緣時毛骨竦然者便驗昔有種子故一聞之如膠投漆其心隨入也若種性已成唯能隨順同類眾生說同類法不能為別類眾生說別類法故所化有限此緣覺種性為若此。

　　大慧彼如來乘無間種性有四種謂自性法無間種性離自性法無間種性得自覺聖無間種性外剎殊勝無間種性大慧若聞此四事一一說時及說自心現身財建立不思議境界時心不驚怖者是名如來乘無間種性相。

　　何以驗其為如來種性耶若聞即心即佛佛外無心心外無佛者此自性法也若聞行十度斷十障證十如三祇鍊性百劫調心者此離自性法也若聞自今以後不以佛為聖師何以故自在於地不在他鄉自歸於己不歸他人等此得自覺聖法也若聞說華藏世界所有塵一一塵中徧法界及說自心所現根身器界一一毛孔一一微塵皆是不可思議境界此外剎殊勝法也若聞此四種法直下擔當不生驚怖者即此便是如來種性也。

　　大慧不定種性者謂說彼三種時隨說而入隨彼而成大慧此是初治地者謂種性建立為超入無所有地故作是建立彼自覺藏者自煩惱習淨見法無我得三昧樂住聲聞當得如來最勝之身。

　　云何驗其種性為不定耶謂聞聲聞法即入聲聞而成聲聞種性聞緣覺法即入緣覺而成緣覺種性聞如來法即入如來而成如來種性故曰隨說而入隨彼而成謂之不定更有一種頓根聲聞將三界八十一品思惑為一團一聚頓斷頓證如年少沙彌以皮毬擊老比丘而頓證四果者又有頓根菩薩從初發心入治地住時即能起入八地無生法忍者故建立此不定種性正為從初治地時即能超入無所有地者設也又為一種定性聲聞回心入大乘者亦在不定性攝故曰彼自覺藏等謂彼雖捨藏識證四果而異熟不空習氣未盡若從此回心而淨習氣證法空則住三昧樂定性聲聞亦當得如來最勝之身豈真有定性哉故中論偈云集若有定性先來所不斷於今云何斷道若有定性先來所不修於今云何修故知若有定性一切諸法皆悉不成若無定性一切皆成所以一切毛道異生居不定聚者以習性易染猶如素絲習性易流猶如湍水且八識田中具有十法界種子隨所聞法即起現行故學道者所習不可不慎也。

　　爾時世尊欲重宣此義而說偈言須陀槃那果往來及不還逮得阿羅漢是等心惑亂三乘與一乘非乘我所說愚夫少智慧諸聖遠離寂第一義法門遠離於二教住於無所有何建立三乘諸禪無量等無色三摩提受想悉寂滅亦無有心量。

　　由性不定故可小可大則知萬法常無性無不性空時法爾能隨緣隨緣不失性故法華云知法常無性佛種從緣起故在定性之後而次之不定性者欲人知定性皆是不定性隨緣所成而實無種種性也此即會五性歸於無性以無性之性即佛性故復於偈中發明此義斷三界八十八使見惑證預流果斷欲界前六品思惑證一來果斷欲界後三品思惑證不來果斷上二界七十二品思惑證羅漢果此等雖空我執證四果而法執未除中心惑亂未可謂離喧得寂也然三乘一乘非乘皆我所說悉是方便誘引之辭實無所謂三乘一乘及非乘也以彼外道雖有聰明而無智慧二乘雖有智慧得少為足不能溥化故非乘三乘總以愚夫目之唯彼地上菩薩行如實行不唯心不惑亂抑且不守寂滅而能利生接物故以一乘諸聖目之若夫第一義諦本來寂滅住於無所有地不容擬議即三乘一乘二種教法悉皆遠離而況所謂非乘乎若四禪諸天所修四無量心無色界所修空定外道天所修無想定皆是不定性隨緣所成豈真有種種心量哉故知諸法實無定性其種種名皆是隨緣施設耳。

　　大慧彼一闡提非一闡提世間解脫誰轉大慧一闡提有二種一者捨一切善根及於無始眾生發願云何捨一切善根謂謗菩薩藏及作惡言此非隨順修多羅毗尼解脫之說捨一切善根故不般涅槃二者菩薩本自願方便故非不般涅槃一切眾生而般涅槃大慧彼般涅槃是名不般涅槃法相此亦到一闡提趣。

　　此中標文應云各別種性者大慧云云少此一句言各別者謂一闡提雖同而有正邪之各別也前雖明聲聞緣覺如來不定四種性而未及菩薩種性今指大願菩薩度盡眾生方成佛道者為一闡提故曰彼一闡提也一闡提此云信不具謂三界若無此一闡提則世間解脫是誰轉而世間謗法闡提誰轉之而得解脫乎復恐不解菩薩名闡提之意故詳示之曰一闡提有二種有永捨善根一闡提有欲度盡眾生一闡提捨善根者是不信大乘菩薩藏不隨順大乘經律輒加謗毀者由謗大乘法藏永捨善根墮於阿鼻永沉生死無有出期故不般涅槃若菩薩一闡提者非不般涅槃但自願度盡謗法闡提及一切眾生方般涅槃若使謗法闡提乃至一切眾生有一眾生不度盡者不入涅槃此菩薩雖非永捨善根亦到一闡提趣故知無謗法闡提不能成菩薩度生之弘慈無菩薩闡提不能轉謗法闡提之重業所謂善人為不善人之師不善人為善人之資交相需而互相成也故曰非一闡提世間解脫誰轉。

　　大慧白佛言世尊此中云何畢竟不般涅槃佛告大慧菩薩一闡提者知一切法本來般涅槃已畢竟不般涅槃而非捨一切善根一闡提也大慧捨一切善根一闡提者復以如來神力故或時善根生所以者何謂如來不捨一切眾生故以是故菩薩一闡提不般涅槃。

　　大慧更欲究其極至故問此二闡提畢竟是何等闡提永不涅槃佛言菩薩一闡提永不入涅槃不得作佛以彼知一切法本來寂滅不復更求入滅本來作佛不用更求作佛故畢竟不入涅槃非若捨一切善根闡提猶可作佛也以捨一切善根一闡提雖是極惡然不斷性善藉此謗法因緣而如來以神力攝持故或時善根生所以者何以如來不捨一切眾生故雖謗法亦得授記作佛若提婆達婆多尼思佛等五百比丘之類是也以是故捨一切善根眾生不斷性善故可作佛菩薩闡提不斷性惡故永劫度生永不般涅槃此則極贊菩薩悲心無盡故以一闡提同名耳是知闡提不墮凡夫地迷處全虗菩薩不證涅槃門悟時無得則不見有一法可斷非生死所出之門不見有一法可成無菩提能入之路故曰性無善惡能生善惡善惡可斷性不可斷若斷性惡則斷心性性不可斷所以闡提不斷性善縱墮三途性善不滅性惡不增直至成佛性善不增性惡不滅性善不滅故地獄能發佛界善性惡不滅故佛界能現六趣之惡以善惡皆從性起故曰性善性惡也若論修善修惡於上中下根即不可定若遇淨緣即善染緣即惡以不了善惡之性故為善惡業之所拘而不自在耳廣明五法竟。

　　復次大慧菩薩摩訶薩當善三自性云何三自性謂妄想自性緣起自性成自性。

　　此以五法攝歸三自性也三自性者謂徧計執性依他起性圓成實性也言徧計者周徧計度故曰徧計品類眾多說名彼彼謂能徧計虗妄分別即由彼彼虗妄分別徧計種種所徧計物謂所執蘊處界等若法若我自性差別此所妄執自性差別總名徧計所執自性如是自性都無所有故唯識頌云由彼彼徧計徧計種種物此徧計所執自性無所有次所徧計是依他起徧計心等所緣緣故謂眾緣所生心心所體及相見分有漏無漏皆依他起依他眾緣而得起故故頌曰依他起自性分別緣所生言分別緣所生者應知即是染分依他淨分依他亦圓成故二空所顯圓滿成就諸法實性名圓成實故頌云圓成實於彼常遠離前性此則以六七二識執我執法為徧計相見二分為依他二空所顯實性為圓成實又云唯識之性略有二種一者虗妄即徧計所執二者真實即圓成實性於前唯識性所遣清淨於後唯識性所證清淨又有二種一者世俗名依他起二者勝義即圓成實於前所斷清淨於後所證清淨又相即依他起該有為之門性即圓成實通無漏之道又色即依他起之相空即圓成實之性斯則虗實真俗性相空有徹本窮源皆唯識性若據馬鳴真如為圓成實業識為依他起轉現及分別事識為徧計執。

　　大慧妄想自性從相生大慧白佛言世尊云何妄想自性從相生佛告大慧緣起自性事相相行顯現事相相計著有二種妄想自性如來應供等正覺之所建立謂名相計著相及事相計著相名相計著相者謂內外法計著事相計著相者謂即彼如是內外自共相計著是名二種妄想自性相。

　　瑜伽云徧計所執略有五種一依名徧計義自性謂徧計此色是名有色實性等如未識牛名因聞牛名即便推度因何道理名之為牛等二依義徧計名自性謂徧計此事名自性色或不名色等如未識牛因見牛故不知其名即便推度此物名何鬼耶獸耶三依名徧計名自性謂不了色事分別色名而起徧計等四依義徧計義自性謂不了色名分別色事而起徧計等五依名義徧計名義自性謂徧計此事是色自性名之為色等此之徧計約體不出我法二執約義不出名義二種此中緣起自性事相相即緣起法種種義也行顯現事相相即緣起法種種名也由依名以顯相由依相以彰名此二乃妄想分別之處也計著有二種妄想自性者由計名著相故生二種妄想也名相計著相者謂內外法計著此計內身外境之名而生妄想謂喚內法為根身喚外法為器界於是執此名非彼名等事相計著相者謂即彼如是內外自共法計著既有內身外境之名即有根身器界之事於是計著親者為內疎者為外五蘊各有自體謂之自和合成人謂之共蓋詮表呼召為名行狀可觀曰相以名處全相相處全名名是見分相是相分此二種妄想是從見相二分生起故曰妄想自性從相生則知妄想自性無相可得矣。

　　若依若緣生是名緣起。

　　然不但妄想自性從相生無自性可得即名相二種原依無明為因業愛為緣而生謂之緣起是知萬法從緣皆無自性昔未曾生今亦無滅如文殊觀幻頌云此會眾善事從本未曾有一切法亦然悉等於前際所以正作時無作以無作者故當為時不為以無自性故任從萬法縱橫常等未生之際縱使羣生出沒不離無相之宗。

　　云何成自性謂離名相事相妄想聖智所得及自覺聖智趣所生境界是名成自性如來藏心。

　　若夫圓成實性超名相越事相出妄想一切世智所不得唯是入地聖人智慧所得亦是等覺後心金剛斷智所行境界以能轉名相而成如如轉妄想而成正智故知如外無智智外無如自性圓成不從他覓所以云緣生無性無性即空空即圓成圓成即如來藏寂滅一心也此中若約唯識三性三無性圓成為真遍計是妄依他起性通妄通真淨分通真染分通妄依此三性說三無性初依徧計說相無性以彼體相畢竟無有故次約依他說生無性謂假眾緣而得生故三依圓成說勝義無性謂一真法界無性性故若約性宗則一切法不生不滅不來不出畢竟空無所有以生相滅相決定不可得故宗鏡云徧計無物故如空妄計故無相緣起不實故如幻緣生故無性若約一念即具三性三無性謂一念剎那是緣起情計為有是徧計性本空寂是圓成即依三性說三無性若一念心生具斯六義即具一切法以一切真俗萬法不出三性三無性故故知心無自性緣起即空如欲斷其流但塞其源欲免其生但斷其本不用多功最為省要。

　　爾時世尊欲重宣此義而說偈言名相覺想自性二相正智如如是則成相大慧是名觀察五法自性相經自覺聖智趣所行境界汝等諸菩薩摩訶薩應當修學。

　　前束八識歸五法謂真識是正智如如轉識是名現識是相分別事識是妄想此又束五法歸三自性名相是緣起自性覺想是妄想自性正智如如是圓成實性下又束三性歸二無我若於緣起法上起種種徧計計我為我執計法為法執若了緣生無性即法空若了妄想無性即人空空即圓成也。

　　復次大慧菩薩摩訶薩善觀二種無我相云何二種無我相謂人無我及法無我。

　　若據馬鳴見五陰法實有生滅而生怖畏妄取涅槃名人無我觀五陰法自性不生則無有滅本來涅槃不生取證名法無我若據護法謂諸有情數數起惑造業即為能取(因也)當來五趣名為所取(果也)雖復數數起惑造業五趣輪轉都無主宰實自在用故名人無我又彼凡夫計著心外實有諸法又執此法實有主宰故說為我此說為無無即空也又人者五陰之假名法者五蘊之實法於五蘊假合中推之無我名人無我於五蘊實法中推之無我名法無我若了人無我則名空若了法無我則相空也。

　　云何人無我謂離我我所陰界入聚無知業愛生眼色等攝受計著生識一切諸根自心現器身等藏自妄想相施設顯示如河流如種子如燈如風如雲剎那展轉壞躁動如猿猴樂不淨處如飛蠅無厭足如風火無始虗偽習氣因如汲水輪生死趣有輪種種身色幻術神呪機發像起善彼相知是名人無我智。

　　外道計一陰為我餘四陰為我所今言離我我所者謂內不見有五蘊身心是誰為我誰為我所故曰離也然何以知其離我我所也由彼以智慧觀察雖有五陰十八界六入積聚和合而成人原從過去二支現在一支為因招感現在未來生死之果實無我為主宰而能作也眼等五根為能攝受色等五塵為所攝受由根塵和合計著而生識是心本無我為能作也一切諸根皆是自心所現內身外境皆是藏識所變是根身器界本無我為能作也而妄認四大為自身相六塵緣影為自心相不亦謬哉豈知皆是自己妄想之所施設顯示故楞嚴以色陰為堅固妄想乃至識陰為微細精想其妄想幽隱相續不斷如河流能生現行如種子炷𦦨相生則如燈飄颺不定則如風變幻不測則如雲捨一執一如猿猴躭著不淨如飛蠅無厭無足如風中火此等妄想施設顯示皆由藏識海中含藏無始虗偽習氣為因發生種種識浪現行由是起惑造業輪轉生死如汲井輪於三界中或昇或降變現種種身色無有停寢正如死屍以呪力故行亦如木人因機動而像發豈真有主宰者為能作耶若能如是觀察推求則知皆是無知業愛為發動之機若滅無知業愛則名色陰界入聚假合而成人者蕩然一空矣若能善知念念無常之相是名人無我智也故大涅槃經云無常有二一者敗壞無常二者念念無常人但知敗壞無常不知念念無常。

　　云何法無我智謂覺陰界入妄想相自性如陰界入離我我所陰界入積聚因業愛繩縛展轉相緣生無動搖諸法亦爾離自共相不實妄想相妄想力是凡夫生非聖賢也心意識五法自性離故大慧菩薩摩訶薩當善分別一切法無我善法無我菩薩摩訶薩不久當得初地菩薩無所有觀地相觀察開覺歡喜次第漸進超九地相得法雲地於彼建立無量寶莊嚴大寶蓮華王像大寶宮殿幻自性境界修習生於彼而坐同一像類諸最勝子眷屬圍繞從一切佛剎來佛手灌頂如轉輪聖王太子灌頂超佛子地到自覺聖法趣當得如來自在法身見法無我故是名法無我相汝等諸菩薩摩訶薩應當修學。

　　前人無我觀觀察陰界入聚念念生滅本無主宰此法無我觀觀察陰界入及妄想自性本自如如也謂此陰界入雖見積聚和合而成若一一推求本無有我亦無我所以陰界入皆由無知業愛三種繩縛相緣而生故也然生則緣生法性不與緣俱生滅則緣滅法性不與緣俱滅故淨名云但以眾法合成此身起唯法起滅唯法滅又此法者各不相知起時不言我起滅時不言我滅故曰無動搖若陰界入如此則諸法亦然分而推之了無自相可得合而究之亦無共相可得故曰離自共相是則法法皆無我矣故禪要經云法身徧滿無非佛土十方世界五陰精舍性空自離即是不動道場又文殊云一切眾生皆是道場是不動相然而見有法相生滅者皆是愚夫無明未破不實妄想之力所持故見諸法有生有滅非入地聖賢所證境界也以十地聖賢所證境界如如不動五法三自性俱離八識二無我悉遣此則尚不見有無我之法當情況有我之法乎故中論偈云若有不真法即應有真法實無不真法何得有真法此則一切法執悉皆蕩盡名法無我智是故菩薩當善分別一切法無我不當為法所縛也然我法有二謂分別俱生若斷分別我法二執創登初地若俱生我執從初至七地斷盡方入八地若俱生法執從初地任運而斷至等覺無間道斷盡即入妙覺故曰善法無我菩薩不久當得初地無所有觀即以無所有觀觀察初地之相忽然開覺覺通如來盡佛境界分證真如入歡喜地從此次第漸斷漸進超九地而至十地即於彼地建立大寶蓮華王像及大寶宮殿幻出自性境界此皆從修習法無我觀之所生起從此坐蓮華宮一切異佛剎土諸同類菩薩眷屬悉皆圍繞諸佛悉以智水灌頂授寶王位亦如輪王以金瓶盛四大海水灌太子頂授輪王位至此則因圓果滿超菩薩地到如來自覺聖智究竟趣當得如來自在法身此由法無我智觀察諸法見法無我於一切法成等正覺汝等菩薩應當修學故般若云我於一切法無所執故得常光一尋身真金色故知人法二執俱亡一道常光自現還同釋迦親證之身所以諸佛教門無非令人破執更無他事。

　　爾時大慧菩薩摩訶薩復白佛言世尊建立誹謗相唯願說之令我及諸菩薩摩訶薩離建立誹謗二邊惡見疾得阿耨多羅三藐三菩提覺已離常建立斷誹謗見不謗正法。

　　此問躡前二無我而起也謂一切法皆由我建立若無有我則萬法本如了無一法當情無非如來自覺境界云何外道小乘於陰界入處起斷常二見此二見者云何建立且由二見障彼二空為害最甚若諸菩薩了此則疾得菩提若外道二乘了此則永離惡見不謗正法故特申請。

　　爾時世尊受大慧菩薩請已而說偈言建立及誹謗無有彼心量身受用建立及心不能知愚癡無智慧建立及誹謗爾時世尊於此偈義復重顯示告大慧言有四種非有建立云何為四謂非有相建立非有見建立非有因建立非有性建立是名四種建立又誹謗者謂於彼所立無所得觀察非分而起誹謗是名建立誹謗相。

　　先說偈略答謂此二見非彼心量之所固有由彼無明障翳不知根身器界皆是自心所現影像本非實有亦非實無由無智慧觀察於影像邊執為實有計為實無遂起二見不達二空耳下復詳明故分建立為四種謂相見因性殊不知法本非有從非有中建立為有其誹謗者於彼建立相見因性處一一推求不見其實即起誹謗謗一切諸法悉皆是無殊不知法本非無從非無中誹謗為無若能有無俱遣便能隨順自覺聖智矣。

　　復次大慧云何非有相建立相謂陰界入非有自共相而起計著此如是此不異是名非有相建立相此非有相建立妄想無始虗偽過種種習氣計著生大慧非有見建立相者若彼如是陰界入我人眾生壽命長養士夫見建立是名非有見建立相。

　　此明二種外道不了相見本空而生計著妄起二種建立故於二空不能得入也建立相者謂勝論師不了陰界入本來無有自相共相而妄計有同異性如地望地是同如地望水是異其曰此如是者異也此不異者同也此在無同無異法中建立同異故曰非有相建立也建立見者謂數論師不了陰界入處本無我人眾生壽命而妄立神我受用冥諦所生二十三法增長我見此在無我見中妄立我見故曰非有見建立也。

　　大慧非有因建立相者謂初識無因生後不實如幻本不生眼色明界念前生生已實已還壞是名非有因建立相大慧非有性建立相者謂虗空滅般涅槃非作計著性建立此離性非性一切法如兔馬等角如垂髮現雖有非有是名非有性建立相建立及誹謗愚夫妄想不善觀察自心現量非賢聖也是故離建立誹謗惡見應當修學。

　　非有因建立者謂二乘不知藏識為諸法之生因妄計六識三毒為生因故諭之曰心念不起時初識本無因眾緣和合境界風動而六識浪生生後即歸于滅故不實喻如幻人初亦本無因呪力故機發則動動後還歸於無也應出量云初識是有法無為宗因云因生故後不實故同喻如幻本不生者釋初識本無也眼色明界念前生者謂眼與色明眾緣和合而識生此釋因生也生已實已還壞者謂界念生而即滅此釋後不實也殊不知諸識之生因本乎藏識含藏種子因眼色明眾緣和合而生此則因塵則有離塵則無豈能為諸法之生因哉故知意識本非是因而妄計為因故曰非有因建立也非有性建立者法身無為不墮諸數是無為本無有三而二乘妄分為三復妄執此三非可作法必無變壞實有自性故立三支以論之三無為是有法離性非性是宗因云離有非有故喻如兔馬角亦如垂髮現是則三無為本非實果而妄計為實果故曰非有性建立也故中論疏云若諸法有性不應從眾緣出何以故若法從眾緣出即是作法無有定性故總示曰此建立誹謗二種惡見皆是愚夫虗妄想相不善觀察自心現量本非有無而妄計有無墮於斷常非賢聖所有也汝等欲成賢作聖應當遠離前二種外道執相見而生妄計固見法執即小乘所執眼色明等為因三無為為果亦是法執故并遣之蓋第一義心離相離見不可以相見目之離因離果豈可以因性執之哉若據識論相即相分見即見分因即自證分性即證自證分又相見因三是有為法性是無為法於此四法舉心動念悉名建立故總非之。

　　復次大慧菩薩摩訶薩善知心意意識五法自性二無我相趣究竟為安眾生故作種種類像如妄想自性處依於緣起譬如眾色如意寶珠普現一切諸佛剎土一切如來大眾集會悉於其中聽受經法所謂一切法如幻如夢光影水月於一切法離生滅斷常及離聲聞緣覺之法得百千三昧乃至百千億那由他三昧得三昧已遊諸佛剎供養諸佛生諸天宮宣揚三寶示現佛身聲聞菩薩大眾圍繞以自心現量度脫眾生分別演說外性無性悉令遠離有無等見爾時世尊欲重宣此義而說偈言心量世間佛子觀察種類之身離所作行得力神通自在成就。

　　上言不達自心現量計有計無墮惡見坑不能自出若善知自心現量則八識五法三性二無我皆從自心顯現以心隨染緣則為名相為妄想為依他起若隨淨緣則為正智為如如為成自性若捨染緣則了人無我捨淨緣則了法無我若一一善知其相趣向真如至於究竟而入乎妙覺已然為度脫眾生逆流而出隨眾生心現種種像譬如妄想自性之依緣起亦如摩尼之現眾色又能隨心現一切剎土現一切如來大眾集會復現己身於一切剎土一切如來前聽受一切經法所謂一切經法者謂一切法如幻如夢如光如影如水月不有不無遠離外道斷常惡見及離聲聞孤調但空得如幻三昧即得無量三昧得此三昧遊諸佛剎供養諸佛然後示生天宮轉法輪成正覺聲聞菩薩圍繞聽法者即以自心現量之法而度脫之復說外境一切所有悉如幻夢水月皆無自性令聞法者悉能遠離有無二見此則逆流菩薩自覺覺他覺行圓滿時前所謂離建立誹謗疾得菩提者為如此下復說偈以明若佛子以自心現量觀察世間即知是幻即得如幻三昧即能隨眾生心現種種身導引眾生若摩尼之現色非有勉強作意而行悉以神通無作妙力自在成就此非真達自心現量得如幻三昧者曷能有此自大慧請問聖智分別自性經至此方是一大結。

　　爾時大慧菩薩摩訶薩復請佛言惟願世尊為我等說一切法空無生無二離自性相我等及餘諸菩薩眾覺悟是空無生無二離自性相已離有無妄想疾得阿耨多羅三藐三菩提爾時世尊告大慧菩薩摩訶薩言諦聽諦聽善思念之今當為汝廣分別說大慧白佛言善哉世尊唯然受教佛告大慧空空者即是妄想自性處大慧妄想自性計著者說空無生無二離自性相。

　　前來所破相見因性即聖慧眼入自共相凡所建立不與外道論惡見共者亦不離此四種而別有建立但如來以第一義心為性自性以壞不壞相展轉因為因以轉識為見以現識為相為差別耳若以四種建立而總斥之為非有則一切法蕩然皆歸於空無相無二離自性已此則雖離於有未免復墮於無故願如來為說空無生等不墮無之所以我等及餘菩薩覺悟此義則離有無妄想疾得菩提矣故世尊首告之曰我說空之所以為空者豈徒然哉是指其妄想自性處本空故言空耳以妄想自性依緣而起緣生無性無性即空空即圓成故即指妄想自性計著實有實無處為空無生無相離自性非若外道小乘實有空相可得故曰空而重言空也故中論頌曰若有不空法則應有空法若無不空法何得有空法又云大聖說空法為斷諸見故若復見有空諸佛所不化斯則空空之義昭然矣。

　　大慧彼略說七種空謂相空性自性空行空無行空一切法離言說空第一義聖智大空彼彼空云何相空謂一切性自共相空觀展轉積聚故分別無性自共相不生自他俱性無性故相不住是故說一切性相空是名相空云何性自性空謂自己性自性不生是名一切法性自性空是故說性自性空。

　　相空者謂陰界入自相共相空也由觀陰界入自相共相皆由十二因緣三世展轉積聚和合而生若一一分析悉無自性則所謂自相共相者了不可得譬如以轅輪輞轂等合輳成車若一一分析即車之名亦不可得矣故曰諸法不自生亦不從他生不共不無因惟自他俱皆無自性故相不住是名相空此則四加行菩薩所證境界也又一切法有二種謂總相別相總相者如無常等別相者如地為堅相火為熱相等性空者諸法性常空也華嚴偈云法性本空寂示現而有生是中無能現亦無所現物眼耳鼻舌身心意諸情根一切空無性妄心分別有如理而觀察一切皆無性譬如水性自冷假火故熱止火停久水則還冷若水實有自性冷則不熱熱則不冷矣大集經云一切諸法究竟無生是以緣不生因因不生緣自性不生自性他性不生他性自性不生他性他性不生自性是故說一切法自性無生此初地菩薩所證無生法忍境界為若此故宗鏡云尋相以推性見諸法之無性尋性以推相見諸法之無相性相互推悉無自性是以若執有性墮四見之稠林若了性空歸一心之正道。

　　云何行空謂陰離我我所因所成所作業方便生是名行空大慧即此如是行空展轉緣起自性無性是名無行空。

　　遷流為行此觀念念遷流本無自性故曰空也然遷流之始基乎第七執我而起今觀諸法離我我所皆以無明為因為能作能成業行為緣為所成所作方便由此二支為因緣故而生陰界入聚於中念念遷流不得暫停而陰中本無我亦無我所其計我及我所者皆第七識虗妄計度也故名行空中論云云何知一切諸行皆是空義答曰一切諸行虗妄相故空諸行生滅不住無自性故空諸行名五陰從行生故空是五陰皆虗妄無有定相何以故如嬰兒時非匍匐時色匍匐時色非行時色行時色非童子時色童子時色非壯時色壯時色非老年時色如色念念不住故分別決定性不可得故肇論疏云紅顏自在童子之時白首自處老年之體剎那不相知念念不相到故知是空色陰既爾諸陰皆然此二地至六地所證境界也言無行空者謂即此遷流之法雖從無知業愛因緣和合而有究其遷流之體本無自性本來空寂斯則本無諸行名無行空此七地菩薩念念入滅正受境界也故諸法無行經云若菩薩見貪欲嗔恚愚癡際即是真際則能畢竟滅業障之罪乃至凡夫不知諸法畢竟滅相故自見其身亦見他人以是見故便起身口意業乃至不見佛法僧是則不見一切法若不見一切法於諸法中則不生疑不生疑故則不受一切法不受一切法故則自寂滅此則所謂無行空也。

　　云何一切法離言說空謂妄想自性無言說故一切法離言說是名一切法離言說空云何一切法第一義聖智大空謂得自覺聖智一切見過習氣空是名一切法第一義聖智大空。

　　一切諸法本來離言說相離名字相不自言我青我黃我黑我白我生死我涅槃悉由意度而起言說名意言境若知妄想既寂言說何有故說一切法無言說不容措口是名離言說空此即第八地所證境界也自覺聖智妙湛圓寂本來自空但由無始見過習氣覆而不顯若自覺聖智光明暉發則無始習氣應念化成性自性第一義心聖智大空以一切法皆依第一義心聖智建立第一義聖智空則一切法無不空是名大空此即金剛道後空異熟時所證境界也大智度論云若世諦如毫釐許有實者第一義諦亦應有實以世諦無毫釐有實故第一義亦空又云若一法是有非無摩訶衍不能勝出若更有一法則不得稱獨尊獨勝為萬行之所依矣。

　　云何彼彼空謂於彼無彼是名彼彼空大慧譬如鹿子母舍無象馬牛羊等非無比丘眾而說彼空非舍舍性空亦非比丘比丘性空非餘處無象馬是名一切法自相彼於彼無彼是名彼彼空是名七種空彼彼空者是空最麤汝當遠離。

　　彼彼空者謂於彼相無彼相名彼彼空譬如鹿子之母毗舍佉優婆夷深重三寶造立精舍安置比丘於中但不蓄象馬牛羊等故言空不知雖無象馬牛羊等尚有比丘在也由彼不能達舍相與比丘相空亦不能達舍性與比丘性空又非餘處無象馬但彼於一切法自共相彼彼求空不可得名彼彼空此即鈍根小乘析色求空也七種空中第一義空最大此空最小故勉之曰汝當遠離。

　　大慧不自生非不生除住三昧是名無生。

　　言不生者謂一切法仗因托緣生而非自生故曰不生非若外道所計不生者能生生及確定死常之不生也唯除八地菩薩住三昧中以智慧力斷煩惱種煩惱不生證無生忍名真無生今言無生者除八地無生外是立法性本無生以破外道諸生見耳故宗鏡云無生有二一理無生圓成實性本不生故二事無生緣生之法即無生故。

　　離自性即是無生離自性剎那相續流注及異性現一切性離自性是故一切性離自性。

　　離自性者由諸法自性無生相可得故離自性所以離者以相續流注之體從無始來剎那剎那流入他性他性現即離自性是名一切性離自性此雖立本宗亦是破外道執冥性勝性大有和合同異諸自性耳故曰知離者名為法覺法者名為佛知離者色性離受想行識性亦離黃檗云若擬著一法印早成也印著有即四生文現印著空即空界無想文現但不印一切物此印與虗空等。

　　云何無二謂一切法如陰熱如長短如黑白大慧一切法無二非於涅槃彼生死非於生死彼涅槃異相因有性故是名無二如涅槃生死一切法亦如是是故空無生無二離自性相應當修學。

　　此于不齊處顯至齊故先言不齊以發端一切法如陰熱者雲則陰而日則熱也如長短者鶴脛長而鳧脛短也如黑白者烏色黑而鵠色白也此略舉物之不齊者言然有至齊者在故曰一切法無二如是則知非涅槃外有生死非生死外有涅槃以生死涅槃實無異相故無異因亦非各各有性故是名無二如生死涅槃無二則知一切世間出世間法如陰熱黑白長短種種有對待法悉皆無二此雖立自宗亦是破外道小乘有無一異斷常諸二見也故不思議佛境界經云佛告文殊何者是如來所住平等法文殊言一切凡夫起貪瞋癡處是如來所住平等法佛言云何一切凡夫起貪瞋癡處是如來所住平等法文殊言一切凡夫於空無求無願法中起貪瞋癡是故一切凡夫起貪瞋癡處即是如來所住平等法佛言童子空豈是有法而言於中有貪瞋癡文殊言空是有是故貪瞋癡亦是有佛言童子空云何有貪瞋癡復云何有文殊言空以言說故有貪瞋癡亦以言說故有此即一切法平等無二也故宗鏡云若以齊不齊者未齊也若以齊而齊於齊未齊也善齊物者以不齊齊之何須夷岳實淵然後為平續鳧截鶴於焉始等但了法法皆如自然平等則青松綠蕙不見短長鵬翥蜎飛自忘大小矣是故下結勸當學。

　　爾時世尊欲重宣此義而說偈言我常說空法遠離於斷常生死如幻夢而彼業不壞虗空及涅槃滅二亦如是愚夫作妄想諸聖離有無。

　　我所說空者以緣生故有無性故空無性故有緣生故空所以遠離斷常二見所言生死涅槃無二者以生死即涅槃故生死雖無而不墮斷滅涅槃即生死故涅槃雖有而不墮死常虗空二句即三無為也由愚夫不達真空無二之旨故起妄想而墮斷常二見諸聖以自覺聖智照之則一真凝寂萬法皆如而有無皆離若離之又離至於無所離處所謂第一義心無上法也故宗鏡云緣起有二法一無相如空則蕩盡無有是相空二無性如幻則業果不失是性空以相空故萬法體虗了無所得以性空故不壞業相因果歷然是知自體常空不壞緣生之因果本無作者寧無善惡之業門此皆不二之宗也。

　　爾時世尊復告大慧菩薩摩訶薩言大慧空無生無二離自性相普入諸佛一切修多羅凡所有經悉說此義諸修多羅悉墮眾生希望心故為分別說顯示其義而非真實在於言說如鹿渴想誑惑羣鹿鹿於彼相計著水性而彼無水如是一切修多羅所說諸法為令愚夫發歡喜故非實聖智在於言說是故當依於義莫著言說。

　　由前大慧謂如來說空無二等是墮於無故結勸莫著言說也言我雖說種種法實無一法與人不過隨方解縛耳由彼愚夫執我法為實有故言空以遣之執自生他生共生無因生故言無生以誘之執生死涅槃為二法故言無二以曉之執一切法實有自性故言離自性以諭之耳故我所說一切修多羅中無非此義但眾生迷根深固希望心多諸修多羅悉是隨眾生心曲提巧誘施設種種名言令其因言以悟入耳然非真實在言說也故下文云如是一切法不生空離自性等皆不應立宗也而眾生不了此義執言說以為實法不知法不在言正如渴鹿執陽𦦨而為水不知陽𦦨本非是水如是一大藏教無非止啼黃葉欲令愚夫發歡喜心非謂聖智實在言說也故經云佛坐道場時不得一法實空拳嚇小兒誘度於一切是故欲得自性宗通者當依於義莫著言說也故宗鏡云因迷立覺對妄說真皆狥機宜實無自體約世俗有依實諦無但除相待之名非滅一靈之性性唯絕待事有對治遣蕩為破執情建立為除斷見苦行伏諸外道神通化彼愚癡三昧降伏天魔空觀破其相縛見苦斷集為對增上慢人證滅修道欲除戲論之語盡將權智引入斯門實無一法可立亦無一法可遣顧此法是眾生之本原諸佛之命脉超一切理離一切相豈可以言語智識推求而得但心心相印印印相契令自證知光明受用而已。

楞伽阿䟦多羅寶經合轍卷第二


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第三

　　明　二楞庵釋　通潤　述

　　一切佛語心品之二

　　爾時大慧菩薩摩訶薩白佛言世尊世尊修多羅說如來藏自性清淨轉三十二相入於一切眾生身中如大價寶垢衣所纏如來之藏常住不變亦復如是而陰界入垢衣所纏貪欲恚癡不實妄想塵勞所污一切諸佛之所演說云何世尊同外道說我言有如來藏耶世尊外道亦說有常作者離於求那周遍不滅世尊彼說有我。

　　如來藏經云眾生身中有佛三十二相八十種好坐寶蓮華與佛無異但為煩惱所覆未得其用如大價寶垢衣所纏如來藏即是在纏法身但眾生具有如來藏既為陰入界垢衣所纏復為三毒虗妄根塵所污而不得其用諸佛不過證眾生之體用眾生之用耳故經云隱為如來藏顯為法身此諸佛金口所說如此豈不同乎外道所說神我耶外道僧伽說有神我量同虗空離於五陰是常周遍隨處造業受苦受樂世尊彼所說有我與如來所說有如來藏有何差別此由前章大慧聞說人法無我遂疑世尊墮於無見故以一切法空無生無二為問世尊一一詳明說空無生無二之故已此又引如來藏為問者復疑世尊墮於有見也豈知如來所說如來藏是常樂我淨無我如來藏彼所計者是有我之假我哉。

　　佛告大慧我說如來藏不同外道所說之我大慧有時說空無相無願如實際法性法身涅槃離自性不生不滅本來寂靜自性涅槃如是等句說如來藏已如來應供等正覺為斷愚夫畏無我句故說離妄想無所有境界如來藏門大慧未來現在菩薩摩訶薩不應作我見計著。

　　言我所說法原無一定不可執為有我我有時為著有見者說空無相無願解脫法此即空如來藏也為著無見者說真如實際法性法身真實不虗法此即不空如來藏也為著亦有亦無見者說涅槃離自性法以顯本自不有及不生不滅法以顯本自不無此即空不空如來藏也為著非有非無見者說本來寂靜以顯原非非有及說自性涅槃以顯原非非無此即非空非不空如來藏也如是等句皆是說如來藏自證法門何曾說我有如來藏耶然如來復為愚夫聞無我句遂生怖畏如來欲斷其怖畏故說自性清淨離我我所本來無物空如來藏門此則捉子之矛破子之盾原非有我豈可作我見計著耶故宗鏡云朝四暮三令眾狙而喜悅苦塗水洗養嬰兒而適時是則或時說我或說無我皆是逗機如彼慈母苦塗水洗耳。

　　譬如陶家於一泥聚以人工水木輪繩方便作種種器如來亦復如是於法無我離一切妄想相以種種智慧善巧方便或說如來藏或說無我以是因緣故說如來藏不同外道所說之我是名說如來藏開引計我諸外道故說如來藏令離不實我見妄想入三解脫門境界希望疾得阿耨多羅三藐三菩提是故如來應供等正覺作如是說如來之藏若不如是則同外道是故大慧為離外道見故當依無我如來之藏爾時世尊欲重宣此義而說偈言人相續陰緣與微塵勝自在作心量妄想。

　　譬如陶家以一泥聚而用種種方便作種種器如來亦以法無我一法用種種智慧善巧方便作多多之名或說空無相際如實際等乃至或說如來藏或說無我此皆曲順機宜隨方引導以是因緣故以種種名字說如來藏實不同於外道所說之神我而且說名如來藏者不但不同外道說我已也實欲開示引發計著神我諸外道輩令其捨離所執虗妄神我入空如來藏三解脫門望其疾得無上菩提故我作如是說如來藏也三解脫者謂如來藏自性清淨故曰空離一切相故曰無相眾生性自具足不假外求故曰無願此真入菩提之大路也使如來所說如來藏不是說空無相無願三解脫令彼外道捨離我見疾得菩提者即謂之同外道神我可也實欲令彼捨離我見而作是說豈同外道神我耶是故欲離外道我見者當依無我空如來藏以蕩滌之也偈中直宣外道我見以顯當離也言外道不知五陰假合而成人本無有我而妄執冥性三德為因緣神我為主隨處造業受種種報相續不斷乃至有執微塵勝性大自在天作者等因皆屬妄想心量豈知如來藏為善不善因哉且彼所計神我尚非是實況將無我空如來藏而計為我耶。

　　爾時大慧菩薩摩訶薩觀未來眾生復請世尊惟願為說修行無間如諸菩薩摩訶薩修行者大方便佛告大慧菩薩摩訶薩成就四法得修行者大方便云何為四謂善分別自心現觀外性非性離生住滅見得自覺聖智善樂是名菩薩摩訶薩成就四法得修行者大方便。

　　此為末世眾生請進修方便也此經以寂滅一心為宗極而寂滅一心即如來藏故大慧首問百八句而世尊總非之是以寂滅一心顯示矣而復以生滅諸識為請欲令世尊向生滅門中顯示寂滅一心如來藏性故世尊既已詳明諸識生滅根原已復束八識而歸五法收五法而歸三性總三性而歸二無我總二無我歸於聖智大空至是則了知寂滅一心無我空如來藏在眾生生滅識海未曾動著一絲毫許故曰如來藏自性清淨轉三十二相入於一切眾生身中則知一切眾生同具如來藏性但為妄想塵勞所污不得其用故有修行無間之請修行而言無間者謂用何等心修何等行得與菩薩修行方便脗合無有間隔問何故至此方請進修方便前之惟心直進觀察流注乃至觀察二種無我等豈非修行方便乎答前為會中諸大菩薩一往開示業已盡知此為未來眾生請方便也以未來眾生若不知自己身中有如來藏則不肯進修今說一切眾生具有如來藏性故特申請欲令眾生即識藏而知如來藏故如來告以成就四法自然得與菩薩修行脗合然初內觀其心心無其心次復外觀其境境無其境故曰善觀三則轉生滅識故曰善離四則證自覺智故曰善得此四是菩薩從始至終修行無間斷大方便也。

　　云何菩薩摩訶薩善分別自心現謂如是觀三界惟心分齊離我我所無動搖離去來無始虗偽習氣所熏三界種種色行繫縛身財建立妄想隨入現是名菩薩摩訶薩善分別自心現。

　　經云三界上下法惟是一心作故先觀三界所有種種分齊惟一真心本無有我亦無我所亦無動作去來之相以性真常中求於去來搖動不可得故然有我及我所動搖去來之相者皆由無始虗妄習氣熏習真如轉成業識故現三界種種色行受想五陰之身繫縛於內而末那妄想執以為我次復建立身之受用資財養身之具柴柵於外而意識妄想執為我於是乎根身器界森然滿目而惟心之義黯然不彰矣此由平昔不善觀察五陰本空器界匪實故妄想隨入取著而根身器界即隨妄想發現故圓覺云種種幻化皆生如來圓覺玅心若能念念觀察心心無間則妄想不入而根身器界亦不現矣所謂善分別自心現也故宗鏡云且如即今有漏之身夜皆有夢夢中所見好惡境界憂喜宛然覺來牀上安眠何曾是實並是夢中意識思想所為則可比知覺時所見之事皆如夢中無實夫過去未來現在境界元是第八阿賴耶識親相分惟本識所變若現在之境是明了意識分別若過未之境是獨散暗意識思惟夢覺之境雖殊終不出於意識則惟心之旨比況昭然矣。

　　云何菩薩摩訶薩善觀外性非性謂炎夢等一切性無始虗偽妄想習因觀一切性自性菩薩摩訶薩作如是善觀外性非性是名菩薩摩訶薩善觀外性非性。

　　善觀外性非性者謂既達惟心則知諸法皆是自心所現影像實無自性如陽𦦨如夢中所見如鏡中像如水中月皆由能變之識含藏無始虗偽妄習為因而起現行本非實事令觀能變之虗偽妄習尚無有性況所變如𦦨夢等根身器界廼有實性耶所謂皮既不存毛將安附也故宗鏡云且如現見青白物時物本自虗不言我青我黃皆是眼識見分自性任運分別與同時明了意識計度分別為青為黃以意辨為色以言說為青黃皆是意言自妄安置且如六塵鈍故體不自立名不自呼一色既然萬法咸爾皆無自性悉是意言故曰萬物本閑而人自閙是以有心起處萬境皆有空心起處萬境皆空是則空不自空因心故空有不自有因心故有既非空非有則惟識惟心若無於心萬法安寄故知耿恭之水靈潤之火畢搆之乳法空之聲元曉之吐蔡順之痛皆從心現豈實有性哉故一切法中心為最上由此二門故得理事相融心境互攝由觀察惟心則知心外更無別法如大海水舉體全波而波外無水以一切法無非一心故大小等相隨心回轉即入無礙由觀察無性則知既惟心現從緣而生無有定性性相俱離小非定小故能容太虗而有餘大非定大故能入小塵而無間是則等太虗之微塵含微塵之廣剎亦何難哉。

　　云何菩薩摩訶薩善離生住滅見謂如幻夢一切性自他俱性不生隨入自心分齊故見外性非性見識不生及緣不積聚見妄想緣生於三界內外一切法不可得見離自性生見悉滅知如幻等諸法自性得無生法忍得無生法忍已離生住滅見是名菩薩摩訶薩善分別離生住滅見。

　　前曰善分別善觀察猶未忘能取所取此當三資糧及加行菩薩所修方便也故惟識頌云乃至未起識求住唯識性於二取隨眠猶未能伏滅此曰善離生住滅見者此則二取頓空證唯識性此當通達修習二位菩薩所修方便也故頌云若時於所緣智都無所得爾時住唯識離二取相故所謂善離生住滅者謂由觀察一切法如幻如夢無自性無他性無共性而性本乎不生不滅之一心故不隨入外境而隨入自心故見外性全見自心無有自性而所取空故見外性非性所取既空次見能變之識亦空而能取亦空故見識不生此斷分別我法二執入初地時也及緣不積聚者謂六地菩薩觀察十二因緣能生三界內身外境今了諸法從緣流轉還滅悉無自性故見內外一切法無纖毫可得直至第八不動地入一切法本來無生無起無性為性初中後際皆悉平等無分別如如智之所入處離一切心意意識分別想生見悉滅無所取著猶如虗空入一切法如虗空性是名得無生法忍故曰見離自性生見悉滅此由最初聞法界等流法已於三資糧位創觀根境識三皆自心現於四加行位復觀察根境識三皆無自性故不生取著至入地而能所兩亡至八地而證無生忍得此忍而俱生我見永滅矣。

　　云何菩薩摩訶薩得自覺聖智善樂謂得無生法忍住第八菩薩地得離心意意識五法自性二無我相得意生身世尊意生身者何因緣佛告大慧意生身者譬如意去迅疾無礙故名意生譬如意去石壁無礙於彼異方無量由延因先所見憶忘不忘自心流注不絕於身無障礙生大慧如是意生身得一時俱菩薩摩訶薩意生身如幻三昧力自在神通玅相莊嚴聖種類身一時俱生猶如意生無有障礙隨所憶念本願境界為成就眾生得自覺聖智善樂如是菩薩摩訶薩得無生法忍住第八地菩薩地轉捨心意意識五法自性二無我相身及得意生身得自覺聖智善樂是名菩薩摩訶薩成就四法得修行者大方便當如是學。

　　謂八地已前雖亦離心意識猶屬對治生滅至八地得無生忍一切心意意識皆不現前一切功用靡不皆息乃至菩薩心佛心涅槃心尚不現起況復起於世間之心故得五法三自性俱空八識二無我悉遣所謂生滅滅已寂滅為樂故得自覺聖智善樂由大願力雖證聖智善樂而不住著不起滅定而能現無量身無量智慧無量受生無量淨土教化無量眾生供養無量諸佛隨意所往無處不入是名得意生身以何因緣名意生身譬如心意憶先所見於彼異方無量由旬念念相續速往於彼石壁無礙身亦無礙故能俛仰四海呼吸九州故云意生今至八地已上則三昧正受覺法自性種類俱生無行作是三種意生身一時俱得無有障礙是意生身皆以如幻三昧自在神通莊嚴玅相無不成就故能隨聖種類一時俱生猶如意生隨往無礙故能隨所憶念本願境界成熟羣生得自覺聖智善樂此雖九地已上事實然由八地轉捨八識五法三性至十地而捨二無我相轉得意生身及得自覺聖智善樂得心自在得法自在無不成就至此則俱生法執始盡是名下結勸當如是學由不達自心現故起我執由不達外性非性故起法執以善知自心現故我空善知外性非性故法空若如是學則與菩薩修行方便脗合矣。

　　爾時大慧菩薩摩訶薩復請世尊惟願為說一切諸法緣因之相以覺緣因相故我及諸菩薩離一切性有無妄想見漸次俱生。

　　因前顯示修行方便故大慧領炎夢等一切性皆因無始虗偽妄習而有又領見緣不積聚見妄想緣生等語故深窮諸法因緣欲令真修之士離心緣相也故問一切緣因之相意謂真修之士若不了緣因之相則執最初一念妄動為頓生而執三細六麤為漸生外道不了則執因中有果為頓生因中無果為漸生而起有無二見若覺緣因所起之相於一切法不起有無二見不妄執諸法為頓生漸生則直下能了無生頓見法性生見悉滅矣。

　　佛告大慧一切法二種緣相謂外及內外緣者謂泥團柱輪繩水木人工諸方便緣有瓶生如泥瓶縷㲲草席種芽酪酥等方便緣生亦復如是是名外緣前後轉生云何內緣謂無明愛業等法得緣名從彼生陰界入法得緣所起名彼無差別而愚夫妄想是名內緣法。

　　世尊雙舉外內二種緣相詳示之外即器界等內即根身等外緣如泥團輪繩水木人工為緣有瓶生泥瓶如是則縷緣成氎草緣成蓆種緣生芽酪緣生酥亦復如是而泥團不作念我能生瓶瓶亦不作念我從泥生縷亦不念我能生氎氎亦不念我從縷生等是名外緣前後轉生前謂緣後謂果此即二緣生色也內緣即十二緣也無明即是發業無明業即是行即過去二支因愛即潤生無明即現在一支因也由此三支有緣之名從彼三支生識名色六入觸受取有生死等得緣所起名所謂過去二支因現在五支果現在三支因未來二支果也此十二緣雖分三世因果總是惟心所現皆悉如幻實無差別而愚夫不達唯心幻現妄想計著見有差別耳是名內緣法。

　　大慧彼因者有六種謂當有因相續因相因作因顯示因待因當有因者作因已內外法生相續因者作攀緣已內外法生陰種子等相因者作無間相相續生作因者作增上事如轉輪王顯示因者妄想事生已相現作所作如燈照色等待因者滅時作相續斷不妄想性生。

　　雖十二緣三世因果相緣而起若無六因必不成就故復明六因也當有因者謂當時先有陰等種子而內身外境方得生起是過去種子生現在現行也相續因者謂由現在內外等法攀緣不斷即復熏成種子是現在現行熏未來種子也此二種為親因緣令有為法親辦自果相因者謂其在因果中間有相不斷即等無間緣等者謂能引所引力用齊等無間者能所相望中間無自類間隔故唯識論云謂八現識及彼心所前聚於後自類無間等而開導令彼定生多同種類俱時轉故作因者即增上緣謂若有法有勝勢用能於餘法或順或違皆名增上如轉輪王有勝勢用故能作增上事顯示因者謂前五識妄想事生而境界相現如燈照色即所緣緣也故圓覺云譬如眼光曉了前境其光徧滿得無憎愛言作所作者以境為能生亦為所生故唯識云所緣緣者謂若有法是帶己相心或相應所慮所託若於能緣體不相離是見分等內所慮託應知彼是親所緣緣故曰己相現而又曰作所作也待因者謂此四緣滅時方能生起故曰滅時作復釋之曰所謂滅時作者以相續之緣斷不生不滅之性方生也此即唯識論中真實見處具前四緣辦有漏果具後一緣得離繫果。

　　大慧彼自妄想相愚夫不漸次生不俱生所以者何若復俱生者作所作無分別不得因相故若漸次生者不得相我故漸次生不生如不生子無父名大慧漸次生相續方便不然但妄想耳因攀緣次第增上緣等生所生故大慧漸次生不生妄想自性計著相故漸次俱不生自心現受用故自相共相外性非性大慧漸次俱不生除自心現不覺妄想故相生是故因緣作事方便相當離漸次俱現。

　　此下正顯緣生無性也言彼凡愚自生分別本非頓生漸生而妄想為頓生漸生耳若使因中有果是頓生者此則因果同時能作所作了無差別不得言從因生果若使因中無果稱漸生者此則因先果後既先無果相何說因生喻如無子則無父既有子則有父亦非漸生矣若是則漸次生實有相續方便者理不得成故曰不然但是愚夫妄想不斷故指其發現行處曰種子緣攀緣外境處曰所緣緣相續不斷處曰等無間緣有力助生處曰增上緣以是四緣為能生諸法為所生故名漸次其實漸次生本不生也但是妄想計著念念不斷謂是漸次生耳故中論總破云果先於緣中有無俱不可先無為誰緣先有何用緣疏云緣中先非有果非無果若先有果不名為緣若先無果亦不名為緣不生餘物故是知說緣生者皆約最初一念無明生發徧迷處為頓生化迷不息處為漸生若果一念不生豈惟漸生不可得即頓生亦不可得故知一切法非漸生亦非俱生二俱不生故曰漸次俱不生然則根身器界一切諸受用物何自而有惟是自己真心所現影像以此真心為一切法大總相法門體彼昏不知妄執諸蘊各具一體為自相諸蘊和合成人為共相豈知所謂自相共相皆屬外性實非自性所以漸生俱生悉屬無生也然說有俱生漸生者除自真心現量外但從無明不覺而起能見能現等相故說諸法從緣是故因緣作事方便但約無明第二義說非約性自性第一義說是故真修第一義者當離漸次俱生之見。

　　爾時世尊欲重宣此義而說偈言一切都無生亦無因緣滅於彼生滅中而起因緣想非遮滅復生相續因緣起惟為斷凡愚癡惑妄想緣有無緣起法是悉無有生習氣所迷轉從是三有現真實無生緣亦復無有滅觀一切有為猶如虗空華攝受及所攝捨離惑亂見非已生當生亦復無因緣一切無所有斯皆是言說。

　　此總頌法本無生離心緣相也謂一切法本無生滅由彼法執未空者於彼諸緣集會處妄起緣生緣滅之想耳今言漸次俱不生者非但遮彼滅生相續諸緣起法而已惟欲斷彼凡愚癡惑妄想所著之緣故說有緣起法無緣起法悉無有生皆由惑業習氣所迷流轉不已於是三界從茲發現根身由此建立所謂言說別施行也若夫真修之士親見自性者尚無所生欲何為滅由彼觀見諸有為法猶如空華故能遠離能取所取及一切惑亂妄見則能了達諸法非已生當生亦非無因緣生以一切法本無所有但有言說都無實義所謂真實離名字也。

　　爾時大慧菩薩摩訶薩復白佛言世尊惟願為說言說妄想相心經世尊我及餘菩薩摩訶薩若善知言說妄想相心經則能通達言說所說二種義疾得阿耨多羅三藐三菩提以言說所說二種趣淨一切眾生佛告大慧諦聽諦聽善思念之當為汝說大慧白佛言善哉世尊唯然受教佛告大慧有四種言說妄想相謂相言說夢言說過妄想計著言說無始妄想言說相言說者從自妄想色相計著生夢言說者先所經境界隨憶念生從覺己境界無性生過妄想計著言說者先怨所作業隨憶念生無始妄想言說者無始虗偽計著過自種習氣生是名四種言說妄想相。

　　此窮言說之因緣欲令真修之士離言說相也言說相者即名言習氣也意謂真修之士若不了言說本空則為語脉所轉故躡前一切法無有斯皆是言說則言說為能說一切法為所說而此言說本依於聲何故亦名妄想若不知言說是妄想者則膠執名言而不知所說之義若能通達言說是妄想則能了知所說是義則不依語而依於義疾得菩提即以言說所說二種義趣淨治眾生佛謂言說雖是音聲所以名妄想者以依八種識生故總名意言大約有四一者相言說謂前五識及同時意識分別五塵色相而生言說二者夢言說謂晝則明了意識憶念過去五塵而生言說夜則夢中獨頭意識形諸夢𥧌醒覺已後復追憶夢中不實諸境而生言說故首楞嚴經云晝則想心寐為諸夢三過妄想計著言說謂第七識計著我相憶念前人所作種種諸業或恩或怨皆思報復而起言說無始妄想言說者是第八識含藏無始虗偽計著名言種子觸境則𨺗然鼓發而生言說此四種言說皆由八識為引導而得生起故總名妄想也。

　　爾時大慧菩薩摩訶薩復以此義勸請世尊惟願更說言說妄想所現境界世尊何處何故云何何因眾生妄想言說生佛告大慧頭胸喉鼻唇舌齗齒和合出音聲。

　　大慧既知妄識為言說因更詳問其緣從何出何故而出云何而出云何何故只是一義故以八種和合為緣以答之齗齒喉舌唇五音所自出又益之以頭胸鼻者頭是總會處若胸隔則氣喘鼻塞則音𤮲故必八緣和合中氣皷激而成音則言說生故知言說妄想必藉四因八緣而有若夫佛之言說有六十四種梵音則不藉四因八緣矣。

　　大慧白佛言世尊言說妄想為異為不異佛告大慧言說妄想非異非不異所以者何謂彼因生相故大慧若言說妄想異者妄想不應是因若不異者語不顯義而有顯示是故非異非不異。

　　妄想由諸識生是言說因也言說由四因出是言說相也相非因不生故知非異非不異若異者言說不應以妄想為因今妄想與言說如根苗然本非異也若不異者語即是想想即是語何能顯示所說之義然而語能顯義語固是能義固是所能所歷然何得不異是則言說妄想本空安可以思議度之哉宗鏡云言說者從覺觀生是共相和合而起妄想者因意識生是計度分別而起以要言之皆由不覺教觀隨生若無不覺之心一切諸法悉無自相可說。

　　大慧復白佛言世尊為言說即是第一義為所說者即是第一義佛告大慧非言說是第一義亦非所說是第一義所以者何謂第一義聖樂言說所入是第一義非言說是第一義第一義者聖智自覺所得非言說妄想覺境界是故言說妄想不顯示第一義言說者生滅動搖展轉因緣起若展轉因緣起者彼不顯示第一義大慧自他相無性故言說相不顯示第一義復次大慧隨入自心現量故種種相外性非性言說妄想不顯示第一義是故大慧當離言說諸妄想相。

　　大慧既聞彼因生相故則知非異又聞語能顯義則非不異非異將無言說是第一義非不異將無所說是第一義是第一義不離能所之間故問佛言不但言說非第一義即所說亦非第一義何故言說非第一義以言說是妄想語言第一義是聖智善樂離四句絕百非要在因言悟入方是第一義非言說即是第一義也如以手指月豈指即月哉何故所說非第一義以所說是妄想境界第一義是聖智自覺所得自受用境界非彼言說妄想所緣境界非妄想即第一義也又言說者必藉四因八緣展轉而生故有生滅動搖第一義者無生滅無動搖非彼妄想因緣所生故言說不能顯示第一義以生滅因緣不能顯示不生滅故若第一義是有相境或可有說今第一義既無自相又無共相豈言說所能顯示耶以有相不能顯無相故又第一義是入自心現量一真境界永離一切種種虗妄外相豈言說妄想比量之所顯示以比量不能顯現量故由此諸義言說畢竟不能顯示第一義是故欲得第一義者當離言說妄想也。

　　爾時世尊欲重宣此義而說偈言諸性無自性亦復無言說甚深空空義愚夫不能了一切性自性言說法如影自覺聖智子實際我所說。

　　此頌直顯離言方見第一義也若謂諸法實有自性容有言說今諸法無性可得安所用言說哉良以甚深空空第一義諦非愚夫劣智所能了達故以言說說一切性自性者皆是誘掖愚夫說影像法豈真實有哉若夫自覺聖智真實修行者方堪為彼說實際法耳故法華云先說三車然後等賜大白牛車也。

　　爾時大慧菩薩摩訶薩復白佛言世尊惟願為說離有無一異俱不俱有無非有非無常無常一切外道所不行自覺聖智所行離妄想自相共相入於第一真實之義諸地相續漸次上上增進清淨之相隨入如來地相無開發本願譬如眾色摩尼境界無邊相行自心現趣部分之相一切諸法我及餘菩薩摩訶薩離如是等妄想自性自共相見疾得阿耨多羅三藐三菩提令一切眾生一切安樂具足充滿。

　　此亦躡前甚深空空義愚夫不能了欲令真修之士離徧計也徧計者即我支習氣也意謂四句百非皆名徧計悉是外道所行境界而離四句百非甚深空空之境是外道所不行自覺聖智所行然不知此二境界畢竟如何若能了此便可離妄想自相共相入於真實第一義諦從此地地相續漸次增進上上清淨之相入如來地以無功用本願力應物現形廣度眾生譬如摩尼寶珠隨類現色無邊境界無邊相用皆悉能行一切諸法差別部分自心皆現若果如此我等不獨離外道有無妄想等見抑且離二乘於陰界入作自共相見速證菩提令諸眾生安樂具足不復入於邪見矣。

　　佛告大慧善哉善哉汝能問我如是之義多所安樂多所饒益哀愍一切諸天世人佛告大慧諦聽諦聽善思念之吾當為汝分別解說大慧白佛言善哉世尊唯然受教佛告大慧不知心量愚癡凡夫取內外性依於一異俱不俱有無非有非無常無常自性習因計著妄想。

　　前四種方便中一曰善分別自心現二曰觀外性非性今外道二乘既不知自心現又不達外性非性執著根身為內性器界為外性依此二性生起一異有無常無常見此即依緣起而生徧計也不知此徧計性皆由八識田中含藏種子發起現行而生計著故下文以七喻發明不達外性非性以五喻發明不善分別自心現入大乘論云迦毗羅有計一過僧伽有計異過迦樓鳩䭾有計亦一亦異過若提子有計非一非異過又云若不得般若方便入阿毗曇即墮有中入空即墮無中入毗勒即墮亦有亦無中中論云執非有非無名愚癡論故學摩訶衍四門不得般若意即墮四謗故曰般若如大火聚四面不可入若得般若方便則四門皆可入故曰般若如清涼池四面皆可入故知自覺聖智所行即是外道所不行處外道所不行即是自覺聖智所行處非有二也。

　　譬如羣鹿為渴所逼見春時炎而作水想迷亂馳趨不知非水如是愚夫無始虗偽妄想所熏習三毒燒心樂色境界見生住滅取內外性墮於一異俱不俱有無非有非無常無常妄想見攝受。

　　前云謂𦦨夢等一切性者即此下所說種種喻也應立量云外性是有法非性宗因云妄想熏習故喻如陽𦦨等陽𦦨本非是水以羣鹿渴逼而作水想妄生奔逐不知本非水也以況一切外性本無自性由愚夫無始習氣內熏三毒遂發現行樂種種色於非色處妄作色想見生住滅執取根身器界以為實有自性墮於四見之網不知皆是妄見攝受非實有也。

　　如乾闥婆城凡愚無智而起城想無始習氣計著想現彼非有城非無城如是外道無始虗偽習氣計著依於一異俱不俱有無非有非無常無常見不能了知自心現量。

　　乾闥婆此云尋香乃帝釋樂神彼於空中現有城郭如蜃樓相似其實空中無城愚夫妄作城想如色界本無色相而妄見有色界者皆由愚癡無始習氣計著執為實有於無色處建立四句不知自心現量本無色相故於非可樂處妄生貪著此即外道所計五現涅槃前計欲界色此計色界色也。

　　譬如有人夢見男女象馬車步城邑園林山河浴池種種莊嚴自身入中覺已憶念大慧於意云何如是士夫於前所夢憶念不捨為黠慧不大慧白佛言不也世尊佛告大慧如是凡愚惡見所噬外道智慧不知如夢自心現性依於一異俱不俱有無非有非無常無常見。

　　圓覺云如夢中人夢時非無及至於醒了不可得是夢境皆從意識所現雖所行紛雜未離枕上歷時久遠未經斯須是夢中所見原非實事而覺時追憶不捨豈稱黠慧例如覺時所見種種諸受用物皆自心現不異夢境愚夫為彼惡見所噬吸取不已依於夢境而起有無四句自以為智豈真智慧者哉此明外境實無受用而作受用想也。

　　譬如畫像不高不下而彼凡愚作高下想如是未來外道惡見習氣充滿依於一異俱不俱有無非有非無常無常見自壞壞他餘離有無無生之論亦說言無謗因果見拔善根本壞清淨因勝求者當遠離去作如是說彼墮自他俱見有無妄想已墮建立誹謗以是惡見當墮地獄。

　　此喻外道於平等法中作高下想也大莊嚴論云譬如善巧畫師能畫平壁起凹凸想實無高下而彼愚夫於平等處夸己為高卑視一切而起四見不惟自壞兼欲壞它故指如來離有離無無生滅論同於斷滅所謂正人指邪為邪邪人亦指正人為邪也故於如來所說因果無不謗所修善根無不拔所種淨因無不壞求勝法者當遠避之如避蛇虺又當指示他人莫入此見應作是言彼等外道以己為是以他為非以己為有因果指彼為無因果建立自己誹謗他人由墮自他俱見有無妄想及墮建立誹謗以是惡見應墮地獄固當遠離勿使染此惡習於八識田中也。

　　譬如翳目見有垂髮謂眾人言汝等觀此而是垂髮畢竟非性非無性見不見故如是外道妄見希望依於一異俱不俱有無非有非無常無常見誹謗正法自陷陷他。

　　此喻無邪見處生邪見也譬如瞖目妄見空中垂髮謂眾人言汝等觀此汝等觀此不知垂髮本無以有瞖者見無瞖者不見以況外道妄見諸法為有為無反責離有無者為非既已自陷兼復陷人所謂一盲引眾盲相牽入火坑固當遠離也。

　　譬如火輪非輪愚夫輪想非有智者如是外道妄見希望依於一異俱不俱有無非有非無常無常想一切性生。

　　此喻二乘無生死處執有生死也首楞嚴經云生生死死死死生生如旋火輪未有休息不知火輪本非實事由彼定眼能回轉火而愚夫以為實有輪想喻三界中本無流轉愚夫於無流轉處見有流轉妄生四見非有智者以智者知是火輪即無流轉故也。

　　譬如水泡似摩尼珠愚小無知作摩尼想計著追逐而彼水泡非摩尼非非摩尼取不取故如是外道惡見妄想習氣所熏於無所有說有生緣有者言滅。

　　此喻二乘非涅槃處計涅槃也水泡有似摩尼而小兒作真摩尼想而此水泡雖非真摩尼亦非非摩尼以小兒取著則以為真智者不取則知非真外道二乘妄取似涅槃為真正如小兒妄取水泡為真摩尼也由彼妄習所熏於無涅槃處說有涅槃生起以彼轉六識緣有者為寂滅而不知非真寂滅也彼以未來境界諸根休息作涅槃想非自覺聖智趣藏識轉故也。

　　復次大慧有三種量五分論各建立已得聖智自覺離二自性事而作有性妄想計著大慧心意意識身心轉變自心現攝所攝諸妄想斷如來地自覺聖智修行者不於彼作性非性想若彼修行者如是境界性非性攝取想生者彼即取長養及取我人大慧若說彼性自性自共相一切皆是化佛所說非法佛說又諸言說悉由愚夫希望見生不為別建立趣自性法得聖智自覺三昧樂住者分別顯示。

　　此責大慧不善於義計著言說生種種遍計也三種量者謂現量比量聖言量也現量者謂證境分明不帶名言無籌度心親得法體故名現量若前所云離有無離攀緣七種性自性第一義心現量境界是也比量者謂以宗因譬喻令人比度而知若前所立三支等是也聖言量者即引諸佛證據不謬如云如諸佛所說生句不生句等此是過去未來現在諸如來應供等正覺性自性第一等是也五分論即宗因譬三支併合結也各建立者如將內教外教一一建立比量使人知邪識正不誤修錯解也如內教立諸識生滅為宗展轉為因泥團微塵為喻外道以斷滅為宗有種無種為因焦芽破瓶為喻等言我以三種量五分論各各建立者正欲令人知邪識正得自覺聖智遠離妄想緣起及離言說二種自性事豈知未離心意意識妄想計著尚以為實有四句可離墮於四句若果能轉八識成四智變色身為法身自心所現能取所取諸妄想斷得如來自覺聖智為因地心而修行者自性清淨於彼性自性自共相境界決定不作有無二想墮四句中矣若復修行者於彼自共相境作性非性想而生攝取者彼即取著我人眾生壽者四相以生心動念即涉迷倒故也若爾何故如來說有性自性第一義心亦說如來聖慧眼入自共相此皆化佛對機而說非法佛說以法佛說法離言說故然雖化佛作如是說亦是對愚夫希望有所證得者故權立涅槃為性自性真如不變為自相隨緣為共相使知趨向不為真修之士別別建立趣自性法及得自覺聖智三昧樂者分別顯示也以真修之士斷言語絕思想所謂言說別施行真實離名字也。

　　譬如水中有樹影現彼非影非非影非樹形非非樹形如是外道見習所熏妄想計著依於一異俱不俱有無非有非無常無常想而不能知自心現量。

　　此喻不善分別自心現妄計實有相見二分也水喻藏識樹影喻見相二分彼實不作是相是見由彼外道為見習所熏不知見相二分從自心現如蝸牛兩角出則成雙合則為一本非實有而妄立四句應立量云見相是有法自心現宗因云二俱無性故同喻如水中樹影。

　　譬如明鏡隨緣顯現一切色像而無妄想彼非像非非像而見像非像妄想愚夫而作像想如是外道惡見自心像現妄想計著依於一異俱不俱有無非有非無常無常見。

　　此喻二乘不了自心妄計心外實有五塵也明鏡隨緣現像喻前五識隨緣而現五塵是現量境不帶名言無籌度心故不計度非像是像但是見其是像不作像想故曰譬如明鏡現諸色像現識現處亦復如是由彼外道不知此像從自心現依於此像而起有無諸徧計執應立量云五塵是有法自心現宗因云隨緣顯現故喻如鏡現像。

　　譬如風水和合出聲彼非性非非性如是外道惡見妄想依於一異俱不俱有無非有非無常無常見。

　　此喻二乘不達聲從四因八緣而出妄執名句文身為實有也水喻諸識風喻八緣由內以眼等諸識為因外以齒等八種為緣而生種種言說不知但有語言都無實義而二乘外道尋行數墨逐響尋聲執聲明而立論執音聲為教體而計有計無非惡見而何應立量云言語是有法不實是宗因云因緣和合而生故喻如風水聲。

　　譬如大地無草木處熱𦦨川流波浪雲擁彼非性非非性貪無貪故如是愚夫無始虗偽習氣所熏妄想計著依生住滅一異俱不俱有無非有非無常無常緣自住事門亦復如彼熱炎波浪。

　　此喻愚夫不達藏識從真如現而第七妄執為我也喻如大地無草木處羣鹿渴逼妄執熱𦦨為水而見波浪雲擁不知彼熱𦦨者非性非非性貪無貪故以羣鹿貪者見有不貪者則不見有故如是愚夫以無始虗偽無明為能熏真如為所熏轉成藏識而第七妄想貪阿賴耶愛阿賴耶堅執為我依彼藏識俱生俱滅起種種徧計緣自住事門亦復如彼渴鹿之貪熱𦦨為波浪而熱𦦨實非水也自住事門指藏識也以第七識依彼藏識而起滅復緣彼為境故故唯識論云依彼轉緣彼。

　　譬如有人呪術機發以非眾生數毗舍闍鬼方便合成動搖云為凡愚妄想計著往來如是外道惡見希望依於一異俱不俱有無非有非無常無常見戲論計著不實建立。

　　此喻愚夫不了自心妄執五蘊身心為實我也喻如幻師以呪術力能使機關木人發動此豈實墮眾生之數哉由彼幻人呪力依鬼物附合而成動搖云為儼如人耳故楞嚴云譬如巧幻師幻作諸男女雖見諸根動要以一機抽凡愚不知計著實有往來而起種種計著幻師喻真如呪力喻藏識如是五蘊身心皆由真如隨緣而成藏識去後來先為生死根本而彼外道惡見希望建立種種異因為生死本非妄而何。

　　大慧是故欲得自覺聖智事當離生住滅一異俱不俱有無非有非無常無常等惡見妄想。

　　此結勸真修行人當離生滅四句惡見妄想自然得入自覺聖智也良以心佛眾生三無差別但由不達目前根身器界悉是自心所現影像本非實有故於五蘊身心山河大地妄執實我實法而生一異有無等見由此生死流轉無窮不能證入自覺聖智若能了彼根身器界如陽𦦨乾城等則不起生滅想不起有無諸見當下即是自覺聖智圓成實性豈自覺聖智外別有妄想妄想外別有自覺聖智哉以大慧所問一切外道所不行自覺聖智所行離妄想自相共相入於第一真實之義似將外道所行與自覺聖智所行分作兩橛豈知外道所不行即是自覺聖智所行處離亦無所離入亦何所入以離處即入入處即離故圓覺云知幻即離離幻即覺豈離生滅外別有聖智可得哉。

　　爾時世尊欲重宣此義而說偈言幻夢水樹影垂髮熱時𦦨如是觀三有究竟得解脫譬如鹿渴想動轉迷亂心鹿想謂為水而實無水事如是識種子動轉作境界愚夫妄想生如為翳所翳於無始生死計著攝受性如逆楔出楔捨離貪攝受如幻呪機發浮雲夢電光觀是得解脫永斷三相續於彼無有作猶如𦦨虗空如是知諸法則為無所知言教惟假名彼亦無有相於彼起妄想。

　　大經云心如工𦘕師𦘕出諸形像五蘊悉從生無法而不造故以如幻如夢如水中樹影如垂髮如陽𦦨喻之若能以種種深喻觀察三者便得究竟解脫矣所以不得解脫正如渴鹿不了熱𦦨本虗動心轉念迷亂顛倒於非水處妄作水想不知實無有水如是三界諸法本非實有皆由藏識含藏種子起諸現行故動轉處見有境界而愚夫認為實有妄想計著而生有無諸見又如清淨目為翳所翳妄見垂髮此由無始以來生生死死死死生生計著能取所取不得自脫正如眼中著楔不能自出如來為說如幻夢等種種深喻令其用心觀察捨能取所取如以楔出楔故說能取者如幻師如夢如呪術機發所取者如浮雲如夢所見如電光若能如是觀察便得解脫所謂世間眾生業果三種相續蕩然一空誰為能作誰為所作直如陽𦦨如虗空本無所有以如是觀觀一切法則終日分別一切法不起分別想不為諸法障礙矣然此言教雖是逆楔出楔亦是假名實無有相愚夫不了復執種種名言起諸妄想豈知因病設藥今又執藥成病哉。

　　陰行如垂髮如𦘕垂髮幻夢犍闥婆城火輪熱時𦦨無而現眾生常無常一異俱不俱亦然無始過相續愚夫癡妄想明鏡水淨眼摩尼妙寶珠於中現眾色而實無所有一切性顯現於晝熱時炎種種眾色現如夢無所有。

　　言不但三有如幻即五蘊身心亦如垂髮如𦘕如幻如夢如乾城如火輪如陽𦦨皆從本無而假現為有愚夫於此計有計無建立諸句此由無始虗偽過妄想習氣相續而起種種妄想若能轉識成智習氣銷融則本心清淨猶如明鏡如止水如淨眼如摩尼而於其中現種種色實無纖毫取著故日用動轉處雖見一切法齊陳并列其實如晝時熱𦦨所現種種色像亦如夢中所現之境實無所有此則四句自離百非自絕所謂究竟解脫豈外是哉。

　　復次大慧如來說法離如是四句謂一異俱不俱有無非有非無常無常離於有無建立誹謗分別結集真諦緣起道滅解脫如來說法以是為首非性非自在非無因非微塵非時非自性相續而為說法復次大慧為淨煩惱爾炎障故譬如商主次第建立百八句無所有善分別諸乘及諸地相。

　　此結顯如來終日說法不墮四句及建立誹謗戲論分別意在結集真諦指示真修行路故所說之法曰真諦曰緣起曰四諦曰三解脫以是為首非若外道所說曰勝性曰自在曰無因曰微塵曰時曰自性相續以為宗也此自覺聖智所行而外道之所不行者如此何由而得真諦解脫哉雖曰如來說法既離四句何故建立百八句分別諸乘及諸地相故釋云為淨二乘煩惱障及除菩薩爾災障故譬如商主為引導眾生至於寶所從一由旬入一由旬必有次第故建立百八句分別諸乘及諸地相故為除煩惱障者說有四果次第為淨所知障者說有十地次第其實百八句非百八句二乘句非二乘句十地句非十地句也已上廣明三種習氣以顯真修者離心緣相離言說相離執著相竟下復辨明邪正因果也。

　　復次大慧有四種禪云何為四謂愚夫所行禪觀察義禪攀緣如禪如來禪云何愚夫所行禪謂聲聞緣覺外道修行者觀人無我性自相共相骨鏁無常苦不淨相計著為首如是相不異觀前後轉進相不除滅是名愚夫所行禪。

　　此先辨邪正二因也大約以生滅心為因者邪不生滅心為因者正也愚夫所行禪者謂二乘外道所修因行但觀察人無我性謂觀五蘊各有自性名自相五蘊自相各有無常苦空不淨名共相由彼不達真常真樂真我真淨故計著無常苦不淨無我四相為首如是四相念茲在茲曾無異觀從禪入禪漸漸增進以至無想及滅盡定雖證涅槃相不除滅名愚夫所行禪由不善自心現外性非性因地不真故也宗鏡云謂二乘外道見有差殊錯指妄心以為真實認妄賊以為真子收魚目以作驪珠遂使愚癡之輩陷有獄之重關邪倒之人溺見河之愛浪。

　　云何觀察義禪謂人無我自相共相外道自他俱無性己觀法無我彼地相義漸次增進是名觀察義禪。

　　此始教菩薩所修禪也謂此菩薩既能觀察二乘所修自相共相知人無我已亦能觀察外道所說自生他生共生知無性已復能觀察名義自性差別知外性非性了諸法無我皆由藏識顯示斷分別我法二執得入初地入初地已於諸地相諸地義次第觀察漸次增進由觀察諸地相義是名觀察義禪。

　　云何攀緣如禪謂妄想二無我妄想如實處不生妄想是名攀緣如禪。

　　此終教菩薩所修禪也謂始教菩薩於法相上分別人法無我漸斷漸證猶屬妄想對治此菩薩直觀法性如實處本無人法亦無心境故不起分別此雖不緣法相猶緣法性故名攀緣如禪上二教並依地位漸次修成故總名漸。

　　云何如來禪謂入如來地得自覺聖智相三種樂住成辦眾生不思議事是名如來禪。

　　此頓教菩薩所修禪也但一念不生即名為佛不依地位漸次而說故名為頓謂此菩薩初發心時頓悟自心徑超佛地得自覺聖三空智住三種寂滅樂如龍得水便能興雲布雨廣作佛事成就眾生是名如來清淨禪。

　　爾時世尊欲重宣此義而說偈言愚夫所行禪觀察相義禪攀緣如實禪如來清淨禪譬如日月形鉢頭摩深險如虗空火燼修行者觀察如是種種相外道道通禪亦復墮聲聞及緣覺境界捨離彼一切則是無所有以不思議手一時摩其頂隨順入如相。

　　愚夫斷除妄想菩薩趨向真如皆非清淨若夫清淨禪者凡聖情盡體自如如所謂以不生不滅為本修因而能圓成果地修證者也彼外道者著相而求於入定時或睹日月在虗空中或見紅蓮在深險處若聲聞乘灰身泯智固如虗空若緣覺乘漸斷諸緣更侵習氣猶如灰燼諸修行人觀察如是種種相義相不除滅故墮外道道通亦墮聲聞緣覺所修境界若是上上根人不但不習二乘外道禪即菩薩觀察義攀緣如者亦不習近以有義可察未忘法相有如可緣未忘法性故若性相俱空方便盡捨如幻即離離幻即覺頓入法身無所有清淨境界故感十方諸佛一時灌頂隨入如來身隨入如如化成辦眾生不思議事是名如來清淨禪也。

　　爾時大慧菩薩摩訶薩復白佛言世尊般涅槃者說何等法謂為涅槃佛告大慧一切自性習氣藏意意識見習轉變名為涅槃諸佛及我涅槃自性空事境界。

　　此辨邪正二果也大約以證如來自性空事境界為正而二乘外道所證為邪也大慧意謂禪觀不同證果應異故問是何等法名為涅槃佛謂清淨禪所得涅槃是一切識自性習氣轉變所成所謂藏識習氣意習氣意識習氣前五識見習氣此一切識各有自性各有習氣若不轉變發生現行即生死法若能轉八識而變成四智我及諸佛說名涅槃此涅槃者即是一切識自性空事境界惟一切識自性空則陰界入處等法皆空當處寂滅當處涅槃更無餘事。

　　復次大慧涅槃者聖智自覺境界離斷常妄想性非性云何非常謂自相共相妄想斷故非常云何非斷謂一切聖去來現在得自覺故非斷大慧涅槃不壞不死若涅槃死者復應受生相續若壞者應墮有為相是故涅槃離壞離死是故修行者之所歸依復次大慧涅槃非舍非得非斷非常非一義非種種義是名涅槃。

　　此復明自性空事涅槃是自覺聖智境界離斷離常以常者執有而斷者執無均為妄想故若聖智所證則不然以離五陰自相共相諸妄想見不執為有故非常三世諸佛所得自覺聖智亘古亘今光明不盡故非斷非若外道以斷常二見為涅槃也又涅槃者是永斷二死永異有為非死壞法若涅槃可死則如來復應受生流轉三界若涅槃可壞則如來是生滅法不名寂滅是故涅槃離壞離死為諸修行究竟歸托之地非若二乘以可死可壞處便為涅槃也是故涅槃者不離諸法故非捨不即諸法故非得常照常覺故非斷絕言絕思故非常性即無性故非一無性即性故非異離此六句是名如來自性空事涅槃。

　　復次大慧聲聞緣覺涅槃者覺自相共相不習近境界不顛倒見妄想不生彼等於彼作涅槃覺。

　　此明二乘所得之果也謂此二乘所證涅槃殊非真實但以無常苦空不淨無我覺五陰自相不生貪著又觀十二因緣是憒閙處不樂親近此但斷見惑而不起倒見斷思惑而不生妄想彼等於彼作涅槃覺此於識陰望如恬靜處認為涅槃實非究竟涅槃也。

　　復次大慧有二種自性相云何為二謂言說自性相計著事自性計著言說自性相計著者從無始言說虗偽習氣計著生事自性相計著者從不覺自心現分齊生。

　　上言一切識自性習氣轉變即是涅槃自性者何不出言說及事二種自性此即名相妄想二種也二乘不達名相本空計名著相謂有生死可捨涅槃可得不知彼之生死涅槃但有名字皆由無始言說虗偽習氣計著而生名言說自性復由不覺諸法從自心現而於諸法生起分齊名事自性由二性不空種種計著以為實有不知但有虗名都無實證如來了知言說如響故轉言說自性而為涅槃雖終日言說未嘗談著一字如來了知一切諸法從自心現如鏡現像本非實有故轉事自性習氣而為涅槃雖終日見色聞聲而無一毫聲色之相故知二種自性為邪正之通關聖凡之共路學道者先從空二自性始。

　　復次大慧如來以二種神力建立菩薩摩訶薩頂禮諸佛聽受問義云何二種神力建立謂三昧正受為現一切身面言說神力及手灌頂神力大慧菩薩摩訶薩初菩薩地住佛神力所謂入菩薩大乘照明三昧入是三昧已十方世界一切諸佛以神通力為現一切身面言說如金剛藏菩薩摩訶薩及餘如是相功德成就菩薩摩訶薩大慧是名初菩薩地菩薩摩訶薩得菩薩三昧正受神力於百千劫積習善根之所成就次第諸地對治所治相通達究竟至法雲地住大蓮華微妙宮殿坐大蓮華寶師子座同類菩薩摩訶薩眷屬圍繞眾寶瓔珞莊嚴其身如黃金簷蔔日月光明諸最勝子從十方來就大蓮華宮殿座上而灌其頂譬如自在轉輪聖王及天帝釋太子灌頂是名菩薩手灌頂神力大慧是名菩薩摩訶薩二種神力若菩薩摩訶薩住二種神力面見諸佛如來若不如是則不能見。

　　由達二種自性空即與十方如來氣分交接故感諸佛以二種神力建立菩薩方得頂禮諸佛聽受佛法問佛深義二種神力者一謂修行者住三昧中如來親現身面而為說法二謂如來寂無言說但以手灌頂默授如來大法王位所以現身面言說者謂初地菩薩頓空二種自性頓斷分別我法二執得入大乘光明定能發照了大乘理教行果智慧光明創得法性故感諸佛現身說法如華嚴金剛藏菩薩住初地時即蒙如來神力加持餘菩薩亦爾以菩薩有如是身面言說相如來即以如是身面言說相之功德成就菩薩是名初地菩薩三昧正受中所得神力此菩薩由於一僧祗積集善根故得神力加持三昧成就非漫然也由是而去從地至地漸次而進各有能治之智所治之惑以至九地得斷諸法未得自在障得證法自在所依真如通達究竟入法雲地於色究竟天現廣大身無量大寶蓮華宮殿坐無量大寶蓮華師子座同類菩薩一時圍繞而為眷屬皆以眾寶瓔珞莊嚴身相色如黃金香如薝蔔光明如日月諸佛如來皆從十方異佛剎來同時以手灌頂即紹佛位譬如轉輪聖王太子灌頂即紹王位是名菩薩手灌頂神力自初地以至十地住是二種神力故得親見諸佛聽受問義若無如來神力加持不得成就真如三昧不得面見諸佛說法亦不見諸佛以手灌頂也。

　　復次大慧菩薩摩訶薩凡所分別三昧神足說法之行是等一切悉住如來二種神力大慧若菩薩摩訶薩離佛神力能辨說者一切凡夫亦應能說所以者何謂不住神力故大慧山石樹木及諸樂器城郭宮殿以如來入城威神力故皆自然出音樂之聲何況有心者聾盲瘖瘂無量眾苦皆得解脫如來有如是等無量神力利安眾生。

　　此妨難也恐難云何故如來神力不加三賢顧獨私於十聖故復告云一切菩薩凡所分別三昧神足說法之行此等皆是如來二種神力冥加故得無礙辯才分別諸法但彼不能親見耳若使離佛神力而能說者則一切凡夫亦應能說何故不能由凡夫不住二種神力故不能分別三昧神通說法之行然則諸佛神力何以能使菩薩便能分別三昧神通及說法耶故答之曰以神力故即山石樹木無情之物皆出玅音況有心者不能說法以神力故即聾盲瘖瘂皆得解脫況三賢菩薩不能分別三昧解脫乎以如來有無量神力利安眾生故能冥加菩薩入於三昧現通說法也。

　　大慧菩薩復白佛言世尊以何因緣如來應供等正覺菩薩摩訶薩住三昧正受時及勝進地灌頂時加其神力佛告大慧為離魔業煩惱故及不墮聲聞地禪故為得如來自覺地故及增進所得法故是故如來應供等正覺咸以神力建立諸菩薩摩訶薩若不以神力建立者則墮外道惡見妄想及諸聲聞眾魔希望不得阿耨多羅三藐三菩提以是故諸佛如來咸以神力攝受諸菩薩摩訶薩爾時世尊欲重宣此義而說偈言神力人中尊大願悉清淨三摩提灌頂初地及十地。

　　大慧復問入地菩薩住三昧時及灌頂時自己皆有勝定力持何故如來復以神力加之得無錦上添華耶初地菩薩雖初得見道發菩提心若不加持則忘失菩提心墮於魔業或躭著三昧墮聲聞地故須加持至十地時尚有最極微細所知障在若不加持不能增進得所得法亦不能得到究竟覺地故須加持是故如來於初入地時及灌頂時必以二種神力加持入初地時若不加持則墮外道聲聞若灌頂時不加持則不得正覺是故如來必用二種神力加持也唐偈云世尊清淨願有大加持力初地及十地三昧及灌頂此偈較顯意謂二種神力皆從如來清淨願心流出無非欲令菩薩離外道二乘隨順真如同歸正覺而已自請修行無間之後大慧即窮緣因次窮言說三窮徧計以緣因是業習氣言說是名言習氣徧計是我支習氣欲令真修之士斷此三種習氣方是修行無間也三者既明而復辯邪正因果者正顯空我相而不空法相者為小乘空法相而不空法性者為菩薩若性相俱空有無雙遣者為如來清淨因果矣至此又作一結。

　　爾時大慧菩薩摩訶薩復白佛言世尊佛說緣起即是說因緣不自說道世尊外道亦說因緣謂勝自在時微塵生如是諸性生然世尊所謂因緣生諸性言說有間悉檀無間悉檀世尊外道亦說有無有生世尊亦說無有生生已滅如世尊所說無明緣行乃至老死此是世尊無因說非有因說世尊建立作如是說此有故彼有非建立漸生觀外道說勝非如來也所以者何世尊外道說因不從緣生而有所生世尊說觀因有事觀事有因如是因緣襍亂如是展轉無窮。

　　此辨邪正因緣也大慧復恐內教因緣濫同外道故重辨析意謂世尊所說緣起法即是從無明業愛等為因而生識名色等果亦不說從自性真如體現外道亦說因緣謂從勝性自在時微塵等因為能生如是諸法為所生然世尊所說因能生果與諸外道所說因能生果此二法施為有異乎為無異乎外道亦說有果從無因生世尊亦說一切諸法從本無處而有無明忽生生已忽復還滅此與外道有果從無因生亦無有異如世尊所說無明為因生行為果行復為因生識為果此亦不說自心現是從意識獨頭發業無明生起此則世尊亦墮無因不墮有因也世尊復說無明緣行行緣識等是則此有故彼有亦是因中有果此亦如來建立俱生不建立漸生然外道計勝性為冥初主諦從冥生覺從覺生我知從我知生五唯從五唯生五大從五大生十一根其二十三法為神我受用如是外道建立漸次生不建立俱生然觀外道所說漸生反勝如來所說俱生也所以勝者謂外道以勝性一因為能生而勝性不從他緣生而能生一切法是則因自為因為待於果果自為果無待於因如是因果分明不相淆混若世尊所說十二因緣展轉相生以無明為因生行為果以行為因生識為果乃至老死為因復生無明為果此則一法為因旋復為果因中有果果中有因如是展轉雜亂無窮復墮亦因亦果我故曰外道說勝非如來可及也此問有三初辨內教全同外教次辨如來反墮無因三辨如來建立俱生不如外道漸生此非大慧法眼清明懸見末法之弊何能及此。

　　佛告大慧我非無因說及因緣襍亂說此有故彼有者攝所攝非性覺自心現量大慧若攝所攝計著不覺自心現量外境界性非性彼有如是過非我說緣起我常說言因緣和合而生諸法非無因生。

　　此以緣起無生示之以明不墮無因亦非因緣雜亂也然我所說十二因緣展轉相生因此有而故彼有者正顯心無能取之因亦無所取之果故說此生故彼生彼生故此生二俱無性如鏡現像令人覺知自心現量隨緣不變不變隨緣而已由不變而隨緣不墮無因由隨緣而不變不墮雜亂彼外道者計著能取所取以為實有不知諸法惟心不達外境非性妄取一切法有從有生無從無生此由無始虗偽見習及邪師邪教所熏成此種性世世相承覺想地轉以彼有如是過故不同我所說緣起而反謂我因緣雜亂者何也且吾所說不生非是一向不生同於斷滅我常說言因緣和合而生諸法故雖生而實未嘗生誰謂無因而生耶外道智不及此妄謂一切諸法無因而生生既無因誰為之果無因無果是真斷滅豈我所說緣起無生之旨哉百門義海云達無生者謂塵是心緣心為塵因因緣和合幻相方生由從緣起必無自性何以故塵不自塵必待於因心不自心必待於緣由相待故則無定屬緣生則是無生非去緣生說無生也。

　　大慧復白佛言世尊非言說有性有一切性耶世尊若無性者言說不生世尊是故言說有性有一切性。

　　此因攝所攝非性而興難以顯言說有性而攝所攝必有性也意謂世間言說有性必是目前實有一切所說法為言說之端而後言說方得生起若知攝所攝悉無有性則言說亦無有性矣故問非言說有性有一切性耶若果一切法無性則言說亦不得生以言不虗生必有諸法而生法不自顯必藉言說而顯故有言說必有所說不可言攝所攝非性矣。

　　佛告大慧無性而作言說謂兔角龜毛等世間現言說大慧非性非非性但言說耳如汝所說言說有性有一切性者汝論則壞大慧非一切剎土有言說言說者是作耳或有佛剎瞻視顯法或有作相或有揚眉或有動睛或笑或欠或謦咳或念剎土或動搖大慧如瞻視及香積世界普贒如來國土但以瞻視令諸菩薩得無生法忍及諸勝三昧是故非言說有性有一切性大慧見此世界蚊蚋蟲蟻是等眾生無有言說而各辦事爾時世尊欲重宣此義而說偈言如虗空兔角及與槃大子無而有言說如是性妄想因緣和合法凡愚起妄想不能如實知輪回三有宅。

　　世尊即其兩端而破之故曰世間亦有諸法無性而有言說如兔角龜毛牛翼馬手石女兒之類雖無兔角等體而有兔角等名安在諸法有性而有言說若謂諸法有性而有言說則汝論自壞矣故永嘉云今之體外施名者此但名其無體耳豈有體當其名耶譬如兔無角而施名此則名其無角耳豈有角當其名耶無體而施名者則名無實名也名無實名則所名非也所名既無能名亦不有也若所名既無能名不有則言說所說兩皆無性誰謂言說所說皆有自性耶又有佛剎不待言說而能顯法者非一切剎土皆有言說也故知言說皆是妄想因緣所作非實有性或有佛剎以直視不瞬代說法者有以直爾示相代說法者有以動眉代說法者有以轉睛代說法者或以笑以欠以謦咳代說法者或以意念代說法者有以身動搖代說法者如是則六根皆可說法奚必藉口舌所出音聲為法哉如不眴世界香積世界普賢國土諸菩薩等但以目睛不眴觀察如來得無生忍及得無量殊勝三昧此豈言說有性有一性耶然不特他方剎土為然即此世界諸蚊蟻等雖無言說而各各皆能辦事豈待言說而後能顯法耶故知言說皆是眾生妄想假立非實有性故復以偈申之如虗空兔角石女兒皆是本無而有其名是言說本無實性而妄想計以為實有自性也即知言說無性則知因緣和合所生諸法亦無自性而凡愚起諸妄想妄謂言說有性有一切性此由不能如實了知一切諸法自心所現外性非性取著言說所說皆實有性所以輪回三有不能自出良有以也。

楞伽阿䟦多羅寶經合轍卷第三


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第四

　　明　二楞庵釋　通潤　述

　　爾時大慧菩薩摩訶薩復白佛言世尊常聲者何事事佛告大慧為惑亂以彼惑亂諸聖亦現而非顛倒大慧如春時炎火輪垂髮乾闥婆城幻夢鏡像世間顛倒非明智也然非不現大慧彼惑亂者有種種現非惑亂作無常所以者何謂離性非性故大慧云何離性非性惑亂謂一切愚夫種種境界故如彼恒河餓鬼見不見故無惑亂性於餘現故非無性如是惑亂諸聖離顛倒不顛倒是故惑亂常謂相相不壞故大慧非惑亂種種相妄想相壞是故惑亂常大慧云何惑亂真實若復因緣諸聖於此惑亂不起顛倒覺非不顛倒覺大慧除諸聖於此惑亂有少分想非聖智事想大慧凡有者愚夫妄說非聖言說。

　　此疑無性為無常而生疑問也既曰諸法無性而言說亦無性則言說所說皆成無常矣而如來所說真常不壞者畢竟主何事而說乎世尊即以真常破其無常顛倒之見故曰我所說真常不壞者即是外道惑亂計有計無計一計異處二乘惑亂計無常苦空無我不淨處非離二種惑亂外別有真常不壞之相也惑亂指心境言以心生則境亂境起則心亂故以惑亂名之也然何以知惑亂處即真常耶以彼惑亂諸聖雖現而不起無常苦空無我不淨諸顛倒見直如春時陽𦦨火輪垂髮乾城幻夢鏡像而已但是世間顛倒之人於幻夢鏡像火輪垂髮處妄計無常苦空無我不淨耳非明智者所計也彼明智者非謂惑亂心境總不現也但善分別自心現外性非性不起分別故彼惑亂雖種種現不於惑亂處作無常想耳所以者何以彼惑亂之法不自言有不自言無以離有離無故也云何知彼惑亂為離有離無耶謂愚夫於一切法離有處作有見離無處作無見故於離有離無處作種種境界而彼離有離無者故自如也譬彼恒河之水本非是火而餓鬼但見為火不見為水其計惑亂性為無常者正如餓鬼見火而不見水是顛倒也其餘智人雖現而不作無常性者正如餘人見水而不見火是不顛倒也如是惑亂由諸聖不作凡小種種諸徧計執故離顛倒能善分別自心現外性非性故不顛倒以凡小所惑亂者諸聖不為之惑亂是故我說惑亂即是真常以法法皆是真實不壞故非若二乘於惑亂自相共相處作不淨苦空無我無常等是故我說惑亂即是真常云何而知惑亂即是真常不壞之相耶謂一切惑亂不離因緣和合而起本自無生若復諸聖於此因緣所生惑亂諸法上不起愚夫二乘有無諸顛倒覺便是不顛倒矣非不顛倒覺而何故於惑亂不作無常想者便是真常矣若除諸聖已證真實不起分別者即一切惑亂皆是聖智自性事其餘修行如三賢位菩薩雖修六度分別未除若於惑亂起少分想即乖法體即非聖智自性事也故唯識頌云現前立少物謂是唯識性以有所得故非真住唯識是故凡有纖毫分別不淨即墮愚夫世論非是聖言況起種種諸徧計者乎。

　　彼惑亂者倒不倒妄想起二種種性謂聖種性及愚夫種性聖種性者三種分別謂聲聞乘緣覺乘佛乘云何愚夫妄想起聲聞乘種性謂自共相計著起聲聞乘種性是名妄想起聲聞乘種性大慧即彼惑亂妄想起緣覺乘種性謂即彼惑亂自共相不親計著起緣覺乘種性云何智者即彼惑亂起佛乘種性謂覺自心現量外性非性不妄想相起佛乘種性是名即彼惑亂起佛乘種性又種種事性凡夫惑想起愚夫種性彼非有事非無事是名種性義大慧即彼惑亂不妄想諸聖心意意識過習氣自性法轉變性是名為如是故說如離心我說此句顯示離想即說離一切想。

　　上言諸聖於此惑亂不起顛倒覺非不顛倒覺是倒不倒妄想皆依惑亂而起也若於彼惑亂不生顛倒覺者為聖種性有三種分別於彼惑亂生顛倒覺者為愚夫種性此惑亂處聖種由此而生愚夫種由此而出二乘在愚聖之間倒不倒之內以三乘等觀性空亦是聖種未空法執亦同愚夫故標以聖種釋以愚夫標以不倒釋以妄想良有以也所謂聲聞種性者謂於五陰惑亂處妄計實有生死而起不淨苦空無常無我等觀生厭離想欣涅槃樂此由法相未空妄生欣厭是名聲聞乘種性所謂緣覺種性者謂即彼惑亂五陰自共等相了達緣生虗妄不實離於憒亂不樂親近而修還滅是名緣覺乘種性此二者雖證人空未除法障秪名愚夫不名智者若入初地即名智者以斷分別我法二執故所謂佛乘種性者謂即彼惑亂便證真常以覺了諸法皆是自心現量外性非性不起分別當處寂滅是名佛乘種性故知於惑亂處不了緣生妄生欣厭者為聲聞雖了緣生不達無性者為緣覺若了緣生無性無性緣生者名佛乘故曰一法雖無異三人乃見差所謂愚夫種性者謂於種種事種種性不了緣生無性而起顛倒惑想妄計有無常無常一異等是名愚夫種性言種性者謂隨緣名種不變名性彼非是有亦非是無本無一定故熏之以聲聞乘即成聲聞熏之以緣覺乘即成緣覺熏之以佛乘即成佛乘熏之以愚夫法即成愚夫此名種性義也是種性者是愚智之所同亦愚智之所別故在纏名種性出纏名真如故結示之曰即彼惑亂處亦有不生妄想者如諸聖轉八識中諸惡習氣成四智時證涅槃自性空事境界無妄想熏即轉此種性名為真如非謂離種性外別有真如也是故我說此真如句而又顯示真如離分別想者此則不但離顛倒想亦離不顛倒想故曰即說離一切想所謂剗盡凡情絕無聖解諸聖之不妄想如此故起信論云一切諸法惟依妄念而有差別若離妄念則無一切境界之相是故一切法從本已來離言說相離名字相離心緣相畢竟平等無有變異不可破壞惟是一心故名真如。

　　大慧白佛言世尊惑亂為有為無佛告大慧如幻無計著相若惑亂有計著相者計著性不可滅緣起應如外道說因緣生法。

　　難云若言惑亂是有則前云攝所攝非性若言是無又說惑亂即是真常前後相違故云惑亂為有為無佛言諸惑亂法皆是自心所現影像不可謂有不可謂無正如幻師所現幻事故前偈云一切法如幻遠離於心識智不得有無既云如幻豈可以有無計之哉故曰無計著相以計著相從妄想生不生於法故若惑亂法實有可計著之相則亦實有可計著之性矣其可滅耶既不可滅即是確定死常不能轉識成智轉愚成聖如是緣起即與外道所說勝性自在微塵士夫為作者因而生一切法者何異哉而如來所說緣起豈如是耶。

　　大慧白佛言世尊若惑亂如幻者復當與餘惑作因佛告大慧非幻惑因不起過故大慧幻不起過無有妄想大慧幻者從他明處生非自妄想過習氣處生是故不起過大慧此是愚夫心惑計著非聖賢也爾時世尊欲重宣此義而說偈言聖不見惑亂中間亦無實中間若真實惑亂即真實捨離一切惑若有相生者是亦為惑亂不淨猶如翳復次大慧非幻無有相似見一切法如幻。

　　難云即使惑亂如幻本自無性即不同乎外道因緣所生仍復當與餘惑作因而生計著云何說言無計著相佛謂非諸幻事能為惑因以諸幻事不起過故所以不起過者以諸幻事離心識故所以離心識者以諸幻事依呪術生非自妄想習氣計著生是故不能起諸過惡故圓覺云種種幻化皆生如來圓覺妙心猶如空華從空而有既知諸法如空華則知外性無性豈能與餘惑為因耶彼且不能與餘惑作因又豈能惑人哉惟是愚夫心先自惑於幻境界計著為實生顛倒想起諸過惡正如稚子弄影非影弄人也故宗鏡云不達緣生不實妄生徧計雖云誑惑愚夫實則愚夫自誑正如獼猴捉月非是月捉獼猴故曰萬法本閑而人自閙若諸賢聖則不為惑亂所惑矣斯則不但顛倒為計著即不顛倒亦是計著不但惑亂為惑亂即真實亦惑亂也融大師云若有一法勝於涅槃我說亦如夢幻故偈中雙遣之故曰聖不見惑亂中間亦無實也若使即惑亂而有真實之相此惑亂即有實性則凡夫不可轉為聖愚者不可轉為智矣若使捨惑亂而有真實之相生起即此真實亦為惑亂正如清淨眼中忽添一翳故首楞嚴云言妄顯諸真妄真同二妄也故復云世出世間一切諸法若非以幻為喻更無一法相似可以比例故諸聖雖見一切法如見幻人幻馬豈有愛心著之哉龐居士云我若無心於萬物不妨萬物常圍繞銕牛不怕師子吼恰似木人見華鳥木人本體自無情華鳥逢人不解驚心境如如只這是何慮菩提道不成若居士者真達如幻者矣。

　　大慧白佛言世尊為種種幻相計著言一切法如幻為異相計著若種種幻相計著言一切法如幻者世尊有性不如幻者所以者何謂色種種相非因世尊無有因色種種相現如幻世尊是故無種種幻相計著相似性如幻佛告大慧非種種幻相計著相似一切法如幻大慧然不實一切法速滅如電是則如幻大慧譬如電光剎那頃現現已即滅非愚夫現如是一切性自妄想自共相觀察無性非現色相計著爾時世尊欲重宣此義而說偈言非幻無有譬說法性如幻不實速如電是故說如幻。

　　此復深窮幻本也因上文總指世間出世間法悉皆如幻故問世尊說如幻者是指執著諸聖真心所現種種如幻之法為如幻耶抑指計著愚夫業識所現種種異相為如幻耶若指計著諸聖真心所現種種幻相為如幻者可若指計著愚夫業識所現種種異相為如幻者不可以有性如幻者亦有性不如幻者故也所以者何謂無因之色從他明處生不能與餘惑作因不生計著故可稱幻決無有因之色有種種相現者亦稱之為幻耶良以無因之色是從諸聖真心所現如鏡照像不生取著故見色非色聞聲不聲故不與餘惑作因可稱如幻若有因之色是從愚夫業識自證變現名為內色是眼識等所慮所託名所緣緣此能與餘惑作因展轉相生不可稱幻是故計著諸聖有種種幻者可稱為幻若計著異相無種種幻相者豈可以如幻喻之哉佛言我所說如幻者其義亦多不但依執著真心所現種種幻相無因之色與幻相似言一切法如幻即從業識所變有因內色雖與諸識展轉相生由彼念念遷流速滅如電是則如幻譬如電光剎那即現現處即滅非如愚夫執種種現以為實有故下文云物生則有滅不為愚者說不知如是一切法皆是自妄想分別故見有自相共相可得若能善觀外性非性尚不見有自共相可現安有色相可計著者乎是故我說諸法如幻若非幻事更無一物可作比喻者故說法性如幻然不但種種幻相與幻相似也即其不實速起即滅亦如電光無有實性本自無生故說如幻豈一途哉。

　　大慧復白佛言如世尊所說一切性無生及如幻將無世尊前後所說自相違耶說無生性如幻佛告大慧非我說無生性如幻前後相違過所以者何謂生無生覺自心現量有非有外性非性無生現大慧非我前後說相違過然壞外道因生故我說一切性無生大慧外道癡聚欲令有無有生非自妄想種種計著緣大慧我非有無有生是故我以無生說而說大慧說性者為攝受生死故壞無見斷見故為我弟子攝受種種業受生處故以聲性說攝受生死大慧說幻性自性相為離性自性相故墮愚夫惡見相希望不知自心現量壞因所作生緣自性相計著說幻夢自性相一切法不令愚夫惡見希望計著自及他一切法如實處見作不正論大慧如實處見一切法者謂超自心現量爾時世尊欲重宣此義而說偈言無生作非性有性攝生死觀察如幻等於相不妄想。

　　此難如來說法前後相違也意謂世尊既言一切法無生不當復說三界善惡因果輪迴實有自性既說有性又不當說一切法如幻由彼不達生而無生法性湛然無生而生業果儼然生死如幻夢而彼業不壞泥乎言說故有此問佛言我所說法皆是隨他意語非有前後相違過所以說無生者非是一向不生謂生處即是無生由我覺得自心現量觀察一切有法無法推其自性了不可得本自無生以從無生而現生故說如幻豈我前後所說有相違過耶且我所說無生其意不止爾也又為破外道因生之見故由彼外道愚癡羣聚謂一切法有從有種生無從無種生不從自己妄想種種計著習氣緣生由我非彼外道所說有無有生故我說諸法無生以破之是故我以無生說而說也既說諸法無生又說諸法有性者何外道謂一切法非自妄想種種計著為緣而生從種種異因生由彼不知生死起處墮斷滅見故我說善惡等法招感生死皆有實性若修善因必招善果若造惡因必招惡果如影隨形毫無差謬令彼知三界皆因自己善惡業行攝受生死破壞斷滅撥無惡見故我為諸弟子作如是說一切善惡諸法實有自性以能攝受種種業果報故也既說諸法實有自性而又說性自性如幻者亦為離彼愚夫計著實有性自性故也由彼愚夫墮惡見中不達陰處界入唯心所現本自無作本自無性而妄計作者為生因計著性自性相以為實有希望得果我為壞彼因所作生及計著性自性故說陰等諸法皆從緣生本無自性如幻如夢不令愚夫惡見希望計著自相共相實有自性又不令愚夫反於如實見處作不正論以住如實處見一切法者即自心現量亦已超越況見實有性自性相乎故首楞嚴經云如來自住三摩地見與見緣併所想相如虗空華本無所有此見及緣元是菩提玅淨明體云何於中有是非是故知住如實處方見如幻達如幻者方見無生何相違之有應立量云一切法不生宗因云有性攝受生死故同喻如幻偈中復申此義覺一切法從自心現故無生無生故無作無作故非性所以說無生者破外道因所作法非性也說有性者欲令弟子知善惡業實有自性攝受生死正以破外道斷滅惡見也說如幻者外道惡見希望計著陰等諸法實有自相共相故我令彼觀察如幻等正欲令彼於自他相不生妄想計著也。

　　復次大慧當說名句形身相善觀名句形身菩薩摩訶薩隨入義句形身疾得阿耨多羅三藐三菩提如是覺已覺一切眾生大慧名身者謂若依事立名是名名身句身者謂句有義身自性決定究竟是名句身形身者謂顯示名句是名形身又形身者謂長短高下又句身者謂徑跡如象馬人獸等所行徑跡得句身名大慧名及形者謂以名說無色四陰故說名自相現故說形是名名句形身說名句形身相分齊應當脩學爾時世尊欲重宣此義而說偈言名身與句身及形身差別凡夫愚計著如象溺深泥。

　　自大慧請問緣起之後迭興七難一難言說有性有一切性不應說攝所攝非性二難言說所說皆無有性則成斷滅說誰為常三難惑亂是有不應說非性惑亂是無不應說真常故問惑亂是有是無四難惑亂如幻復當與餘惑作因六難一切法有幻有不幻不應盡以如幻喻七難無生性如幻前後相違此皆執著名言不達法性故勉其善觀名句文身也若能善觀則不被名言所惑妄興問難而因言入義得義忘言疾得無上菩提如是覺已復以離言說義覺諸眾生所言名身者謂依事立名能詮自性如依瓶盆等物立盆瓶等名以名即是身故名名身是名豈實有哉句身者謂句各有決定義能詮差別如瓶有銅瓶銀瓶盆有磁盆木盆等以有種種差別決定究竟不相混濫是名句身是句何嘗實有哉形身者謂文字有點畫撇捺而成形象顯示名句而為名句所依故曰形身是文字何嘗實有哉又形身者謂字有四聲八韻以音韻有屈曲故以長短高下為形身也又句身者決定究竟故喻如徑跡以跡者履之所出故尋其跡則知其為何物尋其句則知其為何義故曰尋牛須訪跡又名及形者謂無色四蘊杳無相狀但有其名故說名然既有其名亦可以文字顯其狀故說形是則名之與形不但可顯有色邊事亦可顯無色邊事若了名句形身分齊即能隨入義同形身矣是以三種習氣而名言習氣為親種此名根之所以難拔也故一拔名根疾證菩提矣先德云為愛尋光紙上鑽不能透處幾多般忽然撞著來時路始信平生被眼瞞斯則善觀名句文身而不為彼所惑者乎偈中謂雖有名句形身差別無非欲顯離言之旨隨入義句形身而已而凡夫溺於名句不能自脫譬如象溺深泥不能自救安望其蹴踏哉。

　　復次大慧未來世智者以離一異俱不俱見相我所通義問無智者彼即答言此非正問謂色等常無常為異不異如是涅槃諸行相所相求那所求那造所造見所見塵及微塵修與修者如是比展轉相如是等問而言佛說無記止論非彼癡人之所能知謂聞慧不具故如來應供等正覺令彼離恐怖句故說言無記不為記說又止外道見論故而不為說大慧外道作如是說謂命即是身如是等無記論大慧彼諸外道愚癡於因作無記論非我所說大慧我所說者離攝所攝妄想不生云何止彼大慧若攝所攝計著者不知自心現量故止彼大慧如來應供等正覺以四種記論為眾生說法大慧止記論者我時時說為根未熟不為熟者。

　　此章言在東南意在西北雖責外道其實寄言深責大慧耳意謂汝名大慧是稱智者我以離四句法向汝說尚不能領會執著名句形身妄生議論況無智者而以離四句法我所通義詰之彼則不信反以我所問為非正彼謂當以色等五陰是常無常為異不異如是涅槃無為法諸行有為法能生者為能相所生者為所相證者為能依所證法為所依四大種為能造四大為所造能見是根所見是境麤者為塵細者為微塵修為能修修者為所修如是比類展轉皆有常無常異不異相可得以如是等問而問方為正問而反說言此佛所說我所不知我所不解無可記錄彼若如是智者固當止而勿論不當更以離四句法與之辯也以離四句法非彼愚癡所能知故彼癡人者久遠已來從無熏習聞慧不具驟聞此說茫然生怖如來令彼離恐怖句故彼縱說如來之語無可記錄智者固當置而不辨也且彼外道從無始來為邪師邪教熏習種種邪見戲論不離四句若以離四句法與之明辯不惟不能去惑而反滋其惑故止而不說令其默思而自省此亦不屑之教誨也故智論云譬如人問搆牛角得幾斗乳是為非問故不應答又如人問石女黃門兒長短好醜此不應答以無兒故所謂外道見論者謂彼不知命根是業所引第八種上連持色心不斷功能假立壽暖識三名為命根而妄謂命即是身此真無記論也彼諸外道愚癡無智迷於因果不知此身是從自己妄想計著父母赤白二滴生妄謂自在士夫等為生因而有此身撥無因果此真不入耳之談斷滅之論是真無記論也然彼所說無記者豈我所說者哉我所說者離四句絕百非內無能取之心外無所取之境妄想不生心思路絕此無記者即白淨識即如來藏無可言議無可記錄然非外道斷滅之比故止而不答所以止彼論也彼所論者謂內實有能取之心外實有所取之境由彼不知自心現量外性非性妄作此論即與之言方且圓葢而方底必不相合不若止而勿論併亦止彼之論俟其靈機觸發庶幾或有悔悟之心乎且此止論不獨為外道設如來以四種記論為眾生說法有直答者有反詰者有分別詳答者有置而不答者其置而不答者即止論也如法華云止止不須說我法妙難思是也此止論者是為根未熟者待時而說若根熟者即終日言而未嘗言亦何必止故與智者說說即不說與無智者說不說即說說與不說無非顯示第一義故名句文身不當有所計著也。

　　復次大慧一切法離所作因緣不生無作者故一切法不生大慧何故一切性離自性以自覺觀時自共性相不可得故說一切法不生何故一切法不可持來不可持去以自共相欲持來無所來欲持去無所去是故一切法離持來去大慧何故一切諸法不滅謂性自性相無故一切法不可得故一切法不滅大慧何故一切法無常謂相起無常性是故說一切法無常大慧何故一切法常謂相起無生性無常常故說一切法常爾時世尊欲重宣此義而說偈言記論有四種一向反詰問分別及止論以制諸外道有及非有生僧佉毗舍師一切悉無記彼如是顯示正覺所分別自性不可得以離於言說故說離自性。

　　此因大慧執無生性如幻前後相違世尊既斥其執著名句如象溺泥而復托外道以責之矣故復會通諸義以結之言不但無生與幻義不相違即與經中所說不滅不來不去常無常義皆不相違豈可妄執名言不依我所通義哉故我所說不生者以一切法離所作無能作故以因緣生法即無生故故說一切法不生離自性者謂一切法皆有自性可離由愚夫不知自心現量妄謂一切法自相共相各有自性可得若以自覺聖智觀察一切法不但無自相共相亦無自性共性可得故曰一切離自性此離自性此是無生也何故一切法不來不去若一切法實有自性則可持來亦可持去以自共相本自如如來無所從去無所至故無來去此無來去即不生也何故一切法不滅以一切法但有得者必可滅今一切法既無自性可得必無諸法可滅此不滅者即不生也何故一切法無常若法相不生可說是常今法相倐起倐滅剎那不住無有常性此無常性即是不生也何故一切法常若法相生起實有生性可說無常今法相雖起實無生性故一切法倐起倐滅即是真常此真常者即無生也故不生二字不但止其自生他生共生無因生其實不來不去常無常義無所不通豈可以名言泥之哉固當因言得入得義忘言耳偈中申明四種記論一向答者隨問而隨答也如云如何是佛答曰即心是佛等反詰答者如外道以不受為宗則反詰云是見受否等分別答者如問天則答欲界有六色界有十八無色界有四等止論者如外道問不問有言不問無言世尊默然等此四論中惟止論是制外道有無邪見之法也僧佉即數論師其法計有故立二十五冥諦以示諸法皆實毗舍勝論師其法計無故立六句以示諸法皆無此皆不離有無妄想分別皆歸無記論而已若夫正覺所分別者豈惟有性無性亦有亦無性非有非無性不可得即一切佛性法性菩提性涅槃性皆不可得惟不可得故離言說離言說故離自性此離自性即是不生不生即不滅不滅即不常不常即不斷不斷即不來不來即不去故中論云不生亦不滅不常亦不斷不一亦不異不來亦不去能說是因緣善滅諸戲論故知緣起無生法法皆通豈可泥於名句而以一義局之哉自難緣起章至此皆是闡明緣因言說徧計三章中之疑意從此已下至三卷初自在華莊嚴廣辯邪正因果闡明前文四種邪正因果也。

　　爾時大慧菩薩摩訶薩復白佛言世尊惟願為說諸須陀洹須陀洹趣差別通相若菩薩摩訶薩善解須陀洹趣差別通相及斯陀含阿那含阿羅漢方便相分別知已如是如是為眾生說法謂二無我相及二障淨度諸地相究竟通達得諸如來不思議究竟境界如眾色摩尼善能饒益一切眾生以一切法境界無盡身財攝養一切佛告大慧諦聽諦聽善思念之今為汝說大慧白佛言善哉世尊唯然聽受。

　　此問初果差別相及阿羅漢果方便相也言差別通相者謂須陀洹及須陀洹向所修因行有通有別也差別者謂結使有上中下斷除亦有上中下也通相者究竟皆名須陀洹也方便相者謂名雖同而有示現方便者如內秘外現之類是也若分別知此二種差別相已如是如是為眾生說法則得人法二無我淨除煩惱所知二障超諸十地至如來不思議境界應物現形如摩尼現色以無盡身財攝養一切眾生。

　　佛告大慧有三種須陀洹須陀洹果差別云何為三謂下中上下者極七有生中者三五有生而般涅槃上者即彼生而般涅槃此三種有三結下中上云何三結謂身見疑戒取是三結差別上上昇進得阿羅漢。

　　須陀洹此云預流餘處說以見道十六心斷三界八十八使見惑初預聖流名預流果次復七生天上七反人間斷三界八十一品思惑得阿羅漢故惟識論云分別十使煩惱障種見所斷者三乘見道位中一切頓斷俱生煩惱障種修所斷者隨根利鈍有頓有漸一類鈍根約七生斷將三界分九地每地分九品九九八十一品預流果人斷欲界九品思惑斷至第五品名一來向斷第六品名一來果以有欲界三品思惑未盡還來人間若斷至八品名不還向斷至九品名不還果以欲界惑盡不來人間故寄居色界第四禪天復斷上八地各九品惑至七十一品名阿羅漢向斷盡後品名阿羅漢此約鈍根漸斷也復有一類利根將三界九地八十一品思惑合為一聚總分九品雖有九品一生別斷故但立二果謂預流羅漢此言須陀洹有三種者謂須陀洹自有三等根故以十使中身見疑三結分上中下復約七生五生一生斷盡而證涅槃是約鈍根須陀洹斷俱生惑言以後二果皆未得涅槃故總攝在初果中也觀斷俱生身見可知矣故曰上上昇進得阿羅漢問十使煩惱斷盡方出三界今何獨言三以身見斷三毒自然不生故不言慢心四果未盡故不言以未入佛法時初尊天魔反疑於佛今入正信則不疑佛法故五鈍獨言斷疑五利不言餘三者三皆外道邪見今既依佛故不言。

　　大慧身見有二種謂俱生及妄想如緣起妄想自性妄想譬如依緣起自性種種妄想自性計著生以彼非有非無非有無無實妄想相故愚夫妄想種種妄想自性相計著如熱時炎鹿渴水想是須陀洹妄想身見彼以人無我攝受無性斷除久遠無知計著大慧俱生者須陀洹身見自他身等四陰無色相故色生造及所造故展轉相因相故大種及色不集故須陀洹觀有無品不現身見則斷如是身見斷貪則不生是名身見相。

　　身見者謂於五取蘊取我我所一切見趣所依為業此見差別有二十句謂色大我小我在色中我大色小色在我中即色是我離色是我一蘊有四五蘊合有二十句若歷三世便有六十若加有無為根本即六十二分別起攝此中身見分為二種以妄認四大為自身者名妄想身見妄認六塵緣影為自心者名俱生身見也緣起自性喻色陰妄想自性喻分別身見依色陰而起分別身見如依緣起自性起妄想自性也由彼不知色陰是四大假合本來虗妄不可謂有不可謂無既非有無則知無實皆由無知業愛為因而有此相愚夫無智起妄想見於彼橫計實有自性執為實我正如渴鹿逐𦦨於無水處妄計為水是名須陀洹分別身見此分別身見以智觀察堅者為地潤濕為水煖氣為火動轉歸風四大各離今者妄身知在何處則知色陰本無實性不生取著斷除久遠無知分別是名遠離分別身見雖斷分別俱生猶在復以人空觀智重加觀察自他身中雖有領納緣慮遷流分別四陰無有色相有名無體而與色陰俱時而生今觀色陰生時又依大種為能造而得生起展轉相因各不相知是誰和合而成此色了知色陰本無自性而色陰空色陰空而四陰亦空四陰既空誰為主宰作是觀時則知色陰無我而有品不現又知四陰無我而無品不現此則總名斷身見相若斷身見則欲界貪心永斷不起不生欲界此名須陀洹斷身見相故顯識論名此識為身者識以此識為我見貪愛所覆故受六趣生此識為生死身若有此識即有身識此識若盡則生死身盡我見生一切肉惑貪愛生一切皮惑故有生死身若離愛我見即無皮肉煩惱若無皮肉煩惱即無三界身故身識受生死也。

　　大慧疑相者謂得法善見相故及先二種身見妄想斷故疑法不生不於餘處起大師見為淨不淨是名疑相須陀洹斷。

　　疑者於諸諦理猶豫為性能障不疑決定信故疑有三種謂疑理疑法疑師也今以人無我智觀察五陰法相得見真諦故於理不疑及先二種身見已斷亦不疑法既於理法不疑亦不疑說法之人是淨不淨故不疑師是名須陀洹所斷疑相。

　　大慧戒取者云何須陀洹不取戒謂善見受生處苦相故是故不取大慧取者謂愚夫決定受習苦行為眾樂具故求受生彼則不取除回向自覺勝離妄想無漏法相行方便受持戒支是名須陀洹取戒相斷須陀洹斷三結貪癡不生若須陀洹作是念此諸結我不成就者應有二過墮身見及諸結不斷。

　　戒取者謂於隨順諸見戒禁及所依蘊執為最勝能得清淨如持牛狗戒為生天因等須陀洹不取邪戒者謂善見持此戒者於受生時必生苦處是故不取外道所以取者以彼無知受習苦行此生苦盡後必生天受諸快樂是故熏鼻拔髮塗灰臥棘持牛狗戒不知此是以苦捨苦安能得樂彼須陀洹有見乎此是故不取即彼受持戒支除為回向自覺最勝處及為離妄想無漏法相行方便是故受除戒品然非求人天果報也是名須陀洹斷戒取相若三結既斷則貪癡不生煩惱障淨然亦不作斷結想若有此想即有二見一墮我見二墮諸結不斷故金剛經云須陀洹能作是念我得須陀洹果否須菩提言不也世尊何以故須陀洹名為入流而實無所入不入色聲香味是名須陀洹。

　　大慧白佛言世尊世尊說眾多貪欲彼何者貪斷佛告大慧愛樂女人纏緜貪著種種方便身口惡業受現在樂種未來苦彼則不生所以者何得三昧正受樂故是故彼斷非趣涅槃貪斷。

　　貪有多種而獨舉欲貪者由此貪心於色聲香味觸法無不愛著故雖受現在樂種未來苦今初果已斷愛心對六塵境不生貪著以彼在禪定中得正受樂故於世間五欲不復纏緜是故彼斷然非斷趣涅槃貪也以須陀洹未得涅槃正欲求趣涅槃故。

　　大慧云何斯陀含相謂頓照色相妄想生相見相不生善見禪趣相故頓來此世盡苦際得涅槃是故名斯陀含。

　　上明下根須陀洹漸證竟此約中根一生頓證二果也如阿難頓斷三界修心微細煩惱頓證二果之類由斷分別身見證須陀洹果於六塵境不生貪愛復以智力頓照現前對境所起微細貪愛即以智力永斷欲界六品思惑俱生身見永伏不生故曰生相見相不生以彼善見色界禪那義趣而欲界麤獘六塵無能動心易性但欲界殘思猶未盡淨還須更來此界斷除三品餘思則盡除苦受得涅槃樂此須陀一生得二果之相也。

　　大慧云何阿那含謂過去未來現在色相性非性生見過患使妄想不生故及結斷故名阿那含。

　　此約上根須陀洹一生頓證三果也如性比丘尼欲愛枯竭頓證三果之類前但觀察現前色相妄想非性此則窮三世色相悉無自性毫無愛著以俱生身見及九品結使皆不生故由三結永斷無境界生緣寄居色界此須陀洹一生得三果之相也。

　　大慧阿羅漢者謂諸禪三昧解脫力明煩惱苦妄想非性故名阿羅漢。

　　此上上根須陀洹一生得四果之相也如沙彌戲老比丘以皮毬四擊頓證四果之類阿羅漢此云無生亦云殺賊亦云應供前之二果但斷欲界九品思惑此將上二界思惑一時頓盡故得此名住此位者九定三三昧三解脫六通三明悉得成就至於四住地煩惱所招分段生死苦滅盡無餘不受後有證寂滅樂此須陀洹一生得四果之相也。

　　大慧白佛言世尊世尊說三種阿羅漢此說何等阿羅漢世尊為得寂靜一乘道為菩薩摩訶薩方便示現阿羅漢為佛化作佛告大慧得寂靜一乘道聲聞非餘餘者行菩薩行及佛化作巧方便本願故於大眾中示現受生為莊嚴佛眷屬故大慧於妄想處種種說法謂得果得禪禪者入禪悉遠離故示現得自心現量得果相說名得果復次大慧欲超禪無量無色界者當離自心現量相大慧受想正受超自心現量者不然何以故有心量故。

　　大慧因聞一生得證阿羅漢果恐是諸佛菩薩示現故詳問此阿羅漢者是何等也佛言此所說者是得寂滅而志求一乘者非佛菩薩所化菩薩化者是具足善巧方便及大願力故能內秘外現成熟眾生若佛所化者為莊嚴佛之眷屬故現相人中入妄想處說種種法亦說得四禪亦說得四果其實無能禪之人無所入之禪以能入所入悉遠離故但是示現人天為同事攝於無心量處現有心量說得果相其實無所得也故勉之曰欲超四禪四無量心及超無色界而欲成就眾生莊嚴佛眷屬者當離自心現量則不為量所局而躭寂滅矣以寂滅者為寂滅所醉不能超出自心現量故滅受想而得正受者皆未能超心量者也以彼有心量在未能至乎數量銷滅故唯諸佛菩薩不墮諸數故能隨類入化不為量所局耳。

　　爾時世尊欲重宣此義而說偈言諸禪四無量無色三摩提一切受想滅心量彼無有須陀槃那果往來及不還及與阿羅漢斯等心惑亂禪者禪及緣斷知見真諦此則妄想量若覺得解脫。

　　謂色界四禪四無量心及無色四定乃至滅受想定彼等本無種種心量皆是四果人心有惑亂故於無量中自現其量自謂我為修禪之禪者此為我所修之禪此為我所斷之緣此為我所斷之集此為我所知之苦此為我所見之諦此皆名為妄想量若自覺聖智一發便得解脫正如處大夢而不覺一覺而夢境盡去矣。

　　復次大慧有二種覺謂觀察覺及妄想相攝受計著建立覺大慧觀察覺者謂若覺性自性相選擇離四句不可得是名觀察覺大慧彼四句者謂離一異俱不俱有無非有非無常無常是名四句大慧此四句離是名一切法大慧此四句觀察一切法應當修學。

　　此示其覺悟之方也而有二種者令其覺此是而彼非捨非而入是也言觀察覺者謂直觀一切法性自性皆是第一義心一一選擇推求皆不可得以計有計無計亦有亦無計非有非無皆名謗法若觀察一切法離四句是名真覺一切法無我矣。

　　大慧云何妄想相攝受計著建立覺謂妄想相攝受計著堅濕煖動不實妄想相四大種宗因相譬喻計著不實建立而建立是名妄想相攝受計著建立覺是名二種覺相若菩薩摩訶薩成就此二覺相人法無我相究竟善知方便無所有覺觀察行地得初地入百三昧得差別三昧見百佛及百菩薩知前後際各百劫事光照百剎土知上上地相大願殊勝神力自在法雲灌頂當得如來自覺地善繫心十無盡句成熟眾生種種變化光明莊嚴得自覺聖樂三昧正受。

　　攝受計著建立覺者謂於性自性第一義心了不可得處妄想建立以為實有自性謂地性實堅水性實濕火性實煖風性實動又建立此為四大種性為能造諸法為所造各建立三支以為準的如小乘立量云四大種性是有法實有自性宗因云能生四大故喻如空生色又如數論師立五唯生五大謂香唯生地大味唯生水大色唯生火大觸唯生風大聲惟生空大亦立量云五唯是有法現量可得宗因云能生五大故喻如縷生衣等此皆隨妄想心以宗因喻建立不實之性為實有性不知四大原從斷截津潤堪能飄動四種妄想為四大種性而生四大而別立堅濕煖動為種性是名妄想攝受計著建立覺若菩薩成就此二覺相能捨建立覺相覺二種無我究竟處善知方便以離四句無所有覺觀察一切法故自四加行地而入初地即得百三昧等攝論云菩薩入初地時證十百明門一謂於一剎那頃證百三摩地二以淨天眼見百佛國三以神通力能動百佛世界四能往百佛剎教化眾生五能以一身化百數身形令有情見六能成就百類所化有情七若為利益能留身住世百劫八能知前後際百劫事九能以智慧入百法明門洞達曉了十能以身觀百類眷屬餘地倍倍增勝以至第九善慧地以大願力用四無礙辨廣化眾生得心自在得法自得至法雲地受灌頂位當得如來自覺智地善繫心十無盡句所謂眾生無盡世界無盡虗空無盡法界無盡涅槃無盡佛出現無盡如來智無盡心所緣無盡佛智所入無盡轉法輪智無盡以此十無盡智度無盡眾生故能現種種化身化凡夫二乘現實報光明莊嚴身化諸菩薩皆得自覺聖智善樂所謂觀察覺者如此。

　　復次大慧菩薩摩訶薩當善四大造色云何菩薩善四大造色大慧菩薩摩訶薩作是覺彼真諦者四大不生於彼四大不生作如是觀察觀察已覺名相妄想分齊自心現分齊外性非性是名心現妄想分齊謂三界觀彼四大造色性離四句通淨離我我所如實相自相分段住無生自相成大慧彼四大種云何生造色謂津潤妄想大種生內外水界堪能妄想大種生內外火界飄動妄想大種生內外風界斷截色妄想大種生內外地界色及虗空俱計著邪諦五陰集聚四大造色生大慧識者因樂種種跡境界故餘趣相續大慧地等四大及造色等有四大緣非彼四大緣所以者何謂性形相處所作方便無性大種不生大慧性形相處所作方便和合生非無形是故四大造色相外道妄想非我。

　　此申明四大非大種所造是四種妄想發生故令善觀四大造色也善觀造色者不當於四大觀察當從真諦處觀察也且彼真諦本無一物則知四大本自不生四大既本不生彼四大者從何而有作如是觀察已覺得四大之名及四大之相原從妄想晦昧真諦之境轉成四大之相復於種種相上安立四大之名此是地此是水此是火此是風於是無分齊中妄生分齊不知此分齊者原從自心所現不自外來既知自心所現則知外性非性是名心現妄想分齊非外性實有分齊所謂分齊者何即三界種種名相也如是觀察四大造色本無自性可得則自性離本無四句可得則四句淨內不見五蘊身心則我離外不見有山河大地則我所離惟一真如實相更無一法當情則知向之所執內四大與外四大分段之相本自無生原從真諦自相中住真諦自相中成然則彼四大種云何而能造四大之色哉不知自有四大種能生四大也所謂四大種者謂自己愛心對六塵順情之境津津有味戀著不捨舉體光潤即此妄想熏成種子發生內外水界自己瞋心對六塵違情之境勃勃生憎裂眥怒目若有堪能即此妄想熏成種子發生內外火界自己癡心於六塵境忽起忽滅流逸奔馳飄動不定即此妄想熏成種子發生內外風界自己執心於六塵境堅固執持分疆分界各自斷截即此妄想熏成種子發生內外地界此則四大種子本乎妄想故曰自心現分齊外性非性彼外道者不善觀察真諦無生不知外性非性妄計冥諦與三德和合為能生因從冥生覺從覺生我知從我知生五塵從五塵生五大五大生十一根五大即四大及虗空十一根即五根五作業根及心平等根也云何五塵生五大五大生五根謂聲塵生空大空大成耳根是故耳還聞聲觸塵生風大風大成身根是故身還覺觸色塵生火大火大生眼根是故眼根還照色味塵生水大水大成舌根是故舌還知味香塵生地大地大成鼻根是故鼻還聞香次生五作業根一語具二手三足四小便五大便次生心平等根謂五塵所成分別為體故能通緣諸境此即外道不達真諦無生計著邪諦妄謂色及虗空(即五大也)五陰集聚(即十一根)皆由四大造色生(即五微也)故斥之曰縱使五大能生五根及五作業根是以色種生色法猶之可也彼心平等根者色種安能生之哉且彼心平等根非是他物即第八阿賴耶識由彼所起分別事識因貪五塵影像境界起惑造業招引本識輪轉諸趣而不斷者是也彼則能生五大諸趣而五大安能生之哉故知地等四大及造色等(即五微也)自有四種妄想與彼為緣而生非彼五微與彼四大為緣而生也所以者何謂推求五微之性之相之處及彼所作方便一一非性了不可得彼又安能生五大乎即使自謂五塵有性有相有處有所作方便和合而能生者但能生有形之色陰決不能生無形之四陰是故謂五陰積聚是四大造色生者是外道妄想攝受計著不實建立而建立非我所謂彼真諦者四大不生之謂也。

　　復次大慧當說諸陰自性相云何諸陰自性相謂五陰云何五謂色受想行識彼四陰非色謂受想行識大慧色者四大及造色各各異相大慧非無色有四數如虗空譬如虗空過數相離於數而妄想言一虗空大慧如是陰過數相離於數離性非性離四句數相者愚夫言說所說非聖賢也大慧聖者如幻種種色像離異不異施設又如夢影士夫身離異不異故大慧聖智趣同陰妄想現是名諸陰自性相汝當除滅滅已說寂靜法斷一切佛剎諸外道見大慧說寂靜時法無我見淨及入不動地入不動地已無量三昧自在及得意生身得如幻三昧通達究竟力明自在救攝饒益一切眾生猶如大地載育眾生菩薩摩訶薩普濟眾生亦復如是。

　　上詳明四微不能生四大故下詳明四微不能生五陰故說諸陰自性相也所謂五陰者謂地水火風有形質者名色陰受想行識無形質者名非色陰然色之一法能造所造各有異相故以色香味觸為能造地水火風為所造豈無色四陰亦有四數而色香味觸能生之哉以此四陰如虗空然本無數量豈宜割裂而為四隨器現形安能和合而成一既知虗空非一非異則知四陰非一非四既知四陰本無四數則知色陰亦無異相故曰如是陰過數量既離數量則本自無生豈可以有無四句求之哉然則計陰為實有五者特愚夫妄想言說耳豈聖賢之謂乎若聖者以智慧觀察現前種種色相皆如幻事不作有無一異等見施設正如夢中所現士夫之身亦如鏡中所現士夫之影豈以為異不異耶即如虗空無數量處現數量耳然則聖智所現之境豈離五陰妄想之外別有哉實與五陰妄想現處皆同也但聖凡所見不同耳故知五陰自性本自無生豈四微之所生而謂各有自性乎故曰諸陰自性汝當除滅滅已便當說寂滅法以斷外道生見而又自得法無我見淨即入菩薩不動地入不動地已即得無量三昧及得覺法自性意生身隨心所向無不如意又得如幻三昧隨類化現乃至入灌頂通達自覺聖智究竟趣十力三明若心若法無不自在廣利一切眾生猶如大地無不持載無不含育菩薩普濟亦復如是所謂若覺得解脫者為若此。

　　復次大慧諸外道有四種涅槃云何為四謂性自性非性涅槃種種相性非性涅槃自相自性非性覺涅槃諸陰自共相相續流注斷涅槃是名諸外道四種涅槃非我所說法大慧我所說者妄想識滅名為涅槃。

　　既已令彼覺差別因而復令彼覺差別果也性自自性非性涅槃者即數論師所計神我覺知冥性與三德所造二十三法轉變無常生厭修道自性隱跡不現諸法不生我便解脫名為涅槃種種相性非性涅槃者即勝論所計實德業三種種諸相皆由大有性和合而生若無大有和合諸法皆無此大有性名為涅槃自相自性非性覺涅槃者即外道立五陰中死後無相名為涅槃諸陰自共相相續流注斷涅槃者此即四空非想天所計涅槃也然此四種涅槃皆是拆伏意識不令生起妄謂涅槃於無盡中發宣盡性是彼妄想所計涅槃非我所說涅槃也我所說者謂妄想意識永滅不起名為涅槃。

　　大慧白佛言世尊不建立八識耶佛言建立大慧白佛言若建立者云何離意識非七識佛告大慧彼因及彼攀緣故七識不生意識者境界分段計著生習氣長養藏識意俱我我所計著思惟因緣生不壞身相藏識因攀緣自心現境界計著心聚生展轉相因譬如海浪自心現境界風吹若生若滅亦如是是故意識滅七識亦滅。

　　大慧因聞妄想識滅名為涅槃遂生疑問意謂世尊已說一切識自性習氣藏意意識見習轉已名為涅槃今云意識滅名為涅槃者豈不建立八種識耶答云建立又問既建立八種識云何但說離意識而不言離餘七耶答言以彼意識能種未來因能緣現在境餘七不過因意識生而生自不能生故因意識而滅不待更滅也何以知彼意識種未來因緣現在境耶謂意識現行攀緣現在五塵分段境界計名著相時隨有種子流入八識田中長養藏識故有末那與之俱起念念思量執著第八見分為我第八相分為我所故末那之生藏識之長實籍意識為因緣故末那離意識無別體相是故但言意識而不言末那也唐譯云意識分別境界起計著時生諸習氣長養藏識由是意俱我我所執思量隨轉無別體相然又不言離藏識及離前五識者何也以藏識含藏種子亦由彼意識現行攀緣自心所現五塵境界而生計著引起前五心聚與意識俱時取境是則與藏識為因者六識與前五為緣者亦六識是故但言六識而不言藏識及前五識也是知藏識本無生滅秪因六識為因緣故於藏識海中展轉相因引生種種識浪於是八識因六識而長養七識因六識而長見五識因六識而攬境六識因五識而攀緣究其所以藏識本自澄清皆因六識攀緣諸境而生種種識浪故六識而生諸識皆生六識滅而諸識皆滅譬如大海由風皷動而起波浪故意識不起境風不皷則心海自寧波浪俱息矣是故意識滅而七識亦滅也若據護法第七惟內門轉前五惟外門轉第六內外門轉由內門轉故能同前五識攀緣分段境界而生種子熏習藏識而藏識含藏種子第七堅固執持不令漏失故藏識之因由六識攀緣境界而生實無別體故曰因緣生不壞身相由外門轉故藏識種子發起第六現行攀緣五塵而引生前五此則由第六之現行而有八識之種子有八識之種子而有第六之現行此即前所謂現識與諸識展轉因之義也。

　　爾時世尊欲重宣此義而說偈言我不涅槃性所作及與相妄想爾炎識此滅我涅槃彼因彼攀緣意趣等成身與因者是心為識之所依如水大流盡波浪則不起如是意識滅種種識不生。

　　謂外道所計涅槃皆是有作有相總非無作無相之涅槃故曰非我所說也我所說者是妄想爾𦦨識滅不起法執名為涅槃以彼爾炎識現行攀緣五塵境界吸撮影子流入藏識而藏識受之為種子故有諸識身生然與諸識為因而生諸識現行者是藏識以藏識集諸種子起諸現行故為諸識之所依蓋現生種種生現皆是因緣故六識攀緣六塵而起現行流入藏識為種子復從藏識種子發生前七為現行故知有六識之現行然後有第八之種子所以藏識知海六識如大流餘識如波浪以意識能總諸識之波浪故曰大流故大流盡而波浪滅意識盡而諸識不生也若爾意識轉而諸識皆不用轉乎答此亦對機說法也此中對外道涅槃論故言妄想識滅名為涅槃以彼未滅妄想識故若對二乘論則曰轉藏識而為涅槃矣以彼已滅妄想識故然目意識為大流則知尚有微細流注在安得不轉。

　　復次大慧今當說妄想自性分別通相若妄想自性分別通相善分別汝及餘菩薩摩訶薩離妄想到自覺聖外道通趣善見覺攝所攝妄想斷緣起種種相妄想自性行不復妄想大慧云何妄想自性分別通相謂言說妄想所說事妄想相妄想利妄想自性妄想因妄想見妄想成妄想生妄想不生妄想相續妄想縛不縛妄想是名妄想自性分別通相。

　　此詳辯妄想識也以妄想識所該甚廣雖云種未來因者六識緣現在境者六識然猶不止乎是無論執著世法是妄想即出世法有一毫執著亦是此妄想作祟若不知其相恐認賊為子故復與詳辯若菩薩善知此義即能超諸妄想到自覺境界善見外道趣遠離能取所取分別於依他起種種相中不更取著妄所計相然妄想差別凡十二種總不出前言說自性計著事自性計著而已。

　　大慧云何言說妄想謂種種玅音歌詠之聲美樂計著是名言說妄想大慧云何所說事妄想謂有所說事自性聖智所知依彼而生言說妄想是名所說事妄想大慧云何相妄想謂即彼所說事如鹿渴想種種計著而計著謂堅濕暖動相一切性妄想是名相妄想。

　　言說妄想者謂聞世間琴瑟簫笙種種微玅之音及歌咏婬詞綺語宛轉流麗之聲而生美樂計著是也所說事妄想者謂聞所說出世間真諦自性若菩提涅槃真如佛性等皆是自覺聖智所知境界緣此計著實有自性而生種種言說所謂非有性建立性是也相妄想者謂聞世間俗諦種種事所謂堅濕煖動地水火風能造所造實有自相如鹿渴想而生計著所謂非有相建立相也此三皆是言說自性計著妄想下八種皆是事自性計著妄想。

　　大慧云何利妄想謂樂種種金銀珍寶是名利妄想大慧云何自性妄想謂自性持此如是不異惡見妄想是名自性妄想大慧云何因妄想謂若因若緣有無分別因相生是名因妄想大慧云何見妄想謂有無一異俱不俱惡見外道妄想計著妄想是名見妄想大慧云何成妄想謂我我所想成決定論是名成妄想。

　　利妄想者謂為世間珍寶惑眼利欲迷心而生愛樂由不知運家珍以利人貪外物以自利名利妄想自性妄想者謂堅固執持諸法實有自性此法異此法同分疆立界如執眼以能見為性耳以能聞為性鼻以能齅為性等故先德云一個面如楪子大眼耳鼻舌分疆界髑髏裏面都不知聽汝外邊爭揑怪由不知一切圓通一切性名性妄想因妄想者謂以有為因而生有無為緣而生無故計世間一切法皆從有無二種因相生不知一切法皆從八識展轉因生而妄立異因名因妄想見妄想者謂執有無四句各以己見為是彼見為非出於違拒反於相反所謂非有見建立見名見妄想成妄想者謂計一陰為我四陰為我所成立己宗為決定論故偈云一我為我四我所四各具三成十二我我所合有十三五陰互論六十五不知道本無我而妄計為我是大道隱於小成名成妄想。

　　大慧云何生妄想謂緣有無性生計著是名生妄想大慧云何不生妄想謂一切性本無生無種因緣生無因身是名不生妄想大慧云何相續妄想謂彼俱相續如金縷是名相續妄想大慧云何縛不縛妄想謂縛不縛因緣計著如士夫方便若縛若解是名縛不縛妄想。

　　生妄想者謂計諸法從有無二緣頓漸生頓生者謂因中有果漸生者謂因中無果故中論破云果先於緣中有無俱不可先無為誰緣先有何用緣不知無性緣生而妄立有生名生妄想不生妄想者謂一切法未生已前先有不生之體此體無種不從因生是無因生故計萬物皆從無因自然而有以不知一切法仗因托緣而生而計無因生成斷滅見名不生妄想相續妄想者如世間法五行相生四時往復之類出世法如善惡因果互相繫屬輪回不息之類若外道則計行陰遷流不住之類喻如針不離線線不離針名相續妄想縛不縛妄想者謂二乘不達生死涅槃本來空寂妄計生死為縛斷生死而證涅槃為脫如人方便以繩作結結已還解不知是法住法位各各不相到尚無有縛云何有脫而妄計有縛脫名縛不縛妄想前十一種屬凡夫外道後一屬二乘。

　　於此妄想自性分別通相一切愚夫計著有無大慧計著緣起而計著者種種妄想計著自性如幻示現種種之身凡夫妄想見種種異幻大慧幻與種種非異非不異若異者幻非種種因若不異者幻與種種無差別而見差別是故非異非不異是故大慧汝及餘菩薩摩訶薩如幻緣起妄想自性異不異有無莫計著。

　　由此十二妄想通分別相一切愚夫於緣起法計著有無不知緣起是依他法本無實性而妄生徧計良由不達如幻故也如依於幻示現種種之身本非實事而凡夫妄想見以為實有種種異幻不知幻與種種實無異不異也若果異者幻即不當為種種因今種種身因幻而現不可謂異若果不異幻與種種應無差別然而見有種種差別不可謂不異汝等菩薩當知緣起如幻不應於幻事作種種異不異有無計著故毗婆尸佛偈云身從無相中受生猶如幻出諸形像幻人心識本來無罪福皆空無所住。

　　爾時世尊欲重宣此義而說偈言心縛於境界覺想智隨轉無所有及勝平等智慧生。

　　此總頌緣起法為結解之源也謂一切境界原從自心幻現本不縛人而人不了自生繫縛故覺想智隨彼而轉覺想智即六麤智相也若使內心不出外境不入不見一法當情初入無所有地證徧行真如及第五難勝地證類無別真如則真俗二智合令相應心境如如一切平等故曰平等智慧生楞嚴所謂知見立知即無明本知見無見斯即涅槃是也。

　　妄想自性有於緣起則無妄想或攝受緣起非妄想種種支分生如幻則不成彼相有種種妄想則不成。

　　此明緣起與妄想解之所以謂緣起法本無實性因妄想自性計為實有此皆妄想惑於緣起自生取著而緣起法實無心識與惑為因故十二因緣雖有支分若知其幻雖見其生而實未嘗生故曰不成就所以不成就者以彼緣生之相雖有種種支分皆屬妄想而有若了妄想無性則彼相不得成就矣是則能了妄想無性則能了緣生無性既二俱無性則各各不相知各各不相到二俱不成此緣起與妄想所以解則俱解也。

　　彼相則是過皆從心縛生妄想無所知於緣起妄想此諸妄想性即是彼緣起妄想有種種於緣起妄想。

　　此明緣起與妄想縛之所以謂彼緣生諸法本來如幻不與妄想起過其起過者皆由自心縛於境界非境界能縛人也所以為境界縛者由彼妄想迷惑無知不能了達境界如幻於諸幻境起種種妄想計有計無此諸妄想即是粘著緣起法生故有種種妄想皆是迷緣起法而有此緣起與妄想所以縛則俱縛也。

　　世諦第一義第三無因生妄想說世諦斷於聖境界。

　　此明三諦皆由緣起而出也一世俗諦二第一義諦三邪諦謂妄想於緣起法計著實有自性而起有無四句即第一義諦而成世諦若以智慧觀察了達緣生無性不生計著即世諦而成第一義諦又若不了諸法從緣而起妄計別有異因者即是外道無因名為邪諦故知目前諸緣起法即是凡聖之關述悟之路不在遠也。

　　譬如修行事於一種種現於彼無種種妄想相如是譬如種種翳妄想眾色現翳無色非色緣起不覺然譬如鍊真金遠離諸垢穢虗空無雲翳妄想淨亦然。

　　此喻三種自性皆無自性也所謂妄想性者喻如行人習水觀時當處現水習火觀時當處現火此水此火於彼緣起法中本自不有是從行人觀心所現於無水火處見有水火則知妄想之相亦復如是於非有非無處計有計無故知妄想本無自性也所謂緣起性者如清淨目觀睛明空逈無所有目有赤翳遂見空華亂起亂滅若除幻翳華於何有則知緣起諸法皆依無明不覺而有若斷無明緣起何有則知緣起本無自性也所謂圓成實性者喻如鑛中之金雲中之空但真金為鑛所雜虗空為雲所翳不得顯露若鑛盡而金體自純雲消則空性自出妄想淨而圓成實性顯矣則知圓成亦無自性也故知圓成實性本自具足秪由妄想不淨遂見滿目塵沙若斷妄想則棘林糞壤無不圓成矣是以學道之人只宜打疊妄想之淨不淨無論圓成之證不證也。

　　無有妄想性及有彼緣起建立及誹謗悉由妄想壞妄想若無性而有緣起性無性而有性有性無性生依因於妄想而得彼緣起相名常相隨而生諸妄想究竟不成就則度諸妄想然後智清淨是名第一義妄想有十二緣起有六種自覺知爾炎彼無有差別五法為真實自性有三種修行分別此不越於如如。

　　此申明妄想滅而緣起亦滅則第一義諦自顯也意謂緣起之法本非實有因妄想計以為實若無妄想則彼緣起安有實性哉即如外道計有計無皆由妄想自作主宰故有建立誹謗種種差別豈緣起法中實有建立誹謗之性乎故妄想空而建立誹謗自空矣建立誹謗空而緣起亦空矣若謂妄想空而緣起實有性者斯則從無性之妄想而生有性之緣起有性之緣起從無性之妄想生是則空華結成實果有是理乎故知因妄想而有彼緣起是緣起不離妄想也因相名相隨而生妄想是妄想不離緣起斯則縛則俱縛也若了緣起如幻究竟無生不得成就則妄想亦不成就矣若妄想已度即是正智若緣起不成即是第一義諦矣此則解則俱解也豈有妄想無性而緣起有性者耶即得聖智證第一義則向之妄想雖有十二(如前言說妄想是也)緣起雖有六因(如前因緣增上緣等)今以自覺清淨聖智觀察無非皆是第一義諦不見有纖毫差別之相若妄想緣起既然則五法三自性同歸真實如攪長河為酥酪豈有異味哉雖然若修行人於此如如清淨境界略生一念便不能超越如如復為如如境界之所籠繫先德所謂清光照眼似迷家明白轉身還墮位也。

　　眾相及緣起彼名起妄想彼諸妄想相從彼緣起生覺慧善觀察無緣無妄想成已無有性云何妄想覺彼妄想自相建立二自性妄想種種現清淨聖境界。

　　此申明緣起空而妄想亦空則第一義自顯也由彼緣起種種相及種種名而起諸妄想故諸妄想皆從彼緣起生若以自覺聖智觀察則知緣生無性知緣生無性已則知妄想無性知妄想無性則知圓成亦無自性實際如是云何愚夫乃起妄想分別謂之有謂之無耶因彼妄想不空即圓成而建立緣起自性因彼妄想空即緣起而建立成自性此即緣起圓成二性皆由妄想主之也故但存一念妄想不淨則種種齊現若妄想清淨不但緣起不可得即聖智亦不可得矣。

　　妄想如𦘕色緣起計妄想若異妄想者則依外道論妄想說所想因見和合生離二妄想者如是則為成。

　　上明世諦斷則是斷聖境界此明無因邪諦亦是聖境界也心如工畫師畫出諸世間是則緣起諸法原從自心妄想師畫出彼昏不知乃捨妄想而別計異物為生因而生三界上下法如自在微塵等此即所謂無因論墮於外道邪見中矣彼雖立此異論不知即此異論亦是妄想計著而說其所想初未甞離妄想緣起二法也而彼但見外緣和合而生諸法遂計微塵自在等為生因此亦何曾離二妄想乎若彼能離此二妄想則當下圓成亦是聖境界亦非外道實在道外也。

　　大慧菩薩摩訶薩復白佛言世尊惟願為說自覺聖智相及一乘若自覺聖智相及一乘我及餘菩薩善自覺聖智相及一乘不由於他通達佛法佛告大慧諦聽諦聽善思念之當為汝說大慧白佛言唯然受教佛告大慧前聖所知轉相傳授妄想無性菩薩摩訶薩獨一靜處自覺觀察不由於他離見妄想上上昇進入如來地是名自覺聖智相。

　　此因前離妄想到自覺聖智故問妄想已而遂及自覺聖智及一乘也若知此二種則不向外馳求而能通達佛法矣大慧之問似欲離妄想外別求自覺聖智故佛示之曰自覺聖智本非他物即是妄想三世諸佛遞遞相承轉相授受成佛密印只是教人觀察妄想本無自性無自性處即是自覺聖智非離妄想外別有自覺聖智也若菩薩依如來語在寂靜處默自觀察此妄想者何從而起究來究去驀然覷破便見倒斷便是離妄想到自覺聖成就慧身不由他悟也昔天台靜上座嘗有人問弟子每當夜坐心念紛飛未明攝伏之方願埀示誨靜曰如或夜間安坐心念紛飛却將紛飛之心以究紛飛之處究之無處則紛飛之念何存反究究心則能究之心安在此則能照之智本空所照之境亦寂寂而非寂者葢無能寂之人也照而非照者葢無所照之境也境智既寂心慮安然外不尋枝內不住定二途俱寂一性怡然此則還源之要道也故舍利弗問諸比丘言何故說言從今已後不以佛為聖師諸比丘言自在於地不在他鄉自歸於己不歸他人是故不以佛為聖師此乃但可自知方見真實所以千聖拱手作計校不得故前文云妄想識滅便是涅槃此之妄想無性便是自覺聖智但知妄想無性無性即離離處即覺便得上上昇進入如來地是名自覺聖智相。

　　大慧云何一乘相謂得一乘道覺我說一乘云何得一乘道覺謂攝所攝妄想如實處不生妄想是名一乘覺大慧一乖覺者非餘外道聲聞緣覺梵天王等之所能得唯除如來以是故說名一乘。

　　言一乘者謂如實得此一乘之道無第二法故名一乘若使有能取之心有所取之法便是落二落三墮於妄想若於能取所取妄想中見如實處則妄想不生更無二法名一乘覺所謂狂心自歇歇即菩提也此一乘覺惟佛與佛乃能究盡非餘外道二乘梵天之所能得此則直指人心見性成佛不假方便亦無漸次以生心即妄不生即佛故。

　　大慧白佛言世尊何故說三乘而不說一乘佛告大慧不自般涅槃法故不說一切聲聞緣覺一乘以一切聲聞緣覺如來調伏授寂靜方便而得解脫非自己力是故不說一乘復次大慧煩惱障業習氣不斷故不說一切聲聞緣覺一乘不覺法無我不離分段死故說三乘大慧彼諸一切諸煩惱過習氣斷及覺法無我彼一切起煩惱過習氣斷三昧樂味著非性無漏界覺覺已復入出世間上上無漏界滿足眾具當得如來不思議自在法身。

　　大慧既聞覺了妄想無性即是自覺聖智但得心境如如便是一乘則聲聞緣覺所證者亦是自覺亦是一乘何故聲聞緣覺說名三乘佛言此一乘覺惟是過量人方能擔荷由三乘人力量謭劣不信自己本來即寂滅相不復更滅而欲斷煩惱證涅槃猶是二法故不名聲聞緣覺是一乘又彼但以如來授寂滅方便調伏其心令其知苦斷集慕滅修道而入空無相無願三解脫門此非自己力量自證自悟是即如來說法之力而入故不名自覺猶是二法亦不名一乘故先德云從門入者不是家珍自己胸中流出葢天葢地者方名一乘又彼二乘所為寂靜者是以寂靜功力降伏煩惱煩惱雖斷而起煩惱者不斷業種雖消而業習氣不消猶是二法故不名一乘又彼雖得人無我未得法無我雖離分段死未離變易死猶是二法故不名一乘而說彼為三乘也若斷除起煩惱過習及覺法無我雖得三昧樂知其非性不生味著為彼所醉於無漏界而得醒覺覺已回向大乘行菩薩道復入出世間上上無漏界行願雙嚴福慧兩足當得如來不思議自在法身至此則不名三乘名一乘矣。

　　爾時世尊欲重宣此義而說偈言諸天及梵乘聲聞緣覺乘諸佛如來乘我說此諸乘乃至有心轉諸乘非究竟若彼心滅盡無乘及乘者無有乘建立我說為一乘引導眾生故分別說諸乘解脫有三種及與我無我煩惱智慧等解脫則遠離譬如海浮木常隨波浪轉聲聞愚亦然相風所漂蕩彼起煩惱滅餘習煩惱愚味著三昧樂安住無漏界無有究竟趣亦復不退還得諸三昧身乃至劫不覺譬如昏醉人酒消然後覺彼覺法亦然得佛無上身。

　　此頌惟顯一乘為究竟法也諸天梵乘者是修世間智者所乘也聲聞緣覺乘是修出世間智者所乘也諸佛如來乘者是修出世間上上智者所乘也我說此五乘皆未離心量以皆有心轉故也如梵乘則轉十惡而依十善聲聞則轉苦集而依滅道緣覺則轉流轉而依還滅如來則轉無明而依菩提故不惟諸天二乘為不究竟即佛乘猶未究竟也所以宗門說向上事成祖作佛猶帶污名故說毗盧有師法身有主若彼超越心量既無所乘之法亦無能乘之人能所雙忘階級不立則當處寂滅是我所謂一乘也然而不說一乘說三乘者為欲引導眾生漸至寶所權設化城為小歇場地暫時止息故分別諸乘有天乘有小乘有中乘有大乘有最上佛乘而所乘之法則有空無相無願三解脫門及二無我法所斷之惑則有四住地煩惱無明住地煩惱所得之智則有人空智法空智種種差別若能以煩惱智慧平等觀察不作二見則凡情聖解蕩然一空遠離虗妄解脫而得一切解脫名一乘矣以彼二乘所證解脫未能親證實際理地脚跟未穩譬如海中浮木隨波逐浪流轉不息彼聲聞人未破無明未除法障外為相風之所漂蕩內為無明流之所動轉以彼但斷現起煩惱而彼無始煩惱餘習所謂所知愚者全在故味著三昧樂安住無漏界中進不能趨究竟之趣退不肯入生死之途為禪定力持變易身經劫不覺直至定力既消廼始有覺喻如醉酒之人直至酒消乃始得醒彼之覺法亦復如是既覺之後回心進入大乘行菩薩行覺諸法空復入出世間上上無漏界中當得如來無上法身爾時方得名一乘矣故我尋常不說一乘說三乘者意在激彼劣解不戀化城進趣寶所故也。

楞伽阿䟦多羅寶經合轍卷第四


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第五

　　明　二楞庵釋　通潤　述

　　一切佛語心品之三

　　爾時世尊告大慧菩薩摩訶薩言意生身分別通相我今當說諦聽諦聽善思念之大慧白佛言善哉世尊唯然受教佛告大慧有三種意生身云何為三所謂三昧樂正受意生身覺法自性意生身種類俱生無行作意生身修行者了知初地上增進相得三種身。

　　前四無間章中修行至住第八地得離心意意識五法三性二無我相得意生身今以自覺聖智觀察妄想無性便能離妄想上上昇進入如來地恐人不解其義故復與發明意生身分別通相也言通相者謂意生身不止第八地獨得即八地已前八地已後皆得以斷惑有差別故所得意生身亦有差別謂初地斷分別我法二執六七俱生地地漸除至於七地入滅正受總名三昧樂正受意生身至八地六七俱生我執悉已除滅雖未能盡除法執已能通達諸法自性皆悉如幻故從滅正受中起諸幻行廣度眾生以至十地總名覺法自性意生身至十一地以金剛心斷盡生相無明遷流已盡能現千種萬類之身度脫一切此從等入妙總名種類俱生無行作意生身修行者所當了知此是初地已上漸斷漸證所得有三種身非專指第八地也。

　　大慧云何三昧樂正受意生身謂第三第四第五地三昧樂正受故種種自心寂靜安住心海起浪識相不生知自心現境界性非性是名三昧樂正受意生身。

　　所謂三昧正受樂意生身者謂從初地斷分別我法二執證徧行真如復轉六七二識成妙乎二智即以此智觀察俱生我法二執從地至地漸漸增進以至七地念念趨寂念念入滅正受故得自心種種寂靜八識心海始得安住而前七現起波浪之相已不復生雖未能即空法執已知境界從自心現外性非性不生取著故心體澄渟得滅盡定即以此定為受用境仍與二乘躭寂無異但二乘取證涅槃菩薩知涅槃亦從心現不作證心故不同耳此名三昧樂意生身也。

　　大慧云何覺法自性性意生身謂第八地觀察覺了如幻等法悉無所有身心轉變得如幻三昧及餘三昧門無量相力自在明如妙華莊嚴迅疾如意猶如幻夢水月鏡像非造所造如造所造一切色種種支分具足莊嚴隨入一切佛剎大眾通達自性法故是名覺法自性性意生身。

　　所謂覺法自性意生身者謂從七地已知境界從自心現外性非性至八地已以法空智觀察如幻等法悉無所有故不守寂滅從三昧起現無量身無量智慧得無量如幻三昧及無量餘三昧無量自在神通及無量自在三明所現之身如妙蓮華種種莊嚴隨意所往迅速無礙所以得無礙者由彼已證如幻三昧故所現身如幻人如夢境如水月如鏡像非有色香味觸為能造非有地水火風為所造但似有能造所造之相耳故見有一切色一切支節分段悉皆具足莊嚴而能隨入一切佛剎承事諸佛度諸眾生迅速無礙此由通達諸法從自心現不生法執得心自在得法自在故能隨心現種種身是名覺法自性性意生身。

　　大慧云何種類俱生無行作意生身所謂覺一切佛法緣自得樂相是名種類俱生無行作意生身大慧於彼三種身相觀察覺了應當修學。

　　所謂種類俱生無行作意生身者謂八地以至十地皆能現無量身承事諸佛度諸眾生已證菩薩極果今從等入妙覺了諸佛自所證法得自覺聖智善樂故一切法皆是佛法一切相皆寂滅相能事已畢從妙嚴果海逆流而出現十界身一時俱生無類不應而無心無緣無行無作是名種類俱生無行作意生身若修行者於彼三種身相觀察覺了其始也得菩薩三昧正受神力能見諸佛身面言說其次也得菩薩手灌頂神力能現蓮華宮殿種種莊嚴其終也得諸佛無量神力利安眾生此三種意生身之通相應當修學。

　　爾時世尊欲重宣此義而說偈言非我乘大乘非說亦非字非諦非解脫非無有境界然乘摩訶衍三摩提自在種種意生身自在華莊嚴。

　　因上說自覺聖智及一乘相為因遂指三種意生身為果所謂以不生滅為本修因然後圓成果地修證故牽引前文總頌言我所乘之大乘非有乘相可立非有文字可說非有聖諦可為非有解脫可入以纔涉纖毫便墮建立故說無有乘建立我說為一乘亦非絕無境界成斷滅也然乘此一乘摩訶衍法方得初地已上三昧樂正受次得八地已上自在神力如妙華莊嚴及得最後自覺聖智樂相故起信云一切如來本所乘故一切菩薩皆乘此法到如來地故自修行無間章至此又總作一結。

　　爾時大慧菩薩摩訶薩白佛言世尊如世尊說若男子女人行五無間業不入無擇地獄世尊云何男子女人行五間業不入無擇地獄佛告大慧諦聽諦聽善思念之當為汝說大慧白佛言善哉世尊唯然受教佛告大慧云何五無間業所謂殺父母及害羅漢破壞眾僧惡心出佛身血大慧云何眾生母諸愛更受生貪喜俱如緣母立無明為父生入處聚落斷二根本名害父母彼諸使不現如鼠毒發諸法究竟害彼名害羅漢云何破僧謂異相諸陰和合積聚究竟斷彼名為破僧大慧不覺外自共相自心現量七識身以三解脫無漏惡想究竟斷彼七種識佛名為惡心出佛身血若男子女人行此無間者名五無間事亦名無間等。

　　大慧意謂修行四無間行者即得三種意生身若作五無間業者必入五無間獄此則因果如影隨形不相混濫而世尊說言行五間業不入無間地獄者將無因果不相符耶不知更是何等無間業也故詳問之佛言所謂五無間業者即是尋常所說殺父殺母害阿羅漢破和合僧出佛身血五逆罪也然行此業而不入無間獄者名雖同而義實不侔也所謂殺父母者非殺其有形之父母是殺其無形之父母也良以眾生受形之初以貪愛因緣故現所愛境復發愛涎於所愛境流愛為種納想為胎故更受後生而貪喜與之俱生名俱生貪由此潤生無明為受生根本如人緣母而立故以貪愛為母然單愛不生要與過去發業無明和合一處方能生名色芽及五陰聚落故以發業無明為父由此二種無明招感後有生死若以人無我智頓斷二種無明則分段生死立斷名害父母此聲聞乘所行逆也然界內煩惱雖除分段生死已斷而業習未盡遇緣猶發如迦葉之舞畢陵之慢身子之瞋等如鼠囓人毒藏於內瘡雖愈而遇雷即發故立羅漢之名由已斷現種未斷習氣故也今究竟斷彼諸業習氣而諸使永不復現名害羅漢此緣覺所行逆也習氣雖除而五陰未破尚見異相積聚和合故以質礙者為色領納者為受緣慮者名想遷流者名行分別者名識五種異相和合名五陰身故僧之名由五陰和合而立也今以法無我智究竟斷彼法執空五陰相名破和合僧此即初地菩薩所行逆也五陰雖空識情未盡由七識身執彼第八相分為真實法不知自相共相皆是自心現量之境即是法身境界而為七識妄覺染污故謂之血今以空無相無願三種無漏惡想斷彼七識無知染污得見法身名為惡心出佛身血此即二地以至等覺菩薩所行逆也祖師所謂逢父母殺父母逢羅漢殺羅漢逢佛殺佛逢祖殺祖義蓋如此故曰度生須是殺殺盡始安居故羅漢名殺賊菩薩名一闡提也若人行此五種無間者亦名無間所作業亦名無間所證法此即出世間大五逆人非地獄可得拘攝故修首楞嚴大定只是以逆生死流為首逆之一字是修行人一柄金剛王寶劒也。

　　復次大慧有五無間今當演說汝及餘菩薩摩訶薩聞是義已於未來世不墮愚癡云何五無間謂先所說無間若行此者於三解脫一一不得無間等法除此已餘化神力現無間等謂聲聞化神力菩薩化神力如來化神力為餘作無間罪者除疑悔過為勸發故神力變化現無間等無有一向作無間事不得無間等除覺自心現量離身財妄想離我我所攝受或時遇善知識解脫餘趣相續妄想。

　　上明內無間竟此明造外無間業必墮無間地獄令彼聞已必不墮愚癡而造無間業也云何名外無間即前所說五種若實行此五種無間業行即修此三解脫一一不得證此三解脫法應須償業必入無間獄也除此真造五逆者必墮五無間獄已餘如聲聞菩薩如來所得意生身為餘真實作無間等業者或令除疑或令悔過或令勸發故以神力現作五無間業此則雖現五無間業則不墮無間獄也無有一向真實作無間業而不入無間獄者然則墮無間獄者何時乃得脫耶除彼宿有靈根在地獄中熾然受苦處忽覺此身此獄皆是自心所現不從外來當時歇下內不見有根身外不見有器界亦不見我囚首垢面等為受苦之人刀山劒林等為我所受之苦尚何地獄之有或於過去曾種般若靈根不能自發今生緣熟遇善知識開導頓悟自心斷生死根本便得解脫諸趣相續若除此二種更無可脫離者故楞嚴經云除佛出世及奢摩他不得停寢。

　　爾時世尊欲重宣此義而說偈言貪愛名為母無明則為父覺境界為佛諸使為羅漢陰集名為僧無間次第斷謂是五無間不入無擇獄。

　　若行外無間者必墮無間地獄無疑已若行內無間者則以貪愛為母無明為父覺境界七種識心為佛能斷諸使不現者為羅漢破五陰和合積聚者為破僧若以五種無間行次第斷除證無間平等真實法此則名為行無間業而不入無間獄也。

　　爾時大慧菩薩復白佛言世尊唯願為說佛之知覺世尊何等是佛之知覺佛告大慧覺人法無我了知二障離二種死斷二煩惱是名佛之知覺聲聞緣覺得此法者亦名為佛以是因緣故我說一乘爾時世尊欲重宣此義而說偈言善知二無我二障煩惱斷永離二種死是名佛知覺。

　　大慧已聞五逆因是聲聞緣覺菩薩所知所斷故問如來所知所斷也佛言我所知者即是一乘我所斷者即是二我二障二死及二煩惱更無別法以一切眾生因有界內界外二種煩惱則有人法二我既有二我遂有煩惱所知二障既有二障遂有分段變易二種生死若斷界內煩惱則無我執我執空則煩惱障空煩惱障空則分段生死空若斷界外煩惱則無法執法執空則所知障空所知障空則變易生死空如是方名我生已盡梵行已圓不受後有名為入佛知見名為佛之知覺若聲聞緣覺但得人無我未得法無我但斷煩惱障未斷所知障但斷分段死未斷變易死但斷界內惑未斷界外惑若聲聞緣覺一一證此法者亦名為佛非實有三乘也以是因緣故我說言但有一乘無有餘乘偈中言善知者正明佛之知覺也由二乘斷我執而證人無我菩薩斷法執而證法無我皆費功力不名善知若如來者知幻即離離幻即覺更不作漸次方便乃名善知以二乘菩薩皆屬漸知漸修漸斷漸證如來一知一切知一修一切修一斷一切斷一證一切證是名佛之所覺異乎二乘菩薩也。

　　爾時大慧菩薩白佛言世尊何故世尊於大眾中唱如是言我是過去一切佛及種種受生我爾時作漫陀轉輪聖王六牙大象及鸚鵡鳥釋提桓因善眼仙人如是等百千生經說佛告大慧以四等故如來應供等正覺於大眾中唱如是言我爾時作拘留孫拘那含牟尼迦葉佛云何四等謂字等語等法等身等是名四等以四種等故如來應供等正覺於大眾中唱如是言云何字等若字稱我為佛彼字亦稱一切諸佛彼字自性無有差別是名字等云何語等謂我六十四種梵音言語相生彼諸如來應供等正覺亦如是六十四種梵音言語相生無增無減無有差別迦陵頻伽梵音聲性云何身等謂我與諸佛法身及色身相好無有差別除為調伏彼彼諸趣差別眾生故示現種種差別色身是名身等云何法等謂我及彼佛得三十七菩提分法略說佛法無障礙智是名四等是故如來應供等正覺於大眾中唱如是言爾時世尊欲重宣此義而說偈言迦葉拘留孫拘那含是我以此四種等我為佛子說。

　　大慧意謂諸佛覺道即是一乘法身既是一乘不應復有種種差別何故世尊說我即是過去諸佛又說過去為頂生王為帝釋為仙人為象為馬如是等百千生佛言由我上與諸佛性善平等故說過去諸佛是我下與眾生性惡平等故能現種種差別身相也所謂字等者字即名字名為實賓故實等而名亦等也如一水而有甘水苦水之多名一火而有草火木火之別號故名雖不同名之自性未嘗不同也既自性不同謂我即過去諸佛亦何不可所謂語等者謂六十四種梵音言語皆同也如密跡力士經云佛聲有八轉一有體詮諸法體名體聲二有用謂詮所作業名業聲三有器具謂詮作具及能作者名具聲四有因由謂詮所為事名為聲五有相從謂詮所因事名從聲六有繫屬謂詮所屬事名屬聲七有所向謂詮所依事名於聲八有名謂詮呼召事名呼聲是八轉聲各具八德謂調和柔輭諦了易解無雌小無錯謬廣大深遠八八成六十四聲雖言語不同皆是迦陵頻伽梵音聲性彼亦不增我亦不減此與諸佛口業平等謂我即諸佛亦何不可所謂身等者謂諸佛法身報身悉無有異報身有二謂自受用身及他受用身自受用身者恒自受用廣大法樂如釋迦阿僧祇劫修菩薩行則感圓滿報身身有無量色色有無量相相有無量好所住依果亦有無量種種莊嚴隨所示現悉無有邊不可窮盡離分齊相他受用身者謂十地菩薩所現身相令菩薩眾各得受用大乘法樂若化身者復有三種謂大化小化隨類化大化千丈小化丈六隨類化如頂生天帝大象鸚鵡等無類不入此之三身即是四智大圓鏡智是法身平等性智是報身妙觀察智成所作智是化身此之四智諸佛皆具由我法報二身與諸佛同故與諸佛平等由我應化二身與眾生同故與眾生平等既身業與諸佛眾生同謂我即諸佛我即眾生亦何不可所謂法等者謂諸佛所證皆同也三十七品菩提分法者謂四念處四正勤四神足五根五力七覺支八聖道也四念處者謂身受心法念處也四正勤者謂未生惡令不生已生惡令永斷未生善令生已生善令長也四神足者謂欲勤心觀三摩地也五根者謂信進念定慧根也五力者謂信進念定慧力也七覺支者謂念擇法精進喜輕安定捨覺支也八聖道者謂正見正思惟正語正業正命正精進正念正定也若總以喻顯謂法性如地念處如種子正勤如種植神足如抽芽五根如生根五力如莖葉開七覺華結八正果既與諸佛所證不異是意業平等也已上四等略說諸佛所證身口意業悉皆平等於平等中無障無礙是故如來唱如是言即過去佛耳究而言之則法法皆等豈止與諸佛眾生等哉現在賢劫第一佛曰拘留孫此云應所斷第二佛曰拘那含牟尼此云金寂第三佛曰迦葉此云飲光。

　　大慧復白佛言如世尊所說我從某夜得最正覺乃至某夜入般涅槃於其中間乃至不說一字亦不已說當說不說是佛說大慧白佛言世尊如來應供等正覺何因說言不說是佛說佛告大慧我因二法故作如是說云何二法謂緣自得法及本住法是名二法因此二法故我如是說云何緣自得法若彼如來所得我亦得之無增無減緣自得法究竟境界離言說妄想離字二趣云何本住法謂古先聖道如金銀等性法界常住若如來出世若不出世法界常住如趣彼城道譬如士夫行曠野中見向古城平坦正道即隨入城受如意樂大慧於意云何彼作是道及城中種種樂耶答言不也佛告大慧我及過去一切諸佛法界常住亦復如是是故說言我從某夜得最正覺乃至某夜入般涅槃於其中間不說一字亦不已說當說爾時世尊欲重宣此義而說偈言我某夜成道至某夜涅槃於此二中間我都無所說緣自得住法故我作是說彼佛及與我悉無有差別。

　　大慧意謂如來既與諸佛四種皆等則是有佛可成有身可見有法可說可證矣何故又說自始至終未曾談著一字以不說為說者何耶佛言以緣自得法及本住法本不可說故也所謂緣自得法者謂各各本具毫無假借故彼佛所得我今亦得彼佛不增我亦不減彼不曾與我不曾受以自得法是自證自悟究竟境界離言說相離名字相離此二趣但可自知不由於他是名緣自得法故雲門云佛法大煞有只是舌頭短所謂本住法者謂往古聖道是本有之性如金在鑛如火在木不從外得故名法界常住華嚴經云如來成正覺時與不成正覺等無有異故說若佛出世若不出世法界常住無有增減如來說法不過作指路人令彼趨向古城之道而已譬如士夫行曠野中茫無趨向如來為彼作指路人令彼得見入城坦道就彼坦道隨即入城受如意樂於意云何是人既入城中得到家已彼還思路途之樂及城中種種樂否答言若未到家時還思彼樂既到家已更不作念復思路途之樂矣故曰不也如是則知如來說法亦如指路不過令人到法界常住受用法樂既到法界常住受用法樂更不思種種語言文字之樂矣所以如來現在自始至終不曾說著一字亦非過去已說未來當說也以如來所說者皆是城中路途邊樂非親到家自受用樂以自受用樂是自得法是本住法只可自知向人吐露不得故偈中復申此義言不但我無開口處即三世諸佛口掛壁上亦無開口處故曰我都無所說而不說是佛說也。

　　爾時大慧菩薩復請世尊惟願為說一切法有無有相令我及餘菩薩摩訶薩離有無相疾得阿耨多羅三藐三菩提佛告大慧諦聽諦聽善思念之當為汝說大慧白佛言善哉世尊唯然受教佛告大慧此世間依有二種謂依有及無墮性非性欲見不離離相大慧云何世間依有謂有世間因緣生非不有從有生非無有生大慧彼如是說者是說世間無因大慧云何世間依無謂受貪恚癡性已然後妄想計著貪恚癡性非性大慧若不取有性者性相寂靜故謂諸如來聲聞緣覺不取貪恚癡性為有為無。

　　大慧意謂自得與本住法是本來自有不待外求則一切眾生皆可作佛云何於此起有無見卒墮外道不得正覺故請為說一切法有無有相知已即得離二見證菩提佛謂起有無見者皆是不依自得本住而起樂有見則墮於有樂無見則計為無墮有者計實有自性墮無者計有已還無皆於未出離中作出離相也所謂依有者以彼不達本住法本來非有妄計世間因緣生法為有體非不有故計一切法皆從有生非無有生此則不達緣生無性而妄計有生也故斷之云若彼妄計因緣生法是實有者此墮外道無因論中以不知不生滅本住法為因故也所謂依無者謂先實受有三毒性而後妄說三毒為斷滅非性此由不知本住法隨緣不變本來非無而妄說三毒為斷滅無也故佛出其計云彼謂實有三毒但不去取著為有性者則性相如如本來寂靜此即如來聲聞緣覺所證法也謂諸如來聲聞緣覺亦是先受貪恚癡性但不去取著三毒之性為有為無耳。

　　大慧此中何等為壞者大慧白佛言若彼取貪恚癡性後不復取佛告大慧善哉善哉汝如是解大慧非但貪恚癡性非性為壞者於聲聞緣覺及佛亦是壞者所以者何謂內外不可得故煩惱性異不異故大慧貪恚癡若內若外不可得貪恚癡性無身故無取故非佛聲聞緣覺是壞者佛聲聞緣覺自性解脫故縛與縛因非性故大慧若有縛者應有縛是縛因故大慧如是說壞者是名無有相大慧因是故我說寧取人見如須彌山不起無所有增上慢空見大慧無所有增上慢者是名為壞墮自共相希望不知自心現量見外性非性剎那展轉壞陰界入相續流注變滅離文字相妄想是名壞者。

　　世尊既與發明墮有墮無之弊復審大慧此二種人一是非生計生一是非滅計滅其弊皆同二者較之何者最能破壞正法大慧則以先受三毒性而後妄說不復取者此等是妄說法空最能破壞正法故佛讚其善解而復語之曰若此輩人作如是說者不但說自己三毒性非性墮於斷滅且將三乘聖人所證性相寂靜之法亦入斷滅中矣所以者何彼謂內身外境悉不可得而煩惱性與內外法非異不異故亦不可得煩惱性所以在內在外皆不可得者以彼本自無體如兔角然故雖現受貪恚癡性後不復取此即所謂豁達空斷滅見也豈三乘聖人亦若此輩斷滅哉以三乘聖人見本住法自性解脫故無生死可繫縛無煩惱為縛因故說生死煩惱皆無自性豈若凡愚滿腔三毒贓物現存乃自謂無身不可取甘墮壞滅見中耶若使三乘聖人不見自性解脫不了三毒非性則是有繫縛人亦應有生死縛之矣以有煩惱為縛因故而三乘聖人豈如是哉故知所謂受貪恚癡性已然後妄想計著貪恚癡性非性者是名撥無之人也是故我說寧起人見高於須彌莫起增上慢空見雖此二種皆非正見而惡取空為害尤甚故甚言空見之不可起耳非謂有見真可起也以起有見者尚不失人天小果起無見者卒墮泥犁故永嘉云豁達空撥因果莽莽蕩蕩招殃禍故結過云此等心心著有口口談空者是未得謂得未證謂證名為無所有增上慢人此增上慢人即是世間第一等破壞正法之人由彼墮自相共相起希望心欲齊諸聖故作大言以欺人耳其實不知自心現量妄見外性無常剎那剎那展轉變壞而謂之空復見陰界入等相續流注皆悉變滅而謂之離文字相離妄想相是真壞滅正法之人豈與三乘聖人見自性解脫者同日而語哉。

　　爾時世尊欲重宣此義而說偈言有無是二邊乃至心境界淨除彼境界平等心寂滅無取境界性滅非無所有有事悉如如如賢聖境界無種而有生生已而復滅因緣有非有不住我教法非外道非佛非我亦非餘因緣所集起云何而得無誰集因緣有而復說言無邪見論生法妄想計有無若知無所生亦復無所滅觀此悉空寂有無二俱離。

　　不依本住而依有依無皆是邊見亦是妄心所行境界但淨除二種境界即是平等寂滅一心矣若不取境界為實有性故雖有而不有不取貪等為實無性故雖無而不無斯則有無俱遣事事皆如此如如者即是如來聲聞緣覺所證自性解脫境界也豈凡夫所可及哉彼謂無種而有生是以有為因緣也則墮有見又謂生已而復滅是以無為因緣也則墮無見既待因緣而有待因緣而無即墮生滅法中豈本住不生不滅之法乎故不住我教法也所謂不生不滅本住法者非外道因緣之所集起亦非諸佛及我所說展轉因緣之所集起亦非餘弟子所說四大和合因緣之所集起是不生不滅本住法隨眾緣而集起也既本住法隨眾緣而集起者云何而得無之聖且此因緣本無生滅本無自性是誰集之而為有又誰散之而為無由彼墮於邪見但論因緣所生之法妄計為有為無由不知我教法中所說不生不滅因緣之義故論其末而遺其本若知自心因緣本無有生亦無有滅當體空寂自性解脫則有無俱遣而本住法不待證而自證矣。

　　爾時大慧菩薩復白佛言世尊唯願為我及諸菩薩說宗通相若善分別宗通相者我及諸菩薩通達是相通是相已速成阿耨多羅三藐三菩提不隨覺想及眾魔外道佛告大慧諦聽諦聽善思念之當為汝說大慧白佛言唯然受教佛告大慧一切聲聞緣覺菩薩有二種通相謂宗通及說通大慧宗通者謂緣自得勝進相遠離言說文字妄想趣無漏界自覺地自相遠離一切虗妄覺想降伏一切外道眾魔自覺趣光明暉發是名宗通相云何說通相謂說九部種種教法離異不異有無等相以巧方便隨順眾生如應說法令得度脫是名說通相大慧汝及餘菩薩應當修學。

　　大慧意謂計有計無皆由不達自性宗通不得本住法故隨妄想流轉墮於魔外若知自性宗通見本住法則不隨妄想流轉速證菩提必如何而得自性宗通耶佛謂三乘聖人皆有二種通相謂宗通說通宗通者謂以一心緣自得本住法本無一物以無漏正戒證諸地修行得勝進相遠離言說文字分別唯心直進趣至上上無漏界入自覺聖智地得見真如自相境界遠離一切我法二執虗妄分別降伏一切眾魔外道自己光明喚然暉發照天照地如大地火發相似名宗通相故宗鏡云內證自心第一義諦住自覺地入聖智門以此相應名宗通相此是行時非是解時說通者謂得自性宗通已廣說九部教法離異不異有無等句而以方便逗機說法令彼眾生隨得解脫名說通相若不達宗通則於心外妄計有無若不達說通則隨語生解而妄起有無若宗通則自出有無說通則出人有無以起有無二見皆由不了二通故也故曰宗通說亦通如日處虗空。

　　爾時世尊欲重宣此義而說偈曰宗及說通相緣自與教法若見善分別不隨諸覺想非有真實性如愚夫妄想云何起欲想非性為解脫觀察諸有為生滅等相續增長於二見顛倒無所知一是為真諦無罪為涅槃觀察世妄想如幻夢芭蕉雖有貪恚癡而實無有人從愛生諸陰有皆如幻夢。

　　謂此二通一是緣自得法二是流通教法若能善見自性復能善分別教法則不隨有無妄想流轉矣蓋有無二見皆由不了二通而起由不了說通不知如來悉隨眾生希望心故而有言說非是聖智在於言說而有真實之性不過皆隨凡愚妄想為彼解粘去縛實無一法與人云何凡愚隨語生解乃執因緣以為實有而生樂欲又執因緣非性以為解脫乎由不了宗通不解觀察不生不滅是本住法不見自性而反觀察自性所生諸有為法但見生滅滅生相續不斷於不生處見其為生於不滅處見其為滅見其生者計以為有見其滅者遂計為無增長二見此皆不見自性乃為顛倒無知所使故也若不作二見了此一是則當處真如若不依妄想起惑造罪則當處涅槃矣若果見真諦住涅槃觀察世間五陰妄想皆如幻夢芭蕉悉無真實雖有貪恚癡性實無主宰則我執頓空證人空慧豈更作我見耶復能了五陰身心原從無知業愛生起縱有諸陰皆如幻夢則法執頓空證法空慧又豈更作法見耶故知不達二通妄生二見若達二通有無雙遣矣。

　　爾時大慧菩薩白佛言世尊唯願為說不實妄想相不實妄想云何而生說何等法名不實妄想於何等法中不實妄想佛告大慧善哉善哉能問如來如是之義多所饒益多所安樂哀愍世間一切天人諦聽諦聽善思念之當為汝說大慧白佛言善哉世尊唯然受教佛告大慧種種義種種不實妄想計著妄想生大慧攝所攝計著不知自心現量及墮有無見增長外道見妄想習氣計著外種種義心心數妄想計著我我所生。

　　此究二種妄想根源也意謂真諦涅槃本來清淨則不實妄想云何忽生此究妄想生起之所以也說何等法名不實妄想者此究妄想之體也於何等法中不實妄想者此究妄想生處也佛謂一切天人皆由妄想流轉若了其生處即悟無生當下即是故能究此義者多所饒益多所安樂故戒令善聽也種種義者即一切世間名相諸法也謂心體本來清淨本無妄想由彼種種名相處起種種不實妄想計名著相而妄想於是乎生此計著者即妄想生之所以也能取是心所取是境心境元是一體本無能取所取計著之相所以計著者皆由不知從自心現而凡愚起諸現行妄執為有妄執為無增長外道有無二見熏成種子在八識田中復起現行此種現相生即不實妄想之體也復由外種種義牽引心王心所相應而起生徧計執遂計一陰為我餘陰為我所或計根身為我而器界為我所此即妄想所生之處也故知妄想所以由乎計著妄想之體由乎現種妄想所生之處由乎種種義也故妄想一空則一切處無非涅槃矣。

　　大慧白佛言世尊若種種義種種不實妄想計著妄想生攝所攝計著不知自心現量及墮有無見增長外道見妄想習氣計著外種種義心心數妄想我我所計著生世尊若如是外種種義相墮有無相離性非性離見相世尊第一義亦如是離量根分譬因相世尊何故一處妄想不實義種種性計著妄想生非計著第一義處相妄想生將無世尊說邪因論耶說一生一不生佛告大慧非妄想一生一不生所以者何謂有無妄想不生故外現性非性覺自心現量妄想不生大慧我說餘愚夫自心種種妄想相故事業在前種種妄想性相計著生云何愚夫得離我我所計著見離作所作因緣過覺自妄想心量身心轉變究竟明解一切地如來自覺境界離五法自性事見妄想以是因緣故我說妄想從種種不實義計著生知如實義得解脫自心種種妄想。

　　此審問何故俗諦生妄想而真諦不生也大慧因聞不實妄想從計著種種義生故牒佛語而問若如是外種種義而凡夫計有二乘計無故墮有無二相者然究其外種種義本非實有離性非性即究其妄想亦非實有離二見相此則能見所見皆非實有則有無皆離若如是者即與第一義諦了無異相矣然第一義諦所以異世諦者以其離數量離根境離比量離譬喻離因緣也若使外種種義離性非性離見相與第一義無異者則真俗二諦元是一法元在一處則妄想生則俱生不生則俱不生不應有二云何妄想偏計著俗諦種種不實義處生不計著第一義諦處妄想生將無世尊同於外道邪因一分常一分無常論而說一生一不生耶佛言非我說世諦生妄想第一義諦不生妄想以有無妄想本來無性本不生故謂覺一切性從自心現外性非性者尚不見有世諦可得何從而有妄想可生乎然我說有妄想生者正為愚夫不了自心現外性非性自生分別即有種種妄想相現此妄想相總不離目前種種事業由見種種事業故有八種識心各了前境種種妄想計著由是而生是則妄想本來曷嘗有生哉若不作如是說云何令彼愚夫得離我我所計著妄想見及離能作所作善惡因緣生死過患云何能令覺自妄想心量云何能令轉五蘊身得意生身變無明識成自覺智究竟明解十地相得到如來自覺境界乃至離五法三自性妄想乎以是因緣我說妄想從種種不實義計著妄想生者欲令眾生知如實義庶得解脫自心不實種種妄想耳豈謂實有妄想生耶。

　　爾時世尊欲重宣此義而說偈言諸因及與緣從此生世間妄想著四句不知我所通世間非有生亦復非無生不從有無生亦非非有無諸因及與緣云何愚妄想非有亦非無亦復非有無如是觀世間心轉得無我一切性不生以從緣生故一切緣所作所作非自有事不自生事有二事過故無二事過故非有性可得觀諸有為法離攀緣所緣無心之心量我說為心量量者自性處緣性二俱離性究竟妙淨我說名為量施設世諦我彼則無實事諸陰陰施設無事亦復然有四種平等相及因性生第三無我等第四修修者。

　　言我說諸因緣法生世間者意顯諸法無生而愚夫不達隨語生解反依因緣所生之法計著四句妄想分別此不知我所通義也我所通義者謂世間諸法非從有生不從無生不從亦有亦無生不從非有非無生是因緣生本無自生云何愚夫不達此義墮我見中妄計有無四句不知世間諸法本非是有亦非是無亦非非有亦非非無若能如是觀察世間則心轉有我而為無我矣人但知一切法從緣而生不知一切法從緣而未嘗生也故經云一切法以因緣故生以因緣故不生既一切法從緣所作皆非自有既非自有則果不自果必待緣生若不待緣而自生果者則有果生有果無果生無果二俱有過以無緣必無果之自性可得故也故我觀察世間諸有為法內無攀緣之心外無所緣之境心境雙忘名為無心之心無量之量是我所說心量也然既無心應無有量而又說為量者此量即是如來藏性徧一切處能緣所緣二性俱離此自性處隨聲現聲隨色現色而毫無染污究竟妙淨故我說名為量此非有無數量心可得擬也所以得此量者由斷二種我而證四種平等性故唯識論云謂識體轉似二分相見俱依自證起故依斯二分施設我法今達世諦我是假施設本無實體達五陰法亦假施設亦無實體此則我法雙空名相悉遣而轉識成智故有四種平等謂有相與無相等因性生與果性等我與無我等所修與能修等此我所謂性究竟妙淨我說名為量者如此。

　　妄想習氣轉有種種心生境界於外現是世俗心量外現而非有心見彼種種建立於身財我說名為量離一切諸見及離想所想無得亦無生我說為心量非性非非性性非性悉離謂彼心解脫我說為心量如如與空際涅槃及法界種種意生身我說為心量。

　　由彼藏識含藏無始妄想習氣念念流轉故有種種現行心生妄見心外有法故計有計無墮於四句是名世俗心量由於種種不實義生此則以世俗心觀第一義故第一義轉為世俗諦耳故唯識論云如愚所分別外境實皆無習氣擾濁心故似彼而轉若自覺聖智達心外無法雖外現而無有皆是自心建立種種根身器界此由了達境從心現心外無法轉前五識為成所作智而得相平等此我所說自心現量非世俗有相者所通也又不但了達心外無法亦能遠離能見所見及能想所想以離能見所見故心外無一法可得以離能想所想故法外無一心可生由無得無生故轉六識而成妙觀察智而得因性平等此我所說自心現量非世俗所通也又不但離見所見離想所想亦能離一切虗妄計著性故不執第八為是我非我令彼集起心即得解脫由捨藏識不執為我故轉七識成平等智而得無我平等此我所說自心現量非世俗有我者所通也又不但離性非性而已即如如實際涅槃及種種意生身悉皆遠離無能證人無所證法故轉八識成大圓鏡智而得修修者平等此我所說自心現量非妄想有修有證者可通也此則以第一義觀世俗諦故世諦即是第一義心所謂於諦常自一於解常自二故知生不生在人而諦未甞有異也。

　　爾時大慧菩薩白佛言世尊如世尊所說菩薩摩訶薩當善語義云何為菩薩善語義云何為語云何為義佛告大慧諦聽諦聽善思念之當為汝說大慧白佛言善哉世尊唯然受教佛告大慧云何為語謂言字妄想和合依咽㗋唇舌齒齗頰輔因彼我言說妄想習氣計著生是名為語大慧云何為義謂離一切妄想相言說相是名為義大慧菩薩摩訶薩於如是義獨一靜處聞思修慧緣自覺了向涅槃城習氣身轉變已自覺境界觀地地中間勝進相是名菩薩摩訶薩善義。

　　前在因緣法中計頓生漸生故世尊謂其隨語生解不善語義隨說善語義以明之此在真俗二諦中計一生一不生甚為近理而世尊又非之則知語義尤難善故問如世尊所說菩薩當善語義不知作何等解名為善語義者又不知何者為語何者為義佛言所謂語者謂言字與妄想和合而成語此依咽喉唇舌等為緣妄想習氣種子為因而彼我相對談事談理言語於是乎生此妄想俗諦邊事也所謂義者謂離心緣相離言說相二相既離則言語道斷心行處滅此第一義真諦邊事也若諸菩薩欲依是義當獨居靜處以聞思修三慧反緣自覺漸向涅槃轉習氣身證入自覺境界觀察地地中間所有無明漸斷漸進至等覺已以勝進相入無間道頓斷生相無明入於妙覺是名菩薩能善義者此即前自性宗通得本住法也。

　　復次大慧善語義菩薩摩訶薩觀語與義非異非不異觀義與語亦復如是若語異義者則不因語辨義而以語入義如燈照色復次大慧不生不滅自性涅槃三乘一乘心自性等如緣言說義計著墮建立及誹謗見異建立異妄想如幻種種妄想現譬如種種幻凡愚眾生作異妄想非聖賢也。

　　若菩薩善語而復善義者但觀語義非異非不異此則語義兼善者也若謂語是語義是義決相異者則不因言語而辯義是則為異今因言語而入義如燈照物是因燈而照物矣菩薩以言語燈照離言境豈得言異哉故善語義者即世諦語言皆可入第一義若隨語生解即不生不滅自性涅槃三乘一乘八識三自性等若即之為有即是建立若取之為無即墮誹謗所以誹謗者由彼異於建立而起異妄想故也豈知如來所說一切世出世法悉皆如幻但有言說都無實義由彼種種妄想計著為有為無正如幻人作諸幻事種種變現而凡愚眾生作異妄想計著實有實無豈聖賢之謂乎若夫聖賢者生死涅槃同於昨夢智慧愚癡通為般若豈言說所能惑哉所謂善語義者為如此。

　　爾時世尊欲重宣此義而說偈言彼言說妄想建立於諸法以彼建立故死墮泥犁中陰中無有我陰非即是我不如彼妄想亦復非無我一切悉有性如凡愚妄想若如彼所見一切應見諦一切法無性淨穢悉無有不實如彼見亦非無所有。

　　此頌不善語義墮二種惡見也意謂世尊所說種種諸法皆是隨他意語與人解粘去縛而實不在言愚夫不知以種種言說妄想建立諸法不知法本離言非言說可得建立也以彼建立即隨彼流轉其墮泥犁無足怪者先德云記得元字脚在心入地獄如箭射況建立諸法乎其誹謗者作異建立妄想以反之如建立五陰者說陰中有我陰即是我彼則反之曰陰中無我陰非是我此雖不同建立妄想者計為有我殊不知亦非無我也是則建立有我者固非而計無我者亦未為是以有我者墮死常而無我者墮斷滅也且彼建立者妄謂一切悉有自性若果如彼所見則一切言說應皆是實如此則說火便應燒口談水自合濕衣今則不然則知言說非實有也彼誹謗者妄謂一切法皆無自性若果如彼見則應世出世間淨法穢法總歸於無皆成斷滅今則不然則知一切法亦非無所有也此皆不了諸法有非真有無非真無而妄計實有實無故總歸妄想若知有非真有對無言有無非真無對有言無即說有說無皆歸第一義諦斯則語義兼善者乎。

　　復次大慧智識相今當說若善分別智識相者汝及諸菩薩則能通達智識之相疾成阿耨多羅三藐三菩提大慧彼智有三種謂世間出世間出世間上上智云何世間智謂一切外道凡夫計著有無云何出世間智謂一切聲聞緣覺墮自共相希望計著云何出世間上上智謂諸佛菩薩觀無所有法見不生不滅離有無品如來地人法無我緣自得生。

　　逐言語而分別者是識忘言語而默契者是智故欲善語義應辯智識故為說智識相也智有三種謂世間出世間出世間上上智所謂世間智者即外道自然四智凡夫所計聰明詳察之智於世法中分貴賤定名分辯是非斷曲直定有無等是也此則以無智為智出世間智者即愚法聲聞八忍八智緣覺推因審因智由彼不了三界唯心於五陰法妄計實有生死可出涅槃可證者是也此則以愚為智出世間上上智者謂諸佛菩薩觀一切法悉無所有親見自性不生不滅離有無品不墮外道凡夫生滅之智入如來地證二無我不墮二乘法我未亡之智此智乃無師智自然智緣自得法生此三智者初則純分別智次則一分無分別智三則純無分別智也。

　　大慧彼生滅者是識不生滅者是智復次墮相無相及墮有無種種相因是識超有無相是智復次長養相是識非長養相是智。

　　前則隨他意語故總為智此則隨如來自意故以前二為識後一為智也世間凡夫皆用妄想意識分別總屬生滅此生滅者即是意識故謂之識若諸佛菩薩親見本來不生不滅已離分別意識故謂之智一切聲聞緣覺計生死為有相涅槃為無相於自共相計有無一異等四句皆以三毒六識為因而起者為識若諸佛菩薩觀一切法皆無所有生死涅槃同於昨夢者為智若世間外道計著冥初為主諦而以二十三法長養士夫者名識若諸佛菩薩四相俱空纖塵不立者名智也。

　　復次有三種相謂知生滅知自共相知不生不滅。

　　此顯如來上上智超凡夫二乘菩薩智實不離凡夫二乘菩薩智也謂達妄想自性空故知生滅唯其知生滅故不墮生滅達緣起自性空故知自共相唯其知自共相故不墮自共相希望計著達成自性空故知不生不滅唯其知不生不滅故不墮菩薩而直證如來地唯達此三者所以名上上智也。

　　復次無礙相是智境界種種礙相是識復次三事和合生方便相是識無事方便自性相是智復次得相是識不得相是智自得聖智境界不出不入故如水中月。

　　此顯上上智即凡夫二乘菩薩智而實超凡夫二乘菩薩智也以如來無境界相故見色聞聲不為聲色障礙名之為智若凡夫者則頭頭繫絆處處牽心故見不超色聽不出聲名之為識由二乘計無知業愛三緣和合而生五陰方便事名之為識如來直見自性不生不滅尚非生因之所生何有所作方便事名之為二乘菩薩有無明可斷有真如可得名之為識若如來則識陰都盡圓滿菩提歸無所得名之為智以如來以自得智所證境界雖不出凡夫二乘菩薩境界而亦不入凡夫二乘菩薩境界正如水中之月了無所著此智雖等一切智而一切智皆不能等是名無等等上上智也智識之相如此其可不詳辯乎。

　　爾時世尊欲重宣此義而說偈言採集業為識不採集為智觀察一切法通達無所有逮得自在力是則名為慧縛境界為心覺想生為智無所有及勝慧則從是生心意及與識遠離思惟想得無思想法佛子非聲聞寂靜勝進忍如來清淨智生於善勝義所行悉遠離我有三種智聖開發真實於彼想思惟悉攝受諸性二乘不相應智離諸所有計著於自性從諸聲聞生超度諸心量如來智清淨。

　　此頌轉識成智也葢自覺聖智不離心識紛飛之處只在採集不採集間以分智識故曰採集種種業者為含藏識若不採集種種業轉名大圓鏡智矣然採集業種者雖係第八而能廣採集者是七識造種種業者是六識取種種塵者是前五識總不離藏識轉變故但舉第八已該餘七若不集諸業空諸所有則一識轉而餘識亦盡轉矣故自資糧位中觀察一切諸法從自心現外性非性得入初地爾時轉第六識為妙觀察智前五為成所作智通達無所有境界於諸境相不生取著至於八地則轉七識為平等性智得心自在名勝慧地然所以名心名智名慧者以前五識隨其五塵對至即現而為境界所縛不得自由名之為心由第六識不了諸法唯自心現生諸覺想於諸境界計染計淨名為智識故自初地轉前六識名無所有至八地轉第七識名勝慧也若夫第八名勝慧者以轉第七識為平等智不執第八為自內我捨藏識名遠離心意意識思惟想心而得無思想法證無生法忍此是菩薩所證境界非二乘可及故名勝慧由此勝慧勝進不已證寂滅忍爾時轉第八識為大圓鏡智此即如來最勝清淨智也至此即證勝義諦中真勝義性異熟識中種種微細行相亦皆遠離若得此最勝智即十地菩薩尚不能測況餘菩薩及二乘乎是故言我有三種智所謂知生滅知自共相知不生不滅唯我具此三智於彼外道二乘思惟想法及彼所取種種諸性一一皆與開發真實第一諦然此智離諸所有不與二乘相應以彼二乘計著種種自性實有生死可出涅槃可證雖曰無相而實未離相以不能超越自心現量故唯如來智了達諸法唯自心現一無所有故能超越心量不為心量所縛此如來智所以獨名清淨以超越外道二乘而又能化導外道二乘故也。

　　復次大慧外道有九種轉變論外道轉變見生所謂形處轉變相轉變因轉變成轉變見轉變性轉變緣分明轉變所作分明轉變事轉變大慧是名九種轉變見一切外道因是起有無生轉變論。

　　辨智識後繼之九種轉變者何以一切法皆從諸識熏變展轉相因而起外道不知妄生九種轉變論此即數論師所計二十五諦也分為九位就其中二十三諦自有七位一覺二我慢三五唯量四五大五五知根六五作業根七心平等根兼其初後初為冥諦後為神我共為九位一計冥初自性是第一諦是本性故無變異謂本性能生大等二十三法故名本不從他生故非變異二計大等亦本變謂大我慢五唯此七亦本亦變大從本性生故變異能生我慢故為本慢從大生故變異能生五唯故為本五唯從慢生故變異能生五大故為本三十六但變異謂五大五知根五作業根心平等根但從他生故唯變異不能生他故不名本四知者非本變謂我知為體故不從他生亦不能生他故非本非變此中形處轉變者是總舉根身器界有轉變也相轉變者謂二十三法各別相狀也因轉變者謂謂埵剌闍答摩三德為因而生諸法也成轉變者謂三德成此而復成彼也見轉變者見即是覺謂能生我知也性轉變者性即冥性能轉生二十三法者也緣轉變者緣即五唯謂能一一分明轉生五大也所作分明轉變者所作即十一根謂五大一一分明能轉生十一根也事轉變者即指二十三事皆能轉變也由此二十五諦分為九位轉變相生故名九種轉變見世世相承一切外道因此九種轉變而起有無二見此數論師為一切外道之首而且混亂諸識展轉因為害尤甚故獨舉之也。

　　云何形處轉變謂形處異見譬如金變作諸器物則有種種形處顯現非金性變一切性變亦復如是或有外道作如是妄想乃至事變妄想彼非如非異妄想故如是一切性轉變當知如乳酪酒果等熟外道轉變妄想彼亦無有轉變若有若無自心現外性非性大慧如是凡愚眾生自妄想修習生大慧無有法若生若滅如見幻夢色生。

　　所謂形處轉變者謂外道於諸法形處起種種異見復自喻云如金作種種器形狀雖變而金性不變則一切法形處雖見有變壞而冥性不變此即所計一分常一分無常論也或有外道作如是形處分別乃至若見若性若因若成若見若緣若所作若事種種轉變妄想彼亦自謂非如非異不知但是妄想所計半生半滅之論耳非我所說真如隨緣不變不變隨緣為非如非異而喻之以金莊嚴具也然彼所計一切性轉變者正如乳之成酪米之成酒華之成果漸漸成熟謂之轉變耳非展轉相因也且彼計云世間生有二種一者轉變生二者非轉變生轉變生者如乳中生酪非轉變生者如父生子此從轉變生處計為有也又云無間自之散壞如乳酪酒果轉變中間不可見無常毀壞一切性此從轉變滅處計為無也世尊斷之曰彼外道雖從轉變生滅處計有計無彼實無有轉變若有若無以一切法皆自心現外性非性故如是計度皆是凡愚眾生用自妄想習氣生起實無一法若生若滅如因幻夢所見諸色如石女兒說有生死。

　　爾時世尊欲重宣此義而說偈言形處時轉變四大種諸根中陰漸次生妄想非明智最勝於緣起非如彼妄想然世間緣起如乾闥婆城。

　　此形處轉變初以四唯生四大次以四大生十一根此在中陰父母胎中漸次轉變如此總之皆是愚夫妄想所計非明智也若如來具最勝智觀形處及事等法皆從無知業愛為緣而生陰入界處悉無自性非如彼妄想所計實有冥初自性為主而轉變種種諸法也然我所說世間諸法皆從緣起如乾闥婆城於虗空中種種莊嚴非有實法豈可定執為有為無由彼外道不了如幻故外九種轉變論不可語於最勝之門也。

楞伽阿䟦多羅寶經合轍卷第五


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第六

　　明　二楞庵釋　通潤　述

　　爾時大慧菩薩復白佛言世尊唯願為說一切法相續義解脫義若善分別一切法相續不相續相我及諸菩薩善解一切相續巧方便不墮如所說義計著相續善於一切諸法相續不相續相及離言說文字妄想覺遊行一切諸佛剎土無量大眾力自在通總持之印種種變化光明照曜覺慧善入十無盡句無方便行猶如日月摩尼四大於一切地離自妄想相見見一切法如幻夢等入佛地身於一切眾生界隨其所應而為說法而引導之悉令安住一切諸法如夢幻等離有無品及生滅妄想異言說義其身轉勝佛告大慧善哉善哉諦聽諦聽善思念之當為汝說大慧白佛言唯然受教。

　　此承前章不生不滅三乘一乘性自性等如緣言說計著墮建立及誹謗見而問也意謂不生不滅等尋常以此為解脫不相續義今言計著便墮二見亦成相續斯則世出世法皆有相續不相續義敢問一切法云何是相續義云何是不相續解脫義若善解相續方便則不隨語生解墮相續中若善於一切諸法相續中得不相續相及離言說相離妄想覺得自覺聖智普入一切諸佛國土得十力八自在六通總持之印及得三種意生身光明照曜遍一切處由此覺慧善入十無盡願自度度他得無功用行如日月之普照摩尼之普現四大之普生住於諸地以金剛如幻甚深智慧離自妄想見普見一切諸法悉如夢幻入於佛地得妙覺身於一切眾生界隨機說法悉令眾生安住如幻三昧不著有無生滅妄想異言說義令彼皆得最勝法身是為真解脫也。

　　佛告大慧無量一切諸法如所說義計著相續所謂相計著相續緣計著相續性非性計著相續生不生妄想計著相續滅不滅妄想計著相續乘非乘妄想計著相續有為無為妄想計著相續地地自相妄想計著相續自妄想無間妄想計著相續有無品外道依妄想計著相續三乘一乘無間妄想計著相續復次大慧此及餘凡愚眾生自妄想相相續以此相續故凡愚妄想如蠶作繭以妄想絲自纏纏他有無相續相計著。

　　世尊總將前文所說世出世法拈作一處與他發明意謂不但粘著世法名相續即出世法粘著一絲毫亦是相續故曰無量一切諸法如所說義計著相續所謂無量一切法者即相性以至三乘一乘是也言相者即五陰自共相此五陰相不知是為計著一合相者說如言計著以為實有而起相續緣者即十二因緣以十二因緣不知是為計著自然者說而如言計著以為實有而起相續性非性者性即是有自性非性即是無自性也不知對執無自性者說有自性執有自性者說無自性皆是破著之語如言計著實有而起相續不知本無生滅對生而說不生對滅而說不滅本無非乘對三乘而說非乘本無無為對有為而說無為本無階級對初地而說二地本無妄想對凡夫而說妄想無間本離有無為外道依對外道而說依有依無本無三乘一乘五無間性而對機說五無間性不知皆是一時方便破著之語本非實事而愚者不知計著實有而起相續豈知法執不忘如言取義是執藥而成病哉此即吾內教弟子及餘外道凡夫於一切法計著實有而起相續如蠶作繭既已自縛亦且縛人未能出離有無二見即分段生死尚不得解脫況得法解脫乎。

　　復次大慧彼中亦無相續不相續相見一切法寂靜妄想不生故菩薩摩訶薩見一切法寂靜復次大慧覺外性非性自心現相無所有隨順觀察自心現量有無一切性無相見相續寂靜故於一切法無相續不相續相復次大慧彼中無有若縛若解餘墮不如實覺知有縛有解所以者何謂於一切法有無有無眾生可得故。

　　此轉釋計著世出世法皆名相續者以此中纖塵不立故也夫相續計著者固相續也不相續計著者亦相續也所以然者以彼真如法中本來寂滅本無相續不相續相皆是自身取著若能親見一切法本來寂靜則相續不相續二種妄想當處寂滅亦不可得此非凡愚二乘所證境界唯是法身菩薩證平等法性者既無凡情亦無聖解但見一切法本來寂靜而已然物象森羅何以見其寂靜以彼覺外性非性皆從自心頭現如鏡現像本無所有隨順觀察自心現量有無一切法悉無有相故見相續法本來寂靜唯其本來寂靜故於一切法若相若緣若性非性生不生乃至三乘一乘皆不生取著當處寂滅更無相續不相續相既無相續不相續法亦無若縛若解之人故曰彼中無有若縛若解以彼真實覺知自心現量見一切法寂靜得真解脫故不見有法亦不見有人也若餘二乘愚夫墮不如實覺者以所知心測度如來境界謂如是相續者為縛如是不相續者為解既有相續不相續之法即有若縛若解之人故見有縛有解者即非真見本來寂靜矣所以者何謂於一切有無法中不見有眾生為有法所縛亦不見有眾生為無法所解以無法相可得故亦無眾生相可得也。

　　復次大慧愚夫有三相續謂貪恚癡及愛未來有喜愛俱以此相續故有趣相續彼相續者續五趣大慧相續斷者無有相續不相續相。

　　由前十一種相續為所知障感變易生死已由此三種相續為煩惱障故感分段生死也言貪恚癡者即發潤二種無明也由過去發業無明與現在潤生無明愛未來有故流愛為種而與貪喜俱生由是二種無明為因相續不斷遂感諸趣補特迦羅故有生死相續若斷此三相續則三界分段生死永斷而成不相續矣。

　　復次大慧三和合緣作方便計著識相續無間生方便計著則有相續三和合緣識斷此三解脫一切相續不生。

　　此總結我法二種相續不相續相皆由七識斷不斷也由第七識具三種緣一根本緣二作意緣三種子緣由此三緣和合方便計著或由內以傳外或由外以傳內相續無間之識由此而生諸識因之亦次第而起唯其方便或內或外原無定所唯其計著或染或淨執取不忘由此方便計著則有深密繫縛相續不斷若三緣斷得入大乘空無相無願三解脫門豈但愚夫三相續不生即前十一相續俱不生不但相續相無自而生即不相續相亦無自而生矣。

　　爾時世尊欲重宣此義而說偈言不真實妄想是說相續相若知彼真實相續網則斷於諸性無知隨言說攝受譬如彼蠶虫結網而自纏愚夫妄想縛相續不觀察。

　　不達真如實際本無相續不相續相但有纖毫䊀著即不相續亦成相續矣若知真如實際則見一切法本來寂靜則相續者皆成不相續矣若內教弟子迷於諸法不知外性非性法法不相知法法不相到本無纏縛由彼隨言取義種種不捨如蠶結網而自纏縛此所知障不得解脫固由不善觀察也一切愚夫為貪恚癡所縛出生入死輪轉不息亦復如是此煩惱障不得解脫亦由不善觀察也故知煩惱所知原不障人但人不善觀察遂成障耳。

　　大慧復白佛言如世尊所說以彼彼妄想妄想彼彼性非有彼自性但妄想自性耳大慧白佛言世尊若但妄想自性非性自性相待者非為世尊如是說煩惱清淨無性過耶一切法妄想自性非性故佛告大慧如是如是如汝所說大慧非如愚夫性自性妄想真實此妄想自性非有性自性相然大慧如聖智有性自性聖知聖見聖慧眼如是性自性知。

　　此承上章生與不生滅與不滅三乘一乘悉無自性皆屬妄想故興難云若世尊所說以種種分別分別種種法性非彼諸法實有自性但虗妄分別實有自性耳若謂但有妄想自性非有諸法自性相待而起者則諸法絕無自性矣果若世尊所說豈不犯煩惱染汙法與涅槃清淨法總皆無性而成斷滅過乎所以者何以世尊說一切法但是妄想分別無實性故如來即印之曰若果如所說則成斷滅矣然我所說諸法無性不同愚夫虗妄計著諸法實有自性故指彼所計者但妄想自性非謂諸法實有性自性故說諸法無性耳然不可以諸法無性而并疑清淨涅槃悉皆無性而計為斷滅也以妄想雖空聖智實有故唯具聖智者知一切法有性自性以依佛知佛見佛之慧眼得見清淨本然之體如是性自性知豈同愚夫妄想知見莽莽蕩蕩墮於斷滅哉故唯識頌云由彼彼徧計徧計種種物此徧計所執自性無所有依他起自性分別緣所生圓成實於彼常遠離前性後又遠離前所執我法性此諸法勝義亦即是真如常如其性故非有性可得觀此則知徧計本空圓成實有豈豁達莽蕩之謂乎。

　　大慧白佛言若使如聖以聖知聖見聖慧眼非天眼非肉眼性自性如是知非如愚夫妄想世尊云何愚夫離是妄想不覺聖性事故世尊彼亦非顛倒非不顛倒所以者何謂不覺聖事性自性故不見離有無相故世尊聖亦不如是見如事妄想不以自相境界為境界故世尊彼亦性自性相妄想自性如是現不說因無因故謂墮性相見故(唐云聖亦不如凡所分別如是得故非自所行境界相故彼亦見有諸法性相如妄執性而顯現故不說有因及無因故墮於諸法性相見故)異境界非如彼等如是無窮過世尊不覺性自性相故(魏云餘人見境不如是見如是說者有無窮過何以故以不覺知所有法相無自體故)。

　　甚矣有無二見之難出也上既難世尊墮無見此復牒定世尊之語而難其墮有見也故曰若使如來果說妄想之外有性自性是佛見佛見佛慧眼所知非凡夫肉眼諸天天眼愚夫妄想所知則知妄想卜度不能親見自性明矣云何愚夫離是妄想者應得見性何故不覺聖性事然前文云諸聖離顛倒不顛倒是故惑亂常彼愚夫者亦在非倒非不倒之間何故不覺聖性謂彼所知未空不覺聖人境界如實法體故執有執無不見離有無相故然聖人亦有分別但不同彼愚夫妄想分別作如是見耳以愚夫見色為實色見空為斷空取為實事彼聖人者見色非色見空非空分別一切法不起分別想故雖同凡夫見色聞聲入共相境皆是自相境界由彼不以自相境界為妄想境界故然彼聖人見有諸法性自性亦如凡夫妄想自性見有諸法自性如是現無異但聖人不說有因而執之為有不說無因而執之為無若使說有說無即墮諸法性相見故其餘凡夫異此境界不如聖人所見而計有計無遂有無窮過失耳何以故以彼有妄想分別不覺性自性故已上辯定凡情聖解不侔如此。

　　世尊亦非妄想自性因性自性相(魏云亦非分別有法體相)彼云何妄想非妄想如實知妄想世尊妄想異自性相異世尊不相似因妄想自性相彼云何各各不妄想愚夫不如實知(唐云諸法性相不因分別云何而言以分別故而有諸法諸法相異妄想相異云何諸法而有分別復以何故凡愚分別不如是實有矣)。

　　聖智所知境界既非妄想所知亦非妄想自性為因而有性自性相明矣何故聖智見有法體亦如凡夫妄想如是現彼聖人云何以妄想分別非妄想之法體豈聖知聖見聖慧眼如實知性自性者亦有妄想耶若謂妄想異自性相異以妄想有分別諸法無分別則彼因此因兩不相似如眼與耳兩不相關則應凡聖所見了無差別云何聖智分別種種法體而言各各不妄想得如實知性自性愚夫各各分別而言不知實有性自性者何哉在聖智分別則有性自性在凡愚分別即不知有性自性豈妄想性自性亦有異耶。

　　然為眾生離妄想故說如妄想相不如實有世尊何故遮眾生有無有見事自性計著聖智所行境界墮有見說空法非性而說聖智自性事(唐云令眾生捨分別說如分別所見法相無如是法何故令眾生離有無見所執著法而復執著聖智境界墮於有見何以故不說寂靜空無之法而說聖智自性事故)。

　　然世尊欲令眾生捨妄想故作如是說如妄想相不如實有既稱曰如便同鏡像水月豈可執為實有故此是世尊欲遮眾生有無二見及離事自性計著也世尊何故遮有無二見及離事自性計著何得又說性自性如是知而於聖智所行境界反生計著而反墮有見耶所謂聖智墮有見者非同愚夫執著事相之有也且世尊既說但妄想自性非有性自性則諸法皆空悉無自性而又說聖智自性事則諸法依然是有即謂世尊墮有見不亦宜乎。

　　佛告大慧非我說空法非性亦不墮有見說聖智自性事然為令眾生離恐怖句故眾生無始以來計著性自性相聖智事自性計著相見說空法大慧我不說性自性相大慧但我住自得如實空法離惑亂相見離自心現性非性見得三解脫如實印所印於性自性得緣自覺觀察住離有無事見相。

　　大慧兩疑甚細意謂世尊說非有性自性但妄想自性則是墮於無矣又說聖知聖見聖慧眼於是性自性知復墮於有有無二見宛然具在故不得不問世尊告之曰非我說非有性自性而墮於空亦非我說聖知聖見聖慧眼見性自性而墮於有所以說聖智性自性事是實有者為令眾生離恐怖句故以眾生聞說空法遂生恐怖故說聖智自性事令彼不墮於斷滅而入乎真如權也所以說非有性自性空法者為眾生無始已來計著性自性相實有法體可得計著聖智相謂如來實有自相境界可得總之不離乎相見故我說空法者令其捨有相而歸真空亦權也則知我說有性自性與無性自性皆權我實不說性自性相也但我親證如實空法離惑亂相見故不墮有離自心現性非性見故不墮無以離此二見得空無相無願三解脫門此即真如實際空印所印即以此印於性自性真如體中緣得自覺觀察住是以自性緣自性以如如契如如不由妄想分別故能遠離有無事見所謂若有若無有是二悉俱離故我不說性自性相者以此。

　　復次大慧一切法不生者菩薩摩訶薩不應立是宗所以者何謂宗一切性非性故及彼因生相故說一切法不生宗彼宗則壞彼宗一切法不生彼宗壞者以宗有待而生故又彼宗不生入一切法故不壞相不生故立一切不生宗者彼說則壞大慧有無不生宗彼宗入一切性有無相不可得大慧若使彼宗不生一切性不生而立宗如是彼宗壞以有無性相不生故不應立宗五分論多過故展轉因異相故及為作故不應立宗分謂一切法不生如是一切法空如是一切法離自性不應立宗大慧然菩薩摩訶薩說一切法如幻夢現不現相故及見覺過故當說一切法如幻夢性除為愚夫離恐怖故大慧愚夫墮有無見莫令彼恐怖遠離摩訶衍。

　　前計如如為無為有故世尊有無雙遣復恐認此有無不生處為宗極而立宗故問及之意謂不但於性自性上計有計無墮妄想即使不墮有無而於離有離無處認為不生而立宗亦墮妄想自性故曰一切法不生不應立宗所以不應立宗者以立此宗是顯一切法本來無有故若謂一切性本來無有則是同乎龜毛兔角云何而立不生宗耶不知纔立不生早是生也故曰及彼因生相故故立不生宗者即是自壞彼宗矣所以立此宗而自壞者以纔立不生即有生相對待而起故先德曰無生終不住萬象徒流布若作無生解還被無生錮又一切法不出色心二種皆以生滅為宗壞不壞相展轉相因而生今立不生宗入一切法而以不壞之因成不生之宗則墮於死常亦是自壞彼宗又一切法不出有無二種今有無二法既皆不生則此有無不生之宗入一切有無法中則有相無相皆不可得墮於斷滅亦是自壞彼宗以有無二法性相俱不生故既無有法則無宗依不生之宗從何建立故總結云若謂有無二法俱不生而立不生宗則無有法為宗依既無宗依則宗不成宗因不成因喻不成喻而合結皆不成則五分悉皆犯過故不應立宗若立不壞因成立不生宗又與自宗展轉因相異宗中亦犯自教相違過若謂一切性非性而立不生宗則墮生相為作故宗中亦犯自語相違過由一立宗而犯此多過故不生宗不應立也若一切法不生宗既不應立則一切法空無自性皆不應立宗以犯過皆同也其可立者一切法非有非無為宗現不現相為因同喻如幻夢以有見覺習氣者則現無見覺習氣者則不現故故大慧最初讚佛偈中便立非有非無宗為一經之旨故曰一切法如幻遠離於心識智不得有無遠離於斷常世間恒如夢智不得有無也若一定不生則犯種種過矣除為愚夫怖空彼立一切法從有生從無生自生他生共生無因生者不得已而假立不生斷彼生見不令彼恐怖遠離大乘空門耳非若外道執一切法確然不生成斷滅論也我故曰立不生宗者如佳兵不得已而用之可耳不可以為常也。

　　爾時世尊欲重宣此義而說偈言無自性無說無事無相續彼愚夫妄想如死屍惡覺一切法不生非彼外道宗至竟無所生性緣所成就一切法不生慧者不作想彼宗因生故覺者悉除滅譬如翳目視妄見垂髮相計著性亦然愚夫邪妄想施設於三有無有事自性施設事自性思惟起妄想相事設言教意亂極震掉佛子能超出遠離諸妄想非水水相受斯從渴愛生愚夫如是惑聖見則不然聖人見清淨三脫三昧生遠離於生死遊行無所畏修行無所有亦無性非性性非性平等從是生聖果云何性非性云何為平等謂彼心不知內外極漂動若能壞彼者心則平等見。

　　上說一切法不生不應立宗者一則恐自墮過一則恐人揀過故不應立復恐與外道宗相符墮相符極成過故於頌中復揀之言我尋常說一切法不生即是無自性無自性即無言說無言說即無事無事即無相續則此不生宗者是自性宗通法無門不入無義不通者也而彼愚夫不達此義以妄想心建立諸法斷滅為不生宗如死屍然謂與聖教相符竝行不悖此真惡見所噬無智妄稱一切智說也豈知我所說一切法不生者以彼妄想因緣所成就法究竟本無所生以無作者為能生故此不生宗正破外道斷滅不生之論彼外道者敢謂與聖教相符哉故我立不生者皆是一時破執之語非確定法不可以為常而立宗也有智慧者不當作如是想以清淨覺心不容建立若立不生便成生法亦在彼彼妄想中收矣故有智慧覺者當除滅此見不應作是想也正如目中有翳妄見垂髮所謂以彼彼妄想妄想彼彼性者亦如翳目見垂髮也故知三有唯是假名施設無有實體而施設為實有自性者皆是妄想計度分別而起種種言說此相實有此事實無萬法森然心識狂亂震動掉舉無時得寧孰謂一切法真斷滅不生乎佛子所以能超出三界者正謂離諸彼彼妄想不妄想彼彼性如清明眼見晴明空而已故即不生處亦不當立不生宗也然此愚夫於不實處計為實有於無生處計為斷滅正如渴鹿逐𦦨於非水處妄見水相此由渴極生愛妄謂是水豈真有耶愚夫震掉亦復如是若聖人具聖知聖見聖慧眼者則不然離惑亂相所見清淨得三解脫遠離生死雖遊行三界不起恐怖以彼修行無相之境不見有一法當情故有無俱離性自平等從是而入初地便生聖果矣且本是一法云何凡夫見有見無業果相續云何聖人一切平等遂生聖果謂彼愚夫不了三界內外諸法從自心現本來寂靜而於內身外境妄生計著極其震掉墮於二見故妄見輪轉若能壞彼種種分別知見一念不生萬法俱寂是則所見無有二相悉皆平等誰為有無誰為不生哉。

　　爾時大慧菩薩白佛言世尊如世尊說如攀緣事智慧不得是施設量建立施量所攝受非性攝受亦非性以無攝故智則不生唯施設名耳云何世尊為不覺性自相共相異不異故智不得耶為自相共相種種性自性相隱蔽故智不得耶為山巖石壁地水火風障故智不得耶為極遠極近故智不得耶為老小盲冥諸根不具故智不得耶世尊若不覺自共相異不異智不得者不應說智應說無智以有事不得故若復種種自共相性自性相隱蔽故智不得者彼亦無智非是智世尊有爾災故智生非無性會爾炎故名為智若山巖石壁地水火風極遠極近老小盲冥諸根不具智不得者此亦非智應是無智以有事不可得故。

　　前執如如為有此執聖智為無也故牒前起難故曰如佛所說諸妄想境是彼彼妄想建立施設非聖知聖見聖慧眼者所得境界然有所取之境方有能取之心若無能取所取亦無能所既無智從何起則知聖人所證智慧亦假施設豈真有哉若使真有智慧而不得境相者何故為智全然是無知覺性故不能知自共相是有無異不異常無常耶為是五陰自相共相及七種性自性相隱蔽而智不能知耶為是外境山巖石壁地水風火種種壅塞而智不能知耶為是極遠極近目力難到而智不能知耶抑為老小盲冥不能悉知諸根不具本無能知均為智不達境而智不能知耶若不覺陰界入處自相共相常無常異不異名不得者不應說智應說無智以有境相而不知渾然同乎上木瓦石此心不照境故若復自相共相及七種性自性相隱覆障蔽名不得者彼亦無智非是智世尊有所知之境而彼能知之智生非無能知之性會合所知之境而得名為智者此境不會心亦非智也若謂山巖石壁障蔽處而智不透徹極遠極近處而目力不到老小盲冥諸根不具而智不滿足均之不可名智以有事而不得故所貴乎智者為能分別前境也若以不得前境為智誠所未諭此大慧正恐世人但知有分別者為智不知無分別者為智但以對境生心為智不知對境無心為智故作斯難。

　　佛告大慧不如是無智應是智非非智我不如是隱覆說攀緣事智慧不得是施設量建立覺自心現量有無有外性非性知而事不得不得故智於爾災不生順三解脫智亦不得非妄想者無始性非性虗偽習智作如是知是知彼不知故於外事處所性相無性妄想不斷自心量建立說我我所相攝受計著不覺自心現量於智爾炎而起妄想妄想故外性非性觀察不得依於斷見。

　　大慧以不分別所說者為非智以分別前境為智故世尊斥之曰不如是言汝所說與我所說不同也汝以有分別智為智無分別智為非智我以無分別智應是智非非智然我所說攀緣事智慧不得是施設量建立者皆是顯了之談非是半明半暗隱密之說胡為不解如此由我覺了自心現量有法無法皆無自性故雖以聖知聖見聖慧眼了一切法不見有一法可得以無境界可得故智於所知之境不生取著即能隨順入三解脫門而無智可得故我以不取境界為智非如妄想凡夫從無始來以虗偽習智於一切法計有著無而作如是分別者為知如是而知彼實不知所以不知者由彼唯於外事境界自相共相有性無性妄生分別相續不斷於自心現量處種種建立本無我而建立為我本無我所而建立我所本無能取所取而計著能取所取而起常見所以名是知彼不知也復有不覺自心現量不知本來空寂內起能知之智外會所知之境而起分別由分別故不達外性非性妄謂有已還無即有觀察終不可得而起斷見所以名是知彼不知也故肇公云妄智有知有所不知真智無知無所不知。

　　爾時世尊欲重宣此義而說偈言有諸攀緣事智慧不觀察此無智非智是妄想者說無不異相性智慧不觀察障礙及遠近是名為邪智老小諸根冥而智慧不生而實有爾炎是亦說邪智。

　　諸攀緣事智慧不得者此正心境兩忘無分別智也而反以無分別智為非智乃是妄想習智者作如是說耳以彼但知有分別者為智而不知無分別者為智也彼謂自相共相異不異不能觀察山壁障礙極遠極近不能觀察皆是逐物之邪智非轉物之正智也又諸老小盲冥諸根不具無能知之智知所知之境者亦是邪智非正智也若正智者根境不涉豈石壁遠近老小盲冥所能障隔哉。

　　復次大慧愚癡凡夫無始虗偽惡邪妄想之所迴轉迴轉時自宗及說通不善了知著自心現外性相故著方便說於自宗四句清淨通相不善分別。

　　此結責大慧為有無二見纏繞皆由不達宗說二通故再告之曰以上計如如為有計聖智為無皆是愚癡凡夫為無始虗偽習智惡邪妄想所轉而不能轉彼妄想者皆由不善了知二通故也由不了知自性宗通不知外性非性而為外境所轉由不了知說通著方便說隨語生解故於自宗離四句百非清淨通相不善分別宜乎以無分別者為非智而以有分別者為智也。

　　大慧白佛言誠如尊教唯願世尊為我分別說通及宗通我乃餘菩薩摩訶薩善於二通來世凡夫聲聞緣覺不得其短佛告大慧善哉善哉諦聽諦聽善思念之當為汝說大慧白佛言唯然受教佛告大慧三世如來有二種法通謂說通及自宗通說通者謂隨眾生心之所念為說種種眾具契經是名說通自宗通者謂修行者離自心現種種妄想謂不墮一異俱不俱品超度一切心意意識自覺聖境離因成見性一切外道聲聞緣覺墮二邊者所不能知我說是名自宗通法大慧是名自宗通及說通相汝及餘菩薩摩訶薩應當修學爾時世尊欲重宣此義而說偈言我謂二種通宗通及言說說者授童蒙宗為修行者。

　　此因世尊之責而重請二通也古德云學者雖多無一悟過在尋他舌頭路欲得忘言泯蹤跡努力殷勤空裏步故在舌頭路邊尋頭討腦者皆不善二通者也善二通者默默自知決不肯向口角邊搜人短處故曰善於二通不得其短世尊告之曰所謂說通者謂隨他意而說十善四諦十二因緣乃至六度萬行種種契理契機之教而能因教以照自心者為說通若說空著空說有著有者是落文字窠臼中者安得名說通乎所謂自宗通者謂真修之人離自心所現種種妄想不落外道小乘有無四句者空遍計也超度一切心意意入自覺聖智境界者轉八識而成四智也離因緣所成見相二分者空依他而證圓成也果能如是即三世諸佛不能知豈外道二乘所能知乎抑唯自知故無所不知謂之自宗通耳若一念纔生則千里萬里安得謂之自通乎故知為初機開童蒙之茅塞假以言說通之若真修之士令其斷言語息思想親見本來而已故宗鏡云仰羣經之大旨直見自心遵諸聖之微言頓開寶藏去彼依通之見袪其邪執之情深信正宗令知月不在指回光返照使見性不狥文唯證相應斯為本意。

　　爾時大慧菩薩白佛言世尊如世尊一時說言世間諸論種種辨說慎勿親近若習近者攝受貪欲不攝受法世尊何故作如是說佛告大慧世間言論種種句味因緣譬喻採集莊嚴誘引誑惑愚癡凡夫不入真實自通不覺一切法妄想顛倒墮於二邊凡愚癡惑而自破壞諸趣相續不得解脫不能覺知自心現量不離外性自性妄想計著是故世間言論種種辨說不脫生老病死憂悲苦惱誑惑迷亂。

　　既云授通說童蒙是則言語文字決不可免何故世尊又誡內教弟子不許習近世論若習近者但取貪愛不取真實法味佛言世間言論採集種種文句種種義味種種因緣種種譬喻出言華美文字尖新說得訶漉漉地誑惑凡愚不如法說不如義說於真實自通了無交涉不能得入由不入自通而於說通亦不能了不覺一切法皆是方便接引之辭以妄想心生顛倒見計無計有墮於二邊由愚癡故破壞佛法墜墮三途不得解脫究其所以皆由不達一切諸法從自心現又不達外性非性而於外性自性執為實有此皆習近世論不入自通之故是故世間言論雖有種種辯說不能使人出離生死憂苦但能誑惑愚夫心識迷亂吾故曰不攝受真法也。

　　大慧釋提桓因廣解眾論自造聲論彼世論者有一弟子持龍形像詣釋天宮建立論宗要壞帝釋千輻之輪隨我不如斷一一頭以謝所屈作是要已即以釋法摧伏帝釋釋負隨處即壞其車還來人間如是大慧世間言論因譬莊嚴乃至畜生亦能以種種句味惑彼諸天及阿修羅著生滅見而況於人是故大慧世間言論應當遠離以能招致苦生因故慎勿習近大慧世論者惟說身覺境界而已大慧彼世論者乃有百千但於後時後五百年當破壞結集惡覺因見盛故惡弟子受如是大慧世論破壞結集種種句味因譬莊嚴說外道事著自因緣無有自通大慧彼諸外道無自通論於餘世論廣說無量百千事門無有自通亦不自知愚癡世論。

　　此出世論之過也言帝釋廣解眾論復自造聲論有世論弟子現龍形像往詣釋宮建立所習世論宗旨作是誓言我共汝論汝義負墮我當壞汝千輻之輪以顯我勝我義負墮我當與汝節節支解以謝所屈作是誓已即以帝釋所造聲論摧伏帝釋帝釋負墮即壞其車旋復龍形還來人間如是世論因譬莊嚴其言有理其事有據即使畜生亦能以此種種文句義味迷惑諸天破壞修羅生滅二見何況於人有不為其誑惑迷亂者哉是故世論應當遠離以能招致未來生苦之因豈可習近之哉所以招致苦因者以彼但說此身見聞覺知虗妄境界而已不知自心所現外性非性也彼世論者不止一種乃有百千此等在於後五百年鬬諍堅固之時各立宗旨各分部黨破壞正法由彼惡覺熾盛各執己因各持己見以標宗旨諸惡弟子受持彼法遞遞相承為傳家寶如是世論破壞結集雖以種種句味因譬莊嚴其所說者皆外道事執著自己有無因緣生一切法起種種論總不出乎身覺境界至於自性宗通不屬見聞覺知不屬因緣不屬身見又何能知之哉然彼外道既無自通縱說無量百千法門但說目前知覺運動者為主宰色色現成為我受用更不向自己脚跟下推窮實際無有自通終身習之而不知其非如來說為可憐愍者此也。

　　爾時大慧白佛言世尊若外道世論種種句味因譬莊嚴無有自通自事計著者世尊亦說世論為種種異方諸來會眾天人阿修羅廣說無量種種句味亦非自通耶亦入一切外道智慧言說教耶佛告大慧我不說世論亦無來去唯說不來不去大慧來者趣聚會生去者散壞不來不去者是不生不滅我所說不墮世論妄想數中所以者何謂不計著外性非性自心現處二邊妄想所不能轉相境非性覺自心現則自心現妄想不生妄想不生者空無相無作入三脫門名為解脫。

　　大慧復問世論無有自通慎勿習近然世尊亦為諸來會眾天龍八部廣說種種句味亦非自通亦入外道智慧言說之數耶佛言我為異方諸來會眾雖說種種句味不說世論以彼所說者有來去法我所說者不來不去法來者緣會而生去者緣散則滅若不來不去即不生不滅我所說者是不生滅法故不墮於世論妄想數中也何以故彼唯不覺自心現不達外性非性於外境界妄想分別計有計無為二見所轉故有來去我不計著外性非性覺自心現有無妄想所不能轉由達外性非性覺自心現故妄想不生由妄想不生能入三解脫門名為解脫由證解脫故不來不去也。

　　大慧我念一時於一處住有世論婆羅門來詣我所不請空閑便問我言瞿曇一切所作耶我時答言婆羅門一切所作是初世論彼復問言一切非所作耶我復報言一切非所作是第二世論彼復問言一切常耶一切無常耶一切生耶一切不生耶我時報言是六世論大慧彼復問我言一切一耶一切異耶一切俱耶一切不俱耶一切種種受生現耶我時報言是十一世論大慧彼復問言一切無記耶一切記耶有我耶無我耶有此世耶無此世耶有他世耶無他世耶有解脫耶無解脫耶一切剎那耶一切不剎那耶虗空耶非數滅耶涅槃耶瞿曇作耶非作耶有中陰耶無中陰耶大慧我時報言如是說者悉是世論非我所說是汝世論我唯說無始虗妄想習氣種種諸惡三有之因不能覺知自心現量而生妄想攀緣外性如外道法我諸根義三合知生我不如是婆羅門我不說因不說無因惟說妄想攝所攝性施設緣起非汝及餘墮受我見相續者所能覺知大慧涅槃虗空滅非有三種但數有三耳。

　　此廣引世論以斥其非以示後人不當習近也婆羅門此云淨行自稱其祖從梵天口生長於辨說彼自負其辨故不俟世尊空閑突然發問也所作者有為也非所作者無為也常無常生不生一異俱不俱是四句也一切因種種受生現者是異因也又問記無記有我無我此世他世解脫不解脫剎那非剎那三無為作非作有中陰無中陰等以不達自心現不達自通不離世法故總斥之為世論以出三界者不作如是見也故曰非我所說我唯說無始虗偽妄想習氣及種種諸惡現行為三界之因由彼不知自心現量不達外性非性而生妄想攀緣外性為一切因種種受生現如外道法說有神我有十一根皆因三德和合而生知識等此即汝等見解我不如是說有因無因唯說妄想計著能取所取為因緣性而生諸法既諸法從緣而起本自無根悉如幻化安見其有安見其無此非婆羅門及餘世論弟子墮受我見執著神我為生死相續者所能知也無論執作所作乃至有中陰無中陰等是世論即執實有三無為者亦墮世論以三無為名數有三而無為體尚無有二況有三乎故執三無為者亦世論也。

　　復次大慧爾時世論婆羅門復問我言癡愛業因故有三有耶為無因耶我時報言此二亦是世論耳彼復問言一切性皆入自相共相耶我復報言此亦世論婆羅門乃至意流妄計外塵皆是世論復次大慧爾時世論婆羅門復問我言頗有非世論者否我是一切外道之宗說種種句味因緣譬喻莊嚴我復報言有非汝有者非為非宗非說非不說種種句味非不因譬莊嚴婆羅門言何等為非世論非非宗非非說我時報言婆羅門有非世論汝諸外道所不能知以於外性不實妄想虗偽計著故謂妄想不生覺了有無自心現量妄想不生不受外塵妄想永息是名非世論此是我法非汝有也婆羅門略說彼識若來若去若死若生若樂若苦苦溺若見若觸若著種種相若和合相續若受若因計著婆羅門如是比者是汝等世論非是我有大慧世論婆羅門作如是問我如是答彼即默然不辭而退思自通處作是念言沙門釋子出於通外說無生無相無因覺自妄想現妄想不生大慧此即是汝向所問我何故習近世論種種辯說攝受貪欲不攝受法。

　　外道因見世尊一一皆斥為世論故就世尊所說無知業愛為三有因而問三有從癡愛業因而生耶又就世尊所說自相共相入一切法而問一切法皆入自共相耶世尊答云即我所說在汝口中亦是世論抑且不但形之於言者為世論乃至少有一毫意念流動妄計外塵皆為世論婆羅門一一被世尊按倒至此伎倆已窮無措辭處遂有非世論之請自謂我是一切外道之宗一切外道經書種種因譬莊嚴皆從我法流出豈別有世論乎故問頗有非世論否世尊答云有非世論但非汝所有非汝所為非汝所宗非汝所說然非不說種種句味亦非不說因譬莊嚴復問云何為非世論是汝之論非非宗是汝之宗非非說是汝之說乎佛言有非世論非汝所知以汝等計著外性諸不實法而生虗妄分別故所謂非世論者謂妄想不生以能覺了現前有無諸法皆自心現而心外無法故妄想不生復能了達外性非性故不受外塵則法外無心而妄想無自而生心境兩忘脚跟穩實不馳騁口舌不虗飾文辭是名非世論然此是我所證之法非汝所得而有也略說汝所得者謂彼識有來去之相有生死之狀有苦樂之報有溺而不出有見而分別有觸情於外有取境於內有和合識相有相續心相有領納之受有計著之因如是等類皆是汝等身覺境界故總名世論若我自宗求於去來生死苦樂等相了不可得故非我所有也時婆羅門一聞此說不辭而去回思自己所通之處反以佛說為非作是念言沙門所見出我自通之外說一切法無生無相無因墮斷滅見既說一切法自妄想現而又說妄想不生此我所不解也詳味彼義只是貪戀身覺境界不能信受緣起無生之旨所謂大言不入於里耳我故說習近世論但攝受貪欲不攝受法者即此便是樣子也故前文云未來世智者若以離四句法我所通義問無智者彼則答言此非正問是也。

　　大慧白佛言世尊攝受貪欲及法有何句義佛告大慧善哉善哉汝乃能為未來眾生思惟諮問如是句義諦聽諦聽善思念之當為汝說大慧白佛言唯然受教佛告大慧所謂貪者若取若捨若觸若味繫著外塵墮二邊見復生苦陰生老病死憂悲苦惱如是諸患皆從愛起由斯習近世論及世論者我及諸佛說名為貪是名攝受貪欲不攝受法大慧云何攝受法謂善覺知自心現量見人無我及法無我相妄想不生善知上上地離心意意識一切諸佛智慧灌頂具足攝受十無盡句於一切法無開發自在是名為法所謂不墮一切見一切虗偽一切妄想一切性一切二邊大慧多有外道癡人墮於二邊若常若斷非黠慧者受無因論則起常見外因壞因緣非性則起斷見大慧我不見生住滅故說名為法大慧是名貪欲及法汝及餘菩薩摩訶薩應當修學。

　　上雖汎說親近世論攝受貪欲不攝受法而未的指何為是貪何者是法故復問之佛言所謂貪者即前所說有取有捨有觸有味繫著外塵墮有無見以此為因復生生老病死苦樂如是種種苦果皆從愛起由彼貪著句味習近世論及世論者之所招致所謂欲漏不除畜聞成過也我及諸佛見此過患指此等人總屬於貪但受欲食不食法味所謂法者善知諸法唯心所現外性非性斷分別我法二執妄想不生得入初地從地至地漸漸斷盡俱生我法二執得入上上地遠離心意意識得四種智一切諸佛以智慧水皆灌其頂受如來位即具十無盡句於一切法不待開發得大自在是名為法所謂不墮有無斷常諸見不墮一切虗妄習種不墮一切妄想現行不墮一切自性不墮一切二邊此等二邊多有愚癡外道所墮故計常計斷非黠慧者所得墮也唯無智者習近無因論師受無因論計四大不從因生悟人生人悟鳥生鳥從無改移遂起常見或見四大造色外因壞滅不復更生則起斷見我不見有生住滅故不墮一切見乃至不墮一切二邊是名受法食不受欲食也是名貪欲法食二種句義汝等當學指示未來眾生灼知法食所在母變欲食也。

　　爾時世尊欲重宣此義而說偈信一切世間論外道虗妄說妄見作所作彼則無自宗惟我一自宗離於作所作為諸弟子說遠離諸世論心量不可見不觀察二心攝所攝非性斷常二俱離乃至心流轉是則為世論妄想不轉者是人見自心來者謂事生去者事不現明了知去來妄想不復生有常及無常所作無所作此世他世等斯皆世論通。

　　攝受貪欲及攝受法悉由自性通宗不通耳若先得自性宗通脚跟穩實雖終日說世論即非世論若不得自性通脚跟未穩即終日說非世論亦成世論所謂神奇臭腐臭腐神奇也故偈中重發此義謂一切世論皆是外道妄說由彼妄見能作所作不得自性宗通故也唯我親見本來面目一以自性宗通為主知一切法皆自心現外性非性故不著能作所作離虗妄見習故為諸弟子說外道世論但攝受貪欲不攝受法慎勿習近也所以名世論者以彼不見自心現量又不觀察心無二心見無二取執無斷常故計生不生常無常乃至心識一念流轉妄計外塵總歸世論唯不為妄想流轉者是人則見自心現量無來去無動搖所謂一自宗也然外道計有來去者來謂果生去謂果滅由彼不知來從何來去從何去故起種種妄想果能了知來處去處則妄想無自而生妄想不生即是不生不滅之法矣所謂一自宗者如此若夫計著常與不常作與不作乃至此世他世等總不離去來之相總屬世論所通非自性宗通也內教弟子宜慎所習哉。

　　爾時大慧菩薩復白佛言世尊所言涅槃者為何等法名為涅槃而諸外道各起妄想佛告大慧諦聽諦聽善思念之當為汝說汝諸外道妄想涅槃非彼妄想隨順涅槃大慧白佛言唯然受教。

　　前明世論非世論之因此辯世論非世論之果故問是何等法方名涅槃而諸外道所說涅槃何故名為各起妄想佛謂外道皆是用妄想而自謂涅槃非若如來即彼妄想隨順涅槃故如來之果名涅槃而外道涅槃皆名妄想故下文一一出其妄想之過而未以如來大涅槃示之也。

　　佛告大慧或有外道陰界入滅境界離欲見法無常心心法品不生不念去來現在境界諸受陰盡如燈火滅如種子壞妄想不生斯等於此作涅槃想大慧非以見壞名為涅槃境界想滅猶如風止或以從方至方名為解脫或復以覺所覺見壞名為解脫或見常無常作解脫想或見種種相想招致苦生因思惟是已不善覺知自心現量怖畏於相而見無相深生愛樂作涅槃想。

　　無想外道計五陰十八界六入滅離欲界繫縛不貪麤弊六塵不生欲想見欲界一切法皆是無常伏六識心王心所為定不念三世境界自謂受想已盡永不生起以一切不受為宗如燈滅種壞斯等外道計受盡處認為涅槃此等但是自己妄見自謂涅槃非謂壞盡妄見名涅槃不知境界相滅非真滅也猶如風之暫止耳以無想定力有五百劫初半劫滅至四百九十九劫後半劫復生豈燈滅種壞永不復生哉。

　　○從方至方名涅槃者方論師計最初生四方從方生人從人生天地天地滅沒還入彼處說方是常名涅槃因。

　　○覺所覺見壞名涅槃者韋陀論師說從那延天臍中生大蓮華從蓮華生梵天祖公彼梵天作一切命無命物從天口中生婆羅門兩臂生剎利兩髀生毗舍兩脚生首陀大地是福德戒場生一切華草而為供養化作山野禽獸及人中猪羊驢馬等於戒場中殺害供養梵天得生彼處名為涅槃是故韋陀論師說梵天名常是涅槃因而能覺所覺皆見滅壞也。

　　○常無常作涅槃想者賖那論師眷屬說伊賖那尊者形相不可見遍一切處雖無形相而能生一切有命無命物名為涅槃以伊賖那能生萬物是常所生是無常。

　　○怖畏有相樂愛無相作涅槃想者有等外道見欲界人天諸相為生苦因或計身滅或欲盡滅或苦盡滅或極樂滅或極捨滅此計七斷滅為涅槃也餘四空天併鈍相羅漢皆是此列此由不善覺知自心現量外性非性故怖畏有相愛樂無相也。

　　或有覺知內外諸法自相共相去來現在有性不壞作涅槃想或謂我人眾生壽命一切法壞作涅槃想或以外道惡燒智慧見自性及士夫彼二有間士夫所出名為自性如冥初比求那轉變求那是作者作涅槃想或謂福非福盡或謂智慧或見自在是真實作生死者作涅槃想或謂展轉相生生死更無餘因如是即是計著因而彼愚癡不能覺知不知故作涅槃想。

　　內外諸法有性不壞者此計內身外境實有非假彼作是思若法自相安住此法真實是有若未來無者爾時應未受相若過去無者爾時應失自相若如是者諸法自相應不得成此即常見外道所計四遍常論彼計四大六根咸皆體恒不曾散失三世皆常故也。

　　○我人眾生壽命一切法壞作涅槃想者此即斷見外道所計死後無相如此方所計人死形神磨滅雖有剉燒舂磨亦何所施之類。

　　○求那是作者作涅槃想者求邪微塵也毗舍師計微塵是常能生一切物是涅槃因彼謂從微塵自性生士夫等粗物以士夫皆從微塵自性之所自出故二有間微塵自性能生士夫亦如冥初自性之能生大等二十三法也故計微塵自性轉變能生麤物漸析粗物至微而住故粗物無常微塵是常是涅槃因諸外道中此最謬妄故稱惡燒智慧。

　　○福非福盡者是撥無因果之外道也。

　　○煩惱盡即智慧者唐云不由智慧修斷而諸煩惱自盡此即自然外道所計縷丸數極時熟得道。

　　○或見自在天體實遍常司人生死故自疑身心從彼流出十方虗空咸其生起此即摩陀論師所計也。

　　○展轉相生者尼犍子論師計劫初生一男一女從二和合能生一切有命無命等物後時離散還復彼處名為涅槃故說生死更無餘因不知如是計著即是生死因而彼愚癡不能覺知以不知故遂計生死為涅槃耳。

　　或有外道言得真諦道作涅槃想或見功德功德所起和合一異俱不俱作涅槃想或見自性所起孔雀文彩種種雜寶及利刺等性見已作涅槃想大慧或有覺二十五真實或王守護受六德論作涅槃想或見時是作者時節世間如是覺者作涅槃想或謂性或謂非性或謂知性非性或見有覺與涅槃差別作涅槃想有如是比種種妄想外道所說不成所成智者所棄大慧如是一切悉墮二邊作涅槃想如是等外道涅槃妄想彼中都無若生若滅大慧彼一一外道涅槃彼等自論智慧觀察都無所立如彼妄想心意來去漂馳流動一切無有得涅槃者。

　　得真諦道者即僧伽論師計冥諦為真諦也彼謂從自性生大等二十三法是故隨何等物何等性修行二十五諦如實知自性生還入自性能遠離一切生死得涅槃故說自性是常能生諸法是涅槃因。

　　○有說能起所起非異不異為涅槃者即勝論所計六句義也一實二德三業四大有性五同異性六和合性此中功德即大有等性功德所起即實德業謂大有性與實德業和合一處非一非異非俱不俱即以六句義為涅槃因也。

　　○或見自性所起即計自性為涅槃者即無因論師所計自然生一切物不假因緣如孔雀羽毛自然文彩種種珍寶自然光淨種種棘刺自然尖削見已遂計一切法自然而生遂計自然為涅槃如云誰開河海填山岳誰削荊棘𦘕禽獸此即自然外道也。

　　○或有覺二十五諦及受六德論為涅槃者此即數論勝論二師弟子所計彼謂但知二十五諦之義及受六句論義現在即能護國死後即得涅槃。

　　○時是作者謂時論師計時節為因時作一切物時壞一切物如人被百箭射時不到不死時到即觸小草亦死一切物時生時熟時滅違時不可世間一切無常時是常以生一切物名涅槃因。

　　○或謂性者論作見有物名涅槃即服水論師計水能生物水能壞物說水是常是涅槃因。

　　○或謂非性論作見無物名涅槃即口力論師計虗空是萬物因一切法從空生還從空滅虗空是常是涅槃因。

　　○或謂知性非性論說見有無物是涅槃因即安茶論師計劫初本無日月星辰虗空及地唯有大水大安茶生如雞子周匝金色時熟破為二段在上作天在下作地中間生梵天一切眾生從梵天生還歸彼處名為涅槃。

　　○或見有覺與涅槃差別作涅槃想者謂覺能致涅槃故不同涅槃此亦勝論之弟子所計謂從冥生覺覺生我知故計覺能生而涅槃不生故有差別已上二十二種皆是妄想所計實不能成其所成而自謂能成所成雖為愚者所取而實為智者所棄也所以然者以彼悉墮二邊不離對待但是妄想自作涅槃如是愚夫妄想自作涅槃自墮生滅然彼涅槃實未嘗墮生滅也以彼等涅槃彼等自論若以慧眼觀察總是妄想都無所立以彼未能除滅心意妄取外塵漂流馳散無有止息故種類雖多無有一人得涅槃者此皆世論所證之果也。

　　大慧如我所說涅槃者謂善覺知自心現量不著外性離於四句見如實處不墮自心現妄想二邊攝所攝不可得一切度量不見所成愚於真實不應攝受棄捨彼已得自覺聖法知二無我離二煩惱淨除二障永離二死上上地如來地如影幻等諸深三昧離心意意識說名涅槃大慧汝等及餘菩薩摩訶薩應當修學當疾遠離一切外道諸涅槃見。

　　此示如來非世論所證大涅槃果也我唯了達自心現量不取外境遠離四句住如實見不墮二邊遠離能取所取不入妄想諸量以為涅槃由彼愚於真實不成所成不應攝受棄捨彼已即得自覺聖智知人法二種無我離根本枝末二無明斷煩惱所知二種障斷分段變易二生死漸歷諸地以至上上佛地得如幻三昧化如幻眾生盡未來際此唯心意意識淨盡無餘者所證大涅槃也豈妄想妄計涅槃可希冀哉是故菩薩欲修學者當速離外道涅槃妄想即得證此大涅槃矣。

　　爾時世尊欲重宣此義而說偈言外道涅槃見各各起妄想斯從心想生無解脫方便愚於縛縛者遠離善方便外道解脫想解脫終不生眾智各異趣外道所見通彼悉無解脫愚癡妄想故一切癡外道妄見作所作有無有品論彼悉無解脫凡愚樂妄想不聞真實慧言語三苦本真實滅苦因譬如鏡中像雖現而非有於妄想心鏡愚夫見有二不識心及緣則起二妄想了心及境界妄想則不生心者即種種遠離相所相事現而無現如彼愚妄想三有唯妄想外義悉無有妄想種種現凡愚不能了經經說妄想終不出於名若離於言語亦無有所說。

　　先頌種種外道涅槃皆從妄想所起是生死相續之因而無解脫方便安所得解脫哉以彼有妄想為所縛又自謂我得涅槃為縛者有此二縛遠離解脫方便雖作解脫想而解脫終不生也且彼外道智趣各別或計為常或計為斷各據所見自謂解脫其實皆非解脫悉是妄想此何以故良由智可破愚真可除妄彼既愚於縛縛則不離乎癡意想漂流又不離乎妄既無如如智為能證又無如如理為所證安所得解脫乎所以愚癡外道妄計能作所作妄計有因無因各成世論一切無有得解脫者以彼愚夫但樂虗妄分別不聞真實智慧徒事因譬莊嚴妄生言論豈知言論皆三苦之本安能超三界而得解脫乎故墮世論者決無真解脫果明矣若不作種種論不起種種想則緣思盡言語斷而後真解說可證三苦可滅矣然三苦之本本乎言論亦非真實皆是從心自現如鏡中像不可謂有不可謂無愚夫自於妄想鏡中所現影像作此二見良由不識自性本體又不達外性非性妄生二見不知像有去來鏡無生滅緣有去來心無生滅若能了像即鏡了緣即心則妄想何自而生哉故知心即種種之心種種即心之種種若能離心即能離境故心境雙離者雖終日對境尚不見有一法當情豈如愚夫執有執無耶且三界所有唯是妄想建立都無實義凡愚不了妄生分別故有種種諸相妄現所以經經說妄想處皆顯但有虗名都無實義若果能離言說併離所說之義則如來大涅槃者不期證而自證矣故欲證如來大涅槃者當離言說及所說也。

楞伽阿䟦多羅寶經合轍卷第六


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第七

　　明　二楞庵釋　通潤　述

　　一切佛語心品之四

　　爾時大慧菩薩白佛言世尊唯願為說三藐三佛陀我及餘菩薩摩訶薩善於如來自性自覺覺他佛告大慧恣所欲問我當為汝隨所問說大慧白佛言世尊如來應供等正覺為作耶為不作耶為事耶為因耶為相耶為所相耶為說耶為所說耶為覺耶為所覺耶如是等辭句為異為不異。

　　三藐三佛陀此云正徧知如來自性即如如平等佛性因前世尊引外道請問一切法作耶非作耶等世尊一一斥為世論然如來平等法性無法不遍若善知此如來自性即能到自覺境界亦能令人到自覺境界故大慧問云為能修六度萬行而得者是如來自性耶抑不修六度萬行而自得者是如來自性耶為所證之果是如來自性耶抑所修之因是如來自性耶為有可見之相是如來自性耶抑不可見之所相是如來自性耶為能說者是自性耶抑所說之法是自性耶為能覺之智是自性耶抑所覺之理是自性耶此等辭句如來自性為異此等辭句耶為不異此等辭句耶。

　　佛告大慧如來應供等正覺於如是等辭句非事非因所以者何俱有過故大慧若如來是事者或作或無常無常故一切事應是如來我及諸佛皆所不欲若非所作者無所得故方便則空同於兔角槃大之子以無所有故大慧若無事無因者則非有非無若非有非無則出於四句四句者是世間言說若出四句者則不墮四句不墮故智者所取一切如來句義亦如是慧者當知如我所說一切法無我當知此義無我性是無我一切法有自性無他性如牛馬大慧譬如非牛馬性非馬牛性其實非有非無彼非無自性如是大慧一切諸法非無自相有自相但非無我愚夫之所能知以妄想故如是一切法空無生無自性當如是知。

　　此言如如自性非因果法不墮因果也若墮因果二俱有過若如來自性是所作之果則同有作法亦是無常若以無常為如來則一切無常法皆是如來屬於斷滅我及諸佛皆所不許若謂如來自性非所作之果則如來絕無自性可得雖設種種修行方便空無所得同於兔角石女之子是畢竟無亦屬斷滅我及諸佛亦所不許故知如來自性在因果而不墮於因果既不墮因果亦不墮四句以四句法是世間言說妄想智者不取若超四句外者則不墮四句獨露真常智者所取我及一切如來所說法身自性皆是離因果法離四句法具慧眼者當解乎此即我向來所說一切法無我義具慧眼者亦當解此所謂無我者謂一切法皆自心現實無主宰以彼無徧計所執我性名曰無我非無法身真我也以一切法各具真實自性但無徧計所執依他起性如人說牛而兼馬非謂牛性上有馬性亦非謂馬性上有牛性以馬牛各有真性故齕草飲水翹足而立馬之真性也但念水草餘無所知牛之真性也但牛性上不得說馬性是有是無非無牛自性馬性上不得說牛性是有是無非無馬自性正如真月上不得言第二月是有是無然非無真月故曰其實非有非無彼非無自性也則知一切法但無徧計所執依他性非無法身自性也然有性必有相性既如此有亦應然一切諸法但無徧計所執依他相非無真如自相喻如木中無火相非無水之真相也然一切法具有真如性相但不是得人無我二乘愚夫之所能知以彼法執未空未得證法無我不見真我故既一切法無我如是則一切法空無生離自性亦當如是例知也謂但空我性非空自性但我性不生非自性不生但徧計我無自性非真我無自性也問此經既說無我性無自性無他性又說有自性不亦犯矯亂過乎答言雖錯綜各有條理言無我性無自性者盖指徧計所執性也以徧計執性執見分實有我自性為主宰又執相分實有法自性為軌持而起我法二見故曰我性曰自性今言無此二種徧計所執性故云無我性無自性也言他性者指一切依他法也以依他法皆是仗因托緣而生實無自性故論云依他起自性分別緣所生今言無此依他起性故曰無他性也言有自性者指成自性此顯徧計依他是無圓成是有也。

　　如是如來與陰非異非不異若不異陰者應是無常若異者方便則空若二者應有異如牛角相似故不異長短差別有異一切法亦如是大慧如牛右角異左角左角異右角如是長短種種色各二異大慧如來於陰界入非異非不異如是如來解脫非異非不異如是如來以解脫名說若如來異解脫者應色相成色相成故應無常若不異者修行者得相應無分別而修行者見分別是故非異非不異如是智及爾炎非異非不異。

　　上言法身無妄我非無真我下明法身真我在五陰而不屬五陰在解脫而不屬解脫在般若而不屬般若故亦非異非不異也若法身不異五陰五陰是遷流相則法身應是無常若法身異於五陰五陰有相而法身無相成斷滅空應無方便若法身與五陰果是二物應離五陰而別有法身離法身而別有五陰乃可說異今法身不離五陰五陰不離法身豈可謂異哉譬如牛之兩角總在一身故不異左右長短差別則有異牛角既爾則知五陰一切法皆是平等法身故不異所現陰相長短大小不同故異正如牛之右角異左角左角異右角但是長短色相不同故曰異而兩角皆出於牛體未嘗異也如是則知法身與五陰非異非不異矣若法身與陰界入非異非不異則知法身與解脫非異非不異以如來證解脫故說名如來若如來異解脫者如來應是色相所成若如來是色相成則如來應是無常法身豈如是而言異乎若如來不異解脫者諸修行者得解脫相時則能證所證應無分別今見能證所證歷然不紊豈法身如是而言不異乎既知法身與解脫非異不異則知法身與般若及般若所知之境亦非異不異以般若是智法身是理智為始覺理為本覺始本一體故非異始本二名故非不異。

　　大慧智及爾𦦨非異非不異者非常非無常非作非所作非有為非無為非覺非所覺非相非所相非陰非異陰非說非所說非一非異非俱非不俱非一非異非俱非不俱故悉離一切量離一切量則無言說無言說則無生無生則無滅無滅則寂滅寂滅則自性涅槃自性涅槃則無事無因無事無因則無攀緣無攀緣則出過一切虗偽出過一切虗偽則是如來如來則是三藐三佛陀大慧是名三藐三佛陀佛陀大慧三藐三佛陀佛陀者離一切根量。

　　此下總非一切攝歸如來自性也由法身如來與五陰非異不異與解脫非異不異與般若非異不異已具因中三德則知不變隨緣故非常隨緣不變故非無常本性不動故非作非他所造故非所作於有為法示無為性而不滅壞有為之相故不墮有為於無為法示有為相而不分別無為之性故不墮無為無有涅槃佛亦無佛涅槃故不墮覺所覺本無能見相亦無所見相故不墮相所相不即名色不離名色故不墮陰非陰無言關歿義路故不墮說所說離四句絕百非故不墮一異俱不俱既離四句則離心緣既離心緣則離言說既離言說則見一切法本來無生無生則無滅無滅則寂滅至於生滅既滅寂滅現前則見自性清淨涅槃見自性清淨涅槃則捨藏識故超出三界不墮因果因果既亡心識亦斷故無攀緣無攀緣則無習氣故出過一切虗偽現種既除即是如如不動如如不動則是正等正覺故上與諸佛平等下與眾生平等是名正等正覺所證平等果名為三藐三佛陀佛陀也故知三藐三佛陀者離一切根量非妄想數量所能攝也若有纖毫心量不盡妄計外塵即流入他性非是自性必妄想心量盡而平等法身無處不在矣。

　　爾時世尊欲重宣此義而說偈言悉離諸根量無事亦無因已離覺所覺亦離相所相陰緣等正覺一異莫能見若無有見者云何而分別非作非不作非事亦無因非陰不在陰亦非有餘雜亦非有諸性如彼妄想見當知亦非無此法法自爾以有故有無以無故有有若無不應受若有不應想或於我非我言說量流連沈溺於二邊自壞壞世間解脫一切過正觀察我通是名為正觀不毀大導師。

　　此總頌法身遠離諸過也根量不出見聞覺知若離見聞覺知便證清淨法身故不墮因果相不涉能覺所覺不涉能相所相故如來雖在五陰十二緣中成等正覺不見有一異等相此見尚無云何而有分別哉故知法身清淨不墮作不作中亦不墮因果中亦不離陰亦不在陰亦不雜於餘物亦不在有為法中作有性無為法中作無性如彼小乘外道諸妄想見然又當知非無法身自性也既知法身自在本無有我則法法皆無有我明矣以有無等性皆是妄想對待而有本非實事故有者不應作有想而無有亦不應作無想以有無皆是他性非自性故或有知此有無二見是徧計所執之我性而以不墮二見為非我之自性著於言說妄想量中留連不捨猶然沈溺不得解脫既已自壞亦壞世間其過無量故欲解脫一切過者當以正觀觀察我之所說自性宗通得見平等法身不起分別是名正觀不謗如來正法輪矣故前文云牟尼寂靜觀是則遠離生是名為不取今世後世淨若不如是計有計無留連不捨者皆是毀佛謗法之人可不勉諸。

　　爾時大慧菩薩復白佛言世尊如世尊說修多羅攝受不生不滅又世尊說不生不滅是如來異名云何世尊為無性故說不生不滅為是如來異名佛告大慧我說一切法不生不滅有無品不現。

　　此躡前章無言說則無生無生則無滅無滅則寂滅乃至云出過一切虗偽則是如來如來則是三藐三佛陀等復起有無二見也意謂不生不滅是所證之理如來是能證之人不應以不生不滅作如來異名故問世尊所說契經處處說不生不滅攝受一切法此經又說不生不滅是如來異名此意云何為一切法皆無自性故說不生不滅耶為是如來異名而說不生不滅耶若說諸法不生不滅為無性者既墮於無不應說如來異名若說如來異名是墮於有不應說不生不滅此則如來不墮於無則墮於有以不生滅是無法如來是有法是故不生不滅不應作如來異名前章是以法顯人此章復以人顯法故有是問佛言佛說一切法不生不滅即是如來異名且不墮有無以全人是法故不墮有全法是人故不墮無故曰有無品不現。

　　大慧白佛言世尊若一切法不生者則攝受法不可得一切法不生故若名字中有法者惟願為說佛告大慧善哉善哉諦聽諦聽善思念之吾當為汝分別解說大慧白佛言唯然受教佛告大慧我說如來非無性亦非不生不滅攝一切法亦不待緣故不生不滅亦非無義大慧我說意生法身如來名號彼不生者一切外道聲聞緣覺七住菩薩非其境界大慧彼不生即如來異名大慧譬如因陀羅釋迦不蘭陀羅如是等諸物亦各有多名亦非多名而有多性亦非無自性。

　　大慧以無法為不生不滅不計是如來異名正恐末世以斷滅為如來故重問云若一切法以無性故名不生者則不生不滅攝受一切法皆不可得便成斷滅何處更有如來而說是如來異名耶若謂別有有法是不生滅為如來異名者唯願為說故唐譯云若法不生則不可取無有少法誰是如來佛言如來法身非是無法亦非不生不滅攝一切法皆不可得而墮於斷亦非仗因托緣而生言不生不滅而墮於有亦非虗妄說不生不滅但有名而無義我謂意生法身生而不生彼不生者即是如來異名此唯八地菩薩斷心意意識實證無生法忍得覺法自性意生身故生即無生無生即生更無異相可得若一切外道小乘及七地菩薩所證境界猶未捨藏識生滅猶存不能知此不生境界故依意生身有無生名依無生義有如來名我故曰不生不滅是如來異名非無義也故金剛經云如來者即諸法如義譬如帝釋一名釋提桓因一名富蘭陀一名憍尸迦乃至地及虗空手足等物一一各有多名帝釋如是諸物如是諸佛亦如是非以多名而有多體亦非無真如自性淪於斷滅誰謂不生不滅有異名耶。

　　如是大慧我於此娑訶世界有三阿僧祗百千名號愚夫悉聞各說我名而不解我如來異名大慧或有眾生知我如來者有知一切智者有知佛者有知救世者有知自覺者有知導師者有知廣導者有知一切導者有知仙人者有知梵者有知毗紐者有知自在者有知勝者有知迦毗羅者有知真實邊者有知月者有知日者有知生者有知無生者有知無滅者有知空者有知如如者有知諦者有知實際者有知法性者有知涅槃者有知常者有知平等者有知不二者有知無相者有知解脫者有知道者有知意生者大慧如是等三阿僧祗百千名號不增不減此及餘世界皆悉知我如水中月不出不入彼諸愚夫不能知我墮二邊故然悉恭敬供養於我而不善解知辭句義趣不分別名不解自通計著種種言說章句於不生不滅作無性想不知如來名號差別如因陀羅釋迦不蘭陀羅不解自通會歸終極於一切法隨說計著。

　　此詳明多名而體不異也娑呵舊云娑婆阿僧祗云無數如來者從如實道來成正覺故曰如來聖智大空覺一切法名一切智自覺覺他覺行圓滿名之曰佛入微塵國度脫眾生名救世得自覺智覺實相法名自覺者接引眾生出生死海名導師眾生無量隨類悉化名廣導剎剎塵塵現身說法名一切導能行忍辱不著世相名仙人戒行清淨蕩無纖塵名梵者毗紐此云大力具足十力諸法不動名大力無物非自無處不在名自在超過一切無與等者名勝者迦毗羅此云金色習諸苦行具金色相證真實法住如實際名真實邊能破黑破與人清涼名月能與眾生作利益事名日具足性德出生善法曰生不善不生善法不滅曰不生不滅離微細念斷無明漏曰空隨緣不變名如如證第一義名諦盡真如際名實際得法自性名法性超越二死名涅槃覺體不壞名常等視眾生曰平等證一乘道名不二不見諸相曰無相永離繫縛曰解脫無事不達曰道隨心普現曰意生如是無數百千名號雖有多名而體不異不增不減此及餘世界皆悉知我如水中月不出不入水喻眾生心月喻如來身眾生心水若淨如來自然影現實無出入而彼愚夫不知此義墮於二邊雖供養我不知辭句不解義趣既不識名之所以又不達自性宗通計著言說章句於不生不滅超過有無之表者作無性斷滅論既以不生為無又以如來為有不知此不生不滅即是如來差別名號亦如帝釋有種種名由彼不達自通不能消歸自己究竟處而反隨語生解謂不生滅不應作如來異名者何耶。

　　大慧彼諸癡人作如是說義如言說義說無異所以者何謂義無身故言說之外更無餘義唯止言說大慧彼惡燒智不知言說自性不知言說生滅義不生滅大慧一切言說墮於文字義則不墮離性非性故無受生亦無身大慧如來不說墮文字法文字有無不可得故除不墮文字大慧若有說言如來說墮文字法者此則妄說法離文字故是故大慧我等及諸菩薩不說一字不答一字所以者何法離文字故非不饒益義說言說者眾生妄想故大慧若不說一切法者教法則壞教法壞者則無諸佛菩薩緣覺聲聞若無者誰說為誰是故大慧菩薩摩訶薩莫著言說隨宜方便廣說經法以眾生希望煩惱不一故我及諸佛為彼種種異解眾生而說諸法令離心意意識故不為得自覺聖智處大慧於一切法無所有覺自心現量離二妄想諸菩薩摩訶薩依於義不依文字。

　　所以隨語生解者由彼癡人不知名義妄謂義外無言言外無義義即是言言即是義所以者何謂義無體因言說而有體言說之外更無餘義故無言說則無生無生則無滅無滅則寂滅至於寂滅不可復有如來異名也彼惡燒智不知言說實有自性又不知言說有生滅而義趣無生滅也言說所以有生滅者為其墮於語言文字故有二邊可執有生相可見有定體可得故有生滅義所以不生滅者為其因文字而顯實不墮文字故無二邊可執無生相可見無自體可得是為義不生滅也此則言有盡而義無窮誰謂言說之外更無餘義乎故如來終日言說了無一字以不說墮文字法故所以不墮文字者以法離有無而文字亦離有無了不可得故不墮二邊除離有無不墮文字法是如來常說若有說言如來說墮文字法者此人則為謗法以法本離文字非言說可及故故諸佛菩薩終日說法不曾自說一字亦不答人一字以一切法離文字故然欲以此義饒益眾生非不隨義而說故言說者皆是對眾生妄想不得已而說也以眾生有種種妄想若不隨機逗教則無教法無法則無佛無佛則無僧三種俱無則誰為說法為誰說法故不有說法人有聽法眾然後有法可說此則教法從緣而起皆是止啼黃葉豈實有哉是故菩薩當究離言第一義諦莫著言說即有如來十二部經皆是一期應機方便但以眾生希望不同煩惱不一我及諸佛為彼異解眾生應病設藥令離心意意識耳不為真修得自覺聖趣者說也所以不為說者以彼於一切法如實了知無所有覺自心現量離能說所說二種妄想此諸菩薩皆是大乘根器但依於義不依文字無事言說也故經云佛說一切法為度一切心我無一切心安用一切法。

　　若善男子善女人依文字者自壞第一義亦不能覺他墮惡見相續而為眾說不善了知一切法一切地一切相亦不知章句若善一切法一切地一切相通達章句具足性義彼則能以正無相樂而自娛樂平等大乘建立眾生大慧攝受大乘者則攝受諸佛菩薩緣覺聲聞攝受諸佛菩薩緣覺聲聞者則攝受一切眾生攝受一切眾生者則攝受正法攝受正法者則佛種不斷佛種不斷者則能了知得殊勝入處知得殊勝入處菩薩摩訶薩常得化生建立大乘十自在力現眾色像通達眾生形類希望煩惱諸相如實說法如實者不異如實者不來不去相一切虗偽息是名如實大慧善男子善女人不應攝受隨說計著真實者離名字故。

　　所以不依文字者以依文字不獨自壞第一義趣塞自悟門亦不能開人茅塞令人覺悟正由自宗不通墮於惡見即以己見為眾說法不善了知所修一切法所證一切地所斷一切相亦不了知能詮三種之章句是則且不能自悟何以悟人若善了知一切法一切地一切相又令通達章句會歸終極性自具足無量妙義不依文字彼則能以自覺聖智正無相樂而自娛樂即以無相平等大乘之法建立眾生是人即名攝受大乘教法若攝受大乘教法者則能攝受證法說法四種聖人若攝受四種聖人則能轉彼生滅歸不生滅故能攝受六凡既能攝受六凡歸不生滅則一切虗偽妄想法不能搖動則能攝受如來正法既能攝受如來正法則能依教修行而佛種不斷佛種不斷者則能生如來家了知殊勝入處紹隆佛位知殊勝入處者則能以無量身化諸眾生安立大乘乃以十力現眾色像通達眾生若干形類若干希望若干煩惱隨其所宜說如實法所謂如實法者謂平等不二法不來不去法以息虗息偽故名如實是故皆應攝受如實法不應攝受隨說計著以真實法本離名字故也。

　　大慧如為愚夫以指指物愚夫觀指不得實義如是愚夫隨言說指攝受計著至竟不捨終不能得離言說指第一實義大慧譬如嬰兒應食熟食不應食生若食生者則令發狂不知次第方便熟故大慧如是不生不滅不方便修則為不善是故應當善修方便莫隨言說如視指端是故大慧於真實義當方便修真實義者微妙寂靜是涅槃因言說者妄想合妄想者集生死大慧實義者從多聞者得大慧多聞者謂善於義非善言說善義者不墮一切外道經論身自不隨亦不令他隨是則名曰大德多聞是故欲求義者當親近多聞所謂善義與此相違計著言說應當遠離。

　　此以喻明不應攝受隨說計著者何也如為愚夫不見物者以指指物愚夫但觀其指不觀其物故終不得物如是愚夫但觀言說計著不捨終不得見離言說指第一義諦故名曰愚然說法人尤當隨其明處而開導之也譬如嬰兒應食熟食不應食生若以生物食之必發狂亂以不知次第方便漸熟故如是不生不滅第一義諦離言說相太生而名言習氣太熟若不以方便漸漸調熟彼將執而不化反為不善固當以四種方便令彼善修則生處漸熟熟處漸生彼則不隨言說如視指端而不見物故於真實義當修而言說不當著也且真實義所以當修者以真實義不生不滅微妙寂靜是涅槃正因以涅槃妙果非此不契故欲證涅槃果者必修真實義為涅槃因也言說所以不當著者以一切言說與妄想合以有妄想則集生死是則言說為生死因故欲斷生死因者必以斷言說為本也且真實義必從多聞而得然多聞者謂聞而思思而修修而得一聞一切聞是善義之人非出口入耳之謂故善義者能躬行實踐不為外道一切經論所轉不但自身不隨語脉轉亦不令他人隨語脉轉是則名曰大德多聞故欲求真實義者當親近大德多聞所謂善義者是也若口口談空心心著有名實不當言行相乖者雖有多聞亦當遠離其可近之乎。

　　爾時大慧菩薩復承佛威神而白佛言世尊世尊顯示不生不滅無有奇特所以者何一切外道因亦不生不滅世尊亦說虗空非數緣滅及涅槃界不生不滅世尊外道說因生諸世間世尊亦說無明愛業妄想為緣生諸世間彼因此緣名差別耳外物因緣亦如是世尊與外道論無有差別微塵勝妙自在眾生主等如是九物不生不滅世尊亦說一切性不生不滅有無不可得外道亦說四大不壞自性不生不滅四大常是四大乃至周流諸趣不捨自性世尊所說亦復如是是故我說無有奇特唯願世尊為說差別所以奇特勝諸外道若無奇特者一切外道皆亦是佛以不生不滅故而世尊說一世界中多佛出世者無有是處如向所說一世界中應有多佛無差別故。

　　前認不生滅為斷滅故不許是如來異名此計不生滅為死常又混同於外道故說世尊所說不生不滅無有奇特故一一歷敘以問之一謂外道計作者為因諸法生滅而作者不生滅此不生滅與世尊所說三種無為無異二謂外道計冥諦三德和合因緣生諸眾生亦同世尊無明業愛因緣生諸世間無異但彼因此緣名異而實同也無論陰界入等從緣生起乃至種種外物如瓶衣穀草必藉因緣生起此世尊與外道論所說因緣亦無有異也三謂外道計微塵九物如時方空微塵大種梵天勝妙大自在天神我等通名作者皆不生不滅亦與世尊說一切性不生不滅無異四謂外道計四大不壞周流諸趣不捨自性亦與世尊所說四大性真周遍法界等無有異是則世尊與彼外道所說皆同有何奇特勝過外道唯願為說奇特所以差別若無差別則外道亦皆是佛以同證不生不滅故世尊向說一世界中無有多佛如向所說不生不滅是如來異名復列三十二種別號今說外道又同如來則一世界應有多佛佛亦安足奇特哉。

　　佛告大慧我說不生不滅不同外道不生不滅所以者何彼諸外道有性自性得不生不變相我不如是墮有無品大慧我者離有無品離生滅非性非無性如種種幻夢現故非無性云何無性謂色無自性相攝受現不現故攝不攝故以是故一切性無性非無性但覺自心現量妄想不生安隱快樂世事永息愚癡凡夫妄想作事非諸賢聖不實妄想如乾闥婆城及幻化人大慧如揵闥婆城及幻化人種種眾生商賈出入愚夫妄想謂真出入而實無有出者入者但彼妄想故如是大慧愚癡凡夫起不生不滅惑彼亦無有有為無為如幻人生其實無有若生若滅性無性無所有故一切法亦如是離於生滅愚癡凡夫墮不如實起生滅妄想非諸賢聖不如實者不爾如性自性妄想亦不異若異妄想者計著一切性自性不見寂靜不見寂靜者終不離妄想是故大慧無相見勝非相見相者受生因故不勝大慧無相者妄想不生不起不滅我說涅槃大慧涅槃者如真實義見離先妄想心心數法逮得如來自覺聖智我說是涅槃。

　　佛謂我說不生不滅不同外道不生無常論所以者何外道所計不生不滅者謂一切法皆有實體不生不變謂之死常雖曰不變實墮斷滅我不作如是說我所說者隨緣不變不變隨緣離有離無離於生滅非彼有自性無自性之說也云何非無性如幻夢現故云何非性謂色等諸法無自性相亦無能取所取相亦如幻夢雖現而未甞現雖取而未甞取是故我說一切法離有離無但能覺了一切諸法從自心現如水月鏡像本非有無不於諸法起有無見故妄想不生即得安隱寂滅之樂而世事永息安所不解脫哉彼諸外道不達自心愚於諸法而以妄想作種種事計著攝取不生不變非諸賢聖由彼於不實事妄想為實以斷滅常妄為不變不知妄想所見境界如犍城中所現化人商賈出入等事愚夫妄想謂真有出入其實無有出者入者但彼妄想計著以為真得不生不變之相豈知彼所計不生不變者是神我微塵勝妙等物也又彼計冥性是作者是有為神我非作者是受者是無為不知彼亦無有有為無為也如計幻人有生有滅其實非有若生若滅以有性無性悉不可得故幻人既爾一切諸法亦復如是離於生滅愚癡凡夫不見自心如實處墮不如實起生滅妄想故知不獨計生滅者為生滅即彼計不生不滅者亦生滅也此皆愚夫顛倒分別豈賢聖之謂乎以彼賢聖覺自心現量如實處不為幻事所惑故名為智彼墮不如實妄想者不然彼謂有性自性得不生不變相與生滅妄想異不知所計不生不滅實與生滅妄想亦不異也若果性自性不生不變相異生滅妄想故計著一切性自性為不生不滅者不知即此一念計著不見諸法本來寂靜相矣由彼不見寂靜相故雖曰得不生不變相終不離生滅妄想也故知見本來寂靜不見有性自性相是名無相見故勝非若計著一切法實有性自性者即不見本來寂靜者比也若據實而論見有不生不滅相者是生死因非真不生不滅不得涅槃故不勝若不見有不生不滅相者是妄想寂滅非受生因故我說名真涅槃也所謂涅槃者見諸法如實處本來寂靜遠離外道妄想心心所法逮得如來自覺聖智境界此聖智境界即第一義諦我所說涅槃者此也若外道所執有相見者是妄想非涅槃。

　　爾時世尊欲重宣此義而說偈言滅除彼生論建立不生義我說如是法愚夫不能知一切法不生無性無所有乾闥婆幻夢有性者無因不生無自性何因空當說以離於和合覺知性不現是故空不生我說無自性謂一一和合性現而非有分析無和合非如外道見夢幻及垂髮野馬犍闥婆世間種種事無因而相現折伏有因論申暢無生義申暢無生者法流永不斷熾然無因論恐怖諸外道。

　　此頌如來建立不生異於外道不生也由彼外道妄執種種生因故建立不生一以破彼宗一以立自宗我說如是法唯諸賢聖方能明了非凡愚所能知也所以建立不生者是破彼有性無性二種計也以一切法如乾城夢幻非無性故說無性無所有是無所有者不生也以一切法非有性故說有性者無因而無因者亦不生也然既說不生無自性而又說空者何因亦當為汝說之以彼諸法離於和合因緣分別之性不復現起故說空即不生不生即無性也所以無自性者謂一切法皆是因緣和合而有若一一分析各無自性實無和合非如外道妄計冥性三德和合而生二十三法以為實有故我說如夢如幻如垂髮如陽𦦨如乾城等喻以喻世間因緣所作之事本無自性皆是無因而妄相自現一以折伏外道種種生因一以申暢己宗無生之義若申暢己宗則使法流永不斷絕若恐怖外道令彼邪因不敢妄立故我所說無因即與空無生無自性同途共轍非有二也。

　　爾時大慧以偈問曰云何何所因彼以何故生於何處和合而作無因論爾時世尊復以偈答觀察有為法非無因有因彼生滅論者所見從是滅。

　　世尊建立不生者為破外道種種生因也而又說熾然無因論者亦為除外道種種生因也大慧正恐濫同外道無因故問之曰一切諸法生必有所因必有故必有和合之處云何於有因有故有和合處而作無因論不亦成斷滅乎佛言我說無因者非外道有因無因對待生滅之論是破有因無因皆屬生滅知見悉無有因故我說無因者是滅其生滅知見豈與外道無因同日而語哉。

　　爾時大慧說偈問曰云何為無生為是無性耶為顧視諸緣有法名無生名不應無義唯為分別說。

　　爾時世尊以偈答曰非無性無生亦非顧諸緣非有性而名名亦非無義一切諸外道聲聞及緣覺七住非境界是名無生相遠離諸因緣亦離一切事唯有微心住想所想俱離其身隨轉變我說是無生無外性非性亦無心攝受斷除一切見我說是無生如是無自性空等應分別非空故說空無生故說空。

　　大慧始以無生為無法為斷滅世尊以即是如來異名答之既又以無生為有法為死常故以無相見勝以答之疑在兩岐故重請問無生畢竟以何為義謂諸法必無自性一向是無謂之無生耶為觀察諸緣非一向無而別有法名無生耶凡有名必有義其義何居佛言若一向無性為無生者則墮斷見若觀察諸緣別有一法名無生者則墮常見我說無生非無性亦非有性亦非無義而浪說此名此無生義一切外道小乘及七地菩薩未離心意意識皆不能知唯八地已上菩薩捨離藏識實證無生法忍者乃能知其境界以無生相可得以是得名無生也所謂無生相者謂第八地離心緣相一切世間出世間事止息不行惟有微妙真心逈然獨露更無所有而能想所想亦復遠離覺法自性得意生身隨往無礙此則身心一如我說是無生也又彼見一切法如乾城陽𦦨證如幻三昧外不見有無二境為所取內不見有無二心為能取由斷除一切分別見妄我說是無生也既無生之義如是分別則無自性及空亦如是分別非謂一切法斷滅故說空以無生故說空亦非一切法斷滅說無性以無生故說無性也此則無生之義即是真如豈同外道斷滅不生哉。

　　因緣數和合則有生有滅離諸因緣數無別有生滅捨離因緣數更無有異性若言一異者是外道妄想有無性不生非有亦非無除其數轉變是悉不可得但有諸俗數展轉為鈎鏁離彼因緣鏁生義不可得生無性不起離諸外道過但說緣鈎鏁凡愚不能了。

　　此明生滅不生滅皆由因緣也世間因緣法有十二謂無明乃至老死是也若無明生則緣數不斷故有生若無明滅則緣數皆離則有滅此則生滅悉由因緣若使捨離因緣別無異法為生滅矣若離此因緣而別有生法如數論計能生所生是一勝論計能生所生是異者皆墮外道妄想矣故知一切世間法有性不能生無性不能生非有非無不能生亦有亦無不能生唯除十二緣數轉變生滅外更無生滅之相可得故說生滅之相但隨世諦假說十二因緣展轉生滅如鈎如鏁連環不斷若離世俗因緣則法法解脫了無交涉何生滅之可得哉故我所說緣生無性原不曾起者是不離生法以顯無生正欲遠離外道有生有自性之過也若但說因緣鈎鏁而不言緣生無性彼凡愚者豈能了因緣即無生無生即因緣耶故知生滅與不生滅皆不離因緣法也故曰一切法以因緣故生一切法以因緣故不生。

　　若離緣鈎鏁別有生性者是則無因論破壞鈎鏁義如燈顯眾像鈎鏁現若然是則離鈎鏁別更有諸性無性無有生如虗空自性若離於鈎鏁慧無所分別復有餘無生賢聖所得法彼生無生者是則無生忍若使諸世間觀察鈎鏁者一切離鈎鏁從是得三昧。

　　若離鈎鏁緣生外而別有生因如勝妙微塵等者是則墮無因論而破壞鈎鏁之義矣譬如燈光能顯眾像則知鈎鏁之現身境亦然若可離燈而顯眾像亦可離鈎鏁而別有諸性矣故我說無因論者破壞鈎鏁義也應立量云一切內外法是有法緣生宗因云鈎鏁現故喻如燈顯像若使離鈎鏁而說無性為無生者猶如虗空自性此則墮二乘偏空以離鈎鏁而別求無生智慧所不能緣故應立量云一切法是有法無性宗因云無有生故同喻如虗空此外復有餘無生者是三賢十聖菩薩所得之法以彼能達緣生無性生即無生是則真無生忍所謂唯有微心住想所想俱離者也蓋外道以異因破壞鈎鏁不知世間一切法無非鈎鏁為因不可破也二乘愚夫欲離鈎鏁而求寂滅不知離鈎鏁而求寂滅非大定也若使世間皆如賢聖觀察鈎鏁解悟十二因緣本無自性此則即鈎鏁而離鈎鏁不為鈎鏁所縛從是而得三昧證無生可與賢聖齊驅矣。

　　癡愛諸業等是則內鈎鏁鑽燧泥團輪種子等名外若使有他性而從因緣生彼非鈎鏁義是則不成就若生無自性彼為誰鈎鏁展轉相生故當知因緣義堅濕煖動法凡愚生妄想離數無異法是則說無性如醫療眾病無有若干論以病差別故為設種種治我為彼眾生破壞諸煩惱知其根優劣為彼說度門非煩惱根異而有種種法唯說一乘法是則為大乘。

　　所謂鈎鏁者有內有外如無知業愛等三世輪轉為內鈎鏁如鑽燧得火泥團成瓶種子生芽為外鈎鏁若使不以鈎鏁為緣而生而以他性為緣而生者則鎻燧可以生芽種子可以成瓶生老病死不由癡愛發生然彼皆非鈎鏁之義何因而得成就故彼無因之說皆成戲論若謂諸法無因生無自性則人人皆得解脫彼則為誰鈎鏁而不得解脫耶所以不得解脫者皆由無明業愛展轉相生輪回不息當知此即是因緣義誰謂無因哉至於堅濕煖動凡愚妄想計為四大之性以為生因能生四大然顧視諸緣悉無自性不知此四大法皆由津潤妄想而生水大堪能妄想而生火大斷截妄想而生地大飄動妄想而生風大是則離數緣外則無異法為生因若離數法別有異法為生因者則是斷滅無因論矣是故建立不生有多種義非無義也一以因緣故不生所以破外道之生因二以無性故不生所以破外道計四大各有自性三以空故不生所以破有無一異等見譬如醫師之療眾病本無種種議論以病有差別故治法亦有差別我為眾生除煩惱病以煩惱有粗細之別根性有優劣之異故為彼說空無生離自性以度之亦非煩惱根性實有差別亦非實有種種對治法也我唯以空無性無生一乘之法引導眾生入無生忍是則名為大乘法耳。

　　爾時大慧菩薩摩訶薩復白佛言世尊一切外道皆起無常妄想世尊亦說一切行無常是生滅法此義云何為邪為正為有幾種無常佛告大慧一切外道有七種無常非我法也何等為七彼有說言作已而捨是名無常有說形處壞是名無常有說即色是無常有說色轉變中間是名無常無間自之散壞如乳酪等轉變中間不可見無常毀壞一切性轉有說性無常有說性無性無常有說一切法不生無常入一切法。

　　此因不生不滅遂及生滅無常也意謂世尊所說不生不滅既與外道異則世尊尋常所說一切諸行無常是生滅法與外道所說無常孰為邪孰為正而外道所計無常為有幾種世尊略舉外道所計無常有七種皆非我教法所說壞不壞相展轉因因滅果生果生因滅如秤兩頭低昂時等之無常也有說作已而捨名無常者此計能作者為無常也有說形處壞名無常者有說即色是無常者此皆計四大所造色為無常固不能空四大也有說色轉變中間名無常者謂色轉變中間有不變者存故計能造所造俱常但兩色中間有箇無常性能使兩色相續變異自之散壞正如乳酪酒果成熟轉變但無形狀不可得見故說無常壞一切性此即行陰遷流微細幽隱不能窺測故不可見計為冥諦中間我執相續不斷計為神我如人自少而至壯壯而至老雖念念遷流而不自覺所謂有力者負之而趨昧者不覺是也有說性無常者此計有箇無常自性不壞而能壞一切性所謂彼為衰殺非衰殺者是也有說性無性無常者謂能造所造俱是無常也有說一切法不生無常入一切法者此計生與不生分作兩橛不知滅即是生妄謂生滅法中有不生滅者在所謂不生者能生生是也。

　　大慧性無性無常者謂四大及所造自相壞四大自性不可得不生彼不生無常者非常無常一切法有無不生分析乃至微塵不可見是不生義非生是名不生無常相若不覺此者墮外道生無常義。

　　外道七種無常不出斷常二見故先舉二種斷見也性無性者唐云物無物謂能造之物及所造之物自性俱壞謂四大既造色已自體已壞而所造者本非四大故亦隨壞如種生芽種芽俱壞則四大之性亦不可得既性相皆無故知不生此以性相斷滅為不生也彼不生無常入一切法者此非聖教常與無常二俱不生之謂也彼謂有箇不生無常徧在一切有無法中乃至分析有無諸法至於微塵亦不可見是彼不生義也以分析諸法無一毫生相可得是名不生無常相我內教弟子當知此不生者即是生以彼所計此不生無常能生一切有無諸法是與生法對待之不生非離有離無之不生也故曰若不覺此即墮彼生無常論矣。

　　大慧性無常者是自心妄想非常無常性所以者何謂無常自性不壞大慧此是一切性無性無常事除無常無有能令一切法性無性者如杖瓦石破壞諸物現見各各不異是性無常事非作所作有差別此是無常此是事作所作無異者一切性常無因性大慧一切性無性有因非凡愚所知非因不相似事生若生者一切性悉皆無常是不相似事作所作無有別異而悉見有異若性無常者墮作因性相若墮者一切性不究竟一切性作因相墮者自無常應無常無常無常故一切性不無常應是常若無常入一切性者應墮三世彼過去色與壞俱未來不生色不生故現在色與壞相俱色者四大積聚差別四大及造色自性不壞離異不異故一切外道一切四大不壞一切三有四大及造色在所知有生滅離四大造色一切外道於何所思惟性無常四大不生自性相不壞故。

　　此計所造無常能造常也性無常者魏云以無物故名曰無常是自心妄想在非常非無常處而妄計諸法非常中有無常性令諸法壞而無常自性不壞此無常性能令一切法作壞滅無常之事若除此無常性無有能令一切法至於壞滅者如杖槌瓦石能壞諸物而自體不壞此無常性亦復如是此即數論所計能造所造法異也應立量云性無常是有法不壞宗因云破壞諸物故喻如杖槌瓦石因外道計異故世尊以非異破之若果無常性能壞諸法必能壞性與所壞法異者而今現見各各不異不見能作無常性與所壞諸物有差別若果有差別則應分明指出此是能作無常性此是所作無常事今則不然不可謂異若謂能作所作無異者則能作所作一切皆常以不見無常因性破壞諸物故則彼所立無常因性為作者其義不成故唐云不見有法能令諸法成於無故然一切法有性無性生起壞滅實亦有因以緣合則生緣散則壞但非凡愚所能知耳故唐云諸法壞滅實亦有因也且有是因必有是果因果必然相似若無是因而生是果則是異因而生異果謂之非因不相似事生若使異因生異果者則一切異法應並相生如種粟得豆種麻得麥則彼法此法能生所生悉皆無常應無差別而今現見諸法各各有異各有能作所作因果歷然云何異因而生異果此非一切性悉皆無常矣誰謂性無常能生一切物哉應立量破云性無常是有法不能生諸物宗因云因果不相似故喻如桃不能生李下復約因果相如破之若性無常是能作性墮所作法中生一切法則一切所作法皆不究竟悉屬壞滅無常以果如因故若一切性墮作因性中則無常性亦應無常以隨一切所生法皆無常故若能作無常性既無常已則所作一切法不應無常應是常以因如果故下復約無常性墮三世法成斷滅破之若謂無常性入一切法中而無常性應墮三世同歸壞滅若入過去過去色壞若入未來未來不生若入現在現在不住剎那變滅與壞相俱色既壞而無常性亦俱壞安得無常性獨不壞哉且色者是四大種積集差別性四大種者即四大自性若能造之四大種不壞則所造之色自性亦不壞以能造所造體性無二離異不異故豈有所造壞而能造者不壞耶一切外道妄計一切四大自性不壞今觀一切三有中一切四大及所造色在在處處莫不皆知有生滅相今離四大造色外一切外道更於何所思惟尋覓能壞諸物之無常性在四大不生而自性不壞者耶吾固謂無常入一切性者悉墮三世同歸於壞也既同歸於壞而所立不壞之宗亦自壞矣應立量破云性無常是有法壞滅宗因云墮於三世故喻如所造色。

　　離始造無常者非四大復有異四大各各異相自相故非差別可得彼無差別斯等不更造二方便不作當知是無常。

　　前計能造是常所造是無常此計所造是常其能造者造已即捨是無常佛破之曰汝謂能造無常而所造者為常耶既能造者離此而去則四大種不復更造四大矣安得常以四大各有異相自相不見有差別可得故自相不能獨造異相不能共造以不見一水大自相獨能生地生火生風故又不見地火風互生一水大火風水其生一地大風地水共生一火大故彼四大既不見自相異相種種差別可得則知不更造異四大矣此則不但能造捨此而不作為無常即所造者亦未嘗復作此則能造所造二種方便悉是不作總皆無常安得謂所造常而能造者無常耶。

　　彼形處壞無常者謂四大及造色不壞至竟不壞大慧竟者分析乃至微塵觀察壞四大及造色形處異見長短不可得非四大四大不壞形處壞現墮在數論。

　　此計能造四大及所造皆究竟常也其究竟壞者分析其色乃至微塵觀察其可壞者但是四大及所造色形處長短變壞不可得非四大及造色體性壞也故佛斷之曰四大不壞但形處壞者此即墮數論所計四大之性周流諸趣體常不變謂四大亦常也。

　　色即無常者謂色即是無常彼則形處無常非四大若四大無常者非俗數言說世俗言說非性者則墮世論見一切性但有言說不見自性生。

　　此亦計能造所造俱無常故曰色即無常彼數論師但計形處無常非計四大種性亦是無常也故破之曰若使四大種性亦是無常者則無俗諦言說以俗諦言說不出四大故若無俗諦言說則墮盧迦耶見成斷滅矣以彼見一切法但有言說不見從如實自相處生故成斷滅也。

　　轉變無常者謂色異性現非四大如金作莊嚴具轉變現非金性壞但莊嚴具處所壞如是餘性轉變等亦如是如是等種種外道無常見妄想火燒四大時自相不燒各各自相壞者四大造色應斷。

　　此計能造所造俱常但兩性中間有箇無常性能使色法相續轉變故一切色有異性現則謂之壞非四大自性壞也如金莊嚴具有轉變則謂之壞非金性壞餘性轉變亦如是如乳作酥酪等酥酪有轉變非乳性壞如是外道種種虗妄分別作無常見自謂火燒四大時四大自體俱各散壞而自相實不燒若火能燒四大而四大自相若各各壞者則四大造色應斷誰為能造所造乎已上四種邪見謂四大有形者畢竟有滅四大無形者終不能壞即半生半滅半不生滅之論也。

　　大慧我法起非常非無常所以者何謂外性不決定故唯說三有微心不說種種相有生有滅四大會合差別四大及造色故妄想二種事攝所攝知二種妄想離外性無性二種見覺自心現量妄想者思想作行生非不作行離心性無性妄想世間出世間出世間上上一切法非常非無常不覺自心現量墮二邊惡見相續一切外道不覺自妄想此凡夫無有根本謂世間出世間出世間上上彼說妄想生非凡愚所覺。

　　以上七種無常皆外道邪見非我法已若我法所起唯說大種及諸塵非常非無常是謂真常超過外道心量所以者何外道於外境界起決定見或計常或計無常不知外境界如鏡像水月不可謂決有決無故我唯說三界皆是微妙真心不說種種諸相有生有滅唯是四大因緣和合而有差別四大及有造色故非四大及造色是實有法皆是能取所取二種妄想分別而有若知二種是妄想即不見有能取所取遠離外性有無二見唯覺一切諸法皆是自心理量如鏡華水月不計為有為無所謂妄想者皆從思慮作意生起非是無思無慮不作意生也若不作意則離自心所現有無分別即能了達世間出世間出世間上上法非常非無常彼外道者不覺自心現量墮二妄想復墮二種惡見相續不斷建立七種無常論此諸外道不覺種種妄想皆是自心虗妄分別無有根本自謂已得世間出世間出世間上上法不知彼作是說皆是妄想作意生豈知世間出世間出世間上上法非凡愚妄想作意所覺也以彼不覺自妄想不見根本故。

　　爾時世尊欲重宣此義而說偈言遠離於始造及與形處異性與色無常外道愚妄想諸性無有壞大大自性住外道無常想沒在種種見彼諸外道等無若生若滅大大性自常何謂無常想一切唯心量二種心流轉攝受及所攝無有我我所梵天為樹根枝條普周徧如是我所說唯是彼心量。

　　長行分破已竟此復括而破之一者作已而捨謂能造無常遠離所造故曰遠離於始造也二者形處異謂能造所造俱常唯形處異三者性無常謂計無常性能壞諸物四者性無性無常謂能造所造俱壞五者即色是無常謂所造無常而能造四大是常故曰性與色無常六者謂轉變中間有不壞性故曰諸性無有壞七者謂一切法不生徧入諸法四大自性常住不滅故曰大大性自常既曰不壞又曰常住而又作無常想此由沒在種種見中故作斯論彼諸外道皆說一切法不生不滅而四大性各各不壞性自常住若然者則一切皆常誰是無常法而作無常想乎此無論彼所謂常者非真即其言亦自相違矣其義安可成乎若我所說三界所有唯是自心現量由彼能取所取二種妄心流轉不已故計我我所其實無有能取者為我所取者為我所也然外道復有計梵天初造眾生為有情本喻如樹根發為枝條普遍世界若如是者則有樹根為我有枝條為我所由彼作如是計故我說言唯是彼之妄想心量非我法所收若我所說三界上下法唯是一心造更無二法若覺了唯心是名根本豈梵天勝妙等為根本耶。

　　爾時大慧菩薩復白佛言世尊唯願為說一切菩薩聲聞緣覺滅正受次第相續若善於滅正受次第相續相者我及餘菩薩終不妄捨滅正受樂門不墮一切聲聞緣覺外道愚癡佛告大慧諦聽諦聽善思念之當為汝說大慧白佛言世尊唯願為說佛告大慧六地起菩薩摩訶薩及聲聞緣覺入滅正受第七地菩薩摩訶薩念念正受離一切性自性相正受非聲聞緣覺諸聲聞緣覺墮有行攝所攝相滅正受是故七地非念正受得一切法無差別相非分得種種相性覺一切法善不善性相正受是故七地無善念正受大慧八地菩薩及聲聞緣覺心意意識妄想相滅初地乃至七地菩薩摩訶薩觀三界心意意識量離我我所自妄想修墮外性種種相愚夫二種自心攝所攝向無知不覺無始過惡虗偽習氣所熏。

　　此詳問三乘修證差別相也蓋滅盡一定可以入大可以入小是三乘之所共修亦三乘之所共證以入滅定而受樂躭著不捨者為小乘不起滅度現諸威儀者為菩薩入滅定而不忘相者為二乘入滅定而念念無相者為菩薩故唯識論云二乘見道唯斷一種名為聖性(謂斷分別我執證初果從是次第斷三界八十一品思惑得寂滅定得四果)菩薩見道具斷二種名為聖性(謂斷分別我法二執得入初地名見道從是次第斷俱生我法二執至八地得滅盡定)所見未嘗異所造未嘗同故問一切三乘滅正受次第相續若善知此次第相續修斷之相終不妄捨菩薩滅正受樂決不墮二乘外道執著愚癡佛謂初地至六地菩薩入滅正受與聲聞緣覺無異以定相不忘有出有入故若至七地則念念入滅正受遠離定相即有涅槃性自性相亦不取著非二乘可及以二乘人厭生死欣涅槃墮有為行而有能取所取是故不能得七地念念正受以得生死涅槃種種相故不得一切法無差別相以覺一切法有涅槃之善生死之不善捨不善而取善故二乘有善念正受而無七地無善念正受也至於八地捨離藏識不但一切種種相滅即二乘所斷心意意識虗妄想相皆悉斷滅故唯識論云從初地至五地未能多時住無相觀有相觀多若至六地無相觀多有相觀少至於七地純無相觀雖恒相續而有加行未能任運現相及土八地已得無功用道常在三昧無出入相而能任運現相及土三界煩惱永不現行第七識中細所知障猶可現起以有異熟未得空故所謂妄想識滅名為涅槃所以必至八地方得心意意識妄想相滅者何故以初地乃至七地菩薩所修觀行觀察三界皆是心意意識妄想量中所現本無有我亦無我所然所修觀行未忘未超心量猶是自妄想修見有外法故墮外性種種相實與愚法聲聞計著自心能取所取無異由彼一向無知不觀察流注妄想認賊為子不覺無始過惡虗偽習氣所熏故至八地方得二乘心意意識妄想相滅。

　　大慧八地菩薩摩訶薩聲聞緣覺涅槃菩薩者三昧覺所持是故三昧門樂不般涅槃若不持者如來地不滿足棄捨一切為眾生事佛種則斷諸佛世尊為示如來不可思議無量功德聲聞緣覺三昧門得樂所牽故作涅槃想大慧我分部七地善修心意意識相善修我我所攝受人法無我生滅自共相善四無礙決定力三昧門地次第相續入道品法不令菩薩摩訶薩不覺自共相不善七地墮外道邪徑故立地次第大慧彼實無有若生若滅除自心現量所謂地次第相續及三界種種行愚夫所不覺愚夫所不覺者謂我及諸佛說地次第相續及說三界種種行。

　　此明八地菩薩與二乘滅心意意識則同所證涅槃逈然各異以菩薩有自覺聖智力所持不為涅槃所醉故雖在涅槃而不取涅槃也若無自覺智力所持遂認化城而為寶所上則不求究竟佛果下則不度一切眾生則佛種永斷故諸佛世尊見八地菩薩不起三昧三橋七勸開示如來不可思議無量功德令彼進趨不住涅槃若聲聞緣覺為三昧樂所醉者得少為足是故於中作涅槃想此豈可與八地相角哉故我所以分部七地者亦在無階級處強立階級正欲顯示菩薩所證階差與二乘所證果位逈然有異以菩薩善修心意意識生滅流注相非若二乘但修習六識粗分別相善修我我所生滅自共相而又善修法我生滅自共相證二無我非若二乘但修我我所執得人無我善知四無礙智所證決定力三昧非若二乘但知四諦寂滅三昧故我所以分部七地者欲令菩薩善知種種差別相從地入地次第相續入菩提法不令菩薩不善了知自相共相不善七地修行次第則墮外道斷常邪徑故於無漸次中強設漸次謂斷異生障證徧行真如得入初地等然實無有若生若滅以除自心現量外無障可斷無真可證故我雖是建立諸地次第相續及斷三界種種障皆是強立階差愚夫不覺乃謂我及諸佛實有諸地次第相續相實有所斷三界種種障也不知世尊說行布說圓融皆有深意若不說行布則儱侗真如而混於邪小若不說圓融則顢頇佛性而外於邪小若論行布不礙圓融則闡提皆可作佛況邪小乎若論圓融不礙行布即二乘尚不及初地況二地以至佛地哉。

　　復次大慧聲聞緣覺第八菩薩地滅三昧樂門醉所醉不善自心現量自共相習氣所障墮人法無我法攝受見妄想涅槃想非寂滅智慧覺大慧菩薩者見滅三昧門樂本願哀愍大悲成就知分別十無盡句不妄想涅槃想彼已涅槃妄想不生故離攝所攝妄想覺了自心現量一切諸法妄想不生不墮心意意識外性自性相計著妄想非佛法因不生隨智慧生得如來自覺地如人夢中方便度水未度而覺覺已思惟為正為邪非正非邪餘無始見聞覺識因相種種習氣種種形處墮有無想心意意識夢現大慧如是菩薩摩訶薩於第八菩薩地見妄想生從初地轉進至第七地見一切法如幻等方便度攝所攝心妄想行已作佛法方便未得者令得大慧此是菩薩涅槃方便不壞離心意意識得無生法忍大慧於第一義無次第相續說無所有妄想寂滅法。

　　此復明三乘涅槃所以差別者以能證之人心量不同也謂二乘人同在第八滅正受樂中而為滅正受樂所醉不知此滅正受樂皆是自心現量未超量外由不善此故為自共相風皷蕩復為煩惱習氣所障於無我無法處妄取我法二見無涅槃處妄作涅槃非若八地菩薩真得無生法忍從寂滅定中得智慧覺者也若復於此慧光發明照十方界即名回心大阿羅漢名為菩薩若菩薩者雖見三昧門樂而不躭著以有本願哀愍眾生大悲成就知分別十無盡句所謂眾生無盡乃至轉法輪無盡實欲究竟菩提不捨一切度眾生事故不妄想涅槃而生取證以彼達一切法本來寂滅不復更滅故以離能取所取二種妄想覺了自心現量外性非性故於諸法妄想不生以證無生法忍故內不墮心意意識外不墮有無諸法計著妄想以此妄想皆非成佛正因故不生也故大經云此菩薩菩提涅槃心尚不起況復起於世間之心故佛勸之曰善男子此忍第一順諸法性此諸法性若佛出世若不出世常住不異諸佛不以得此故名為如來一切二乘亦能得此無分別智等爾時菩薩聞佛勸發從三昧覺作諸佛事故曰隨智慧生以此不生不滅為因地心得入善慧地乃至入如來自覺地如人夢中方便度水水雖未度而忽從夢覺夢中方便喻修滅盡定水喻煩惱河蓋八地已前菩薩從生死此岸度煩惱中流到菩提彼岸然實有生死可除實有煩惱可斷實有涅槃可證正如夢中方便度水而不知是夢也至八地而後覺覺已思惟為正為邪者此喻向之所修滅定直是一夢不知此夢是邪是正若言此夢是正不應喚作是夢若言此夢是邪不應從夢而覺乃知此夢非正非邪由彼滅盡煩惱而得此定故非邪尚餘根中積生無始虗習及種種影像相分墮有無二想心意意識未淨故現斯夢故非正菩薩至此地纔覺得此夢是妄想生始得心意意識妄想滅盡所謂酒消然後覺覺而後知其為夢也然此八地所以從夢覺者皆從初地觀察三界心意意識量離我我所轉進至七地已方見前地所修種種方便皆如幻夢既知前七所修是夢又知自地所證不真不生取著却將從前所寶惜者一時放下故能超度能取所取二種妄想行已從三昧起作佛法方便興大法雲布大法雨未度者令度未得者令得未圓滿者令得圓滿是名八地菩薩雖證涅槃不廢度生之事離心意意識得無生法忍與二乘逈別者如此是名從初地至八地建立次第相續相若於第一義諦觀之實無諸地次第相續亦無三界種種妄想是名真寂滅法真實涅槃。

　　爾時世尊欲重宣此義而說偈言心量無所有此住及佛地去來及現在三世諸佛說心量地第七無所有第八二地名為住佛地名最勝自覺知及淨此則是我地自在最勝處清淨妙莊嚴照耀如盛火光明悉徧至熾𦦨不壞目周輪化三有化現在三有或有先時化於彼演說乘皆是如來地十地則為初初則為第八第九則為七七亦復為八第二為第三第四為第五第三為第六無所有何次。

　　謂此心量無所有寂滅法門唯住地菩薩及如來自覺地方能究竟此三世諸佛所說也第七名心量地者以此地雖得純無相觀而加行未忘藏識未淨不得任運現身現土名心量地第八名無所有者由轉捨藏識心量都盡證無生忍入不動地名無所有地然此二地均名住者以皆得不退轉故也雖無退轉可名為勝然非最勝唯至等妙二地以自覺聖智證清淨覺方名佛地至佛地已隨心自在處處稱尊名最勝處故從清淨法身為地上菩薩於色究竟天現圓滿報身成等正覺身有無量色色有無量相相有無量好乃至光明亦復無量無處不遍至此方得證金剛不壞身得金剛不壞目復為二乘凡夫現種種身化導三有或有眾生在菩薩地已經化導此即於彼演說三乘雖說三乘令歸正覺是故如來出世唯以一乘而為教法更無餘乘故雖說諸地實無諸地次第相續之相故十地即初同證如故初即是八煩惱皆不動故九可為七同得無生忍故七可為八同無相觀故二可為三同信忍故四可為五同順忍故三可為六同得般若故若夫無所有處即是無位真人所住境界有何次第相續可得所謂不涉程途不立階級向上一路也故祖師云聖諦亦不為何階級之有。

　　爾時大慧菩薩復白佛言世尊如來應供等正覺為常無常佛告大慧如來應供等正覺非常非無常謂二俱有過常者有作主過常者一切外道說作者無所作是故如來常非常非作常有過故若如來無常者有作無常過陰所相相無性陰壞則應斷而如來不斷大慧一切所作皆無常如瓶衣等一切皆無常過一切智眾具方便應無義以所作故一切所作皆應是如來無差別因性故是故大慧如來非常非無常復次大慧如來非如虗空常如虗空常者自覺聖智眾具無義過大慧譬如虗空非常非無常離常無常一異俱不俱常無常過故不可說是故如來非常復次大慧若如來無常者如兔馬等角以無生常過故方便無義以無生常過故如來非常。

　　世尊既破七種無常已復曰我法起非常非無常故問如來畢竟為常為無常佛言如來非常非無常以常與無常二俱有過故若如來是常即同外道所計微塵勝妙自在等有作者過今如來雖不變而隨緣本無所作是故如來雖常而非常非若外道之作者常以凡是作者必不能常故說常有過也應立量云如來是有法常為宗因云是能作性故同喻如微塵等而如來豈如微塵等之常耶若如來是無常者則墮有所作過以五陰是所作相而相相無性應成斷滅今如來雖隨緣而不變以非所作性故非斷滅以一切所作皆是無常如瓶衣　若如來果斷滅則如來一切智一切方便悉空無義以如來是所作故若所作是如來則世間一切所作法皆是如來以無常因性皆是所作無差別故應立量云若如來是常所作為因性喻如瓶衣等而如來豈同瓶衣等之無常耶故總申一量云如來是有法非常非無常宗因云性非所作故同喻如虗空然如來以虗空喻無作常者不取虗空頑然無知不待因成為無作常也若如來果如虗空無作之常則如來所具大智慧光明及恒沙稱性功德悉皆無義不亦成斷滅乎然以虗空為同喻者以虗空離四句絕百非而與如來離念之相相似是故如來取虗空為常如曰離念相者等虗空果不取頑然無知為常也亦非如來以無生為常若以無生為常則如來同於兔馬等角之絕無則應如來從無量劫所修方便悉皆無義故如來非無生常應立量云若如來是常因云無生故喻如兔馬角以兔角無生是外道斷滅常是故如來非外道斷滅常問前以兔角為喻立不生宗此又以兔角為外道宗者得無混濫乎答前以兔角為喻是借彼破彼此以兔角為斷滅是破彼以成立己宗也故曰一切法不生不應立宗者具有多種義故不應立也。

　　復次大慧更有餘事知如來常所以者何謂無間所得智常故如來常大慧若如來出世若不出世法畢定住聲聞緣覺諸佛如來無間住不住虗空亦非愚夫之所覺知大慧如來所得智是般若所熏大慧如來非心意意識彼陰界入處所熏大慧一切三有皆是不實妄想所生如來不從不實虗妄想生大慧以二法故有常無常非不二不二者寂靜一切法無二生相故是故如來應供等正覺非常非無常大慧乃至言說分別生則有常無常過分別覺滅者則離愚夫常無常見不寂靜慧者永離常無常非常無常熏爾時世尊欲重宣此義而說偈言眾具無義者生常無常過若無分別覺永離常無常從其所立宗則有眾雜義等觀自心量言說不可得。

　　上言如來既非虗空常又非無生常然則以何為常更有餘事知如來常謂依四種無間大方便行轉八識而成四智無有間斷故名為常此無間智前際非生後際非滅不論有佛出世無佛出世此法常住無有間斷不唯如來即聲聞緣覺皆住無間智不住虗空不住無生但彼愚夫為無明所覆心意意識所熏不自覺知唯是如來獨得耳然如來所以獨得者以如來是般若熏非心意意識陰界處入妄想熏是故如來名之為常一切三有眾生不出心意意識不實妄想所生故有生滅不常如來不從心意意識不實妄想生故有如實真常又三有眾生不見寂滅平等一心見有生滅或計生處為常或計滅處為無常此非見不二者也若真見不二者即常即無常當處寂滅更無分別何曾見常而生常見何曾見無常而生無常見耶是故如來見一切寂靜故說非常非無常由彼未曾離言說相離分別相故妄計此是常此是無常若離分別覺觀則不墮常無常二見所以愚夫作常無常二見者由不見寂滅一心故不寂靜若得無間慧者則不習近其說永離常無常故見寂靜頌中言眾具無義者生常無常過者以言常則眾具無義言無常則眾具同壞一切性德悉皆斷滅於此二法不生分別即不為常無常所熏永離二見矣且彼二見起於能作所作從彼外道自所立宗故有眾多雜亂知見若以平等智慧觀察自心現量則一切法悉皆無異即言說亦不可得何有常無常論哉此錯簡當在七無常後。

楞伽阿䟦多羅寶經合轍卷第七


卍新纂大日本續藏經第 17 冊 No. 331 楞伽經合轍


楞伽阿䟦多羅寶經合轍卷第八

　　明　二楞菴釋　通潤　述

　　爾時大慧菩薩復白佛言世尊唯願世尊更為我說陰界入生滅彼無有我誰生誰滅愚夫者依於生滅不覺苦盡不識涅槃佛言善哉諦聽當為汝說大慧白佛言唯然受教佛告大慧如來之藏是善不善因能徧興造一切趣生譬如伎兒變現諸趣離我我所不覺彼故三緣和合方便而生外道不覺計著作者為無始虗偽惡習所熏名為識藏生無明住地與七識俱如海浪身常生不斷離無常過離於我論自性無垢畢竟清淨。

　　此承上章以發問也言我雖知菩薩二乘同修滅定同證涅槃即其分量兩相懸絕然二乘已得滅定已得我空則不當復有生滅然猶未脫陰界入生滅之地不知彼二乘者既無有我而令陰界入生滅不停者更是何物作主宰為之生為之然耶由彼愚此不覺不知坐寂滅中而為三相遷流不覺苦盡不識涅槃皆由不知生滅根源故曰更為我說二乘已斷六識已得我空不覺陰界入生滅者是誰為生滅之主耶故世尊示之曰生滅根源是如來藏與識藏非六識三毒也二乘尋常但知作善作惡者是意識故說意識為善惡因招感生死為果不知如來藏為善不善因作三界四生六趣之體能徧興造六趣四生譬如伎兒逢場作戲為生為旦為丑為未其實本體非生非旦非丑非未本無有身為之我亦無戲場為我所應立量云如來藏是有法能徧興造一切趣生宗因云能善不善故離我我所故同喻如伎兒伎兒能隨緣為貴賤而體不變如來藏能隨染淨緣作善惡而體亦不變故前文云如來藏具三十二相入於一切眾生身中本無有我是也二乘不知如來藏為生死因妄謂根塵識三和合種種方便起惑造業是故三界生死不斷外道不覺計著冥初自性能造二十三法為生死因不知如來本來清淨為彼前七無始名言有支及業三種虗偽惡習所熏為生相無明遂轉此如來藏名為識藏含藏一切善惡種子為善不善因依此藏識復生住地無明起前七現行與前七俱由此現種相生無有斷絕如海生浪浪復依海相續不斷其實識藏本來不變離於二乘無常之過本自無我亦離外道神我之執其實識藏自性即如來藏本來無垢雖由前七過惡熏習未嘗染汙則知不變故能隨緣也應立量云識藏是有法常生不斷是宗因云與七種俱故喻如海生浪故知性相兩宗雖各立宗因實無有二由如來藏為前七所熏即轉名識藏是全性成相前七若轉不熏識藏則識藏即如來藏是全相是性故知轉與不轉皆由前七而如來藏本無轉與不轉即說轉識成智但轉名言其實如來藏性本未嘗動云何說轉故云寂滅者名為一心一心者即如來藏而如來藏亦名在纏法身故經云隱為如來藏顯為法身以如來藏具含二義一約體絕相義即真如門謂非染非淨非生非滅不動不轉平等一味性無差別眾生即涅槃不待滅也凡夫即彌勒非二際也二隨緣起滅義即生滅門謂隨熏轉動成於染淨染淨雖成性恒不動祗由不動能成染淨是故不動不離動門此即起信論中所立二門也。

　　其餘諸識有生有滅意意識等念念有七因不實妄想取諸境界種種形處計著名相不覺自心所現色相不覺苦樂不至解脫名相諸纏貪生生貪若因若攀緣彼諸受根滅次第不生餘自心妄想不知苦樂入滅受想正受第四禪善真諦解脫修行者作解脫想不離不轉名如來藏識藏七識流轉不滅所以者何彼因攀緣諸識生故非聲聞緣覺修行境界不覺無我自共相攝受生陰界入見如來藏五法自性人法無我則滅地次第相續轉進餘外道見不能傾動是名住菩薩不動地得十三昧道門樂三昧覺所持觀察不思議佛法自願不受三昧門樂及實際向自覺聖趣不共一切聲聞緣覺及諸外道所修之道得十賢聖種性道及身智意生離三昧行是故大慧菩薩欲求勝進者當淨如來藏及識藏名大慧若無識藏名如來藏者則無生滅。

　　上明如來藏識藏為善不善生死因而實如來藏性本無生滅畢竟清淨然如來藏所以為生滅因者皆由受前七熏遂轉如來藏而為識藏此則生滅根源基於七識也故前問云彼無有我誰生誰滅故答之曰如來藏雖為善不善因實無有我亦不見有生滅之相其計有我而有生滅者皆前諸識也故曰其餘諸識有生有滅所謂諸識者謂意與意識及眼等五識也然彼諸識所以生滅者由無明住地不實妄想為因六塵境界為緣而諸識妄取境界所謂自心取自心也(此即六粗智相相續相也)復於所見形處計著種種名相以為實有(此即六粗執取相計名字相也)不知此等名相本非實有皆是自己與彼安名立號是自心現以不了故貪著外境生苦樂受不知苦樂是生死因不得解脫(此即六粗起業相及業繫苦相也)由彼名相諸纏互相繫縛種現相生無有間斷諸識之生實基於此若無明住地滅則種子滅種種境界滅則所緣滅彼諸受根滅則根滅三緣既滅則前七次第亦不得生故起信云因滅則不相應心滅緣斷則相應心滅此即菩薩真寂滅涅槃也若因緣不盡尚餘自心流注妄想又不知藏識是苦樂因而妄謂受想是苦樂因或有入滅受想定以斷苦樂二受為小乘涅槃者或有入四禪捨念清淨地以伏苦樂二受為無想外道涅槃者或有善觀四諦知集為苦本道為樂因自謂斷集修道已見真諦得解脫者雖有種種差別涅槃總之不離如來藏中識藏之名亦未曾滅七識流轉之名也然識藏之名不轉而七識流轉之名亦不滅者何故以彼藏識為七識之因復為七識流轉之緣故識藏不轉習氣猶存復生諸識暴流故也然此藏識甚深微細未易窺測故非聲聞緣覺境界以彼但了人空證人無我未了法空不了法無我故於蘊處界入執取自相共相不知此陰界入由執取而生也由前問云彼無有我此陰界入是誰生故答云由是七識取著自相共相而生陰界入也若見如來藏所謂五法者已離名相妄想而證正智如如所謂三性者已離妄想緣起而證成自性所謂二無我者不但人無我且得法無我矣由前云彼無有我是誰滅故答云若見如來藏則識藏之名轉而七識流轉之名亦滅矣是則如來藏本無有我亦無生滅由七識執我而有生滅故七識生而識藏生七識滅而識藏亦轉也此由初地次第相續轉進至第八地一切外道惡見不能傾動是名菩薩住不動地住此地已即得十種三昧門樂如華嚴十大三昧等以三昧中有自覺智力所持故能觀察不思議佛法不忘自願故不捨利眾生事雖住三昧而不躭三昧雖居實際而不戀實際回心趨向自覺聖智最究竟趣不共二乘外道取涅槃樂所修行道得住十地聖種性及得如來智身及意生身如初地意生身能以一身化百類身往百佛世界教化眾生地地增進故能離三昧樂而不住著是故菩薩欲得勝進滿足如來地者當淨如來藏中識藏之名若轉識成智則不名識藏名如來藏則無生滅是名寂滅一心如來藏也。

　　大慧然諸凡聖悉有生滅修行者自覺聖趣現法樂住不捨方便大慧此如來藏識藏一切聲聞緣覺心想所見雖自性淨客塵所覆故猶見不淨非諸如來大慧如來者現前境界猶如掌中視阿摩勒果大慧我於此義以神力建立令勝鬘夫人及利智滿足諸菩薩等宣揚演說如來藏及識藏名七識俱生聲聞計著見人法無我故勝鬘夫人承佛威神說如來境界非聲聞緣覺及外道境界如來藏識藏餘佛及餘利智依義菩薩智慧境界是故汝及餘菩薩摩訶薩於如來識藏當勤修學莫但聞覺作知足想。

　　然一切凡夫及諸聖人皆依彼識藏而有生滅凡夫生滅無足為怪而修行者何故亦有生滅耶以修行者雖得自覺聖智現法樂住而不捨離勇猛精進上求下化故亦不離生滅也然如來藏在識藏中本自清淨一切二乘不見其淨以一切二乘皆以心想見如來藏雖如來藏自性清淨即為心想客塵染汙故雖本淨而猶見不淨即使等覺見如來藏如隔羅穀視月以生相無明所覆異熟未空故即彼所見亦非如來所見境界也若如來者生滅已盡寂滅現前觀如來藏如觀掌果毫髮分明方名究竟清淨豈二乘心想所可及哉故我於此自性清淨如來藏義復以神力加持勝鬘夫人及利智滿足諸菩薩令彼宣揚如來藏及識藏名與七識俱生令諸聲聞計著我法者令彼捨離意識見人無我已而又令彼捨離藏識見法無我得證自性清淨如來藏也勝鬘夫人即波斯匿王女為踰闍王夫人勝鬘經中說二種如來藏一空如來藏脫離一切煩惱二不空如來藏具足過河沙不思議佛法佛為勝鬘夫人說此二種如來藏勝鬘夫人承佛威力代佛轉輪說如來藏是如來所證清淨境界非二乘外道所證境界以二乘外道皆未離識藏故此如來藏即識藏識藏即如來藏唯佛及餘利智依義不依文字諸大菩薩所證境界以法性不離法相法相不離法性非利智依義菩薩不足語此是故汝等菩薩於如來藏識藏當勤觀察分明曉了如觀掌果不可但以耳聞便為覺了作知足想終不得見如來藏也。

　　爾時世尊欲重宣此義而說偈言甚深如來藏而與七識俱二種攝受生智者則遠離如鏡像現心無始習所熏如實觀察者諸事悉無事如愚見指月觀指不觀月計著名字者不見我真實心為工伎兒意如和伎者五識為伴侶妄想觀眾伎。

　　甚深如來藏而與七識俱故名識藏因不實妄想取諸境界乃有能取所取計著不捨智者若能觀察見如來藏則能取所取之相當下遠離所以遠離者以如來藏心本來清淨為無始惡習所熏轉為識藏而生二種攝受似外境現正如鏡中所現影像全像是鏡故以智慧觀察如來藏心見如實處不見心外有毫髮六塵境界可得也且此如來藏心是利智依義菩薩所證境界非尋常計著言說妄想尋行數墨者可得見也彼尋行數墨之人言說妄想未破喻如愚夫見人指月但觀其指不觀真月計著名字不見真實義處亦由愚夫執指不見真月也若知如來藏心能變能現猶如伎兒又知末那意識依彼緣彼如和伎者又知五識緣境叢生猶如伴侶又知意識分別好醜如觀伎眾若能如是觀察則知一切皆悉如幻而如來藏心真實之義得見矣故王文公觀俳優偈云諸優戲場中一貴復一賤心知本自同所以無欣怨。

　　爾時大慧菩薩復白佛言唯願為說一切諸法剎那壞相世尊云何一切法剎那佛告大慧諦聽諦聽善思念之當為汝說佛告大慧一切法者謂善不善無記有為無為世間出世間有罪無罪有漏無漏受不受大慧略說心意意識及習氣是五受陰因是心意意識習氣長養凡愚善不善妄想大慧修三昧樂三昧正受現法樂住名為善無漏。

　　此承前如來藏章一切凡聖悉有生滅發來錯簡於此意謂一切凡夫皆住生滅一切聖人皆證不生不滅而云凡聖悉有生滅斯則世間出世間法皆墮剎那壞相更無證不生滅者矣故問云何一切法皆墮剎那壞相也以如來藏具有二義一真如門二生滅門蓋生滅門中有覺不覺二義恐人不解故發此問欲顯生滅門中有剎那不剎那也故唐譯以如來藏章為剎那魏譯以此章為剎那品佛言所謂一切法者有世間一切法有出世間一切法世間一切法者謂十一善法根隨二十六煩惱法二十四種不相應無記法有為生滅法有漏有罪有受五蘊法也出世間一切法者即不生不滅無為法及無罪無漏無受五蘊法也若略而言之世間五蘊總以心意意識及彼所熏名言我支及業三種習氣為因由此八種識三種習氣為因生起現行念念遷流長養凡愚善不善妄想五陰之果此名不善有漏習氣也若真修行人修三昧樂斷分別我法二執得入初地以至七地得三昧樂意生身住三昧中現受法樂然有十種習氣不妄所謂菩提心習氣善根習氣教化眾生習氣見佛習氣於清淨世界受生習氣願習氣波羅蜜習氣思惟平等法習氣種種境界差別習氣若菩薩安住此法則永離一切煩惱習氣得入如來大智習氣非習氣智是名善無漏習氣也。

　　大慧善不善者謂八識何等為八謂如來藏名識藏心意意識及五識身非外道所說大慧五識身者心意意識俱善不善相展轉變壞相續流注不壞身生亦生亦滅不覺自心現次第滅餘識生形相差別攝受意識俱相應生剎那時不住名為剎那大慧剎那者名識藏如來藏意俱生識習氣剎那無漏習氣非剎那非凡愚所覺計著剎那論故不覺一切法剎那非剎那以斷見壞無為法大慧七識不流轉不受苦樂非涅槃因大慧如來藏者受苦樂與因俱若生若滅四住地無明住地所醉凡愚不覺剎那見妄想熏心復次大慧如金金剛佛舍利得奇特性終不損壞大慧若得無間有剎那者聖應非聖而聖未曾不聖如金金剛雖經劫數稱量不減云何凡夫不善於我隱覆之說於內外一切法作剎那想。

　　所謂世間有漏善不善習氣者謂八識所熏習氣也八識者即是如來藏心為無始惡習所熏轉名識藏復生無明住地與七識俱以能含藏諸法種子名曰識藏以能傳出送入通內外門名意以能總緣五塵差別形相名意識以能各緣自分境界名五識五識不離四大色根故名為身此八種識皆由無始根本無明熏習如來藏而如來藏隨染熏習轉名識藏而有習氣長養五陰中間微細生滅剎那不住非彼外道所知故不能說然五識身雖各緣自分境必以六識為分別依以七識為染淨依以八識為根本依如一眼識緣色時必與後三識俱時而轉以五識明了牽引六識分別六識分別招攬七識計著七識計著牽引八識受熏故前七現行所取善不善相生住滅展轉變壞而與第八識藏流注生滅相續不斷熏成種子復由第八相續不斷之身集諸種子起諸現行亦與前七俱生俱滅所謂壞不壞相展轉因也良由不知前五塵境皆是自心所現或九緣會而生眼識取色塵或眼識滅八緣會而生耳識取聲塵等故曰形相差別攝受然五識雖各各緣差別境必有同時意識俱時相應而生總緣五識差別之境故唯識頌云依止根本識五識隨緣現或俱或不俱如波濤依水如是展轉生滅新新不住名為剎那此剎那者即是如來藏轉成識藏與第七識俱此第七識復引生前六種識是心意意識所熏三界善不善習氣總名妄想故有剎那若是出三界人斷異生性障修三昧樂得現法樂住諸無漏法所熏無漏習氣此雖在剎那法中而實非剎那而凡愚不知但計著剎那之論不覺一切法中有剎那者有非剎那者乃總將一切有為無為有漏無漏等法一例皆入剎那法中以斷滅見壞無為法此何以故良由不知七識不流轉如來藏流轉二義也七識所以不流轉者以非生死因非涅槃因故不受生死苦亦不受涅槃樂以前七識不能持種非異熟心非趣生體故凡愚不知謂斷七識出生死而不知出者是分段生死變易生死猶在也謂斷七識得涅槃而不知得者是有餘涅槃非無餘涅槃也如來藏所以流轉者以生死涅槃二果皆是如來藏為善不善因故受苦受樂若生若滅也故阿毗達磨經之無始時來界一切法等依由此有諸趣及涅槃證得是則剎那者非剎那而非剎那者成剎那矣故所謂不生不滅是無常義也然我前說彼諸凡聖悉有生滅者以凡愚為四住地煩惱所醉聖人為住地無明所醉故說皆有剎那生滅而凡愚不覺剎那處有不剎那者在而為妄想熏心作剎那見豈如來藏實有剎那耶然如來藏自性清淨畢竟無垢雖在剎那未嘗變壞如金中之金剛如佛身之舍利得奇特性超過諸物終不損壞若使修行四無間行所得自覺聖智已證無生法忍而有剎那者此則聖應同凡不名為聖然聖人證無生忍雖為三相遷流實不生滅如金金剛雖經累劫而稱量不滅若知此則不唯聖人不剎那即凡愚又何嘗剎那耶云何凡夫不善於此隱覆之說計著凡聖悉有生滅之語妄謂一切內外有漏無漏有為無為等法一類皆作剎那生滅者不亦謬乎。

　　大慧菩薩復白佛言世尊如世尊說六波羅蜜滿足得成正覺何等為六佛告大慧波羅蜜有三種分別謂世間出世間出世間上上大慧世間波羅蜜者我我所攝受計著攝受二邊為種種受生處樂色聲香味觸故滿足檀波羅蜜戒忍精進禪定智慧亦如是凡夫神通得生梵天大慧出世間波羅蜜者聲聞緣覺墮攝受涅槃故行六波羅蜜樂自己涅槃樂出世間上上波羅蜜者覺自心現妄想量攝受及自心二故不生妄想於諸趣攝受非分自心色相不計著為安樂一切眾生故生檀波羅蜜起上上方便即於彼緣妄想不生戒是尸波羅蜜即彼妄想不生忍知攝所攝是羼提波羅蜜初中後夜精勤方便隨順修行方便妄想不生是毗離耶波羅蜜妄想悉滅不墮聲聞涅槃攝受是禪波羅蜜自心妄想非性智慧觀察不墮二邊先身轉勝而不可壞得自覺聖趣是般若波羅蜜。

　　此承上修行者正受住於正法得如來智具足而問也意謂住正受者便得如來正智住於正法證金剛身矣何故又說六波羅蜜滿足方得正覺耶佛謂波羅蜜有三種分別一者世間即人天所修二者出世間即小乘所修三者出世間上上即菩薩所修世間波羅蜜者謂諸凡愚著我我所計我能施計有所施不離能取所取二見為求未來受生人天勝處受用色等五塵之樂此名住相布施乃至餘度亦如是此以有漏因感有漏果成就五通得生梵世雖修六度不離世間此人天所修六度也出世間波羅蜜者謂二乘人厭生死取涅槃修習四諦十二緣併修六種劣無漏行但求自己得涅槃樂無心與人共證此雖比於世間已得超勝然非究竟此則二乘所修六度也出世間上上波羅蜜者是菩薩於真如法深解現前覺一切有漏無漏有為無為一切諸法皆是自心現妄想量本無有二但是自心執取故見有二以如實覺知此義故不生妄想雖修六度於人天二乘趣不能攝受此由了知一切色相皆是自心所現不生計著故也但為安樂眾生故行布施起上上方便不見施者受者及中間所施之物以知法性體無慳貪隨順修行是名自性到彼岸布施即此行布施而不生妄想於諸境界不起五欲是名自性金剛戒即彼妄想不生如實而知能取所取皆無自性不與心鬬是名自性無生忍雖初中後夜勤修匪懈隨順修行如實方便而中心樹了毫無所動是名自性精進由不生妄想不取外道二乘涅槃是名到彼岸自性定由知自心所現妄想本來非性即以智慧觀察不墮有無二邊惡見得智慧身地地轉勝不可壞滅得自覺聖智趣此非二乘智慧可及是名到彼岸自性金剛慧然則修行得正受住正法具足智慧者即是具此六種波羅蜜也。

　　爾時世尊欲重宣此義而說偈言空無常剎那愚夫妄想作如河燈種子而作剎那想剎那息煩亂寂靜離所作一切法不生我說剎那義物生則有滅不為愚者說無間相續性妄想之所熏無明為其因心則從彼生乃至色未生中間有何分相續次第滅餘心從彼生不住於色時何所緣而生以從彼生故不如實因生云何無所成而知剎那壞修行者正受金剛佛舍利光音天宮殿世間不壞事住於正法得如來智具足比丘得平等云何見剎那犍闥婆幻等色無有剎那於不實色等視之若真實。

　　此頌剎那非剎那也言我因彼凡愚於一切法無常計常故我說一切法無生一切法剎那悉由愚夫妄想施設故喻之如河流如燈如種子以破其常見耳豈意遂將一切法作剎那想耶豈知我說剎那者正欲息其煩亂妄想令其見一切法本來寂靜本來離所作本來不生此我所說剎那義也以一切法仗因托緣而起當處出生隨處滅盡是生即無生故以不生為剎那非以無常為剎那而愚者不知故不為彼說也所謂緣者謂等無間緣因緣增上緣所緣緣也若四緣不具生滅不成是則生則緣生滅則緣滅而一切法何曾有剎那耶所謂剎那者豈非等無間緣為開導依令前念滅而後念生為相續性乎然此無間相續不能自生自滅皆從妄想熏習而有故內以無明為因外以色法為緣而生滅心方從彼生若使內雖有因而無根境二種相分色為所緣增上更依何分而生中間相續之性乎若謂五識相續實隨境緣滅而心次第滅實隨境緣生而心亦次第生者然心不住色色不住心各各不相知各各不相到是以何物為所緣而生乎則知心本無生明矣以心本無生從彼而生則知非是實從因生也是則求其剎那生相尚不可得云何知其剎那壞相乎此我所謂即剎那非剎那也且一切法在剎那中尚無剎那可得況修行者證無生忍現法樂住得有剎那耶且如金金剛佛舍利光音天宮此皆世間有形相者尚有種種不壞之事何況菩薩安住如來正法具足如來正智乃至比丘得證平等法性者云何見有剎那之相耶由彼見一切法如乾城如夢幻雖現有色相實無剎那相可得云何愚夫於種種不實色等視為真實妄謂實有剎那壞相哉吾故謂愚夫不善於我隱覆之說於內外一切法作剎那想者此也。

　　爾時大慧菩薩白佛言世尊唯願為說五法自性識二種無我究竟分別相我及餘菩薩摩訶薩於一切地次第相續分別此法入一切佛法入一切佛法者得到如來自覺地佛告大慧諦聽諦聽善思念之大慧白佛言唯然受教佛告大慧五法自性識二無我分別趣相者謂名相妄想正智如如若修行者修行入如來自覺聖趣離於斷常有無等見現法樂正受住現在前大慧不覺彼五法自性識二無我自心現外性凡夫妄想非諸賢聖大慧白佛言世尊云何愚夫妄想生非諸賢聖佛告大慧愚夫計著俗數名相隨心流散流散已種種相像貌墮我我所見希望計著妙色計著已無知覆障生染著染著已貪恚所生業積集積集已妄想自纏如蠶作繭墮生死海諸趣曠野如汲井輪以愚癡故不能知如幻野馬水月自性離我我所起於一切不實妄想離相所相及生住滅從自心妄想生非自在時節微塵勝妙生愚癡凡夫隨名相流。

　　一往分辨總顯凡聖邪正因果皆依五法三性八識二種無我而出今將八識三性二無我皆攝入五法復顯五法不出寂滅一心也故問五法自性識二種無我究竟分別相若知究竟分別相則知菩薩入一切地次第相續之相如四加行觀察名義自性差別得入初地始斷分別我法二執證徧行真如得分別我法二空智從是而進以二空智觀察俱生名相妄想證俱生我法二空智得入等妙二覺又如空六識我法得入初地空七識我法得入八地空八識法執得入佛地故知五法三性八識二無我攝一切法而能分別此法者則能入一切佛法能入一切佛法者方得從初地乃至如來自覺地也故世尊一一示之所謂五法者起信論云所言法者謂眾生心言五種法皆不出寂滅一心也言三自性者謂此三法皆從如來藏自性流出也言八識者謂十一色法是所緣唯識心所法是相應唯識不相應法是分位唯識八識是自性唯識無為法是識性唯識是故百法皆歸唯識是三種法皆由我法二執妄生分別故有心意意識妄想名相種種差別若證二空即是正智如如圓成實性故纔有我相則一切法森然滿目若無我相則一切法空無生離自性矣故一切法不出五法而五法該一切法若修行者觀察五法明見無謬依之修行漸漸入於如來自覺聖趣不由於他通達佛法則能遠離斷常有無二見不墮名相妄想現在法樂正受常得在前便得如來自覺聖智證於如如若不覺五法三性八識悉皆無我又不知諸法皆自心現妄計心外實有諸法者此皆凡愚妄想分別非聖賢也何以故一切名相皆是世俗假立原非實有愚夫計著俗數名相而心即隨名相流轉如水流風散奔蕩而不可收拾既流散已復於種種形像相貌分別妍醜生執取相墮我我所希望計著以為妙色既計著已即為無明覆障生起惑染既染著已於順境生貪違境生恚貪恚二心造諸惡業日積月累無有休息既積集已為業所牽不能自脫如蠶作繭自纏自縛墮於生死大海六趣曠野一上一下頭出頭沒如汲井輪輪輪不絕如是惑業苦三輪轉不已皆由無明所覆計著名相而起不知一切俗數名相自性如幻如𦦨如水中月其中原無主宰而為之我亦無依止之處而為之我所愚夫於無我我所處而起一切不實妄想不知一切法本離能相亦離所相亦離生住滅相安有種種妙善之色安有起惑造業受報之事乎此諸名相悉從自心妄想生起非自在時微塵勝妙等生其計為自在等生者皆是凡夫計名執相之流非達名相本空者也。

　　大慧彼相者眼識所照名為色耳鼻舌身意識所照名為聲香味觸法是名為相大慧彼妄想者施設眾名顯示諸相如此不異象馬車步男女等名是名妄想大慧正智者彼名相不可得猶如過客諸識不生不斷不墮一切外道聲聞緣覺之地復次大慧菩薩摩訶薩以此正智不立名相非不立名相捨離二見建立及誹謗知名相不生是名如如大慧菩薩摩訶薩住如如者得無所有境界故得菩薩歡喜地得菩薩歡喜地已永離一切外道惡趣正住出世間趣法相成熟分別幻等一切法自覺法趣相離諸妄想見性異相次第乃至法雲地於其中間三昧力自在神通開敷得如來地已種種變化圓照示現成熟眾生如水中月善究竟滿足十無盡句為種種異解眾生分別說法法身離意所作是名菩薩入如如所得。

　　上言名即是相此顯相即是名也相之與名即色心二法形狀可觀曰相表呼詮召曰名如根塵皆相而目之為根塵即名此即全相是名全名是相所謂相名常相隨也妄想者謂迷有迷無曰妄從相起心曰想謂名不自名相不自相必有施設顯示假名假相如象馬車步男女等名妄謂此名非彼名此相非彼相者謂之妄想論云心能為一切法作名若無心則無一切名字當知世出世名字皆從心起故名意言境言正智者於彼妄想施設顯示種種名相微細觀察求其實相了不可得猶如過客暫時停泊故呼牛應牛呼馬應馬不復更起虗妄分別故諸識不生不起二見不墮外道二乘偏邪之智名為正智大般若經云如一切法名唯客所攝於十方三世無所從來亦無所至亦無所住一切法中無名名中亦無一切法非合非散但假既設所以者何以一切法與名俱自性空是以法從心生名因法立所生之法無處能生之心亦然則心境俱空俱無處所是名正智如如者謂菩薩以此正智觀察無一可立以一切法悉皆真故故不立名相無一可遣以一切法悉皆如故故不遣名相以不立故不墮建立見以不遣故不墮誹謗見以知名相猶如過客本自不生以不生故名如如也若菩薩在四加行位中起四尋思智觀察名義自性差別離識非有斷分別我法二執證徧行真如得入無所有寂靜境界入初地住住初地時斷異生性障永離一切外道惡趣生如來家正住出世間趣從初地觀察法相至第七地法相成熟得純無相觀知一切法猶如幻等不被相縛證自覺法趣得入八地離心意意識諸妄想見及種種有無性異相次第乃至入法雲地則三昧十力自在神通諸華一時開敷莊嚴佛地入如來地已即得種類俱生無行作意生身故有種種變化分身無量圓照法界成熟眾生如水中月不出不入善能究竟滿足十無盡句所謂眾生無盡世界無盡等為種種意解眾生隨其根樂而為說法雖現種種身說種種法而法身本自不動離於所作當體如如是名菩薩入如如所得境界所謂五法者如此。

　　爾時大慧菩薩白佛言世尊云何世尊為三種自性入於五法為各有自相宗佛告大慧三種自性及八識二無我悉入五法大慧彼名及相是妄想自性大慧若依彼妄想生心心法名俱時生如日光俱種種相各別分別持是名緣起自性大慧正智如如者不可壞故名成自性復次大慧自心現妄想八種分別謂識藏意意識及五識身相者不實相妄想故我我所二攝受滅二無我生是故大慧此五法者聲聞緣覺菩薩如來自覺聖智諸地相續次第一切佛法悉入其中。

　　前明五法已竟此將三性八識二無我皆攝入五法也彼五法中名相攝三性中徧計妄想者以有名相故起徧計若無名相徧計亦無此名相所以攝徧計妄想自性也彼五法中妄想攝三性中緣起自性者以依彼妄想生心心所法有種種名俱時而生如日與光俱時而有既有種種名俱時生則有種種相各別現而諸所生心心所法中有分別者有執持者亦各有別此由妄想而生名相是名緣起自性若無妄想則緣起不生以妄想緣起有則俱有無則俱無非謂先緣起而後妄想亦非先妄想而後緣起此妄想所以攝緣起自性也正智如如攝成自性者以正智如如遠離虗妄二種自性以如如智證如如理故不可壞以不可壞故不生不滅圓同太虗無欠無餘此正智如如所以攝成自性也所謂五法攝三自性如此五法攝八識者謂自心所現見相二分是為名相於此執著而起八種分別各緣自境即是妄想謂了此八種差別之相皆是不實但以妄想分別展轉生起故未轉識時名為識藏即是名相妄想識既轉已名如來藏即是正智如如此五法所以攝八識也五法攝二我二無我者若識陰未破內取識藏為我外取識所分別五塵為我所謂之我執既捨識藏則取能捨者為我取所證者為我所謂之法執此從名相二種取我我所即是妄想若二攝受滅二無我生即是正智如如此五法所以攝二我二無我也此五法者不但三性八識二無我悉入其中即四聖所斷所修所證若因若果一切佛法悉能該攝以不出如來藏寂滅一心故也。

　　復次大慧五法者相名妄想如如正智大慧相者若處所形相色像等現是名為相若彼有如是相名為瓶等即此非餘是說為名施設眾名顯示諸相瓶等心心法是名妄想彼名彼相畢竟不可得始終無覺於諸法無展轉離不實妄想是名如如真實決定究竟自性不可得彼是如相我及諸佛隨順入處普為眾生如實演說施設顯示於彼隨入正覺不斷不常妄想不起隨順自覺聖趣一切外道聲聞緣覺所不得相是名正智大慧是名五法三種自性八識二種無我一切佛法悉入其中是故大慧當自方便學亦教他人勿隨於他爾時世尊欲重宣此義而說偈言。

　　○五法三自性及與八種識二種無有我悉攝摩訶衍名相虗妄想自性二種相正智及如如是則為成相。

　　已上將三性八識二無我悉入五法已然如如正智本非二物以法體論則先如而後智以修證論則先智而後如故前約修證以顯先智後如此約法體以顯先如後智故復申言所謂相者即彼諸法形像色相是也所謂名者即彼相而安立彼名如即瓶相而安立瓶名即此名非彼名不可移易是也所謂妄想者即是能施設瓶等眾名能顯示瓶等眾相之心心所法是也所謂如如者即能覺種種名相物不當名名不當物名物無當兩無定處若了名空則毀譽不能動故始終無分別若了相空則妍醜不能亂故諸法無展轉由了名相皆空能離不實妄想諸識不生故名相皆如是名如如此如如者不但真實究竟名相皆如亦真實究竟如之自性亦不可得非若地上菩薩皆有如之自性可證所謂即如亦如此如如相即是我及諸佛隨順覺性所入之處也所謂正智者由證此如如實相普為眾生如實演說如是種種名相皆是妄想施設顯示悉不可得即令於彼名相隨入正覺既不毀名相而入斷亦不執名相而墮常遠離心意意識妄想不起即能隨順自覺聖趣此即一切外道所不得相也以彼外道二乘不離心識此自覺聖智心識不到故非彼所得也以一切心識所不能緣是名正智然非正智不能契如如非契如如亦不知是正智故智無如外之智如無智外之如以如如智契如如理此即自覺聖智所證境界如此是名五法能以三性八識二種無我一切佛法悉入其中也然此五法不離尋常日用汝等菩薩當從己躬用四無間方便修學勿隨他人言語流轉亦當教人自修學亦勿隨他也頌中先以五法攝三性八識及二無我一切佛法總入大乘次頌五法攝三自性一如前說。

　　爾時大慧菩薩復白佛言如世尊所說句過去諸佛如恒河沙未來現在亦復如是云何世尊為如說而受為更有餘義唯願如來哀愍解說佛告大慧莫如說受三世諸佛量非如恒河沙所以者何過世間望非譬所譬以凡愚計常外道妄想長養惡見生死無窮欲令厭離生死趣輪精勤勝進故為彼說言諸佛易見非如優曇鉢華難得見故息方便求有時復觀諸受化者作是說言佛難值遇如優曇鉢華優曇鉢華無已見今見當見如來者世間悉見不以建立自通故說言如來出世如優曇鉢華大慧自建立自通者過世間望彼諸凡愚所不能信自覺聖智境界無以為譬真實如來過心意意識所見之相不可為譬。

　　前以五法總攝一切諸法皆歸如如此如如者即是法身境界今欲顯諸佛法身常住大慧乃舉世尊尋常所說三世諸佛如恒河沙者為當如佛所說而信受耶抑亦更有餘義耶佛言莫如說而受三世諸佛心量無盡超過一切無與等者不止如恒河沙之多而已也所以者何為其超出世間即非世間瞻望可及不可以世間可知可見之物而比擬之故經云三界有無一切法不能與佛為譬喻然我作此譬喻者以彼凡愚計常外道計斷長養惡見輪轉生死不能得見真如境界我欲令彼厭離生死六趣苦輪精勤修習勝進之法故說諸佛易見如恒河沙非如優曇之難見也若說佛難值遇如優曇華必生退怯便息方便不生勝求不名善誘是故我說諸佛易見如恒河沙若有根熟已受化者見其生懈怠想有時復說佛難值遇如優曇華當生戀慕心生希有想此亦方便非真說也優曇華非已見今見當見而如來出世悉知悉見豈優曇可比哉如此二喻一易一難皆是如來方便誘掖愚蒙之辭耳不為建立自性宗通者說也以彼建立自通者自覺聖智光明暉發觸目無非是佛如是境界過世間望非彼凡愚所能信解故借優曇鉢華難得值遇以激其生信耳其實得自性宗通及得自覺聖智境界者過諸譬喻不但不可以恒河沙喻亦不可以優曇擬之也所以者何世間所可見者不離心意意識皆可推測而知若真實如來離心意意識所見之相豈可以世間悉知悉見之恒河沙為喻哉。

　　大慧然我說譬佛如恒沙無有過咎大慧譬如恒沙一切魚鼈輸收魔羅師子象馬人獸踐踏沙不念言彼惱亂我而生妄想自性清淨無諸垢污如來應供等正覺聖智恒河大力神通自在等沙一切外道諸人獸等一切惱亂如來不念而生妄想如來寂然無有念想如來本願以三昧樂安眾生故無有惱亂猶如恒沙等無有異又斷貪恚故。

　　如來法身既無可喻然佛常喻三世諸佛如恒河沙者亦無自語相違過以有別義如下七種是也初顯法身離念故喻如恒沙以彼恒沙一切魚鼈及殺子魚師子象馬等踐踏其上沙不作念彼惱亂我而生妄想以彼本來自性清淨無垢染故諸佛如來證得自覺聖智如彼恒河於中具足德相大力神通自在如彼河沙一切天魔外道愚癡魚鼈以瞋恚心惱亂如來如來不以惱亂故而生一念妄想以如來見一切法寂靜離心緣相無有想念且如來本願欲令一切眾生如己無異皆令得三昧樂豈有反生惱亂者耶故彼雖惱亂如來如來了不作念故說諸佛如恒河沙又離貪恚故以離貪故敬之而不加喜離瞋故惱之而不加怒由怨親平等物我一如不起分別故說諸佛如恒河沙故黃壁云恒河沙者佛說是沙諸佛如來釋梵諸天步履而過沙亦不喜牛羊蟲蟻踐踏而行沙亦不怒珍寶馨香沙亦不貪糞溺臭穢沙亦不惡亦是此義。

　　譬如恒沙是地自性劫盡燒時燒一切地而彼地大不捨自性與火大俱生故其餘愚夫作地燒想而地不燒以火因故如是大慧如來法身如恒沙不壞。

　　次顯法身不壞喻如恒沙以彼恒沙是地自性劫火洞然大千俱壞而恒沙不捨自性以與火大俱生故愚癡凡夫謂地被燒而地實不燒以火為因而生故如來法身亦復如是愚夫妄謂無明火燒法身亦壞不知法身實因無明而顯以無明佛性同一性故是故法身不壞亦如恒沙故法華云眾生見劫盡大火所燒時我此土安隱天人常充滿是顯法身在無明火中未甞壞也。

　　大慧譬如恒沙無有限量如來光明亦復如是無有限量為成熟眾生故普照一切諸佛大眾。

　　三顯法身不墮數量故喻如恒沙恒沙無量如來光明亦復無量以如來自體具有大智慧光明徧照法界義為成熟眾生普照恒沙諸佛國土其中有一眾生根成熟者即現是身而為說法由世界無限眾生無限而光明亦無限也。

　　大慧譬如恒沙別求異沙永不可得如是大慧如來應供等正覺無生死生滅有因緣斷故。

　　四顯法身一相喻如恒沙唐云恒沙自性不更改變而為餘物故別求異沙永不可得如來法身亦復如是常住一相本無生滅不墮分段變易二生死中以彼三有因緣皆悉斷盡無生死因故以如來無生死異相亦如恒河之無異沙也。

　　大慧譬如恒河沙增減不可得知如是大慧如來智慧成熟眾生不增不減非身法故身法者有壞如來法身非是身法。

　　五喻法身無增減如恒河沙投之而入於河不見其增取之而出於河不見其減如來智慧亦復如是取之無禁用之不竭即以如來智慧成熟眾生而眾生智慧不曾增如來智慧亦不曾減以法身無相非如身法有形相故身法有形即可增減究竟可壞如來法身非是身法無可增減何壞之有以法身無增減故如恒沙。

　　如壓恒沙油不可得如是一切極苦眾生逼迫如來乃至眾生未得涅槃不捨法界自三昧願樂以大悲故。

　　六喻如來無瞋如恒河沙譬如有人欲得蘇油壓恒河沙終不可得無蘇油故眾生在極苦中如來以種種方便令彼解脫而諸眾生不肯受化不得涅槃受大苦惱逼迫如來如來不以不受化故而生瞋恚以不捨廣大法界自三昧願樂具足大悲故雖不受化終無瞋惱如壓沙求油終不可得。

　　大慧譬如恒沙隨水而流非無水也如是大慧如來所說一切諸法隨涅槃流是故說言如恒河沙如來不隨諸去流轉去是壞義故大慧生死本際不可知不知故云何說去大慧去者斷義而愚夫不知。

　　七喻如來說法不離涅槃如恒河沙魏云譬如恒沙隨水而流非是無水諸佛如來為諸眾生說一切法無非皆是順涅槃流是故說言如恒河沙隨水而流然亦未甞隨順生死去流以生死去流隨諸趣轉是生滅義故然生死本際即涅槃本際涅槃本際不可知則生死本際亦不可知既不可知不應說生死為去流云何我說生死有去流耶所言去者即是斷義謂生死流可斷而涅槃流無盡故以生死為去流也而愚夫不知謂如來亦隨去流成斷滅見不知如來雖在生死去流常居涅槃正如河沙隨水而流實無去也。

　　大慧白佛言世尊若眾生生死際不可知者云何解脫可知佛告大慧無始虗偽過惡妄想習氣因滅自心現知外義妄想身轉解脫不滅是故無邊非都無所有為彼妄想作無邊異名觀察內外離於妄想無異眾生智及爾𦦨一切諸法悉皆寂靜不識自心現妄想故妄想生若識則滅。

　　大慧意謂生死本際是斷義故不可知者則應解脫亦是斷義亦不可知云何解脫可知耶所謂解脫者謂無始虗偽妄想習氣悉皆滅盡不為妄想習氣所纏又知外性皆自心現不起分別不為妄想現行所縛此則生死妄想身轉名為解脫而解脫實不滅故說解脫無有邊際非謂生死滅而解脫悉滅都無所有故不可知也然說解脫無邊亦是為彼轉無邊生死妄想作無邊解脫異名其實生死本際即涅槃本際無異體也故曰色無邊際當知般若亦無邊不但離妄想外無生死若以智慧觀察內身外境離妄想外即眾生相亦不可得乃至能觀之智所觀之境悉皆寂靜是故妄想滅而得無邊解脫也由不知一切法是自心現以自心取自心故妄想生即是生死本際若了唯心則妄想滅便得無邊解脫豈謂解脫是斷滅法哉。

　　爾時世尊欲重宣此義而說偈言觀察諸導師猶如恒河沙不壞亦不去亦復不究竟是則為平等觀察諸如來猶如恒沙等悉離一切過隨流而性常是則佛正覺。

　　觀察導師如恒沙者謂火燒不壞隨流不去亦不究竟是斷滅法此顯平等法身不壞不去不生不滅也又復觀察如來如恒沙者謂如恒沙無念離愛憎過無異離因緣故無油離苦逼過隨涅槃流而自性常住是則佛之正覺也故恒沙一喻有種種別義豈謂如恒沙之多便足擬如來過量之智哉。

　　爾時大慧菩薩復白佛言世尊世尊記阿羅漢得成阿耨多羅三藐三菩提與諸菩薩等無差別一切眾生法不涅槃誰至佛道從佛至般涅槃於其中間不說一字亦無所答如來常定故亦無慮亦無察化佛化作佛事何故說識剎那展轉壞相金剛力士常隨侍衛不施設本際現魔魔業惡業果報旃遮摩納孫陀利女空鉢而出惡業障現云何如來得一切種智而不離諸過佛告大慧諦聽諦聽善思念之當為汝說大慧白佛言善哉世尊唯然受教。

　　前說恒河一喻有多種義故無自語相違此復廣舉種種相違語以發問也一問定性聲聞如蕉芽敗種永不成佛何故世尊又授記得成菩提與菩薩無異豈非相違二問世尊既說凡是有情皆可作佛又說一切眾生法不涅槃畢竟是誰成佛世尊既說從始至終說法四十九年談經三百餘會而云中間不曾說一字亦未曾答一字豈非相違三問既如來在定無慮無察應不現起一切佛事何故又說化佛分身徧十方界廣作佛事豈非相違四問如來既說藏識即如來藏自性清淨本無生滅何故又說心意意識剎那展轉壞豈非相違五問既云如來無相可見何故又說金剛力士常隨侍衛豈非相違六問既云不施設本際何故又說知解脫豈非相違七問如來既證一切種智離諸過惡云何不離諸過復有種種苦惱豈非相違天魔興兵是魔業旃遮婆羅門以木盂繫腰與孫陀利外道殺女共謗佛是惡業又佛往婆利那村乞食無施空鉢而出及食馬麥受木鎗頭痛背痛毒刺傷足調達推山壓佛設火坑醉象毒藥皆果報也。

　　佛告大慧為無餘涅槃故說誘進行菩薩行者故此及餘世界修菩薩行者樂聲聞乘涅槃為令離聲聞乘進而大乘化佛授聲聞記非是法佛大慧因是故記諸聲聞與菩薩不異大慧不異者聲聞緣覺諸佛如來煩惱障斷解脫一味非智障斷大慧智障者見法無我殊勝清淨煩惱障者先習見人無我斷七識滅法障解脫識藏習滅究竟清淨。

　　言所以授記聲聞作佛者有二義一為聲聞自取有餘涅槃欲令策進入無餘涅槃故二為此界他方發心行菩薩行者本意為求佛道但聞佛道長遠久受勤苦乃可得成遂生退縮但樂小乘涅槃故為誘進行菩薩行者令彼捨小向大同證無餘涅槃故與授記此是化佛授聲聞記非法性佛所說因是故說如來授記聲聞與菩薩無異無非誘進之意也且聲聞所以不異菩薩者謂二乘較諸佛菩薩於三界四住地煩惱障斷盡已得人空一味解脫相同耳非謂所知障亦斷與佛菩薩無異也若所知障斷者解脫法執見法無我較得人無我者更得殊勝清淨彼煩惱障斷者但初修習斷煩惱惑見人無我雖得人空未得法空未為究竟清淨以但轉前七識心意意識不行我執頓斷是名得人空慧非轉識藏也若斷法障得法解脫者則藏識含藏無始虗偽無明習氣悉皆除滅名白淨識是名得法空慧始得究竟清淨此固二乘所不能知豈可與菩薩齊驅並駕而稱不異謂相違耶。

　　因本住法故前後非性。

　　我說一切眾生法不解脫又說始終不說一字者謂一切眾生本來即寂滅相不復更滅故說無佛可成為一切法本來離言說相故說無法可說若有佛可成即名謗佛有法可說即名謗法以本住法有佛無佛法界常住有法無法法界常住以前後本無自性故說無成無說豈相違耶。

　　無盡本願故如來無慮無察而演說法正智所化故念不妄故無慮無察四住地無明住地習氣斷故二煩惱斷離二死覺人法無我及二障斷。

　　如來在定無慮無察又說化佛化作佛事者以如來無盡本願救護眾生故雖在定無心無緣而能應彼一切心緣說種種法即其所說皆從正智海中流出不待思慮而後說也所以無思無慮者以五住究盡二死永亡二空齊證二障悉斷故雖無慮無察而能化作佛事豈相違哉。

　　大慧心意意識眼識等七剎那習氣因善無漏品離不復輪轉大慧如來藏者輪轉涅槃苦樂因空亂意慧愚癡凡夫所不能覺。

　　我說如來藏自性清淨又說諸識剎那展轉壞者謂心意意識及前七種識念念遷流剎那不住因虗妄習氣含藏識藏故藏識與前七種識俱生俱滅以未得無漏故有輪轉若彼聖者住三昧現得善無漏者即能遠離心意意識不復剎那輪轉矣此則但滅識藏非滅如來藏也以如來藏雖在識藏本來清淨而能隨緣為生死涅槃苦樂之因故隨染緣而入於生死而如來藏清淨不變自如也即隨淨緣而入於涅槃而如來藏清淨不變亦自如也故知如來藏空而不空不空而空而彼愚癡凡夫以空亂意以空亂慧測之故但知空而不知不空故我說諸識剎那展轉壞而又說如來藏本來清淨豈相違哉。

　　大慧金剛力士所隨護者是化佛耳非真如來大慧真如來者離一切根量一切凡夫聲聞緣覺及外道根量悉滅得現法樂住無間法智忍故非金剛力士所護一切化佛不從業生化佛者非佛不離佛因陶家輪等眾生所作相而說法非自通處說自覺境界。

　　又我說金剛力士常隨侍衛者是隨侍化佛非隨侍法佛也以法佛遠離一切諸根一切數量一切凡愚二乘外道根量悉皆滅盡故一切凡夫二乘皆不能知不能見以凡夫二乘心所見者名為應身以不知轉識現故見從外來取色分齊不能盡知故唯如實修行者親證真如見法身得現法樂住成就無間法智及無間法忍此即金剛喻定也以法身如來常住金剛定中故不假金剛力士衛護其所護者但應化佛耳佛而言化者謂不從自己業力生皆是隨人善根而現故謂之化此化佛者雖非真佛亦是真佛隨緣所化故亦不離真佛也譬如陶師所作器物以輪繩泥水人工變化諸器以應眾生之用真佛所作化佛亦隨眾生所作事相為因現起三十二相而為說法以應眾生之心故有根量非自通真實無根量處說自覺聖智境界故我說力士所衛者是化佛豈相違哉。

　　復次大慧愚夫依七識身滅起斷見不覺識藏故起常見自妄想故不知本際自妄想慧滅故解脫。

　　所以不施設本際者以彼愚夫依七識身念念滅處而起斷見又不覺識藏微細生滅復執流注為真常而起常見不知計斷計常皆是自己妄想分別實不知本際不生不滅之地故不為彼施設本際若能遠離妄想識滅即得轉識成智便知解脫矣故說本際不可知而又言知解脫者豈相違哉。

　　四住地無明住地習氣斷故一切過斷。

　　證一切種智而不離諸過者謂如來五住究盡實離一切過惡然又不免種種業報者正顯定業不可轉為諸人天作榜樣耳非謂如來未離一切過惡豈相違哉。

　　爾時世尊欲重宣此義而說偈言三乘亦非乘如來不磨滅一切佛所記說離諸過惡為諸無間智及無餘涅槃誘進諸下劣是故隱覆說諸佛所起智即分別說道諸乘非為乘彼則非涅槃欲色有及見說是四住地意識之所起識宅意所住意及眼識等斷滅說無常或作涅槃見而為說常住。

　　此頌授記一義也意謂真如界內本無三乘況三乘皆非乘固無授記之事即法身如來亦無涅槃之事故曰如來不磨滅既無三乘而復說授記作佛者謂其已斷煩惱離諸過惡誘而進之可以入無間法智可以證無餘涅槃故密意說三乘皆可作佛也且諸佛唯以一大事因緣出現於世故即諸佛所起智慧說一切法非無即是分別此道更無餘乘故說三乘皆是權說即彼所證涅槃亦非真實所以不真實者謂彼但斷四住地煩惱所謂欲愛住地色愛住地有愛住地見一切住地此四煩惱即見思二惑乃從意識生起以藏識為宅依末那而住故第七末那堅執第八為我而為分段生死種子故曰意識之所起識宅意所住也彼二乘人但見意及眼等六識以為可斷可滅計為無常謂滅此無常即是涅槃常住不知但盡虗妄名為涅槃其實未得自性空事如來大涅槃也。

　　爾時大慧菩薩以偈問言彼諸菩薩等志求佛道者酒肉及與葱飲食為云何唯願無上尊哀愍為演說愚夫所貪著臭穢無名稱虎狼所甘嗜云何而可食食者生諸過不食為福善惟願為我說食不食罪福大慧菩薩說偈問已復白佛言唯願世尊為我等說食不食肉功德過惡我及諸菩薩於現在未來當為種種希望食肉眾生分別說法令彼眾生慈心相向得慈心已各於住地清淨明了疾得究竟無上菩提聲聞緣覺自地止息已亦復逮成無上菩提惡邪論法諸外道輩邪見斷常顛倒計著尚有遮法不聽食肉況復如來世間救護正法成就而食肉耶佛告大慧善哉善哉諦聽諦聽善思念之當為汝說大慧白佛言唯然受教。

　　食肉一端是夜叉之業習故因之而請欲令知其過惡而自斷也故問菩薩志求佛道者先以斷殺為首戒故願如來哀愍演說若不說其過惡彼愚夫者不知厭離貪著臭穢福德日消名稱亦損況乎肉者皆是虎狼甘心嗜好之物云何與天地並立為萬物之最靈者乃與虎狼同其嗜好亦甘心食之耶且食肉者有多種過若在現在一者多病二者短命若在未來則劫劫生生互相食噉無有窮已若不食者亦有多種福善如現在生無病長壽未來則生善處享諸福樂若如來廣說食肉之過及不食之福我及菩薩知此義已不令生起種種殺心令彼慈心相向得慈心已於諸眾生更相親愛猶如一子各於住地清淨明了不生貪著疾得無上菩提復令二乘止息化滅不肯護生缺慈心者亦得回心無上菩提且諸外道住於邪見計斷計常顛倒執著持牛狗戒尚有禁戒不許食肉況復如來以清淨正法救護眾生令彼成就清白梵行者乃聽其食肉而不設遮禁之法乎。

　　佛告大慧有無量因緣不應食肉然我今當為汝略說謂一切眾生從本已來展轉因緣常為六親以親想故不應食肉驢騾駱駝狐狗牛馬人獸等肉屠者雜賣故不應食肉不淨氣分所生長故不應食肉眾生聞氣悉生恐怖如栴陀羅及譚婆等狗見憎惡驚怖群吠故不應食肉又令修行者慈心不生故不應食肉凡愚所嗜臭穢不淨無善名稱故不應食肉令諸呪術不成就故不應食肉以殺生者見形起識深味著故不應食肉彼食肉者諸天所棄故不應食肉令口氣臭故不應食肉多惡夢故不應食肉空閑林中虎狼聞香故不應食肉令飲食無節量故不應食肉令修行者不生厭離故不應食肉我當說言凡所飲食作食子肉想作服藥想故不應食肉聽食肉者無有是處。

　　佛為略陳過患一者互為六親眷屬是有同體之親不應食肉故菩薩戒經云六道眾生皆是我父母而殺而食者即殺我父母亦殺我巳身奈何食父母肉而併食己肉者謂之人乎二者人畜等肉屠者雜賣有人心者寧不戚然而甘食之乎三者一切諸肉皆是精血腥臊不淨氣分所成求清淨者其可食乎四者食肉之人眾生聞氣悉皆恐怖如屠兒獵師狗見憎惡驚怖羣吠攝眾生者其可食乎五者殺心一動慈心不生修慈心者其可食乎六者凡愚所嗜臭穢不淨若我弟子食噉於肉猶如凡愚所嗜臭穢壞清淨行令諸世人唱如是言云何有實沙門修淨行而食肉者修清淨行者其可食乎七者於冢間樹下或持呪術或求解脫以食肉故一切障礙不得成就求勝果者其可食乎八者久遠食肉眾生殺機習熟見其形色深生味著有食噉心護念眾生如護眼目者其可食乎九者捨於聖人所食法味食眾生肉是羅剎所親近諸天所棄者其可食乎十者如燒死屍臭氣不淨云何可嗅而入口中一切諸肉令口氣臭其可食乎十一者食肉之人殺心增勝夢寐不寧多於夢中見種種惡身毛驚竪求安心者其可食乎十二者食肉之人乏諸善力住空閑處多有非人而伺其便虎狼師子亦來伺求欲食其肉不得安隱求安隱者其可食乎十三者諸食肉人食不知足增長疾病善攝生者其可食乎十四者菩薩修行為出生死見諸飲食如膿血想繫念聖道不生貪味若生貪著不能厭離厭離生死者其可食乎是故我常說言凡夫為求淨命噉於淨食尚應作六親想作食子想如有病觀作服藥想何況食肉聽食肉者無有是處。

　　復次大慧過去有王名師子蘇陀娑食種種肉遂至食人臣民不堪即便謀反斷其俸祿以食血者有如是過故不應食肉復次大慧凡諸殺者為財利故殺生屠販彼諸愚癡食肉眾生以錢為網而捕諸肉彼殺生者若以財物若以鈎綱取彼空行水陸眾生種種殺害屠販求利大慧亦無不教不求不想而有魚肉以是義故不應食肉大慧我有時遮五種肉或制十種今於此經一切種一切時開除方便一切悉斷大慧如來應供等正覺尚無所食況食魚肉亦不教人以大悲前行故視一切眾生猶如一子是故不聽令食子肉。

　　上言食肉有種種過此言食肉之現報也故引師子蘇陀娑王躭著肉味乃至食人遂亡其國以證唐云釋提桓因處天王位以餘過去食肉餘習變身為膺而逐於鴿我時作王名曰尸毗愍念其鴿自割身肉以代其命大慧帝釋餘習尚惱眾生況餘無慙常食肉者當知食肉自惱惱他是故菩薩不應食肉大慧昔有一王乘馬游獵馬驚奔逸入於山險既無歸路又絕人居有牝師子與同遊處遂行醜行生諸子息其最長者名曰斑足後得作王領七億家食肉餘習非肉不食初食禽獸後乃食人所生男女悉是羅剎轉此身已復生師子豺狼虎豹鵰鷲等中欲求人身終不可得況出生死入涅槃善道耶彼食肉者有如是過凡愚不知乃謂食肉無與殺事故可無罪不知凡殺生者多為人食若人不食亦無殺事是故食肉與殺同罪彼諸殺者雖不自食為財利故殺生販賣是因財而屠殺彼食肉者雖不自殺以求味故捕取諸肉是因錢而網捕彼食肉者因財得味彼殺生者因網得財以財味故設諸方便羅山罝谷截河堰瀆水陸空行無不戕害若謂非自殺非教他殺不疑殺而可食者世間無有不教人取不求其物不想其味而有魚肉無因自至為三淨肉而可食者故我曾於餘經中說不許食五種淨肉所謂不見不聞不疑自死鳥殘遮不令食或斷十種謂人蛇象馬龍狐猪狗師子獼猴等制不許食此皆漸次禁斷為方便說今於此會一切種肉都不許食向時所立方便權教一切開明悉皆除斷何以故如來法身非雜食身以法為身不食一切況食魚肉不淨之物其教諸弟子但飡法味亦不以食魚肉教之也以我滌除習氣但以大悲為第一行等視眾生猶如一子豈有教諸弟子食子肉哉是故此經一切悉斷。

　　爾時世尊欲重宣此義而說偈言。

　　曾悉為親屬鄙穢不淨雜不淨所生長聞氣悉恐怖一切肉與葱及諸韭蒜等種種放逸酒修行當遠離亦常離麻油及諸穿孔牀以彼諸細蟲於中極恐怖飲食生放逸放逸生諸覺從覺生貪欲是故不應食由食生貪欲貪令心迷醉迷醉長愛欲生死不解脫為利殺眾生以財網諸肉二俱是惡業死墮呌呼獄若無教想求則無三淨肉彼非無因有是故不應食彼諸修行者由是悉遠離十方佛世尊一一咸呵責展轉更相食死墮虎狼類臭穢不厭惡所生常愚癡多生旃陀羅獵師譚婆種或生陀夷尼及諸食肉性羅剎猪貍等徧於是中生。

　　前已略說食肉過患頌復詳明言不但曾為眷屬不忍食鄙穢不淨不可食雜諸人畜不宜食獸見恐怖不當食以不淨之故不但肉不應食推之葱蒜五辛及酒熟噉則發婬生噉則發恚躭飲則生放逸亦當遠離以眾生恐怖之故不但食肉驚吠推之麻油及穿孔牀亦有細蟲恐怖亦當遠離若飲食而生慙愧不生放逸猶之可也若一生放逸便生邪念念既邪已便生貪欲貪則心迷迷則躭著著則纏縛縛則生死不得解脫矣是則生死欲根皆由五辛及放逸酒食為助因故欲刳正性必先除助因也若使不得解脫不墮惡道猶之可也乃彼殺生者以財利而殺彼貪味者以財利而網雖殺者與食者不同同是殺業皆墮呌呼獄中若不教不求不想而有魚肉無因自至者或可食也今若不教不想不求則三淨肉安得無因而有故凡有淨肉皆是教想求得之其究皆與殺生同罪故不應食此修行者所以遠離如來所以呵責也若使離地獄苦免於酬償猶之可也由其殺習不忘業債不了生於一處更相噉食即生人間或為屠者或作獵師或為羅剎皆不離乎愚癡死則復墮虎狼貓狸之類其報如此安得不禁止乎。

　　縛象與大雲央掘利魔羅及此楞伽經我悉制斷肉諸佛及菩薩聲聞所呵責食已無慙愧生生常癡冥先說見聞疑已斷一切肉妄想不覺知故生食肉處如彼貪欲故障礙聖解脫酒肉葱韭蒜悉為聖道障未來世眾生於肉愚癡說言此淨無罪佛聽我等食食如服藥想亦如食子肉知足生厭離修行行乞食安住慈心者我說常厭離虎狼諸惡獸恒可同遊止若食諸血肉眾生悉恐怖是故修行者慈心不食肉食肉無慈悲永背正解脫及違聖表相是故不應食得生梵志種及諸修行處智慧富貴家斯由不食肉。

　　言食肉之報如此故我有時說象脇諸經以及此經悉制斷肉以諸佛菩薩一切賢聖共所呵責謂食肉者是無慙愧人劫劫生生常癡常暗以不知禮義不知恩德故也故我先說見殺聞殺疑殺皆不可食已是斷一切肉世間豈有不見不聞不疑之肉而可食乎凡愚為妄想所覆不覺不知妄謂如來許食三種淨肉遂生食肉之想心馳食肉之處此與貪欲之過等無有異障礙解脫實基乎此故即五辛及放逸酒為助因者皆聖道之障也乃末世眾生妄想食肉作愚癡說言此三種淨肉食之無罪是佛聽許我食可謂不善觀如來密意矣不知我常訓諸弟子作知足頭陀等行者即日中一食尚令作服藥想作食子肉想不令生著令彼厭離教其常行乞食之行豈令聽許食肉耶故不食肉者安住慈心入獸不亂群入鳥不亂行雖虎狼惡獸可與同遊若食肉者狗聞之而驚獸見之而走豈修行所宜乎故修聖行者當住慈心不應食肉若食肉者不念眾生同體即缺慈心既無慈心為因安有解脫之果既無聖果亦無護生威儀諸聖表相化利眾生故修行者不應食肉若不食肉遠離不淨得生梵志淨種之家能順教法常生清淨修行之處能捨愚癡故常生智慧能絕貪求故常生富貴此皆不食肉之所致斷食肉者豈非修行之急務乎。

楞伽阿䟦多羅寶經合轍卷第八(終)


