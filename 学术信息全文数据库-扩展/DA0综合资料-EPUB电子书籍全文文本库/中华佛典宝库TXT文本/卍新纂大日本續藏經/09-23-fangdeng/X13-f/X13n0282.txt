卍新纂大日本續藏經第 13 冊 No. 282 楞嚴經玄義


　　No. 282-A 楞嚴玄義敘

　　夫契經文心不易標指也。唯智者大師發旋陀羅尼起遵法華具演十妙。絓是教網無不炳著詳悉。稱玄義云。然而止觀大部全體法華十妙。是知教觀殊袠理無二轍也。乃
大覺世尊於佛頂又揭總持。所示境觀有懸契焉。但是典後入真丹未經判釋。時味偏圓莫知適從。我百松和尚甞撰百問啟重玄之漸。終慨洞庭鈞天環而聽之之無幾也。參兄灯公不慮世忤。作楞嚴玄義四卷。豈助總持夙夜願見之意耶。抑竟先師窮詰沉疑之意耶。灯兄偕不慧。行三昧懺法。於卷荷根得入流地。故于玄義三觀十乘教理行證無不究竟而委示之。即靈山大蘇相與首肯。不慧篇端附言。亦茅屋不間庠序之謂乎。然當是時。多聞流亞既昧一真撥無萬行。排藏心為世智。值登伽為樂境。觸目教觀多懷顰蹙。如來說為可憐愍者。即諄諄聖誥無奈之何。予言獨奈之何。

　　萬歷丁酉春季沙門傳如書於西溪之九沙懺室

　　No. 282

大佛頂首楞嚴經玄義卷第一并序

　　天台山幽溪沙門　傳燈　述

　　夫大佛頂首楞嚴之為法也。去來惟一。生滅恒如。性七大而互周。妙三科而等入。真空真色。因緣自然之四計圓離。性色性空。俗有真無之二偏絕寄。方乎寶鑑。類彼摩尼。三諦之濟濟像歸。十界之穰穰珍雨。為眾妙之靈府。為萬善之玄基。寥𠔃廓𠔃不可名而強名如來藏。希𠔃夷𠔃無得稱而寓稱常住心。嘅眾生之性倒也。昧斯一理融通。局彼知見殊異。或塗空而割有。錯亂乎修習之門。或賤邊而貴中。肯綮於僧祇之劫。在凡夫則計內計外。在外道則執斷執常。類皆以真知為妄知如迷頭而逐影。以妄見為真見似棄海而認漚。如來說為可憐愍者。此大佛頂首楞嚴經之所以說也。此經唯宣勝義獨被圓機。剖常心於生滅之中。指駛流為謐水。會藏性於色空之內。鏡額瘡為髻珠。酬諸佛菩提達道陰入處界本如來藏而體之即神。詰娑婆圓通本根理智根塵諸生滅法而亡之俱寂。舉要言之。聞思修而皆妙。戒定慧以俱圓。正與助而並駈。顯與密而雙運。歷因果始終之階級。泰風送逝川之舟。摧生死見愛之波旬。烈𦦨銷鄰虗之雪。信所謂方等實相之真詮大事因緣之先容也。聲聞在昔教衍於今。後五百年均一佛日。爾時祇桓精舍既有妙悟阿難。此國摩訶支那寧無宿根上士。第為經文語活佛旨意玄。解者唯緝網而祕於綱。學者舉棄綱而投諸網矣。故有窮年教苑研幾而莫得融通。矧彼畢世禪關索隱而能之解脫者乎。(燈)獲瞻祕誥。聽學有年。譬入海而算砂徒顛眩而自困。既而掩卷思義。置解尋經。兼讀台宗乃有餘地。非唯悟楞嚴為法華之要綱。抑以見智者愜如來之本心。談藏性則冥符性具之宗。說止觀則暗合大定之旨。乃至懸判地位。預防陰魔。一切名言靡不殫契。噫玉泉慈霔幾千萬言人無證者。佛隴西望數十餘載蓋有以焉。今輙秉斯義海。仰疏經王。以佛心印佛心。不亦培膏助明。即楞嚴釋楞嚴。孰謂以水醨乳。徵文立義略擬懸談。學慙疎野而詞愧不文。言肆支離而義求或當。勒為四卷。質諸同志。匪圖取捷於龍門。聊託逸塵於驥尾云耳。

　　將釋此經。玄義五重。初釋名。二辨體。三明宗。四論用。五教相。就此五章大分為二。初總釋。二別釋。總釋又二。初生起。二簡別。生起者。光明玄義云。此娑婆國土以音聲為佛事。或從善知識所聞名。或從經卷中聞名。故名在初。以聞名故次識法體。體顯次行。行即是宗。宗成則有力。力即是用。用能益物。益物故教他。聞名是自行之始。施教是化他之終。有始有卒者其唯聖人乎。五章生起次第如此。次簡別者。簡是料簡。問若略則唯一。若廣則無量。今此五章。進不是廣。退不是略。何故五耶。答非略非廣。非略故不一。非廣故不多。廣則令智退。略則義不周。我今處中說。令義易明了。五章中當其義如此。別者分別也。前一章總三法共為名。次三章派三法以為別。後一章兼總別而明教相也。又顯體一章明理。餘四章明事。又前三章是因。後二章是果。又前四章是行。後一章是教。又前四章是自利行。後一章是利他行。又前四章是聖默然。後一章是聖說法。如此等種種分別料簡(云云)。二別釋者別釋五章也。先解釋名章為二。初詳定經題。二解釋經題。初詳定者。若依經中。如來答文殊問名其稱有五。一曰大佛頂悉怛多般怛囉無上寶印十方如來清淨海眼。一曰救護親因度脫阿難及此會中性比丘尼得菩提心入徧知海。一曰如來密因脩證了義。一曰大方廣妙蓮華王十方佛母陀羅尼呪。一曰灌頂章句諸菩薩萬行首楞嚴。今譯人標題則存三隱二。所謂以約該博也。蓋如來立名之意必隨所詮而設。一經大旨不出體宗力用。今五名中。初云大佛頂悉怛多般怛囉無上寶印十方如來清淨海眼。此兩從體德功用而立稱也。亦名救護親因度脫阿難及此會中性比丘尼得菩提心入徧知海。此單從功德而立稱也。亦名如來密因脩證了義。此單從宗要而立稱也。亦名大方廣妙蓮華王十方佛母陀羅尼呪。此兩從體德宗要而立稱也。亦名灌頂章句諸菩薩萬行首楞嚴。此單從宗要而立稱也。夫宗要者一經之主也。體德者宗要之所歸也。功德者宗要歸體之所自至者也。功德自至。雖緩而弗舉亦未為過。惟體德宗要不可偏廢。故今於體德舉其要而標之曰大佛頂。雖三字之少已能囊括眾德矣何則蓋大佛頂者三德祕藏之異稱也。如大以法身當體得名。佛以般若普覆為義。頂以解脫無染立稱。即悉怛多般怛囉之大白傘蓋也。此大佛頂楷定諸法無諸魔事。即一實相之無上寶印也。此大佛頂廣大圓滿。軌持萬法。居染不汙。自在稱尊。即大方廣妙蓮華王也。此大佛頂遮一切惡持一切善。出生十方諸佛。即十方佛母陀羅尼也。若灌頂章句則出此經流出之所。自以密語言之亦不出乎密因二字。蓋密有微密之密祕密之密故也。此蓋譯人善巧。撮略有方。只此一十九字。略舉體德。備取宗要。擅五名之稱謂。召一經之旨歸。故云大佛頂如來密因脩證了義諸菩薩萬行首楞嚴。第二解釋經題又為二。初通別合釋。次通別各釋。初義者。光明玄義云。夫教有通別。依教明行。行有通別。從行顯理。理有通別。且置行理。但明教通別者。夫理無名字。名字顯理。如虗空無丈尺丈尺約虗空。天王般若云。總持無文字文字顯總持。若從能顯之文字是名則通。若從能顯之所以此名則別。云何為通。如聖所說。一經一時一處一部一偈一句一言皆是文字。從此文字通稱為經。云何為別。別則有四。一令世諦不亂歡心悅耳。二逗化所宜間發宿善。三對其業障令惡滅罪除。四點示道理霍然妙悟。悅宜對悟各各所以其致不同。稱之為別。譬如鹽梅和合成種種滋味。組織縱橫成種種文繡。從別所以。故有大佛頂等一十九字標今教異於諸教。從通文言。故有經之一字眾經通稱也。今經通別合標。故云大佛頂(云云)。次通別各釋為二。先釋別。次釋通。釋別又二。先定名。次解釋。定名者。今家釋諸經別名別相最多。取要立名不出三種。謂人法譬。於此三中復有單三複三并具足一。以成七別。今於七名之中而定此經。當複三中人法為名也。於人法中各有因果。大佛頂果法也。如來果人也。密因萬行因法也。諸菩薩因人也。脩證了義首楞嚴則該因該果。此經因果人法合標。故云大佛頂(云云)。次解釋為二。初解大佛頂等十六字。次解首楞巖。初中大佛頂如來密因脩證者。夫密有微密之密祕密之密。今此密因義該二種。一是當機所請妙奢摩他三摩禪那。舉一即三言三即一。故稱為妙。妙即密也。以此為因故稱密因。一是如來所宣神呪諸佛密言人莫能測。故稱為密。令行人持此以登聖果。故稱密因。然顯密之行雖殊。而所依之理同如來藏。又必顯密雙脩方能證入果位。故以一名而召兩行矣。謂之如來密因者。在顯言之。所謂此奢摩他等是十方如來得成菩提者也。在密言之。所謂此悉怛多般怛囉十方如來因此持此得成正覺者也。謂之大佛頂如來者。此指宣說神呪之化佛也。是世尊頂放百寶無畏光明之所化者。故曰大佛頂如來。佛稱為大者梵云摩訶也。古人或云不可翻。以含大多勝三義故。故釋論云。梵云摩訶謂大多勝。為此方文字義無兼含故不可翻。今題中單翻大者。由此方大字。字雖不含義實該博如老子云。域中有四大而王處一焉。所謂道大天大地大王亦大。然王者人耳。而所以與天地北大者。誠由道致中和得其勝位天地位而萬物育也。致中和而天地位。此同天地為大也。萬物均育。此以多為大也。又得其勝位。此以勝為大也。又如世人稱父母長上為大人。此亦勝為大也。沙門稱多眾為大眾。此亦多為大也。是則此方大字義亦多含。雖以單翻理無所失。今先約梵音兼含以釋大佛。次約明言當體以釋大佛。初兼含釋者。釋論云摩訶含大多勝者。大取包廣。多取含攝。勝取秀出。章安云。法身法界遍一切處是廣大義。報身智境照發相應不可窮盡是含攝義。應身自在無能遏絕。是勝出義。是則法報應三俱稱大佛。今若唯約應佛之勝而釋此藏通之大佛也。唯約報身之多而釋此別教之大佛也。唯約法身之大而釋此圓教之大佛也。此所說經既是圓經。能說教主合是圓佛。雖是圓佛。據現跡觀乃屬應身。但此應身其來有本。其本者何。所謂法報是。全此法報所垂之應。只應身即是法報。故華嚴云。清淨妙法身湛然應一切。天台云。水銀和真金能塗諸色像。功德和法身處處應現往。故知未甞有法報而不垂應身。亦未甞有應身而不即法報。但隨機見不同或勝劣之差降耳。今經當機乃用業識而見。則佛依中理而應依中而現。豈不即法即報者耶。故經述偈讚云。妙湛總持不動尊。妙湛讚真諦即報身也。總持讚俗諦即應身也。不動讚中道即法身也。蓋由當機妙悟洞見法源。故形言於口稱性而讚。今題目是總。豈不以總而貫於別。是故此之大佛須約三義而釋。即法大報多應勝也。言法大者。所謂大取包廣。法身法界遍一切處是廣大義。普賢觀經云。毗盧遮那遍一切處。此經云。空生大覺中如海一漚發。即法身廣大義也。報多者。所謂多取含攝。報身智境照發相應不可窮盡。是含攝義。經云。我以不滅不生合如來藏。而如來藏唯妙覺明圓照法界。是故於中一為無量無量為一。小中現大大中現小。乃至非心非空等。即報身不可窮盡義也。應勝者。所謂勝取秀出。應身自在無能遏絕。是勝出義。經云。不動道場遍十方界。身含十方無盡虗空。於一毛端現寶王剎。坐微塵裏轉大法輪。即應身自在無能遏絕義也。此以三字對釋三身如此。若以三字共釋一身者。則法身不唯大亦多亦勝。報身不唯多亦勝亦大。應身不唯勝亦多亦大。法身三者。大義如前。法多者。法身具足諸法。非如大虗逈無一物。故觀經云。毗盧遮那徧一切處。一切諸法無非佛法。此經云。陰入處界本如來藏性色真空等。清淨本然周徧法界。即法身含攝多義也。法勝者。此之法身如彼圓伊當上一點最尊無上。為報應二脩所歸故。天台云。如眾星之環北辰萬流之宗東海。即法身秀出勝義也。報身三者。報智既與法性相應相冥。法身遍一切處。報身亦遍一切處。故般若云。佛說非身是名大身。即報身廣博義也。報多準前。又報智以法門為身。所謂第一義為髻。八萬陀羅尼為髮。無漏為鼻等(云云)。亦報身含攝多義也。報勝者。前之法身雖名為勝。乃素法身未有莊嚴。今之報智莊嚴法身功德巍巍。斯名為勝。如家有寶藏不探似人人孰知勝。要須耘除糞穢掘出金藏五慾自恣。人乃稱歎此大富人大勝人矣。又報智即法。法身勝故報身亦勝。即報身秀出勝義也。應身三者。如無量壽佛應極樂國高六十萬億那由他由旬。淨華宿王智佛應淨光莊嚴國高六百八十萬由旬。釋迦世尊應東方莊嚴國別號照明莊嚴自在王佛。佛身高大壽命長遠等。即應身廣大義也。應多者。此經云。一中無量無量中一。稱性而應。隨機而見。何可數量。即應身含攝多義也。應勝準前。又如云天上天下唯吾獨尊等。即應身秀出勝義也。又應即法報。法報大應亦大。乃至法報勝應亦勝。此則舉一即三言三即一不縱不橫微妙寂絕。故稱大佛。約梵音兼含釋竟。更約明言當體釋者。夫佛乃萬德之都名。大是眾實之美稱。豈得以區區一義局彼太虗。今尋天台成義。復用十種果德釋之。雖秪十法。而佛之萬德亦包括殆盡。言十法者。所謂一理大。二誓願大。三莊嚴大。四智斷大。五遍智大。六道大。七用大。八權實大。九利益大。十無住大。一理大者。所謂究竟三德祕藏一切佛法故。一切佛法即性具十法界陰入處界等也。三德祕藏即如來藏性色真空性空真色等清淨本然周徧法界也。此三德一切佛法唯佛與佛乃能究盡故。經云。我以不滅不生合如來藏而如來藏俱非俱即等。故理大也。二誓願大者。所謂究竟圓滿三種菩提。無緣慈悲無作弘誓普覆法界故。經云入於如來妙莊嚴海圓滿菩提歸無所得。妙莊嚴海是福究竟。即方便菩提。亦是生緣慈悲。圓滿菩提是智究竟。即實智菩提。亦是法緣慈悲。歸無所得是理究竟。即真性菩提。亦是無緣慈悲。又當機讚佛云。大雄大力大慈悲。故誓願大也。三莊嚴大者。所謂究竟不可思議解脫首楞嚴寂照大定成就一切萬行諸波羅蜜故。經云。塵銷覺圓淨寂照含虗空。又云。等覺圓明入於如來妙莊嚴海。經初云。有三摩提具足萬行。故莊嚴大也。四智斷大者。所謂菩提涅槃究竟圓斷法界無明生死故。經云。覺迷迷滅覺不生迷。喻云。譬如金鑛雜於精金其金一純更不成雜。如木成灰不重為木。諸佛如來菩提涅槃亦復如是。故智斷大也。五徧知大者。所謂究竟五眼圓見法界三諦。如風於空中一切無障礙故。經云。我以不滅不生合如來藏而如來藏唯妙覺明圓照法界。又云。如我按指海印發光。故徧知大也。六道大者。所謂究竟圓入一切法門。以二十五王三昧冥益眾生故。經云。摩登婬女無心修行神力冥資速證無學。故道大也。七用大者。所謂究竟身口意業能顯一切神通。謂三輪不思議化彌滿法界顯益眾生。故經云。一中無量無量中一。小中現大大中現小。不動道場遍十方界。身含十方無盡虗空。於一毛端現寶王剎。坐微塵裏轉大法輪。故用大也。八權實大者。所謂究竟一切權實之法。能為實施權開權顯實。令諸眾生入一乘道故。經云。我以妙明合如來藏。十界三諦俱非。此以實智究盡諸法之實也。十界三諦俱即。此以權智究盡諸法之權也。離即離非是即非即。此權實泯合也。又云。令汝會中定性聲聞及一切未得二空回向上乘阿羅漢等皆獲一乘寂滅場地。故權實大也。九利益大者。所謂究竟嚴淨一切佛土能以一切世出世法利益眾生故。故此經能令登伽證於四果。當機頓獲法身。及令普會獲本妙心常住不滅。又選圓通竟。普會大眾凡有十恒河沙。皆得本心。遠離塵垢獲法眼淨。無量眾生皆發無等等三菩提心。秖此一會利益尚爾。況餘經餘處耶。故利益大也。十無住大者。一切究竟不住究竟。一切圓滿無圓滿故。經云。入於如來妙莊嚴海圓滿菩提歸無所得。故無住大也。第一還是法身大多勝。二三四五并第十還是報身大多勝。七八九還是應身大多勝。三身不縱不橫復見于此。是則兼含及以當體皆不出三身之義。三身乃十種三法之一。三法體通。舉一綱目而九種三法隨來矣。蓋由三德具足諸法聚集名為三身。若此三德尊重即是三寶。三德不生不滅即是三涅槃。三德運載負荷即是三大乘。三德不可異趣名三菩提。三德覺了清淨名三般若。三德是如來種名三佛性。三德分別不謬是名三識。三德即事通理名為三道。大則十種三法俱大。多則十種三法俱多。勝則十種三法俱勝。不並不別故稱大佛。經云。我以不滅不生合如來藏。十界三諦。若以意會。十種三法文義俱成。言大佛頂者。世尊肉髻無見頂相也。頂門為無上果。亦表第一義諦。如來者。大佛頂放百寶無畏光明出生千葉寶蓮有佛化身結跏趺坐宣說神呪之化佛。故曰大佛頂如來。夫頂居大佛之首佛從頂光而化顯此如來。彌為玄極。故如來自云。斯是知來無見頂相無為心佛。惟三身玄極故有此頂。有此頂相故能於中放光現佛。有此心佛故能宣說心呪。有此心呪故能使惡呪銷滅婬心頓除神力冥資速證無學。乃至能令十方如來因此執此等得成正覺降魔轉法輪授記付法等事。蓋此神呪。乃融即三身。大佛所證祕藏之理。全呪是佛。全佛是呪。一如無二如者也。如來證此故能懾魔。阿難迷此是以遭難。至此方挹流尋源。聞香討根。乃以首楞大定為請。蓋大佛三身。實由妙奢摩他等所剋故。經請云十方如來得成菩提妙奢摩他三摩禪那。而經題亦因之而召為大佛頂如來密因矣。釋此密因為二。初顯。次密。顯復為三。初定名。次定體。三正釋。定名者此奢摩他等三名。昔資中沇師唯以天台三觀而解。彼云。準圓覺經。奢摩他以寂靜為相。三摩提以幻化為相。禪那俱離寂靜為相。此大意與一心三觀相應。寂靜相即空觀也。幻化相即假觀也。俱離相即中觀也。孤山圓師唯以天台三止而釋。蓋準涅槃經中。奢摩他此云止。毗婆舍那此云觀。優畢叉此云止觀等。今經三名既與涅槃一同二異。乃於彼奢摩他中開出三義。為奢摩他三摩禪那也。而雲間師乃評之云。今觀二師之釋。孤山所得多矣。且如圓覺三法。經中亦名為定。如彼經云。爾時便有二十五種清淨定輪(云云)。又偈云。辨音汝當知。一切諸菩薩。無礙清淨慧皆從禪定生。所謂奢摩他三摩提禪那。是知彼圓覺尚可直作三止而釋。況今經乎。矧涅槃顯以奢摩他當定。又圓覺三摩名等持。禪那名靜慮。並是定法名義。三止消文復何疑乎。今詳雲間所評。引圓覺證成。今名可作定釋。則孤山以三止消文所得果多。蓋雖定體融通止即是觀。而所主之者須從於別。如吳興所謂阿難既以多聞小慧自咎正以楞嚴大定為請也。二定體者。前之定名欲從所主。故偏以定稱。若三止之體體無所局。故孤山亦會通云。此之三止即是三觀。以即照而寂即寂而照故。奢摩他即空觀。三摩即假觀。禪那即中觀。所以天如會解引孤山三止已乃云。今復釋而明之。奢摩他寂靜之義也。三摩觀照之義也。禪那寂照不二之義也。此蓋復出孤山會通之義耳。況經云。是種種地皆以奢摩他中毗婆舍那清淨修證。又云。此是過去先佛世尊奢摩他中毗婆舍那(云云)。據此二文。則不唯此定止觀融通。彌顯孤山三止消文當於經旨。以云奢摩他中毗婆舍那故。第三正釋者。約前會通之義雙明止觀也。涅槃經中三名奢摩他此云止。毗婆舍那此云觀。優畢叉此云止觀等。今經三名雖與一同二異。後文既云奢摩他中毗婆舍那。故須雙約止觀而釋。於止觀中各開三義。謂體真止。方便隨緣止。息二邊分別止。從假入空觀。從空入假觀。從空假入中道觀。今抄止觀成文以明斯義。初釋止觀名。次釋止觀體。初釋名者。大師云。止觀各有三義。止三者。息義。停義對不止止義。息義者。諸惡覺觀妄念思想寂然休息。淨名曰。何謂攀緣謂緣三界。何謂息攀緣謂心無所得。此就所破得名。是止息義。停義者。緣心諦理繫念現前停止不動。仁王云。入理般若名為住。大品云。以不住法住般若波羅蜜中。此就能止得名。是停止義。對不止以明止者。語雖通上意則永殊。何者。上兩止對生死之流動約涅槃論止息。心行理外約般若論停止。此約智斷通論相待。今別約諦理論相待。無明即法性。法性即無明。無明亦非止非不止。而喚無明為不止。法性亦非止非不止。而喚法性為止。此待無明之不止而喚法性為止。如經云。法性非生非滅而言法性寂滅。法性非垢非淨而言法性清淨。是為對不止而明止也。觀三義者。貫穿義觀達義對不觀觀義。貫穿義者。智慧利用穿滅煩惱。大經云。利钁斵地磐石沙礫直至金剛。法華云。穿鑿高原猶見乾土。施功不已遂漸至泥。此就所破得名。立貫穿觀也。觀達義者。觀智通達契會真如。瑞應經。云息心達本源故號為沙門。大論云。清淨心常一則能見般若。此就能觀得名。故立觀達觀也。對不觀觀者。語雖通上意則永殊。上兩觀亦通對生死彌密而論貫穿。迷惑昏盲而論觀達。此通約智斷相待明觀。今別約諦理。無明即法性。法性即無明。無明非觀非不觀而喚無明為不觀。法性亦非觀非不觀而喚法性為觀。如經云。法性非明非暗而喚法性為明。第一義空非智非愚而喚第一義空為智。是為對不觀而明觀。是故止觀各從三義得名(更有絕待會異通三德之文。茲不具引)次釋止觀體分三。初次第三止。二次第三觀。三一心中三止觀。次第三止者。一體真止。止於真諦。二方便隨緣止。止於俗諦。三息二邊分別止。止於中道第一義諦。體真止者。諸法從緣生因緣空無主息心達本源故號為沙門。知因緣假合幻化性虗故名為體。攀緣妄想得空即息。空即是真故言體真止。方便隨緣止者。若二乘同以無言說道斷煩惱入真。真則不異。但言煩惱與習有盡不盡。若二乘體真不須方便。菩薩入假正應行用。知空非空故言方便。分別藥病故言隨緣。心安俗諦故名為止。經言。動止心常一。亦得證此意也。息二邊分別止者。生死流動。涅槃保證。皆是偏行不會中道。今知俗非俗俗邊寂然。亦不得非俗空邊寂然。名息二邊。此三止名雖未見經論。映望三觀隨義立名。釋論云。菩薩依隨經教為作名字名為法施。立名無咎。若能尋經得名。即懸合此意也(雲間楞嚴補遺云。孤山以大師三止消今經文。則知天台三止有懸合矣。故止觀云。此三止名雖未見經論。映望三觀隨義立名云云。今果得之楞嚴矣。今謂圓覺三名顯云是定。亦唐譯之經。彼為最親。故知三止懸合二經矣。又準涅槃云。善男子。為三事故修奢摩他。何等為三。一者不放逸故。二者莊嚴大智故。三者得自在故。復次為三事故修毗婆舍那。何等為三。一者為觀生死惡果報故。二者為增長諸善根故。三者為破諸煩惱故。準此經文。止觀各開三義。即是三止三觀之明文。次第對義在文不差。故谷響鈔云。涅槃云。為三事故修奢摩他。此乃止中具三之明證也。而與阿難所請之三宛若符契。然大師親見涅槃。而不指之者。豈非欲使學者。自得之乎)詳此三止。與前釋名名髣髴同其相則異。同者止息止似體真。停止止似方便隨緣。非止止似息二邊。其相則別所謂三諦相也。前三成次三。後一具前三。何以故。如體真止時達因緣假名空無主流動惡息。是名止息義。停心在理正是達於因緣。是停止義。此理即真。真即本源。本源不當止與不止。是非止止義。此三義共成體真止。若方便止時照假自在。散亂無知息。是止息義。停心假理。如淨名入三昧觀比丘根性分別藥病。是停止義。假理不動是非止止義。如是三義共成方便隨緣止相也。息二邊分別時生死涅槃二相俱息。是止息義。入理般若名為住緣心中道。是停止義。此實相理非止不止。是不止止義。如此三義共成息二邊止相。故與前永異也。亦非今所用也。二次第三觀者。一從假入空觀。亦名二諦觀。二從空入假觀。亦名平等觀。三二空觀為方便得入中道第一義諦觀。心心寂滅。自然流入薩婆若海。此名出纓絡經。今釋其意。假是虗妄俗諦也。空是審實真諦也。今欲去俗歸真故言從假入空觀。假是入空之詮。先須觀假知假虗妄而得會真。故言二諦觀。此觀若成則證一切智也。從空入假觀者。若住於空與二乘何異。不成佛法。不益眾生。是故觀空不住於空。而入於假知病識藥應病授藥令得服行。故名從空入假觀。而言平等者。望前稱平等。前破假用空。今破空用假。破用既均故言平等觀。此觀成時證道種智。二空為方便者。初觀空生死。次觀空涅槃。此之二空為雙遮之方便。初觀用空。次覩用假。此之二用為雙照之方便。心心歸趣入薩婆若海雙照二諦也。此觀成時證一切種智。是為次第三觀也。此三觀與前三觀名一往似同義相則異。前貫穿觀。觀諸虗妄。似從假入空。觀達觀。達理理和達事事和。似從空入假。不觀觀似中道觀。其相異者。前是一諦相今是三諦相。又前三通成後三。後三具足前三。所以者何。如從假入空破四住磐石。是貫穿觀。所入之空空即是理智能顯理。即觀達觀。此之空理即是非觀觀義。如此三義共成入空觀相也。從空入假亦具三義。如識假名法破無知障。即貫穿義。照假名理分別無謬。即觀達義。假理常然。即不觀觀義也。此之三義共成假觀相也。中道之觀亦具三義。空於二邊即貫穿義。正入中道即觀達義。中道法性即不觀觀義。如此三義共成中道觀相也。三明一心中三止觀者。依前摩訶衍明三止三觀之相。以義隨相條然各別。若論三觀則有權實淺深。若論三智則有優劣前後。若論三人則有諸位大小。此則次第分張。非今所用也。圓頓止觀相者。以止緣於諦。則一諦而三諦。以諦繫於止。則一止而三止。譬如三相在一念心。雖一念心而有三相。止諦亦如是。所止之法雖一而三。能止之心雖三而一也。以觀緣於境。則一境而三境。以境發於觀。則一觀而三觀。如摩醯首羅面上三目。雖是三目而在一面。境觀亦如是。觀三即一。發一即三。不可思議。不權不實不優不劣。不前不後。不並不別。不大不小。故中論云。因緣生法即空即假即中。金剛般若云。如人有目日光明照見種種色。若眼獨見不應須日。若無色者雖有日眼亦無所見。如是三法不異時不相離。眼喻於止。日喻於觀。色喻於境。如是三法不前不後。一時論三。三中論一亦復如是。若見此義。即解圓頓止觀相也。何但三一一三。總前諸義皆在一心。其相云何。體無明顛倒即是實相之真。名體真止。如此實相遍一切處隨緣歷境安心不動。名隨緣方便止。生死涅槃靜散休息。名息二邊止。體一切諸假悉皆是空空即實相。名入空觀。達此空時觀冥中道。能知世間生滅法相如實而見。名入假觀。如此空慧即是中道無二無別。名中道觀。體真之時。五住磐石砂礫一切休息。名止息義。心緣中道入實相慧。名停止義。實相之性即非止非不止義。又此一念能穿五住達於實相。實相非觀亦非不觀。如此等義但在一念中不動真際而有種種差別。經言。善能分別諸法相。於第一義而不動。雖多名字蓋是般若之一法。佛說種種名眾名皆圓。諸義亦圓。相待絕待當體不可思議。不可思議故無有障礙。無有障礙故具足無減。是圓頓顯止觀體也。孤山云。阿難始以三法為請。既蒙開示。至乎領解。還以三法而歎於佛。故經云。妙湛總持不動尊。妙湛即空智也。總持即假智也。不動即中智也。及佛為富樓那說如來藏本妙圓心非心非空即心即空離即離非。三諦炳然如指諸掌。及為阿難說六解一亡。而結歎云。是名妙蓮華金剛王寶覺如幻三摩提。華開華現喻即中也。金剛堅利喻即空也。如幻有形喻即假也。洎文殊簡圓通亦以此為歎。故曰。阿難汝諦聽我承佛威力宣說金剛王如幻不思議佛母真三昧。但以佛母喻中道為異耳。其於諸文重重演說一一破迷。或用乎空。或談乎假。或顯乎中。言偏意圓悉具三法。蓋酬阿難三止之請也。今謂妙湛總持等三法。亦可作止觀各三名而釋。如妙湛及金剛王等。即止息貫穿也。總持及如幻等。即停止觀達也。不動及妙蓮等。即對不止止不觀觀也。是則奢摩他等三。隨舉其一皆具妙湛等三義。經云。此阿毗達磨彈指超無學。此之謂矣。惟此圓融故稱為妙。妙即密也。言密因脩證者。經云。是種種地皆以奢摩他中用諸如來毗婆舍那清淨修證漸次深入。故云密因修證。釋顯竟。次密者。入道場誦持神呪也。經明四種律儀已乃云。若有宿習不能滅除汝教是人一心誦我佛頂光明摩訶悉怛多般怛囉無上神呪。乃至示以結壇之法。定以克證之期。其為行者進脩最為詳盡。但依經設壇其費大富。末世緣薄鮮能辦之。於中所立期限共四等合一百二十一日。後坐禪百日。既云端坐安居。則入道之方。依奢摩他以脩大定。不俟告而可知矣。向前初七中云。至誠頂禮十方如來諸大菩薩阿羅漢號。恒於六時誦呪圍壇至心行道一時常行一百八遍。第二七中。一向專心發菩薩願心無間斷。我毗奈耶先有願教。第三七中。於十二時一向持佛般怛囉呪(云云)。昔吳興岳師甞按此述脩證儀一卷。今雖蔑聞。若依天台諸懺通軌亦略可知。惟其行道誦呪之頃既涉繁動之緣。苟不以理觀而導事行滅罪或難。矧夫結壇軌則。種種取象言不唐施。故溫陵師等皆取意以明表法。所謂法王法言即事即理也。又且神呪祕密唯佛證知。乃密詮三諦之境。而稱之為摩訶悉怛多般怛囉呪心蓋有以焉。是故行者登壇之時必宜事理兼行顯密雙運。如四明師之言。三種懺法云。法雖三種行在一時。寧可闕於前前。不得虧於後後。無生最要取相尚寬。蓋妙觀之宗是大乘之主。滅障如翻大地草木皆枯。顯德如照澄江森羅盡現。以此理觀導乎事行。則一禮一旋罪消塵劫。一燈一水福等虗空。此蓋法華三昧之功勳也。彼既如是此亦宜然。蓋一心定慧說於呪。先四十四心明於此。後理須秉定慧而持神呪。藉顯密以歷聖階矣。次了義者。褒美此經所說義無不了也。淨名寶積及涅槃等經。皆云依了義不依不了義。寶積經舍利弗問。何等經中名為了義。何等經中名不了義。佛告舍利弗云。若諸經中宣說世俗名不了義。宣說勝義名為了義。宣說作業煩惱名不了義。宣說煩惱業盡名為了義。宣說厭離生死趣求涅槃名不了義。宣說生死涅槃無二無別名為了義。宣說種種文句差別名不了義。宣說甚深難見難覺名為了義。今經云。如來今日普為此會宣勝義中真勝義性。即寶積宣說勝義名為了義也。經云。入妙莊嚴海圓滿菩提歸無所得。即宣煩惱業盡名為了義也。經云。陰入處界本如來藏。即生死涅槃無二無別名為了義也。經云。我以不生不滅合如來藏(云云)。即宣說甚深難見難解難覺名為了義也。次諸菩薩萬行者。藏通別教皆有菩薩。雖可稱諸非今經意。今則始從乾慧終至等覺五十六位階級不等。故名為諸。萬行者。即大品般若所說一切佛法諸三昧門。所謂百八三昧五百陀羅尼及諸解脫。大慈大悲。一切種智。五眼六神通。三明八解脫。十力四無所畏。十八不共法。三十二相。八十種好。六波羅蜜。三十七品。四弘誓願。四無量心。如意神通。四攝法等諸法。故大品萬行中偈云。從初發心至成佛。一身一心一智慧。欲為教化眾生故。萬行名字差別異。然此經題雖云萬行。而十軸內都不見列一兩種行名。但云有三摩提名大佛頂首楞嚴王具足萬行。是知題中雖稱萬行實不俟乎別修。蓋此密因是首楞嚴定。能獲此定則種種萬行法爾現前。故南嶽思大禪師釋萬行云。如是無量佛法功德一切皆從禪生。蓋眾生心性本來具足如是佛法故。經云陰入處界本如來藏。惟行人修此定時。直下照了具足諸法。則無量功德功至自至故。昔天台一時代南嶽講般若。至一心具萬行處忽有所疑。思師因誡之曰。如汝疑者乃大品次第意耳。未是法華圓頓旨也。吾昔於夏中一念頓證諸法現前。吾既身證不必疑矣。以此而知。則今經萬行之稱特是表顯密因之妙。故云有三摩提名大佛頂首楞嚴王具足萬行也。次釋首楞嚴者。涅槃經云。首楞者名一切事竟。嚴者名堅。一切畢竟而得堅固名首楞嚴。今人釋此名義多分單約定解。若然豈大佛頂等非首楞嚴耶。矧涅槃經云。一切眾生盡有首楞嚴定。首楞嚴定亦名般若。亦名金剛三昧。亦名師子吼。亦名佛性。且佛性非大佛頂耶。三昧般若非密因萬行等耶。師子吼非了義耶。昔孤山師以教行理三悉號楞嚴而釋。蓋有旨焉。但孤山三法於經攝義雖足。在題主對猶疎。今當別約天台八法一一主對釋之。謂教理智斷行位因果。蓋大佛頂者理也。如來者果也。密因者智也。修證者斷與位也。了義者教也。諸菩薩者因也。萬行者行也。故此八法非唯詮義具足。亦乃深合經題。釋此為二。初約八法行布釋。次約諸字圓融釋。初八法行布釋為三。初生起。二料簡。三正釋。生起者。八種中教為能詮故居其首。七為所詮故居其後。於七種中理為所照屬性。智為能照屬修。非所照之理不能起能照之智。故先理次智也。智既起已必能斷惑。故第四明斷也。惑斷理顯種種萬行由之而生。故次斷說行也。智斷行發淺深不同。故有位次也。望果德以修因行。由因行以克果德。智斷行位莫非其事。故有第七第八總說四果也。二料簡者。問智之與行有何差別。答智分因果。行唯在因。問因智與行復何差別。答若略作教行理說。則因智亦名為行。茲廣明八法。則因智三止行名萬行矣。問位次因果有何差別。答因果為能歷。位次為所歷。又位次開說因果。因果總說位次也。問此八種中為各各異為互互通。答亦異亦通。異如向說。通者如一經總是八法。離能詮無所詮。離所詮無能詮。故教具七也。全理起智。無別有智。此智能斷。離智無斷。理顯行彰。行是理行。六種即理名為位次。大乘因果不離實相。故理通也。智是理智。斷是智斷。智是首楞具足萬行。全理之智雖無淺深淺深宛然。雖無因果不離因果。故智通也。全理之智能斷此惑。斷故發行。而有淺深不同因果各異。故斷通也。即理之智能具萬行。智斷彼惑萬行斯顯。行顯淺深則有位次因果。故行通也。六種妙位。皆即於理。雖皆即理六位有殊。智為能歷。位為所歷。智斷惑故自淺之深。前五為因後一為果。故位通也。實相因果無差而差。智斷行位條然有異。因果實相差而無差。智斷行位無不即理。故因果通也。三正釋者。釋此依數為八。先理次智三斷四行五位六因七果。至於第八方明教相。何故爾耶。以教無別體秪是七種能詮之聲色耳。若七種理顯即是教顯。後略分別彌為容易故也。於中初明理。即經中所詮三諦理也。此三諦理徧在十界依正之上。若離此則無所寄。經明陰入處界本如來藏。此之謂也。釋此為二。初竪約十界明三諦。次橫約十界明三諦。初竪者。此之名義出仁王纓絡二經。彼云。一者有諦。二者無諦。三者中道第一義諦。初有諦者。謂二十五有眾生妄情所見名之為有。如彼情見審實不虗名之為諦。亦名俗諦。虗假凡俗故亦名世諦。涅槃所謂如世人之所見者名為世諦。此以六凡法界為俗諦也。二無諦者。三乘聖人所見真空之理無名無相故名為無。審實不虗目之為諦。亦名真諦。真實不虗故亦名第一義諦。涅槃所謂如出世人之所見者名第一義諦。此以聲聞緣覺兩法界為真諦也。三中道第一義諦者。遮二邊說名為中。此理虗通無壅無塞稱之為道。最上無過故名第一。深有所以目之為義。諸佛菩薩之所證見審實不虗命之為諦。故言中道第一義諦。此以佛菩薩兩法界為中諦也。次橫約十界明三諦者。此三諦義出中觀論。論云。因緣所生法我說即是空亦名為假名亦名中道義。十法界皆是因緣生法。以佛種從緣故。我說即是空。十界緣起皆真也。亦名為假名。十界緣起皆俗也。亦名中道義。十界緣起皆中也。此是橫約十界以詮三諦。今釋此二種三諦為三。初名義整足不整足。二理體圓融不圓融。三理體可壞不可壞。初義者。四教中藏是界內拙度。但詮森羅萬象之俗偏空涅槃之真。故稟教人至於果成灰斷而已。界內通教雖名為巧。其所詮者亦只二諦。是故稟茲教者同於三藏灰身滅智以為圓極。若界外別教。教雖不融而初心亦聞但中之名。是故稟茲教者以三十心成二觀方便已登於初地得證中道。但彼教行歷別。而猶未知十界橫具三諦義也。若今經三諦則備茲二義。如云而如來藏非心非空非地水火風非眼耳鼻舌身意非色聲香味觸法非眼識界乃至非意識界。此所非者。即纓絡仁王所謂二十五有妄情所見之俗諦也。又云。非無明乃至非老死非無明盡乃至非老死盡非苦集滅道非智非得。此所非者。即仁王纓絡所謂出世聖人所見之真諦也。又云。非擅那乃至非般剌若非阿羅訶三藐三菩非大涅槃非常樂我淨。此所非者。即仁王纓絡所謂諸佛菩薩所見之中道第一義諦也。此是十界竪義。橫義者。如十界併非。此則通以十界為真諦也。云何併非。以如來藏本妙圓心體絕情偽故。次十界併即。此通以十界為俗諦也。云何俱即。以如來藏元明心妙性具十界故。次離即離非是即非即。此通以十界為中道第一義諦也。云何俱即俱非。以如來藏妙明心元雖即二邊而無二邊如異故。初俱非中云本妙圓心。乃以心字為主。次俱即云元明心妙。乃以妙字為主。次雙非即云妙明心元。乃以元字為主。心者真空也。妙者妙有也。元者本元中道佛性也。蓋自一心而觀何有萬法之差。故一切併非。而云本妙圓心者。猶言即中俗之真也。自萬法俱妙而觀則十界宛然。故一切併即。而云元明心妙者。猶言即中真之俗也。自本元心性而觀則雙遮二邊真俗俱遣。雙照二諦真俗炳然。而云妙明心元者。猶言即俗真之中道也。又經爾前性色真空性空真色等清淨本然周徧法界。性中也。空真也。色俗也。並是橫論三諦之義。次理體圓融不圓融者。若明二諦之理。分界內界外。則界內藏教為不融。以彼徧真理在事外滅色方空故。界內通教理名圓融。以言即色是空非色滅空故。茲明三諦。彼通教竪義尚未具足。況圓融乎。故非所辨。今所辨者但對別教為融不融耳。蓋別教竪明中道之理。如雲外月逈出二邊。現在真俗不即中道。故須先空。次假破有破無。此之中理方得分見。是故雖有三諦不稱圓融。今經三諦既具二義。以橫融竪則無竪不橫。以竪列橫則無橫不竪。無橫不竪則三三宛然。無竪不橫則皆名一實妙諦。三諦俱實只一十界。十界絕待獨一妙心。斯則復名無諦之諦。故說真諦時則十界併非。此名一空一切空。無有無中而不空。以六凡俱非。有亦空也。二乘俱非。空亦空也。佛與菩薩俱非。中亦空也。說俗諦時則十界併即。此名一有一切有。無空無中而不有。以六凡俱即有亦有也。二乘俱即空亦有也。佛與菩薩俱即中亦有也。說中道時則十界俱非破立。此名一中一切中。無空無有而不中。以六凡俱非破立有亦中也。二乘俱非破立空亦中也。佛與菩薩俱非破立中亦中也。又前性空真色即中真而俗也。性色真空即中俗而真也。色空並不離性即真俗而中也。是故若言真諦者泯諸法名無相而六凡被泯之且言無相矣。二乘既亦泯豈非真。非真而真即俗乎。佛菩薩既亦泯豈非中。非中而中道即真即俗乎。真諦者泯情不泯法斯謂矣。孰謂真諦無相乎。若言俗諦者。立諸法是有相而六凡被立之且言有相矣。所立二乘真諦者有相乎。佛菩薩中道者有相乎。俗諦者立法不立情斯謂矣。孰謂俗諦有相乎。若言中諦者。雙遮二邊法是但中。而六凡二乘之真俗被遮之。且言不即矣。佛菩薩既亦遮豈非中。非中而即二邊乎。中諦者統諸法。斯謂矣。孰謂中道不即乎。良由常住真心具足諸法。即此諸法充塞天虗彼彼互具名如來藏。彼彼互遍名無盡燈。雖一塵而十界三諦不少。雖剎海而十界三諦不多。所謂如搗萬種香為丸若燒一塵具足眾氣。亦如剖栴檀柝碧玉若多若小片片皆真。故曰九界徒欲言之言則傷其實。徒欲思之思則喪其真。所以如來掩室於摩竭。淨名杜口於毗耶。法華三請而不說。今經委曲而後談。胎經云。佛法如大海不說有是非凡夫賢聖人平等無高下。法華云。諸法寂滅相不可以言宣。又云。是法非思量分別之所能解。今經云。一切眾生皆由不知常住真心性淨明體用諸妄想。此想不真故有輪轉。皆此謂也。此之妙法乃諸佛如來所諦故。經云。我以不滅不生合如來藏(云云)。法華云。唯佛與佛乃能究盡諸法實相。佛今說之。欲令行者全以此諦為脩首楞大定之本。得此為本則心心法界事事圓融。常住妙果即法圓成。觀音智門當念具足。此所謂以不生不滅為本脩因。而求不生不滅之果者也。三可壞不可壞者。三藏所詮理在事外。要須滅色然後入空。此則六凡之俗須壞。夫真諦者真必即俗。滅色之空非真空也。此則二乘之真可壞。通教之色雖云即空。而未甞云空即是色。以空不即色故必灰身滅智。此亦六凡之俗須壞。壞俗後真真非畢竟。此則二乘之真可壞。別教中道既不即邊。離中之邊故須雙遣。此則八界真俗皆壞。夫中必真俗。彼云逈出二邊。離邊之中豈是究竟。故佛菩薩中道之理可壞。問別教真俗不即中道。或云可壞。中道佛性豈可壞乎。答若論中理實不可壞。今言壞者據彼教道所詮耳。豈唯別教中道。即前三教所有九界真俗。若論理體又孰能壞。但彼稟教偏小。自於夷途作趺。好身剜瘡耳。故天台云。此理灼然。世間常住。有佛不能益。無佛不能損。得之不為高。失之不為下。名之為佛。理佛也。今經三諦乃是稱此本理而說故。真則十界三諦俱非。俗則十界三諦俱即。中則十界三諦俱非破立。真則俱非。且言十界三諦可壞。俗則俱立。中則俱非破立。何所可言壞乎。須知真乃即中俗之真。俗乃即中真之俗。非之則法界炳然。即之則情謂閴爾。經文若此。孰能誣哉。是為理究竟。

　　理究竟堅固之圖

　　<<PIC>X13p0011_01.gif</PIC>

大佛頂首楞嚴經玄義卷第一


卍新纂大日本續藏經第 13 冊 No. 282 楞嚴經玄義


大佛頂首楞嚴經玄義卷第二

　　天台山幽溪沙門　傳燈　述

　　次明智究竟者三智也。名義出大品般若及釋論。所謂一切智道種智一切種智。欲成此智必籍觀因。空觀為因證一切智。假觀為因證道種智。中觀為因證一切種智。若就理實論。則觀之與智皆通因果。例如佛性通於因果。別則因名佛性果名涅槃。今就別義。一往分觀因智果也。此之三智。在今經中。因名妙奢摩他三摩禪那。若論其果出名則有多處。如首卷中云。無始菩提涅槃元清淨體(云云)。二卷云此見及緣元是菩提妙淨明體等。此皆即因心以指果德也。七卷初地云。於大菩提善得通達。此指分證果德也。十卷云。圓滿菩提歸無所得。此指究竟果德也(云云)。今例前三諦以分二種。一竪合十界三諦之三智。二橫合十界三諦之三智。初義者。釋論明兩種三智。初為易解故分對三人。聲聞對一切智。菩薩對道種智。佛對一切種智。是則一切智竪合聲聞緣覺法界之真諦也。道種智竪合六凡法界之俗諦也。一切種智竪合佛菩薩法界之中諦也。二橫合十界三智之三智者。論約三人對三智已。復云。三智實在一心中。得秪一觀而三觀。觀於一諦而三諦。一諦三諦與今真。則十界三諦俱非義同。一觀三觀。與今妙奢摩他三摩禪那義同。諦是智之所諦。觀是智之所因。既有所諦之境必有能諦之智。既有三止之因必有三智之果。蓋是經文總略。但云我以不滅不生合如來藏耳。況不滅即寂滅。不生即無生。寂滅忍是究竟三智之總體。無生忍是分真三智之總體。以此義例。是則應云我以不滅不生一切智合如來藏之真。而十界三諦併非等(云云)也。辨此為三。初名義周足不周足。二智體圓融不圓融。三名體俱轉不俱轉。初義者。藏通二教因既單修空觀。果智豈能周足。故釋論唯用一切智以對二乘。若別教次第修乎三觀。登於十住空觀成證一切智。即釋論分對聲聞果也。登於十行假觀成證道種智。即釋論分對菩薩果也。登於初地及妙覺中觀成證一切種智。即釋論分對佛果也。如此次第唯是竪合十界三諦之義耳。若今經三智則具足橫竪二義。如我以不滅不生合如來藏真諦。則十界三諦併非。非六凡俗諦者一切智也。非二乘真諦者道種智也。非佛菩薩中道者一切種智種類知也。約竪義雖有三種。望橫義秪是一切智耳。以一切併非為主故。次我以不滅不生合如來藏俗諦。則十界三諦併即。即六凡俗諦者道種智也。即二乘真諦者一切智也。即佛菩薩中道者一切種智寂滅相遮二邊也。約竪義雖有三種。望橫義秪是道種智耳。以一切併即為主故。又次我以不滅不生合如來藏中道。則十界三諦俱非破立。六凡俗諦俱非破中道雙照之道種智也。俱非立中道雙照之一切智也。雙俱非破立中道雙遮之一切種智也。二乘真諦俱非破中道雙照之一切智也。俱非立中道雙照之道種智也。雙俱非破立中道雙遮之一切種智也。佛菩薩中道俱非破一切種智雙遮二邊也。俱非立一切種智雙照二邊也。雙俱非破立一切種智寂滅相種種行類皆知也。約竪義雖有三種。若望橫義秪是一切種智耳。以俱非破立為主故。此則秪一不滅不生合如來藏三諦。而橫竪二種三智悉得具足矣。二智體圓融不圓融者。別教三智但今經三智中之一竪義耳。豈足以稱圓融。今經三智如上所論。若以橫望竪則有三三。以竪望橫仍是一三。一三相即三亦無寄。一三三三唯是一心。故經唯以一不滅不生而當之矣。蓋三諦者所合之境也。三智者能合之心也。諦既即一而三。智亦即三而一矣。又諦如函底。智如函蓋。豈唯際畔相當。亦乃諦智冥泯。泯而無際獨一常心。故經云。我以不滅不生合如來藏而如來藏唯妙覺明圓照法界。天台立境智四句云。智照於境。境照於智。智照於智。境照於境。並此圓照法界其義善符。三名體俱轉不俱轉者。前之三教。因行既昧性具三觀皆成別修。是故至果不唯名轉體亦須轉。今經圓止雖曰一是性具二是修成。乃全性起修。修非別有。是故終日修而無修。終日作而無作。蓋以佛之自諦而為大定之本。一一皆全修在性故也。

　　圓融三智合圓融三諦圖

　　<<PIC>X13p0013_01.gif</PIC>

　　

　　故天台釋三般若云。般若名實慧。實相般若非寂非照即一切種智。(文)與今禪那寂照不二義同。又云。觀照般若非寂而寂即一切智。(文)與今奢摩他寂靜義同。又云。方便般若非照而照即道種智。(文)與今三摩觀照義同。是則今之三智。雖從勝而受大菩提圓滿菩提等之稱。其實體無所轉。蓋因果皆不異於寂照義故。經云。是名妙蓮華金剛王寶覺此其是也。是名智究竟。

　　第三斷究竟者。用前三種智慧以斷三惑也。一見思惑。從解等得名。即利鈍十使。分品有八十八八十一之夥。此障真諦理。二塵沙惑。從所障諦理得名。以法門如塵沙之多一一不能了知故。此障俗諦理。三無明惑。不了法界無所明也。大分有四十二品。此障中諦理。此三惑名義。在今經中但出見思無明兩惑。經云。我等今者二障所纏良由不知寂常心性。解云。煩惱所知名為二障。煩惱障謂根本及隨。此即見思惑。所知障亦云智障。障一切種智故。此即無明惑。又云。一切眾生不成菩提及阿羅漢皆由客塵煩惱所誤。此說見思惑。又云。清水現前名為初伏客塵煩惱。去泥純水名為永斷根本無明。此說見思無明兩惑。又云。得須陀洹果已滅三界見所斷惑。然猶未知根中虗習。彼習要因修所斷得。何況此中分劑頭數。見修所斷即見思惑。分劑頭數即無明惑(云云)。所以經中不言塵沙者。以克論諦理但有中真。則能障之惑亦只兩種。故煩惱所召生死亦分段變易而已。但此真中遍在十界依正之上即此十界。名之為俗。以性具故稱為諦理。故諸佛二障既除二諦理顯。神通妙用皆從此發。故得名為無謀而應。華嚴一微塵中出大千經卷。此之謂也。今經三諦所以不離十界而辨。亦是此意。若然則惑秪有二。何得立三。答此有三意。一因別人不知性具要須別學。是以十住菩薩知所入空未是畢竟。乃從空入假。於無量劫遍習遍學導利羣品。故名塵沙。二圓人既知心性本具。則一切眾生不唯不見真中二理。亦復不得本有妙用。障真中者是二惑矣。障妙用者豈不又是一惑。但圓人不須別破此惑。初心直下稱性觀中。至於觀成自然而斷。故種種法門稱性施設。故止觀云。圓教十信。六根淨時即能遍見十法界事。五品正行六度廣能說法。皆是入假之位。又初心之人能知如來秘密之藏。圓觀三諦。尚能即中。豈不能即假乎。三者例能觀之觀諸經既立有三。則所破之惑亦依義立三矣。問若諸佛二障除已真中之理方顯。神通妙用皆從此發名之為俗。是則先應破見思無明然後斷除塵沙。何故塵沙先破方斷無明。答若定理而論。誠宜破盡無明俗諦之理方究竟顯。今破見思惑便言破塵沙顯俗諦者。良由見思麤垢先落又侵界外無明麤垢。中理雖未現前。俗諦亦得相似而顯。化導之功亦得少分無謀而應。菩薩既急在度生。即乘此以導利羣品。以此少分見者得名塵沙惑斷俗諦理顯也。問見思以五利五鈍為體。塵沙無明以何為體。答無明無別體相。即以見思為體。但麤細差殊。有界內界外之分故。天台云。別教三十心斷界內見思伏界外見思無明。十地斷界外見思無明。若圓教十信斷界內見思圓伏界外見思無明。發趣初心斷界外見思無明。終至等覺方盡。故地持明清淨淨禪云。離一切見清淨淨禪。大涅槃云。十地菩薩為無我見論惑所轉。又云。十地菩薩雖見佛性而不了了。諸佛如來見於佛性而得了了。此皆約見惑盡不盡故有了了不了了等殊也。問界外見思。為只有四十二品。為更多耶。答今言四十二品者。以大乘經論多說分真及究竟有四十二位故。大約作此數耳。若論無明重數豈有品量。蓋入位轉深。能斷之智轉利。於一位中難定斷若干品惑。故大師云。後心菩薩無功用道其疾如風。一日之間能破無量品無明惑障。何況纓絡經明等覺地於百千萬劫入重玄門報脩凡夫事乎。今例前諦智分二種斷義。一竪斷障十界三諦無明。二橫斷障十界三諦無明。辨此為三。初名義全不全。二伏斷次不次。三無明斷不斷。初義者。界內二教既不詮中道之理。無明名字尚不得聞何況伏斷。是故極至果頭但只竪斷。阻二乘真諦見思惑而已。若別教所詮雖名但中。能覆之惑別圓不異。但彼要至初地纔破一品。極至妙覺破一十二品。只成一往竪義。非如圓家橫竪具足。登於初住即破無明。竟至妙覺共四十二位須破四十二品方名究竟故。今經初住即能十用涉入圓成一心。如是重重單複十二方盡妙覺也。次伏斷次不次者。別人修因既先空次假後中。伏斷之時豈能不次。是故至於十信方伏界內見思。十住斷界內見思兼斷界內上品塵沙。十行斷中品塵沙。十向斷下品塵沙。至此方伏無明。登於初地方破無明。是為竪伏竪斷義也。今經外凡即能用一心三智圓伏障十界三諦之惑。故乾慧地中即云。欲愛乾枯根境不偶現前殘質不復續生等。經歎彈指超無學。亦此意也。十種信心名為內凡。界內見思自然先落。故初信即云。圓妙開敷從真妙圓重發真妙等(云云)。若登初住。斷一品無明。證一分三德。十種大果分得現前。現十界身百界作佛。故經云。是善男子以真方便發此十心。心精發輝十用涉入圓成一心名發心住。從於此去極至妙覺。無明轉轉破。功德轉轉勝。是為一斷一切斷也。問既云一斷一切斷。云何信位先斷見思及以塵沙。答四教儀云。圓人本期不斷見思及以塵沙。意在入住斷無明見佛性。雖不期斷而見思麤垢自然先落。譬如冶鐵意在成器。器雖未成麤垢先落。雖見先落其人無一念欣心。以未遂所期故。故妙玄云。同除四住。此處為齊。若伏無明。三藏則劣。斯則名為以橫伏竪以竪破橫。以橫伏竪故初心五住頓伏。以竪破橫故見思麤垢先落。故阿難問云。又此五陰為併消除為次第盡。如來答云。此五陰元重疊生起。生因識有。滅從色除。理則頓悟乘悟併消。事非頓除因次第盡。問若橫伏亦橫破。而言圓勝於別可爾。既橫伏竪破。與別不異。又何貴于橫伏乎。答若竪伏竪破成功則難。橫伏竪破奏勳則捷。如澄濁水。愚人則旋取旋澄故遲迴日久。智者總取置一大器。雖百千斛日可頓得。以此喻知。則圓別勝劣較然矣。三無明斷不斷者。別教但明斷。無不斷義。以常住佛性名為但中。生死煩惱皆非性具。故空觀破見思已六凡法界隨壞。假觀破塵沙已二乘法界隨壞。中觀破無明已己界菩薩亦壞。至於果地自謂蕭然。是為緣理斷九。非今所論。今之圓教則具斯二義。謂亦斷亦不斷。言不斷者。以圓人悟一切法皆是性具。離菩提無煩惱。離煩惱無菩提。煩惱不能障菩提。菩提不能破煩惱故。淨名云。佛為增上慢人說斷婬怒癡名為解脫。無增上慢者婬怒癡名為解脫。無行經云。婬怒即是道。又云。六十二見為如來種。即六根六塵而無限閡。只眼中見色亦眼中入三解脫門。華嚴明十眼乃至六眼。皆明於一塵中具十方三世諸佛八相成佛轉法輪度眾生等事。涅槃云。誰有智慧。誰有煩惱。而言毗婆舍那能破煩惱。今經云。五陰六入本如來藏常住妙明。又彰自證中十界苦集皆即元明心妙。此等諸經皆說不斷而明了也。言斷者。前不斷之言。蓋約至理虗玄無明體相本自不有。以閑眾生之情計耳。究論成佛。何處有天生彌勒自然釋迦。且淨名云若無增上慢人婬怒癡即是解脫者。今人誰無增上慢乎。若不增上慢者。終不應言己即是佛。何以故。於婬怒癡未得蕭然無累故。六根六塵亦未得無限閡故。亦不能如華嚴於一塵中成佛轉法輪故。須知諸經言即者理即也。若不知此即空所由而妄生取著。所謂鼠唧鳥空矣。故華嚴等諸大乘經。皆明歷位修行斷惑之相。涅槃云。暗時無明時。明時無暗時。有煩惱時則無智慧。有智慧時則無煩惱。今經云。如澄濁水貯於靜器靜深不動。沙土自沉清水現前名為初伏客塵煩惱。去泥純水名為永斷根本無明。又云。汝勗修行欲得菩提要除三惑。又云。三緣斷故三因不生。心中達多狂性自歇。歇即菩提不從人得。此則名為不斷而斷斷而不斷。不斷而斷故十界三諦併非。斷而不斷故十界三諦併即。斷與不斷兩義俱時故十界三諦俱非破立。故寂調音天子問文殊師利言寶相如來世界以何說法。仁者樂彼。答云。彼所說法不為生貪欲故。不為盡貪欲故。不為生嗔恚故。不為盡嗔恚故。不為生愚癡故。不為盡愚癡故。不為生煩惱故。不為盡煩惱故。所以者何。夫法本無生則無有盡。此即不斷而斷斷而不斷之誠證也。是名斷究竟。

　　次明行等究竟者。問前理智斷三法皆論橫竪二義。後行位因果中亦得例否。答約義皆有。如初心修首楞大定。以三智合三諦達此一境具足萬行。至於初發心住。萬行於一心中發。此即橫也。初住二住至於等妙。所發萬行分極不同。此即竪也。五十五位以分六即。六不妨即橫也。即不妨六竪也。大乘因果皆是實相橫也。實相體通因果宛然竪也。今先明行究竟。題中諸菩薩萬行。經中三摩提具足萬行也。經題經首總標雖爾。洎乎下文未甞略言萬行具足之義。然則具足之義果何似乎。今以義求不出有三。曰本有為具。該攝為具。積聚為具也。初本有者。眾生心性法爾具足過恒河沙性功德故。如天台釋天行云。即是第一義天。天然之理。理由行顯。因理成行。故名理為天行。次該攝者。但修首楞大定即能該攝萬行。天台所謂若巧修止觀。即能一心具足萬行矣。次積聚者。眾生曠劫以來所有善本皆積聚於如來藏中。若入深位即得顯現故。天台明圓教初住發三種心中緣因開發云。眾生無量劫來所有低頭合掌彈指散華發菩提心慈悲誓願勤行六度等一切善根一時開發。具足萬行諸波羅密。是也。今經既云有三摩提具足萬行。此則正當第二該攝為義。雖是該攝。一必具三。以依圓理而修大定故。曠劫善根因之而發故。故天台明三因佛性。正因是一性。緣了屬二修。雖是一性全性起修。雖屬二修非適今有。言正必具緣了。言了必具正緣。言緣必具了正。舉一即三。言三即一。不縱不橫。是妙三因。今之萬行雖是緣因。既是妙緣必具三義。初本有即正因也。次該攝即了因也。次積聚即緣因也。雖說具三。若望理三及以智三。今三但是一中之三。前之二三望今之三亦各唯是一中之三。故前理智及今萬行以三因分之。理中雖名三諦但屬正因。智中雖名三智但屬了因。行中雖具三義但屬緣因。是則雖有三三。只是一三。但三不定三而三三宛然故。此三因在中諦中智本有名正因。是真性妙境。在真諦空智該攝名了因。是觀照如智。在俗諦假智積聚名緣因。是資成圓行。此則萬行中本有之義在理為俗諦。該攝之義在智。為三摩。積聚之義在今為萬行。而經言有三摩提名大佛頂首楞嚴王具足萬行。又甚相當於此義矣。今辨此為三。初名義全不全。二理體具不具。三顯發次不次。初義者。藏通二教雖有菩薩。其所莊嚴但是事理兩種六度。而百八三昧等萬行尚不聞名。何況修習。若別教菩薩。諸大乘經皆明經劫修行萬行。及今圓經題目經文皆總說萬行。是則別圓二教萬行名義俱名整足。但理體具足及不具足有異耳。蓋別人所修空假以非中故。尚不云一三相即。況云具足萬行。既不能一行一切行。是故要須經劫一一歷別次第脩習。今經既云有三摩提具足萬行。此則豈唯一行一切行。亦且無煩別修。但能得此首楞大定。則一切諸三昧皆從禪定生矣。言顯發次不次者。大品般若明兩種萬行。今經純圓唯是一種。但萬行名義佛說雖爾。次及不次唯證乃知。證之之位復有真似。似位而證者。如南嶽自言一夏親證是也。真位而證者。如智者明初住緣因善心開發云。一切善根登於初住一時顯理。一心具足萬行諸波羅蜜。乃至即是住大慈大悲十力四無所畏十八不共四無礙智大悲三念六神通四攝法波羅蜜一切三昧陀羅尼等。此乃圓教一心具足一時頓證。非比別教行向出假位中次第修證之義。是為行究竟。

　　第五位究竟者。修行所歷淺深階級也。有人言。頓悟即佛。無復位次之殊。引思益云。如此學人不從一地至一地。又有師言。頓悟初心即究竟圓極。而有諸位次者。是化鈍根方便立淺深之名耳。引楞伽云。初地即二地。二地即三地。寂滅真如有何位次。天台云。今謂諸說悉是偏取。然平等法界尚不論悟與不悟。孰辨淺深。而今既得論悟與不悟。何妨論於淺深。究竟大乘無過華嚴。大集大品法華雖明法界平等無說無示。而菩薩行位終自炳然。普賢觀經云。大乘因者諸法實相是。大乘果者諸法實相是。雖俱實相。因果歷然。若有因果即有淺深。不得一向云無位次也。今辨此為三。初名義圓足不圓足。二位次相即不相即。三位次超入不超入。初義者。藏有七賢四果聲聞辟支菩薩佛果共一十五位。通有乾慧及辟支菩薩佛果共一十位。此是界內巧拙之位。比於今經豈唯證殊亦乃名異。若纓絡經明五十二位。一十信。二十住。三十行。四十向。五十地。六等覺。七妙覺。仁王明五十一位。五與前同。合等妙二覺為一佛地。故云三賢十聖住果報。唯佛一人居淨土。今經五十二位名同纓絡。但於十信之前更立乾慧。於十向中更開四種加行。共五十七位。而經云五十五位真菩提路者。苕溪所謂乾慧非真。妙覺非路也。此則三經位次莫不大同。但彼兼別多諸委曲。非若今經心言直故乃至始終地位無委曲相也。二明位次相即不相即為二。初正明相即不相即。次約六即以判今位。初義者。天台大師於四教四念處中。一一皆辨六即之相。故四念處問云。大乘生死即涅槃。得有理即乃至究竟。三藏等亦得作六即判否。答欲作亦得。如三乘同有偏真之理是理即。三藏中習學名字語言是名字即。五停心別總念處是觀行即。四善根是相似即。苦忍真明至九無礙道是分真即。三十四心斷煩惱及習氣是究竟即。乃至通別圓六即(云云)。問若四教皆有六即。則偏圓大小之道胡以區別。答三教皆判六即。此蓋名同義異之說。若以偏圓大小之義而定此名。能使纖毫不濫。如爾雅訓即者合也。若依此訓。似如兩物相合名之為即。今圓教即名不依此訓。但約義解。謂即者是也。直下便是名之為即。是則前之三教皆稱即者。正如爾雅所訓兩物相合名之為即。非同今之生死煩惱直下便是涅槃菩提也。今當更立四句以揀此義。庶俾始學不濫教旨。一即而不六。二六而不即。三亦六亦即。四非六非即。即而不六者凡夫。所謂由諸眾生遺此本明雖終日行而不自覺枉入諸趣故。六而不即者藏通別三教。所謂不知二種根本錯亂修習不能得成無上菩提故。亦六亦即者今經五十五位。所謂是種種地皆以金剛觀察如幻十種深喻奢摩他中用諸如來毗婆舍那清淨修證故。非六非即者如來。所謂入妙莊嚴海圓滿菩提歸無所得故。次約六即以判今位者。此之即義出淨名經。大士呵彌勒云。佛知一切眾生即涅槃相不可復滅。一切眾生即菩提相不可復得。故天台約煩惱即菩提生死即涅槃以明六即之義。是則能即者煩惱生死。所即者菩提涅槃。煩惱生死以何義故即是菩提涅槃。此義須約十界修性善惡言之。方見的旨。如本有佛界名為性善。本有九界名為性惡。緣起佛界名為修善。緣起九界名為修惡。性之善惡不可異趣。同是一切種智性淨涅槃。修之善惡既名緣起善惡須分。九界修惡名煩惱生死。佛界修善名二種修成菩提涅槃。即一切智道種智菩提圓淨方便淨涅槃也。是則淨名之云即者。乃九界修惡當體即是性惡。性惡融通無法不趣。任運攝得佛界性善。以全性起修全修在性。如全水為波波還即水。故云煩惱即菩提生死即涅槃。故天台解淨名經明六即。則云生死即涅槃。等理即也。能如此解與修多羅合名字即也(云云)。至解觀經佛字。則云理即佛名字即佛(云云)。解金光明經。則云理即金光明(云云)。乃至理即三道三識等十種三法六即(云云)。此即妙宗所謂六即之義不專在佛。一切假實三乘人天下至蛣蜣地獄色心皆須六即。辨其初後以論十界。皆理性故無非法界一不可改。故名字去不唯顯佛九亦同彰。至於果成十皆究竟。然則今經圓位六即。於天台諸判必何所屬。若依經首示二種根本云。一者無始生死根本。則汝今者與諸眾生用攀緣心為自性者。二者無始菩提涅槃元清淨體則汝今者識精元明能生諸緣緣所遺者。又云。此見及緣元是菩提妙淨明體。又云。一切世間諸所有物皆即菩提妙明元心。斯則正與淨名生死即涅槃等宛合。及乎如來彰自證三諦。則遍歷十界。而云而如來藏元明心妙即心即空。乃至即常樂我淨。斯又與妙宗至於果成十皆究竟宛合。是故此經六即。於智者諸判無斯不在。今啚言約義盡。唯取如來藏判之。蓋一經所明十界迷悟因果曾不外乎如來藏故也。明此為六。初理即如來藏。二名字即如來藏。乃至第六究竟即如來藏。初理即如來藏者。自徵心辨見去訖于四卷。發明圓理。無非理即如來藏義。若就文便以陰入處界本如來藏之文。判作理即。其義彌顯。陰入處界雖三諦中文局六凡。義實通乎十界。以界外有法性五陰等故。如來藏依寶積經則有其三。所謂一空如來藏。離不解脫一切煩惱。二不空如來藏。具河沙不思議法。三空不空如來藏。隨為色空普應一切。今經雖單云如來藏。而第四卷中則備出三義。如云而如來藏本妙元心非心非空等。此空如來藏也。即如來藏元明心妙即心即空等。此不空如來藏也。即如來藏妙明心元離即離非是即非即。此空不空如來藏也。言本如來藏者。謂聖凡色心本來圓淨。與如來藏平等無差。大師所謂此是圓智圓覺諸法遍一切處無不明了。雖五無間皆解脫相。雖昏盲倒惑其理存焉。斯理灼然。世間常住。無佛不能損。有佛不能益。得之不為高。失之不為下。故曰陰入處界本如來藏。今更釋其義。經言性色真空。此陰入處界本空如來藏也。性空真色。此陰入處界本不空如來藏也。清淨本然周遍法界。此陰入處界本空不空如來藏也。以本代即其義彌顯。二名字即如來藏者。修德之始聞前理性能詮名也。然有收簡。收則耳歷法音。不問明昧。異全不聞。俱在此位。簡則未得圓聞。齊別內凡。尚屬理即。以七方便未解首楞嚴究竟之名故。不知如來藏常住之理。經云。一切眾生生死相續皆由不知常住真心。此之謂也。三觀行即如來藏者。經云。汝今修證佛三摩地於是本因元所亂想立三漸次方得除滅(云云)。三漸次者。一者修習除其助因。二者真修刳其正性。三者增進違其現業。此乃名字昇進之位。不獨解名又能修觀。但未入品非觀行位。若此三種修之不已。近能伏五住而入乾慧。遠能破三惑。以登真似。故經云。因不流逸旋元自歸。塵既不緣根無所偶。返流全一六用不行(云云)。乃至是人即獲無生法忍。然三漸次中。除助因刳正性。經固明言矣。且第三違其現業。果以何法而違之乎。須知違之之法散在一經。括而行之正在乎此。夫一經所詮者解行證也。解喻如目。行喻如足。目足相假能到涼池故。天台大師釋法華。先演十妙為玄義以開圓解。次立十乘為止觀以明圓行。推此二途目足備矣。今倣彼意。取一經所詮八法以釋首楞。雖曰行之與證亦在其中。然於行門修造之法猶未大備。故須復採所詮例立十乘。以為違現業入地位之本。其中名義或與八法多有肖類。然彼詳此略。意不徒然。言十乘者。第一觀不思議境。第二真正發菩提心。第三善巧安心止觀。第四破法遍。第五識通塞。第六道品調適。第七對治助開。第八知次位。第九能安忍。第十離順道法愛。此十乘法於今經中文義甚備。若搆空心立似難取信於人。故節節須引成文出之於先。然後援經以為證據。亦所以彰天台建立名言善符於此經之深旨也○第一觀不思議境者。止觀大意云。境為所觀。觀為能觀。所觀者何。謂陰入處界。不出色心。色從心造全體是心。故經云。三界無別法唯是一心作。(文)此經云。陰入處界本如來藏妙真如性(云云)。又云。此之能造具足諸法。若漏無漏非漏非無漏等。若因若果非因非果等。故經云。心佛及眾生是三無差別。(文)此經明如來藏十界俱非俱即俱非破立等。皆此義也。又云。眾生理具。諸佛已成。成之與具。莫不性等。謂一一心中一切心。一一塵中一切塵。一一心中一切塵。一一塵中一切心。一一心中一切剎。一一剎塵亦復然。(文)此經云。如來藏中性色真空性空真色清淨本然周徧法界。七大之性莫不咸爾。前五大塵也。後二大心也。此是眾生理具。一一心中一切塵等。下云。一中無量無量中一。小中現大大中現小。一微塵裏轉大法輪。於一毛端現寶王剎。此是諸佛已成。一一心中一切心等。迷悟因果。同一如來藏性。即成之與理莫不性等也。又云。諸法諸塵諸剎身。其體宛然無自性。無性本來隨物變。所以相入事恒分。故我身心塵剎遍。諸佛眾生亦復然。(文)此經云。汝以生滅之心合如來藏而如來藏隨為色空周遍法界。我以不滅不生合如來藏而如來藏惟妙覺明圓照法界。會文可知。又云。一一身土體恒同。何妨心佛眾生異。異故分終染淨緣。緣體本空空不空。(文)此經明三諦中。以由異故十界俱即。以由同故十界俱非。空故故云性色真空。不空故云性空真色。又云。三諦三觀三非三。三一一三無所寄。諦觀名別體復同。是故能所二非二。(文)此經三諦同一如來藏故諦三非三。妙奢摩他三摩禪那故觀三非三。全如來藏起於三止。全三止在於三諦。所謂惟妙覺明圓照法界。故體同非二也。又云。如是觀者名觀生死即涅槃煩惱即菩提。(文)此經陰入處界即生死煩惱。本如來藏故即涅槃菩提。我以妙明不滅不生合如來藏。即觀生死即涅槃煩惱即菩提也。下去九乘皆用此句以為綱格○第二真正發菩提心者。起無緣慈悲發四弘誓願也。知涅槃即生死。此苦可度。未度苦者我令度之。故誓云眾生無邊誓願度。此依苦諦境發。知菩提即煩惱。此集可解。未解集者我令解之。故誓云煩惱無數誓願斷。此依集諦境發。知煩惱即菩提。此道易安。未安道者我令安之。故誓云法門無量誓願學。此依道諦境發。知生死即涅槃。此滅易得。未得滅者我令得之。故誓云佛道無上誓願成。此依滅諦境發。如是慈悲無緣無念。普覆一切猶如大雲。不加功用如磁石吸針。是名真正發菩提心。(文)此經當機悟如來藏不思議境已。乃說偈讚佛。并發誓云。願今得果成寶王還度如是恒沙眾。又云。五濁惡世誓先入如一眾生未成佛終不於此取泥洹。成寶王即佛道誓成一願。攝得法門誓學。必學法門而後得果故。還度沙眾即眾生誓度一願。攝得煩惱誓斷。必斷煩惱方能度生故。當機既悟陰入處界本如來藏已。而發此願。即真正發菩提心也。但發此誓。位有深淺。若肇論云。發僧那於始心終大悲於赴難。此名字位發心也。仁王云。十善菩薩發大心長別三界苦輪海。此相似位發心也。華嚴云。初發心時便成正覺。此分證位發心也。今當機所發。位在分真。縱非分真亦登相似矣○第三善巧安心止觀者。初乘名上求。次乘名下化。乘何等法向上向下。所謂善修止觀。觀生死即涅槃生死心息。秪此心性名大涅槃深禪窟穴。即善修止也。觀煩惱即菩提煩惱心破。只此心性名實相智慧。即善修觀也。如陰陽調適萬物長成。若巧修止觀即能一心具足萬行。法華云。定慧力莊嚴以此度眾生。豈非乘止觀而上求下化乎。故名善巧安心止觀。(文)此經正宗之始。殷勤啟請一心止觀首楞大定。天如云。雖以大定為請。然如來下文所示別無其方。始則決擇真妄。次則真妄和融。乃至第四卷中皆是發明圓理而已。蓋此圓理乃大定之本也。圓理即陰入處界本如來藏。依此圓理以修大定。與觀生死即涅槃等義同。而云善修止觀即能一心具足萬行。又與此經有三摩提具足萬行。宛若符契也○第四破法遍者。前乘止觀向上向下。向上應得果。向下應得度。今不果不度何物為妨。蓋破法有所不遍也。又須研生死即涅槃。橫破十法界梗塞。研煩惱即菩提。竪破十法界梗塞。本不即十法。那忽即十法。是故須破。本不離十法。那忽離十法。是故須破。不即不離菩提道成。譬如轉輪聖王能破一切強敵亦不有所破。般若波羅蜜亦復如是能破一切亦不有所破也(文)此經云。我以不滅不生合如來藏而如來藏非心非空等。十界豈非不即十法那忽即十法是故須破耶。又云。而如來藏即心即空等。十界豈非不離十法那忽離十法是故須破耶。又云。而如來藏離即離非是即非即。豈非不即不離菩提道成耶。若云此是如來果地之事。非關因心破法遍者。云何合下文若於因地以生滅心為本修因而求佛乘不生不滅之果無有是處之語乎。請以理求。弗以情閡可也○第五識通塞者。三觀破法既遍。此心應與理會。那猶不會。當更細檢。一切諸法中皆有安樂性。那忽併破。一切諸法中皆是魔羅網。那忽併取。須明識通塞。若迷生死非涅槃。迷煩惱非菩提。則十界俱塞。若達生死即涅槃。達煩惱即菩提。則十界俱通。故名識通塞。(文)此經云。汝以色空相傾相奪於如來藏。而如來藏隨為色空周遍法界。此由迷生死煩惱即涅槃菩提故。以煩惱生死色空相傾相奪。致十界俱塞。亦是不解一切諸法中皆是魔羅網。而皆併取之過也。又云。我以不滅不生合如來藏而如來藏唯妙覺明圓照法界。此即達生死煩惱即涅槃菩提故十界俱通。亦是悟一切諸法中皆有安樂性而不併破之功也。又十界三諦俱非俱即等。皆不併取併破之義。又知見立知即無明本。即通而塞也。知見無見斯即涅槃。即塞而通也。為物所轉故於是中觀大觀小。即通而塞也。若能轉物即同如來。即塞而通也○第六善修道品者。行者既識通塞。云何於坦途中而修道品。當觀身不淨。即不淨修於淨非淨非不淨。乃至即無常修於常非常非無常。此是非榮非枯。於其中間入於涅槃。乃至種種道品亦復如是。涅槃經云。從初發心常觀涅槃。行道具百句解脫名百觔金煩惱即菩提。名為首楞嚴三昧。修治於心猶如虗空。亦名二十五有王三昧。是名善修道品。(文)此經云。有三摩提名大佛頂首楞嚴王具足萬行。正是觀煩惱即菩提名首楞嚴三昧修治於心等(云云)之意也○第七對治助開者。既善修道品。必能流入三解脫門。若未入而難起。方救他而難起。云何對治。若慳敝難起。當觀慳即菩提。受不受亦受亦不受乃至五不受。不受即檀。檀即法界。檀義含於六。資生無畏法。此中一二三。餘敝亦如是。又對治轉治不轉治等。(云云)。是名對治助開。(文)此經先說一心定慧中明四種律儀。三學既備。餘度在其中矣。尚云具足萬行。況六度乎。又若婬敝宿習難防。佛令專誦神呪。此又對治之勝法也。婬敝難防。誦呪既能除滅。餘敝輕薄。藉神力以銷鎔。最為容易。是故行者。若敝難起時。宜好取意用度對治。其或守文封意不識變通而飽傷甘露。斯則名為欲遐齡而弱喪矣。可不慎哉○第八善知次位者。行人若不識位次。則有未得謂得未證謂證增上慢之失。當知生死即涅槃。理即也。能如此解與修多羅合。文字涅槃也。所觀合文經文合觀。觀行涅槃也。見思初破六根清淨。相似涅槃也。無明分破佛性分顯。分真涅槃也。智齊諸佛斷同大覺。究竟涅槃也。當自觀察籌量。今所得者於六即中屬何位次。慎勿撫臆論心欺自欺他。是名善知位次。(文)今經所明位次即其事也○第九安忍成就者。行人行道。時熟未熟多動障難。每須安忍。若知生死。即涅槃。即不為陰入處界境病患境業相境魔事境禪心境二乘境菩薩境得便。若知煩惱即菩提。即不為煩惱境諸見境增上慢境得便。能忍此無作苦集。則生死不能羅。煩惱不能染。十法界見愛皆為侍者。分段變易以為給使。是名安忍成就。(文)此經明陰入處界本如來藏即陰入界境。十習因六交報并諸天等即業相境。色無色界天即禪心境。二乘境亦在其中。又識陰後二種亦二乘境。又攝得菩薩境。五十種陰魔通是魔事境。煩惱諸見增上慢亦在其中。唯病患一境不出大歸。一經一論所明諸境雖數有存略。要之皆不出生死煩惱。如諸見煩惱上慢屬煩惱。其餘皆屬生死。故天台安忍之法。唯云達生死煩惱即涅槃菩提則不為諸境羅染。今經則云。成就破亂由汝心中五陰主人。主人若迷客得其便。當處禪那覺悟無咎。則彼魔事無奈汝何。當處禪那即天台觀生死即涅槃也。亦首楞三昧經云。知魔界如佛界如一如無二如之謂也○第十離法愛者。既能修前諸乘。又能安於強軟必與法性有所相應。於此若生愛著住而不前。是為將登而崩將過而墜。豈不大失。故云涅槃即生死貪著涅槃故。生死即涅槃進而不退故。是故當觀生死即涅槃。生一切禪定三昧種種功德。觀煩惱即菩提。生諸陀羅尼四無所畏十八不共四無礙智一切種智等佛法。若能如是。是名順愛不生而生般若。故云離法愛。(文)此經云。眾生狂迷不自忖量。逢此現前各以所愛先習迷心而自休息。將為畢竟所歸寧地。自言滿足無上菩提。聲聞緣覺不成增進。汝等存心秉如來道。將此法門於我滅後傳示末世。普令眾生覺了斯義。令其身心入佛知見。從始至終不遭邪岐。乃至入妙莊嚴海圓滿菩提歸無所得。是為離順道法愛也。大師云。此十重法橫竪收束微妙精巧。初則簡境真偽。中則正助相添。後則安忍無著。意圓法巧。該括周備。規矩初心將送行者至彼薩雲。非闇證禪師文字法師所能知也。譬如毗首羯磨造得勝堂。不疎不密。間隙容綖。巍巍昂昂峙於上天。非拙匠所能揆則。又如善畫圖其匡廓。寫像偪真。骨法精巧。生氣飛動。豈填彩人所能點綴(云云)。若欲周知當啟摩訶止觀。知彼則知此。知此經然後以知如來及智者矣。此法修之始於名字。成之登於觀行。觀行即五品也。此經名乾慧地。經云。執心虗明純是智慧。慧性明圓鎣十方界。乾有其慧名乾慧地。蓋以不思議觀觀不思議境。達陰入處界本如來藏。人法二執了無實性。故云執心虗明純是智慧。而如來藏惟妙覺明圓照法界。故云慧性明圓鎣十方界。此皆圓伏五住觀行即如來藏初成之相。所謂欲愛初乾未與如來法流水接也。第三相似即如來藏者十信位也。言相似者。觀空如來藏得相似相應。觀不空如來藏得相似相應。觀空不空如來藏得相似相應。天台云。相似者二物相類。如鍮似金。若瓜比匏。猶火先煖。涉海初平。水性至冷飲者乃知。渴不掘井聽說何為。略舉其要。如法華六根清淨即是其相。其位有十。一信心。二念心。乃至第十願心。天台於法華圓位十信。以十乘對纓絡經別住十心云。以修平等法界即入信心。善修慈愍即入念心。乃至善修無著即入願心。此約竪對故以一乘對一信。若橫論者。一一信中皆具十乘。故纓絡經云。一信有十。十信有百。百法為一切法之根本也。荊溪云。一一信中言善修者。由緣實相行於五悔䇿勤精進。至第五品得入十信。名為善修。由善修故相似解起。是故十法在相似位轉名信心。乃至願心亦復如是。何者。不思議境以信為本。慈悲弘誓藉念力持。心安止觀功由精進。破於三惑由決定力。於通無塞方稱妙慧。元修道品為求不退。正助無闕回因向果。不濫位次方能護法。內外不動由善防非。於法無愛由大願力。故得至此名為信心乃至願心。十法既許初心具修。當知信信皆具十法。是則十信有百明矣。普賢觀經。無生忍前有十境界。即此位也。入此十信能破界內見思。又破界外塵沙。及伏無明住地之惑。初信云。一切妄想滅盡無餘。此之謂也。第五分真即如來藏者。亦名分證即。分破無明分證真理也。除四加行共四十一位。謂十住十行十回向十地等覺。此四十一位既俱稱分真。是則位位具諸位功德。分分皆真也。大品明四十二字語等字等。若聞阿字門則解一切義。所謂諸法初不生故。乃至第四十二荼字入諸邊境不終不生。過茶無字可說。一一字皆入四十二字四十二字皆入一字南嶽師云何必不表四十二位。以圓初住獲無生忍。與阿字初不生義同。妙覺終窮究竟。與荼字不終不生義同。位位具諸位功德。與一字入多字多字入一字義同。故華嚴云。從初地具足諸地功德。今準此義。但略解初發心住所證功德以明分真之義。諸位功德例此可知。初發心住者。仁王云。入理般若名之為住。所謂以不住法住祕藏中。天台釋此大略有二。一明入住之因。二明發心之相。入住之因者。如妙玄云。以從相似十信能入十住真中智也。發心之相者。初發心時有三種心發。一緣因善心發。即是住不思議解脫首楞嚴定。二了因慧心發。即是住摩訶般若畢竟之空。三正因理心發。即是住實相法身中道第一義。舉要言之。即是住三德一切佛法。又住清淨圓滿菩提心。無緣慈悲無作誓願普覆法界。又住一念中成就一切萬行諸波羅蜜。又住一切種智圓斷法界見思無明。又住得佛眼圓見十法界三諦之法。又住圓入一切法門。所謂二十五有三昧冥益眾生。又住菩薩圓滿業能顯一切神通。謂三輪不思議化彌滿法界顯益眾生。又能成就開權顯實入一乘道。又能嚴淨一切佛土。能起三業供養一切十方佛。得圓滿陀羅尼。受持一切佛法如雲持雨。又住能從一地具足諸地功德。心心寂滅自然流入薩婆若海。荊溪云。證不思議名住一切佛法。證三種菩提名住慈悲普覆。證寂照止觀名住一心三智。證(破三惑名住一切種智。證於通無塞名住佛眼圓見。)證無作道品名住法身冥益。證助道萬行名住神通顯益。證圓門實位名住開顯二乘。證安忍內外名住嚴淨佛土。證無諸法愛名住諸地功德。此初住證轉似為真也。此經云。是善男子以真方便發此十心。心精發輝十用涉入圓成一心名發心住。十心前之十信心也。言以真方便發此十心者。正天台明十住之因。以從相似十信能入真中智也。心精發輝十用涉入圓成一心者。正天台明發心之相轉似為真發十種德也。然此初住文猶總略。若一一顯示其相當如觀音所敘。經云。生滅滅已寂滅現前。即是住三德一切佛法。經云。十方圓明獲二殊勝。一者上合十方諸佛本妙覺心與佛如來同一慈力。二者下合十方一切六道眾生同一悲仰。即是住清淨圓滿菩提心無緣慈悲無作誓願普覆法界。亦是住得佛眼圓見十法界三諦之法。經云。忽然超越世出世間。即是住一切種智圓斷法界見思無明。經云。與佛同慈力故令我身成三十二應入國土身。即是住菩薩圓滿業能顯一切神通三輪不思議化彌滿法界顯益眾生。經云。與眾生同悲力故令諸眾生於我身心獲十四無畏功德。即是住圓入一切法門二十五有三昧冥益眾生。經云。不動道場涉入世間不壞世界能遍十方供養微塵諸佛如來。又云。六根圓明明照無二含十方界。立大圓鏡空如來藏。承順十方如來祕密法門受領無失。即是住能嚴淨一切佛土能起三業供養如來得圓滿陀羅尼受持一切佛法如雲持雨。經云。若諸菩薩入三摩地進修無漏勝解現圓。我現佛身而為說法令其解脫。即是能成就開權顯實入一乘道。總前功德。即是能從一地具足諸地功德。心心寂滅自然流入薩婆若海。亦是住一念中成就一切萬行諸波羅密。但觀音所證不局初住。然亦不妨以初住解釋。初住既爾。下去三觀現前無功用心斷法界無量品無明所有功德不可稱計。大分略為十品智斷明十住位也。如經。次十行者。即於佛性第一義諦無漏真明一心具一切行。念念進趣流入平等法界。破十品無明。成十品智斷。一切諸行波羅蜜不可思議增長出生。自行化他功德與虗空等。故名十行如經。三十回向者。無功用不思議無漏真明念念開發。增長一切法界願行。事理和融。心心寂滅。自然回入平等法界薩婆若海。又進破十品無明。證十品智斷。故名十回向如經。四十地者。無漏真明入無功用道。猶如大地。能生一切佛法。能荷負法界眾生。普入三世佛地。廣大如法界。究竟如虗空。又進破十品無明。成就十品智斷。約此以明十地也如經。五等覺者。觀達無始無明源底。邊際智滿畢竟清淨。斷最後窮源微細無明。登中道出頂。與無明父母別。是名有所斷者。名有上士。如經。此上四十一位同名分真即如來藏也。第六究竟即如來藏者。第四十二妙覺位究竟解脫無上佛智故。言無所斷者。名無上士。此即三德不縱不橫究竟後心大涅槃也。一切大。理大。誓願大。莊嚴大。智斷大。徧知大。道大。用大。權實大。利益大。無住大。即是前十觀成乘圓極竟在於佛。過茶無字可說故。盧舍那佛名為淨滿。一切皆滿也。荊溪云。妙覺位中名大涅槃。十法至此俱名為大。是故文云。御車達到猶名為車。自爾已前雖具諸法未究竟顯不名為大。雖有慈悲為無明隔故不名大。雖常寂照所嚴未窮能嚴非大。雖破三惑智未周窮故智非大。雖知通塞塞仍未盡故知非大。雖得道品道未至極故道非大。雖用正助正行未滿故用非大。雖復開權理未窮終故開非大。雖忍二邊猶有餘惑故益非大。雖不著位位未至極故位非大。是故妙覺十皆名大。名究竟乘。今經首題稱為大佛。蓋此謂也。是名究竟即如來藏。三位次超入不超入者。此六即所判之位。一往約鈍根位不躐等故。作此五十七翻修證智斷。若利根捷智自有一生超入十地等覺後心者。亦未必定拘此限。故經云。如是乃超十信十住十行十回向四加行菩薩所行金剛十地等覺圓明。入於如來妙莊嚴海。圓滿菩提歸無所得。又前之三教。教教俱有超不超之異。以分利鈍。但偏小與今為異耳。是名位究竟。

大佛頂首楞嚴經玄義卷第二


卍新纂大日本續藏經第 13 冊 No. 282 楞嚴經玄義


大佛頂首楞嚴經玄義卷第三

　　天台山幽溪沙門　傳燈　述

　　第六因究竟者。四教因位各各不同。若三藏一往約菩薩論。始從停心終至三十四心。通教從初乾慧至於九地。別教始從十信終至等覺。圓教始從五品乾慧終至等覺。辨此為三。一始終改不改。二因果異不異。三因心作不作。初始終改不改者。若藏通始終唯一空觀。無復可論改與不改。若別教菩薩三觀俱脩。先空次假後中。是則始終節節須改。唯今圓人初心即脩首楞大定。以此大定為歷位之本。豈唯因心不改。至於果地亦秪證此大定而已。故經總結五十五位云。是種種地皆以金剛觀察如幻十種深喻奢摩他中用諸如來毗婆舍那清淨脩證漸次深入。次因果異不異者。果無生三德之果也。藏通之果灰身滅智。果尚生滅因豈無生。若別教登地。證與圓同。妙覺位中生滅之心雖猶未盡。然皆稱理分證。亦得果名無生。若因心空假。既不即中。是故脩之與成無非生滅。此則因生滅而果無生也。今之圓人。既聞生滅去來本如來藏常住妙明不動周圓妙真如性。是則發軫。便須以無生之智脩此大定。故經明二種決定中云。汝等若欲捐捨聲聞脩菩薩乘入佛知見。應當審觀因地發心與果地覺為同為異。若於因地以生滅心為本脩因而求不生不滅之果無有是處。又云汝今欲令見聞覺知遠契如來常樂我淨。應當先擇生死根本依不生滅圓湛性成。以湛旋其虗妄滅生復還元覺得元明覺無性滅性為因地心。然後圓成果地脩證(云云)。此即天台所謂全性起脩全脩在性因果始終無非常住者也。三因心作不作者。前之三教不知生死煩惱即涅槃菩提。是故所有業惑定須翻破。故其因心皆成有作。今之圓人知陰入處界本如來藏。陰入處界何須翻破。如來藏性亦無煩別顯。故初心行者直下體此圓理以脩大定。至於果成而見思塵沙無明任運銷落。如來藏三諦之理法爾證得。故乾慧地中即云執心虗明純是智慧。二信即云陰入界三不能為礙。何況住行向地等位耶。是名因究竟。

　　第七果究竟者。果地有二種德。所謂智斷。智德名菩提。斷德名涅槃。總云菩提。別則有三。謂一切智道種智一切種智也。總云涅槃。別亦有三。謂圓淨涅槃方便淨涅槃性淨涅槃也。此果人所證之法也。約能證人則有三身。約所居土則有三土。謂法身居寂光土。報身居實報土。應身居有餘土也。辨此為三。一圓證不圓證。二究竟不究竟。三有所得無所得。初圓證不圓證者。藏通不聞圓名豈論圓證。若別教教行二道雖不明圓。至初地證道證與圓同。則一證一切證。三智三德三身悉能分得。特以圓家之真因為別家之極果與圓為異耳。若今圓人。則教行證道無不俱圓。故名字圓聞。觀行圓脩。至於分真究竟則一證一切證。三種智斷及以三身一時頓得。故今初住位云。心精發輝十用涉入。乃至十身靈相一時具足。自非圓證莫能銷釋此語矣。第二究竟不究竟者。藏教果佛。發真無漏三十四心。斷見思習氣。證一切智。坐木菩提樹下。生草為座。成劣應身佛。居方便有餘淨土。薪盡火滅入方便淨涅槃。通教果佛。以一念相應慧頓斷見思殘習。證一切智。坐七寶菩提樹下。以天衣為座。成劣勝應佛。居方便有餘淨土。薪盡火滅入方便淨涅槃。別教破十二品無明。證一切種智入妙覺位。即圓教二行。坐蓮華藏世界七寶菩提樹下大寶華王座。成圓滿報身。居實報無障礙土。入圓淨涅槃。此三教果佛地位雖殊。要之悉未究竟。唯今圓佛。破盡四十二品無明。入妙覺位。諸法不生。般若不生。不生不生名大涅槃。以虗空為座。成清淨法身。居常寂光土。故經云。如是重重單複十二方盡妙覺成無上道。又云。入妙莊嚴海圓滿菩提。第三有所得無所得者。前之三教。由不聞生死煩惱即是菩提涅槃。必須去生死煩惱之故證涅槃菩提之新。故至果地似有所得。今經圓人。既知生死煩惱即是涅槃菩提。則生死煩惱之故故則非故。涅槃菩提之新新則非新。故若非故雖在生死煩惱又何所失。故云陰入處界本如來藏。新若非新雖證涅槃菩提又何所得。故云圓滿菩提歸無所得。是名果究竟。

　　第八教究竟者。教為能詮。既無別有體相。是則前之所辨七種究竟。而教究竟在其中矣。但別相雖彰總相未了。故亦立三意以辨明之。一七法整足不整足。二七法俱圓不俱圓。三教道可廢不可廢。初義者。此七種義遍布如來一代大小偏圓教中。於諸經內或有整足不整足者。今經七義如向所引最為整足。次俱圓不俱圓者。或七種俱圓此是圓教。七種偏小此是前教。或前偏後圓此是別教。或圓接通別。或前後俱圓中間帶一二種偏名。此是圓教借名之意。如今經當機證初果三果地位之中。借通教初乾慧地。及借藏教四加行位。雖是偏名義無不圓。三可廢不可廢者。前三教所詮七種既非究竟故。或被方等彈呵而廢。或被般若淘汰而廢。此二時若廢而不轉。必待法華開顯而廢。若不預法華三周廢者。又須涅槃捃拾而廢。如退席聲聞是也。又前二時但能廢人不能廢教。或有廢者以機未熟尋又建立。必待法華畢竟而廢。若此經純圓。在方等般若則為諸佛菩薩之所褒歎。何況能廢。縱令法華亦不能廢。故法華云。是諸人等聞我所說已入佛慧等(云云)。蓋於四時之中。求為法華網目之圓融整足無愈楞嚴矣。是名教究竟。約八法行布。釋首楞嚴竟次約諸字圓融釋者。前明八法既皆究竟。則因超果海。果徹因源。理智行位重重互入故。法身報身應身如來之大多勝也。奢摩他三摩禪那密因之大多勝也。入於如來妙莊嚴海圓滿菩提歸無所得。修證之大多勝也。以三菩提上求佛道。三慈悲下化眾生。諸菩薩之大多勝也。有三摩提名大佛頂首楞嚴王具足萬行。萬行之大多勝也。法身本覺。二德始覺。始本不二。大佛頂之如來也。中道屬性。空假屬修。修性不二。密因之如來也。修惡即性。善惡不二。六種位次無不即理。修證之如來也。發心究竟二不別。諸菩薩之如來也。緣即了正。了正即緣。萬行之如來也。三德祕藏如天主三目。大佛頂之密因也。法報應三如世伊三點。如來之密因也。煩惱即菩提菩提即煩惱。六不妨即。即不妨六。修證之密因也。大乘因者諸法實相。諸菩薩之密因也。有三摩提具足萬行。萬行之密因也。正因屬性。緣了屬修。全性起修。全修在性。大佛頂之修證也。如者本覺。來者始覺。如來之修證也。三止三德體一名異。修者修此。證者證此。密因之修證也。性具諸法。離性無人。諸菩薩之修證也。本有名具此屬於理。該攝積聚此屬於事。萬行之修證也。微妙三德遍在十界。大佛頂之菩薩也。諸佛果地融通全證眾生理本。如來之菩薩也。方便隨緣止止於俗諦。蜜因之菩薩也。不滅不生合如來藏。惟妙覺明圓照法界。修證之菩薩也。本有為具性具十界。萬行之菩薩也。三種具足即是三德。大佛頂之萬行也。復有一行是如來行。雖是一行而具五行。如來之萬行也。有三摩提具足萬行。蜜因之萬行也。住前圓修。登住圓證。修證之萬行也。普賢願海萬行莊嚴。諸菩薩之萬行也。楞嚴教旨微妙如斯。了義之說莫此加矣。故曰大佛頂如來密因修證了義諸菩薩萬行首楞嚴。釋別名竟。

　　次釋通名者。經之一字也。梵云修多羅。舊云有翻無翻。歷貫線等五一一約教行理成十五義。委如妙玄。今但略釋為二。一約通別以明教體。二約相代以訓經義。初義者。神寶記云。夫經者聖人所以示教也。因教以悟道。則有通有別。通謂十方佛土該於六塵皆為教體。故淨名云。以一食施於一切。於食等者於法亦等。於法等者於食亦等。此則偏用舌根所對為經。或有國土以天衣觸身即能得道。此偏用觸塵為經。或見佛光明得道。此偏用色為經。或寂然無言觀心得道。此偏用意為經。如眾香土以香為佛事。此偏用香為經。蓋由他方根識峻利。故得通以六塵為經。又若推而廣之。彼一一塵皆具六根。而一一根皆具六塵。徧法界中根根塵塵皆可入道。無適非經。縱使教外別傳心要至於無說無字。但有一法當情及無當情者是亦教體。何處何法為別傳耶。自非深見此理。難以筆舌既也。次別者。他方六根識利。六塵可得為經。此方三根識利。唯以色聲及法塵為經。以聲為經者妙玄云。如佛在世金口演說。但有音聲詮辯聽者得道。故以聲為經。大品云從善知識所聞也。用色為經者。若佛在世可以聲為經。今佛去世紙墨傳持。應用色為經。大品云從經典中聞也。用法為經者。內心思惟。心與法合。不由他教亦非紙墨。但心曉悟。即法為經。故云修我法者證乃自知。此三塵為經施於此土也。私謂次以色為經唯在滅後可爾。若初聲為經不局佛世。如今時自有不識文字亦因聲得悟。然能說者終從色法紙墨中得。故大師偏約佛世說也。第三用法為經。則佛世滅後皆可論之。又此通別。蓋是因明教體故作此說。若行理皆名為經。則此土根塵識三亦遍可為經。如二十五聖從十八界悟入。此行經遍也。普賢觀經云。毗盧遮那遍一切處。一切諸法無非佛法。法華經藏深固幽遠無人能到。此理經遍也。故知若約行理而論。根根塵塵遍法界中皆可為經。次約相代以訓經義者。古以修多羅翻為經者。開善云。非正翻也但以此代彼耳。此方聖說為經。賢說子史。彼聖稱經。菩薩稱論。既不可翻。宜以此代彼。故稱經也。既以此代彼。此方經義訓法訓常。法乃萬代軌則。常則百王不易。佛經亦然。天魔外道不能沮壞。是為教常。真正無雜無能逾過。是為行常。湛然不動決無異趣。是為理常。此方真教體清淨在音聞。是名教軌。十方薄伽梵一路涅槃門。是名行軌。覺海性澄圓圓澄覺元妙。是名理軌。釋名竟。

　　大章第二辨體者。體是主質。前文解釋大佛頂等二十來字皆能詮名。今辨此名所詮之體。欲令學者因筌得魚尋名顯體。尋名意在忘名。顯體知無別體。此乃今家釋名辨體之妙意也。大分為三。初明諸經通體。次出此經別名。三以別合通。初諸經通體者。天台大師引釋論云。除諸法實相餘皆魔事。大乘經以實相印為經正體。無量功德共莊嚴之。種種眾行而歸趣之。言說問答而詮辨之。譬眾星之環北辰。如萬流之宗東海。故以實相為經體也。書家解禮者訓體也。體有尊卑長幼。君父之體尊。臣子之體賤。當知體禮之釋是貴極之稱也。復次體是底也。窮源極底理盡淵府。究暢實際乃名為底。釋論云。智度大海唯佛窮底。故以底釋體也。復次體是達義。得此體意通達無壅。如風行空中一切無障礙。一切異名別說皆與實相不相違背。釋論云。般若是一法佛說種種名。故以體達釋經體也。次出此經別名者。諸大乘經雖通以實相而為正體。然實相體通遍受眾號。故釋論云。般若是一法佛說種種名。若能以實相而定諸名。則名無不圓。義無不實。故四明云。毗盧遮那遍一切處。一切諸法無非佛法。是則世出世間二死五住。至鞞茘多蠢動蜎飛五無間等。若因若果。無非圓極第一義諦。故此諸名皆實不虗。五住二死等尚是實相異名。況實際等諸名非實相乎。故天台釋諸大乘經體。有時亦就別名而辨。如觀音玄以靈智合法身為體。光明玄以法性為體等。然則今經之體。於此通別兩楹必何所歸。古之宗台教而解釋此經者不下十餘家。於立五重玄義之所及見者唯孤山圓師之經疏。吳興岳師之說題。孤山則以常住真心為體。吳興則以空如來藏為體。雖涇渭分清蘭蕙競秀。然於中間所得偏正亦或不無容議。如孤山以常住真心為體。謂此經正宗之首。佛告阿難。當知一切眾生生死相續。皆由不知常住真心性淨明體用諸妄想。此想不真故有輪轉。然依此而立是得經之正體者也。但不應云經文顯云常住真心性淨明體安得不以此為體。今謂。若顯言其體而便立為體者。且經中處處言體。如首卷云。無始菩提涅槃元清淨體。二卷云。元是菩提妙淨明體。又云。其性真為妙覺明體。此皆經文顯言其體。何獨捨彼而取此乎。吳興以空如來藏為體者。謂如來藏是經之盛談故也。若以經之盛談宜立為體者。一經始末無非常體常宗之詮表。是則常住真心其談尤盛。烏得晦其義而獨取於言乎。須知常住真心即空如來藏也。經云。空如來藏等七種稱謂雖別。清淨圓滿體性堅凝如金剛王常住不壞。此其是矣。是知若以常心為體。名義俱正。常住體遍無所不攝。今還雙收二家。正以常住真心為體。旁取如來藏文釋義。以常住真心為體則有多意。一是經之首領。如經初發軫即云。一切眾生不知常住真心性淨明體故。二是經之盛談。如屈指飛光驗見不動觀河之見童[髟/老]不遷。訖第四卷皆明常住真心故。三以智驗諦。蓋體是如來妙智究盡之法。既云我以妙明不滅不生合如來藏能究盡者。既是常住所究盡者安得不常。四以宗驗體。蓋體是宗之所歸。宗常體亦宜常。經云。若於因地以生滅心為本修因而求不生不滅之果無有是處。因果之宗既須常住。所歸之體安得不常。又當機發行之由具圓通常三義。彌須以常住真心為體矣。言通取如來藏文釋義者。蓋常住真心是一切法之總體。離常心無諸法可論。離諸法亦無常心可論。故經云。如來常說諸法唯心所現。一切因果世界微塵因心成體。又云。我常說言色心諸緣及心所使諸所緣法唯心所現。汝身汝心皆是妙明真精妙心中所現物。云何汝等遺失本妙圓妙明心寶明妙性認悟中迷。又云。此見及緣皆是菩提妙淨明體(云云)。良由實相真心具足諸法。諸法法爾。性本無生。故如來藏文中。廣約陰入處界以明常住妙明不動周圓之義。苟非具足諸法性本無生難以銷會此語。然彼四科。文雖浩汗義猶總略。惟七大之文則備明常住真心的義。所謂性色真空性空真色清淨本然周遍法界是也。蓋竪窮三世不生不滅之謂常。橫亘十虗無去無來之謂住。體性清淨不受妄染之謂真。今言清淨本然周遍法界。夫清淨即體性清淨。不受妄染也。本然即竪窮三世。不生不滅也。周遍法界即橫亘十虗。無去無來也。一大既然餘大亦爾。以後驗前即何之四科。所謂常住妙明等亦從而可知矣。問七大之文。前四乃對空而辨。曰性色真空性空真色等。第五空大乃對覺而辨。曰性覺真空性空真覺。第六見大乃對覺明而辨。曰性見覺明覺精明見。第七識大又乃對明知而辨。曰性識明知覺明真識。如此對辨不同其說何也。答此由眾生無始迷真覺以為根識。局內身以遺外境。對空色以分大小。如經所謂晦昧為空空晦暗中結暗為色。色雜妄想想相為身。聚緣內搖趣外奔逸。昏擾擾相以為心性。一迷為心決定惑為色身之內。不知色身外洎山河虗空大地咸是妙明真心中物。譬如百千澄清大海棄之惟認一浮漚體目為全潮窮盡瀛渤。如來憐愍斯輩將為指迷而即悟。故必自淺以之深。先以無邊之虗空對辨有邊之四大。故往復言之。而曰性色真空性空真色。乃至性風真空性空真風。所以然者。地大之色堅質而有方所者也。虗空融通故無方所矣。水火風大搖動而有生滅者也。虗空恒然故無搖動矣。凡有生滅去來則有虗妄。無生滅去來故性真圓融矣。今曰性色真空性空真色。猶言空性色亦性空真色亦真。色之與空本無差別。故於第五空大文中而和會云。若此虗空性圓周遍本不動搖。當知現前地水火風均名五大性真圓融。皆如來藏本無生滅。阿難汝心昏迷不悟四大元如來藏。當觀虗空為出為入為非出入。是則四大與空均一常住。相雖似異性乃元同。莫不清淨本然周遍法界。稱之為大不亦宜乎。復次色空之常遍雖融。身境之無差未會故。又於空大文中而云性真覺空性空真覺。所言覺者。通而言之即根與識也。所以空覺相對而辨者。夫根識有覺知者也。虗空無覺知者也。事固如是理實不然。故往復言之。而曰性覺真空性空真覺。猶言覺性空亦性覺真空亦真。空之與覺元無殊異故。於見大文中而和會云。若見聞知性圓周遍本不動搖。當知無邊虗空并其動搖地水火風均名六大性真圓融。皆如來藏本無生滅。斯則以根識均虗空。豈唯虗空非無情而地水火風亦非無情。以虗空均根識。豈唯虗空常遍而根識亦常遍也。稱之為大不亦宜乎。復次內外既會身境圓融。然於真妄兩途情執猶云冠履故。又於見識兩大文中。而云性見覺明覺精明見。性識明知覺明真識。性見明見清淨六根也。覺明覺精眾生六受用根也。性識真識八識九識也。明知覺明六識七識也。此皆全體起用全用在體。故往復言之。若此所以。古德云。約諸識門雖一多不定。皆是體用緣起本末相收。從本向末寂而常用。從末向本用而常寂。寂而常用故靜而不結。用而常寂故動而不亂。靜而不結故真如是緣起。動而不亂故緣起是真如。真如是緣起故無涅槃不生死。即八九為六七。緣起是真如故無生死不涅槃。即六七為八九。無涅槃不生死故法界皆生死。無生死不涅槃故法界皆涅槃(云云)。識既如是根亦復然。豈唯六根。即向之五大莫不體用相即。以三界唯心一切惟識故。故於識大文中而和會云。若此識心本無所從。當知了別見聞覺知圓滿湛然性非從所。兼彼虗空地水火風均名七大性真圓融。皆如來藏本無生滅。夫諸法真常圓會若此。稱之為大不亦宜乎。是以聖言至此詮理既極。當機氷執情亦泮然。故經敘阿難及諸大眾蒙佛如來微妙開示。身心蕩然得無罣礙。是諸大眾各各自知心遍十方。見十方空如觀手中所持葉物。一切世間諸所有物皆即菩提妙明元心。心精遍圓含裹十方。反觀父母所生之身猶彼十方虗空中吹一微塵若存若亡。如湛巨海流一浮漚起滅無從。了然自知獲本妙心常住不滅。(文)觀斯妙悟。驗前圓詮。豈唯見藏性會通之玄。抑以知經體性具之妙。由數來所宣惟明藏性。欲委常住尚須義求。今此敘悟乃云。一切世間諸所有物皆即菩提妙明元心。洎乎結文又云。獲本妙心常住不滅。豈非為其常住真心性具諸法。即此諸法性本無生。而謂之常住真心性淨明體乎。是故今經之體其義遍圓。前曰雙收二家義又見乎此也。問常住真心理固若是。即事而騐可得示乎。答根塵識三理雖常住。即事而騐難可畢指。良由眾生循業既久情器確分。即鼻舌諸根尚不及牛馬。矧六塵乎。今擇其目前可以對敡即法易乎。直指唯耳根及以眼根。庶幾可以為似。雖曰眼根明前不明後四維虧一半。觀其見性洞然。而於不滅不生之義猶不假乎晏居而辨。似有愈於耳根者。今撮其樞要而言之。如經。初以盲人矚暗喻見非眼之後。如來將示阿難此見不生滅地。乃先以客塵之義而問之言。我初成道。於鹿苑中為阿若多五比丘等及汝四眾言。一切眾生不成菩提及阿羅漢。皆由客塵煩惱所誤。汝等當時因何開悟今成聖果。時憍陳如起立白佛。我今長老於大眾中獨得解名。因悟客塵二字成果。世尊。譬如行客投寄旅亭。或宿或食。食宿事畢俶裝前途不遑安住。若實主人自無攸往。如是思惟不住名客住名主人。以不住者名為客義。又如新霽清陽昇天。光入隙中發明空中諸有塵相。塵質搖動。虗空寂然。如是思惟澄寂名空搖動名塵。以搖動者名為塵義。佛言如是。(文)憍陳如所言。客塵乃喻煩惱生滅之法也。主之與空乃喻不生滅常住真心也。陳如之答既已了然。即此可以親示阿難客塵主空之義。是故經云。即時如來於大眾中屈五輪指屈已復開開已又屈謂阿難言。汝今何見。阿難言。我見如來百寶輪掌眾中開合。佛告阿難。汝見我手眾中開合。為是我手有開有合。為復汝見有開有合。阿難言。世尊寶手眾中開合。我見如來手自開合。非我見性有開有合。佛言誰動誰靜。阿難言。佛手不住。而我見性尚無有靜誰為無住。佛言如是。如來于是從輪掌中飛一寶光在阿難右。即時阿難迴首右盻。又放一光在阿難左。阿難又則迴首左盻。佛告阿難。汝頭今日何因搖動。阿難言。我見如來出妙寶光來我左右故左右觀頭自搖動。阿難汝盻佛光左右頭動。為汝頭動。為復見動。世尊。我頭自動。而我見性尚無有止誰為搖動。佛言如是。(文)阿難所答。我見如來手自開合。即客義也。非我見性有開有合。即主義也。我頭自動。塵義也。而我見性尚無有止誰為搖動。空義也。當機領解既已親切。於是如來普告大眾云。若復眾生以搖動者名之為塵。以不住者名之為客。汝觀阿難頭自搖動見無所動。又汝觀我手自開合見無舒卷。云何汝今以動為身以動為境。從始洎終念念生滅遺失真性顛倒行事。蓋曰汝觀阿難頭自搖動豈非塵乎。見無所動豈非空乎。如來手自開合豈非客乎。阿難見無舒卷豈非主乎。是則主之與空不生滅義。阿難既然。人固有之。誠宜即此非動而體悟真常。云何汝今以動為身以動為境從始洎終念念生滅遺失真性顛倒行事乎。且有動之身非真身也。有動之境非真境也。今人者以之為身。以之為境。所謂性心失真。認物為己輪迴是中自取流轉矣。此中及下文。印匿王觀河之見垂手無遺。悉是明見性不生滅義。然下文雖以六十年觀河之見騐其不遷。而於直指見性之義猶似太緩。不若此間屈指飛光騐見不動。乃目前對敡之事。而常住深旨易為領略。學人於此切宜自騐。弗效貧人數他財寶。古師云。此寄觕相密談真見。分別顯了並在後文。此言似太容易。智者勘之。經文繼此辨於八還。擇於諸物。洞視十方。非舒非縮等。是明見性周遍也。佛告文殊及諸大眾。十方如來及大菩薩。於其自住三摩地中。見與見緣并所想相如虗空華本無所有。此見及緣元是菩提淨妙明體。云何於中有是非是等去。是明見性真淨也。然見性之妙常則必徧必淨。但言不頓彰。是故有此次第大歸。自首卷盲人矚暗訖第二卷。辨見性非和不和。悉是明見性常住真淨之義。蓋見性洞然易乎直指故也。若耳根常住真淨之義則備明於第六卷。文殊選圓通偈云。聲有亦非生聲無亦非滅此則常真實。即聞性不生滅也。十方俱擊鼓十處一齊聞此則圓真實。即聞性周遍也。隔垣聽音響遐邇俱可聞此則通真實。即聞性真淨也。此皆就凡夫迷事以指悟理。行人苟能即此常徧而擴充之。功用轉深則德量轉勝。經體之妙當不逾於見聞矣。經云。若能轉物即同如來。身心圓明不動道場。於一毛端現寶王剎。遍能含受十方國土。此其效也。第三以別合通者。諸經通以諸法實相為經正體。今經別以常住真心為體。名雖有別。義則不殊。如法華方便品長行云。唯佛與佛乃能究盡諸法實相。偈頌云。是法住法位世間相常住。世間相即諸法也。常住即實相也。今經始標常住真心。下文乃廣明陰入處界本如來藏妙真如性。此與法華世間相常義同。是故雖以常住真心為體。義實同乎諸法實相。此之妙體橫亘十虗無去無來。即天台所謂體者禮也。體有尊卑。君父之體尊。臣子之體賤。當知體禮之釋是貴極之稱也。此之妙體竪窮三世不生不滅。即天台所謂體是底義。窮源極底理盡淵府究暢實際乃名為底也。此之妙體性體清淨不受妄染。即天台所謂體是達義。得此體意通達無壅如風行空中一切無障礙也。復次如來藏本妙圓心非心非空等。體底也。如來藏元明心妙即心即空等。體達也。如來藏妙明心元離即離非是即非即。體禮也。復次耳根圓通具圓通常三義。圓體禮也。通體達也。常體底也。體禮是法身德。體底是般若德。體達是解脫德。若以三德分對五章。名章總三德教相說三德。體章別在法身。宗章別在般若。用章別在解脫。今體章別在法身。而明體底體達者。妙宗所謂空即中故故般若德是法身底。假即中故故解脫德是一切法自在之體(云云)。

　　大章第三明宗者。妙玄云。宗者修行之喉襟。顯體之要蹊。如梁柱持屋結網綱維。提維則目動。梁安則桷存。蓋因果之宗是一經顯體之要故也。釋此為二。初簡宗體。次正明宗。簡宗體者。妙玄云。有人言。宗即是體。體即是宗。今所不用。何者。宗致既是因果。因果即二。理體非因非果。體即不二。體若是二體即非體。體若不二體即非宗。宗若不二宗即非宗。宗若是二宗即非體。云何而言體即是宗宗即是體。又梁柱是屋綱維。屋空是梁柱所取。不應以梁柱是屋空屋空是梁柱。宗體若一其過如是。又宗體異者則二法孤調。宗非顯體之宗。體非宗家之體。宗非顯體之宗則邪倒無印。體非宗家之體則體狹不周。離法性外別有因果。宗體若異其過如是。今言不異而異故有宗。不一而一故有體。釋論云。離諸法實相餘皆魔事。普賢觀經云。大乘因者諸法實相是。大乘果者諸法實相是。即其義也。當知實相體通而非因果。行始辨因。行終論果。是則諸大乘經皆以實相因果為經宗要也。次正明宗者。諸大乘經雖通以實相因果為經宗要。但因果體通而遍應眾號。如觀經疏。以修心妙觀感四淨土為經宗要。修心妙觀實相因也。四種淨土實相果也。今經云。汝等若欲捐捨聲聞修菩薩乘入佛知見。應當審觀因地發心與果地覺為同為異。若於因地以生滅心為本修因而求佛乘不生不滅之果無有是處。此義正同普賢觀經大乘因果皆是實相。然通義若此。別義云何。昔孤山圓師甞判此經。以圓通妙定為宗。蓋的取觀音耳根圓通。通取一經所明定行。雲間師。則以楞嚴妙定為宗。謂阿難始以三止為請。故經之初後非談空假即說中道。此為宗要。今觀二師所立。雖俱得其旨。然皆有義無文。悉非經之正意。其正意者乃佛之知見也。以此為宗。不唯攝法周備。文義亦復顯然。如經初如來首告之云。一切眾生生死相續皆由不知常住真心性淨明體。徵心之初。如來問云。惟心與目今何所在。當機復請云。發妙明心開我道眼。如來許云。令諸眾生獲妙微密性淨明心得清淨眼。四卷斥凡小云。用世語言入佛知見。阿難請入華屋云。得陀羅尼入佛知見。如來答云。汝欲捐捨聲聞修菩薩乘入佛知見。應當審觀因地發心。五卷云。知見立知即無明本。知見無見斯即涅槃。此等經文。凡若干處。顯言知見體用。復次知見乃是略舉。備必六根。故經云。令汝安樂妙常同是六根更非他物。然根必對境。對必發識。是以經中前之四卷明體。廣約陰入處界及以七大以明常住真心。下文明宗。亦各以體中一法以陳圓通。故有二十五聖之多以明佛之知見。故經云。十方如來於十八界一一修行皆得圓滿菩提。此等經義。皆所以顯詮佛之知見也。言攝法周備者。如知見既備六根。則耳根在其中矣。既曰知見無見斯即涅槃。此則六根通須首楞大定為本。謂之佛之知見也。故阿難經初有通別兩請。如來下文亦有通別兩答。自徵心訖自證。皆所以答通請奢摩他也。請入華屋訖選圓通。皆所以答別請最初方便也。然答別之中。雖正意在別。而意亦兼通。如初心二決定義云。汝等若欲捐捨聲聞(云云)。此則意令依常住真心以修大定。乃通義也。次云汝等(云云)。此則意令即六根降伏煩惱。乃別義也。又此二決定義乃應前二種根本而說。彼云。一者無始生死根本。即第二決定也。二者無始菩提涅槃元清淨體。即第一決定也。須知一經所詮不出二種決定。如來乃先立二種根本。是則一經大旨於首卷中先已舉似。後之經文。不過敷陳委悉二決定之義耳。又二種根本決定。亦是總答阿難通別兩請。第一根本及第二決定答別也。第二根本及第一決定答通也。所以阿難必通別兩請如來必通別兩答者。蓋通若無別。則通無所入之門。別若無通。則別為事相之行。如世人誰無六根。由知見立知即無明本。諸佛豈無六根。由知見無見斯即涅槃。如人有目日光明照乃能見種種色也。問若以佛之知見為宗者。則佛勑文殊選擇耳根又何所謂。答佛所以命文殊惟選耳根者。蓋入道雖有多門初心豈能遍入。故令但於一門深入。入一無妄彼六知根一時清淨。然於所入一門又必有要。苟得其要。則與不圓根日劫相倍。此方眾生餘根識鈍惟耳根最利。故文殊順機選之以此耳根圓通為入佛知見之要門。非謂圓通但只耳根而已。此與摩訶止觀初心修觀必先內心。故於三科揀却界入。復於五陰又除前四的取識陰為所觀境。如去丈就尺去尺就寸。伐樹得根灸病得穴千枝百病自然銷殞大同小異。所以異者。彼觀第六識成圓妙三諦。此觀耳根以入圓通。所觀之境雖異。其於所顯之理又則一也。今釋此取意為二。初順機對待以明耳根。次順理絕待以明諸境。初順機對待以明耳根者。所謂此方真教體清淨在音聞。欲取三摩地實於聞中入。聞即耳根。以耳根為所觀之境而入圓通。故觀音自敘云。初於聞中入流亡所。然耳根為境。必云何觀之而能入流亡所。須知今明宗者能觀之觀也。向明體者所觀之境也。而觀依境發。境資觀顯。此中略不言入流工夫者。為已備於前文故也。故入流之旨其法無他。但初於聞中稱性觀此耳根本理如是常住如是真淨。即是入流。言流者乃圓通之異稱也。不入流則已。若能入流即已亡所。以聲處是耳處故。是則凡言有聲塵之所者因循聲而流轉故也。既入圓通何容有所。問若體此耳根常住真淨即是入於圓通。則根塵識三皆可等入。又何貴於耳根。答根塵識三雖皆常住。秪可隨佛正教之量皈依仰信。實非眾生所有智分。若耳根常住真淨。就眾生現量而示其理灼然故。文殊偈云。如觀音所說譬如人靜居十方俱擊皷十處一齊聞此則圓真實。隔垣聽音響遐邇俱可聞此則通真實。聲無亦無滅聲有亦非生生滅二圓離此則常真實。常真實常也。圓真實住也。通真實即也。此數偈不唯可以騐耳根本理圓妙。行者亦宜持此以資圓修。如人靜居之時。隨其音聲發於何方。應於障外或動或靜。而吾之聞性圓通常住於此。彌可資而得矣。經云。今此娑婆國聲論得宣明。又云此方真教體清淨在音聞。深有意乎其言之也。下言所入既寂動靜二相了然不生者。所謂流既入矣則返流全一能所都亡。妙淨明心迥然獨脫。皆自然而然。妙證一時不容前後而經方言如是漸增等者。有以見語言文字不足以載道者蓋在乎此。學者殆不可以次第取思議會。其於此理殆庶幾焉。問前云。六根通以首楞大定為本而為佛之知見。今云。入流之旨其法無他。但體此耳根常住真淨即是入流。且與前釋名中奢摩他等云何會合。答觀子之問。似必以止而止其動必以觀而觀其昏方曰修於止觀。亦必曰以空而破其有以假而破其無以中而泯其邊方曰修於三觀。即世人之忽視圓頓止觀類若是也。若然則纓絡初地之修三觀。此經始終之修奢摩。皆成有作。何名聖階。須知夫止觀者。無妄名止。不昏名觀。明靜寂照定慧之異稱也。如方其入流之時胷中稍有一絲情繫。則彼聞性莫得其圓通且常矣。烏足以為入流乎。故善入流者。當是時根塵逈脫獨露真常。知滅對遺惺惺寂寂。如偈所謂。聞復翳根除塵消覺圓淨淨極光通達寂照含虗空矣。何止觀而不在乎。又復應知法本非空非假亦非非空假。秪由法性絕待就此寓名為中。秪由法性無染就此寓名為空。秪由法性具足諸法就此寓名為假。只一法性即絕待即無妄即具法。如摩尼寶珠即瑩徹即具寶即體圓。雖三宛然而是一珠。雖是一珠而三宛然。耳根圓通亦復如是。十方俱繫皷十處一齊聞。就此絕待說名為中。能觀此圓是觀中道。故經云。空覺極圓空所空滅。隔垣聽音響遐邇俱可聞。就此無礙說名為空。能觀此通是觀真空。故經云。盡聞不住覺所覺空。聲無亦非滅聲有亦非生。就此無生說名為有。能觀此常是觀妙有。故經云。動靜二相了然不生。天台云。全由性具實匪修成。不其然乎。此猶約不次中說於次第。若不次不次說者。舉圓必通必常。舉通必圓必常。舉常必圓必通。是故返聞之時但觀其圓。則通之與常皆在是矣。故觀音云。我從耳門圓照三昧緣心自在因入流相得三摩地。又云。我由觀聽十方圓明故觀音名遍十方界。此乃稱性而觀絕待而照。天台云。圓人始終皆以中觀為體。此經初信云。即以此心中中流入。如來彰自證云。我以不滅不生合如來藏而如來藏惟妙覺明圓照法界。二决定云。依不生滅圓湛性成以湛旋其虗妄滅生。皆此意也。此之妙觀。照而常寂。亦名息二邊分別止。一切妄思由體此而息。亦名體真止。亦名空觀。隨聞一切音聲達此聲處全是耳處。以聞性圓故。亦名方便隨緣止。亦名假觀。此乃即觀之止。即止之觀。即中道之空假。即空假之中道也。入流之時。五住磐石砂礫一切休息。名止息止。心緣中道入實相慧。名停止止。實相之慧即非止非不上(云云)。偈云。宣說金剛王如幻不思議佛母真三昧。又云。聞熏聞修金剛三昧無作妙力。旨歸於此。問經中入流亡所。古人有以法性流釋之。或言聖流之流。栢庭揀云。然皆通而未的不當經旨。以今言之。此一流字正指耳根聞機所在。至微至極。間不容髮。差之毫釐失之千里。今論圓通常云。秪由法性絕待說名為中。何與栢庭所立頓相反耶。答夫法性者有通有別。通謂諸法同以一真法界為性。別謂諸法各有自性。然諸法是一真法界本有。即通是別。即別是通。故無通不別無別不通。是以。一真法界之性圓通常。諸法之性亦莫不皆圓通常。他乃混以法性流釋。故揀云。通而不的。今則的指耳根法性。即圓通常正在其所取。不在其所揀也。問天台明法性有三種。一曰性體。此當正因。二曰性量。此當了因。三曰性具。此當緣因。今觀耳根圓通。於三性中為觀何性。答夫耳根者。本無明生死之法。以由性具故能當體即圓通常。圓通常即性體性量。今則稱此而觀。乃即性具觀性體性量也。問若性具者必生佛互具根塵互攝。在今耳根其義云何。答性具之法有自有他。自心生佛。他心生佛。只此耳根靡不畢具。耳根圓通常。自他生佛亦圓通常。故曰陰入處界本如來藏。又曰。清淨本然周遍法界。譬如一室千燈彼彼互具彼彼互遍故。今只觀耳根。而自他生佛莫不等觀。故觀音妙證之時。而云忽然超越世出世間。上合十方諸佛同一覺心。下合六道眾生同一悲仰。頓獲三十二應十四無畏四不思議。若不修時。一念頓觀果地何能頓合生佛。又若自心不具己他生佛。則三十二應等皆成作意神通。須知。此云合者即前不生不滅合如來藏十界三諦也。稱性而修名之為合。背性而修名為不合。覽教之者故宜會通。耳根圓通竟。次順理絕待以明諸境者。所謂歸元性無二方便有多門聖性無不通順逆皆方便也。此中絕待須明兩意。一順耳根之理以論絕待。次順諸境之理以論絕待。初意者。前之耳根既圓通常。若此則當體法界攝法無餘。未甞有一法非耳根圓通所在。故善入流者奚惟觀聲處。即耳處味處香處根處識處乃至七大皆可入耳門圓照三昧。離耳根圓通外更無他法可得。故云絕待。次順諸境之理以明絕待者。前之絕待傍兼而已。若正論者。一切諸法莫非圓通。故陰入處界皆云本如來藏常住妙明不動周圓妙真如性。不動周圓圓也。妙真如性通也。常住妙明常也。七大云清淨本然周遍法界。周遍法界圓也。清淨通也。本然常也。又一二卷中顯示見性周遍圓也。非舒非縮通也。屈指飛光騐見不動常也。是故以理言之無非圓通。豈獨耳根之可取餘境之可去乎。但此方眾生餘根識鈍耳根最利故。佛順初機勑文殊選之。故諸聖亦不一槩稱理陳述。蓋遵佛勑所謂汝等最初悟十八界從何方便入三摩地之意耳。但眾生心病既多。療治難專一藥。即世人之善攝生者尚能導養得所。矧學佛之知善權者乎。且此經未來人亦得道。應病順習豈得必拘。是故逆取經宗載伸兩意。一順經文。二順藏理。順經文則二十四門大小有殊。順藏理則陰入處界一味平等。何則。蓋世尊既命各述最初所悟方便。則諸聖宜遵佛勑。隨以本時所悟而宣故。經二十五門大小偏圓條然有異。此義皎然。固無足以開權未開而為紛紛之競矣。今之所釋意存修入。合順藏理以闢圓門。順經文已如諸解所釋。順藏理今略明之。大意為二。一縮法併義。二正明諸門。縮法併義者。若二十四門逐一分釋則似文繁。單明一十八界則似義闕。故縮地水火風空五大以入六塵。縮見大以入六根。縮識大以入六識。秪作三科而釋併七大。如來藏性色真空等義。以例三科而解。文約既盡。義深且明。況界以大為體。大與界同義。故縮之併之。行者苟能持此縮併文義以歷六根。則雖剎剎塵塵皆斯妙觀矣。又何直於二十五門而已哉。次正明諸門為三。初六塵。次六根。三六識。六塵者。色聲香味觸法也。數雖秪六。義各有三。所謂違色順色非違非順之色。乃至違法順法非違非順之法。不可意者為違。可意者為順。非可意非不可意者為非違非順。眾生日用目之所覩乃至意之所知不出此法。由眾生盲瞑不了此法其相虗假其性乃真。所以執之以為實有。於是逢可意之色。乃至逢可意之法。即起貪愛。逢不可意之色。乃至逢不可意之法。即起嗔恚。逢非可意非不可意之色。乃至逢非可意非不可意之法。即瞢然無記。此之三毒諸惑根本。根本既立技末浩然。流浪生死莫之遏絕。今之行人既聞圓理。逢此等境即當了達。法無自性。當體我心。性色真空性空真色。乃至性法真空性空真法。清淨本然周遍法界。無能無所。非有非無。若逢違順之境。以此稱性三止而止息之。則貪嗔之心預能降伏。若逢非違非順之境。以此稱性三觀而照了之。則無記之心預得破除。次六根者。非取浮塵根以為根體。乃取能見能聞勝義之根。此之六根。乃眼因明暗。耳因動靜。鼻因通塞。舌因甘淡。身因離合。意因生滅。吸此塵象以為見聞嗅嘗覺知之性。離此諸塵畢竟無體。眾生不了。謂能見聞。取境發識念念執著流浪生死不能斷除。今之行人。既聞圓理。於此諸根即當了達。法無自性當體我心。性見覺明覺精明見。乃至性知覺明覺精明知清淨本然周遍法界。無能無所非有非無。若因明暗生眼見時。乃至生滅生意知時。以此稱性三止而止息之。則善惡之心不能生起。若明暗等滅見亦隨滅。乃至生滅滅時意亦隨滅。以此稱性三觀而照了之。則無記之心預得破除。三六識者。謂眾生日用根塵相對即有心起。取境分別名之為識。此之六識。乃眼色為緣生於眼識。乃至意法為緣生於意識。離此根塵本無自體。眾生不了謂為我心。念念分別。心心生滅。致羅生死無有盡期。今之行人。既知圓理。於此六識即當了達。識無自性當體妙心。性識明知覺明真識妙覺湛然周遍法界。若根塵緣起生分別時。以此稱性三止而停止之。如此等心即得併息。若根塵緣離生無記時。以此稱性三觀而照了之。此無記心即得破除。此妙奢摩他是金剛王寶覺。諸塵勞門擬之即銷。行者自當取意而修。不暇多云矣。問耳門三昧與餘三昧相比較量勝劣有幾。答耳根圓通勝妙甚多。今以要求大略有二。蓋圓修法門。一須因果名目相應。一須淺深可以長修。因果相應者。如經云。因地發心與果地覺為同為異。若於因地以生滅心為本修因而求佛乘不生不滅無有是處。且經言。果地覺中有七種名。所謂菩提。涅槃。真如。佛性。菴摩羅識。空如來藏。大圓鏡智。是七種名稱謂雖別。莫不清淨圓滿體性堅凝如金剛王常住不壞。今觀二十五聖因地發心。唯觀音耳門三昧具圓通常。與果地覺名目相應。其餘三昧或得其一不得其二。況復具三。如二十四中擇其利者則眼根為上。若相與比較。惟屈指飛光騐見不動正與耳根擊鐘騐常相類。若論圓通。眼根則見性雖洞然明前不明後四維虧一半。及不能觀於障外。非如耳根十方俱擊皷十處一齊聞隔垣聽音響遐邇俱可聞。故眼見雖得一種常住不壞與果地名目相應。既不得圓之與通。則果地清淨圓滿之德又不能與之相應矣。又復應知。今耳根圓通十方俱擊皷十處一齊聞。即果地大圓鏡智也。隔垣聽音響遐邇俱可聞。即空如來藏也。聲無亦非滅聲有亦非生。即真如佛性菴摩羅識也。淨極光通達寂照含虗空。即菩提涅槃也。又耳根三昧。若以題中大佛會通者。十方俱擊皷十處一齊聞。即大取包括法身法界遍一切處。是廣大義也。聲無亦非滅聲有亦非生。即多取含攝報身智境照發相應不可窮盡。是含攝義也。隔垣聽音響遐邇俱可聞。即勝取秀出應身自在無能遏絕。是勝出義也。乃至十種大義十種三法一一會通可知。是故耳根三昧若總若別皆與果位相應。次淺深長修者。其餘法門或淺位可修深位不可。如優波尼沙陀修不淨觀等。或深位可修淺位不可。如普賢心聞洞十方生於大因力等。故文殊揀云。自餘諸方便皆是佛威力即事捨塵勞非是長修學淺深同說法。今耳根三昧具圓通常。初心修此尚與極果名目相應。況其餘深位乎。故結位中云。是種種地。皆以金剛觀察如幻十種深喻奢摩他中用諸如來毗婆舍那清淨修證漸次深入。普賢觀經云。大乘因者諸法實相是。大乘果者諸法實相是。於茲見矣。

　　大章第四明用者。天台云。用是佛之妙能經之勝用。滅惡生善為經力用。滅惡故言力。生善故言用。滅惡故言功。生善故言德。此皆偏舉。具論必備也。舊或以破疑生信為此經力用。此濫同法華。孤山以返妄歸真為用。以經云一人發真歸元十方虗空悉皆消殞故。此說宗之力用可爾。若當章明義則又不然。何者。以妙玄揀宗用中云。宗亦有用。用亦有宗。宗用非用用。用用非宗用。用宗非宗宗。宗宗非用宗。宗用者。因果是宗。因果各有斷伏為用。用有宗者。慈悲為用宗。斷疑生信為用用。若論於宗。且置斷伏但論因果。今明於用。但論斷疑生信且置慈悲。(文)孤山返妄歸真正是宗中因果各有斷伏之用。今章中正意不說宗用正明用用。宜以破妄知見顯真知見為如來之妙能此經之勝用也。破妄知見是滅惡。顯真知見是生善。滅惡邊際直至等覺。生善邊際直至妙覺。所謂生一切善滅一切惡也。故經云。一切眾生生死相續皆由不知常住真心性淨明體。用諸妄想此想不真故有輪轉。常住真心唯佛究盡。經之生善生此善也。一切眾生言該九界。經之滅惡滅此惡也。一經之旨不出乎此。故於經首提而示之以為下文張本。若分文段義。則初二兩卷徵心辨見。破妄知見為正。顯真知見為傍。三四兩卷明如來藏。顯真知見為正。破妄知見為傍。如仁王王世志在宣文。國亂民離又須先武。故武王繼文王而興。則先之以征伐。周公輔成王而治。則先之以禮樂。文武既濟。妙得其宜。經之力用亦復如是。眾生心病偏執既甚。藥弗瞑眩厥疾不瘳。故破心極之於在內在外。破見極之於在面在眼。豈大聖引物入如來藏之本心哉。蓋亦有所不得已而然也。然於所破雖後深先淺。其為所顯莫不初後俱深。略如屈指飛光騐見不動。示人真見直指靈源。餘之旨歸多若是也。問用之力用既聞命矣。宗之力用可得示乎。答宗中斷伏之義已如釋名斷究竟中說。雖非此章正意。若欲立名亦可以破妄知見顯真知見以為力用。如經之後文明地位防陰魔即其事也。

大佛頂首楞嚴經玄義卷第三


卍新纂大日本續藏經第 13 冊 No. 282 楞嚴經玄義


大佛頂首楞嚴經玄義卷第四

　　天台山幽溪沙門　傳燈　述

　　大章第五明教相者。教者聖人被下之言。相者分別異同也。釋迦如來所說一代時教。適時而進。大小偏圓各有區分。天台智者大師以五時八教而判釋之。昭如日星麗天。靡不覽而可別。但智者之時此經未至。雖嘗企仰。終不獲瞻。後代諸師既無憑據。故阡陌縱橫莫之攸當。良由經文互指似非一時而生起有由。又如一席以故說者。收前則失其後。收後則失其前。時味之迷其來久矣。有宋栢庭法師者。法智之雲孫台宗之哲匠也。善秉天台判教通軌。而以此經大歸之於方等。故曰謹按一家判攝規矩凡為五時。而有通別。別則據其部類。通則言其說時。又有互徧之義(云云)。但非四時所攝悉得。以方等通收故。收經長攝法廣唯此時爾。此經既不專餘四時部類。謂屬方等則無餘論也。此論誠為釋經檃括判教指南。惜乎其言不廣。不能盡破學人封執。矧復近代義學。急於疏經。時味之要皆置而弗論。間有一二舉其大節。則又莫不習於孤山吳興味同醍醐之說。故使栢庭一定之旨翻為時隱。天台通別之判舉世蔑聞。此無異乎佛法已滅。深可嘅已。百松先師。覩斯滅裂。忍俊不禁。因取栢庭之意擴充其說裁為百問以詰諸方。務令即問端以求答意。因答處以見旨歸。其為定楞嚴天食之時決非亭午。闢法華象由之路迥絕兔蹤。實此數千言得矣。今因釋次秉而用之。凡遇事則加之以箋註。每問下敢申之以答詞。庶使時味易於發明判攝有所祖述云。

　　○百問總序已下。先問五章。次辨時味。後明八教諸門四悉本迹。終推機應以盡疑情。惟時味之中。一往一復。欲明此經的在何時。八教之中而審地位。蓋位不離教故。

　　○先問五章

　　問天台智者大師。凡釋經題。須約五重玄義。初明名者。欲令行者因筌得魚尋名顯體。體既得於名下。名為體之先導。則知明名不可闕也。不知此經以何為名。昔孤山印海以人法為名。是耶非耶。若舍此兩名別有名稱。請指其要。

　　答今亦以人法為名。但人法所以與彼大異。已如前釋。

　　問經名有七。此經之名當何名耶。

　　【註】經名有七者。經名甚多。天台立七種通名收盡。謂單三複三并具足一。單三者。單人。如阿彌陀經等。單法。如大般涅槃經等。單譬。如梵網經等。複三者。人法。如文殊問般若經等。法譬。如玅法蓮華經等。人譬。如如來師子吼經等。具足一者。謂人法譬。如勝鬘師子吼一乘大方便方廣經等。

　　答今經乃複三中人法為名也。

　　問經名有通有別有教有行有理。此題何通何別何教行理耶。

　　答經之一字是通名。大佛等十九字是別目。若約一化教行理以明通別者。通則經之一字。別則有七。從此七種。立名不同即教別。同名為經即教通。為行不同從一乃至無量即行別。同會常樂我淨即行通。理雖無名。將門名理。理隨於門四四十六即名理別。門隨於理即名理通(觀經疏)若約一題以明通別者。了義屬教。密因萬行修證屬行。大佛頂如來諸菩薩屬理。首楞嚴通教行理。此三皆別。以對經字即是三通。通別之意任運而有。此教行理即是三德。所謂教是般若。智在說故。行是解脫。用從緣故。理屬法身。是所顯故。若就諸字互具說者。大即法身。佛即般若。頂即解脫。如來者。小般若云。無所從來亦無所去故名如來。此法身如來也。轉法輪論云。第一義諦名如正覺名來。此報身如來也。成實論云。乘如實道來成正覺。此應身如來也。密因者。奢摩他般若德也。三摩解脫德也。禪那法身德也。以全修在性故。修證者。修此三德證此三德也。諸菩薩者。以三般若上求佛道。三慈悲下化眾生也。萬行者。天然之理名為天行。即法身德。有三摩提具足萬行。即般若德。低頭合掌彈指散華。即解脫德。了義者。總說此三也。首楞嚴者。所謂教行理三悉號楞嚴也。天台云。當知即一達三。即三達一。一中解無量。無量中解一。於一字尚達無量。況諸字。況一題。況一經一切經耶。此經題目其義善成。

　　問所言尋名者意在忘名。忘名者意在得體。未審此經以何為體。昔人以常住真心為體。又以禪那顯理為體。又以空如來藏為體。其所立體同耶異耶。經之體者。猶眾星之環北辰萬流之宗東海。今體罔辨歸者何從。

　　答禪那顯理者。即經云。我以不滅不生合如來藏而如來藏惟玅覺明圓照法界也。既云不滅不生。又云合如來藏。則三師所立之體。名雖有異義乃攸同。但禪那顯理通而不的。空如來藏漫而寡要。惟孤山常住真心名義俱正。故承用之。

　　問古師以圓通玅定為宗。亦以甄別真妄為宗。有以首楞大定為宗。宗之所長未知孰是。

　　答二師所立俱得其旨。若分別較計則圓通為長。然今乃以佛之知見為宗。已如前說。其甄別真妄自是經用。以之為宗亦甚失旨。

　　問此經宗體為相即不相即耶。相即不相即大師已破。今經宗體又何為耶。

　　問普賢觀經云。大乘因者諸法實相是。大乘果者諸法實相是。實相因果不異而異故有宗。不一而一故有體。如斯宗體不定一異。倘屬此經為何定耶。

　　答今經云。若因地以生滅心為本修因而求佛乘不生不滅之果無有是處。不生不滅即常住。常住即實相。因果皆須常住。即此經不異而異故有宗。常住不離因果。即此經不一而一故有體也。

　　問此經舊以返妄歸真為用。有以廣破性惡為用。或以破疑生信為用。此等用別。義何所從。

　　【註】性惡即性計也。性計有四。謂自他共無因。中論云。諸法不自生。亦不從他生。不共不無因。是故說無生。

　　答今以破妄知見顯真知見為力用。則廣破性惡攝得在中。餘如前釋。

　　問所言用者力用也。力有擲象樹倒之別。用有徹鼓不徹之異。此經之用。擲象耶。樹倒耶。徹鼓耶。不徹鼓耶。

　　【註】擲象等者。佛本行經捔力爭婚品云。悉達調達及諸王子。爭婚瞿夷。種種捔力。瞿夷爾時在高樓上觀其捔試。是諸王子彎常人弓或滿不滿。一切諸弓皆悉不任悉達所彎。淨飯王曰。汝祖王廟中有輪王弓堪任汝彎。悉達得之。滿彎此弓。箭勢一發貫七鐵鼓。箭之餘勢仍至水輪。乃至斫樹。諸王子斫或一或二隨斫隨倒。悉達一刀斫過七樹而樹不倒。乃至擲象等(云云)。荊溪云。此並用中示為凡力。未關聖力。力中之大不過悉達。故智者借喻法華力用。昔三教及近成力用如諸王子。

　　答徹鼓等法華力用也。不徹等餘經力用也。今經圓力。若對法華迹門佛之知見。一往似同。再研有異。如法華佛之知見所究盡十界十如權實之法。與今經不滅不生合如來藏十界三諦是同。但彼十界皆究竟顯。此經十界顯而猶覆。何者。蓋十界之中。惟二乘保果牙焦種敗心極難轉。法華則直會其權當體是實。故云汝等所行是菩薩道。二乘亦領悟云。我等今者真是聲聞以佛道聲令一切聞。我等今者真阿羅漢普於其中應受供養。今經則斥之云。皆由不知二種根本錯亂修習。乃至別成聲聞緣覺。又云。汝先厭離聲聞緣覺發心勤求正道(云云)。並無一言同法華會權之意。雖云令汝定性聲聞回向上乘阿羅漢等皆獲一乘寂滅場地。然但云獲而已矣。未曾說言當體即是。此則與法華同而復異。若望法華本門開迹顯本。而如來久遠本果。此經未甞見一言道及。普會之眾亦未甞想見。此則與法華永異。將擇其一分與迹門同者。則此經亦有徹鼓等力。其不同處但是凡弓數百步力耳。

　　問或以醍醐為教相。或以生酥為教相。為用生酥耶為用醍醐耶。

　　答應以生酥為教相。

　　○次辨時味

　　此中一往一復。欲明此經的在何時故問此經說何時教何味。若時味不知則前後紊亂。前後若亂則理義盡差深淺莫辨矣。從而釋之者。得不以深作淺以淺作深乎。若然則調御化儀幾乎昧矣。而曰不必究明時之與味。可乎。

　　問此經。孤山等諸師判入法華涅槃之間。唯環師判入般若之後。又有判歸方等。并不一時。未知孰當。

　　【註】孤山云。此經以上妙醍醐為教相。唯被圓機。開權顯實與法華無殊。扶律談常與涅槃不異。吳興云。今經所談唯一圓教。以明如來藏故非前藏通。中間無諸委曲相故非別教。環師云。楞嚴即般若法中大乘終極之教。良由般若慧學方盛定力未全。溺於多聞失於正受。於是示楞嚴大定資般若深慧。既定慧均學。解行兩全。而究竟於一乘之道。此楞嚴之所以作也。究夫三經大旨無非大事因緣。而必獲般若發明。次由楞嚴修證。終至法華印可。然後盡諸能事。判歸方等者。乃神智印海栢庭師也。栢庭如前所引。神智後當引之。不一時。亦二師。一神智。二長水。下亦當引。

　　答今以判歸方等為當。

　　問若在法華涅槃之間。則味同醍醐。時同當午。味既同。云何容有未全道力之餘味乎。時既同。云何容有不知真際之側影乎。

　　問法華云。我今無復疑。此經云。若此發明不是心者我乃無心同諸土水。我實驚怖。兼此大眾無不疑惑。若謂同味。云何法華無疑此又驚疑耶。

　　問法華云。安住於佛道。此經云。為彼所轉溺於婬舍。若謂同味。云何法華安住而於此經轉溺耶。

　　問法華化城之人既到寶所。彼經云。既知是息已引入於佛慧。此經云。於是阿難及諸大眾觀佛菩提猶如有人明了其家所歸道路。此經菩提豈非法華佛慧乎。菩提佛慧既同寶所。其家何別。云何法華已到此方識路耶。

　　問法華窮子既領寶藏。彼經云。我本無心有所希求今此寶藏自然而至。此經云。發心勤求無上菩提。若謂同味。云何法華早已領藏此經方勤求而未得耶。

　　答誠如所問。不屬醍醐。

　　問若謂阿難是權。不妨此語。如吳興岳師云。大權引物唯變是宜。且法華既稱開權顯實會權歸實廢權立實。云何阿難之權而不開會廢乎。

　　問阿難在法華已蒙授記作佛。并得法性覺自在三昧。世尊開權云。我與阿難空王佛所同時發心。阿難即時憶念過去無量千萬億諸佛法藏通達無礙如今所聞。來至此經反云。不知身心本不相代。失我本心雖身出家心不入道。豈有開顯自覺之後又生迷哉。

　　問若謂阿難在實後施權。妙玄云。華開蓮現華落蓮成。華開喻開權。蓮現喻顯實。華落喻廢權。蓮成喻立實。由此觀之。則知華落之後而不再敷華。豈有開權之後而又施權者乎。

　　答俱無是理。

　　問若謂阿難必欲施權。何不施在法華以前。待法華開顯耶。

　　問若謂法華之後見有楞嚴機興故阿難權施方便接引此一類機。且施權引物貴生物信。故空拳楊葉能止兒啼。若阿難者。未得開權之時。而法華會機莫不顒望。既得開顯之後。而人天之眾無不欣知。今又實後施權示墮婬室。必將取信於誰人哉。

　　問若謂楞嚴經前有法華機熟故先開廢。則法華招開廢不了之咎。何則。教既開前而不開後故也。彼經云。諸求三乘人若有疑悔者佛當為除斷令盡無有餘。如此開前四味麤令成一乘妙。云何獨存此經一人哉。

　　問法華云。若眾生住於二地如來爾時即便為說汝等所作未辦。乃至云。當觀察籌量所得涅槃非真實也。若楞嚴經前先出此言而收法華已熟之機。法華之後未熟之者又云何耶。豈再說法華而收之乎。不然則法華有不了之咎。若然則法華有重繁之過。兩楹無措。謂楞嚴同於法華可乎。

　　問法華乃純一無雜獨得妙名。如云。十方佛土中唯有一乘法無二亦無三。正直捨方便但說無上道。但為菩薩不為小乘。此經阿難隨聞獲證四果三果等。豈是惟有一乘法無二亦無三但為菩薩不為小乘乎。七徵八辨委曲搜揚。豈是正直捨方便但說無上道乎。二十五聖各陳圓通。大小有殊偏圓成異。豈是純一無雜獨得妙名乎。

　　答誠如所諭。不同法華。

　　問法華歎教。大如海。高如山。圓如月。照如日。自在如梵王。極如佛。若以此經同乎法華。何處齊其歎耶。

　　答此經教相。若與法華相並。其中有齊有劣。何者。如法華歎教大如海。妙玄云。海是坎德。萬流歸故。同一醎故。法華亦爾。佛所證得萬善同歸同乘佛乘。江河川流無此大德。餘經亦爾。故法華最大也。(文)若論此經陰入處界本如來藏之圓。同法華諸法實相之圓。是則亦齊其歎。但有呵斥聲聞狹劣等語。終不如法華汝等所行是菩薩道萬善同歸同乘佛乘萬流歸海同一醎味。然則是經之海小海而已。江河雖歸猶未能盡夫百川也。次高如山者。妙玄云。山王最高。四寶所成故。純諸天居故。法華亦爾。住四味教之頂。離四誹謗。開示悟入純一根一緣同一道味。鈍是菩薩無聲聞弟子故。(文)若論此經得陀羅尼入佛知見。同彼開示悟入。則亦齊四寶所成之歎。但經有摩登慶喜初果而之三果阿那而之羅漢。終不如法華純一根緣同一道味純是菩薩無聲聞弟子及在四味教相之頂。然則是經之山亦寶山也。但不得迥居極頂純是諸天。秪在山之下停及乎山半。雖有四天之所居猶夾夜叉之在下也。(住世因本經云。須彌山下別有三級。皆七重墻院。夜叉所居)第三圓如月者。妙玄云。月能虧盈故。月漸圓故。法華亦爾。同體權實故。會漸入頓故。燈炬星月與闇共居。譬諸經存二乘道果與小並立。(文)若論此經有不滅不生合如來藏十界同體權實。則亦齊月能虧盈之歎。但猶存二乘道果。終不如法華會漸歸頓不與闇俱。然則是經之月弦月也。非望月也。雖非燈炬羣星之可比。豈能不與小闇並立哉。第四照如日者。妙玄云。日能破闇故。法華破化城除草菴故。又日映奪星月令不現故。法華拂迹除方便故。(文)夫二乘人也。化城草菴所居之處也。若但廢人不廢其處。則使先者雖去而後者還來。廝下繩繩何時能已。故法華破則俱破。所謂蕩化城之執教廢草菴之滯情。開方便之權門示真實之玅理。會眾善之小行歸廣大之一乘。上中下根皆與記莂。今經雖有定性聲聞皆獲一乘寂滅場地之語。但云令汝會中獲之而已。尚不廢人。矧能廢教。及乎隨聞獲證。經敘猶是小乘。此正方等之中過是已後心相體信入出無難然其所止猶在本處。豈同法華執教滯情一切俱破直指聲聞是我親子同年而語哉。然則是經之日被蝕初醒之日也。僅得一分還光猶是朦朧恍忽。是時星月雖不爭輝而乍有乍無。起滅還如熠燿。豈所謂皜日當天暎奪諸明者乎。第五自在如梵王者。玅句云。輪王號令止齊四天。帝釋號令齊三十三天。梵王號令總上冠下。譬餘經說三諦三昧各不相收不得自在。此經所說以實相入真決了聲聞法是諸經之王。實相入俗一切治生產業不相違背。實相入中諸法無非佛法。(文)若論此經陰入處界本如來藏。則亦同實相入中諸法無非佛法而得自在。但不能決了聲聞法是諸經之王。及不言治生產業不相違背。猶未得實相入真入俗而得自在。雖有我以不滅不生合如來藏十界俱非俱即俱非破立之文。然是佛於三諦自得自在。終不能開顯決了令一切人皆得自在也。然則是經之王摩醯首羅王也。雖得報勝居無色界頂為王。終不如梵王居大千之中以統御上下為王也。第六極如佛者。妙句云。此明果第一也。餘經明果近於寂場。此經明果遠指無量劫前本地。故最第一。(文)今經。佛告阿難既云汝我同氣情均天倫。以此而推。亦是寂場近得之果。非寂光無量劫前久遠久遠之果。然則法華能喻之佛等妙究竟佛也。是經能喻之佛十向分真佛也。容貌心行雖同。分極猶差兩間矣。

　　問波斯匿王請佛營齋時當自恣。二卷問難猶有匿王。洎談七趣乃云琉璃廢父墜海而終。可見匿王父子不預法華。何謂此經與法華同味耶。

　　【註】波斯匿王琉璃父也。廢父緣起出琉璃王經。言匿王不預法華者。蓋波斯匿王與佛同庚。二卷中云。我今六十又過于二。至第七卷。乃云琉璃廢父墜海而終。約經定日。則匿王父子崩于是年寒際。而世尊說法華時。年登七旬有二。則匿王已逝十載于茲。固不預于法華矣。是經既有匿王問答。孰謂同於法華乎。

　　答誠如所顯。不同法華。

　　問若見是經有是名妙蓮華之句而謂同味。則阿含經等亦有妙蓮華之稱。豈將小小純麤而並法華純玅乎。

　　答名同義異。此例固然。借使名義俱同。今以文通義通收之。亦不屬於法華也。

　　問若見此經有最後開示之句故置法華之後者。且涅槃之後方稱最後。何不置耶。

　　【註】經稱最後者。乃楞嚴一經之最後。非如來一化之最後也。縱令即是。亦不必置於法華之後。以涅槃之後方稱最後故。

　　問若謂此經與涅槃同味。經中何無唱滅之文。若在涅槃之前故無唱滅者。法華唱滅後文應置楞嚴之後。楞嚴一經應在法華流通之前。如斯倒置。若曰不可。云何同味。

　　答誠如所破。不同法華。

　　問楞嚴一經自夏徂冬。法華涅槃共乎八載。法華說竟即便唱滅。說涅槃經纔一日半夜。可見事甚急而時甚迫。寧將欵欵楞嚴插于迫時之間哉。

　　【註】言楞嚴一經自夏徂冬者。此無文證。蓋是大約今經文秪十卷。欵欵而宣數月足矣。經始既值休夏自恣。不亦徂於是冬乎。

　　問因果經云。佛與波斯匿王同日而生。今經云。我今六十又過于二。若除阿含十二方等八年三十成道。時當般若第十二年方說此經。何謂與法華同味耶。

　　【註】若以此說而定。則似判入般若為當。但此經說非一時。終難以片言隻義而限。故有下文之破矣。

　　答誠如所定。不同法華。

　　問若謂此經同於熟酥。般若轉教不生一念愛樂之心。且云。但為菩薩說其實事而不為我說斯真要。此經發心勤求無上菩提。乃大人光用。豈與失明嬰兒同年而語哉。

　　問般若領知家業而無希取一飡之意。豈同此經疑惑銷除心悟實相者乎。

　　問般若所止猶在本處。豈獲一乘寂滅場地乎。

　　問般若方不夭傷慧命。豈不歷僧祇而獲法身乎。

　　問般若菩薩遊戲神通淨佛國土。聲聞不生一念愛樂。豈比應身無量度脫眾生者乎。

　　答方等四教並談般若。帶通別二正說圓教。此經發心勤求無上菩提乃方等四教中之一圓。般若不生愛樂乃第四時之一偏耳。

　　問若謂此經在般若後故不妨如是等語。所謂因般若但慧。次立楞嚴大定。至於法華印可授記。且經云。恨無始來一向多聞未全道力。若如所判。則抑般若以為小慧矣。豈般若果小慧乎。

　　答般若佛母。諸佛由生。非小慧之足比也。

　　問夫如來說般若之意者。蓋為二乘於阿含方等先已得定。但執小保果住而不進。故以般若空慧之水淘之汰之俾定慧均等。至於法華易為開顯。今抑之以為但慧。則使般若全無所以也。此云何通。

　　問如來化物。舉必有則。所謂先以定動次以智拔。若謂般若但慧之後方立楞嚴大定。且阿含方等二十年間。如來何所作為。二乘何所利益耶。

　　答誠如所諭。非般若後也。

　　問此經若是般若慧後之定。則在法華般若兩者之間。今當攝歸何際。若法華味同醍醐。若般若時同禺中。兩難所屬教部何歸。為兩楹其歸耶。

　　答歸後則礙同法華。歸前則礙同般若。兩楹其歸固無此理。

　　問此經不屬兩際。則五時之外須添一時。五味之中更加一味。別何目名耶。天台四教。龍樹二輪。皆無是例。此如何歸。

　　答誠無是例。教部難歸。

　　問若歸般若邊際。般若結經自有仁王般若。仁王之後又有楞嚴稱為結經可乎。

　　【註】仁王般若為結經者。仁王經云。如來成道二十九年已為我說摩訶般若。故知仁王在大品般若後。說仁王經已即說無量義經以為法華弄引。故今家指仁王以結般若。

　　答固無此理。

　　問此經若在方等。文云。心悟實相回向上乘。豈與焦穀敗種同耶。

　　答若收後歸前。則心悟實相等文自在法華。若當時明義。則回向上乘之言是方等四教中之圓義也。

　　問此經應身無量度脫眾生。豈與見不思議自鄙無分同耶。

　　【註】淨名經云。摩訶迦葉聞維摩詰說菩薩芥納須彌無所增減海入毛孔不嬈魚鱉等不思議解脫法門。歎未曾有。謂舍利弗言。譬如有人於盲者前現眾色像非彼所見。一切聲聞聞是不可思議解脫法門不能解了為若此也。智者聞是其誰不發阿耨多羅三藐三菩提心。我等何為永絕其根。於此大乘已如敗種。一切聲聞聞是不可思議解脫法門皆應號泣。聲震三千大千世界。

　　答應身無量。義通大小。若小乘應身。如目連神通第一。亦能化一身作無量身。應供於天上人間此方他界。雖不能稱機說法。亦非一向不能依教利生。此約方等當分說也。若大乘。不思議化彌滿法界。一音演唱羣情等悅。則是經家約後分之義而敘矣。

　　問此經不歷僧祇獲法身。豈與三生六十劫同耶。

　　【註】三生六十劫者。㭊玄明二乘修行云。聲聞利者三生。鈍者六十劫。支佛利者四生。鈍者百劫。

　　答今經頓獲法身。或方等中圓。或法華中義。分別準前。

　　問此經開示無生法身之理。豈與乞乳資身受殃崛維摩之所譏嫌耶。

　　【註】維摩經云。昔時世尊身有小疾當用牛乳。阿難即持鉢。詣大婆羅門家門下立。時維摩詰來謂阿難言。唯阿難。何為晨朝持鉢在此。阿難言。居士。世尊身有小疾當用牛乳故來至此。維摩詰言。止止莫作是言。如來身者金剛之體。諸惡已斷。眾善普會。當有何疾。當有何惱。默往阿難。勿謗如來。莫使異人聞此麤言。無令大威德諸天及他方淨土諸來菩薩得聞斯語。(云云)。時阿難心懷慙愧。而作是念。得無近佛而謬聽耶。即聞空中聲曰阿難。如居士言。但為佛出五濁惡世。現行斯事度脫眾生。行矣阿難。取乳勿慙。即時阿難復詣取乳。殃崛譏呵詞意大同。茲不繁引。

　　答乞乳受呵乃方等中追敘阿含時事。正使在於方等。今經開示無生法身之理。說在後時。亦無妨也。

　　問此經有宣妙蓮華發菩提心入遍知海。若祖王弓滿洞地水輪。豈與凡弓數百步而較耶。

　　答若約後分言之。此義自屬法華。若約當分言之。則方等中圓。與法華不異。亦無妨是名妙蓮華之語而褒美之。況所引者。乃持地追敘往生之事。且非釋迦所宣妙法蓮華。古師以此言而局是經。不亦昧哉。

　　問經指楞伽山上破外自然。明知不屬方等。何同時耶。

　　【註】楞伽破外。正是方等之經。問謂今經既追指方等中事。須別在一時。故曰不屬方等。

　　答此正前分之語。而此經說在方等後時。追指前說。故無所妨。

　　問或不一時教部何收。收前則失其後。收後則失其前。前後收經為有例耶為無例耶。無則且置。有如何收。

　　答經既前後互指所說。的非一時。天台判攝通軌收經不無其例。如四明祖師光明玄記云。以凡判教有前後分。前分有次。後分不定。後雖不定須攝歸前。今經前分有次。後分不定。攝歸方等無容置喙矣。

　　問若不一時。何故經文連貫生起都無間斷耶。

　　問既不一時。何無追敘昔事乃成一席之說。況與摩登伽經所敘無別耶。

　　答此乃結集經者要成部類庠序次第生起有由參入後事。故連環不絕似乎一席。故報恩經優波離問佛曰。佛云何一切說。為應時適會隨宜說耶。為當部黨相從說耶。答佛隨物適時說一切法。後諸弟子結集法藏以類撰之。

　　問若非不一時經有知呵。非彈偏意耶。經有空藏等文。非淘汰意耶。經有回向上乘。非會歸意耶。

　　答由此而知。正顯說不一時。

　　問若不在方等。阿難示墮婬室。啟請楞嚴大定。執心在內在外。局見在面在眼。小大同譚。攝屬何耶。

　　答約此前分。而判正屬方等。

　　問圓師云。縱異阿含豈殊方等。意謂此經味同醍醐不屬方等。且醍醐之圓豈殊方等之圓耶。不亦迷法華純一無雜之旨乎。

　　【註】圓師釋四卷中摩登婬息得阿那含云。此經惟圓。登伽所以證小者。以接引小乘故重施小而皆解圓。今云那含。即圓教相似位也。登伽實行乃證那含。阿難權人示居初果。若以登伽惟作小釋者。則使此經全同阿含。縱異阿含豈異方等。

　　問玄文云。藏通別圓之圓義遍三時。三時之圓即同第五。與法華無二無別更不須開。若謂第五之圓不同方等者。不亦違背祖教乎。

　　問若以此經之圓不與方等圓同。方等云。譬如日照平地影臨萬水。逐器方圓隨波動靜。示一佛土令淨穢不同。示現一身巨細各異。一音說法隨類各解。此等語言不成偏劣耶。

　　答誠如所破。

　　問若不在般若。匿王同佛六十二歲。數齊般若。豈定法不定年乎。

　　答若約年定法則應屬般若。今為不專般若空慧部類。故攝後向前而判歸方等矣。

　　問若不在法華。經有修菩薩乘入佛知見心悟實相等文。如何會通。

　　答若約後分則文屬法華。若約當分則方等中圓。即第五時圓也。

　　問判教既約五時。五時通別。此教何收。

　　【註】妙玄云。夫五時半滿。論別別有齊限。論通通於初後。若華嚴頓乳。別但在初。通則至後。故無量義云。次說般若。歷劫脩行。華嚴海空。法華會入佛慧。即是通至二經。

　　(釋籤云。二經者。謂般若法華。以般若亦得名華嚴故。法華佛慧。不殊初故)又像法決疑經云。今日坐中無央數眾各見不同。或見如來入涅槃。或見如來住世一劫若減一劫若無量劫。或見如來丈六之身。或見小身。或見大身。或見報身蓮華藏世界海為千百億釋迦牟尼佛說心地法門。或見法身同於虗空無有分別無相無礙遍同法界。或見此處山林土地沙。或見七寶。或見此處乃是三世諸佛所行之處。或見此處即是不可思議諸佛境界真實之法(釋籤云。彼經既有住世無量劫之言。又見報身蓮華藏海說心地法門等。故知華嚴至涅槃後。以彼像法決疑結涅槃故)夫日出初照高山。日若垂沒亦應餘輝峻嶺。故蓮華藏海。通至涅槃之後。況前教耶。

　　○若修多羅半酪之教。別論在第二時。通論亦至於後。何者。如迦留陀夷於法華中面得受記。後入聚落被害作結戒緣起。又如身子法華請主。後入滅。均提持三衣至佛問(云云)豈非三藏至後耶。(釋籤云。二人雖於法華得記。此後猶作三藏結戒之緣。故知三藏至後)釋論云。從初鹿苑至涅槃夜。所說戒定慧。結為修多羅等藏。當知三藏通至於後。

　　○若方等教半滿相對。是生蘇教。別論是第三時。通論亦至於後。何者。陀羅尼云。先於王舍城授諸聲聞記。今復於舍衛國祇陀林中。復授聲聞記。昔於波羅奈授聲聞記。身子云。世尊不虗所言真實故能第二第三授我等記。(釋籤云。言此經至法華後者即指王城授記。同于法華舍衛國記。即指方等在法華後)故知方等在法華後。

　　○般若帶半論滿。是熟蘇教。別論在第四時。通論亦至初後。何者。從初得道夜至泥洹夜常說般若。又釋論云。須菩提問畢定不畢定。當知般若亦至於後。(釋論云。大論三十九先舉經云。須菩提白佛言。世尊。菩薩摩訶薩。為畢定為不畢定。佛言畢定非不畢定。須菩提言。為何處畢定。佛言。非二乘道中。須菩提復問。為初心菩薩。為後心菩薩。佛言。初心及跋致皆悉畢定。須菩提於法華中已聞菩薩得記。故已畢定。今復更問。故知須菩提更為未入者問。故知法華之後更說般若明矣。般若不殊故。結集者同為一部)。

　　○若涅槃滿教。別論在第五時。通論亦至於初。何者。釋論云。從初發心常觀涅槃行道。前來諸教豈無發心菩薩觀涅槃耶。大經云。我坐道場菩提樹下初成正覺。爾時無量阿僧祇恒河沙世界諸菩薩。亦曾問我是甚深義。然其所問句義功德亦皆如是等無有異。如是問者則能利益無量眾生。此則通至於前。

　　○若法華。顯露邊論不見在前。祕密邊論理無障礙。故身子云。我昔從佛聞如是法。見諸菩薩受記作佛。豈非證昔通記之文。(釋籤云。通記者。昔日授記。佛意不壅。小乘情隔自。無希取。況約祕密已記二乘。據斯以論。通至鹿苑)。

　　答古師所謂收通歸別也。

　　問結經須約文通義通攝歸時味。此經文何通義何通。文何歸義何歸耶。

　　答北峰本無師云。文通義通者。如後分華嚴及方等陀羅尼之流。乃結集經家收通歸別。皆文通也。若義通者。如般若明華嚴海空。與夫蓮華藏海。通至涅槃之後。此於他部明華嚴義。不必結歸本部。今楞嚴經。前分有次。後分不次。收歸方等似合其宜。如先達所謂。一代教中除華嚴般若法華涅槃別部帙外。凡所說小乘皆收歸鹿苑。凡所說大乘皆收歸方等。栢庭玄覽云。但非四時所攝悉得以方等通收之。此經既不專餘四時部類。謂屬方等則無餘論也。雖經有定性聲聞皆獲一乘寂滅場地之言。但云令汝會中而已。固不與法華同日而語。政使出於方等不妨以彈斥意密示與進。況時在其後說。亦無違。(文)此則經之前分正屬方等。是故云爾。若經有耶輸受記等文。應是後分經。乃結集家收通歸別結歸前文。此正通五時中。文通之類也。

　　問此經為全分耶。為有前後分耶。若有前後。何處為前。何處為後。若然者。以後歸前耶。以前歸後耶。

　　答此經有前後分。但所判不同。長水師乃以第八卷文殊問名已還判為前分。廣辨七趣去判為後分。神智師判前後分則不定指。謂經文有次第者前分也。互相指者後分也。結集者以後分明義。氣類若同向前集之。如金光明經是方等後分乃指般若。為己廣說空。若其然者。今經波斯匿王年六十二。又云。是名玅蓮華。定性聲聞及諸一切皆獲一乘寂滅場地。豈非亦是後分之經耶。今詳二說神智為當。

　　○後明八教諸門四悉本迹

　　此中寄明地位。蓋位不離教故。

　　問此經若是頓教所攝。經文何故從麤入細自淺而深。如七徵八辨五陰六入十八界等次第入藏耶。又如初果而之二果。阿那而之羅漢。此皆漸入之相。云何為頓。

　　答夫言頓者須分人法。若論此經所說之法則一向是頓。如經初發軫即云。一切眾生不知常住真心性淨明體。舉此一端餘可知矣。其陰入處界雖次第而宣。乃次第之漸非漸頓之漸。所謂說雖次第理非次第也。若論能入之人。先假七徵八辨。然後初果而之二果。阿那而之羅漢。似應判入漸教。然觀當機。最初即以奢摩他等而為請由。至於不歷僧祇頓獲法身。是亦不漸中漸入之漸。終非偏漸之漸也。

　　問此經若是漸教所攝。云何經有忽然狂歇頭非外得歇即菩提不從人得之文耶。

　　答以此而知。正屬於頓。

　　問若謂是漸。漸初耶漸中耶漸末耶。

　　【註】漸有二。一漸部。二漸教。頓亦如是。前問頓漸之漸漸教也。今言漸初等者漸部也。漸部有三。阿含為漸初。方等為漸中。般若為漸末。若方等四教並談般若。帶通別二正說圓教。則前之二三部教俱漸。後之圓教部雖在漸教實在頓。乃圓頓之頓也。

　　答是漸中。

　　問若漸初者。阿難在家屬十二年前。阿含第八年中方始出家。其年八歲。縱盡阿含止年十二。豈被摩登牽攝婬躬撫摩而毀戒體耶。由此推之。明知不屬漸初。寧有定法不定年乎。

　　答正由此說。不作漸初。

　　問若中末者已如方等般若所奪必。謂中末云。何會通。

　　答今經既屬方等故是漸中。然是漸部之漸。終非漸教之漸。會通之文已如前說。

　　問此經若是祕密教收。如或為此人說頓或為彼人說漸說不定。或為此人說漸或為彼人說頓說不定。說默相對互不相知方為祕密。今經之文何為祕密耶。

　　答此經是顯露非祕密。

　　問此經若是不定教收。此則如來不思議力。一音演說。隨類各解。能令眾生於漸說中得頓益。於頓說中得漸益。如是得益不同方為不定。今經乃云。是諸大眾得未曾有各各普獲金剛三昧。又云。如阿難輩習漏未除兼此大眾無不疑惑。如此同聞同解。何為不定。

　　答誠如所諭。非不定也。

　　問經有天龍八部有學二乘新學菩薩。其數凡有十恒河沙。皆遠塵離垢得法眼淨。惟性比丘尼別成羅漢。無量眾生發菩提心。如此聞同證異。是不定否。

　　答約證雖殊。約解恒一。故非不定。

　　問此經若屬藏教。文云。於菩提心未自在者。又云。修菩薩乘入佛知見。又如二十五聖之中有諸聲聞指稱鹿苑所證。此既追敘昔事。明知不屬三藏。何為攝耶。

　　答誠如所諭。不屬藏教。

　　問若非藏教。阿難不知心之內外目之所在。執眼能見。認賊為心。與藏胡別耶。

　　答此是大權引物入如來藏。從凡至聖深淺階差。文雖似藏。意非藏也。

　　問此經若屬通教。所謂通者通前藏教通後別圓。此經何處通前何處通後耶。

　　問此經若屬別教。所謂別者別前藏通別後圓教。此經何處別前何處別後耶。

　　答今經始末惟談圓義。通別兩教不能預此。

　　問此經若屬圓教。理宜飽飡王膳。云何經有不知寂常心性如人說食終不能飽之言耶。

　　答此是首卷之文。當機正為顯發圓義故。以不知寂常如人說食之問以為請由。若第三卷中不歷僧祇頓獲法身。方是當教中圓餉飡王膳也。

　　問凡立地位必依教為。此經地位依何教耶。

　　答依圓教也。

　　問依藏經有地等。依通非止十地。依別無明品多。依圓名字相濫。今經地位云何定耶。

　　答誠如所並。不屬前三。以義定圓。名則不濫。

　　問一家明位。以經論異文有借位之義。此經地位。借何教名名何教位耶。

　　答今經位名。三教俱借。借三教名名圓教位也。

　　問大品通教有乾慧地。今經圓教亦立乾慧。何耶。

　　答此正今經借通教位也。

　　問藏教加行有煖頂忍世第一位。今經列為圓教加行。何耶。

　　答此正今經借藏教位也。

　　問常途立位。等覺一生即入妙覺。今經等覺之後始獲金剛心中初乾慧地。何耶。

　　答此正今經借別教之位。如纓絡別位等覺性中有一人名金剛幢慧。是也。由此菩薩以大願力住壽百劫。脩千三昧。破最後微細無明。而今始獲故云金剛心中初乾慧地。

　　問如此位次參雜。為名同義異耶。為名同義同耶。

　　答雖借前教之位。是種種地皆以奢摩他中用諸如來毗婆舍那清淨脩證故。名雖乍同而義理逈異。

　　問四教各有四門。此經何教何門入道耶。若藏之四門。則門門皆見藏義。今經一一會歸藏性。豈藏門之義乎。

　　答今經乃依圓門入道。而三藏之藏蓋以經律論各含一切文理為義。比之如來藏性具足十界三諦霄壤相懸。又藏等諸門雖皆見藏。但是約三界生滅實有之有滅有歸無之空。而互論雙亦雙非以離斷常而已。今經會歸藏性乃祕藏之理。故空則十界三諦俱非。有則十界三諦俱即。雙亦雙非則十界三諦俱非破立。豈藏門之足較哉。

　　問若通之四門應見通義。云何遞遞生起世界眾生業果等事耶。

　　【註】通之四門應見通義者。通教入道門雖有四。要之通以幻化為主。故妙玄云。通以若業若果善惡等法乃至涅槃皆如幻化。譬鏡中像。雖無實性而有幻化頭等六分。是為有門。諸法既如幻化。幻化本自無實。無實故空。乃至涅槃亦如幻化。如鏡中像假有形色本不可得。是為空門。諸法既如幻故名為有。幻不可得故名為空。如鏡中像見而不可見不可見而見。是亦空亦有門。幻有尚不可得況復幻空而當可得。即是非空非有門。

　　答四教四門雖殊。莫不皆以因緣生法為所照境。故通之四門。皆歷若業若果善惡等法以明如幻之義。即今經世界眾生業果遞遞生起亦其事也。然所照之境雖同能照之觀則別。以今經所詮惟圓門故。雖有如幻三摩提及如幻等十種深喻之言。此是圓家妙體三止義言如幻也。

　　問若別之四門。經中止用一奢摩他。何耶。

　　【註】妙玄云。別教四門。所據決定妙有善色。不關於空。據畢竟空不關於有。乃至非空非有亦如是。(文)是故能入之觀三不相即。要須先空次假後中歷別而進。今經前後既止用一奢摩他。故非歷別義也。問經之前後亦有時言三摩。有時又雙舉云脩奢摩他毗婆舍那(云云)。至總結禪境又云禪那現境。何言前後止一奢摩他耶。答經之前後。雖有三名。皆是奢摩他中間出此義。已如釋密因中說。又言毗婆舍那者。所謂奢摩他中毗婆舍那也。故知雖有三名只是一義。蓋今經標心在於大定。以奢摩他屬於定故。

　　答誠如所難。非別門也。

　　問若圓之四門。云何聞大證小止得小果耶。

　　答今經聞大證小惟摩登慶喜二人。摩登既非當機且置不論。若慶喜所證。名雖在小義無不圓。蓋圓家斷惑亦約不次而次。所入因位比前三教亦不齊而齊。如初信斷見惑與初果齊。乃至七信斷思惑與四果齊。所謂同除四住此處為齊也。阿難既先是小乘。經家乃順其本習即以小果敘其圓證。況部在方等。借位宜然。若不爾者。則當機自敘不歷僧祇獲法身等語難以會通矣。

　　問四教之中。單約有等四門何門入道。有門不應一切俱非。空門不應一切皆是。雙亦雙非例此可推。其入道者是何門耶。

　　答經中所以一切俱非俱是等者由今經圓教四門等開。門門法界攝法無餘。故說空門非則四門俱非。說有門是則四門俱是。至於雙亦雙非莫不咸爾。蓋他經所說。乃以六凡為有。二乘為空。菩薩為雙非。佛界為雙亦。今經既云我以不滅不生合如來藏而如來藏妙明元心十界俱非。此即空則四門俱空也。又云。而如來藏元明心妙十界俱即。此即是則四門俱是也。又云。而如來藏妙明心元離即離非是即非即。此即四門俱離即離非以為雙非。四門俱是即非即以為雙亦也。然雖四門俱立。而入道之要。約義當依有門。有門即十界也。以四門皆不離十界而說故。故依有門所脩之觀。曾於釋名之中備明十乘觀法。皆是此義。是則經中或奢摩他或三摩或禪那皆須照此妙有。耳根圓通即其要焉。經云。一門超出妙莊嚴路。又云。但於一門深入彼六知根一時清淨。又云。我從耳門圓照三昧緣心自在。又云。此是微塵佛一路涅槃門。又云。十方薄伽梵一路涅槃門。皆此謂也。

　　問四門之中各有四悉。是何悉檀得益耶。若為人何處為善根未發耶。若世界何處為未種善根耶。若對治何處為未破惡耶。若第一義何處為已熟耶。

　　問四悉既稱利益聞者。此經何處是信戒進念而得開發謂為人耶。

　　問悉中既有世界。此經何處是歡喜讚用受行耶。

　　問貪恚愚癡豁爾氷消謂之對治。革凡成聖入法流水謂第一義。今經何文是耶。

　　答一經所說無非如來以四法遍施眾生。若隨聞獲益。其文蓋多。今且以一人言之。如阿難為登伽所攝。即未種善根也。七徵八辨正是為種善根。而阿難猶故種種迷執。即善根未發也。約陰入處界明如來藏廣破因緣自然正是破惡。而阿難猶執世諦以疑第一義諦。即惡未破也。如來更約如來藏性色真空以明七大非和不和。直使阿難情盡理窮。即是善根已熟也。及乎豁然大悟頓獲法身於如來前說偈讚佛。所謂歡喜讚用等四益一時頓得矣。此猶一往。若二往說。世界中非無為人等。乃至第一義中非無世界等。如如來藏者。第一義也。乃歷陰入處界種種差別而辨。此即世界也。莫不擬宜當機令生正念。即為人也。廣破因緣自然。即對治也。是故一經之中種種言說。若以意會。無非悉檀。

　　問既有四悉。必對五章。且為人何對耶。乃至第一義何對耶。

　　答妙玄云。世界悉檀對釋名。名該一部。世界亦冠於三。第一義對體最分明。為人對宗。宗論因果為人生善義同。對治對用。用破疑滯。與治病事齊。分別悉檀對於教相也。

　　○終推機應以盡疑情

　　問此經機應。為本耶。為迹耶。本經何不顯迹為久耶近耶。

　　答此經機應是迹非本。亦是近迹非久迹也。開迹顯本功在法華。今經方等未預其事。

　　問應者佛也。佛為弟子之師。今師之本為道樹已前之本。為道樹已後之本。前則無文所據。後則礙同法華。其本也何定乎。

　　【註】道樹菩提樹也。自世尊近迹言之。六年苦行已畢。于菩提樹下實智始滿。起道樹始施權智。今言道樹已後之本。即始證之實智也。若言道樹已前之本。此中仍有遠近。法華壽量品塵點塵點所喻之劫為遠本。道樹已前一節兩節去為近本。今云道樹已前之本。即壽量品中之遠本也。言前則無文可據後則礙同法華者。諸師既判此經同於法華。應是遠本。奈何無文可證。若云道樹已後之本。又與法華遠本有礙矣。

　　答若論說法華之佛即是今佛。法華既指遠本為本。今佛之本又豈異乎。但此經未經開顯。雖有遠本。敝而不言。隨情而說。猶是道樹已後之本。既有礙於法華。不同醍醐也明矣。

　　問機者二乘弟子也。今弟之本為未入權實二智已前之本。為入實甚久。亦先解行權之本。先解行權若未開顯。雖本而不敢言。今經既無開顯。何謂同於法華。

　　【註】妙玄云。諸經明二乘弟子不得入實智。亦不能施權智。今法華經明弟子入實甚久。亦先解行權。

　　問此經之應。若謂是本。本則同於法華。法華云。我實成佛來久遠若斯。又云。一切世間皆謂。今始得道我成佛來無量無邊那由他劫。若以此經同於法華。何故無如是言耶。

　　答誠如所諭。非遠本也。

　　問華嚴前後推之遠迹近迹。楞嚴得非近乎。

　　【註】言華嚴前後推之者。自華嚴已前。塵點劫已後。中間數數唱生數數唱滅為遠迹。華嚴已後五時施化為近迹。

　　答誠如所諭。是近迹也。

　　問所言本迹者。此經本迹。為即迹之本即本之迹。若迹本不二。義同法華。何無文證耶。

　　答若約當部言之則本迹有殊。若跨節會之則本迹不二。未經開顯。故無證文。

　　問此經之機何機耶。為權耶實耶。若如孤山等諸師。謂是大權。雖是小果即同大證。所謂名同體別。若爾苟按位升進。進何位。接何位。能接之教為別耶圓耶。

　　答當機慶喜誠是大權。若按位升進。則所證初果進今二信。二三果進四五六信。既是升進信位。即是圓教受接。經雖無文。義合如之。

　　問夫應者佛也。此經之應是何佛耶。為本菩提樹下生草為座之佛耶。為七寶菩提樹下天衣為座之佛耶。為蓮華藏世界大寶華王為座之佛耶。為以虗空為座之佛耶。機之與應乃教之大節。置而不明。為可乎為不可乎。

　　答生草為座者藏教佛也。天衣為座者通教佛也。寶華為座者別教佛也。虗空為座者圓教佛也。圓佛是法身。別佛是報身。藏通是應身。法身屬本有。是一性。報應是莊嚴。屬二脩。雖是一性全性起修。雖是二修全修在性。如天王三目世伊三點。舉一即三言三即一者也。是故四教三佛。難以相之多少而定勝劣。須以鑒機及所說法。在圓則圓。在偏則偏矣。如今經教主。若約現迹而觀。始既休夏自恣赴波斯匿王之請。洎阿難答發心見相之由又曰我見如來三十二相勝妙殊絕。豈非藏教丈六老比丘乎。及乎敷演經義則唯一圓理。觀機拯溺則獨一圓鑒。由此而稽。又是圓教法身之佛。今以生草為座者。蓋是為化窮子示現如斯。所謂脫除纓絡細輭上服更著麤敝垢膩之衣。其實垢衣內身即是纓絡長者。祇為未經開顯。群機猶未即知。若觀阿難說偈讚佛。然亦未嘗不知。今佛即以虗空為座也。問今經唯演圓常。此說可爾。若鑑機者。且經文何處是其鑑機那又知是圓鑑。答天台云。佛之鑑機有乎多種。若言一日三時入定觀可度機。此三藏佛照九界機析空感應也。若言即俗而真不須入出任運能知。此通教佛照九界機體空感應也。若言用王三昧歷別照十法界機。此別佛次第感應也。若言王三昧一時照十法界機。此法佛圓妙感應也。今阿難既啟請十方如來得成菩提妙奢摩他。正是佛界寂光之機。經中又不言入定觀機等事。但云如來知彼婬術所加。此知之一字。即是無緣慈悲。寂而常照之地。所謂以王三昧一時頓照者也。問如來知彼婬術所加。此則正同通教不須入出任運而知。云何謂是圓鑒。答任運而知界內通佛。界外圓佛皆有此義。須以所鑒機之多少理之偏圓以分勝劣。如藏通兩佛。與而言之。雖云能照九界真俗。奪而言之。秪能照於八界真俗。以菩薩所證同二乘故。若別圓二佛。俱能照於十界三諦。惟有次不次之分。今經既云。我以不滅不生合如來藏。十界三諦俱非俱即俱非破立。以後騐前。故知必是圓鑒。

　　上所錄百問。是先師再定之藁。故與舊刻稍有開合去取之異。其間雖前起五章後訖諸門四悉等。求其正意。惟在辨明時味。蓋為時師[蔑-戍+目]於法華純絕之圓。混同方等對麤之妙。故委曲搜敡以成百問。觀其末云。機之與應乃教之大節置而不明等(云云)。此其意良亦勤矣。研味之者。須識旨歸。

大佛頂首楞嚴經玄義卷第四(終)


