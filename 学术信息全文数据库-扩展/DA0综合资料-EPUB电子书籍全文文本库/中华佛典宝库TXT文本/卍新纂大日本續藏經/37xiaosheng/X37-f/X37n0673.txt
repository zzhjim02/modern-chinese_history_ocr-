卍新纂大日本續藏經第 37 冊 No. 673 八大人覺經疏


　　No. 673-A 佛說八大人覺經疏序〔龍植〕

　　眾生迷而不覺。諸佛覺而不迷。世間虗而不實。法性實而不虗。即生心而見佛心。即世界而成法界者。其惟八大人覺經焉。不考其文。罔徵迷悟之本。不研其義。靡測真妄之源。小人不可大受而可小知。於雞園應語小乘。君子不可小知而可大受。為佛子宜揚大覺。少欲知足。顯頭陀之妙行。發心博施。示菩薩之初因。清白翻乎世染。聞慧轉乎顓愚。精進治疲怠之病。苦空化極樂之邦。佛若不闡。三界九類曷能乘法身之航。經或不傳。六道四生無以至涅槃之岸。幸承世高奉譯聖教宣明。自漢迄今。未蒙訓解(續法)避靜泉石。養疾山川。偶閱斯文。隨修其疏。庶令八大覺門。如杲日之昭乎中天。五尊勝益。似甘霖之潤乎稿木。凡見聞隨喜者。宜勸勉啟廸焉。

　　康熈二十九年歲次庚午五月端陽節日灌頂行者續法題於崇壽紫竹林間

　　No. 673

佛說八大人覺經疏

　　清　淅水崇壽沙門　灌頂續法　集

　　△疏此經義。文分為二。先略標章門。

　　將釋此經。五門分別。一教起因緣。二藏乘教攝。三宗趣通局。四略釋題名。五詳解文義。

　　△後廣釋義相五。初教起因緣。

　　初教起因緣者。法華云。諸佛唯以一大事因緣出現於世。起信云。有如是等八種因緣所以造論。今此教興。略開為十。一為了世法虗幻故。二為顯無為真常故。三為破惡惱修慧故。四為離欲患淨行故。五為示耐苦守道故。六為勸解怨興慈故。七為明大乘心願故。八為圓諸佛果覺故。九為度眾生離苦故。十為施教化與樂故。

　　△二藏乘教攝。

　　二藏乘教攝者。藏有二。一三藏。經律論也。佛為弟子說八大覺。經藏所攝。二二藏。菩薩聲聞也。此是諸佛菩薩大人之所覺悟。菩薩藏藏攝。乘有二。一五乘。人天聲聞辟支菩薩也。今教菩薩常念。菩薩乘攝。二四乘。小乘羊車。中乘鹿車。大乘牛車。一乘大白牛車也。經云。八事乃是佛菩薩覺。大乘一乘所攝。教有三。一十二分教。契經。重頌。授記。諷頌。因緣。自說。本事。本生。方廣。未曾有。譬喻。論議也。今此契經自說二分所攝。二化儀十教。本末差別。依本起末。攝末歸本。本末無礙。隨機不定。顯密同時。一時頓演。寂寞無言。該通三際。重重無盡也。今屬本末差別教中本分所攝。一經始終唯大人覺定無異故。三化法五教。小始終頓圓也。經云苦空無我。初教空宗所攝。又云精進廣學。分教相宗所攝。又云進趣菩提。性宗實教所攝。又云速登正覺。頓教所攝。又云念念滅罪普濟一切永斷常樂。圓教所攝。是知此經之義廣大深遠也矣。

　　△三宗趣通局。

　　三宗趣通局者。通辨諸宗。儒教孔子宗於五常。意以修身慎行。齊家治國。揚名後代也。道教老子宗於自然。意以融蕩是非。齊平生死。終歸虗無也。釋教世尊宗於因緣。意以識心達本。斷惑證真。稱體起用也。小乘以生滅因緣為宗。大乘以無性因緣為宗。因緣即空空宗也。因緣即假相宗也。因緣即中性宗終頓圓也。存二以顯中終義。泯二以顯中頓義。混融以顯中圓義。故一代佛教通宗因緣也。局論此經。復有總別。總以覺觀事法修心聖道為宗。進趣菩提普濟一切令諸眾生悉以大樂為趣。別有五對。一教義。教誦八大人覺文字為宗。了達所詮八門義旨為趣。二事理。舉八重事相為宗。顯八法理性為趣。三境智。所緣真俗諦境為宗。能緣權實觀智為趣。四修證。精進修道梵行高遠為宗。直趣菩提速登正覺為趣。五體用。圓滿菩提還歸覺體常住快樂為宗。全大覺體發真如用普化一切為趣。如是五對展轉相因而為生起也。

　　△四略釋題名二。初經題。

　　佛說八大人覺經

　　四略釋題名者。先隨相釋。佛者。梵語佛陀。此云覺者。準起信論具有三義。一本覺。即所證理。二始覺。即能證智。三究竟覺。即智與理冥始本不二也。又一者自覺。覺於我空。異凡夫也。二者覺他。覺於法空。異二乘也。三者覺滿。覺於俱空。異菩薩也。楞嚴云。自覺己圓能覺他者如來應世。即本師釋迦牟尼佛也。說者悅也。八音四辨暢本懷故。中論云。佛依二諦為眾生說。法義無礙。莫不歡悅。揀非餘人說也。八者法數。一苦空。二少欲。三知足。四精進。五多聞。六布施。七梵行。八心願。即見定思進語業念命八正道也。亦即理斷智位教因行果八法門也。大人者。菩薩稱為大道心眾生。如來稱為大覺世尊。覺者覺悟證知也。先覺後覺自覺覺他名大人覺。高出凡夫二乘唯自覺者。華嚴云。奇哉大導師。自覺能覺他。孟子曰。大人者正己而物正者也。八大人覺者。經云。如此八事乃是諸佛菩薩大人之所覺悟。復還生死度脫眾生。以前八事開導一切。寶積亦云。菩薩成就八法於諸佛前蓮華化生。經者。梵語修多羅。此云契經。契謂契理契機。經謂貫說攝生也。案五印土呼綵線席經井索聖教。皆名修多羅。線能貫華。經能持緯。索能汲水。教能詮義。敵對翻之。應名聖教。古德見此方聖說為經。賢說為傳。遂分借席經一義。以目西方佛說名修多羅。菩薩羅漢說名阿毗達磨。又恐濫席經名。更加契字揀之。故名契經。甚為允當。次作對釋。共有六義。一通別。經字通也。通餘經故。佛等別也。別諸部故。二人法。佛說人也。八覺法也。三一多就法中。八者多也。大人覺一也。不離一覺觀故。四能所。人為能。覺為所。經云。大人之所覺悟。五名德。人則共有虗名。大乃獨成實德。六應感就人中。佛者應也。顯我能應法主也。說者感也。悅彼所感機宜也。三離合釋。佛之說經。依主釋。佛說有八大人覺經。有財釋。八大人覺經。帶數釋。八大人覺即經。持業釋。佛說八大人覺經。非法華論四分律。相違釋也。四立名釋。諸經得名。或人或處。或法或喻。乍單乍複。乍具乍缺。此經以人法受稱也。則一題名具四門義。釋題尚爾。況經文耶。

　　△二譯人。

　　後漢安息國沙門安世高譯

　　後漢標朝代。對前高祖稱名曰後。安息出處所。揀非餘國土也。沙門人也。此言功勞。修八正道有多功勞故。秦言勤行。勤行八覺進取涅槃故。安世高字也。譯者翻譯。謂翻梵天之語。轉成漢地之言。音雖似別。義則大同也。傳云。姓安。名清。字世高。安息國王子也。當嗣位。讓國於叔。而求出家。博曉經綸。七曜五行醫方異術無不綜達。既而遊方。徧歷諸國。行見羣燕。忽謂伴曰。燕云應有送食者。頃之果有致焉。漢桓帝建和二年來到中夏。通習華言。宣譯佛經二十九部凡一伯七十六卷。多有神迹。自稱先身已經出家。有一同學多瞋。乃與辭訣云。我當往廣畢宿世之對。既而適廣州。路逢一少年。唾手拔刀。乃延頸受刃無懼。少年殺之。觀者駭異。已而神識還為安息王子。今來遊化。度昔同學。靈帝建寧四年關洛擾亂。乃附舟過廬山。行達䢼亭湖。廟神極靈。能分風送。往來之舟。會同旅三十餘船。奉牲請福。神降祝曰。舟有沙門。請來入廟。告高云。吾昔與子出家學道。好行布施。而性多瞋。今為䢼亭廟神。此湖千里皆吾所轄。壽盡旦夕。當墮惡道。有絹千疋并雜寶物。可為立法營塔使生善處。高向之梵語數番。即取絹物辭別。便達豫章。遂以廟物為造東寺。名曰大安。乃江淮寺。塔之始也。暮有一少年。長跽高前。受其呪願。高謂眾曰。向之少年即䢼亭廟神。得生善處。離醜惡形矣。後於山西澤中見一死蟒頭尾數里(今潯陽郡大蛇村是)。高後復到廣州。尋前害己少年。時少年尚在。高投其家。說昔日償對之事。歡喜相向。謂云。吾猶有餘報。今當往會稽畢對。廣州客悟高非凡。豁然意解。追悔前愆。厚相資供。隨高東遊。遂達會稽。至便入市。正值羣鬪。誤傷高首。應時殞命。廣客頻驗二報。遂發心出家。精懃佛法。弘傳八大人覺經。具說世高事緣。遠近聞知。莫不歎伏。

　　△五詳解文義。

　　道安三分。今古同遵。考此文意。似有正宗而無序通。今以義判仍分為三。初標八法誦念以發起。

　　為佛弟子。常於晝夜。至心誦念八大人覺。

　　三分中。此當序分。屬發起。非證信也。八大覺事佛菩薩本。故不待問而自教誡。文有四句。初句人作成曰為。妙覺曰佛。解後曰弟。從生曰子。然有五位。一本性。二名字。三相似。四隨分。五究竟。今屬名字。依佛為師。更不皈依邪魔外道。允成大乘佛弟子也。次句時。晝夜約日。晝三夜三也。常者約年。盡形不懈也。三四句法。先行也。至心意業行。誦念身口行。後教也。八種法門。諸佛菩薩大人之所覺者。服佛之服。誦佛之言。行佛之行。是佛而已矣。若晝夜不念八大人覺。豈稱佛弟子哉。

　　△二詳八大法相以成宗。分二。先別釋八法以起信解八。初覺身心無常觀念真常。

　　第一覺悟世間無常。國土危脆。四大苦空。五陰無我。生滅變異。虗偽無主。是心惡源。形為罪藪。如是觀察。漸離生死。

　　此下八門當正宗也。初門分二。先覺知事相非真。明而不昧謂之覺。知而不迷謂之悟。於中有八。一三世。世為遷流。流數有三。過去未來現在也。無常有二。一者敗壞無常。二者念念無常。過去諸法恍惚如夢。現在諸法猶如電光。未來諸法如雲歘起。賢首疏云。過去則無體難追。現在則剎那不住。未來則本無積聚。故曰無常。楞嚴云。豈惟年變亦兼月化。何直月化兼又日遷。沉思諦觀。剎那剎那念念之間不得停住。二十方。國土橫徧十方故。界為方位。方位有十。四方四維上下也。總收國界。略為八類。謂淨穢小大麤妙廣狹。不安曰危。虗浮曰脆。三界不安。猶如火宅。塵剎虗浮。喻同朝露。經云。假使妙高山。劫盡皆散壞。大海深無底。亦復有枯竭。大地及日月。時至皆皈盡。未曾有一事不被無常吞。三四大。堅相為地大。潤濕為水大。煖觸為火大。動搖為風大。內四大為苦。外四大為空。經云。水火風土旋令覺知。四大各離。誰和合者。則內四大皆苦空也。又云。火乃燒於色。水復為爛壞。風能令散滅。四大互相違。堅濕煖動法。假名無有實。大種本無生。故無所造色。則外四大亦苦空也。四五陰。根塵名色。質礙為義。違順名受。領納為義。苦樂名想。取像為義。善惡名行。造作為義。是非名識。了別為義。皆曰陰者。葢覆真性故。無我者。謂五陰中都無我主。但形骸色思慮心耳。楞伽云。諸蘊業因和合而起。離我我所。是名行空。圭山云。色有地水火風。心有受想行識。若皆是我。即成八我。翻覆推析。皆不可得。便悟此身眾緣和合。似我人相。元無我人。欲求出離。修無我觀。斷分別我執。證我空真如。即知五陰皆空無我也。五生死。生滅是生死之因。生死為生滅之果。天如云。那箇生死業根。只在汝一念生滅之間。變異者。遷改也。經云。我此之身雖未曾滅。我觀前念念遷謝。新新不住。如火成灰。决知此身當從滅盡。然四相遷流。有一期剎那二種之別。以理推之。生如石女懷兒。住若陽燄翻浪。異同浮雲千變。滅猶狂華謝空。六煩惱。虗妄相想為虗。假名無明為偽。無主者。謂此無明。妄想因緣和合而有。實無自性。亦無有我。觀此想念屬誰誰。便是煩惱想歷歷見。此一念想中無有主宰。即人空慧。如幻化相。即法空慧。頌曰。一切妄想中。因緣空無主。七內心。心六識也。惡十惱三毒也。根塵為緣。識生其中。聚緣內搖。趣外奔逸。昏昏擾擾以為性相。是故心為功之首惡之魁也。六識頌曰。動身發語獨為最。引滿能招業力牽。息心達本無善無惡。是一真源如如不動心矣。八外身形。身口也。罪七支四種業也。本末續生。遞相為種。喻如草木生長不絕。故云藪也。遺教云。此是罪惡之物。假名為身。沒在老病生死大海。智者除之。如殺怨賊。如是下。次觀察法相對治。五識照矚曰觀。意識尋伺曰察。如是結上八種覺悟。上乃別明。此句總攝。謂世間國土五陰生滅虗偽心形。皆為惡源罪藪。無常苦空危脆無我變滅無主者也。漸離者。舉第五生死。以該餘七也。若對翻之。轉無常壽命。以成十世真常。轉危脆家產。以成性土悠久。苦空大種成五大。圓融無我陰處成法身真我。變異生死成不滅不生。無主虗想成無位真人。翻惡源之心而為菩提道心。翻罪藪之身而為涅槃法身。如此最勝法益。非觀察覺悟。不能得成也。

　　△二覺貪欲為苦觀念少欲。

　　第二覺知。多欲為苦。生死疲勞從貪欲起。少欲無為身心自在。

　　先覺事相非真。初一句現招苦惱。唯識云。云何為欲。於所樂境希望為性。欲境有五。謂財色名食睡。今約希望。欲心不一而足曰多。經云。常求諸欲境。苦者。五苦中求不得苦也。遺教云。多欲之人多求利故苦惱亦多。次二句當感生死。生死果也。疲勞輪轉不休故。貪欲因也。唯識云。云何為貪。於有有具染著為性。貪愛為本。欲樂為末。圓覺云。一切眾生從無始際。由有種種恩愛貪欲。故有轉迴。佛名。

　　經云。有愛則生。愛盡則滅。故知生死貪愛為本。(文)若去貪欲之因。生死苦輪之報息矣。少欲下。次觀法相對治。初句無為樂則無苦惱。少欲而外無所貪。無為而內無所作。豈不逍遙暢快。次句自在樂則無生死。身離生老病死。心離生住異滅。豈不解脫自在。經云。少欲之人則無諂曲以求人意。亦復不為諸根所牽。行少欲者。心則坦然無所憂畏。有少欲者則有涅槃。少欲既能生諸功德。無欲更受無盡益矣。

　　△三覺多求增罪觀念知足。

　　第三覺知。心無厭足。惟得多求。增長罪惡。菩薩不爾。常念知足。安貧守道。惟慧是業。

　　先覺事非真也。初句內存無厭足心。次句外惟多求境物。三漸增惡求罪過。梵網云。自為飲食錢財利養名譽故。親近王臣。恃作形勢。橫取錢物。名為惡求。菩薩下。次觀法對治。菩薩心者。利人為先。豈有惡求多求。故云不爾。念知足如迦葉頭陀。無厭斷矣。貧樂道若顏回陋巷。多求滅矣。此則惑障除也。空慧業猶善現阿蘭那行。罪惡消矣。此則業障除也。惑業之因既絕。苦報之果何來。故遺教云。汝等若欲脫諸苦惱。當觀知足。知足之法即是富樂安隱之處(念知足也)。知足之人雖臥地上猶為安樂。不知足者雖處天堂亦不稱意。不知足者。雖富而貧。知足之人雖貧而富(貧樂道也)。不知足者常為五欲所牽。為知足者之所憐愍(惟以二空觀慧為事業也)。

　　△四覺懈怠墜落觀念精進。

　　第四覺知懈怠墜落。常行精進破煩惱惡。摧伏四魔出陰界獄。

　　先覺事相。懈則根身疲倦。怠則心識恣放。墜則墮下難上。落則退後不前。由此上弘下化之功。自利利他之德。皆喪失矣。華嚴云。如鑽燧求火。未出而數息。火勢隨止滅。懈怠者亦然。遺教云。行者之心數數懈。廢譬如鑽火未熱而息。雖欲得火。火難可得。清涼疏。約三慧。以辨懈怠。聞則聽習。數息明解不生。思則決擇。數息真智不生。修則定慧。數息聖道不生。懈怠之過豈細小哉。常下。次觀治法。初一句總。純一不雜曰精。勇往直前曰進。常行者。一生不退也。起信云。一切時一切處所有眾善。隨己堪能。不捨修學。遺教云。若勤精進則事無難。是故汝等當勤精進。譬如小水常流則能穿石。次三句別。初即唯識論中攝善精進。以諸十善破十惱惡。八萬法行破八萬塵勞。葢此精進觀中法不欲其精。無行不欲其進故。亦即起信論明勤勇精進。文云。於諸善事心不懈退。淨名云。譬如勝怨乃可名勇。此明見思無明怨賊皆悉破也。二即唯識論中被甲精進。四魔者。一天魔。二煩惱魔。三五陰魔。四生死魔。摧伏者。以知生死定為苦故。佛果決然樂故。眾生與己足可度故。由是志堅不怯。必定取辦。與五陰魔煩惱魔死魔共戰。有大功勳。滅三毒。出三界。破魔網。亦即起信論明難壞精進。文云。立志堅強。遠離怯弱。寶藏論云。決歸者不顧其疲。決戰者不顧其死。決學者不顧其身。決道者不重其事。此其難壞相也。後即唯識論中利樂精進。陰即五陰。界即三界。獄者三界五陰如牢獄桎梏故。出者尅己造修。唯日不足。直至超出陰界得大利樂。而後已也。亦即起信論明無足精進。文云。念過去久遠已來。虗受一切身心大苦。無有利益。是故應勤修諸功德。自利利他。速離眾苦。此明練磨其心。修二利行。堅固熾然。總無厭足。畢竟超出成最勝樂也。破治怠失。摧治懈失。出治墜失。精進法門廣矣大矣。

　　△五覺愚癡無智觀念多聞。

　　第五覺悟愚癡生死。菩薩常念廣學多聞。增長智慧。成就辨才。教化一切。悉以大樂。

　　先覺事相。六識茫昧無知曰愚。五根昏迷不曉曰癡。愚為惑惱之首。癡是惡業之元因也。無明事理。從冥入冥。生死險道受苦不斷。背去三寶。貧無福慧。不識苦盡道。不知求解脫果也。菩薩下。次觀治法。廣學博究三藏也。多聞聽講十二部也。增慧無觀不習故。成辯無經不誦故。聞即聞慧。身根聰也。智即思慧。意識通也。辯即修慧。口舌利也。上三句。自度。此教化句度他。一切不揀。道俗賢愚五性三根。普皆化導也。末一句。自他均利也。他得開通佛法樂。自得增明教觀樂。又自他現得六根通利樂。當得三德安住樂。並以出世大道。揀非世間小果。故云大也。四弘對之。聞即法門。智即煩惱。教即眾生。樂即佛道。前二治愚癡。後二治生死。

　　△六覺貧苦結怨觀念施善。

　　第六覺知貧苦多怨。橫結惡緣。菩薩布施。等念怨親。不念舊惡。不憎惡人。

　　先覺事。財產缺乏為貧。饑寒逼迫為苦。多怨者。上則怨天。下則怨人。內則怨於父母妻子。外則怨於師友親隣。書云。貧而無怨難。結惡緣者。苦境怨心一時交接。諸惡業緣無不備造。所謂慳惜己物。貪求人財。嫉妬其富。瞋恨其貴。起諸邪見。撥無因果。好勇鬪狠。欺長凌幼。由此父子不和。夫妻反目。孟子曰。無恒產而有恒心者。惟士為能。若民則無恒產因無恒心。苟無恒心。放辟邪侈。無不為己。而云橫者。儒云。死生有命。富貴在天。佛云。今感貧富貴賤之報。皆因前世慳施敬慢之業。與人結諸怨尤。豈不枉造空作惡耶。菩薩下次觀法。孔子曰。貧與賤。是人之所惡也。不以其道得之不去也。孟子曰。古之人修其天爵。而人爵從之。仁義忠信樂善不倦。此天爵也。公卿大夫。此人爵也。今開四法。即是去貧之道。得爵之術也。一布施。經言。為人貧困從慳貪中來。為人大富從布施中來。故以施治貧也。有二財。則四事七珍。乃至一縷一麻。法則五教三乘。片言片行。老子曰。富貴者送人以財。仁人者送人以言。一言可以興邦。則法施之拔苦與樂。識不可較量也。二等念。經言。有親則有怨。離親即離怨。今以同體慈悲怨親平等觀之。善與人同。樂取於人。求仁得仁。何怨之有。孟子云。不怨勝己者。反求諸己而已矣。故以等治怨也。三不念。如伯夷叔齊。不念舊惡。怨是用希。是以有舊惡者。當與勸釋不得加報也。四不憎。如子張之尊賢容眾嘉善而矜不能。老子曰。善人不善人之師。不善人善人之資。孔子曰。三人行必有我師焉。擇其善者而從之。其不善者而改之。是以見惡逆者。當與教誡。不得痛絕也。三四治結惡。四法一修。貧苦無不離矣。

　　△七覺五欲過患觀念梵行。

　　第七覺悟五欲過患。雖為俗人不染世樂。常念三衣瓦鉢法器。志願出家。守道清白。梵行高遠。慈悲一切。

　　初覺事。五欲者五塵欲也。過患者煩惱過也。欲是境。患是心。由外塵欲。牽起愛心。瑜伽云。欲有二種。一事境欲。二煩惱欲。經云。由於欲境。起諸違順。老子曰。五色令人目盲。五音令人耳聾。五味令人口爽。馳騁田獵。令人心發狂。難得之貨令人行妨。如五百仙。聞甄陀女歌而失禪定。一角老為婬女騎頸而無神通。夏以妹喜。商以姐己。周以褒似。並亡其國。凡為道者。須知過罪。當訶責也。世樂有十。謂女色。財寶。聲名。飲食。睡眠。家宅。田園。衣服。眷屬。官貴。圓覺疏開為四相。一內愛欲。緣自身形。按拭摩觸。起諸染著。二外愛欲。緣他男女姿態妖艶。念念貪愛。三內外愛欲。於自他身柔輭細滑。攀緣不捨。四遍一切處愛欲。緣於一切五欲塵境。生結縛心。不染者。猶如蓮華不著水。亦如日月不住空也。大論云。五欲無樂。如狗嚙骨。五欲增諍。如鳥競肉。五欲燒人。如執風炬。五欲害人。如踐毒蛇。五欲無實。如夢所得。五欲不久。如繫石火。禪經偈云。智者應觀身。不貪染世樂。無累無所欲。是名真涅槃。豈可入道則淨。涉俗便染耶。常下次觀法有五。一衣鉢。迦葉受頭陀法。衣但糞掃三衣。食常次第乞食。器即香爐鍚杖念珠澡瓶。梵網云。菩薩行頭陀時。此十八物。常隨其身。二出家。阿蘭若處離於聚落。放牧聲絕。無諸憒閙。此則出五欲塵染之家。入一真寂靜之家。曰志願者。身雖俗家。心實佛家也。四句揀之。一心形俱不出家。二心形俱出家。三心出形不出。四形出心不出。今當第三句。此二治為俗。四十二章經云。受道法者。去世資財。乞求取足。日中一食。樹下一宿。慎勿再矣。使人愚蔽者。愛與欲也。三守道。謂守涅槃清淨之道。出離生死濁海。守菩提潔白之道。解脫煩惱淤泥。此一治五欲過患。四梵行有三。一明悟欲心。二潔淨欲身。三不犯欲塵。出世第一。如梵天行。高超六欲。遠越釋天。如諸佛所說。一心一意行。數息在禪定。是名行頭陀。此一治不染世樂。五慈悲。慈與一切之樂。悲拔一切之苦。若非一味法雨。何能三根普潤。此句總治三種也。配四法門。初二理。三果。四行。五教也。問。二七何別。答。二約能緣莫起多欲心也。七約所緣莫染五塵欲也。

　　△八覺生死苦惱觀念心願。

　　第八覺知生死熾然。苦惱無量。發大乘心。普濟一切。願代眾生受無量苦。令諸眾生畢竟大樂。

　　先覺事相生死者。三界內外。有二種生死。稱為苦海。第一分段生死。即六道眾生。四大所成身體。有分齊段落。受其生生滅滅。第二變易生死。即聲聞菩薩。雖離分段之身。未得圓證法身常寂。不免四相遷流。因移果易。熾然者。楞嚴云。生死死生。生生死死。如旋火輪未有休息。苦惱無量者。苦有三苦八苦一百一十苦。惱有六惱十惱八萬四千惱。問前後何別。答。初明一切生死虗幻不實。二明自他生死因貪欲起。五明自己生死愚迷癡受。八明眾生生死發心普濟。又四明自己多欲便多苦惱。六明自他貧苦多怨結惡。七明一切五欲皆有過患。八明眾生苦惱誓願代受。故前後不同也。四句揀之。謂一人受一生死苦惱。一人受多生死苦惱。多人受一生死苦惱。多人受多生死苦惱。復有四句。謂同業同報。別業別報。同業別報。別業同報。故如火之熾然。空之無量。發下次觀法相。初二句發心。濟一切出生死。自未得度先度人者。菩薩發心。三心四願。乃菩薩之初因也。起信云。發心盡於未來。化度一切眾生使無有餘。皆令究竟無餘涅槃。故云普濟。次願代二句立願。代眾生受苦惱。還源觀云。普代眾生受苦者。謂修諸行法。不為自身。但欲廣利羣生。冤親平等。普令斷惡。備修萬行。速證菩提。又菩薩大悲大願。以身為質。於三惡趣。救贖一切受苦眾生。惡令得樂。盡未來際心無退屈。不於眾生希望毛髮報恩之心。問。眾生無量。業苦無邊。云何菩薩而能普代眾生受苦。答。菩薩代眾生受苦者。由大悲方便力故。但以眾生妄執。不了業體從妄而生。無由出苦。菩薩教令修止觀兩門。心無暫替。因亡果喪。苦業無由得生。但令不入三途。名為普代眾生受苦惱也。後令諸二句。誓令與無上二果樂。起信云。為令眾生離一切苦。得究竟樂。非求世間名利恭敬故。賢首疏云。苦者二死煩惱苦也。樂者無上菩提覺法樂。無上涅槃寂靜樂。非求者。非欲令其求於後世人天利樂。長水記云。凡諸菩薩有所作為。皆為眾生離苦得樂。此令轉滅煩惱生死。得此菩提涅槃。一得永得。大患永滅。超度四流。不亦樂乎。然上離苦。是菩薩大悲。此令得樂。是菩薩大慈。至覺之心於焉備矣。

　　△後總結三覺以成行證。

　　如此八事。乃是諸佛菩薩大人之所覺悟。精進行道慈悲修慧。乘法身船至涅槃岸。復還生死度脫眾生。以前八事開導一切。令諸眾生覺生死苦。捨離五欲。修心聖道。

　　先結前八事。有大人之事。有小人之事。前七自利。第八利他。故屬諸佛一乘。菩薩大乘之事。非比自利小乘界內人天乘輕細事也。孟子曰。從其大體為大人。從其小體為小人。然事為所觀境。覺為能知心。佛是滿覺先覺果地覺。菩薩是始覺後覺因地覺也。精下次起後三覺。初四句自覺。復還下覺他。合則三覺圓矣。又精進四法。行道正助道品也。三法慈悲。七法修慧。二空觀知也。五法法身。無為法性也。經云夫為道者。猶木在水。尋流而行。不觸兩岸。不為洄流。吾保此木決定入海。學道之人不為情欲所惑。不為眾邪所嬈。精進無為。吾保此人必得道矣。當第一涅槃秦言滅度。義翻圓寂。唯識明四種。一性淨涅槃。二有餘涅槃。三無餘涅槃。四無住涅槃。今屬後二也。當第二復還生死海。代受苦惱八也。度脫惡眾生怨親平等六也。上乃自覺。八事下以前等覺他。八事開導五六也。覺苦一八也。離欲二七也。修道三四也。修習自心入於聖道故。肇師曰。佛者何也。葢窮理盡性大覺之稱也。生死長寢莫能自覺。自覺覺彼其唯佛也。佛地論云。於一切法一切種相。能自開覺。亦能開覺一切有情。故名為佛。今依八事覺之。豈有不成正覺也哉。

　　△三結八門利益以廣通。

　　若佛弟子誦此八事。於念念中。滅無量罪。進趣菩提。速登正覺。永斷生死。常住快樂。

　　此當流通分也。初舉能修法行。於念下次顯所獲勝益。略開有五。一滅罪。罪業為因。苦報為果。修行斷惑。罪滅福生矣。二趣果。五十五位真菩提路。必須多聞廣慧而進。今誦八大人覺。自到菩提覺道。

　　經云。觀靈覺即菩提。如是知識得道疾矣。三成覺。迅疾曰速。成證曰登。中直曰正。種智曰覺。過五十五菩提路已。方盡妙覺。成無上道。坐華王座。名登正覺。四斷死。五住究盡二死永亡也。五住樂。約三身釋。法性身土。無為不動真常樂故。受用身土。具足無量快樂相故。變化身土。相續不斷諸法樂故。廣開為八。一二果成證樂。二依正常然樂。三恒見諸佛樂。四時聞妙法樂。五賢聖相會樂。六眾生離苦樂。七願行廣大樂。八本覺真常樂。三德配之。念念滅罪解脫德也。菩提正覺般若德也。永斷常樂法身德也。三德五益唯此經為然。可不誦習而力行之。

佛說八大人覺經疏(終)

　　音釋

　　䢼

　　(九容切音恭亭名)。

　　轄

　　(胡瞎切音鎋)。

　　淨土三經論

　　清　彭際清　述

　　卍云。無量壽經起信論。觀無量壽佛經約論。及阿彌陀經約論之三般。合稱三經解。既分出別處。故省于此。


