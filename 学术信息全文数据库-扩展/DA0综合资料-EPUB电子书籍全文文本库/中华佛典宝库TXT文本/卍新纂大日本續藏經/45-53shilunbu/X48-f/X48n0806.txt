卍新纂大日本續藏經第 48 冊 No. 806 成唯識論料簡


　　No. 806

唯識論料簡上

　　大慈恩寺沙門　基　撰

　　初發論端十門分別一教起所因二漸頓時分三輪益差別四義益不同五所被情機六所明宗旨七彰其體性八顯其所依九辨教得名十判釋文義。

　　○此中第一教起所因者於中有二初通明諸教興起所因後別顯此論起之因由。

　　初通明諸教興起所因者聖教無邊總略有二一者世間二出世間依宗輪論多聞部等說佛五音是出世教一無常二苦三空四無我五涅槃寂靜此五能引出離道故如來餘音是世間教不能定引無漏道故設是餘音與五俱起隨順五音亦名出世。

　　若依大乘即不如是但說人天三歸五戒十善等法名世間教文義淺近易可了知俗智境故非性無漏是有對治方名世間佛一切教皆無漏故但說二乘有學無學智斷法等名出世教文義深遠難可了知聖智境故非性無漏是能對治方名出世菩薩二乘所說勝教詮智斷者亦出世故問一切諸法本離名詮何故如來廣興言論答由諸有情迷真俗境生死流轉受苦無依故佛世尊假名詮表令愚迷者悟真俗境除斷苦因解脫生死證無餘滅清淨轉依如有頌言諸法真俗相平等離言思為解脫有情隨宜方便說問佛教如何有二差別答隨所化生機感異故為令出苦得安樂故何者三途逼迫苦人天適悅樂俱易了知皆名世俗解脫寂靜樂人天流轉苦並難知故總名勝義然此苦樂得捨由因非如外道無因成就亦不如彼立由一因所言因者謂善不善此各有二准果應知行有細麤難易別故為令有情斷世不善離三途苦習行世善受人天樂說三歸等世間之教復為令彼斷勝義惡離生死苦修勝義善得解脫樂說滅道等出世之教然契經言佛唯一音無別說者此密意教至下當知除佛教已外道俗典出世因果一向全無世俗善中亦不能具設有少分皆佛法餘彼無聖眼自能知故然由於義不如實知又無諦寶可歸依故雖說善法仍名邪教故經說言外道所說有字無義說名為邪佛所說者有字有義稱之為正又云於佛法中有真諦故說名為正外道所說真諦無故稱之為邪又論云佛及弟子最清淨故其所說法亦可歸依故名為正外道餘天有障煩惱故彼所宣說及彼眷屬不可歸依名之為邪故唯佛教廣大如空眾善普被清淨無染獨名為正一切皆應歸依修學外道俗典執見情偏違背正理多不實故總名為邪有識之徒皆應猒捨。

　　二別顯此論起之由致者如論初文三師異說樞要第一並抄第二瑜伽釋等應遍尋之。

　　○第二漸頓時分者於中復二初總明諸教後顯論所歸。

　　明諸教者古今諸德各說不同後魏時有三藏法師名菩提流支此云覺愛彼說聖教唯有一時無有前後世出世間漸頓等異所以者何由佛本願欲令眾生證大菩提及涅槃故既成佛已便得自在於一切時一音演教都不起心說有前後世出世間漸頓等異譬如大樂隨眾生念出種種聲亦如末尼隨意所求雨種種寶故佛無心有差別說眾生機感有差別如月影別故隨何時處聞各不同謂水像現亦似面像逐鏡等生影像雖復不同月面本無有異異由水鏡非月面殊故佛言音異無差別故華嚴經第六十一云如來一音說各隨其所應滅諸煩惱病令住薩婆若乃至彼云如來微妙音如空無異相隨應所化者所聞各不同佛以過去行得一微妙音無心於彼此而能應一切維摩亦云佛以一音演說法眾生隨類各得解又無量義經云我得道來四十餘年常說諸法不生不滅不去不來無此無彼無得無失一相無相但由眾生悟解不同所以各各得諸果異法華又云佛平等說如一味雨隨眾生性所受不同由此如來所有聖教但總一時無別一教定頓定漸世出世異亦無前後時分差別約機悟解雖復不同廢機論教故無有異如法華經藥草喻品及華嚴經第三十六並第六十廣明此義餘大乘教亦有多文更於此中不能繁引然有非云若在一會有大小機可如所說若唯被大如勝鬘等或唯被小如阿含等或有諸經始終多分大小不同又金光明及解深密瑜伽論等皆說三時今但言一便違理教由此彼立義不可依今設救云所說聖教有大小殊深密等說三時別皆約眾生悟解不同非佛本教有大小別此即說一會中對三種機亦有大小漸頓等異未必前後方說三時覺愛意云若隨機感教非無三我立一時但約如來隨本願力常說頓教然由眾生自根欲力悟解不同設一會中唯被大機或唯被小皆由聞者根欲有異廢機以辨教仍一時故前所成實無乖返。

　　復有非云多質同處唯識義成教體非多便乖唯識此難亦非若佛一教聽者親聞可違唯識本教雖一聞者同處各自變之何相違也問實理無餘乘可說教唯一既有五乘別經非唯一又理行果既自不同如何說教獨唯有一解云諸乘差別由機感約機辨教實可分廢談教立一時故與五乘不相返即隨機理行果有殊本教能詮何有差別。

　　問諸佛言教本欲被機機行既自有殊何故教唯說一答此由諸佛意樂殊勝欲令所化得最上乘故機雖復不同本教體仍一也。

　　問雖所化機不同隨勝意樂唯說一時亦可雖所化機差別隨勝唯應現報身答現身令他見隨機有化身若爾說法亦令他聞機教非一由此又解諸佛之身唯有真報隨機見異說有化身依本言之皆無差別此解同下勝軍等說立理非破至下當知然諸教說許有二身以教例身豈得唯一故如深密實有三時說一時言依別意也別意者何且法華經無量義等化不定姓說教無差究竟同歸一佛乘故二乘即是一乘方便依此密意說教無三彼經自說為三乘前後漸頓人說各異故第一二三等文極理分明至下三時自當引說若依維摩及華嚴等此讚佛力能非明說教唯一謂佛一時不共法力唯現一身但說一教令諸眾生見聞各異非一切時身教唯一故佛處處經中說言為有情故現種種身說種種法皆為證也。

　　有立二時於中復異且依此方古德共說佛教有二一頓二漸為諸菩薩大根大莖頓悟者說大不由小起故名為頓即華嚴楞伽大雲法鼓勝鬘等是始從道樹終至雙林從淺至深漸次說法初說人天善法謂三歸五戒等次說二乘人空之教謂阿含等次說大乘法空之教謂般若等次說一乘無二教法華經等乃至雙稱為除四倒說佛法身常樂我淨佛性常等初說人天施等善法令離惡趣次為二乘說無我等令出生死後般若等令求大果然於其中由先執有初為說空所執既除說無一果又先未迴知無我即說常樂恐彼疑生故涅槃時方為演說此等諸教從淺至深大由小起故名為漸。

　　如是立者其義可然定判諸經即不應理所以者何如華嚴經入法界品初五百聲聞同在于會亦歎聲聞真實功德如來普為現大莊嚴又文殊師利從大會起與諸大眾遊化南方舍利弗與六千弟子從自房出至文殊所見文殊師利相好莊嚴一切皆發無上道心文殊師利為說十法皆得無礙淨眼三昧楞伽亦有聲聞在會法鼓復說窮子之言同法華經信解品故華嚴等非是首末皆被大根非漸悟者如何乃言皆名為頓。

　　又云華嚴所說聲聞但是應化非實二乘所以知者成道七日即說華嚴三七日後聲聞方度故知應化非真實也。

　　今解不然彼經八會非是首末相續說故初之七會成道即說故在初七未有聲聞入法界品後時別說故第八會亦有聲聞如大般若雖云一部非十六分相續說謂佛成道終至涅槃所說大義相似聖者結集以為一部故佛化內諸有難思雖前後說合為一部由第八會後時別說於事及理皆不相違上古諸師種種異解脫未悟此所以皆非故華嚴經通被頓漸不應唯說是頓教收。

　　又法華經分別功德品云佛說如來壽量品時八世界微塵眾生發菩提心如是等文處處非一如何定判名為漸法華經等唯被漸悟是故不應如是定判若立頓漸隨於何部約機及理說者無違。

　　又菩提流支法師依楞伽經亦立二教謂三乘之人皆漸次學從淺至深方得究竟故所學教總名為漸如來自在一時頓說一切法盡名之為頓此即約學就行並名為漸依說自在悉名為頓無別一教定漸定頓如是釋者理亦不然彼經以佛能頓說法以說為頓三乘之人漸次修學以行為漸非約所說所聞之教以為漸頓故不可依。

　　又曇無讖依涅槃經立半滿二教故涅槃經言云何解半字及與滿字義又云為聲聞乘說於半字為菩薩乘而說滿字然有非云彼經自約所明之理有盡不盡非是約機直往迂迴以明半滿故非理者不然若不約機有盡不盡所以者何正由對機詮行有異彼經方說有半及滿故經說云為諸聲聞乘說於半字為諸菩薩而說滿字然此半滿依勝鬘經說為有作無作四諦瑜伽等說名為安立非安立諦諸論亦說名生法空此等說皆據義立名皆不違理然隨己情立故總撥將為不可。

　　又立三時如大唐三藏依解深密經瑜伽等論諸有情由無明故迷執有我起惑造業淪沒無依故大悲尊初成佛已仙人鹿菀轉四諦輪說阿笈摩生空之教除我有執唯有其法憍陳那等最初得道彼及餘生聞四諦教雖不執我法執由生故於法空不知趣入智障盲闇覺慮無方世尊為除彼法有執修習善巧趣入法空次於鷲峯密意演說諸法空教般若等經有聞世尊密意言教便謂二諦性相皆無以所執空為真實理由斯群品互執有無迷謬競興未契中道如來為除此空有執於第三時顯相演說了義言教深密等經說一切法唯有識等心外無法遍計所執無內識非無依他圓成有遍計所執無故我法俱遣依他圓成有故真俗皆存我法遣故破其有執真俗存故除彼空執離有無邊顯示中道故諸聖教總有三時深密等經第三時也如瑜伽論第七十六解深密經第二卷說於彼經中世尊廣為勝義生菩薩依遍計所執體相無故說相無自性性依依他起上無計所執自然生故說生無自性性及即依此依他起上說無遍計所執自性又非清淨所緣境界二空所顯法無我性名為一分勝義無自性性依圓成實上無遍計所執故又說一分勝義無自性性說三無性皆遍計所執性已勝義生菩薩深生領解廣說世間毗濕縛藥雜菜𦘕地熟蘇虗空諸譬喻已世尊讚歎善解所說時勝義生復白佛言世尊在昔初於一時在波羅痆斯仙人墮處施鹿林中唯為發趣聲聞乘者以四諦相轉正法輪雖是甚奇為希有一切世間諸天人等先無有能如法轉者而於彼時所轉法輪有上有容是未了義是諸諍論安足處所世尊在昔第二時中唯為發趣修大乘者依一切法皆無自性無生無滅本來寂靜自性涅槃以隱密相轉正法輪雖更甚奇甚為希有而於彼時所轉法輪亦是有上有取容受猶未了義是諸諍論安足處所世尊於今第三時中普為發趣一切乘者依一切法皆無自性無生無滅本來寂靜自性涅槃無自性性以顯了相轉正法輪第一甚奇最為希有于今世尊所轉法輪無上無容是真了義非諸諍論安足處所金光明經亦說三時如其次第名轉照持世尊初說四諦有教名轉法輪於十二相差別轉故獨得轉名次第二時說空行教能生觀照證真理故名照法輪次第三時說空說有三眾之人皆可修持名持法輪。

　　如涅槃經說有醫師令服乳藥而謂於病皆服乳故國人多死竟毉諫王總教斷乳總斷乳故諸人皆差後王疾痰毉教服乳王責問之毉人具說有病服死有病服差餘人不知我皆具委王宜服乳故不欺王佛教三時義亦如是依初教修能除我執依第二教斷妄證真依第三時了法性相故諸佛教總此三時對病不同皆成甘露。

　　問若此三聖教前後何若依深密已判三時十地經等如何會釋十地經初說佛成道過初七日即說十地大乘之教亦云佛子三界唯心如何深密言第三時方說大乘唯識等教又華嚴經第三十六寶王如來性起品云譬喻世界初始成時先成色界諸天宮殿次成欲界諸天宮殿次成人處及餘眾生諸住處如是如來應正等覺亦復如是出興於世先起菩薩語行智慧次起緣覺聲聞智慧及餘眾生一切善根。

　　又彼三十七復云譬如日出先照一切諸大山王次照一切大山次照一切金剛寶山然後普照一切大地如是如來應正等覺亦復如是成就無量無邊法界智慧日輪常放無量智慧光明先照菩薩摩訶薩等諸大山王次照緣覺次照聲聞次決定善根眾生隨應受化然復悉照一切眾生乃至耶定為作未來饒益因緣。

　　又涅槃經第三十三迦葉品初佛已多喻說教菩薩聲聞闡提先後次第謂如三子三由三器三病三馬受施三人廣說如彼此等聖教先為菩薩後為二乘如何深密說初一時唯多聲聞說阿含等後為菩薩說般若等解云理有淺深機有漸次理即從淺至深機亦大由小起對機及理依漸教門故深密經說三時別。

　　如法華經第五卷云譬如強力轉輪聖王兵戰有功賞賜物髻中明珠不以與之若有勇健能為難事王解髻中明珠與之如來亦爾以禪定智慧力得法國士王於三界以大慈悲如法化世見一切人受諸苦惱欲求解脫與諸魔戰為是眾生說種種法賜以禪定解脫無漏根力諸法之財又復賜與涅槃之城言得滅度引導其心令皆歡喜而不為說是法華經見賢聖軍與五陰魔煩惱魔死魔共戰有大功勳滅三毒出三界破魔網既知眾生得其力已此法華經能令眾生至一切智先所未說而今說之第一二三皆有此文即顯示今釋迦佛前後時分初小後大漸次說法。

　　又第三卷過去世時大通智勝佛初成道已受十方諸梵天王及十六王子請即時三轉十二行輪第一第二第三第四說是法時無量眾生以不受一切法故而於諸漏心得解脫從是已後諸聲聞眾無量無邊不可稱數爾時十六王子俱白佛言是諸無量大德聲聞皆已成就世尊亦當為我等說阿耨多羅三藐三菩提法我等聞已皆共修學爾時彼佛受沙彌請過二萬劫已乃於四眾之中說是法華經十六菩薩沙彌皆悉信受聲聞眾中亦有信解此即過去如來亦於前後漸次說法雖不別說三時不同然漸次初小後大故深密經前後三時初小後大依漸教門次第而說由根及機有漸次故。

　　若非漸悟而入道者大根大莖諸菩薩等能頓悟深理大不由小起為彼演說即無三時聖教前後故初成道華嚴等經已說大乘及唯識等故深密經與華嚴等據義各別非是相違即依此理華嚴等據義各別非是相違復言先為菩薩次緣覺等。

　　問依頓教門可無三時前後次第如何約此先為菩薩後緣覺等答實理而言於何乘善根熟者即先為說平等慈悲無簡小大隨應為說離四失故但由大乘菩薩善根行慧有必先熟先熟者多故先照彼次由二乘有善熟復言次照緣覺聲聞後由一切差別善根皆悉成就故云然後普照一切涅槃經等皆准此知理實亦有先照二乘漸悟之者提謂經說二百賈人最初聞法得初果故亦有機照頓悟菩薩法華經等亦有頓悟聞壽量等得勝利故故約頓悟先為菩薩此從勝者多分而說理亦無違。

　　問般若經中勸三乘學時會亦有聲聞得道如何深密言第二時唯為發趣修大乘者答此亦應言且從勝者多分而說理實亦為發趣二乘如云初時唯為聲聞實亦通為菩薩演說故大般若最後分初善勇猛言我今哀愍一切有情為作利益安樂事故請問如來甚深般若何以故甚深般若波羅蜜多通攝聲聞獨覺菩薩及正等一切法故唯願世尊哀愍為說若有情類於聲聞乘性決定者聞此法已速能證得自無漏地於獨覺乘性決定者聞此法已速依自乘而得出離於無上乘性決定者聞此法已速證無上正等菩提唯願如來為答所問又彼第六勝天王分廣說如來初轉法輪三乘於彼同獲果證故知初分非唯二乘於第二時非唯菩薩問豈聲聞等亦修法空如何般若為三乘說答經既自說具攝三乘故知非唯詮法空理由彼具說人法二空三乘各依自空學故若依此說具攝二空般若非唯是法空教故彼說我有情等薀處界等若我若法悉皆空也有處唯說是法空者一對小乘二從勝說又解更彼經中三乘同聞說色等空各得自果故知二乘於加行位為證真理亦修法空由一法空得三乘果故說般若具攝三乘非約別詮人法空行依此攝彼具攝三乘雖彼所詮具二無我然從勝說但名法空。

　　涅槃三十佛訶菩薩計非非想以為涅槃廣說諸法無明實相上智中智下智同觀各於自乘得果有異賢護第二亦有此文如是聖教諸處皆同。

　　經部諸師亦說法似一說說假法但有名如何法空獨為菩薩然由一乘非如菩薩總緣無相悟入真如各各別緣安立諦故所以諸論雖不說理實亦修別經法觀若爾二乘應生法智斷所知障證法空如此亦不然但說菩薩所成智斷由修法空非修法空皆生法智斷所知障證法空理菩薩修習法空般若尚有退墮在二乘中謂無善巧修習法空理住空中墮二乘地如大般若多處說之況二乘等豈有修法空能生法空智斷所知障既許二乘修習法空如何智斷獨說非有。

　　解云根有利鈍智有明昧障有麤細理有淺深故雖同行一行而智斷不同非由智斷不同而加行要異此謂三乘同修法觀由根利鈍善巧有無故於智斷所成各異如大般若第三百三十二等廣明故涅槃說三獸渡河淺深有異同觀實相得果有殊然大智度論云為小乘說眾生空為修大乘說法空者此依殊勝能作證說所餘諸教類此應知。

　　有立四時如真諦三藏一四諦法輪謂阿含等二無相大乘謂般若等三法相大乘如楞伽等廣明五法三種自性八識二無我諸法相故四觀行大乘如華嚴等廣明四十二賢聖觀故如此所立隨多分說義雖無失然依此名判教前後即不應理觀行大乘最初說故又無聖教故不知可依。

　　有五時如波頗三藏一四諦二無相三觀行此三如前四安樂大乘如涅槃等詮大涅槃最安樂故五守護如大悲大集仁王經等諸天龍神國王大臣受佛付屬護正法故此所立亦依多分義無有失即依此名判教前後亦不應理安樂大乘最後說故既無聖教亦不可依。

　　又晉時有居士劉虬亦立五時諸教前後第一時者佛初成道三七日中為提謂波利等五百賈人但說人天三歸五戒及十善等世間之教即提謂經是第二時者三七日外十二年中唯說三乘有行之教未為說空即阿含等小乘經是第三時者十二年外三十年中唯說三乘空行之教即般若大乘經是第四時者三十年外四十年中破二歸一說法華等然未分明說常樂等次第五時於雙林中說佛法身常樂我淨對治四倒大涅槃經等是故諸聖教總有五時。

　　然此所立菩提流支已廣折破故亦非理今者依彼略敘一二且提謂經說五百賈人將受五戒先自懺悔五逆十惡謗法等罪得四大本淨五陰本淨六塵本淨吾我本淨提謂長者得不起法忍三百賈人得柔順忍二百賈人得須陀洹果四天王等得柔順忍三百龍王得信忍自餘天等無量眾生發無上道意又普曜經云第二七日提謂等五百賈人施佛麨蜜佛與受記汝於來世當得作佛皆同一號名曰齊成如何但言第一時中說世間教次第二時唯說有教者是亦不然佛成道已五年即說大般若經廣明無相又第七年為八菩薩說般舟三昧經亦明眾生五法本無至第九年說抰堀摩羅經第十年說如來藏經皆明如來佛性常住又提謂普曜經明菩薩行亦與價人受記成佛又大般若第六分說佛在鹿野轉四諦輪無量眾生發聲聞心無量眾生發緣覺心無量眾生發無上道心行六波羅蜜無量菩薩得無生忍住於初地二地三地乃至十地無量一生補處菩薩於十方界一時成佛又初成道即說華嚴如何乃言十二年內唯說有教阿含經等不說大乘具如十地經與沙彌塞律法華經皆云佛成道竟七日不說法十地論主釋云顯示如來自受法樂故欲令眾生於如來所增愛敬心我始坐道場觀樹亦經行於三七日中常思惟是事我寧不說法疾入於涅槃若依此經佛成道竟三七日中不說法也依四分律及薩婆多傳云過六七日梵天來請方乃說法度五比丘此即四十二日後方說法十二由遊經云佛成道竟五十七日不說法有人解云五十个七日與十二由遊經云一年不說同如此經律論及傳記說佛成道不說法日猶有不同共得與自己情記十二年唯說有教不說大乘非但與上正理相違亦違前來所說多緣。

　　今依相傳敘破初二自餘三時廣如菩提流支法師別傳所破不能繁述。

　　前來皆是總明諸教漸頓時分自下第二別顯此論何教所收依古諸德漸頓教者若約漸悟即漸教收其漸教者依多分說解深密經說唯識是若約頓悟即頓教收其頓教者依多分說華嚴經等說唯心是此論雖是世親等說然即根本佛經義故若依半滿即滿教收詮非安立法空理故依三時者若約漸悟即有三時年月前後第三時者依多分說解深密經說唯識是此論即是第三時收若約頓悟即無三時前後次第依多分說華嚴經中說唯心是此論即是初教所收菩提流支立一二時真諦四時波頗劉虬同立五時前德不依故不應據。

　　○第三輪益差別者於中有二先明異計後辨大乘明異計中復分為二初依宗輪敘引諸部後明異計差別不同。

　　宗輪論說佛涅槃後百有餘年無憂王時佛法初破出家四眾共議大天五事不同分為兩部一大眾部二上座部言四眾者一龍象眾二邊鄙眾三多聞眾四大德眾其五事者如彼頌言餘所誘無知猶豫他令入道因聲故起是名真佛教後即於此第二百年大眾部中分出八部一一說部二說出世部三鷄胤部四多聞部五說假部六制多山部七西山住部八北山住部并本大眾合說有九其上座部經爾所時一味和合三百年中方有乖諍上座部中分出十部一說一切有部二犢子部三法上部四賢胄部五正量部六密林山部七化地部八法藏部九飲光部十經量部并本上座合有十一然上座部分破已後轉名雪山兩部本末有二十部若除本二部唯十八真諦三藏所翻部執總說十八於上座部本異合說有十一部大眾本末唯有七部此說謬也但由真諦法師相傳聞說有十八部若言二十恐有他非遂略根本大眾不言於中復減西山住部欲成所說十八部故文殊問經雖說二十然翻譯家於大眾部但說為八上座部內開為十二於雪山外別說上座新舊部執皆言上座亦名雪山非離雪山別有上座於上座既為十二於大眾部乃總云八但是譯家不悟上座與雪山同遂開二部略去大眾取分一部若如真諦說十八部但違新部執亦乖文殊問經彼經偈云十八及本二皆從大乘出無是亦無非我說未來起若依舍利弗問經從上座部出十三部從大眾流出八部此亦違論及經還是譯家錯也餘論餘經皆言二十唯彼經中說二十三以是故知非梵本文。

　　第二正明異計者即依彼論相傳解云其多聞部雪轉部薩婆多部犢子部法上部賢胄部正量部密林山部化地部經量部十部同說非諸佛語皆轉法輪唯八道教名為法輪世尊所言非皆利益未必如義八聖道教咸名利益其必如義見道因故又已轉者如是引生見道果故名法輪也佛所餘教不名法輪如問慶喜天雨不耶問諸比丘乞食易不氣力安不少病惱不此等聖教有何利益又如經言逆害於父母王及二多聞誅國及隨行是人說清淨此等聖教何必如義故諸佛語非皆轉法輪有不能生他聖教道故又已轉者解心生故其大眾部一說部說出世部鷄胤部說假部制多山部西山住部北山住部法藏部飲光部十部同說佛一切語咸有利益無不如義皆轉法輪非唯八道教方名轉法輪輪摧伏動轉義故佛語轉動至他身已摧伏他身無知惑等故一切教皆轉法輪如問慶喜天雨等事為令阿難生審諦故佛無不知尚問天雨況未圓智而不審耶亦除餘人增上慢故佛知尚問況不知者於餘未了而不諮問生已得想而自高耶為此多義問天雨等顯佛慈悲善巧方便問諸比丘乞食易等令生喜心踴躍修道彼賀悲問懃加修學亦令未來學習此事順世俗故問諸弟子故此等言非無利益其密語經雖詮世間苦可極重罪惡文字轉變密顯清淨義故所以者何若愛若業若有取識戒見二取眼等六處及所行境如其次第名父母等若能永斷故名清淨廣如對法第十六釋故此等言非不如義由此佛說一切言教皆悉名為轉正法輪生他正思及聖道故能伏能斷諸煩惱故此總是初明異計也。

　　辨大乘者同大眾等諸部所說佛一切語皆為利益無不如義悉轉法輪故無垢稱經第五卷云告阿難以要言之諸佛所有威儀進止受用施為皆令所化有情調伏是故一切皆名佛事又涅槃經第十四云。

　　復次善男子諸佛世尊凡有所說皆悉名為轉法輪也譬如聖王所有輪寶未降伏者能令降伏已降伏者能令安穩諸佛世尊凡所說法亦復如是無量煩惱未調伏者能令調伏已調伏者令生善根由此世尊所有言說教皆令所化煩惱調伏一切皆轉法輪也所以者何佛所發言稱可道理咸為利益是故一切皆離四失名轉法輪何以故其四者何一無非處二無非時三無非器四無非法處謂處所應利益處能化所化在此可益必於此中作利益故時謂時分利益時節於此生此中此時可益應時而說不失時故器謂機器所逗之機應機而說無疎謬故法謂教法戒定慧等應利益法可益必已逗機無錯亂故准此乃至世間言教三歸五戒人天乘等既有利益亦名法輪由能摧伏惡趣煩惱令得出離生人天故故涅槃經次後復云復次善男子譬如聖王所有輪寶下上迴轉如來說法亦復如是能令下趣諸惡眾生上至人天乃至佛道。

　　問若爾何故維摩但言三轉法輪於大千等法華亦言即趣波羅奈轉無上法輪瑜伽九十五復云佛三周轉十二行相聖智法輪得所得已為欲令他於自所證生信解故為陳那等五比丘說既施鹿林若後若前皆有言教並名法輪如何但言為五比丘說方名轉法輪又大般若第六分中諸天子眾聞說般若咸作是言等今見佛於瞻部洲為諸天人眾第二轉法輪又深密金光明等說佛三時轉正法輪又法華經第二卷說昔於波羅奈轉四諦法輪今復轉無上最妙大法輪又涅槃經第十四云文殊師利白佛言世尊如來昔於波羅奈城轉正法輪今復於此抅尸那城方處轉於無上法輪若佛所有一言說皆轉法輪如何此等諸聖教中各別指解此等經皆依世尊顯相宣說差別言教故別別指名為轉法輪不言所餘非法輪也且維摩等約其顯相天人皆知佛成道已於施鹿林為諸比丘說四諦法故說此言名轉法輪提謂等經說有賈人聞法悟道提謂長者得法忍等此皆如來隨宜密教非諸天人皆悉聞知不得名為轉法輪也故初成道雖說華嚴聖者聞知非餘所見不名法輪諸教不說故涅槃經第十四說我於昔日波羅奈城為諸聲聞轉于法輪今始於此拘尸那城為諸菩薩轉大法輪由此應知諸佛世出世若說三乘必依聲聞四諦言教顯相說者名轉法輪依此世尊唯施鹿林一時說名轉法輪故佛名經第八卷云七佛之中初之二佛三集聲聞第三一佛再集聲聞後之四佛一集聲聞如法華經大通智勝佛所說四會及佛名經第六卷中諸佛說法有唯一會乃至十會皆應准知並是如來為聲聞人顯相言教名說法會名轉法輪彌勒三會亦然佛智一故前後別說利益不同昔說諸法有今言一切空將空教對有故說名第二若大般若中依空有教故諸天子自稱我今聞佛第二轉正法輪不言所餘非法輪也應機為利益故若深密等由第三時說異前二相對明異謂初說有次說皆空今言諸法非空非有故指三時名轉法輪法華第二意顯前來未分明說唯有一乘今於此經方唯說一且舉初教歎今所聞故云昔轉四諦法輪分別說法五眾生滅今轉最妙無上法輪是法深奧少有信者若涅槃經文殊白佛初後二時法輪相異故下世尊有多復次釋初及後法輪差別所以且舉初後二時不說中間非法輪也故下文中自以喻說加前所引皆轉法輪故諸聖教文雖有殊若以理通並無乖反由此佛語乃至俗論皆悉名為轉法輪也問天雨等如前應知然正轉法輪唯八聖道教近生聖道摧諸惑故。

　　問所轉法輪其體是何如何言教若轉法輪答見修無學三無漏道瑜伽論說名為法轉謂佛世尊轉自所證無漏聖法置他身中此復隨轉置餘身中彼復隨轉更置餘身如是展轉名轉法輪此聖法輪必由言教為增上緣方得轉故故佛聖教名轉法輪由教能令法輪轉故依此聖教是法輪因非體即為法輪性也。

　　又解佛教亦名法輪由展轉往他有情身令於所詮能生正解乃至能伏諸煩惱故瑜伽且依親能斷惑故說聖道不言教非然薩婆多但云見道經部有說體唯是言有說聖道皆法輪性如法輪章廣分別之總是第三輪益差別。

　　○第四義益不同者於中亦二初彰異計後辨大乘言異計者薩婆多等十部同說佛所說經非皆了義佛自說有不了義經故四依中勸依了義如契經說不信不知恩斷密無容處恒食人所吐是最上丈夫此而名為不了義也由是諸經皆非了義大眾部等十部同說佛所說經皆是了義咸有利益皆法輪故其密語經名了義者此說世間極下劣義所有文字轉變密顯自證諦理不信他言能最上義謂無學者能知圓寂知非恩故名不知恩永棄後業名為斷密若果不生是無容處雖受資具由如食吐能如是者名上丈夫亦如對法第十六廣釋解密意經釋皆順理無非了義准此應知既爾如何四依中說勸諸弟子依了義經謂勸彼依佛所說教不令弟子依外道教非是佛教有不了義此即是初明其異計。

　　辨大乘者諸教不同若依涅槃第十四卷無垢稱經第五卷等如前所引佛所說經皆是了義咸令所化有情調伏皆名佛事皆法輪故依涅槃經第六卷有五復次說聲聞名不了義則大乘之法名為了義後總說言聲聞乘法何不應依何以故如來為欲度眾生故以方便力說聲聞乘猶如長者教子半字善男子聲聞乘法猶如耕未得果實如是名為不了義經是故不應依聲聞乘大乘之法則應依止是名了義若依此說諸大乘經皆名了義聲聞乘等名不了義依解深密經第二卷瑜伽決擇第七十六皆云世尊往昔第一時中唯為發趣聲聞乘者以四諦相轉正法輪雖是甚奇甚為希有然是有上有容是未了義世尊在昔第二時中唯為發趣修大乘者以隱密相轉正法輪雖更甚奇甚為希有亦是有上有所容受猶未了義依此即顯諸大乘經非皆了義經論自說第二時教非了義故決擇分第六十四顯揚第六兩處同說不了義經者謂契經應頌記別等教豈大乘中無契經等故知大乘亦有不了由此聖教雖無正文了不了義四門分別一法印非法印門二詮常無常門三顯了隱密門四言略語廣門。

　　初法印非法印門者法印有三種一諸行無常二諸法無我三涅槃寂靜若一切教詮三法者為此三種理印取印名為了義違三法印名非了義或一切教以三理印印定諸法名為了義非三法印名不了義由此道理三乘三藏十二分教無非了義皆為三種理法所印以三種印印定諸法能令永捨惑業苦故諸外道教並非了義非三印印不能永捨三有為故故瑜伽論六十四云問歸依有幾何緣但有爾所歸依答歸依有三謂佛法僧四緣故有爾所歸依一由如來性極調善故二於一切種所調能調善方便故三具大悲故四以一切財而興供養未將為喜正行供養方歡喜故由佛如是其佛所說法毗奈耶亦可歸依非餘天等涅槃復云一切外道所可言說悉皆妄語是諸外道癡如小兒不能了達常無常等於佛法中取少分義虗妄計有常無常等而實不知常無常等故唯佛教唯是了義經順三法印可歸依故外道所說名非了義違三法印不可歸故然佛經教是了義經中說有常樂我淨等者是依法身佛性理說非說諸行即是常等故與三印義不相違若有說言一切諸行即真如理皆常等者此違三印不同外道宗非為正教不可依止然經中說三寶眾生悉是常等此有別意至下當知。

　　二詮常無常門者若經中說十二因緣無生無滅一切諸法性即真如佛是法身常住不變非雜食身名為了義與此相違名不了義故涅槃經第六卷云又聲聞乘名不了義無上大乘乃名了義若言如來無常變易食所長養名不了義若言如來常住不變非食長養是名了義然此一往依宗所明說聲聞乘皆非了義諸大乘經名為了義非諸大乘無不了義聲聞乘教都無了義以下二門自當知也。

　　三顯了隱密門者若諸經中依法性相顯了而說詮理究竟名為了義若非顯了隨宜方便密意趣說不究竟故名不了義故深密經第二卷中佛自說云善男子如來但依如是三種無性性由深密意於所宣說不了義經以隱密相說諸法要謂一切法皆無自性無生無滅本來寂靜自性涅槃。

　　勝義生復云世尊在昔第二時中唯為發趣修大乘者以隱密相轉正法輪雖更甚奇猶未了義是諸諍論安足處所世尊於今第三時中普為發趣一切乘者以顯了相轉正法輪第一甚奇最為希有無上無容是真了義非諸諍論安足處所瑜伽七十六與彼文同顯揚第六云隱密者謂當隨三種自性義解釋一切不了義經由無量經中一切如來隱密語言及一切菩薩隱密語言皆隨三種自性方可悟入彼義故。

　　又瑜伽論四十五云云何菩薩修正四依乃至廣說又諸菩薩於如來所深植正信深植清淨一向澄清唯依如來了義經典非不了義了義經典為所依故於佛所說法毗奈耶不可引奪何以故以佛所說不了義經依種種門辨本性義猶未決定尚生疑惑非了義故唯識亦云故佛密意說一切法皆無自性非性全無說皆名了義非小乘中無有了義若隱密說皆名不了非大乘中無不了義是故若言一切無常一切是常一切皆苦一切名樂一切皆空一切不空一切無我一切是我此等聖言皆非顯了是佛密意隨宜總說無簡別故皆名不了若簡別云有為法無常無為是常住諸有漏皆苦無漏可名樂遍計所執空依他圓成有生死身無我法身是真我此等聖教性相言之分別顯了此名了義故涅槃第六卷云若於如來隨宜方便所說法中有生執著是名不了義若不能住如是等中是人已得住第一義是故名為依了義經如經中說一切燒然一切無常一切皆苦一切皆空一切無我名不了義何以故以不能了如是義故令諸眾生隨阿鼻獄所以者何以取著故於義不了一切燒者謂如來說涅槃亦說燒一切無常者涅槃亦無常苦空無我亦復如是是故名為不了義經不應依止由此應知清辨等說勝義皆空龍軍等言法皆真性此並如來密意趣教將為顯了相性而言違理及文義皆不可故涅槃經三十四五六云如來世尊為眾生故於諸法中不定宣說此不定說皆是如來隨自意語若於是中生決定者是名執著是人亦名謗佛法僧。

　　四言略語廣門者瑜伽決擇六十四云何等名為不了義經謂契經應頌記別等教世尊略說其義未了應更當釋了義教者與此相違應知其相顯揚第一亦同彼說此義意言雖此是大乘明顯之教契經等中初但略說談理未圓名為不了以此即知聲聞乘中餘自說等語周圓故亦名為了此依說義言有廣略名了不了非約所詮理盡不盡亦不約能詮顯了與隱密如前。

　　第一為令有情捨耶歸正出生死苦名了不了一切佛經皆是了義外道所說名為不了第二為令捨小歸大名了不了一切大乘皆是了義諸小乘教名為不了第三為令捨隱歸顯名了不了大小乘教顯了說法皆是了義其有隱密名為不了第四令知法廣略名了不了諸契經等言略未終皆是不了餘自說等說名為了且依相傳總四義釋別對諸教如理應思。

　　然大菩薩藏經第三十八卷以九復次釋二差別初一復次依能所詮明了不了後八復次約能詮教廣分別之故彼經云舍利子諸菩薩等善能通達所有廣文名不了義如是廣文不應依趣所有廣義是名了義如是廣義則可依趣解云此初復次一切佛經其能詮文皆名不了但所詮義即名為了此謂能詮本為表義若不觀義能詮何為生解之中所詮親勝故所詮義總名為了若能說者對心所發表召諸法生他解者即能詮勝非所詮義彼依親生行者解心故說所詮名了義也即依此義瑜伽顯揚說能詮皆為經體至下當知下八復次唯約能詮明了不了勸諸弟子依了義經隨其所應當善思說不應隨聞而生執著於佛餘教起厭背心造作增長違正法業遠離三乘者乃上來第四義益不同。

　　○第五所被情機於中有二初總明諸教所被後別顯此論之機。

　　諸教所被總有五種一聲聞種姓謂由身中唯有聲聞無漏種子二獨覺種姓三菩薩種性准前可知四不定種姓謂具有三乘無漏種子或闕隨一種有餘二種由緣轉變成果不定故五無種姓謂無三乘無漏種子故瑜伽論第二說云復次一切種子識若般涅槃法者一切種子皆悉具足不般涅槃法者便闕三種菩提種子又瑜伽論三十七云謂所成就補特伽羅略有四種一者住聲聞種姓於聲聞乘應可成熟補特伽羅二者住獨覺種姓於獨覺乘應可成熟補特伽羅三者住佛種姓於無上乘應可成熟補特伽羅四者住無種姓於生善趣應可成熟補特伽羅諸佛菩薩於此四事應當成就然於此義諸聖教文取捨差別如理應思。

　　後明此教所被機者五種姓中唯被菩薩及不定姓故此論引阿毗達摩契經頌云由攝藏諸法一切種子識故名阿賴耶勝者我開示論主釋云得真現觀名為勝者彼能證解阿賴耶識故我世尊正為開示或說地前亦名勝者雖未證解而信解故又引深密契經頌云阿陀那識甚深細一切種子如暴流我於凡愚不開演恐彼分別執為我論主解云凡即無性愚即趣寂故此大乘但被菩薩及不定姓若廣分別義如別章此即第五所被機也。

　　○第六所明宗旨者於中亦二初總明諸教所宗後別顯此論宗旨明諸宗中先明異計後辨大乘明異計中初彰外道後顯小乘。

　　言外道者彼類雖有九十五種大意不過十六異論廣如瑜伽第六七卷顯揚第九及十卷彼二論中皆說頌云執因中有果顯了有去來我常宿作因自在等害法邊無邊矯亂計無因斷空最勝淨吉祥名十六異論彼二論中皆無引名次第解釋一一別破今但略敘本宗破斥具如彼說一因中有果論宗云一切因中皆先有本雨眾外道作如是計所以者何由教及理為定量故所言教者謂彼先師所造教藏隨聞傳授展轉至今演說因中先已有果所言理者彼諸外道尋思觀察如穀生禾一切世間皆共了知穀是禾因非餘麥等又諸世間欲求禾時唯種於糓從糓求亦非麥等又共知禾定從穀生不從餘生故知穀中先已有禾不爾一因生一切果或應一果一切因自如餘餘如自故。

　　二從緣顯了論宗云一切諸法性本是有從眾緣顯非緣所生謂即數論及聲論等作如是計數論師云一切諸法自性本有但從緣顯非緣所生若非緣顯果先是有復從緣生不應理故然由功用方得於果豈非唯為顯了果耶聲論師云聲體是常無生無滅然由數數宣吐等緣方顯了之故亦名顯。

　　三去未實有論宗云去來實有由如現在類同小乘今取外道此勝論等並作此計謂由未來有苦樂果故現在因能招彼果未來果無如何現因說招當果及由過去有苦樂因現受彼果過去因無如何現果過去因滅又過未無唯現在有諸法自性應非真實唯一念故若如是者不應道理四計我論宗云有我有薩埵有命者有生者等我是實是常謂勝論等一切外道皆作此計謂若無我見身色時即應於身唯起色覺不應起於有情之覺如是乃至於心境界識隨轉已唯應起於心覺不應起於薩埵之覺既於五蘊各別見已不起蘊覺起有情覺故知決定實有我也又無我者不應起覺我能見色或復起心我不當見如是乃至謂我以身當觸諸觸或復起心我不當觸又於善業我當造作或復止息不善亦爾如是等受皆由我覺行為先導故定有我又如此論破我之中由憶識等故知有我又涅槃經第十三卷別有餘因如彼廣說。

　　五計常論宗云我及世間一切諸法皆是常住伊師迦等作如是計即四全常一分常論彼計因緣至第六卷自當分別極微等常皆此計攝涅槃第十三亦有此計廣立其因具說如彼。

　　六宿作因論宗云現在未來所受苦果由過去宿作業若現精進便壞舊業舊業既盡眾苦皆滅眾苦滅盡即是涅槃離繫外道作如是計謂世間有修正行而受苦果有造邪行而到於樂若此苦樂由現在因因果相望應成顛倒故知皆己宿作為因涅槃四十須䟦陀說正與此同別有餘因如彼廣說七自在等作論宗云謂諸世間士夫所受苦樂果等或以自在變化為因或以自然大梵時方虗空我等而作其因不平等因論者作如是計見諸世間於因果中不隨意轉故作此計謂見有情欲修淨因不遂本心反更為惡欲生善趣反墮惡道意求受樂反受諸苦既不隨意與受相違故知別有作者生者。

　　八害為正法輪宗云若為祀祠呪術為先害諸生命能害所害及以助伴並隨喜者皆得生天然此不由觀察道理作此建立但諍競劫諸婆羅門違越古昔婆羅門法為欲求食妄起此計。

　　九邊無邊論宗云世間有邊無邊俱與不俱謂住有邊無邊等相諸外道計謂有外道得世間靜慮便於世間住有邊等相故作此計即見趣中有邊等此計。

　　十不死矯亂論宗者即見趣中四不死矯亂計。

　　十一計無因論宗云我及世間皆悉無因即見趣中二無因計。

　　十二計斷宗者即見趣中七斷論計。

　　十三計空論宗云因果皆空無有施與受養祀祠乃至無有真阿羅漢即邪見外道作如是計謂依靜慮得宿住通見世施主一期壽命恒行惠施從此命終生貧賤家故知世間無施與等復見有人恒行妙行墮於惡趣恒行惡行反生善趣故知亦無妙行及二異熟乃至廣說。

　　十四妄計最勝論宗云諸婆羅門是最勝種性剎帝利等是下劣種諸婆羅門是梵王子口腹所生梵王體胤謂鬪諍劫諸婆羅門作如是計以見世間真婆羅門性聰慧故性具戒故又貪名利及恭敬故作如是計。

　　十五妄計清淨論宗若我解脫名為清淨謂於諸天微妙五欲隨意受用則名得現法涅槃第一清淨即見趣中五現涅槃計故復有外道起如是見作如是論若有眾生於殑伽河等沐浴支體所有罪障一切除滅第一清淨復有外道計持狗戒或牛戒等同為清淨。

　　十六妄計吉祥論宗云謂若世間日月薄蝕星宿失度所欲為事皆不成就苦彼隨順所欲皆成由此應勤供養日月及諸星宿若能如是最為吉祥謂有獲得有漏靜慮世間同謂是阿羅漢有求富樂便往請問然彼不知業果之相但答彼云汝等應勤供養日月上來總是明外道宗。

　　顯小乘者依宗輪論束二十部合為十一義類同故一者大眾一說說出世雞胤四部說一切如來無有漏法佛身壽量悉無邊佛化有情心無厭定解云此同大乘佛十八界皆是無漏佛身壽量悉無邊際現丈六身入涅槃等隨宜化現非真實故有情界無盡利樂心亦然無利以息故無厭足一剎那心了一切法有一念能知諸法故非如有部相續方知又餘此同宗云佛身一念不能了其自性相應俱有今此一念皆能了之。

　　菩薩為欲饒益有情願生惡趣隨意能往解云諸部宗說得忍已去不生惡趣此四部宗聖者猶生然唯菩薩由悲願力生非是二乘及惡業力所以者何有四緣故一為令彼苦微薄故猶如輪王出眾生皆受樂菩薩在惡趣彼生皆苦少二為增益厭怖心故生惡趣中雖極重苦願於生彼增厭怖故三為引發平等慈故不救惡趣唯救善趣救拔之心不平等故四為堅固忍辱行故若無苦時如何安受故興悲願而往受生然有三位一不定位謂即初劫二決定位即第二劫三受記位即第三劫初劫有願未得生彼後二位內隨意能生。

　　眼等五識身有染有離染解云有染者有煩惱有離染者有聖道然有二說一云但為意識引生離染非能斷染五識無漏不明利故二云既許五識體通無漏說離染於理無違前說善無加行故然修道中起此五識見道位內五識無故。

　　色無色界異六識身解云三界之中皆許有色微細根大無色亦有故無色界具六識身准知上界亦有香味二境必有自界境故即色無色具十八界彼論文略不言根境根境無者識應無。

　　故問無色既有色何名無色界答有細無麤色故名無色問色界色非麤應許名無色答色色雖勝欲然劣無色色但可名色界不得名無色問道色勝無色應說名無色答道色非業果雖勝非業果色業果中微故說名無色無色於業果中有極細色無麤色者名無色故亦非無表得無色名非有對中最極勝故若爾應唯有頂諸色名為無色非下三空下三空隨墮界業果非極勝故若言四空非下根境故總說四名無色者即四靜慮所有色身非下地根所能取故與彼何異不名無色若謂欲色有欲有色隨義立名不名無色無色有色非隨義立名乃名為無色此有何理彼亦於此無理別由故無色言非善成立廣破彼計如俱舍論第二十八文理極精。

　　五種色根肉團為體眼不見色乃至身不覺觸解云無別淨色名眼等根肉團不淨故不見色唯識能見非根有能乃至觸境應知亦爾問若識見者識無對故壁等不礙應見障色答於被障色眼識不生識既不生如何當見問眼識於彼何故不生許眼見者眼有對故於被障色無見功能識與所依一境轉故可言於彼眼識不生許識見者何緣不起答彼反難云眼豈如身根境合方取而言有對故不見彼耶又頗𦙁迦瑠璃雲母水精等所障云何得見是故不由眼有對故於被障色無見功能問若爾所執眼識云何答若於是處光明無障於被障色眼識亦生若於是處光明有障於被障色眼識不生識既不生故不能見然經說眼能見色者是見所依故說能見如俱舍論第二卷諍。

　　第八地中亦得久住解云第八地者謂預流向羅漢第一乃至初向名為第八彼引證云如須達多一時施食供養眾僧空中有天而語之言此預流向竟後云此預流果既云初向出觀受施明知亦得久住向中雖知彼宗一心見道斷惑未盡亦得出觀如先觀欲四真諦理斷欲界惑而且出觀受須達施後復入觀雙斷上故除此餘宗無有見道十六心中而得出觀乃至姓地法皆可說有退解云姓地法者即世第一法如毗婆娑第三卷說以許世第一法多念相續許有退非如諸宗定唯一念。

　　預流者有退義阿羅漢無退義解云初果但以一見無漏而未別修又於身餘惑未盡聖道未圓故未堅窂可有退義其第四果與此相違故無有退第二三果類亦應然彼論文略但說初退若大乘宗四皆不退一切有部後三可退經部初後必無退理其中二根有二道別無漏得者亦無退理有漏得者退可起惑由不斷惑伏惑得故無漏已斷心不退故。

　　無無記法解云隨一一境所望不同善惡業感各有異故善感名善惡感名惡故於色無有無記問上二界惑其性是何答唯不善通果變化其唯是善威儀工巧或善不善隨能起因如異熟說諸預流者造一切惡唯除無間解云十惡業道預流由造唯除五逆無間之業已極重故聖者不為問如何初果得不壞信性戒順成就猶造十惡答入觀證淨出觀行惡故不違理若爾入觀不疑三寶出觀便疑答疑但逆理初果總無十惡業道其事微細初果猶有。

　　無為有九一擇滅二非擇滅三虗空四空無邊處五識無邊處六無所有處七非想非非想處八緣起支性九聖道支性解云初之三種同諸宗說四無色者彼界所依別有無為是滅諦攝能依細蘊自是無常下蘊非細界非極勝無別此依非如無色又下界心能緣上下無隔礙故無別所依無色不然唯緣自上有隔礙故別有無為緣起支性即生死法性謂生死法定無明等後方有行等老死等前有生支等無有行等非癡等生非緣餘法惑無緣起此理決定由所依常故所依理說是無為攝其無明等十二差別自是無常是有為攝。

　　聖道支性即聖法性一切聖道性能離染此理決定由所依常故所依理是無為攝其八差別自是有為此由生死及以聖道各別有理為隔礙故故二相違能所治別。

　　心性本淨客塵煩惱之所染汙說為不淨解云無始時來心體自淨由起煩惱故名為染煩惱非心無始本性故說客名問既稱心性本淨寧非淨耶答心性無始煩惱亦然有心即染故非是聖問有心既即名染應非心性本淨答心性與染雖實俱時染非心性故稱本淨問心性與染既俱時如何說染名為客答後修道時染即滅盡唯性淨在故染名客。

　　隨眠非心非心所法亦無所緣隨眠異纏纏異隨眠應說隨眠自性與心不相應纏自性與心相應解云隨眠即是貪等隨眠有十種非心心所故無所緣纏謂現纏隨眠與彼其性各異纏是心所與心相應隨眠不爾無相應義故十隨眠名不相應過去未來非實有體解云現有體用可名實有去來體用無故並非實有曾有當有名去來故。

　　都無中有解云彼宗捨命無間即生故無中有問隨於何界受生處異無中有者如何得生同處可許無間生故答識心無礙此死彼生生即色俱於此何失七有經等此上皆是如俱舍說。

　　諸預流者亦得靜慮解云無漏道方能斷結故伏諸惑亦得靜慮大乘經部其義亦同薩婆多等無如是等四部本計又末計云有於一時二心俱起道與煩惱各俱現前解云末計一時二心俱起根境作意緣力齊故故不同本諸識不俱又解本計無細意識末計許有故說二俱麤細二心一時俱故本計雖許別有隨眠然道起時不許同念末計隨眠既許恒有故聖道起各俱現前如煩惱得與道俱故今言煩惱即是隨眠理非現纏染淨相相違無俱義故又解既末許二心俱起麤識有漏道細心何無惑俱亦如二乘生空觀品雖六無漏七有漏故。

　　種即為芽色根大種有轉變義心心所法無轉變義解云彼宗說色現在長時同正生滅故種子體轉即為芽非種滅已方有芽起復由長時故許轉變如乳轉變以為酪等心心所法剎那生滅故不轉變前為後法心遍於身解云即細意識遍依身住觸首及足俱能覺受故知細意遍住於身非一剎那能次第覺心隨依境卷舒可得解云諸部等依緣皆定大境小境大根小根諸識無始皆已定屬此部不然無先所依所緣定識若依大根又緣大境心隨根境便即言舒若依小根又緣小境心隨根境亦即言卷意顯諸識逢境即緣逢依即起非如諸部先定依緣四部所宗大義如是。

　　二多聞部宗說佛五音是出世教一無常二苦三空四無我五涅槃寂靜此五能引出離道故餘是世間餘義多同說一切有部解云謂此五教聞皆利益稱可於體為教體故非不了義亦定出世道所餘教不爾不名出世。

　　三說假部謂苦非蘊解云苦體非實故不名蘊在蘊門中皆實有故十二處非真實解云以說依緣皆積聚故雖積聚假義說名為蘊體非積聚故不名假無依緣故所依所緣要體積聚方能生故是假有意處雖無有積聚義然現在識不名為意入過去時方名意處體非現在故非實有同大眾等過未無故問十八界中亦有根境依緣既別為假為實答十二是假義准知故六識界實故略不論或十八界雖有依緣不為依緣生識名界種族因義種類別義是界義故雖有二說後說為勝此部所宗蘊界是實唯處名假若經部宗處蘊是假唯界名實俱舍論主處界是實唯蘊是假一切有宗三科皆實問答立破具如俱舍。

　　諸行相待展轉和合假立為苦解云待適悅故假立名為苦或可下界待上名苦乃至有頂諸行待無漏故有頂名苦問下待於上下名為苦說苦名假上待於下上名為樂樂體非實答彼宗義云樂可別受故樂名實苦性非受故名為假問適悅名樂既有別受逼迫名苦何無受性答此不能通宗有過故又解說苦名假依行苦說謂有漏行麤細相形與苦性合謂由無常違聖心故故名為苦非實苦受或可壞苦義亦如是謂未壞時諸行皆苦多生苦故非實苦受理實非無苦受自體欲界中生名苦苦也雖苦苦體苦受相應俱者五蘊總名苦苦能逼迫受名為苦苦是實非假理亦應然若依俱舍第二十二有說苦實樂受是假故彼論云有餘部師作如是說定無實樂受唯是苦云何知然由教理故云何由教如世尊言諸所有受無非是苦又契經言汝應以苦觀於樂受又契經言於苦謂樂立為顛倒云何由理以諸樂因皆不定故謂諸所有衣服飲食冷煖等事諸有情類許為樂因此若非時過量受用便能生苦復成苦因不應樂因於增盛位或雖平等但由非時便成苦因能生於苦故知衣等本是苦因苦增盛時其相方顯威儀易脫理亦應然又治苦時方起樂覺及苦易脫樂覺乃生謂若未遭飢渴寒熱疲欲等苦所逼迫時不於樂因生於樂覺故於對治重苦因中愚夫妄計此能生樂實無決定能生樂因苦易脫中愚夫謂樂如荷重擔暫易肩等故受唯苦定無實樂論主破云且應反徵撥無樂者何名為苦若謂逼迫既有適悅有樂應成若謂損害既有饒益有樂應成若謂非愛既有可愛有樂應成一一廣破所引教理具如俱舍不能多述。

　　無非時死先業所得解云非老病緣有橫死者名非時死諸非時死皆業所得無由橫緣過去行此橫業故今方橫死故無非時若大乘中許非時死藥師經說有九種橫死謂一切身中無勝業得病雖輕便中夭故。

　　業增長為因有異熟果轉解云唯業殊勝方能感果得等餘法不招異熟要業功能得果時其相用增長為異熟因方感果故餘即不爾。

　　由福故得聖道道不可修解云現見修道不能得聖故知聖道不可修成但由持戒布施等福得聖時至方成聖果故不可修慧力得聖問現見修道不得聖即說由福成現見有施不成聖應說由修得。

　　道不可壞解云一得道已更無退失是故四果皆無有退不同餘宗聖果有退。

　　四制多山部西山住部北山住部三部宗說謂諸菩薩不脫惡趣解云三劫皆是異生攝故猶生惡趣。

　　於窣堵波興供養業不得大果解云以無情法不能受施利益施王令生歡喜故無大果少福可成准知施法亦無大果如是。

　　五說一切有部說有總有二種一法一切二時一切法一切者謂心心所法色不相應及三無為時一切者去來今如是一切皆悉是有是一切有皆二所攝一名二色色蘊麤著總得色名四蘊無為其體微隱以名方顯故總稱名此土有聞今不多述。

　　六雪山部宗謂諸菩薩猶是異生解云同薩婆多三劫俱是異生。

　　菩薩入胎不起貪愛解云異一切有悲願生故無貪愛。

　　無諸外道能得五通解云以耶教理無得通者設有能成靜慮無色定慧不均亦無通起現見能飛知宿住等皆是呪藥神鬼等力非是通力內法異生依內教修可有得者。

　　亦無天中住梵行者解云以天女色勝過人故故生彼者無住梵行准此聖者欲天皆無或初二果有亦無有餘義多同一切有部。

　　七犢子部法上部賢胄部正量部密林山部五部宗說補特伽羅非即蘊離蘊解云有我與蘊不即不離亦非無為非有為故不可說藏攝若此實我即蘊者蘊滅我滅應是有為又應成斷若離蘊者蘊滅我有應是無為又應常住佛說無我但無外道即離蘊我既不可說亦不可言形量大小等有受者乃至成佛此我非無。

　　諸行有暫時住亦有剎那滅解云心心所法燈焰鈴聲皆念念滅色法隨應或長或短身表命根器世界等一期之中住不滅故非久不滅總名暫時。

　　亦有外道能得五通解云現見外道有修得故教理耶故但無出世由能成就禪無色故故有外道成就五通。

　　五識無染亦無離染解云無分別故但有無記染及離染由分別生故五識身無染離染。

　　若已得入正性離生十二心頃說名行向第十三心說名住果解云別緣四諦各有三心謂欲界苦有其三心一苦法智初觀欲苦二苦法忍重觀欲苦初見此諦見理未周故復重觀三苦類智合觀色無色界苦以苦諦三界盡故不重觀四諦各三總有十二心觀三界四諦第十三心有說第十二道類智心第二剎那名為住果有說十二別觀四諦第十三心總觀四諦故最後念方名住果前三類智無二念故於二說中此後應勝。

　　然密嚴經第一中說唯十二心名為現觀故彼頌云苦法苦觀智及苦隨生智集智三亦然滅道亦如是如是十二種名之為現觀理實大乘三乘現觀真唯一念相乃十六說十二種依隨轉門或可大乘於相見道三心十二十三十六隨意樂力起亦無違至下第十當廣分別。

　　八化地部宗過去未來是無現在無為是有四聖諦一時觀解云空無我行隨一總緣故四聖諦一切現觀容餘行但自相是聖道前修故道生不爾無由現起。

　　異生不斷欲貪嗔恚解云異生既無無漏聖道有漏六行不斷煩惱義如經部亦似大乘然彼且舉欲貪嗔恚實亦不能斷上二界。

　　定無中有無阿羅漢增長福業解云實無中有乾闥婆等是作樂神引七有經如俱舍說以無煩惱可生長有漏業故延壽轉福分等但是故業。

　　六識皆與尋伺相應解云同薩婆多非唯意識亦有齊首補特伽羅解云謂不還者齊者至也至生死首故云齊首謂不還者生有頂天心不起下無漏聖道斷自地惑取無學果至命終時煩惱自盡得阿羅漢入般涅槃故此名為至生首以至極故更無生處雖聖道不生必盡生死入涅槃故非如餘部生餘地中雖不起下淨無漏定聖生有頂必起無漏無所有處能盡自地所餘煩惱自地無聖道欣樂起下故然無所有最隣近故起彼現前盡餘煩惱。

　　有世間正見無世間信根解云有漏慧伏煩惱故推求名見得正見名世間信等不堅固易改轉故以非增上不得根稱然且舉初餘四亦爾故無世間信等五根。

　　無出世靜慮解云靜慮是麤外道異生多皆共得故唯有漏此靜慮言通色六地理實亦無無漏無色彼論異生說色無色別有天住等無漏九地聖者別起入見道等不名靜慮及無色故。

　　無無漏尋解云尋是麤故體唯有漏伺是細故可通無漏然思惟支唯是有漏助道支故說名道支或正思惟亦名無漏但是思慧非體即尋。

　　善非有因解云實非是善正因而能感生死以義應言善非為因若助不善令感人天亦爾。

　　色無色業性類是何解云皆是不善微薄業能感勝報故無有失即有漏果皆不善皆招行苦故。

　　無為有九一擇滅二非擇滅三虗空四不動五善法真如六不善法真如七無記法真如八聖道支真如九緣起支真如解云彼說無為九體各一不動無為於上二界斷定障得亦總立一定障名動今由斷得故名不動其性皆善。

　　僧中有佛故施僧者便獲大果非別施佛佛與二乘皆同一道同一解脫說一切行皆剎那滅定無少法能從前世轉至後世此等皆是彼本宗義。

　　末宗云過未實有亦有中有業實是思無身語業尋伺相應解云意業體思身語由思發故非業性六識皆與尋伺相應。

　　大地劫住解云同犢子等色法長時有不滅故。

　　九法藏部宗說佛雖僧攝然別施佛果大非僧解云若別施佛心極殊勝若佛在僧亦兼施者心即寬慢故別施佛果大非僧。

　　於窣都波興供養業獲廣大果解云以佛舍利安在其中見此處時如見於佛極生歡喜故有大果。

　　佛與二乘解脫雖一而聖道異解云解脫所證可說名同聖道能證明昧有異。

　　阿羅漢身皆是無漏餘義多同大眾部說解云無學身非漏依故雖為漏境此疎遠故非如有部他緣亦成漏但非所依故名無漏得無學時捨有學蘊然別有一類無漏蘊故無學身並皆無漏有說後退無學果時捨無漏蘊有漏蘊生此義非理彼說餘義同大眾部大眾部說預流者身非漏依故。

　　十飲光部說若法已斷已遍知則無未斷未遍知則有解云法謂煩惱未斷遍知過去有體無間已斷解脫遍知過去煩惱其體即無不同有宗但不成就於過未世其體非無。

　　若業果已熟則無果未熟則有解云諸異熟業若果未熟過去有體果若已熟過去即無唯有果體由前勢力前滅後生相續不斷俱舍二十亦同此說故彼論云若人唯說有現在世及過去世未與果業說無未來及過去世已與果業彼可許為分別說部然彼論中第三十卷敘經部宗文稍相似義即不同彼云於此義中有差別者異熟因所引與異熟果功能與異熟果已即便謝滅同類因所引與等流果功能若染汙者對治起時即便滅壞不染汙者般涅槃時方永謝滅以色心相續爾時永滅故有人解云異熟因所引與異熟果功德與異熟果已即謝滅者此同飲光果未熟時過去有體已熟即無今不如是經部過未其體都無如何乃言果未熟時過去有體今解釋云異熟種子由愛取等相續轉變引起差別與果功能隨業一期與異熟果與果功用謝滅即無非業種體亦今非有故論俱言功能謝滅雖有種體後設遇緣更不招果無功能故非如同類固遇緣轉變引自果已後若遇緣更復轉變重能生果問經部師宗不同有部一業既許招得多生。

　　如何業種更不招果解云但業勢力感多生已功能方謝說與果已功能謝滅非感一生功能皆無若爾功能有長時力如何身命數死數生解云業盡功能非應長遠由異熟合數死數生又解業有功能雖可未盡一期法爾分分不同故有中間數生死義又有解云言引多生由多念業依相續說得一業名故言一業能引多生此說不然一念唯招得一生此同有宗第二師說經部一念許引多生故不應言念念別引大乘於彼理亦不違至第八卷當分別之或飲光部說業異熟已無者非果初起其體即無唯有果體相續而轉隨果究竟業體方無非如餘宗已受果業但更無能非無體性諸行以過去為因無以未來為因解云此同諸部無有果前而因在後將因對果或前或俱以果望因或俱或後彼論文略但說過因理應說言過現為因故彼部宗義因經部因唯過去無俱有因故但說行以過為因。

　　一切行皆剎那滅諸有學法有異熟果解云彼宗學法通漏無漏皆能招感樂異熟果如初二果未離欲染故有漏業能感欲生生上不還未離上染漏無漏業能招上生故有學法有異熟果或彼學法通漏無漏有異熟者說有漏法。

　　十一經量部宗說非離聖道有蘊永滅解云諸有漏道但伏非斷。

　　有根邊蘊有一味蘊者即細意識無始時來一味而轉無有間斷及轉易故此四蘊非色攝根邊蘊者細意即名根是生死根故由此為根有五蘊起故名根邊是五蘊邊故。

　　異生位中亦有聖法解云謂無漏種法爾成就非異生位無漏現行執有勝義補特伽羅解云計有實我唯聖者知然不同彼犢子部等所計之我非即離蘊此計別有然體微細不可施設餘義多同一切有部今此所論略陳宗要若廣述者如宗輪論問如來設教本為除諍諸弟子眾同稟為師何因去聖未淹廣興鬪訟共受遺訓言義便乖答諸佛出興實為含識所化機別故教有殊見者不同隨聞生著於餘未達起不忍心然百歲前雖有異見由有聖力眾為己宗人及法殊唯分成異故涅槃經三十四云迦葉菩薩白佛言世尊如來具定知諸根力是故能知一切眾生上中下根利鈍差別知現在世眾生諸根亦知未來眾生諸根如是眾生於佛滅後作如是說如來畢竟入於涅槃或不畢竟入於涅槃乃至彼云或有說言有十方佛無十方佛知其如來具足成就知諸根力何故今日不決定說佛解意云正由如來知諸根故所以於法作不定說諸比丘等不解我意隨所聞已作決定說廣解如經即顯異計皆有聖言由不了知即各別執上來初彰外道後顯小乘合總明第一異計。

唯識論料簡上


卍新纂大日本續藏經第 48 冊 No. 806 成唯識論料簡


唯識論料簡下

　　大慈恩寺沙門　基　撰

　　顯小乘合說總明第一異計自下第二辨大乘者大乘宗義隨教無邊且論空有二宗各別所以者何由諸有情無始執我淪沒受苦無救無依故佛世尊為除我執說無有我但有法因復由無始妄執實法隱覆真理障聖智心世尊為除彼法實執密意總說一切皆空又聞說空不知密意乃謂諸法性相都無故我世尊顯了解釋諸法性相有空不空深密等經如前已說佛既滅已諸聖弟子各隨所樂結集流通大迦葉波與阿難等最初結集聲聞藏教令小根者依法修行文殊師利與阿難陀復別結集諸菩薩藏令大根者依之習學然諸有情初聞小教執法實有鬪諍便興一味真詮分成多部有大菩薩名曰龍猛佛滅度後第二百年南印度境出興於世依般若等密意教門廣造中觀十二門等破初凡愚實有法執其別神德具如傳說同時即有提婆菩薩等諸大論師助其揚化所以無相大乘此後盛行於世諸有情類念智漸減依教修學不知密意便撥諸法一切都無於所修行任情放捨。

　　佛滅後九百年中復有菩薩名曰無著中印度境出興於世親承慈尊十七地等依深密等顯了教門廣造顯揚攝大乘等具明諸法除次執空同時復有世親菩薩等諸大論師助其揚化所以法相大乘此後世廣流布教雖前後義旨不同然由聖者任持大乘猶未乖諍至後像法初起千一百年有清辨等出不了般若等經龍猛等宗密意教義將為顯了造般若燈掌珍論等破無著等同時即有護法親光及安慧等依深密等經無著等宗造廣百論成唯識等破斥清辨從此已後鬪諍便興故於空有二宗各別如過去佛正法流行同未涅槃各各有異今我世尊千年聖教還同未滅亦有三時故正法中未令乖諍千歲之後和合並無。

　　清辨宗云世俗諦中諸法可有隨情建立許非無故勝義諦理一切皆空就智所緣性非有故然名空者遮俗非無不說言空別有空體此理微妙唯聖智知但假名空實無言說故大經言一切諸法皆本性空無生無滅無相無為戲論不行分別永絕雖本性空無有一法然諸愚夫迷謬顛倒於空有中起別異相謂色等法異本性空不如實知諸法本性由不知故執著色等由執著故便於色等計我我所由妄計故受後有色身不能解脫生老病死往來三有輪轉無窮一切菩薩依本性空學已證得無上菩提為有情說本性空法若一法性不空者不應修空而證菩提為有情說本性空法三世諸佛無不皆以本性空義而為佛眼定無諸法離本性空而出世者諸佛出世無不皆說本性空義所化有情要聞諸佛本性空義分得無上菩提涅槃經文彼云若有說言於勝義中有一法性而不空者當知是人與一切佛共興諍論又與一切菩薩共諍即彼經中因佛說空有多處文菩薩聲聞各各起難若說諸法一切皆空何故世尊處處自說有染淨法教令修斷世尊總以一義答云我依俗諦先作是言有染淨法應可修斷今依勝義說一切空故前後言不相違也彼經始末皆可為證餘大乘教亦有多文建立廣成如掌珍等故掌珍論第一頌云真性有為空如幻緣生故無為無有實不起似空華。

　　護法等云既於真俗分別有空應先了知二諦差別然二諦相差別無邊總說不過有其二種一依法體以明二諦於諸法中微細難知名勝義諦麤淺易了名世俗諦由此真俗各有四重諸法體相麤細別故瑜伽等論廣說應知其義如常不能繁述。

　　或於諸法總作二門於二門中復有多義一常無常異二漏無漏殊三色心差別四假實不同此乃諸法真如名勝義諦依他緣起名世俗諦諸無漏法名勝義諦有漏諸法名世俗諦心心所法名勝義諦色聲等法名世俗諦有實體者名勝義諦無實性者名世俗諦由法性相麤細有殊故此多門皆不違理。

　　二約迷悟兩智境殊真俗二諦對心成別謂佛菩薩勝智所知一切皆名為勝義諦二乘異生世情所度一切皆說名世俗諦故涅槃經第十三云善男子如出世人之所知者名第一義諦世人知者名世俗諦此意總說無漏智境皆名勝義有漏所緣咸稱世俗不簡有為無為差別問答廣釋瑜伽七十六深密第二釋勝義無自性性云云何諸法勝義無自性性謂諸法由生無自性性故說名無自性性即緣生法亦名勝義無自性性何以故於諸法中若是清淨所緣境界我顯示彼以為勝義無自性性依他起相非是清淨所緣境界是故亦說名為勝義無自性性此即唯說根本智境名為勝義非本智緣即名世俗然經部宗同涅槃說故俱舍論二十三云先軌範師作如是說如出世智及此後得世間淨智所取諸法名勝義諦如此餘智所取諸法名世俗諦或深密經同涅槃等若長讀者義說如前開說云於諸法中若是清淨所緣境界義顯示彼以為勝義依他起性雖非根本淨智所行後得淨智所緣境故亦得說名勝義無性亦依前解以之為勝。

　　總說二諦雖有兩門彼此二宗有許不許且依法體二諦不同唯護法宗非清辨許彼依勝義一切皆空世俗隨情法無別故依迷悟說兩宗俱有然於義理彼此復殊護法勝義俱俗相無非俗相無令無法體清辨勝義了俗相無非真相無亦無法體所以者何建立俗諦有差別故護法等云妄情所緣通執非執若是所執體相都無非執所緣虗幻可有故證真智相雖不行據體言之但無所執清辨等云但妄所緣皆由情執非於妄境執非執殊既俗所緣理無情有非於所取有空不空故正智生遣妄所取由是俗境說體全無比有學徒說清辨義於勝義諦非體全無若爾即應同護法說兩宗義異故但如前既真俗諦體義不同有空之宗隨義應說且依法體二諦門中唯世俗諦可說有空所執我法唯世俗故於勝義諦不可言有依他圓成非所執故故依法體唯所執無隨情施設性非有故依他圓成二性真是有理緣生體不無故二性雖復通二諦収麤細言之體皆是有雜染因果苦集二諦清淨因果滅道二諦總撥一切其體皆無諸佛說為不可治故三乘行者知斷證修四諦法皆不成故由此法體二諦有殊不爾染法應皆無故又於法體二諦若無如何契經說三性別不應法體無別有三契經說三但依俗立俗諦隨情真理非有可唯所執寧得有三又二性無亦無所執如何經說有三性殊由能遍計染分依他妄執二性所遍計境方可建立所執性故解深密第二卷云由得無見無相見故撥一切相皆是無相誹撥諸法遍計所執相依他起相圓成實相何以故由有依他起相及有圓成實相故遍計所執相方可施設若於二相見為無相彼亦誹撥遍計所執相是故說彼誹撥三相既楞伽等說三性殊故知法性體有三差別由是法體二諦不同不應但隨迷悟建立故於法體二諦門中所執隨情可說非有二性真俗不可名無然雖無不離名詮表故經亦說非有非空若寄言談遮性非有但可稱有不得名空由是法體俗通有無以有所執及非執故勝義唯有以勝義請非所執故若依迷悟世俗非無隨妄情乃至我法可言有故勝義非有聖智證空一切諸法相皆無故雖後得智緣有無為證法有空亦名勝義然今且依根本智境故說勝義一切皆空真智所緣無俗相故雖緣如起可說名空證如無相無所得故故下論引阿毗達磨契經義云謂起證實無分別智一切境相皆不現前深密亦云出世聖智證真如時都無有相亦無有所得諸論所說其義皆同故迷悟門勝義非有俗隨妄意可說不空若清辨解有為無為恒隨俗情假名安立證真智起了俗都無故於所緣無一切相如深密等遍計所執護法等云諸法法性非唯妄情證智合如故俗相無非由正智不緣相生即說諸法都無自相如色等智不緣聲等非聲等境性相都無聲等智生有聲等故不應說言我亦如是依智境說故道皆空不言俗境性相非有緣俗識生有俗相故汝說俗相唯有妄情設相識生相無不起我宗俗相從因等生雖體不堅非如所執所執隨情可說非有因等生相體不全無如緣塵繩智相雖無豈繩同虵性都非有地隨妄意可性都無繩塵眾成如幻是有繩雖是有由覺慧心緣塵識生亦遣繩相故真智起諸相皆無不由相無法體非有般若等言本性空者彼依密意義說如前。

　　問依何密意經作是言密意難知今應分別答總說性空意唯所執言總意別是密意言問諸法甚深假言方詮分別顯了智尚難知何故世尊密意宣說而不顯了分別有空答由諸有情無始執有迷境真性正智不生世尊為令觀空證實依真智境說一切空法相言之二性是有故今唯說所執性無此即深密等經依法性相唯說所執空依他圓成有般若經等依真智境言依勝義諦一切悉皆無此由依他起性虗幻非實圓成實性有相不行然諸愚夫不如實解於真俗境妄執便生世尊為除此迷妄執生真境智總說皆空非說法空全無二諦但令觀察除有相心故仁王經二諦品云有無本性二譬如牛二角照解見無二二諦常不即解心見不二求二不可得非謂二諦一非二何得於解常自一於諦自二通達此無二入真第一義菩薩瓔珞本業經下卷云佛子二諦者世諦有故不空真諦空故不有二諦常爾故不一聖照空故不二此論亦云雖知諸法有空不空然諸愚夫於彼增益世尊為除彼增益執於有及無總說無性非性全無解云總說性無為觀察不爾密意所以者何解深密經及瑜伽等皆有此文廣如下說。

　　問法性空虗幻既不全無為除妄執應說非實如何總令觀一切空答依他虗幻證真方了正智契理要藉空門總觀令空為生真智後得智起方了依他故厚嚴經伽他中說非不見真如而能了諸行皆如幻事等雖有而非真深密第一心意識品攝大乘等處處皆同。

　　問真如之理性不空無如何要說藉空門顯答性雖不空然離戲論故諸有相分別不行必假觀空斷諸有見修行正道方乃證真故大般若勝天王分法界品初云天王當知諸菩薩摩訶薩學深般若波羅蜜多有妙慧故親近善友發勤精進乃至以敬重心修習空行修空行故遠離諸見遠離諸見故修行正道修行正道故便能如實通達法界又涅槃經二十六云善男子一切菩薩住九地者見有法性以是見故不見佛性若見佛性則不復見一切法性以修如是空三昧故不見法性以不見故則見佛性彼經又云一切眾生雖有佛性要由菩薩修空三昧然後方見又寶雲經第四卷云修空觀故除諸假名除假名故能向正道能向正道故能見真實何謂真實所見不虗名為真實何謂所見不虗所謂如實非不如實云何名為斷見如實佛言此法唯可心知難以口說非是文字所能宣釋如是等文處處非一故真如加行要總觀空除有相心方證真理不可法相有空不空觀者修空唯除所執所以者何由執二性妄執便生不觀有空豈能除執又所執性離有別無如何別觀所執非有又真如理在有法中不觀有空如何證理又有漏相相縛所收若不觀空如何除遣又證真理有相不行不總觀空豈能盡相故依教理今發誠言法相雖許有空不空證真必由總觀非有故大般若第三百二十八卷約真如理廣說色心等諸有為法皆悉甚深色等真如與色等法非別異故為於色等證見真理又真理差別相無為遣相縛證真如理故經說色等真如甚深故色等甚深作此說已善現白佛言世尊甚奇微妙方便為諸菩薩遮遣色等差別執故顯示涅槃說色等真如甚深故色等甚深乃至彼第二百二十九云佛告善現諸菩薩眾應於如是諸甚深處依深般若波羅蜜多相應理趣審諦思惟稱量觀察乃至彼云若諸菩薩能於如是諸甚深處依深般若波羅蜜多相應理趣審諦思惟稱量觀察如深般若波羅蜜多所說而住所說而學起一念心尚能攝取無數無量無邊功德超無量劫生死流轉疾證無上正等菩提况能無間常勤修習又言於如是等諸甚深處如深般若波羅蜜多所說而住經一晝夜所獲功德若此功德有形量者殑伽沙等三千大千諸佛世界不能容受第二第三第四第五分皆有此文求大智者應勤修學。

　　問既由教理總觀法空除有相心方能顯理色心等法現證非無以何加行觀察非有答此加行道余未曾修教理之間頗經遊意今依所學少分指陳其修心者應善觀察且有為法色心既殊加行遣除方便亦異色相麤顯折大以觀空心質無形分時而觀盡或由因起義通色心就緣推求雙除色心色又有為無實幻等義成約喻遣除通遮心色此即依他己相方便多端隨樂修行無違理教然無為之理非妄識之所親緣展轉依言所計即自心之相心相既非常住還若有為遣除但觀者常相空有常之相安在又無為之理不離色心有為之因推求無為之相自遣又以不起方便除遣無為之心清辨有文亦可修學問真如之理二相俱無空有雙除方能證會有相除遣可說如前空相遣除由何加行答加行修空非唯遣有若取定相還以空除謂觀行者以修空故於自心內空相遂生即以空心作意除遣故於所慮空相亦無故深密經第三卷中說空作意遣除十相彼第十云即於彼相對除空性相作意思惟故有空性相此由空空能正除遣處處經論皆有此言故說修空能除諸見若云以有相心除其空相空相雖遣有相還生既爾乃名增之分別於所取境何名遣除故欲雙亡有空之相唯依空行非有相心此修行非唯上位從初發意即如是修故大般若第三百六十一及第三第四第五分皆有此文當舊大品經漸次行漸學品並言從初發心乃至上位皆依如是空無相學由如是義應作是言密意空經名為了義以能顯了真如義故法相有教名不了義觀有不能顯真理故故了不了由義有殊學者於中不應驚怖。

　　問如解深密第二卷中佛為勝義生菩薩依遍計所執說三無性已經言說此法時於大會中有六百千眾生發菩提心三百千聲聞遠塵離垢於諸法中得法眼淨一百五十千聲聞永盡諸漏心得解脫七十五千菩薩得無生忍此經既依法相道理說無所執二性非無時眾聞經各成果證如何乃說法相有教不能顯理名不了耶解云經依所執說三性無所詮顯了名為了義然了三性無不觀二性有要總觀察三性皆空方能了知無三所執故彼時會為了所執空總觀諸法無方獲果證由此顯理還藉空言豈由有道而能得果故諸有教不能顯真說不了言亦何𪫦責如契經說無常等時亦有三乘悟道得果豈無常等親生聖心唯依生行方入聖故皆等皆依遠緣方便歎教利益說得果言理實皆由總空加行方能親生三乘聖智如二乘者起空行時唯緣我性空尚不觀法有此共相觀非自相故況諸菩薩修空加行但觀無所執而不遣依他故欲修行諸相皆捨伏除分別方乃證真然亦不可定判諸經相隨空有言名為了不了深密經等亦說空故般若等教亦明有故若依多分即應說言般若等經名為了義多依勝義諦說一切空故深密經等名不了義於諸法相中空有別說故。

　　問若說證理要總觀定非由別觀所執非有具違教理如何會通教相違者二十唯識敘外難云若知諸法一切種無入法無我是則唯識亦畢竟無何所安立論主解云非知諸法一切種無乃得名為入法無我然達愚夫遍計所執自性差別諸法無我如是乃名入法無我非諸佛境離言法性亦都無故名法無我解云此既唯觀所執性無入法無我如何乃說觀一切空攝大乘論第六復云由四尋思四如實智便能入三種自性無性解云於加行時推求行見假有實無方便因相說名尋思了知假有實無所得決定行智方便果相名如實智世親二種一說亦同彼論頌云名事互為客其性應尋思於二亦當推唯量及唯假實智觀無義唯有分別三彼無故此無是則入三性無性菩薩廣解釋已於後總顯二頌意云此中但遣遍計所執名別心境伏除分別不無其事若不爾者繫縛解脫俱不應成淨與不淨皆無有故此論亦云四尋思者尋思名義自性差別假施設有實不可得此等聖教多處皆同觀依他起假施設有不說觀察依佗性無如何總令觀空顯理又此論第八深密第一瑜伽七十四依所執等三種自性如次安立三無生忍所謂自性自然惑苦又如次立空無願相三解脫門如前所引攝論頌文亦於三性次第悟入此等復說皆別觀察三種自性證三無性如何要說觀三性無方能證真達無所執亦不應言由所執性無別體故不別觀察又攝大乘第四卷云此中何者圓成實相謂即於彼依地起中由似義相永無有故無性釋云依他起上遍計所執永無所顯真如自性當知是名圓成實相彼論多受所說皆同。

　　若總觀空方能顯理即應圓成依他起上依他所執二無所顯何故但說所執無答諸聖言教可以義尋不應隨文而生執著此等或依法相道理或依菩薩遠加行心或約真空後得智故於觀境所說不同理實親能引生聖智要總觀空為加行也豈雙印如何但說印空相耶若爾忍生印所執故忍生位但說印空所執相現無忍位尚除遣依他現有相如何不印空不可說言加行位中非實遣依他故忍位不說加行位中於所執性亦非實證空寧說印非有七十四說如實悟入所執性時當言隨入圓成實故既忍生時唯印空相證圓成實復遣依他故總觀空方生聖智如瑜伽論七十四云問諸觀行者通達遍計所執時當言行於相耶行無相耶答以世間智而通達時當言行於相若以出世智而通達時當言行於無相如遍計所執自性依他起自性圓成實自性當知亦爾解云彼論既說出世聖智通達三性皆行無相非行於相故知加行要總觀空聖智方生行三無相不爾聖智即應唯於遍計所執行無相也加行但觀所執無故。

　　又解深密第三卷慈氏菩薩云世尊修奢摩他毘鉢舍那諸菩薩眾由何作意何等云何除遣諸相佛言善男子由真如作意除遣法相及與義相若於其名及名自性無所得時亦不觀彼所依之相如是除遣如於其名於句於文於一切義當知亦爾乃至於界及界自性無所得時亦不觀彼所依之相如是除遣。

　　解云真如作意謂無相心除遣法相及與義相者法謂能詮義謂所詮此即顯示真如作意除遣遍計所執之相若於名等無所得時亦不觀彼所依相者謂於所執名及自性無所得時亦不觀彼所執所依依他起相七十四說遍計所執以依他起相名分別為所依故對法十四六種知觀中說所執性名為迷乱依他即是迷乱所依故知依他名所依相所言界者器世界有情界法界所調伏方便界或如舊經即十八界此經既說遣除所執法義相時亦不觀彼所執所依依他之相如是遣不總觀空如何除遣不可說言彼所依相非依他起若爾次應問答由此依他後方問答圓成何故彼經不說依他遣所執後即問成實故彼經中次下問云世尊諸所了知真如義相此真如相亦可遣不善男子於所了知真如義中都無有相亦無所得當何所遣故所依相即依他起攝大乘第四卷云是無所有非真實義顯現所依者無性釋云虗妄分別所攝諸識是遍計所執能取所取顯現因緣故名所依世親釋云言所依者是計所執能取所取顯現所依是所因義一有性無所得二彼躰無所得三不顯現無所得無所得者推求諸法不得自性非一切種都無所得然依遍計所執自性無所得時亦不觀彼依他自相故知所依即依他起。

　　又彼經云世尊如是了知諸法菩薩為遣諸相勤修加行有幾種相難可除遣誰能除遣善男子有十種相難可除遣空能除遣以十八空別除十相一一如彼經中廣說說已復云世尊如是除遣十種相時遣何等相從何等相而得解脫善男子除遣三摩地所行影像相從雜染縛相而得解脫彼亦除遣解云既說由空所除諸相是三摩地所行影像此影像相豈是所執故知前說所依相者所執所依依他起相。

　　又云從雜染縛相而得解脫彼雜染相亦云除遣豈彼相縛是所執耶若彼相縛是所執者應三摩地是麁重縛若三摩地所有心觀是麁重縛而應菩薩加行所修勝奢摩他昆鉢舍耶不能伏除相麁重縛不見所除即能除故故三摩地所行影像雖是相縛非所執性所執性亦不名縛唯有躰解脫處故如何所執說為相縛故知縛性皆依他起緣染汙名麁重縛有漏所緣名之相縛止觀伏除麁重縛故所執相無名遣所執遣相縛故名遣依他加行三慧既如是修真無漏生解脫二縛於二自性無見無得故顯揚論第十六云由能解脫二種縛已於二自性正無所得及無所見所以者何由遍計所執自性畢竟無故正無所得依他起自性雖復是有不取相故正無所見深密第一亦有此文由是故知修止觀者所執依他並湏除遣對法十一亦同彼經由持任等四種修習能得第五清淨轉依第三鏡者謂緣持任所多聞境有相三摩地由此三摩地猶帶所知影像相故又能照察所知事質故譬於境第四明者謂能取所取無所得智由此智見道所攝現觀轉故彼論顯示由第四明除前第三鏡所取相既同深密以空遣除豈不觀察依他起無相下論別觀能取所取即是廣釋明相差別此論三忍即彼文意說所執名為所取依他起性名為能取攝大乘等義並不殊非能取取皆唯所執攝論第六亦有此文彼論斷除四處中第四斷除分別障云由於現前現住安立一切相中無所作意無所分別斷分別故世親釋云謂加行無分別智轉時如理作意住一切定心諸相作意分別皆斷乃至謂於現前色等現住及骨鎻等定所安立一切所緣諸境界相皆不作意無所分別由無分別方便能入若異分別終不能入解云既說斷除定心分別故同深密由空作意遣三摩地所行影像是故於彼分別永無無性雖說於諸法中執著分別悉能永離此依勝障故說執心理實非執取相定心皆名分別此位亦遣故隨朝譯世親論云謂觀者修無分別智時在正思惟位滅此等一切寂靜分別或無性意同安慧宗諸有漏心皆名法執故定分別亦名執著然梁攝論判分別云謂於現前色等現住此顯散心取相分別及骨鎻等定所安立此顯定心取相分別既諸處文皆說定心無性獨云執著分別故依勝障非盡理言或同安慧有漏皆執又解無性言執著者即是分別取相異名所謂一切諸法法義相不取名不執著非執著言即顯法執不爾第四何異第三於所聞思離法我執又如彼論以依他起圓成實覺別除所執依他起覺若不觀察依他起空如何論說除依他覺彼論長行廣解釋已別頌云於繩謂蛇智見繩了義無證見彼分時知如蛇智亂彼論既說以圓成覺遣依他覺故知加行亦遣依他若不觀空如何除遣何理復名圓成實覺若但觀察所執性無即此說名圓成實覺依依他起覺亦遣所執應得說名圓成實覺復不可言圓成實覺依止悟證要先加行思惟真如後方能證圓成實故前深密等即為證文諸處聖言亦復非一既知如是故於有無總觀為空方得名為圓成實覺於此能證圓滿真如。

　　問如前所引深密等文遍計所執及依他相同說真如作意除遣何故攝論說依他覺別除遍計所執覺耶答攝大乘論於遠加行所取能取漸次伏除從麁至細初修者說解深密經依久修學真如作意觀二取空引發真智親近行說謂初觀察依他假有由此能遣所執實無次復觀察影像相無由此伏除依他幻有論依初後二覺別除經約頓修同真如遣初除所執名遣所取後遣依他名除能取雖於所取及以依他二相皆有能取所取然所執性是能執心妄所計故但名所取依他影像心所引生不離能緣總名能取如於𤏙等四善根中𤏙頂二位觀所取空即緣名等依他假有遍計所執有等實無是依他覺遣除所執忍世第一觀能取空即除依他名等假相是圓成覺除遣依他實理二觀諸位具修且依成滿𤏙等別說諸人於此既不了知說能所取皆計所執至下第九當自廣成故於聖言應審思擇故攝論云如是菩薩悟入意言似義相故悟入遍計所執性悟入唯識故悟入依他起性云何悟入圓成實性論本解云若已滅除意言聞法熏習種類唯識之相爾時菩薩已遣義相一切似義無容得生故似唯識亦不得生由是因緣住一切義無分別名於法界中便得現見相應而住乃至故名悟入圓成實性悟初二性如文易了。

　　悟圓成實無性釋云為顯悟入圓成實性故復說言已遣義相即是已能除義相義一切似義無容得生者即是都無有能似義而生起義故似唯識亦不得生者所取無故能取亦無即是唯識所成之義亦不轉義乃至廣說世親釋云一切似義無容生者謂無如是品類實義可似其生故似唯識亦不得生者謂唯識相亦不得起乃至從是已後現證真如此現證位不可宣說內自證故乃至廣說無性釋論依唯識門故依他性名為能取世親釋論法相語故於依他但名識相若已滅除意言聞法熏習種類唯識之相者彼二論中皆無有釋唯梁釋論是釋之云若菩薩依初真觀入依他性由第二真觀除依他性則捨唯識相此釋意云意言所聞契經等法所謂唯有似義意言聞此熏習起唯識相此唯識相名初真觀已能除滅所執義相由此相故未能證真復依第二勝義真觀觀察依他唯識相空由此滅除唯識之相即能如實通達法界即同於繩謂虵智等。

　　比見學者所傳皆道真諦三藏所翻釋論除依他性失論所宗隨朝唐朝無此言故世親不無依他起故此等評人非真於義不融亦未識真諦意遣依他言自論觀境非是法相說依他無故梁朝論第六卷說分別性顯現似法然與依他躰性不同若同躰者有多過失長行及頌廣如彼說彼下論文若無依他性真實性亦無若無二性則有無染汙及清淨過失此二品非無是故非一切皆無別經論云諸佛世尊於大乘中說鞞佛略此經中說云何應和分別性由說無有品類云何應知依他性由說如幻事等云何應知真實性由說四種清淨法釋論云若有染汙則有清淨若兩法悉無則一切皆無此一切無即是撥無生死涅槃義不可立由染汙及清淨品可見故是故兩法顯現若撥言無則成邪見亦名損滅謗是故分別性是無依他性不可撥言無解云此既廣成依他性有如何說彼翻論乖宗故知下文說除遣者但依觀境非說法無遣作佗言雖非本論申此真諦善得論宗故說乖宗無有未得意故密嚴經亦作是說名為遍計性相是依他起名相二俱遣是為第一義。

　　又七十四復說云若觀行者隨入圓成實自性時當言除遣何等自性答依他起自性此經及論說遣依他亦應乖宗非是順理如前所引顯揚攝論解深密等所說皆同彼依觀境說遣依他故知真諦無違理教者即執彼遣依他言說舊論中依他起性亦不存有若爾如何前廣成立此等狂言雖不可說傳者既眾錄示未聞有學之徒應已呈試前來意說將悟圓成除滅所執及依他相由是因緣於所緣境分別不行住無分別方能悟入圓成實性故知加行亦遣依他不由觀空如何除遣又攝論等所引分別瑜伽論頌謂菩薩於定位等又如彼引莊嚴論頌福德智慧二資糧等又如前引名事互為客等又四尋思如實智等觀本論意皆於依他定心所行二覺漸次除所能取初觀名等假有實無以依他覺除遣所執後觀依他空無所有圓成覺除遣依他世親釋論多與本同無性釋文時乖本意有披讀者應共審詳於聖教文善須取捨故前所引無性難詞觀二性空無染淨者菩薩觀空但遣心相豈由遣相法性皆無若由觀空便無染淨應由執我有法生執有既唯自心顯現都無所執實我法生故觀空但遣心相寧說一切染淨皆無由此悟迷遠空執有法無失壞亦不有增契經說有增損謗者但隨心行非法損增不爾菩薩根本智生境相皆無應無染淨故瑜伽論七十三云問若於爾時分別假立皆悉斷滅即於爾時相事隨遣若爾隨一獲得聖智一切相名分別所攝情非情數內外事物皆應永滅譬如幻者所作幻事答相等諸物或由不共分別為因或復由共分別為因若由不共分別所起無分別者彼亦隨滅若共分別之所起者分別雖無由他分別所任持故而不永滅若不爾者他之分別應無其果彼雖不滅得清淨者於彼事中正見清淨譬如眾多修觀行者於一事中由定心智種種勝解異見可得彼亦如是解云大乘問答既自分明故知無性難不應理況前所引經及論文說遣依他並相違返然二十論應釋難云雖知諸法一切種無乃得名為入法無我然識相性法躰不無故我於中有所安立行者雖復觀諸法空而法性相不失壞故不爾世親過同無性雖遣外難自壞己宗此或世親依法相等以遮外難亦不相違如說五根五識種色等五境唯五識生對破外執略申自宗不說五識外五根及五境豈無本識所變色耶又如瑜伽第七十六引深密經第二卷云復次勝義生非由此有情界中諸有情類別觀遍計所執自性為自性故亦非由彼別觀依他起自性及圓成實自性為自性故我立三種無自性性然由有情於依他自性及圓成實自性上增益遍計所執自性故我立三種無自性性解云執生既於二性增益尚自不說別緣所執以所執性無躰性故如何除執乃令別觀遍計遍計自性差別。

　　又如瑜伽七十四云問遍計所執何智所行為凡智耶為聖智耶答都非智所行以無相故若執非執皆許別緣如何聖說都非智境然下文說凡聖智境此約相似變相而緣謂心變似妄情所執由此執有或了知空非是別緣所執而起所變似相即依他故然此變似了知性空或約菩薩遠加行心或依真空後所得智非是近生聖智加行要總觀空雙除二相方能引生根本智故故與三忍三空等文如是釋通皆無違也又如前說依他起上所執永無名圓成者且說根本智所行理由迷境執心堅着故取於所不達圓成正智證空遣所執相故說所顯名曰圓成豈不正由聖道除斷相麁重縛證圓成實故所引論且一相言或於能執說所執聲謂由圓成迷悟依止迷心覆相悟即顯真故說執無名圓成實不爾所執於境恒無如何後無方顯實故於所引聖教多文如前釋通將無乖反然請諸德一一詳之可共於中以為定說。

　　理相違者諸法本空觀空稱境名正觀法通有非有總觀為無顛倒收答境相不隨心可說名顛倒空引空相行故非顛倒收謂觀行者緣諸法空自心即變為空影像如不淨等影像隨心與境相應故非顛倒由此應了止觀所行皆約自心親所緣說故對本質設不相應如親所取並非顛倒唯識等皆如是知不爾本質非自心生總觀唯心應成顛倒故雖觀察諸法皆空如親所緣不除本質既非損減心境相應於此云何成顛倒不可說言我法二執亦如影像應非顛倒所變影像似一常故由自所變非實我法執為我法故成顛倒若爾修空及不淨者自影豈實空不淨耶此亦不然諸瑜伽者於自所行似空不淨非顛倒取我法執等於自所緣似我似法顛倒執故又不應言似我似法非我法謂為我法名顛倒似空不淨非全空謂不淨觀名顛倒於似空等修空等時除分別等故名真實於似我法計我法時增妄執心故顛倒也又涅槃經第三十六因佛解釋由菩薩修空三昧故難作能作何以故無所見故高貴德王菩薩便問佛言一切諸法性自空耶修空故空若性自空不應修空然後見空云何佛言以修空故而見空也若性不空云何修空而見於空世尊解云善男子如鹽性醎能醎異物石密性甘能甘異物等菩薩修空亦復如是以修空故見一切法性皆空寂高貴德王復云若鹽能令非醎作醎修空三昧若如是者當知是定非善非妙其性顛倒若空三昧唯見空者是無法為何所見佛言善男子貪是有性非是空性貪若是空眾生不應以是因緣墮於地獄又善男子色性是者所謂顛倒以顛倒故眾生生貪若是色性非是有者云何能令眾生生貪以生貪故當知色性非不是有以是義故修空三昧非顛倒也此解意云貪等染心性不是無色等諸境亦是幻有然由有情執境執心遂生貪等顛倒煩惱於能所取由觀空故依空證理能斷顛倒故空三昧非顛倒也故此下云善男子一切凡夫若見女人即生女相菩薩不爾修空三昧雖見女人不生女相以不生相貪則不生貪不生故非顛倒也又彼經第三十八離食相中合觀不淨謂不淨合相同彼迦葉問言世尊智者觀食作不淨相為是實觀虛解觀耶若是實觀所觀之食實非不淨作不淨解如何名實若是虗解應是顛倒何名善相佛言善男子如是相者亦是實觀亦是虗解能除貪食故名為實非虫見虫故名虗解觀諸法空類亦如是法雖不空由觀空故既能障倒名正觀也。

　　問所觀非不淨勝解作意生境界既非空應名假相觀答不淨事非理異相名為假觀空理顯真實智非勝解如大慈等四無量心雖不令他實得樂等願欲令彼得樂等故由善意樂無顛倒故與諸善相應起故此力能治貪嗔等故雖名假相性非顛倒不空觀空類亦如是設名假相何理能遮况緣空相心境相應是真實觀非假相也又彼經云汝言修空三昧唯見於空空是無法為何所見者善男子一切菩薩凡地者見有法相以是見故不見佛性若見佛性即亦復見一切法性以修如是空三昧故不見法性以不見故則見佛性。

　　問若爾如何彼經初答善男子一切諸法性本自性空何以故以一切法不可得故乃至若有沙門及婆羅門見一切法性不空者當知是人非是沙門非婆羅門乃至當知是魔眷屬善男子一切諸法性本自空亦因菩薩修習空故見諸法空如一法性無常故滅能滅之若非無常滅不能滅解云前所言空依空理說共相空理本自空故然由空行證共相空故修空方見空也又解前言空者即顯密意總說無性名自性空不能觀空證真實理說非沙門婆羅門等論法性者唯所執無不說言空二性非有故下顯相云性不空又說因空能見佛性故知密意說性自空若性都空因空何證故第十四言一切空是則名為不了義也。

　　上來意說法相雖許有空示空捨妄證真空有俱遣雖真智境一切皆空法相言之有空自別如前所引仁王等經於此義中不應疑難知於法相應定說言所執是空不得稱有妄情施設性都無故真俗是有不可名空真理緣生躰不無故如何遮簡名無定詮空有之言亦何定屬依他圓成可說非有於二性中所執無故遍計所執可說非空當情我法現似有故故所執性非空非不空由此三性各成四句謂有及空俱不俱故若細分別自他相望三性一一成三四句是故大論七十二云如是菩薩於相有性得善巧故於諸相中善記為有善記為無善記亦有亦無善記非有非無彼由如是善說別故遠離增益損減二邊行於中道善說法界辨中邊論亦作是言虗妄分別有於此二都無此中唯有空於彼亦有此故說一切法非空非不空有無及有故是則契中道涅槃亦云見一切空不見不空不名中道故知諸法迷情發語四句皆非悟解而詮發言咸是空有之教本無相違有空之空乖諍何極聞空撥有聞有謗空謗空既沉淪撥有定當流轉故勸學者應善思擇可捨自見住正法中不應於茲橫興矛楯廣起能減遺法業因即令無邊有情墜墮如深密經第二卷瑜伽七十六菩薩善戒經第二卷瑜伽菩薩地并持地論等聖教多文恐厭繁廣故今且止應以理教觀察修行須於正法勿生誹謗上來總是通明諸宗。

　　自下別明此論宗者謂諸愚夫從無始來虗妄分別熏習力故執別實有所取外境及有能取外境實心起惑造業輪迴生死故大悲尊授以甘露外境非實唯有幻心了義真詮華嚴經等世親菩薩為利有情令法久住依多教理制三十頌成立唯識文義周圓未造釋文遂便遷化後護法等復依理教採撮精要釋彼頌文本釋論合皆名唯識故此論以唯識為宗雖具明諸法皆不離識意成唯識故唯識為宗識有非空境無非有非空非有為論所宗有云此以唯識境行斷障得果總合為宗故論初云為於二空生解斷障得二勝果所以造論有說但用生解斷障得果為宗文雖說境意明生解斷障得果故境非宗有云但以行智為宗斷障得果由解生故為令修習唯識觀起了外境無唯內識有故此觀知為宗今解三說皆不應理故但如前所成為宗解非所成不名宗也雖唯識為生解等然觀智等非正所成故但所成名論宗主然言唯識有其二種一謂能觀二謂所觀其能觀者即定慧等自性應皆能觀故言所觀者謂一切法色心等法皆所觀故今此但成所觀唯識以契經說三界無境外人不了今理教成能觀名心自他共許若更成立便作相扶故此不成能觀唯識故隨所立即為論宗唯識行等非論宗也上來至是第六明論宗旨。

　　○第七彰其體性者於中有二初明異計後辨大乘異計復二初外道後小乘。

　　言外道者大類言之有其五計一者數論教體有二一本二末本謂三德即薩埵等一切論法皆三德成攝末歸本即自性故末五唯中是聲唯量本唯是常末是無常然是轉變非性滅壞後相壞時歸三德故。

　　二者勝論德句中聲為教體然是無常無質礙彼說德句是無礙故。

　　三者明論謂婆羅門計吠陀論聲是常住表詮諸法為定量故解一切教皆是無常雖有少言稱可於法多不實故悉是無常若明論教常聲為體餘教聲體即是無常。

　　四者聲論於中有二謂生及顯其計如下破聲論敘生顯雖別皆悉是常即以常住聲為教體。

　　五者順世外道約本而言四大為性彼說諸法界四大故。

　　言小乘者部雖二十大類分六一大眾部等二一說部三多聞部四說假部五說一切有部六經量部。

　　初大眾部出世部雞胤部三部同說佛一切經皆是無漏廣如宗輪說即以無漏聲名句等為其教體。

　　二一說部說一切法體非實有雖唯有假名然同大眾說佛奇聲皆是無漏故以無漏假聲名等為其教體。

　　三多聞部說謂佛五音是出世教決定能引出離道故設是餘音與五俱起隨順五音亦名出世一切餘教皆是世聞於彼論中但說五音不言名等故但取聲以名教體然佛諸教通以有漏無漏之聲為其教體若五音唯無漏聲又解彼論但說根本不言名等據實而論通取名等以為體性亦無有失。

　　四說假部說聲名等若在處門體非實有以說依緣有積聚故積聚生長說名處故若在蘊門聲是實有雖積聚義以釋於蘊蘊體非假無依緣故非積聚體以名蘊故界中雖有若依若緣不以依緣說名界故聲名句文說通蘊等故以假實有漏無漏聲等為體。

　　五說一切有部俱舍婆沙皆有二說是故諸師有其三釋有說但以聲為教體以性是善三無數劫所勤求故名句文三但是佛教能詮作用非正教體是無記故有說但用名等為體能詮表故有說音聲及名句文為其教體諸論皆是名句等如前說故雖有三說今依婆沙評家正義以聲為體其名句文雖別有體但是作用唯無記故。

　　六經量部以聲為體故順正理第十四卷破經部云汝不應立名句文身即聲為體無性攝論第一亦云諸契經句語為自性亦不應理又以義准彼不別立不相應行故聲為體然依彼宗有作三釋一云十二處中實聲為性離聲無別有能詮故二云於實聲上有假屈曲以云為性法處所收唯是意識所緣境故三云通用法處聲處以之為性前二義故問何一宗義相違也答諸部之中經為量者皆名經部非一部說故無有失上來總是明異計也。

　　明大乘者復分為二初總相分別後隨勝廣釋總分別者依瑜伽八十一攝釋分初說體有二種一文二義文是所依義是能依如是二種總名一切所知境界解云文是能詮義是所詮依能詮文義得顯故故說文是義之所依文之與義俱生說聽了意識故總說文義名所知境此中意說文義俱能生解心故故能所詮名教體顯揚十二亦同彼論文義無別理實能詮總四法體於彼論中但說文者存略故也既爾何不隨說餘一顯別作用假不相應略不說聲文是所依能詮根本故不說餘但說其文又名及句正是能顯論三種總說亦聲故雖說亦已攝名句為二所依能詮諸法文是本故。

　　所詮義者即一切法或唯識境正行及果境謂二諦三性五法及八識等行謂唯識能觀之智及以施等諸波羅蜜果即智斷菩提涅槃如是諸法名所詮體既能所詮皆名教體然諸聖教多分唯說能詮名等為教體者差別生解勝所詮故又能說者勤心發故瑜伽顯揚別義說故所詮表亦為教體實理言之表召諸法別生解者其義即非故諸教中多依能詮聲名句文以辨教體今同諸教但約能詮聲名句文十門分別一攝相歸性二相性差別三攝境隨心四心境有異五攝假隨實六假實不同七蘊等三科八五法三性九漏與無漏十起繫寬狹。

　　此中第一攝相歸性門者相謂相狀即依他起諸有為法相狀故別性謂實性即真如理是諸有為真實性故由此諸法性即真如故聲名等真如為體亦可說名攝妄歸真門諸師隨自所宗故淨名云一切眾生皆如也一切法亦如也如是等經處處皆有然於此義無相無為有其三釋一謂清辨說一切俗諦隨情可說名有依真智境一切皆無空無之理不生不滅性非虗妄如虗空故說名真如故一切法於真諦中皆真如也然說真如但隨俗論勝義非有此師意云俗諦何如不如有故稱之為妄勝義無故名之為真今攝俗妄歸真勝義故言諸法性即真如非是別有真如自性是故諸部般若經云一切諸法本性皆空咸同一相所謂無相無相故無生無生故無滅由此諸法本來寂靜自性涅槃即是真如法界等故掌珍論第二卷云於勝義諦真如亦空非別實有正智所行離言法性若言實真如雖離言說而是實有即外道我名相差別所以者何彼亦計我雖是實有而離分別以非語言所行處故分別覺慧所不緣故我相既爾而復說言緣真如智能得解脫非緣我智此有何別並無言說有實性故唯執朋黨說如是言故我不能信受如是似我真如二謂此方分別者說真如自性寂靜離言體性周圓清淨微妙非如清辨其體空無然俗諦中妄情境界可說有為無為差別於勝義諦真智所緣一切有為即真如性體無生滅本來涅槃此意說云約世俗諦差別成妄若真智境一切皆如今攝俗妄歸真勝義故一切法性即真如由此成佛斷差別妄唯有真智獨存此方古來涅槃師等不了經意多作是言第三彌勒無著及護法等諸論師說法與法性雖不相離然不得言依他諸法即其如性常與無常能證所證因果聖凡雜染清淨真妄二境其體非一有差別故。

　　若言勝義諸法即如一切皆應成顛倒故如解深密第一說之不能廣引三劫修因斷妄成佛非緣生法皆斷滅故契經毀責以諸如來同有為者依法佛說非報化身如經說言若以色聲求見如來是行邪道不能見佛訶同有為義亦如是或佛色心唯道諦攝非業煩惱之所為故若同有部說佛心色十五有漏惑業所攝為是無常者是人如何舌不墮落不遮佛有清淨色心故經說言捨無常色獲得常色受想行識亦復如是此顯不斷相續二常凝然常不爾如何說有色等五蘊差別無為法中無差別故。

　　又若成佛唯有真如無色心等生滅法者真如之理既即涅槃如何復說有菩提智應同二乘永入圓寂如何得果二乘涅槃既諸如來菩提涅槃智斷差別故不得說唯有真如經說三事名涅槃者由智力故解脫諸惑所顯真理眾德為依故經總說名為涅槃非說涅槃即般若又所顯理智實性故又是正智所緣境故說般若名非即般若是故性相雖不相即然不相離性為根本為性真智斷差別執所以攝相歸其真性說一切法體即真如依此後解不可說為攝妄歸真淨分依他體非妄故有作是說義不相應。

　　第二相性差別門者諸法性相雖不相離然不相即故有非如幻別對機能生解者唯聲名等如前已說然此聲等西方二解一者龍軍論師及己無性佛地一師皆云如來唯有無漏大定智悲寂靜涅槃真如之理無動無轉無說無示但眾生有感於自識心文義相生謂佛說法佛實無言故無性攝論第一卷云貫穿絳綴故名為經此中即是隨墮八時聞者識上直非直說聚集顯現已為教體此言顯示於八時中聞者識上有直非直二種言說聚集顯現已為教體佛地經論第一卷云有義如來慈悲本願緣力聞者識上文義相生此文義相雖親依自善根力起而就強緣名為佛說解云此意顯示由佛本願為增上緣能聞者於自自心上文義相生已為教體言佛說者約增上緣諸佛如來實無言說故無性云若爾云何菩薩能說非聞者識彼能說故彼增上生故作是說譬如天等增上力故令於夢中得論呪等若離識者佛云何說離識不成是故楞伽第六卷云我從某夜得最上覺乃至某夜入般涅槃於其中間不說一字亦不已說今說當說又大般若涅槃經等處處經言佛無所說華嚴深密復說唯心故知教體為自心變善順契經不違唯識。

　　問若言聞者識上有文義相聚集顯現為教體者過去未來既非實有非有為法生已便住如何識上聚集顯現所緣之相既無聚集如何得有聚集解生答熏習力前文義相於後後時識上顯現故成聚集理不相違何者如前所引無性論說此中即是隨墮八時聞者識上有直非直二種言說聚集現故墮謂墮在言八時者相傳三釋一云即是聖教中說八轉聲時然八轉聲後自分別二云華嚴八會以為八時三云西方時分晝夜各四故名八時今依後說隨墮晝夜八時聽聞正法義寬通故。

　　直非直說亦有三解一云詮自性故名為直說詮差別故名非直說二云長行說義名為直說其有頌文名非直說三云十二分中契經說義名為直說解十一部名非直說今詳第三不異第二所以者何總言契經有通有別通相言之十二分教總名契經故涅槃云始從如是我聞終至歡喜奉行如是一切名修多羅別相言之對法等說長行略說所應說義名為契經此雖別相十二分中但除二頌具含十分如何乃言解十一分名非直說離所餘分無契經故若依通相皆名契經別相唯應說除二頌若除二頌故不異前。

　　又今別解顯了說者名為直說密意說者名非直說彼論於八時中隨墮何時聞者識上有直非直十二分經聲名句等聚集顯現以為教體。

　　問何等名為聞者識心如何名聚集顯現答初顯聞者識心次明字名等相後解聚集之義依瑜伽第一卷等前後說有五心差別一率爾心二尋求心三決定心四染淨心五等流心略辨相者且如眼識初墮於境名率爾心意與眼識同時生起先未緣此境亦名率爾心既初緣境未能了知為善為了知故思惟前境名尋求心既尋求已了知先境名決定心既決定已於差別善惡無記三性心生名染淨心有說染淨不通無記不應正理如二量章即此染淨引後同性諸識生起名等流心然此五心彼瑜伽論隨其相顯但約六識而分別之七八相續五心相隱所以不說是故彼論第一卷云復次由眼識生三心可得如其次第謂率爾心尋求心決定心初是眼識二是意識決定心後方有染淨此後乃有等流眼識善不善轉而彼不由自分別乃至此意不趣餘境經爾所時眼意二識或善或染相續即轉如眼識生乃至意識應知亦爾第三又云意識任運散亂緣不串習境無欲等生爾時意識名率爾墮心廣說如彼及五心章二字等相者如顯揚論第十二說有字非名即字界阿阿等聲無所詮故有名非句謂一字名及二字等所成之名但詮自性非差別者二字等名詮差別者即名為句如說色常色無常等有云依梵本語一字無詮二字已去方有詮表故無一字所成之名若依彼說今依唐言故有一字所成名也然勘諸文有一字名阿之言無處處說故問如以一字詮苦空等既詮差別何故一字名不得名句答言若合自性差別即能於其自性之上知差別故可得名句不言自性但說苦等不知何法是其苦等未詮差別但為名也此即句必有名名必有字字不必有名名不必有句。

　　然此三法各有多種且於字中一字名字二字名字身所言身者有其三義謂體義依義及積聚義今此名身取第三義二字已去所共成者有積聚故若依前二一字名等亦有體義及依義故故俱舍云云何名等身謂相等總說婆沙亦云問身者是何義答是二名聚集義故知身者是聚集義如說字身名句亦爾唯正理師約體以釋故正理論七十六云即三自性名之為身自性身名差別故三與聲義極相隣雜為境生覺別相難知故說身言顯別有體解云此正理師為簡境別故約體性以釋身名非成身名由此三體故約體釋不離前非三字多字身四字名四字多字身五字名五字多字身然三字已去皆名多字身為顯差別須約數辨下名等相亦准此知。

　　於其名中亦有多種有一字所成名二字三字四字五字所成名三字已去亦得說為多字所成名然欲別者應言三字多字所成名四字多字所成名五字多字所成名等一字所成名中復有多若一个一字所成但得名一字所成名二个一字所成名一字所成名名身三个一字所成名一字所成名三名多名身四个一字所成名一字所成名四名多名身五个一字所成名一字所成名五名多名身二字所成名中亦如是說一个二字所成但名二字所成名二个二字所成名二字所成名名身三个二字所成名二字所成名三名多名身四个二字所成名二字所成名四名多名身五个二字所成名二字所成名五字多名身三字所成亦同此說一个名三字所成名二个名三字所成名名身三个名三字所成名三名多名身四个名三字所成名四名多名身五个名三字所成名五名多名身四字所成五字所成作法皆同不能繁述然於句中辨差別者准名字說義亦無違。

　　三聚集義者如聖教說諸惡者莫作諸善者奉行善調伏自心是諸佛聖教四句之中且約初句以明聚集如言諸時餘惡等宗並在未來唯有一字及依一字所成之名如是二相於聞教者識心上現此即一字成名之義然有一字不成名者非此所謂。

　　次言惡時餘者等字並在未來其前諸字雖入過去然由前念熏習力故仍於此念聞惡字時心上顯現是故即有二个一字一个字身二个一字所成之名一个一字所成名名身一个二字所成之名合有七相又言者時餘莫等字亦在未來其前二字雖入過去還由前念熏習力故至於後念聞者字時自心上現遂有三个一字二个字身一謂諸惡二謂惡者二二合說下應准知不可隔越故無諸者合名字身隔越合者無所詮故字及字身雖不能詮若隔越者即不能詮與名等為依止故一个三字多字身三个一字所成之名二个一字所成名名身如前字身二二合說一个一字所成名三名多名身二个二字所成之名亦二二合准前作法一个二字所成名名身一个三字所成之名合十六相聞者字時心上顯現。

　　復言莫時有四个一字三个字身亦二二合准前應知二个三字多字身三三合說更可除初及後一字一个四字多字身四个一字所成之名三个一字所成名名身謂二二合說二个一字所成名三名多名身謂三三合說更可除其初後一字一个一字所成名四名多名身三个二字所成之名謂二二合說二个二字所成名名身一个二字所成名三名多名身二个三字所成名亦更可除初後一字如前理說一个三字所成名名身一个四字所成之名合此相於莫字時自心上現。

　　又言作時有五个一字四个字身謂二二合說三个三字多字身二个四字多字身一个五字多字身至此總說字及字身并多字身合十五相五个一字所成之名四个一字所成名名身謂二二合說三个一字所成名三名多名身謂三三合說二个一字所成名四名多名身更可除其初後一字一个一字所成名五名多名身四个二字所成名謂二二合說三个二字所成名名身二个二字所成名三名多名身一个二字所成名四名多名身三个三字所成之名謂三三合說二个三字所成名名身一个三字所成名三名多名身二个四字所成名更可除其初後一字一个四字所成名名身一个五字所成之名。

　　至此總說名及名身并多名身有三十五并前字等總說合有五十法相又當句五字圓滿詮差別故復有一句及以五字各別音聲并前五十合五十六聖教之相於作字時聞者識上聚集顯現若其一頌乃至一部字及名句隨應緣者聚集顯現理即無邊如是且約能詮說之若亦說彼所詮之義隨其名句所詮自性及以差別如理應思是故大乘雖無過未由前所說諸惡等字熏本識已至後後字從本識生於心上現乃至末後聞作字時由熏習力前已滅字皆五識上聚集顯現故聞法者聚集解生。

　　若爾如何涅槃二十九云如人誦書所誦字句不得一時前不至中中不至後人之與字及以心想俱念念滅以久修故而得通利答彼約現行滅已無體故云所誦前不至中中不至後今由熏習後念種生故與彼經不相違也若薩婆多說惡字時諸字已滅乃至作字前字已滅次第而生不俱起故既無薰習後不現前故彼能詮教不成立亦非由前字等勢力末後字等能生顯名過去無體又無熏習由何勢力末後之字生顯名等又如一名念聲發既不聚集如何發生不可一名分分生故亦應言如待過去諸表剎那末後剎那能生無表如是由前剎那勢力於末後念能生顯名無體無熏如前有失又應但聞最後念聲於所詮義即能解了若言由語生久久生名句方能顯義過失亦同以諸念文不可集故況名等假生顯不成故唯大乘教義成立。

　　問如前所說聲字名等於率爾等五心之中何心具足聚集顯現答於此義中相傳多釋一云說諸字時初領受聲率爾耳識及此同時率爾意識并此剎那尋求之心唯有諸字聲相顯現所以者何名等非是五識境故五俱率爾是現量故不緣名等故無餘相若尋求心尋前率爾所緣境界亦不緣彼字之與名雖此三心所變聲上皆有字名如生等相而不緣故不說聚集至決定心即有三相謂聲名字然有說之初聞諸字無決定心所以者何諸字所因謂一切惡惡字未生未決定知諸字所目故於諸字無決定心。

　　今依前說初言諸字以目一切何要說惡方是所詮又若諸字要詮惡者未說惡時即應諸字無所成名既有許名明知諸字以目一切故應說有決定心。

　　至言惡時率爾身識同時意識及尋求心唯得惡聲准前可知決定心生有九相現謂字及字身名及名身有其七相并二字聲合有九相於決定心聚集顯現至說者時率爾耳識同時意識及尋求心唯得者聲准前可知決定心生字及字身并多字身名及名身并多名身有十六相及三字聲總十九相於決定心聚集顯現至說莫時率爾耳識同時意識并尋求心亦唯得聲准前應知決定心生字及字身并多字身名及身并多名身合三十相及四字聲合三十四於決定心聚集顯現有云莫字但有二心未決定知莫何所莫為莫作耶為莫斷耶故無決定此准前理決定非無雖未能知莫之所莫然已了知莫者勿也故於莫字亦有三心說作字時率爾耳識同時意尋求心唯得聲相亦准前知決定生已字及字身并多字名及名身并多名身有五相五字圓滿更有一句并五字聲總說合有五十六相於作字時決定心上方得具足聚集顯現此後乃有染淨等流然聚集相與決定心更無增減決定所緣已圓滿故此即總顯所緣聚集若所經心極略說者凡二十心方得具定謂於五字各有四心即率爾耳識同時意識尋求決定若并末後染淨等流有二十二然相具足唯二十心第三十心已具足故又解但別經十五心即得具足何者其聞五字率爾耳識雖同緣然所緣者非是故體非名身等義為境故故除耳識五率爾心若不爾者應約耳識以明聚集既不如是故別除之若意必與耳識同聞何不許耳識心者意亦以與本識同聞此中如何不說本識由彼非己名等為境又聲名等亦無聚集故不說者耳例應然若餘法師於諸莫字既無決定即十三心个既不依故說十五。

　　第二說云率爾耳識同時意識不緣名等義如前說尋求已去即非現量由斯亦得緣名字等又決定心於尋求心所緣境中而得決定若尋求心不緣名字何故後心乃於名字得決定耶故尋求心必緣名等此五尋求次第得前決定心境所得多少一准前說若依此釋更除五心但經十心即得具足聚集顯現謂於五字各有二故又解雖尋求得緣名等然尋求已必起決定由是於前四字之上各有三心至第五字尋求心中方得具足故此說者經十四心不爾豈於四字之上皆無決定瑜伽論說若不散亂必定意識決定心生故。

　　第三解云耳識率爾唯得聲相率爾意識亦緣名等若不爾者尋何等名由此道理說諸字時率爾耳識唯得諸聲餘非境故同時意識有三種相謂聲名字。

　　然此說中有其二解云五字率爾五字之心各得三相如說惡時不緣前諸聲及名字廣說乃至說作字時不緣諸等聲及名字所以者何五識同時率爾隨心皆是現量許緣者豈散心現量得緣過去故定不緣但得三相至尋求心其前諸等聲及名字隨其所應方得聚集第五尋求乃得圓滿二云率爾之心亦得緣前已滅之字聲及名等若依此釋即率爾心隨其所應緣前諸等聲名字等於第五字率爾心上方得具足聚集顯現。

　　問同緣率爾既名現量如何說得緣過去境有人解云容非現故得緣無失今解不然同緣率爾說非現量違教理故若現量者如何得緣答彼諸字等雖已過去然熏習力於後後字率爾之心聚集顯現然此所現與彼過去相狀相似是彼類故說緣過去理實所緣並皆現在故率爾心雖許緣前諸聲名等仍名現量如說念緣曾受境生五識雖不緣曾受境所緣現境是彼類故說緣曾受與念相應念意亦爾。

　　問若如是何得有心緣過去境親所緣緣皆現在故答雖親所緣並皆現在疎所緣緣若久滅者名過去境若其散心緣久滅者必假分別故非現量若非亦滅無分別緣亦可得說名現量也。

　　問因明說離教分別方是現量如何因緣率爾之心說緣名等答緣名等依緣取境分別轉故即非現量率爾之心雖緣名等不分別故名現量也由此得作四句分別有緣名不分別如前因緣及諸定心有分別不緣名如第七識未轉依時有分別亦緣名如第六識尋求心等緣聲名等而分別者有俱非如五八識等四句之中初後現量中二非也又解論說聞者識上聚集但不約聲解聚集相名句文三離聲無體如何聲外別明聚集又若名等有別相者應有別體既無別體別相亦無故但應說前已滅聲於後識上聚集顯現已為教體然聲聚集亦不如前於一一字皆有多念如何五字聲相唯五故於諸字有多念聲前熏後生在心上現如是一句相即無邊由聲短長不應定數雖知名等無別體性由假實異非即聲故既說法詞境有差別如何聚集唯許說聲聞如何但言聞者識上聲等聚集以為教體何不說言見者識上色等相現為佛身耶答影略言之何要具責依此唯有自受用身與所化為勝增上於自識上佛影現前故經說云諸佛正遍知海從心相生是故汝等心相佛時是心即是三十二相八十隨形好是心是佛是心作佛華嚴十二及三十八大般若經第四百卷賢護經等皆同此說若爾契經說西方等國立清淨佛身微妙教令想念此云何通答猶諸有情不了唯識常行穢行不修淨因故大悲尊隨凡所解別指方所令其繫心漸斷穢因分修淨行次第修學其相若成即令了達唯識無境故欲修習應依聖言先隨一方取相觀察如自意樂相現分明無別境生名為善相相既成已觀察唯心如夢所緣皆自心變前如境相隨自想生後觀唯心易了知故了既唯識外境無審諦思惟遣除所取次於識相作意思惟以空除之名遣能取故此成者隨願法生諸佛威神無能遮止此即取相之心作唯識等加行其唯識等觀所取相心空若不繫念隨方唯識等觀難立如但竪其外境心空之理令乖學者於中應善觀察若爾罪者終時念佛相未成就不了唯心能所取空豈自觀察如何經說亦得往生解云修心定生淨土不言得生佛國要須一切觀成故彼經言不惶念佛但稱名號亦得往生廣如念佛三摩地章具分別之不能繁述。

　　問影略言如何不說見者識相以為二身影知教體在聞者識答此不應通不離難故教為生解欲令聞者了達唯識故說識現唯識方成身出佛體若言識變敬心不生故不說變方生敬仰上來總是龍軍論師佛地一師無性等說二者護法親光等說一切如來皆說名等本願成佛以教逗機令所化生得安樂故故佛地論第一卷云有義聞者善根本願增上緣力如來識上文義相生此文義相是佛利他善根所起名為佛說解云彼論意說眾生本願願聞佛說如來識上文義相生是故世尊實說文義二十論云展輪增上力二識成決定謂餘相續識差別故令餘相續差別識上展轉互為增上緣故十地亦云說者聽者俱以二事而得究竟一者聲二善字又般若論世親說云如經言如來無所說法者此義云何有一法唯獨如來說餘佛不說故又瑜伽論第六十四卷引升攝波葉喻經云佛取樹葉以問阿難比其林葉所有多少復告阿難我未所說乃有爾所已所說者如手中葉涅槃第十三迦葉亦引此事以難世尊若言四諦攝法皆盡何故昔言多所未說又解深密及金光明如來轉三種法輪所以如來教傳法者經首皆置我聞等言故不可云佛無言說若爾如何前師所引諸聖教文皆云不說答此依別意作如是言實非如來絕無言說何者一依諸佛自性法身故言不說法身如來無言說故二依諸佛自受用身故云不說唯佛所知非餘境故三約諸佛所說無異故云不說佛不說異諸佛法故四佛不說墮字文法故云不說佛知諸法離文字故五約圓成真如之理故云不說真如理中無言說故六約依他緣生之法故云不說緣生虗幻非實說故七約遍計所執自性故云不說妄情計度性都無故八佛所說非聞者識親所緣緣故云不說親所聞者自所變故以此八門釋佛經中不說法言攝義皆盡法身如來不說法者如金剛般若及涅槃經第十四等自受佛不說法者既諸解境義准知故無異說故名不說者如般若論及涅槃經三十九等不說墮文字法名不說者如楞伽經第八卷等約圓成中名不說者如大般若三百六十四及五百七十一等約依他起名不說者如涅槃經第十四卷及無垢稱第一卷等約所執性名不說者如涅槃經第二十六及般若等處處皆說約非親聞名不說者諸經所說唯識皆是此即如來由知想力於一名中說無量義故言不說自有多端未可隨聞即執為定。

　　問若言佛說何成唯識答謂佛所說但為疎質非聞者識親所緣緣於自識上文義相生是內所慮名親所取故云佛說不違唯識音聲及以名等即以此義諸聖教言聞者所緣有親疎別所言疎者有其二種一謂佛二謂聞者自第八識佛聲同處所變聲等親亦有二一謂聞者與質同處自意識變聲及名等二謂耳識所變音聲。

　　問但以諸佛菩薩聲聞所說等為疎所緣自耳意變為親所緣不違佛說唯識亦成何假聞者本識所變答如論第二護法正義阿賴耶識於他有情亦變似彼扶根依處不爾便無受用他義然不變他眼等五根解云自識不許依他根故於他根自不變眼等諸識緣他起故必變似他扶根准此即知聞聲教時自身本識於他聲處亦變似彼不爾便無聞他聲義故疎所緣有其二種然今教體約能說者唯取本識所變等不取說者耳識等變影像聲等無實用故但為自境非生他解又解由在所變影像亦有實用前三智品能現佛身說法等故故約能說除佛餘人唯取本質以之為教佛所說者通質及影雖有說言他用變化用前三智擊鏡智起依擊發緣三智現今以義通不依彼說因位第八不緣心等果位自在即能遍緣故知因位七識所變雖無實用果位變色實用非無如第十卷自當分別若約能聽唯意識所變影像聲等為體不取本識耳識所變所以者何本識所變但為疎質非親能生自意故。

　　問教為生解唯取影像器為受用應非本質答器通身及心受用故有礙方得為心依故通取質及影像為身受用故須本質復為識用故須影像教但取生意識心親能生者唯影像故聚集教唯在意識由此本識及耳識境無聚集故皆非教體又非名等義為境故。

　　問既約能聽唯取意識影像聲等以為教體意識取境質通自他如何亦以說要他聲處自本識受教義方成答前約五識故作是言。

　　問耳識所現既非教體意識明了取現五塵必假五識五識不緣意不明了故說必藉本說所變又解且依親生聞教意識故說教體非餘識生若依具緣通取本識及以耳識所變之聲義實遍也總而言之雖有說聽親疎不同然正教體唯取諸佛菩薩所說清淨界平等流故聖教既然佛報化身應知亦爾謂莊嚴論攝大乘等皆云平等及成事智如次能現受用變化二佛身故又華嚴經梵網經等說盧舍那佛在蓮華藏世界海中說心地故亦說變為千億佛故故他受用及變化身非無如來利他無漏善根所起清淨色身經說眾生心所現者就其親緣密意趣說謂本性境雖非心生影像所緣皆自意起為令觀察所取唯心說外境無皆從識變由此密意總說唯心不言唯心教無外境故隨法相本質雖非無行者修心要總觀唯識如論法性雖有空不空行者修空必總觀非有密意唯識理在斯焉甚深空門由茲更顯問答解釋已說如前不爾教體及報化身皆成有漏或染無記此即護法親光等說。

　　又解無性且約親緣說自心現以為教體非無佛等所說本教故無性論第四卷云十地經於彼經中宣說菩薩十種地義此即安立十地行相名句文身識所變現聚集為體謂彼聖者金剛藏識所變影像為增上緣聞者身中識上影現似彼法門如是展轉傳來於今說名為教又第五卷說四清淨名圓成實彼第四淨云謂諸大乘妙正法教由此法教清淨緣故非遍計所執自性最清淨界等流性故非依他起自性若非佛說如何等流又彼論云受用變化即是後得智之差別故知佛身亦化所變說自心現亦依親言。

　　問既言佛說佛無熏習如何識上聚集顯現答由佛世尊具陀羅尼於一念中解一切法是故念念聚集解生剎那遍知一切法故問既言佛說三身之中何身所說答法身無言如前已說既爾楞伽第八卷說如何會通彼云法佛說法者內證聖行境界故解云彼約為境發生證智生解義同故名為說非言說說故不相違有古說云此由報化皆依法身二身說法歸於本故名法身說若爾二身說一切法如何但言內證行智境由此定非應如前說自受用身既非餘境界境周圓不假言說故以名等令物生解唯他受用及變化身然此二身依楞伽經復有差別彼云應佛說法者謂以神力現眾法門能令對者隨根得益化佛說法者說施等行令生修學解云此即應身多以神力現不思議解脫法門令大根者聞見如來神通境行念慧增長如華嚴經有多文說即由神力現眾法門能生他解名為說法非唯現此寂莫無言盧舍耶佛說心地故化佛所化根鈍難調一一別說諸對治門於所修行方能悟解故言化佛說施等行故維摩詰答香積世界諸菩薩曰此土眾生剛強難化故佛為說苦切之言此是地獄是此餓鬼此是畜生乃至以難化之人心如猨猴故以若干種法制御其心乃可調伏上來至此總是第二相性差別門。

　　第三攝境隨心門者清辨說云謂一切法真性皆無但隨妄情色等是有故聲名等體即妄心非離妄心有別性故如護法等遍計所執據理實無隨情名有離情無體可說即心故大般若第五百九十五云菩薩摩訶薩如實通達一切諸法顛倒所起虗妄心現本性空寂分別者云世俗諦中妄情之境有色心等差別不同依勝義諦真智所緣一切皆唯本淨心性及聲名等即淨心本性淨心之所起故此師意說真如之理隨虗妄緣起色心等諸有為法以相從性體即真如故說聲等即生淨心護法等云是識所緣皆識所現不離識故說識名體不言識外更無別法但親所緣是識現故若唯一識寧有十方凡聖尊卑因果等異誰為誰說何法何求故厚嚴經伽陀中說心意識所緣皆非離自性故我說一切唯有識無餘深密等經成證非一故諸聖教若依根本能說法者即以無漏心等為體若取於末能聞教者有漏無漏識心為體後得無漏亦聞法故簡異清辨如前宗說又亦不可說緣心生即真如性清辨已說是外道我名想別故又諸外道說自在天大梵時方本際自然虗空我等是一是常能生諸法爾說真如隨妄緣合起色心等與彼何殊又數論師三德性隨我思緣起造諸法所成大等相雖有異後轉變時還歸自性故說大等皆無滅壞今說真如起色心等息妄歸真還即真性然說性常色等生滅此乃所立劣數論宗故滅學徒不應依止然說諸法皆唯妄心又言一切即真如性初依所執後約圓成是密意言非顯了說明空加行顯示涅槃妄識真心教意如是。

　　第四心境有異門者清辨等說義應思擇護法等云聲及名等雖識所生論其自性體非即識能所緣等有差別故既說聽言正能生解則以聲等為其教體第五攝假隨實門者一切假法無別自性但隨別義施設建立故云所依實法為性如瓶盆等四塵為體如不害等即無嗔等諸不相應色心差別即以所依實法為體名等既假離聲體無故一切教但聲體故對法論第一卷說成所引聲者謂諸聖所說聲不說名等名成所引然有古德說云名等隨實以想為性想能施設名味句故隨實者以想為體此由不了由想能取境分齊相隨相施設種種名言所起名言但依聲假立若隨實者體即聲乃隨根本以想為體若如攝論名有二種一言說名二思惟名然思惟名可想為體想能施設立名勝故。

　　第六假實不同門者名等離聲雖無別體然假實異亦不即聲蘊處界門各別攝故故名句文及所依聲假實四法以之為體。

　　第七蘊等三科門者此三科法如餘處辨今於此。

　　明依處且五蘊中依第一攝相歸性體既知真如即非蘊攝真如無為非積聚故若依第二相性差別能別生解既聲名等故體即是識蘊此中識言亦攝心所若隨能變四蘊所收若依第四心境有異同前第二色行蘊也依其第五攝假隨實名等無別體即色蘊若依第六假實不同同第二四色行蘊攝處界門者攝相歸性法處法界相性差別聲處聲界法處法界攝境隨心且約心王意處意界及意識界心境有異聲處聲界法處法界攝假隨實聲處聲界假實不同同心境別。

　　第八五法三性門者先明三性後明五法三性之中所執性無不別相攝依他圓成各有二種依他二者有漏無漏圓成二者常與無常有漏諸法唯依他起諸常住者皆是圓成空等說常依真性故無漏有為通二性攝藉眾緣生名依他起清淨離倒亦圓成實故攝論云若說四清淨是圓成實故約二性以明教時其前第一攝相歸性體既真如圓成實餘之五門並通二性若有漏者唯依他起若無漏者亦圓成實其五法者相名分別正智如如攝相歸性體唯如如餘之五門依諸聖教義即不定若依瑜伽七十二等無漏五門皆正智攝彼說一切無漏有為皆正智故若有漏者攝境隨心即是分別除之四門既取能詮皆名中攝若兼取所詮亦相中收故下第八釋彼論云彼說有漏心心所法變似所詮說名為相似能詮現施設為名能變心等立為分別無漏心等離戲論故但總名正智不說能所詮若依中邊第二卷說無漏五門亦名正智其有漏者攝境隨心亦名分別餘之四門皆相中收故下論云彼說有漏心及心所相分名相餘名分別若依楞伽第七卷說無漏同前有漏五門皆名分別故下論云彼說有漏心及心所相見分等總名分別虗妄分別為自性故若依世親攝大乘論第五卷說無漏同前有漏五門皆名中攝故下論云彼說有漏心心所法相見分等由名勢力成所遍計故說為名雖諸聖教相攝不同初所說者實為顯了故下論云諸聖教中所說五事文雖有異而義無違然初所說不相雜亂。

　　第九漏無漏門者攝相歸性體唯無漏真如無為非有漏故餘之五門通漏無漏且性相別體既四法若依本教佛所說者聲名文句皆是無漏集論等云十八界中十五有漏名句文三自性無記者依隨轉門二乘等說今依大乘佛所說法聲名句文真善無漏佛地第六此論第十皆云十八通無漏故別有釋如論應知十地亦云說者聽者俱以二事而得究竟一者聲二善字金剛般若天親論云汝法是無記而我法是記是故一法寶勝無量珍寶十地菩薩二乘說法聲名句文即唯有漏等三性唯無記攝異熟識所變現故雖不同識性是異熟然隨見分無記性同約能說者非影像故顯揚等說隨能發心色聲二種雖通善惡但由假說實非善惡今論實性故不相違若能聽者識上所現且說意識影像相教隨能變心通漏無漏一切二乘七地已前無漏後得八地已去識所變者唯善無漏是無漏心影像相故故第十云無漏識上所變現者同能變識俱善無漏純善無漏因緣所生是道諦攝非苦集故異生二乘七地已前有漏之心所變現者皆有漏故第十云有漏識上所變現者同能變識皆是有漏純從有漏因緣所生是苦集攝非滅道故於有漏中三性義者有人解云聲唯善能聽教者善心起故名等無記論說名等唯無記故第十亦云善等識相不必皆同三性因緣雜引生故故能變識雖是善性所變之相通善無記即自問言名等依聲聲既是善如何名等唯無記耶解云聲是語業隨能發心即成善等名等非業復非心發故雖依聲仍是無記引婆沙云名句文三唯無記性非造業故思起故今解若其許聲通三性者名等依聲非唯無記名等若別體亦應殊體既不殊如何性異又若性別有別種不若言別種即違論說假法如無非因緣故若不別熏無別種子善聲生時如何得有無記名等不可善種生無記故若言對法說無記者應十五界不通無漏既說隨轉門無記應知亦爾又若說聲名為語業隨能發心成善等者此亦不然語業是表影像相聲無表示故不可名表若本質聲非善心起設意引生但假名善本識所變唯無記故故許聲善即非表業若是表者必無記性如何乃將大乘所說同薩婆多以為正義故知名等隨所依聲善等性同無別性故故能聽者影像相教聲若是善名等倒同集論等說自性無記依隨轉門非大乘義。

　　問本質之聲唯無記性影像與質種子性同許作因緣能生本故此即五境性唯無記如何名等隨聲說善答今因此總分別之謂一切相無本質者與見性同三性所攝由見引生分別強故此或有說與見同種或雖同性種子各別但由引力與見性同若有本質或異或同何者若緣自身蘊處界法相分與質善等性同熏種為因生質影故若緣他身蘊處界法與見同性自身相種不可為因生他身故又若不爾二乘無學緣他染法與質性同應熏染種離欲聖者緣欲染法質影同性應熏欲染然於他身自識變者所變影像亦質同性彼扶根塵影種生故然緣自身所變影像有分別此同外器言五識末那相唯無記所熏成種能生質影種子無別性必同故其第六識若五同緣是現量者亦同於質唯無記性若是比量及獨頭生分別行施相見同性所熏成種唯能生影由斯影像色等五塵許通三性名等隨實非唯無記今詳此義理未必然意識相分所熏成種作十八界名言種子如何但與五同緣是現量者相分為因能生本質說同性耶。

　　問若不許爾如何名等說隨所依通三性攝答但不許聲有三性別名句文三性無記不遮聲名唯無記攝又解緣過未等相與見同說通善等前以說故故說名等隨聲性別意識所變許杖自杖他質者與見性同如前說故雖意與五心俱同緣聲境質各別故耳識聞聲杖自質起意識同取緣他質生同處二質前已說故故意識相性與見同名等隨聲說名善等雖作是解理實難知如何同緣所杖各別此亦無失根識境同所取尚異根取本質識緣影像二識同境何妨質殊雖有說言五識所變皆有實用根取識變說名同境五識設然意識質異亦無過失行寬遍故總是第九漏無漏門。

　　第十起繫寬狹門者初起次繫後明寬狹依薩婆多五地起第二定上雖無尋伺借下尋伺而起彼故依經部宗亦五地起然於五地自有語因彼尋伺通九地故四空無色雖有語因彼不發語許色無故其大眾部一說部說出世部雞胤四部同說色無色界既具六識故六根境九地皆具由此名等通九地起然於語因未見有說義離諸識亦通九地尋伺多隨五識有故今同大乘古德有說同大眾等涅槃經等說無色界亦色非色又彼經云有色無色非二乘等所知境界故無麁色名為無色細色非無故有名等餘經亦說無色有情從佛菩薩而受化故依今說者無色色無同有部等唯有四蘊業色無故聖言有者依定果說故起名等准下五地三定借下尋伺生故。

　　次明繫者通諸地繫如其業諸部不同若薩婆多通五地計如其語業自有二說一云總論聲處隨身亦通五地二云隨語上三定無二說雖殊已後為正由心力生身力劣故依經部宗語通五地能發諸因諸地有故大眾部等遍通九地前說無色具根境故大乘諸聲許通五地隨能變心非尋伺故論其名等諸部之殊薩婆多宗有其二說一云隨身通五地繫二云隨語唯初二地故婆沙云有說名隨語地繫彼作是說生欲界者若作欲界語身語及名皆是欲界所說義或三界繫或不繫若作初定語彼欲界身語名初定義如前說生初定者作初定語身語及名皆是初定義如前說若作欲界語彼初定身語名欲界義如前說生上三定者作欲界語彼三定身語名欲界義如前說若作初定語彼三定身初定語名義如前說。

　　問若爾上三定有名不有說無有說有而不可說評曰寧說無不應說有而不可說已無用故有說名隨補特伽羅地繫謂名與身同在一地餘義如前問若爾者無色界有名不有說無有說有而不可說有而不可說評曰寧說無不應說有而不別說已無用故如名文句亦爾問三界所繫如論評家隨語隨身二說何正解云隨語繫勝以語起聲生顯名故如善等性能起心故三界繫亦隨能發若爾何故俱舍論說法無礙解通五地耶解云據能緣心說通五地理實名等隨語二地若爾彼說詞無礙解何唯二地非五地耶解云以緣言詞難故唯緣自地又解法無礙解通五地者此乃是彼隨身繫義或准彼文隨身為正然依前解理即為勝若經部宗名等即聲隨語隨身皆通五地彼說語因通五地故大眾部等通九地繫隨身隨語義皆通故若大乘宗名等雖假依聲立故唯可隨身通五地繫有實用聲本議變故本識所變必影像同地故繫等同質種故。

　　後寬狹者薩婆多宗經界處門義寬名狹十七界全一界少分十一處全一處少分四蘊全一蘊少分攝彼義故一界一蘊少分攝彼名故又彼名等及義此即能詮唯名句等若論所詮通一切法如所能緣能緣唯心等所緣通一切若依詮門名寬義狹如醫方說於一一法各有千名世尊又於一義之中以多名說故名等寬評曰如是說者前說為善名等設多法攝狹故經部大乘雖未見文可作三釋一云名之與義寬狹相似所以者何具攝持者於一名中說無量義又於一義說無量名故義齊無有寬狹二名寬義狹名於諸方不定同故色等法義即可同故三云義寬名狹蘊處界中義攝寬故又名即義故義寬名狹總雖十門辨於體性應知後四即是義門。

　　○第八顯其所依者初顯依藏次明依教後辨依乘初依藏者所立法藏諸教不同依涅槃經佛所說法真實不虗外道所說悉皆妄語佛所說者有字有義外道所說有字無義佛所說教皆順法印外道所說違三法印故以佛教對外道言總立一藏名正法藏機義相應非顛倒故外道所說義不相應其理顛倒皆非正故又諸論說佛教根本依淨法界大定智悲所流出故故無差別攝立一藏又瑜伽等諸論皆說有其二藏一謂聲聞二謂菩薩由獨覺教少於聲聞從多為藏名聲聞藏。

　　又解獨覺之人初發心時亦依聲故從聲入道名聲聞故法華云若有眾生內有智性從佛世尊聞法信受慇懃精進自然慧樂獨善寂深知諸法因緣是名辟支佛乘又普曜經及阿闍世王經等說三藏一謂聲聞二謂獨覺三謂菩薩前以獨覺無多別教又從聲入攝在聲聞故但說二今據機行及果有殊故別開三不相違也又聖教別說有三一素怛攬藏二毗奈耶三阿毗達摩藏如三次第詮定戒慧有差別故又總詮三成立定戒及慧別故又解三藏皆成三學從多分說如次成之又諸聖教說有六藏菩薩聲聞各具三故故法華云不得親近小乘三藏學者獨覺教少無別戒律故無三藏可分成九或可說九普曜經中說約三機別說成三此各有三故總說九然無聖教不可即依且約自乘略明增減諸餘門義如三藏章此論即是正法藏攝二藏之中菩薩藏收詮上乘故非聲聞藏依普曜經亦菩薩藏素怛攬等對法藏收研覆推究諸法相故六藏之內菩薩藏中對法攝。

　　次依教者十二分教義說如章若依本教十分所收本事唯詮弟子往事本性但說佛過去生故非本事本生所攝依末教者唯論義收餘十一分獨佛所說論義一經通門人故。

　　後依乘者諸聖教中建立增減及古諸德多說不同有說一乘如法華等故往經云十方佛土中唯有一乘法無二亦無三諸大乘經處處皆有然於此義學者相傳有其二解一云由佛方便說有諸乘究竟皆歸無上大乘餘乘即是一乘方便故說二乘即是佛乘無有二乘名究竟者故勝鬘云聲聞緣覺乘皆入大乘大乘者即是佛乘是故三乘即是一乘乃至廣說又法華經云我於餘國作佛更有異名是人雖生滅度之想入涅槃而於彼土求佛智慧得聞是經智度論云有淨妙淨土出過三界諸阿羅漢當生其中又涅槃經云善男子隨小王之住處名曰小城轉輪聖王所住之處名為大城聲聞緣覺八萬六萬四萬二萬一萬住處名為涅槃非大涅槃無上法王聖王住處乃得名為大般涅槃第十一復云須陀洹人人天七反永盡諸苦入於涅槃是人未來過八萬劫便當得成阿耨菩提乃至辟支佛人煩惱無餘入於涅槃是人未來過十千劫便當得成阿耨菩提以此故知無有二乘自果究意畢竟滅者二乘尚然豈有一類無種性者名人天乘此但鈍根未堪入聖佛為彼說淺近之行令離惡道上生人天謂五戒等名人天乘故涅槃云一切眾生悉有心者皆得成就阿耨菩提二云理實非無五乘差別各於自乘證果究竟彼諸聖教說一佛乘約別意言非實唯一故攝大乘論第十卷本云為引攝一類及任持所餘由不定種姓諸佛說一乘法無我解脫等故性不同得二意樂化究竟說一乘如彼論中一一廣說由十因故佛說一乘法華論說聲聞有四一者寂相二迴向菩提心亦名退菩提心三者應化四增上慢世尊唯為第二第三授菩提記不爾便違涅槃經大般若經無上依經菩薩善戒經解深密經楞伽經稱讚大乘功德等亦違瑜伽顯揚對法莊嚴攝論法華論等故涅槃言我於一時說一乘一道一行一緣說須陀洹乃至阿羅漢皆得佛道我諸弟子不解我意於大眾中唱如是言如來說須陀洹乃至阿羅漢皆得佛道若皆作佛即解佛意何故稱為不解佛意故性相言如今所說廣引理教如乘章說。

　　有無聞說橫計度云經自說言十方佛土中唯有一乘法無二亦無三故知三乘皆非究竟破三別歸一究竟乘故華嚴經第八卷云一切世界諸群生尠有欲求聲聞道求緣覺者轉復少求大乘者甚希有求大乘者猶為易能信是法甚為難說言求大乘者猶為易能信是法甚為難故知別於大乘之外有難信者名為一乘又二十九云若眾生下劣其心厭沒者示以聲聞道令出於眾苦若復有眾生諸根少明利樂於因緣法為說辟支佛若人根明利饒益於眾生有大慈悲心為說菩薩道若有無上心決定樂大事為示於佛乘說無量佛法既言有大慈悲心為說菩薩道故知即是三乘內大乘有無上心者說無量佛法故知三外別有一乘此所立者但隨自性所引教文謬解非正所言無二亦無三者義應說言無第二第三必三乘中獨覺為第二聲聞為第三為引不定任持所餘方便說無第二第三亦非真實令無二乘何故大乘說是所破。

　　經又說言尚無二乘何況有三者二謂第二三謂第三非經總說二乘三乘名二三也故經自言唯此一事實餘二則非真終不以少乘濟度於眾生若破三乘三外有一何故但言餘二非真不以小濟亦應說言餘三即非真不以三乘濟又亦應言世間無有三乘人得滅度唯一佛乘得滅度耳為止息故說三涅槃何故但言無有二乘為息說二經既但云餘二非真不以小濟無有二乘為息說二明知大乘非所破也又先說三今但云一數無三故破三無爽非總破別顯有又一大等是相待名形二形小名一大故既無二無小一大亦無如長短等學者共知雖無一大之名非無一大行果是故一乘大乘行等非所破也。

　　若言破三三中之大即火宅內所許牛車後出門外總與牛車若破先牛別與後牛二牛何別又三中大即顯頓悟既言無大會令入一豈令頓悟成漸悟耶又大乘一乘發心修行及以得果有何差別而言捨大別取一乘耶法華說新發意菩薩疑網皆已除者顯未聞經將退大意既聞經已大心堅窂非前學大乘今求一乘也退菩提心有其二種一者已退如舍利弗等二者將退如此新發意由聞經已前熏發心後意堅窂法華論說退菩提心應知即是將退已退由前理教彼所成立三乘之外別有一乘但隨妄情全無由據。

　　若言由華嚴說求大乘者猶為易能信是法甚為難即顯三外別有一乘是究竟乘名難信者次下經言況能受持正憶念如說修行真實解此即難信猶為易能受持等更復難應須別立第五乘等然彼經緣求大乘者雖初發起大菩提心已過二乘言甚希有信是法者顯聞大乘而不誹謗過初發心言甚為難次復受持復難信法次復修行更難受持最後實解復修行等展轉文量後勝於前非顯信法過初發心即於所信別立乘也不爾受持既過信法修行實解展轉過前如是皆應別立乘故彼文中一顯初發心二顯生信三顯受持四如說行五能作證謂由菩薩行有淺深信法等難發心等易非後難者即別立乘不爾十地施等相望後勝於前皆應別立乘者發心因行殊得果別形對於餘別立乘故一切菩薩起二利心行二利行得二利果義既是同不應別立然唯約行別別立乘隨行有多亦無過失故莊嚴經第六十云或有一世界聞說一乘名或二三四五乃至無量乘智慧行有異解脫無差別。

　　若言迂迴入大位者名為大乘若直往者所行大位名為一乘此亦非理廣智名大遮餘說一非是一大體性不定法華經說唯有一乘本為二乘豈由直往名尚未了義安在焉故勝鬘云聲聞緣覺乘皆入大乘大乘者即是佛乘見故三乘即是一乘又彼所引二十九文推其意由亦未為證彼經意說若有慈悲心欲饒益眾生為說菩薩道增長慈悲故菩薩道者即是四攝四無量等若有無上心決定求作佛為說佛功德增長欣樂故佛功德者即是十力四無畏等前為增長救眾生心後為增長求菩提意豈復別說有一乘也由此應知攝大乘為引攝一類及任持所餘等故佛密意唯說一乘尚非實無二乘究竟何有佛乘非究竟耶故華嚴終二十七初第二地中勸諸菩薩令住十善道何以故由是十善道與智慧和合修行若必劣弱樂少功德厭畏三界大悲心薄從他聞法至聲聞乘若行是十善道不從他聞自然得智能具足而能除入眾因緣法至辟支佛乘若行是十善道清淨具足其心廣大無量無邊於眾生中起大悲心有方便力志願堅固不捨一切眾生求佛一智慧淨菩薩諸地淨諸波羅蜜入深廣大行則能得佛十力四無所畏四無礙智大悲乃至具足一切種智集諸佛法此即顯示由十善道具得三乘若別有一何故不說豈彼非由十善道得法華第二火宅品中說諸有情三乘根異大集第一說所化殊亦同義嚴不能廣引然彼說者不自知非遂改佛經隨自愚意花嚴經六十卷或十二十八及第六十并大集經第一卷後四處經文皆有改處披撿之者應細尋之所改經文不能具述廣以舊本而比審思三外一乘無有非直解行不殊大乘即是一乘亦微三階無別。

　　有依前義解釋一大行殊有已此途廣談三一階別行殊即顯一大不同階別復一言三乘異此等雖有相似之文然己義觀多非文意豈得依彼頓陳常途不順聖言隨異妄說一一度破如別抄中前來總是唯說一乘。

　　有說二乘一菩薩乘二聲聞乘說二所由同前二藏此又說名大小二乘聲聞獨覺機行及果皆非廣大同狹劣故合名小乘菩薩之人若根若行及所得果皆廣大故名為大乘或說三乘同普曜經說三藏意不別開出不定性者究竟亦唯三乘中攝所得之果不越三故又不別說人天乘者同是淺近非究竟運有漏之果非可樂故有說四乘三乘之中別開不定由隨緣轉果不定故如大般若有多教說又勝鬘經亦說四乘前四中除不定性所得之果不過三故人天為一故成四種無種姓中殊勝生故行能廣運惡道苦故人天合者由機行果同淺近故有說五乘定不定性別說為四并合人天故總稱五如稱讚大乘功德經及楞伽經第八卷說又瑜伽等亦說五乘別說人天已之為二受果報類有差別故合不定姓不越三故何故不開有性為四無性為二說六乘者諸教共說五種性故設云六者義亦無違然未見文故但說五不說七等無別類故略明增減解義如章。

　　若辨所依此論即是一乘所攝說有二乘非究竟故二乘之內菩薩乘收四乘五乘俱是第一前來第八辨所依也。

　　○第九辨教得名如別抄說。

　　○第十判釋文義至文當知。

　　上來多依諸德傳授設有少別義或可觀鑒者覩之請詳其致。

唯識論料簡下(終)


