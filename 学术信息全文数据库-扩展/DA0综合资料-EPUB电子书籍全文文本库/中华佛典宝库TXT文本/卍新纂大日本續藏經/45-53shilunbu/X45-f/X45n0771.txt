卍新纂大日本續藏經第 45 冊 No. 771 釋摩訶衍論疏


　　No. 771

次第屬當釋本論文刪補三卷別行疏上

　　釋摩訶衍論十卷

　　龍樹菩薩　造

　　沙門　法敏　集

　　不動本原論。九甚深玄理論。十大乘起信論。如是十論其數雖別殊。而建立其種。而數同一種焉。

　　次說藏差別。藏有幾數幾藏所攝。摩訶衍論何所攝耶。頌曰。

　或五十一藏　　或唯十如經　　總三藏所攝
　論或通或別

　　論曰。五十一者。別因果故。表功德故。引行者故。金剛契經說。佛子我當為汝無礙言辭。宣說開示五十因藏及一果藏故。或有十藏。一者唯立一藏總攝諸法。謂法界法輪藏。圓滿契經。說一切眾生所有言音。莫非如來法輪攝故。二立二藏總攝諸法。謂聲聞藏及菩薩藏。總持契經說。法門雖無邊。不出二種藏故。三立三種藏。總攝諸法。謂如來藏。光明契經說。過於恒沙一切諸佛。唯當宣說聲聞法藏菩薩法藏如來法藏。更無餘道故。四立四藏總攝諸法。謂加補特伽羅藏。道品契經說。佛子諦聽為汝解說。仁藏義藏禮藏智藏及與信藏。并聲聞藏及菩薩藏大覺藏。所以者何。一切行者漸次轉勝次第之法故。五立五藏總攝諸法。謂加天藏。天子契經說。佛告邪論。不可言說清淨報空。我為大眾廣大宣說淨藏人藏并二乘藏一切諸佛大覺法藏故。六立六藏總攝諸法。謂加捺落迦藏。怖畏契經說。我不動坐分別宣說八萬四千捺落迦藏。如前所說五種藏故。七立七藏總攝諸法。謂加魔羅鳩多耶藏。班母契經。說我今實言為班母等一億七萬三千大眾。分別宣說五萬一千三百二種鬼神道藏。如前所說六種藏故。八立八藏總攝諸法。謂加鍵婆陀那䟦藏。龍王契經說。難陀龍王發八千問。問於如來。佛開十億傍生道藏。如前所說七種藏故。九立九藏總攝諸法。謂加器世間藏。世界契經說。爾時世尊告樹神言。善哉善哉。如汝所說。若欲聞者。我今為汝分別演說所依止藏。如前所說八種藏故。十立十藏總攝諸法。謂加雜亂藏。音聲契經說。我今開示八種雜藏。如前所說九種藏故。如是諸藏總攝十億八千法藏。根本三藏或攝十藏。云何為三。一素怛藍藏。二毗奈耶藏。三阿毗達磨藏。摩訶衍論或諸藏攝。或唯阿毗達磨藏攝。是故頌言。或通或別。通謂總通。別謂簡別。持其行法隨應不失。所以立名曰藏焉。

　　次說經差別。有幾數幾經所攝。今摩訶衍論何等經為依。

　　論曰。凡集一代種種諸教。有一百億部。如是諸經總十二部攝。云何十二。一修多羅。二祇夜。三毗伽羅那。四伽陀。五憂陀那。六尼陀那。七阿婆陀那。八伊帝曰多伽。九闍陀伽。十毗佛略。十一阿浮陀達磨。十二憂婆提舍。摩訶衍論所依本經。或通或別。通謂總通。別謂簡別。摩訶衍論文狹句少甚極微少。何故無量無邊契經之海通為依耶。如婆薩伊伽諾故。如標多羅呾提故。是故無失。別所依經其數幾有。何等名字眷屬各幾。頌曰。

　總一百契經　　光明大覺等　　初五十各百
　後五十各千

　　論曰。摩訶衍論別所依經。總有一百。云何為百。一光明大覺經。二甚深順理經。三金剛三昧經。四諸法無行經。五樹林說法經。六無盡一地經。七清淨如如經。八自性自體經。九大乘同性經。十阿梨耶識經。十一果圓滿經。十二虗空等經。十三三三昧經。十四一心法經。十五本性智經。十六真法界經。十七攝無量經。十八最上極經。十九維摩詰經。二十楞伽王經。二十一中實經。二十二無始經。二十三十因經。二十四輪轉經。二十五慈雲經。二十六器心經。二十七無位經。二十八賢聖經。二十九隱密經。三十華嚴經。三十一大品經。三十二寂滅經。三十三聖軌經。三十四遍緣經。三十五熏習經。三十六佛性經。三十七玄理經。三十八楞伽經。三十九本業經。四十蘊高山經。四十一歸本經。四十二真修經。四十三八德經。四十四佛慧經。四十五緣起經。四十六一體經。四十七白佛經。四十八大海經。四十九無相經。五十遍真如經。五十一十種如來藏經。五十二三身本有經。五十三八識通達緣經。五十四眾生身等法經。五十五諸佛無盡藏經。五十六讚歎不善品經。五十七諸法同一相經。五十八一體大悲觀經。五十九如如本智慧經。六十塵塵法界剎土經。六十一輪轉本際經。六十二法界法輪經。六十三大智本有經。六十四平等法界經。六十五四相常住經。六十六真如一相經。六十七流轉不動經。六十八寂靜涅槃經。六十九通達音聲經。七十如來自相經。七十一夫人經。七十二法門經。七十三八喻經。七十四中在經。七十五總持經。七十六不動經。七十七天智經。七十八道智經。七十九本覺經。八十大無量經。八十一自然本果經。八十二甚深法藏經。八十三一道清淨經。八十四十種妄想經。八十五法門顯了經。八十六境界圓滿經。八十七光明實智經。八十八因果同體經。八十九心神不空經。九十真智無生行經。九十一無礙解脫經。九十二隨緣增長經。九十三法性實際經。九十四廣大虗空經。九十五本因緣起經。九十六諸法無為經。九十七本來清淨經。九十八修行道地經。九十九不修具德經。百摩訶薩雲若經。如是百經眷屬。如次初半各百。後半各千。舉經之目。屬論之綱。下當隨文開示顯說。

　　次當說造人。契經異說其數幾有。今馬鳴師何所攝耶。頌曰。

　總有六馬鳴　　契經異說故　　然隨機應故
　無有相違失

　　論曰。凡集一代諸契經中種種異文。總有六種。一大乘本法契經說。無上大覺尊。說入涅槃緣。馬鳴菩薩。即從座起。頂禮佛足。合掌恭敬。向佛世尊。說偈頌曰。

　大慈滿足無上尊　　無邊劫海備萬行
　唯慈悲群生類故　　而佛自言入涅槃
　我及一切諸大眾　　冥冥而亂失心神
　大慈滿足世尊尚　　棄自子等往異界
　況我慈悲未滿足　　隨佛往異界誰謗

　　爾時馬鳴說此偈已。覩佛眼精。徐自命終。二變化功德契經說。爾時世尊告馬鳴言。我滅度後三百餘歲。汝當承我加力。以種種方便法利益安樂末代眾生。若我不加力。汝當不能自。三摩訶摩耶經說。如來滅後六百歲已。九十六種諸外道等。邪見競興。毀滅佛法。有一比丘。名曰馬鳴。善說法要。降伏一切諸外道輩。四常德三昧契經說。佛滅度後八百歲中。有一智人。名曰馬鳴。或外道眾。或佛家眾。破諸外道建立佛法。五摩尼清淨經曰。佛泥洹後一百餘歲。馬鳴大士出現於世。守護正法。安立佛幢。六勝頂王契經說。如來成道第十七日。有一外道。名曰迦羅諾鳩尸摩。變化其身。作大龍王。出現八萬六千頭八萬六千舌。一時發起八萬六千相違難問。問於如來。如來即作百重答說。通彼切難。如是問答已。佛告龍王言。善哉善哉。馬鳴沙門。為護法城故。以破壞相建立佛法。耐也。常如是修。常如是行。勿小遊行。普遍遊行。於是龍王以其本形捨畜生相。無上尊前頂禮和南。以歡喜貌。向佛世尊。而說偈言。

　善哉善哉言　　經聽於我聞　　假耶實耶自
　極疑於我心　　我非畜生身　　或非外道眾
　而贊化為生　　變化如是形　　世尊如鏡知
　我沒於是界　　出於餘世界　　如教普遊行

　　爾時馬鳴說此偈已。如入禪定。入於寂室。是名為六。如是諸經各各別說。隨機現應無相違過。馬鳴菩薩當何位人。何域誕生何因馬鳴。頌曰。

　本大光明佛　　因不動中位　　西天竺出現
　從過去立名

　　論曰。馬鳴菩薩若尅其本大光明佛。若論其因第八地位菩薩。西天誕生。盧伽為父。瞿那為母。同生利益。過去世中有一大王。名曰輪陀。有千白鳥。皆悉好聲。若鳥出聲。大王增德。若不出聲。大王損德。如是諸鳥。若見白馬。即出其聲。若不見時。常不出聲。爾時大王遍求白馬。終日不得。作如是言。若外道。眾此鳥鳴者。都破佛教獨尊獨信。若佛弟子。此鳥鳴者。都破外道教獨尊獨信。爾時菩薩用神通力。現千白馬鳴千白鳥。紹隆正法。令不斷絕。是故世尊。名曰馬鳴。

　　已說人別相。次唱本作釋。

　　本曰。

　歸命盡十方　　最勝業遍智　　色無礙自在
　救世大悲者

　　論曰。此一頌中即有二門。一總攝一切眾命門。二歸向圓滿大覺門。總攝者。通攝一切十方世界中諸有眾命根故。歸向者。用如是眾命。歸仰於滿足大慈悲人故。如本歸命盡十方最勝業遍智色無礙自在救世大悲者故。論師舉幾德。讚歎大覺尊。各其相如何。頌曰。

　總八萬四千　　四十八種德　　最勝等各十
　智無礙各四　　及八萬四千　　色相差別故
　功德雖無量　　終不出此數

　　論曰。爾時馬鳴菩薩。總舉八萬四千四十八種功德。奉仰讚歎無上大覺。佛果滿位中功德淨品。雖有無量無邊。而終不出數量。是故馬鳴總相讚歎。云何為八萬四千功德。色相差別故。成八萬四千。云何為四十。最勝業遍各十種故。云何為八智及無礙各有四種故。云何為十最。一超過最。遠離二乘地故。二出離最。永離三界域故。三對治最頓斷四住地故。四厭離最。已過五蘊聚落故。五離愛最。永別六道岐故。六威德最。勝退七惡軍故。七兵眾最。皆盡八邪林故。八智慧劒最。決斷九結科故。九解脫最。斷除十纏繩故。十勇猛最。摧伏九十六種外道故。於契經中。十種第一。云何為十勝。一力勝。具足十力故。二無畏勝。具足四無畏故。三不共勝。具足十八不共法故。四道品勝。具足三十七品道故。五變化勝。具足百千種變化故。六言音勝。具足八十八種梵音故七。端嚴勝。具足三十二種丈夫相故。八吉祥勝。隨作境界處出生增長功德善根故。九難得勝。於三界中獨尊一故。十住處勝。所居宮。殿以九萬八千微妙圓滿而所莊嚴故。於契經中。十種殊勝。云何為十業。一自然業。所作自在故二平等業。教化利益無差別故。三相應業。隨機出現故。四具足業。圓滿福智二資糧故。五無盡業。無邊際故。六同生業。隨趣受生故。七無著業。遠離塵累如蓮華故。八依止業。作歸依處如大地故。九無厭業。攝生無窮如大海故。十通達業。無有障礙如虗空故。於契經中。十種作用。云何為十遍。一根遍佛諸色根各各周遍法界故。二識遍。佛諸心識無所不達故。三境界遍。圓智所緣無分界故。四壽命遍不可思議故。五眷屬遍。不可測量故。六功德遍。一一功德等虗空界故。七慈悲遍。無簡擇故。八言說遍。佛言音聲無所不至故。九證遍。無所不窮故。十無等遍。無與等故。於契經中。十種周遍。云何為四智。一光明無盡藏智。能出生十億一千智慧門故二一味一相智。通達恒沙一切諸法無差別故。三大悲無邊智。隨起一化遍滿一切十方世界故。四無為寂滅智。遠離一切起動作業故。於契經中。四種圓智。云何為四無礙。一法無礙。了知諸法實相實性故。二義無礙。了智諸法共差別相及生滅相故。三辭無礙。不壞假名而說實相故。四樂說無礙。發無邊言說契經海次第不斷絕故。於契經中四種解脫智。自在之言。皆通於上。故不別釋。色相名義。如大總持中廣顯說。

　　已說覺寶次說法僧。

　　本曰。

　及彼身體相　　法性真如海　　無量功德藏
　如實修行等

　　論曰。此一頌中復有二門。一體攝一切眾身門。所謂盡攝一切無量眾生生滅流轉無常身故。如本彼身體相故。二總達法藏僧伽門。以如是眾身。總達於諸甚深法藏一切如實修行者故。等言總通和南之意。論師依幾法僧而和南耶。其相云何。頌曰。

　總歸依十四　　僧十法四故　　或兼上下故
　有多類僧眾

　　論曰。馬鳴菩薩總歸依於十四德處。十僧四法各差別故。云何為四法。教理行果各差別故。法謂教法。所謂隨順機根一切契經之海。性真如謂理法於一切法體性平等。離虗妄之假絕執著之實故。海謂果法。於妙覺果萬德圓滿。無有窮盡如大海故。無量功德藏謂行法。六度萬行淨品眷屬。不可思議超過數量故。如謂十種真如。實修行謂十種正智。證真如理。於真實智。建立僧名。理智和通。能所一味。平等平等。無諍論故。何故取命標十方耶。為欲顯示所攝命根廣大圓滿無邊際故。何故取身標其相耶。為欲顯示四相所亂一切眾生皆悉攝取。欲令獲得金剛常住不動身故。何故八聖唯不歸自身命。乃通取一切無量眾生所有身命。歸於三寶。由明了知一切眾生平等平等。唯一真如無有別異。眾生身命及我身命。一味一相不相離故。是故頌言等。等言極甚深。何故攝取一切眾生無量身命。歸於三寶。成和南相。由十方三世一切諸佛皆悉歡喜。十方三世一切諸菩薩悉皆讚歎。十方三世一切諸法藏。常恒流布。不斷絕故。馬鳴菩薩證於不動地。下地功德悉皆滿足。何故下位諸僧皆悉和南。由能歸人皆非同於自德位故。若自歸依。唯應和南不動地滿并上二地。若爾何故不取地前。非無歸人故不別舉。以上兼下。影顯示故。法雲菩薩能歸人。當依何僧。於妙覺地。有真實僧。故無過失。若爾何故不別舉耶。以下兼上。影顯示故。是故頌言。或兼上下故有多類僧眾。

　　已說法僧。次說本趣。

　　本曰。

　為欲令眾生　　除疑捨邪執　　起大乘正信
　佛種不斷故

　　論曰。此一頌中則有二門。一斷絕障縛門。二連續解脫門。斷絕門中有四差別。一決定信心門。為令一切無量眾生。斷除疑惑心。發起堅固信。決定於甚深大乘正道故。二遠離捨心門。為令一切無量眾生遠離厭捨心增長欲樂意。精進於甚深大乘正道故。三對治邪論門。為令對治九十六種諸大外道并眷屬故。四種大魔及眷屬眾魔。斷除一切諸世論。趣入於大乘甚深正道故。四除遣執著門。為令一切無量異生及諸二乘一切菩薩。斷除五種人見二種法執證得二種對治。迴向於甚深大乘正道故。連續門中有三差別。一不斷大覺門。為令集成萬行之因。莊嚴大覺之果。無上法王不斷絕故。二不斷法藏門。為令出現勝妙梵響。宣說一切契經之海。八萬四千法藏不斷絕故。三不斷僧伽門。為令修地前地上之大道故。建真如法界之宮殿。住正後二僧而不斷絕故。如本佛種不斷故。頌眾生言分際云何。為欲對治何等斷故。建立三寶不斷耶。頌曰。

　通攝三聚人　　未得圓滿故　　對四種斷故
　建立三不斷

　　論曰。馬鳴菩薩通緣三聚而為境界。所以者何。由未證得圓滿果故。然三聚門有其三種。一十信前名為邪定聚。不能信業果報等故。三賢及十信名為正定聚。決定安立不退位故。十種信心名為不定聚。或進或退未決定故。二十信前并十信心名為邪定聚。皆無根故。無上大覺果名為正定聚。以滿足故。三賢及十聖名為不定聚。皆未究竟故。三十信前名為邪定聚。無樂求心故。十聖名為正定聚。以得真證故。十信三賢名為不定聚。未得真證故。馬鳴菩薩須彼初門。為欲對治四種斷故。建立三寶不斷之義。一疑惑斷。由猶豫心不能決定。斷三寶種故。二然捨斷。由愛有心不能樂法。斷三寶種故。三見邪斷。由妄想心不能正見。斷三寶種故。四定執斷。由實有心不能離著。斷三寶種故。

　　已說本趣。次開總體。

　　本曰。有法能起摩訶衍信根。是故應說。

　　論曰。此門有二門。一能入門。所謂於所詮理善趣入故。二所入門。善為彼法作依止故。有法者。總標十六能入門法。能起信根者。總標門法作業之相。摩訶衍者。總標十六所入法體并及不二摩訶衍體。信決定進心。攝生長行法。若為入理無超此二。故曰信根。復次信謂十信。根謂從發心住乃至法雲地。所以者何。初信無根隨緣進退。後信轉勝。堅固不動。信根有幾義。各其相云何。頌曰。

　各有十種義　　澄淨下轉等

　　論曰。信有十種義。一澄淨義。能令心性清淨明白故。二決定義。能令心性淳至堅固故。三歡喜義。能令斷除諸憂惱故。四無厭義。能令斷除懈怠心故。五隨喜義。於他勝行發起同心故。六尊重義。於諸有德不輕賤故。七隨順義。隨所見聞不逆違故。八讚歎義。隨彼勝行志心稱歎故。九不壞義。專在一心不忘失故。十愛樂義。能令成就慈悲心故。根有十種義。一下轉義。能除憍慢故。二隱密義。能詮甚深理故。三出生義。生長種種諸功德故。四堅固義。皆悉攝持不闕失故。五相續義。轉轉增長無斷絕故。六出離義。地地轉勝漸漸遠離故。七集成義。修集種種諸道品故。八茂榮義。以諸行德而所莊嚴可愛樂故。九具足義。等覺位中圓滿因行故。十高勝義。於妙覺果最勝廣大無能超過故。能入所入種種差別。立義分中自當顯說。

　　本曰。說有五分。一者因緣分。二者立義分。三者解釋分。四者修行信心分。五者勸修利益分。

　　論曰。此下明建立門。何故次第如是。教法出現法如是故。此義云何。為欲顯示上味妙藥。當由所對疾障出現。能化教法。定由所治機根發起。疾前無藥。機先無教故。初立因緣分。為欲顯示如意寶殊雖唯是一。而為一切諸法根本。摩訶衍法雖唯是一。而為恒沙法門體性。重威大龍乃所受用。利根智者乃所領解故。第二立立義分。為欲顯示摩尼寶藏雖備無量萬寶而開千重門群立所了知。大乘本法雖圓無邊千義。而別釋散說。鈍根所分明故。第三立解釋分。為欲顯示雖眼耳中見聞寶雨之妙術。思心中解知無盡之圓德。而出現舌威。不競入門。開通法向。不近隔檀。得如意寶藏。無由蹬臺宮。雖口語中誦持教義之尊辭。思心中觀察廣略之深理。而勸加行添於金剛。不起堅固信。得法界寶藏。而無由契玄理故。第四立修行信心分。雖開廣略之法示進入之門。而怯弱眾生。聞廣說法門。不堪進修行故。鈍根眾生聞略說法門。不能解故生厭離心。如是眾類。若值勸請緣。漸漸進修。備百行因。至萬德果。若不得勸䇿緣。彌彌遠退。將恒沙煩惱而及於無性。馬鳴菩薩見是利故。顯示利益勸請修行。是故後立勸修利益分。有何因緣。不增不減。唯立五分。頌曰。

　攝彼大總持　　五十法門故　　是故不增減
　唯建立五分

　　論曰。馬鳴菩薩十萬嗢咤喃大總持論中總立五十門。判釋諸教理。今此論中立五分法門。各攝彼十門。是故不增減。唯立五分。所謂彼論建立所化圓滿等十門。因緣分所攝。百六十摩訶衍等十門。立義分所攝。安立隨順決擇等十門。解釋分所攝。修集決擇趣入等十門。修行信心分所攝。勸請呵嘖引導等十門。勸修利益分所攝。

　　已說建立門。次說唱章判說門。

　　本曰。初說因緣分。問曰。有何因緣而造此論。答曰此因緣有八種。

　　論曰。初一因緣分。次二解釋分。作正因緣。次四為修行信心分。作正因緣。後一為勸修利益分。作正因緣。初一因緣中即有四門。一能化教法出興門。二所化眾生分際門。三出興作業善巧門。四除遣諍論誹謗門。後七因緣中各具三門。謂前三門中今當舉相隨。次別釋。

　　本曰。云何為八。一者因緣總相。所謂為令眾生離一切苦得究竟樂。宣說開示妙法之要。非求世間名利恭敬故。

　　論曰。因緣總攝者。總舉能化教法出興門。所謂為八種根本總體作正因緣。故言因緣。總為二十四種。分離別相。作正因緣相。三十二種總別法相立義分中自當顯說。為令眾生者。總舉所化眾生分際門。謂攝邪定聚一切眾生不定聚三十種眾生正定聚一百二十種眾生。離一切苦得究竟樂者。總舉出興作業善巧門。謂緣三聚而為境界。宣說開示妙法要者。欲令一切無量眾生。遠離生滅無常之苦。獲得根本總攝之樂故。非求世間名利恭敬故者。總舉除遣諍論誹謗門。謂愚眾生作如是疑。馬鳴菩薩居位不動未及法雲。而緣上地諸菩薩等。為其所化之境界者。唯顯自殊勝。為求名利等。有其虗言無有實義。豈下地菩薩應得教化上地菩薩。是故馬鳴為遣如是不信疑故。自通而言。我久遠劫成正覺訖。而助教化利益群生。為滿本願故。權示藍修位。非謂欲求名利等故。作如是說。

　　本曰。二者為欲解釋如來根本之義。令諸眾生正解不謬故。

　　論曰。言解釋如來根本之義者。總舉能化教法出興門。謂是因緣能為顯示正義對治邪執。作正因緣故。言如來根本之義。所以者何。十方三世一切如來。無有一佛不為根本二心二門七種對治成正覺故。令諸眾生者。總舉所化眾生分際門。謂攝邪定聚一切眾生故。正解不謬故者。總舉出興作業善巧門。謂緣邪定聚狂亂眾生而為境界。宣說。開演顯示正義對治邪執甚深法者。恒沙之謬解。摧塵數之逆亂見。斷除其闡提不信障。而為令趣入于十信大道故。

　　本曰。三者為令善根成就眾生。於摩訶衍法堪任不退信心故。

　　論曰。此為分別發趣道相作正因緣。是名為能化教法出興門。謂三種發心。善根成就眾生者。總舉所化眾生分際門。謂攝上品十信三賢十地。各有三種品諸眾生故。於摩訶衍法堪任不退信心故者。總舉出興作業善巧門。謂緣二聚眾生而為境界。宣說開示三發心者。為令超過自分獲得勝進故。

　　本曰。四者為令善根微少眾生修習信心故。

　　論曰。此因緣為修行信心分四種信心四種修行作正因緣。是名為能化教法出興門。善根微少眾生者。總舉所化眾生分際門。謂攝得十信位前五心中品眾生故。已得前五故。非都無善根名言微少。未得後五故不能具足。不名成就。修習信心故者。總舉出興作業善巧門。為令成就後五信心故。

　　本曰。五者為示方便消惡業障。善護其心。遠離癡慢。出邪綱故。

　　論曰。此因緣為修行信心分精進之終。復次若人雖修行信心乃至得免諸障。善根增長。作正因緣是名為能化教法出興門。此中眾生攝得十信位初心下品眾生故。是名為所化眾生分際門。消惡業障等者。總舉出興作業善巧門。謂示禮拜懺悔等方便。而為消除種種業障海故。

　　本曰。六者為示修習止觀。對治凡夫二乘心過故。

　　論曰。言修習止觀者。總舉能化教法出興門。謂為修行信心分修止觀門作因緣故。凡夫二乘者。總舉所化眾生分際門。謂攝得十信位前二心下品眾生。邪定聚攝一切二乘故。對治心過者。總舉出興作業善巧門。謂以兩輪通為對治凡夫二乘見執過失故。

　　本曰。七者為示專念方便。生於佛前。必定不退信心故。

　　論曰。此因緣修行信心分之終。復次眾生初學是法乃至畢竟得生住正定聚文作正因緣。是名為能化教法出興門。此中眾生攝得十信位前四心。更不能勝進下品眾生。謂住是世界信心成就極怖畏故。是名為所化眾生分際門。必定不退信心故者。總舉出興作業善巧門。謂勝緣力而為安立正定聚故。

　　本曰。八者為示利益勸修行故。

　　論曰。此因緣為勸修利益分作正因緣。是故名為能化教法出興門。此中眾生攝十億八萬六千種邪定聚諸眾生故。是名為所化眾生分際門。為示利益勸修行故者。總舉出興作業善巧門。謂為欲令宣說功德增長欲樂。顯示過患覺悟厭離故。

　　本曰。如是等因緣。所以造論。

　　論曰。此結也。問一切諸教法皆盡於立義分。一切諸所化之機皆盡於初因緣分。何故開三分而別釋。立七因緣而散說耶。為欲顯示利鈍廣略總別不同故。何故二乘人重取于四處。為欲顯示二乘眾生下劣狹少。發菩提心向無上道。甚極切難。超過於餘類眾生故。何故所餘邪定眾生唯取于三處。為欲顯示眾生形於二乘輕其過失故。何故不定人別取三品耶。為欲顯示不定眾生輕其過失故。有何因緣。不增不減。唯立八種。何次第如是。頌曰。

　總攝大總地　　八十因緣故　　修行轉勝法
　次第如是故

　　論曰。馬鳴菩薩十萬嗢咤喃總地論中總立八十因緣。以為論緣由。今此論中八種因緣。各攝彼論十種因緣。故不增不減。唯立八種。由是義故。言如是等。等字總攝彼八十故。因緣次第行法法爾故。謂除闡提不信障得十信心。除著我障得十住心。除畏苦障。得十行心。除捨離障。得十向心。斷異生性等十種障證歡喜等十種地故。

　　本曰。問曰。修多羅中具有此法。何須重說。

　　論曰。此說四種根。即有二門。一所說無異難問門。二舉時分位決疑門。此即初也。謂光明大覺等一百契經中。開示一切無量法藏。隨機根量。攝取利益。無所闕失。中士何用繁造此論。重傳彼法。更無加顯力。而今造此論。重說彼法者。頗不求稱讚等事耶。畢竟說不盡其理耶。

　　本曰。答曰。修多羅中雖有此法。以眾生根行不等。受解緣別。

　　論曰。此總舉決疑門。所謂馬鳴自通。而言三世諸佛一切教理。自然常住。一味平等。無有移轉。無有起滅。是故雖題榜差別。翰牘不同。而其教法唯是一味。唯是平等。或不分或不別。然而眾生根性差別利鈍不等。心行差別廣略不同。既所化之機異。能化之人不能自同。令受教法名字差別。令解文義因緣各別。謂或有眾生依佛伽陀。修梨毗羅而得解者。或有眾生依菩薩遮陀尸修梨毗羅方得解者。故為是人當須造論。

　　本曰。所謂如來在世。眾生利根。能說之人。色心業勝。圓音一演。異類等解。則不須論。

　　論曰。復次如來在世時。所化清淨。能化圓滿。八萬四千種色。四種心遍智。十種作業。十種殊勝。六十八梵圓。八十八妙音。無有前後。一時敷演。無量無邊種種異類。或有眾生見佛妙色而得解者。或有眾生思惟佛心而得解者。或有眾生觀察如來十業十勝而得解者。或有眾生聽聞佛梵圓妙音而得解者。如是平等明了通達。則不須論。

　　本曰。若如來滅後。或有眾生能以自力廣聞而取解者。或有眾生亦以自力少聞而多解者。或有眾生無自心力。因於廣論而得解者。亦有眾生復次廣論文多為煩。心樂總持少文而攝多義能取解者。

　　論曰。若佛滅後所化雜亂。能化少闕。經論機異。廣略根別。根謂四種根。機謂三乘機。云何為四。一廣自力根。二略自力根。三廣無力依他根。四略無力依他根。如是四種根性中。初二是修多羅眾。後二是憂波薩提那眾。

　　本曰。如是此論。為欲總攝如來廣大深法無邊義故。應說此論。

　　論曰。如是第四人須造此論也。何故因緣門中所化圓滿。根性門中所化微少。為欲顯示清淨僧那阿世耶無有邊際故。為欲顯示受教實行眾生之類有其分際故。以何因緣出興兩重廣略教法。其相云何。頌曰。

　本願繫屬故　　出興此法門　　楞伽王契經
　分明顯說故

　　論曰。由繫屬因緣之力。出興兩重甚深法門。所以者何。於契經中明顯說故。所謂楞伽王契經說。爾時世尊。告文殊師利言。我念過去無量劫海。於五百世忍辱仙人。在山林中。專心修行少欲知足四聖眾種種清淨之法。于時有一大蛇。從山頂下。來詣我所。聞我所誦。則投其體。禮拜懺悔。投身已訖。以頭潛地。區區作文。而說偈言。

　我過去世　　忍辱仙人　　住於此山
　六時行道　　而一時瞋　　因緣力故
　今得蛇身　　常受大苦　　若命終後
　得人同分　　我當弟子　　隨汝修行
　汝所讀誦　　常我所誦　　是故我今
　發大慚愧　　說是偈已　　則便命終
　後得人身　　則我弟子

　　爾時互相發願繫屬。謂作如是願。我若證無上道。宣說九十洛叉。廣說修多羅。利益意樂。廣大眾生。宣說十落叉。略說修多羅。利益意樂。總持眾生。則我弟子。作如是願。我當師徒造作九十部。略說憂婆薩提那。利益意樂。總持眾生。以此因緣。我今說偈。契經海以此因緣故。我滅度後。我弟子現作論教。

　　本曰。已說因緣分。次說立義分。

　　論曰。立義分中法門名字。其數相云何。頌曰。

　有三十三種　　十六所入法　　十六能入門
　及不二別故

　　論曰。立義分中法門名數。總有三十三種差別。所謂十六所入本法。十六能入門。及不二摩訶衍故。何故摩訶衍成十六種。根本摩訶衍中開八種故。一心法界三大義中各開二種故。何故能入門成十六種。一心法界及三大各二種故。或各開二種門故。是名為本數。

　　本曰。摩訶衍者總說有二種。云何為二。一者法。二者義。

　　論曰。此文中有三門。一所入根本總體門。二能依趣入別相門。三通達軌則不動門。初二種門有其兩重。住思應觀。摩訶衍者。即是所入根本總體門。即是根本摩訶衍中有八差別。云何為八。一體一心摩訶衍。二三自一心摩訶衍。三無量無邊諸法差別不增不減體大摩訶衍。四寂靜無雜一味平等不增不減體大摩訶衍。五如來藏相大摩訶衍。六具足性功德摩訶衍。八能生一切出世間善因果用大摩訶衍。如是八種摩訶衍法。皆從能入。建立其名。謂以一體一心。而為其門所趣入故。名為一體一心摩訶衍。乃至以能生一切出世間善因果用大摩訶衍。而為其門所趣入故。名為能生一切出世間善因果用大摩訶衍。譬如轉輪王。謂如輪王隨其輪相。建立名字。摩訶衍法亦復如是。隨其門相。建立名字故。大覺契經說。佛告文殊師利。諦聽諦聽。善思念之。我當為汝分別開說八種身法。何等為八。一者一體趣入身法。二者三自趣入身法。三諸法差別不增不減體大趣入身法。四純淨一相寂靜無雜不增不減體大趣入身法。五如來藏功德顯了大趣入身法。六圓滿性功德顯了大趣入身法。七出世間因果自在無礙大趣入身法。八出生出世間妙因果自在無礙大趣入身法。乃至廣說。馬鳴菩薩正攝彼文。是故說言摩訶衍者總言。此中總言於兩處中。是總體故。所謂望上及下臨故。大總地論中開八十門。廣釋根本摩訶衍法。今各攝十成一種故。唯立八法。由何義故有八應知。能入別相有八種故。所入總體有八應知。能入所入八種法相。勝劣廣狹。其相云何。頌曰。

　平等平等一　　皆無有差別　　各攝諸法故
　然終不雜亂

　　論曰。如是能所十六法相。遍滿遍滿平等平等。一味一相。皆無差別。所以者何。各攝諸法。畢竟盡故。若爾本末及與總別皆悉渾洞。雜亂耶。終其本末不相雜亂。其總別門初後非無。然各各別別皆悉等量。故曰平等。非謂一法故稱平等。

　　本曰。所言法者。謂眾生心。

　　論曰。第二重四種法中各具三門。一本法所依決定門。二根本攝末分際門。三建立二種摩訶衍門。此即初門。今當須嗢咤喃頌總持顯說。其相云何。頌曰。

　眾謂四行眾　　生謂四種生　　是一法界藏
　遍於彼八處

　　論曰。眾有四種。一者如來眾。二者一切菩薩眾。三一切聲聞眾。四一切緣覺眾。生有四種。一卵生。二胎生。三濕生。四化生。過數故眾。受生故生。是一法界心。彼八處中周遍圓滿。不可分折。不可離散。唯是一體。唯是一相。以四種眾攝諸聖盡。以四種生攝諸凡盡。馬鳴論師為顯一心廣大圓滿。名為眾生。順理契經云。爾時世尊放大光明。顯神力已。告佛子言。諦聽諦聽。善思念之。我當為汝分別解說一法界藏。善男子。一法界藏者。所謂遍於諸如來眾諸菩薩眾諸聲聞眾諸緣覺眾及諸異生。無所不通。無所不至無所不當。是故名為一法界藏。今攝此文。故名眾生。馬鳴菩薩六萬嗢咤喃本藏論中。開十種門。別釋散說。今略攝故。唯言眾生。

　　本曰。是心即攝一切世間出世間法。

　　論曰。此是根本攝末分際門。其相云何。頌曰。

　是一法界心　　總攝二種門　　名攝世出世
　作法界名法

　　論曰。一法界心。總攝一切生滅門法。是故名為攝世間法。總攝一切真如門法。是故名攝出世間法。皆作法界。故為名法。自體契經云。廣大神王即攝一切種種無明。一切種種染法。一切種種淨白品法。又攝一切清淨法。一切無礙法。一切解脫法。一切絕離法。一切滿足法。一切寂靜法。而廣大神王非世間法。非出世間法。今攝此文。故名為攝。馬鳴菩薩八萬嗢咤喃歸宗論中。開二十門。分明顯說。此中略故。如是而已。

　　本曰。依於此心。顯示摩訶衍義。何以故。是心真如相。即示摩訶衍體故。是心生滅因緣相。能示摩訶衍自體相用故。

　　論曰。此即建立二種摩訶衍門。其相云何。頌曰。

　總標二種門　　言依於此心　　總標二本法
　顯示摩訶衍

　　論曰。總標能入二種門故。言依於此心。總標所入二種法故。言顯示摩訶衍義。云何為二門。一心真如門。二心生滅門。云何為二法。一一體摩訶衍。二自體自相自用摩訶衍。如是所入二種本法。或從能入建立其名。所謂以真如體。而為其門所趣入故。名言為體。以自相大覺心。而為其門所趣故。名言為自。由能入門二種別故。所入本法有二應知。何以故者。即請問辭。謂由何義。依於此心句中具二種門。顯示摩訶衍義句中具二種本法者焉。答曰。作一法界心真如門。即顯示體摩訶衍法。作一法界心生滅門。能示自體自相自用摩訶衍法。由此義故。當知各具二門二法。大覺契經云。復以文殊師利有二種法。甚微深妙。不可思議。何等為二。一者體相平等摩訶衍。二者自相自體摩訶衍。若欲證得是二種法。當行二門。何等為二。一者無斷無縛門。二者有斷有縛門。乃至廣說。今攝此文。作如是說。大總持中開八種門。分明散說。

　　本曰。所言義者。則有三種。云何為三。一者體大。謂一切法真如平等不增減故。二者相大。謂如來藏具足無量性功德故。三者用大。謂能生一切世間出世間善因果故。

　　論曰。三大義中各略初二門。立後一門。馬鳴菩薩本趣意樂。後攝初中故。如是而為復次。比來次第。分明顯了故。已上二頌本應流至于此。一者體大者。總標所入二種本法。一無量無邊諸法差別。不增不減摩訶衍。謂一切法真如平等不增不減故者。總標能入二種別門。所謂如本法名門亦爾故。二者相大者。總標所入二種本法。一如來藏功德摩訶衍。二具足性功德摩訶衍。謂如來藏具足無量性功德故者。總標二種能入別門。所謂如本法名門亦爾故。三者用大者。總標所入二種本法。一能生一切世間因果摩訶衍。二能生一切出世門善因果摩訶衍。能生一切世間出世間善因果故者。總標能入二種別門。所謂如本法名門亦爾故。三種大義別別分釋。如總地論本地品中分明顯說。何故不二摩訶衍法無因緣耶。是法極妙。甚深獨尊。離機根故。何故離機。無機根故。何須建立。非建立故。是摩訶衍法諸佛所得耶。能得於諸佛。諸佛得。不故。菩薩二乘一切異生亦復如是。性德圓滿海是焉。所以者何。離機根故。離教說故。八種本法從因緣起。應於機故。順於說故。何故應機。有機根故。如是八種法諸佛所得耶。諸佛所得。得於諸佛。不故。菩薩二乘一切異生亦復如是。修行種因海是焉。所以者何。有機根故。有教說故。何故依真如門所趣入摩訶衍法。唯立體名。依生滅門所趣入之摩訶衍法立自名耶。真如門中無他相故。生滅門中有他相故。他謂一切不善品法。自謂一切清淨品法。若所對治他無。能對治自無故。唯言體不說自焉。若所對治他有。能對自有。故名言自不唯體焉。復次為欲顯示一法界體平等平等無有其私。無量性德自然本有。非得他力故。復次隨宜安立。無有定故。何故別說門中一心別為一三大總為一。而等同各詮二摩訶衍。三大義合。方應得詮二摩訶衍。大義之名通於三種。故總為一義。無別意趣。今所開示十六法門。勝劣廣狹其相云何。頌曰。

　平等平等一　　皆無有別異　　各攝諸法故
　然終不雜亂

　　論曰。能入所入十六法門。圓滿圓滿。平等平等。周遍法界。無有差別。各攝諸法。畢竟盡故。然終不雜本末能所。已說總別二門。

　　本曰。一切諸佛本所乘故。一切菩薩皆來此法到如來地故。

　　論曰。此即通達軌。則不動門。謂微塵數十方三世一切諸佛。皆悉乘此三十二種。甚深安車。達於清淨無上地故。十方三世一切菩薩亦復如是。此中菩薩言通取三聚一切眾生。而不通達如來地故。

　　本曰。已說立義分。次說解釋分。

　　論曰。解釋分中法門名字其數幾有。其相云何。頌曰。

　唯有四種法　　餘二十九門　　略不解釋者
　九論已說故

　　論曰。解釋分中唯釋四法。所餘法門略不別釋。云何為四。一者一體摩訶衍。二三自摩訶衍。三真如門。四生滅門。何故餘法略不解釋。一心遍滿等九論中已解釋故。所謂一心遍滿論中唯釋四法。所餘法門略不別釋。一者一體一心摩訶衍。二三自一心摩訶衍。三一體一心門。四三自一心門。融俗歸真論中唯釋四法。所餘法門略不別釋。一無量無邊諸法差別不增不減體大摩訶衍。二寂靜無雜一味平等不增不減體大摩訶衍。三諸法差別不增不減體大門。四一味平等不增不減體大門。法界中藏論中唯釋四法。所餘法門略不別釋。一切如來藏功德相大摩訶衍。二具足性功德相大摩訶衍。三如來藏功德相大門。四具足性功德相大門。祕密微妙論中唯釋四法。所餘法門略不別釋。一能生一切世間因果用大摩訶衍。二能生一切出世間善因果用大摩訶衍。三世間因果用大門。四出世間善因果用大門。眾命合一論中唯釋四法。所餘法門略不別釋。一無量無邊諸法差別不增不減摩訶衍。二寂靜無雜一味平等不增不減摩訶衍。三諸法差別不增不減門。四一味平等不增不減門。真如三昧論中唯釋四法。所餘法門略不別釋。一如來藏功德摩訶衍。二具足性功德摩訶衍。三如來藏功德門。四具足性功德門。心性清淨論中唯釋四法。所餘法門略不別釋。一能生一切世間因果摩訶衍。二能生一切出世間善因果摩訶衍。三世間因果門。四出世間善因果門。不動本原甚深玄理二種論中唯釋一法。所餘法門略不別釋。所謂不二摩訶衍法。廣說略說各差別故。諸論建立門中備標本數。散說門中各𨷂其數。為欲顯示法體不分義門得差別故。復次為欲令使學者增長思惟力故。復次為欲顯開示教理甚深極玄。出生尊重讚歎心故。復次為欲顯示廣大如虗空界。義理無窮如澄神海。言說不能具談。思惟不知其量故。

　　本曰。解釋有三種。云何為三。一者顯示正義。二者對治邪執。三者分別發趣道相。

　　論曰。如是三門解釋四法大門數量。

　　本曰。顯示正義者。依一心法有二種門。云何為二。一者心真如門。二者心生滅門。

　　論曰。即是略說。此有三門。一建立四種法相門。二法門該攝圓滿門。三發起問答顯因門。此即初門。二法二門名字差別。其數幾有。其相云何。頌曰。

　各有十種名　　契經異說故　　而無有別體
　隨能立名故

　　論曰。二法二門各有十名。諸契經中別別說故。而其法體無有差別。隨彼功能立其名故。二種本法各有十名。名通義別。一名為廣大神王。此中有二。一鳩那耶神王。住金剛山一向出生吉祥神眾。二遮毗佉羅神王。住大海中。遍通出生一切種種吉祥神眾過患神眾。二種本法廣大神王亦復如是。一體本法一向出生真如淨法。三自本法。遍通出生一切種種淨白品法染汙品法故。自體契經曰。文殊師利前白佛言。世尊甚深極妙二種大乘。不覺同異極疑眾心。如宜世尊為眾更說。佛造作相而告文殊言。善男子。如是二法。譬如金剛神王及主海神王。其相各差別。謂如金剛神王住金剛山見諸境界。唯現金光。不現餘光。真如一心金剛神王亦復如是。唯有淨法。無有餘法故。又如金剛神王唯出清淨眷屬。當不出生雜亂眷屬。真如一心亦復如是。唯出生無垢清淨法故。復次譬如主海神王住大海中。出生種種麤惡眷屬種種善妙眷屬。生滅一心主海神王亦復如是。出生一切染淨法故。二名為大虗空王。此中有二。一空自在空王。以空容受而為自在。二色自在空王。以色容受而為自在。二種本法亦復如是。一體空王以無住處而為自在。二自空王以有住處而為自在故。金剛三昧契經云。心如法理。自體空無。如彼空王。本無住處。一地契經云。一心法體於諸障礙。無有障礙。令住諸法。譬如空王於一切色。得自在故。容受大種故。三名出生龍王。此中有二。一出生光明龍王。以淨光明而為依止。二出生風水龍王。以風水德而為依止。二種本法出生龍王亦復如是。一體本法以純淨法而為其體。三自本法以染淨法而為其德故。順理契經云。一心本法純一無雜。譬如光明龍王以淨光明而為宮殿。以淨光明而為相身。以淨光明而為徒眾。無始契經云。譬如大海龍王。名曰出生風水。從其頭頂出生澄水。從其尾末出生標嵐。由是龍故。大海風水。常恒相續。無有斷絕。一心龍王亦復如是。能生一切差別平等種種諸法。常恒相續。無有斷絕故。四者名為如意珠藏。此中有二。一金主如意。唯出生金剛。二滿足如意。具足出生善不善物。二種本法亦復如是。一體如意唯生淨法。三自如意通生染淨故。如如契經云。佛告金剛藏言。佛子譬如金翅鳥王命終。然後其心入海為如意珠。能生金沙利益龍王。一心本法亦復如是。能生真理圓滿者。本性智契經云。譬如遮多梨鬼。為報恩故。於一萬劫。為如意珠。利益海生。三自本法一心如意亦復如是。能生長生死及涅槃法故。五為方等。此中有二。一白毫方等。唯現天像。二亂色方等。通現五種。如是二毫眾生身分。顯了分明。譬如明鏡。二種本法亦復如是故。攝無量契經云。清淨法界如白苾薩伊尼羅。無盡法界如亂苾薩伊尼羅故。六名為如來藏。此中有二。一遠轉遠縛如來藏。二與行與相如來藏。實際契經云。

　　佛子如來藏者。唯有覺者。唯有如如。離流轉因。離慮知縛。一一白白。是故名為如來之藏。楞伽契經云。如來藏者。為善不善因受苦樂。與因俱若生若滅。猶如妓兒故。七名為一法界。此中有二。一鈍白一法界。如空劫時。二無盡一法界。如住劫時。真法界契經云。空種無礙如空長時。遍種無礙如有長時故。八名為摩訶衍義如前說。九名為中實。此中有二。一等住中實。如獨明珠。二別住中實。如順明珠。中實契經云。離邊真心。若真如依如異同珠。若生滅依如同異珠故。十名為一心。此中有二。一者是一是一一心。隨所作立名。二是一切是一切一心。隨能作立名。一心法契經云。爾時舍利弗前白佛言。世尊本地修多羅中作如是唱。其心體性非大非小。非法非非法。非同非異。非一非一切。何因緣故。今日自言真如一心。依一故一。生滅一心。因多故一。將非世尊無有前後相違過耶。佛言。善男子。莫作如是說。所以者何。心法非一。因所作一故。假名為一。心法非一切。因所作一切故。假名為一切。而言一心不說一切心者。隨能作心。立其名故。乃至廣說如是。十名總攝諸佛一切法藏根本名字。

　　已說二法十種別名。次說二門名字差別。且心真如有十種。一名為如來藏門。無雜亂故。二名為不二平等門。無差別故。三名為一道清淨門。無異岐故。四名為不起不動門。離作業故。五名為無斷無縛門。無治障故。六名為無去無來門。無上下故。七名為出世間門。無四相故。八名為寂滅寂靜門。無往向故。九名為大總相門。無別相故。十名為真如門。無虗偽故。如是十名。總攝諸佛一切法藏平等義理法門名字。

　　次心生滅門有十種名。一名為藏識門。攝持一切染淨法故。二名為如來藏門。覆藏如來法身體故。三名為起動門。相續作業故。四名為有斷有縛門。有持障故。五名為有去有來門。有上下故。六名為多相分異門。染淨之法過恒沙故。七名為世間門。四相俱轉故。八名為流轉還滅門。具足生死及涅槃故。九名為相待俱成門。無自成法故。十名為生滅門。表無常相故。如是十名總攝諸佛一切法藏種種差別法門名字。

　　已說二門十種別名。次說同異分相門。二種本法同異差別其相云何。頌曰。

　有三異二同　　各依門境別　　各遍名同故
　同名異義故

　　論曰。二種本法有三異二同。云何為三異。一依異。各有所依摩訶衍故。二門異。各其能入門差別故。三境異。各緣自依為境界故。云何為二同。一遍同。周遍法界等其量故。二名同十種名字通二法故。何故如是。同名異義故。二種法門同異差別其相云何。頌曰。

　有七異一同　　人法依行體　　境界位別故
　異名異義故

　　論曰。是二種明有七異一同。云何為七異。一人眾異。真如門唯有清淨解脫者故。生滅門中備有三聚諸眾生故。二法門異。真如門中唯有一向淨白品法故。生滅門中備有一切染淨法故。三所依異。各有所依摩訶衍故。四行法異。真如門中一心一念生縛。不生以為其行故。生滅門中以生滅生以滅滅滅。以為其行故。五體相異。心真如門與其本等故。心生滅門與其本別故。楞伽契經云。寂滅者。名為一心。一心者名如來藏故。六境界異。各緣自依為境界故。七位地異。真如門中相雜住故。生滅門中往向住故。云何為一同。所謂遍同故。何故如是。異名異義故。二門位地何等契經分明顯說。各有幾位。頌曰。

　楞伽等契經　　真如有一種　　生滅門有二
　唯亂上下故

　　論曰。二門位地楞伽等契經中明了顯說故。謂大本楞伽契經說。

　迴向即信心　　信心即佛地　　佛地即十地
　十地即發心

　　分流楞伽契經說。

　十地為初地　　初地為八地　　九地為七地
　七地為八地　　二地為三地　　四地為五地
　三地為六地　　寂滅有何次

　　真修契經云。

　一歲母一時　　生五十歲兒　　彼五十歲兒
　懷任一歲母　　生五十一歲　　大丈夫男子
　或豈如是有　　或豈如是無

　　如是等諸經依心真如何建立其位地。於真如門。唯有一向雜亂住位。無有餘位。是故頌言唯亂。餘契經中次第往向種種位地。依生滅門中而所安立。應審觀察。依生滅門有二種位。一向上門。二向下門。如是兩門生滅決擇。自當顯說。心生滅門正智所證性真如理。何門所攝。生滅門所攝。非真如門分界別故。二門真如復有何別。真如門理理自理故。生滅門理智自理故。二門位地。以何義故其理各別。無障有障故。舉是一隅。隨應應觀。

　　本曰。是二種門皆各總攝一切法。

　　論曰。即是法門該攝圓滿門。謂以真如門攝一切法。無一一法而非真如故。以生滅門攝一切法。無一一法而非生滅故。然真如門。不能攝生滅門一切諸法。又生滅門。不能攝真如門一切諸法。而言總攝一切法者。總攝生滅一切法故。總攝真如一切法故。所以者何。二門皆悉平等各各別故。

　　本曰。此義云何。以是二門不相離故。

　　論曰。即是發起問答顯因門。謂直表問故。直說答故。

　　本曰。心真如者。即是一法界大總相法門體。

　　論曰。此即廣說分。此真如門中有三門。一根本體性真如門。二發起問答決疑門。三假說開相真如門。第一門中即有三門。一建立名字門。二直詮真體門。三解釋名字門。此即初門。謂隨功能立其名故。一心真如各有十名。何故除餘。唯立是名。作業當故。所餘眾名必非如是。故略不立。此義云何。心一作大業。法作總業。界作相業。故法之門。門則是體。是故說言法門體。種種別相卛向應審。

　　本曰。所謂心性不生不滅。

　　論曰。此直詮真如門。而簡生滅門。謂真如法非生非滅。無生無滅非住非異無住無異。非如生滅之法是生是滅有生有滅是住是異有住有異故。以相有無。為差別故。復次非是言不。非謂是非故言不焉。所以者何。其真如法百非非非。千是非是。非非非是。於非二亦不住故。

　　本曰。一切諸法唯依妄念而有差別。

　　論曰。且假彼有。顯此是無。謂假生滅門之假有。示真如門之實無故。

　　本曰。若離心念。則無一切境界之相。

　　論曰。若離諸戲論之識。無有一切妄境界故。

　　本曰。是故一切法從本已來。離言說相。離名字相。離心緣相。

　　論曰。直顯示真如法離絕之相故。言說名字心量各有幾數。其相云何。頌曰。

　言說有五種　　名字有二種　　心量有十種
　契經異說故

　　論曰。言說有五。一相言說。二夢言說。三妄執言說。四無始言說。五如義言說。楞伽契經云。大慧。相言說者。所謂執著色等諸相而生。大慧。夢言說者。念本受用虗妄境界。夢覺已知依虗妄境界不實而生。大慧。執著言說者。念本所聞作業而生。大慧。無始言說者。從無始來。執著戲論。煩惱種子熏習而生。三昧契經云。舍利弗言。一切萬法皆悉言文。言文之相即非為義。如實之義不可言說。今者如來云何說法。佛言。我說法者。以汝眾生在生說故。說不可說。是故說之。我所說者。義語非文。眾生說者。文語非義。非義語者。皆悉空無。空無之言。無言於義。不言義者。皆是妄語。如義語者。實空不空。空實不實。離於二相中間不中。不中之法離於三相。不見處所。如如如說故。如是五中前四言說。虗妄說故。不能談真。後一言說。如實說故。得談真理。馬鳴菩薩據前四故。作如是說。離言說相。名有二種。一字字名。二字影名。楞伽契經云。大慧。復次名身者。所謂諸字從名差別。從阿字乃至呵字名為名身。道品契經說。鏡中共說名為影名故。字有二種。一依聲字。二依空字。楞伽契經說。大慧。復次字身者。謂聲長短。音韻高下。名為字身。大海契經說。佛告文殊師利言。汝所前問。云何名為虗空輪字者。譬如虗空中飛鳥。喻明曜時出十種和聲。虗空輪字應如是觀故。如是二中各初一種。不能詮表甚深真理。各後一種得詮真理。今據前門作如是說。離名字相。心量有十。所謂眼等八識為八心量。九多一識心。十一一識心。如是十中。初九種心不緣真理。後一種心得緣真理而為境界。今據前九。作如是說。離心緣相。本有契經云。甚深真體非餘境界。唯自所依緣為境界故。

　　本曰。畢竟平等。無有變異。不可破壞。唯是一心。故名真如。

　　論曰。此顯示三離之功德故。謂一切差別以四種妄言說。而為根本而轉故。一切外道九種變論十種異執。唯以名字為本而轉。一切煩惱破障一切所知壞障。唯以心品而轉故。唯是一心故名真如者。總結其體真如。

　　本曰。以一切言說假名無實。但隨妄念不可得故。

　　論曰。此顯示三離之因緣故。謂以一切言說無實。一切假名無實。一切心識但隨妄念不可得故。不可言說真實理中。示離三相故。虗假之相。如實之法。極相違故。

　　本曰。言真如者。亦無有相。

　　論曰。此第二傳言遣執著之過。謂愚眾生作如是執。遠離三相。圓滿三德。體真如理。雖無假相而有實相。自然常住。決定實有。由如是計。墮於常邊。無出離時。是故為遣如是見。故云言真如者亦無有相。

　　本曰。謂言說之極。因言遣言。

　　論曰。此直示真如無相之因緣。謂諸言說。極於真如。更無超過。既絕言說。豈得有相無言。故得因言遣言而已。於是能遣。如如如說。四種虗妄言說。大本維摩經說。爾時文殊師利菩薩摩訶薩。語鳩那阿筏陀多言。我等諸大眾。皆悉各各隨所自樂。宣說八十一種向不二門。如宜維摩詰為我等大眾。離言說言說。說非不二不二。除遣假說之垢。於是維摩詰嘿然無所說。爾時文殊師利讚維摩詰言。善哉善哉。乃真實不二法門。斯乃真實不二法體故。

　　本曰。此真如體無有可遣。以一切法悉皆真如故。亦無可立。以一切法皆同如故。

　　論曰。此解釋名字門。初約真釋名。次約如釋。名此文明何義。所謂顯示無有斷證智故。此義云何。謂斷道起滅。必因治障。不能自起。而真體中無有染法而可除遣故。無有能治之斷道。所以者何。以無有一一法而非真體故。復次若有障智隨心高下。應可建立一切位地。而如體中。無有分位而可建立故。無有能立之方便。所以者何。以無有一一法而非如體故。

　　本曰。當知一切法不可說不可念。故名為真如。

　　論曰。此總結上所說故。已說根本體性真如門。

釋摩訶衍論疏卷上本

　　建久九秊六月朔日於石山寺以高隆寺本比交了。

　　付異本畢。

釋摩訶衍論疏卷上末

　　本曰。問曰。若如是義者。諸眾生等。云何隨順而能得入。

　　論曰。此說發起問答決疑門。此生疑致問。問者依何等句發何等疑。所謂依不可說不可念句故。發難隨順之疑。依第二傳言故。發難得入之疑。於是隨順之句直疑其因。得入之句直疑其果。所以者何。善巧言說生長聞慧隨順方便。聞所成慧生長思慧隨順方便。思所成慧生長修慧隨順方便。一切善教極於言說。一切三慧盡於念法。若無言說則無三慧。若無三慧則無萬行。而真如法不可說故。無有言教。不可念故。則無三慧。無三慧故。無以成就十地萬行。諸眾生等。以何為依。漸漸進修。如是疑故。作問而言。云何隨順。行因能起。果德所起。若無起因。則無能入。若無能入。不得所入。能入謂金剛心。所入謂金剛地而已。以無因以何為門。證入於如來薩波若海中。如是疑故。作問而言而能得入。如是二問依生滅門疑真如門。謂有眾生作如是疑。如生滅門中斷一切惡修一切善。備足因行。圓滿果德。真如門中亦復如是。豈不可說撥加行善。不可念誹五等位。今舉此意發起疑問。

　　本曰。答曰。若知一切法。雖說無有能說可說。雖念亦無能念可念。是名隨順。若離說念。名為得入。

　　論曰。如其次第。決彼二疑。所謂隨順自有二種。一生滅隨順。二真如隨順。生滅隨順中有二種。一向上隨順。謂從信乃至金剛。能為菩薩果隨順方便故。二向下隨順。謂從自性淨妙藏乃至第一念信。能為耶耶地隨順方便故。所言向上隨順者。因無常音聲言說。生長無常之聞慧。因無常之聞慧。生長無常之思慧。因無常之思慧。生長無常之修慧。生長無常之行德。是名向上。所言向下隨順者。因常之行德。生長常之修慧。因常之修慧。生長常之思慧。因常之思慧。生長常之聞慧。因常之聞慧。生長常之言說。是名向下。如是二門同時具足。無有前後。障智別相。至於文處自當顯說。真如門中作如是說。不可說者。以無有常無常之音聲言說故。不可念者。以無有常無常之三慧故。非無自門之言說及念。作如是說不可說不可念。以此義故。不可以異門難異門。此有故彼有。彼有故此有。若爾真如門中言說及念何等相耶。謂有言說。非常音聲。非無常音聲。謂無能說可說。如如如說。復次有念。非常三慧。非無常三慧。謂無能念可念。寂滅寂靜念。所以者何。真如門中無有往向。雜亂住故。云何名為真如隨順。謂若知一切法雖說。無有常說說。無常說說。無能說說。可無說說。是名為隨順於真如音聲。若與此相違。是名為顛倒於真如音聲。

　　復次若知一切法雖念。無常慧念。無無常慧念。無能念念。無可念念。是名為隨順於寂滅寂靜念。若與此相違。是名為顛倒於寂滅寂靜念。已說隨順相。次決得入疑。此中有二。一生滅得入。於中有二。一向上得入。則金金剛地。二向下得入。則耶耶地。須隨順句。應審觀察。二真如得入。則自所依。以何得入。謂是雜住。云何得入。謂離說念。離何等說念耶。謂真如門俱非言說及俱非念。是故說言若離說念。名為得入。第一傳言得成就故。第二傳疑決斷理明。已說發起問答決疑門。

　　本曰。復次真如者。依言說分別。有二種義。云何為二。一者如實空。以能究竟顯實故。二者如實不空。以有自體具足無漏性功德故。

　　論曰。此假說開相真如門。此中有二門。一如實空真如門。謂如如體中過於恒沙一切染法。皆悉空空無所有故。二如實不空真如門。謂如如體中過於恒沙一切淨法。皆悉具足無所少故。如是二門隨一一。具不相捨離。

　　本曰。所言空者。從本已來一切染法不相應故。謂離一切法差別之相。以虛妄心念故。當知真如自性。非有相。非無相。非非有相。非非無相。非有無俱相。非一相。非異相。非非一相。非非異相。非一異俱相。乃至總說。依一切眾生以有妄心。念念分別。皆不相應。故說為空。若離妄心。實無可空故。

　　論曰。於此應誦理玄頌言。如彼頌言。

　遠離三假相　　圓滿三實德　　以此因緣故
　建立體真如　　遠離四句相　　圓滿四法德
　以此因緣故　　建立相真如　　一切過患行
　三四相為本　　一切功德品　　三四德為本
　以此因緣故　　不增亦不減　　止於數量品
　作如是安立　　今誦此頌本　　應持真如門

　　本曰。所言不空者。以顯法體空無妄故。即是真心。常恒不變。淨法滿足。則名不空。亦無有相可取。以離念境界。唯證相應故。

　　論曰。以離念境界唯證相應故者。亂住證非往向證。

　　本曰。心生滅者。依如來藏故有生滅心。

　　論曰。此說心生滅門。此中有二門。一所依總相門。二能依別相門。此中有二重。住思應觀察。生滅門中一心為依。生滅門攝覺義不覺義梨耶為依故。此說初門。心生滅者者。唱上立故。依如來藏故者。所依一心。彼多一心亦名生滅門故。今當依經如來藏門分明顯示。如來之藏其數幾有。今如來藏何所攝。頌言。

　如來藏有十　　契經異說故　　此中如來藏
　與行與相攝

　　論曰。如來藏有十種。於契經中別別說故。一大總持如來藏。盡攝一切如來藏故。諸佛無盡藏契經云。佛告文殊師利。有如來藏。名曰大寶無盡殊勝圓滿陀羅尼。盡攝諸藏無所不通無所不當。圓滿圓滿。平等平等。一切所有諸如來藏。無有以此非為根本。何以故。此如來藏。如來藏王。如來藏主。如來藏天。如來藏地。以此義故。名曰大寶無盡殊勝圓滿陀羅尼如來藏故。此經文明何義。所謂顯示陀羅尼藏所依總相。餘契經中諸如來藏能依別相故。以何義故。名如來藏。謂攝持故。二遠轉遠縛如來藏。一清一滿故。實際契經云。如來藏者。唯有覺者唯有如如。離流轉因。離慮知縛。一一白白。是故名為如來之藏故。此經文明何義。所謂顯示真如無有惑因。無有覺因。無有惑果。無有覺果。一真一如。唯有淨妙如來體故。以何義故。名如來藏。謂無雜故。三與行與相如來藏。與流轉力法身如來令覆藏故。楞伽契經云。如來藏者。為善不善因受苦樂。與因俱若生若滅。猶如妓兒故。此經文明何義。所謂顯示生滅。於惑與力。於覺與力。出現生死涅槃之法。譬如作幻幻人於諸幻事。隨其所應。與力用故。以何義故。名如來藏。謂令覆故。四真如真如如來藏。唯有如如故。真修契經云。如理如理如來藏。非建立非誹謗。非常非無常。非正體智之所證得。亦非意意識所緣境界。何以故。唯有理理無彼彼故。此經文明何義。所謂顯示真如門中性真如理。唯理自理非智自理故。以何義故名如來藏。謂無他故。五生滅真如如來藏。不生不滅。被生滅之染故。楞伽契經說。大慧。愚痴凡夫不覺不知。執著諸法。剎那不住墮在邪見。而作是言。無漏之法。亦剎那不住。破非真如如來藏故復次大慧。金剛如來藏如來證法。非剎那不住。大慧。如來證法若剎那不住者。一切聖人不成聖人故。此經文明何義。所謂生滅門中性真如理。遠離無常之相。不生不滅之法故。以何義故。名如來藏。謂被染故。六空如來藏。一切諸空覆藏如來故。勝鬘經云。世尊空如來藏。若離若脫若異一切煩惱藏故。此經文明何義。所謂顯示生滅門中一切染法。隱覆自相本覺無量性功德故。以何義故。一切染法總名為空。所謂一切染法幻化差別。體相無實。作用非真。故名為空。而能隱覆法身如來實德真真體。是故名為如來之藏。從能藏染。立其名故。七不空如來藏。一切不空被空染故。勝鬘經說。世尊不空如來藏。過恒沙不離不脫不異不思議佛法故。此經文明何義。所謂顯示生滅門中自相本覺。備過恒沙一切功德。被過恒沙一切染法之所染故。以何義故。一切淨法總名不空。所謂一切淨法。自體中實。作用勝妙。遠離虗假。超越巧偽。故名不空。被染之覆。名如來藏。於出現時。名為法身。隱覆時名如來藏故。從所藏淨立其名故。八能攝如來藏。無明藏中自性淨心。能攝諸功德故。不增不減契經說。如來藏本際相應體及清淨法。此法如實不虗妄。不離不脫智。不思議佛法。無始本際來。有此此清淨相應法體故。此經文明何義。所謂顯示一切諸眾生自性清淨心中。從無始已來。具足三智。圓滿四德。無所闕失故。以何義故。名如來藏。由顛倒心。不知不覺故。從能所成立其名故。九所攝如來藏。一切染法無明地藏。既乃出離圓滿覺者為所攝故。不增不減經說。如來藏本際不相應體。及煩惱纏不清淨法。此本際離脫不相應。煩惱纏不清淨法。唯有如來菩提智之所能斷故。此經文明何義。所謂顯示始覺滿佛。斷一切染法智所攝持故。以何義故。名如來藏。謂攝持故。十隱覆如來藏。法身如來煩惱總所覆隱沒藏故。不增不減經說。如來藏未來際平等恒及有法。則是一切諸法根本。備一切法具一切法。於世法中不離不脫故。此經文明何義。所謂顯示多一心體。等於法界遍於三際。具足圓滿染淨諸法。無所不通不無所不至故。復次顯示隨緣門中自性淨心。於染法中隱藏沈沒。法身如來未出現故。如來十中今如來藏。與行與相。

　　本曰。所謂不生滅。與生滅和合。非一非異。名為阿梨耶識。

　　論曰。此說阿梨耶識門。略去分名。建立滿名。雖義具足。言未足故。此中所說不生不滅及與生滅。各何等法分際云何。頌曰。

　總攝諸無為　　名為不生滅　　總攝諸有為
　故名為生滅

　　論曰。總攝一切無為法故。是故名為不生不滅。不滅諸無為法之總相故。總攝一切有為法故。故名為生滅。生滅之言。諸有為法之總相故。如是有為無為二法各有幾數。何等名字。頌曰。

　無為雖無量　　略說有四種　　謂真如本覺
　始覺與虗空　　有為雖無量　　略說有五種
　謂根本無明　　及與四相品

　　論曰。無為法有四種。一真如無為。二本覺無為。三始覺無為。四虗空無為。有為法有五種。一根本無明有為。二生相有為。三住相有為。四異相有為。五滅相有為。且四無為以何為體。有何等用。頌曰。

　依各有二種　　所謂通及別　　如體用亦爾
　隨釋應觀察

　　論曰。此四無為各有二依。一通所依。非有為非無為。一心本法以為體故。二別所依。生滅門內。寂靜理法以為體故。本覺無為別所依。生滅門內。自然本智以為體故。始覺無為別所依。生滅門內。隨他起智以為體故。虗空無為別所依。生滅門內。無所有事以為體故。復次真如無為有二種用。一通用。一切諸法令出生故。二別用。平等之性令不失故。本覺無為有二種用。一通用。不守自性故。二別用。不轉變故。始覺無為用二種用。一通用。隨妄轉故。二別用。對治自過故。虗空無為有二種用。一通用。欲有令有故。二別用。空無之性令不失故。此中所說。通謂他義。別謂自義。依此二言。應廣觀察種種別相。至於文處。自當顯說。五種有為以何為體。有何等用。頌曰。

　依各有二種　　所謂通及別　　如體用亦爾
　隨釋應觀察

　　論曰。五種有為各有二依。通以非有為非無為一心本法。以為體故。二別依。根本無明別所依生滅門內。大力住地。以為體故。生相有為。別依生滅門內。麤分染法。以為體故。滅相有為。別依生滅門內。麤分染法。以為體故。復次根本無明有二種用。一通。能生一切諸染法故。二別用。隨所至處作礙事故。生相有為有二種用。一通用。於上下中與其力故。二別用。隨所至處作礙事故。如說生相住異亦爾。滅相有為有二種用。一通用。於上及自與其力故。二別用。能作礙事故。種種別相至於文處。自當顯說。以何義故。作如是說。有為無為一切諸法。涌為一心而為其體故。於契經中如是說故。謂道智經云。爾時文殊師利白佛言。世尊。阿梨耶識。具一切法。備一切法。過於恒沙。如是諸法。以誰為本。生於阿處。佛言。如是有為無為一切諸法。生處殊勝不可思議。何以故。於非有為非無為處。是有為無為法而能生故。文殊師利又白佛言。世尊。云何名為非有為非無為處。佛言。非有為非無為者。所謂即是一心本法。非有為故。能作有為。非無為故。能作無為。是故我言生處殊勝不可思議。復次善男子。譬如庶子有二所依。一大王。二父母。有為無為一切諸法亦復如是。各有二依。謂通達依及支分依。復次善男子。譬如一切草木有二所依。一大地。二種子。有為無為一切諸法亦復如是。各有二依。謂通達依及支分依。乃至廣說故。與和合者。即是開示能熏所熏之差別故。云何開示。所謂顯示染淨諸法。有力無力互有勝劣故。今當作二門分明顯說。一下轉門。二上轉門。生滅門中不出此二。如是二門云何差別。頌曰。

　諸染法有力　　諸淨法無力　　背本下下轉
　名為下轉門　　諸淨法有力　　諸染法無力
　向原上上轉　　名為上轉門

　　論曰。由染淨諸法互有勝劣故。二種轉門得成而已。今當先說初下轉門根本無明。以何等法而為所熏。於何時中而作熏事。頌曰。

　所熏有五種　　謂一法界心　　及四種無為
　非初非中後　　取初中後故　　如契經明說

　　論曰。根本無明以五種法而為所熏。謂一法界及四無為。熏一法界。其相云何。頌曰。

　一種法界心　　有二種自在　　謂有為有為
　是根本無明　　依於初自在　　而能作熏事

　　論曰。一法界心有二種自在。一有為自在。能為有為法而作依止故。二無為自在。能為無為法而作依止故。根本無明依初自在。能作熏事。非後自在。中實契經說。根本無明熏自所依分際之量。非他所依故。熏真如法。其相云何。頌曰。

　真如無為法　　有二種作用　　所謂通及別
　如前決擇說　　是根本無明　　依於初作用
　而能作熏事　　餘無為亦爾

　　論曰。真如無為有二種用。謂通及別。如前所說。根本無明依初作用。能作熏事非後作用。如說真如。餘三無為亦復如是。皆依初用。非後用故。根本無明作熏事時量。非初亦非中後。取初中後故。本智契經說。大力無明作熏事時。初及中後一時具取。而非別取故。此中所說能熏所熏。以何義故。名言為熏。謂能引彼法。而合自體不相捨離。俱行俱轉。故名能熏。又能彼法不作障礙。若隨若順。不逆違故。名為所熏。謂五有為能熏四種無為法及一法界心。所熏五法隨來。而與五能熏。共會和合。同事俱轉。是故說言。不生不滅。與生滅和合。如大無明一心本法為通依故。依初自在作熏習事。四相有為應如是知。如大無明依四無為通達作用能作熏事。四相有為應如是知。如是等義至自決擇。其理分明。非一非異者。即是開示有為無為。同異差別故。所謂為欲顯示一法界心無為自在。四種無為別事作用。與一法界心有為自在。四種無為通達作用。不同理故。名為非一。為欲顯示受能熏染一法界心。有為自在四種無為通達作用。與能熏事五種有為。不異理故。名為非異。復次所熏淨法。與能熏染法。各差別故。名為非一。能熏所熏俱一心作。無有他故。名為非異。名為阿梨耶識者。總結圓滿字。

　　已說下轉門。次說上轉門。若欲成立此上轉門。更應安置經本之辭。所謂楞伽王契經說。爾時世尊。告大眾言。諸佛子。我念往昔。於出時中。我來依他。於入時中。他來依我故。此經文明何義。謂顯示二轉故。云何顯示。謂於出時中我來依他者。即是下轉。於入時中他來依我者。即是上轉。此義云何。我謂則。是真如本覺如來藏佛故。來謂受熏之義故。依他者背自本體。依無明他故。依此經文。作解釋故。是故說言。不生不滅。與生滅和合。即是下轉門。若欲成立上轉門者。可言生滅與不生不滅和合。以此義故。玄理論中則存斯詞。馬鳴菩薩本阿世耶。比來次第分明顯了。舉一兼一。影示而已。是故無有𨷂失過咎。上轉門義於對治分。其理自明。

　　已說上轉門。次說該攝安立門。諸識差別其數幾有。何等契經中各說幾種識。頌曰。

　牟尼大覺尊　　一代聖說中　　總集有十種
　各異說契經　　謂一種為始　　十種而為終
　歸本等契經　　分明顯說故

　　論曰。凡集一代時教。總有十種。謂從一種識乃至十種識。云何為十種識差別經。一立一種識。總攝諸識。此中有四。一立一切一心識。總攝諸識。所謂以一心識遍於二種自在無所不安立故。一心法契經說。爾時文殊師利承佛威神之力。即白佛言。世尊。說幾種識。體相如何。當願為我分別開示。爾時世尊告文殊言。善哉善哉。文殊師利為諸大眾。當問此事。諦聽諦聽。善思念之。我當為汝分別解說。於是文殊白佛言。善哉世尊。願樂欲聞。佛告文殊言。我唯建立一種識所餘之識非建立焉。所以者何。一種識者。多一一識。此識有種種力。能作一切種種名字。而唯一識。終無餘法。是故我說建立一種識所餘之識非建立焉。二立阿梨耶識。總攝諸識。所謂以阿梨耶識具足障礙義無障礙義。無所不攝故。阿梨耶識契經云。爾時觀自在菩薩即白佛言。世尊。云何名為通達總相識。以何義故。名為總相。佛告觀自在菩薩言。通達總相識者。即是阿梨耶識。此識有礙事及非礙事。具一切法。備一切法。譬如大海為水波等作總相名。以此義故。名總相。三立末那識。總攝諸識。所謂以末那識具足十一種義。無所不攝故。顯了契經云。種種心識雖有無量。唯末那轉。無有餘法。所以者何。是末那識具足十一種義。無所不作故。四立一意識。總攝諸識。所謂以意識有七種轉變自在。隨能依其事故。七化契經云。譬如幻師。唯是一人。以幻術力。變化七人。愚人見之。謂有七人。而智者見。唯有一人。無餘七人。意識幻師亦復如是。唯是一識能作七事。凡夫見之謂有七事。而覺者之。唯有意識。無餘七事故。是名建立同一種識四種契經。二立二種識。總攝諸識。一阿梨耶識。二意識。阿梨耶識者。總舉業轉現三識故。意識者。總舉七種轉識故。楞伽契經云。大慧。廣說有八種識。略說有二種。何等為二。一了別識。二分別事識。乃至廣說故。三立三種識。總攝諸識。一阿梨耶識。二末那識。三意識。阿梨耶識。總舉三相識故。末那識者。直意根故。意識者。總舉六種轉識故。慈雲契經云。復次敬首。廣說有十種識。總說有三種識。一細相性識。二根相性識。三分離識。乃至廣說故。四立四種識。總攝諸識。三分離識。乃至廣說故。四立四種識。總攝諸識。謂前三中加一心識故。無相契經說。識法雖無量。不出四種識。一所依本一識。二能依持藏識。三意持識。四遍分別識。乃至廣說故。五立五種識。總攝諸識。謂前四中加隨順遍轉識故。大無量契經云。復次有識非彼彼識攝。遍於彼彼識。所謂隨順遍轉識故。六立六種識。總攝諸識。所謂眼等五種別識。及第六意識故。四聖諦契經說。佛告樹王。我為小根諸眾生故。以密意趣。作如是唱。但有六識。無有餘識。而實本意。為欲令知六種識中具一切識。於大眾中。作如是唱故。七立七種識。總攝諸識。謂前六中加末那識故。法門契經說。復次文殊師利識法有七種。云何為七。所謂六識身及末那識。如是七種。或一時轉。或前後轉。復次第七識有殊勝力故。或時造作持藏之用。或時造作分別之依故。八立八種識。總攝諸識。謂前七中加阿梨耶識故。道智契經說。心王有八。一眼識心王乃至八者異熟報識心王。種種識法不出此數故。九立九種識。總攝諸識。謂前八識中加唵摩羅識故。金剛三昧契經說。

　　爾時無住菩薩而白佛言。尊者。以何利轉。而轉眾生一切情識。入唵摩羅。佛言。諸佛如來常以一覺而轉諸識。入唵摩羅故。十立十種識。總攝諸識。謂前九中加一切一心識故。法門契經云。心量雖無量而不出十識。乃至廣說故。如是十種於寶𠕋中。云何該攝。云何安立。頌曰。

　於本體雖明　　今更作重釋　　將契經散文
　屬斯論總言

　　論曰。於本論中。雖分明說。而今為鈍根。更作重釋。將契經文。屬當論言。所謂一心法。契經中總所建立阿梨耶識。摩訶衍論總阿梨耶識攝。所以者何。於本論中。作如是說。所謂不生不滅與生滅和合。非一非異。名為阿梨耶識。此識有二種義。能攝一切法生一切法。云何為二。一者覺義。二者不覺義故。顯了契經中總所建立。大末那識。摩訶衍論總末那攝。所以者何。於本論中。作如是說。復次生滅因緣者。所謂眾生依心。意意識轉故。此義云何。以依阿梨耶識說有無明。不覺而起。能見能現。能取境界。起念相續。故說為意。此意復有五種名。云何為五。一名為業識。謂無明力不覺心動故。二名為轉識。依於動心。能見相故。三名為現識。所謂能現一切境界。猶明鏡現於色像。現識亦爾。隨其五塵。對至即。現無有前後。以一切時任運而起。常在前故。四名為智識。謂分別染淨法故。五名為相續識。以念相應不斷故。乃至廣說故。七化契經中總所建立同一意識。摩訶衍論一分意識攝。說相雖𨷂。具密意故。於本論中。作如是說。復次意識者。此即。相續識。依諸凡夫取著轉深。計我我所。種種妄執。隨事攀緣。分別六塵。名為意識。乃至廣說故。如是如是彼彼諸經。隨應當處應。如是配。

　　已說該攝安立門。次說藏識剖字門。阿梨耶識名字差別。其數幾有。契經異說。其相云何。何等字義屬當何處。

　　論曰。阿梨耶總有十種。所以者何。於契經中。別別說故。一名為大攝主阿梨耶識。所謂即是大總相識。義如前說。二名為根本無明阿梨耶識。所謂根本無明別立。以為阿梨耶識故。十種妄想經云。剎闍只多提王識。直是妄法。不能了達一法界體。一切染法阿梨耶以為根本。出生增長。無斷絕時。若無提王識。黑品眷屬永無所依。不能生長故。此阿梨耶識當何決擇攝。於本論云。所言不覺義者。謂不如實知真如法一故。不覺心起而有其念。乃至廣說故。三名為清淨本覺阿梨耶識。所謂自然本智別立。以為阿梨耶識故。本覺契經說。自體淨佛阿梨耶識。具足無漏。圓滿功德。常恒清淨。常恒決定。無受熏相。無變異相。智體不動。具足白品。是故名為獨一淨識故。此阿梨耶識者。何決擇攝。於本論云。復次覺體相者。有四種大義。與虗空等。猶如淨鏡。乃至廣說故。四名為染淨本覺阿梨耶識。所謂不守自性陀羅尼智別立。以為阿梨耶故。本因緣起契經說。爾時光嚴童子即白佛言。尊者。以何因緣故。難入未曾有會中。作如是言。隨他緣起陀羅尼智。於是尊者告光嚴童子言。此楞伽王常在大海摩羅山中。卛十萬六千鬼神眾。以為眷屬。如是諸眷屬乘華宮殿。遊於諸剎。皆悉承賴彼楞伽王。方得遊行。所謂鬼神眾作如是言。我等神眾無有威德。無有氣力。於諸所作。皆無有其能。如宜大王。我等眾中與堪能力。彼楞伽王即隨其時。與殊勝力。不相捨離。而共俱轉。謂楞伽王雖非分身。而能遍滿諸神眾中。各各令得全身之量。於一切時。於一切處。共轉不離。不守自性智亦復如是。能受一切無量無邊煩惱染法鬼神眾熏。不相捨離。而俱轉故。以此因緣故。我難入中作如是說。隨轉覺智。名為楞伽王識故。此阿梨耶識當何決擇。攝於本論云。自性清淨心。因無明風動。心與無明。俱無形相。不相捨離。乃至廣說。五名為業相阿梨耶識。所謂根本業相及與業識。別立以為阿梨耶故。本性智經說。阿梨耶識無能了作。無所了作。不可分折。不可隔別。唯由精動隱流義故。名為鍵摩故。此阿梨耶識當何決擇攝。於本論云。復次依不覺故。生三種相。與彼不覺。相應不離。云何為三。一無明業相。以依不覺故。心動說名為業。覺則不動。動則有苦。果不離因故。六名為轉相識阿梨耶識。所謂能見境界之相及與轉識。別立以為阿梨耶故。大無量契經說。阿梨耶識有見見轉。無見見起故。此阿梨耶識當何決擇攝。於本論云。二者能見相。以依動故。能見不動則無見故。七名為現相識阿梨耶識。所謂境界之相及於現識。別立以為阿梨耶識故。實際契經說。別異現前地轉。相異相異具足行轉。是故名為阿梨耶識。復次此阿梨耶識者。直是異熟無記之法。淨白相故。或名成就故。此阿梨耶識當何決擇。於本論云。三者境界相。以依能見故。境界妄現。離見則無境界故。八名為性真如理阿梨耶識。所謂正智所證清淨真如。別立以為阿梨耶識故。此阿梨耶識當何決擇攝。所謂清淨般若質境真如攝故。九名為清淨始覺阿梨耶識。所謂本有清白始覺般若。別立以為阿梨耶故。果圓滿經云。佛告樹王言。自然始覺阿梨耶識。當常不離清淨本覺。清淨本覺當常不離始覺淨識。隨是彼有。隨彼是有。或非同種。或非異種故。此阿梨耶識者。何決擇攝。於本論中。本覺義者。對始覺說。以始覺者即同本覺故。十名為染淨始覺阿梨耶識。所謂隨緣始覺般若。別立以為阿梨耶識故。果圓滿契經說。復次樹王如始覺淨識及白淨本覺。說染淨始覺阿梨耶識不守自性緣起本覺亦復如是故。此阿梨耶識當何決擇攝。於本論云。依本覺故。而有不覺。依不覺故。說有始覺。又以覺心原故。名究竟覺。不覺心原故。非究竟覺。乃至廣說故。如是等義。至自決擇自當備演。十種末那六種意。識。於後文中隨次釋故。今略而已。已說藏識剖字分相門。

　　本曰。此識有二種義。能攝一切法。生一切法。云何為二。一者覺義。二者不覺義。

　　論曰。此總識攝生圓滿分門。謂總顯示大識殊勝圓滿相故。此義云何。所謂具足二種圓滿故。一功德圓滿。謂覺義字句。能攝一切無量無邊。過於恒沙。不離不斷諸功德故。能生一切無量無邊。過於恒沙。不離不斷諸功德故。二過患圓滿。謂不覺義字句。能攝一切無量無邊。過於恒沙。若離若脫諸過患故。能生一切無量無邊。過於恒沙。若離若脫諸過患故。如是種種攝生熏習差別之相。至彼別相決擇分中。分明顯示。

　　本曰。所言覺義者。謂心體離念。相離念相者。等虗空界。無所不遍。法界一相。即是如來平等法身。依此法身說名本覺。

　　論曰。於此文中。即有二門。一略說本覺安立門。二略說始覺安立門。本覺門中即有二門。一清淨本覺門。本有法身。從無始來。具足圓滿。過恒沙德。常明淨故。二染淨本覺門。自性淨心。受無明熏。流轉生死。無斷絕故。二略說始覺門有二門。一清淨始覺門。無漏性智出離一切無量無明。不受一切無明熏故。二染淨始覺門。般若受無明熏。不能離故。如是諸覺皆智眷屬。當證何理。以為體分。謂性真如及虗空理。如是二理各有幾種。各有二種故。云何名為二種真如。一清淨真如。二染淨真如。虗空之理亦復如是。云何名為清淨真如。二種淨覺所證真如。離熏習故。云何名為染淨真如。二染淨覺所證真如。不離熏故。虗空之理亦復如是。以何義故。強名本覺。字事差別。其相云何。頌曰。

　本覺各有十　　體雖同字事　　各各差別故
　謂根明等義

　　論曰。本覺各十。云何十本。一根本事本。本有法身能善住一切功德。譬如樹根能善住持一切枝葉及華果等。不壞失故。二本字事本。本有法身從無始來自然性有。不始起故。三遠字事本。本有法身其有德時。重重久遠。無分界故。四自字事本。本有法身我自成我。非他自成我故。五體自事本。本有法身為諸枝德。作依止故。六性字事本。本有法身不轉之義。常建立故。七住字事本。本有法身住於無住無來。無去來故。八常字事本。本有法身決定實際。無流轉故。九堅字事本。本有法身遠離風相。堅固不動。若金剛故。十總字事本。本有法身廣大圓滿。無所不遍。為通體故。云何十覺。一鏡字事覺。薩般若慧清淨明白。無塵累故。二開字事覺。薩般若慧通達顯了。無障礙故。三一字事覺。薩般若慧獨尊獨一。無比量故。四離字事覺。薩般若慧自性解脫。出離一切種種縛故。五滿字事覺。薩般若慧具足無量種種功德。無所少故。六照字事覺。薩般若慧放大光明。遍照一切無量境界故。七察字事覺。薩般若慧常恒分明。無迷亂故。八顯字事覺。薩般若慧清淨體中淨品眷屬。悉現前故。九知字事覺。薩般若慧於一切法。無不窮故。十覺字事覺。薩般若慧所有功德。唯有覺照。無一一法。而非覺故。如是十種本覺字義。唯依一種大性法身。隨義異釋。據其自體。無別而已。此中所說二本覺中。當何本覺。謂清淨本覺。非染淨本覺。字義差別。其相云何。頌曰。

　染淨本覺中　　或各有十義　　前說十事中
　各有離性故

　　論曰。此本覺中或各有十。所以者何。前十義中各有不守自性義故。自可配屬。依向應知。如是二覺同耶異耶。非同同故。非異異故。以此義故。或同或異。或非是同。或非是異。是故皆是皆非而已。以何義故。強名始覺。字事差別。其相云何。頌曰。

　從無始已來　　無有或亂時　　今日始初覺
　故名為始覺

　　論曰。從無始來。始覺般若。無惑亂時。而無惑時。今始初覺。故名始覺。如是始覺。前惑後覺。即非始覺。而無惑時理常今常初故。名為始覺。如是二始覺中。當何覺耶。謂清淨覺。非染淨覺。字義差別。其相云何。頌曰。

　清淨始覺智　　不守自性故　　而能受染熏
　故名染淨覺

　　論曰。清淨始覺。雖無惑時。而不守自性故。能受染熏。隨緣流轉。以此義故。是故名為染淨始覺。以何義故。強名真如。字事差別。其相云何。頌曰。

　性真如理體　　平等平等一　　無有一多相
　故名為真如

　　論曰。性真如理。平等平等。唯同一相。亦無一相。亦無多相。無一相故遠離同緣。無他相故遠離異緣。以此義故。名為真如。如是真如。二種淨智親所內證。復次真如各有十義。云何為十真。一根字事真。乃至第十總字事真。如是十真。十種本義相應俱有。不相捨離。是故同名表示而已。云何十如。一鏡字事如。乃至第十覺字事如。如是十如。十種覺義相應俱有。不相捨離。是故同名表示而已。所以者何。十種真理本有法身有德方便。十種如理。薩般若慧有覺方便。以此義故。更重言詞。作如是示。此中所說。二真如中當何真如。謂清淨真如。非染淨真如。染淨真如。字事差別。其相云何。頌曰。

　清淨真如理　　不守自性故　　而能受染熏
　名染淨真如

　　論曰。清淨真如理。從無始來。平等平等。自性清淨。不生不滅。亦無去來。亦無住處。而真如理性不守自性故。隨緣動轉。是故名為染淨真如。二染淨智親所內證。相應俱有。不相捨離。如是等義。觀前所說。比類應知。以何義故。強名虗空。字事差別。其相云何。頌曰。

　虗空有十義　　體雖同義事　　各各差別故
　謂無礙等義

　　論曰。性虗空理有十種義。一無障礙義。諸色法中無障礙故。二周遍義。無所不至故。三平等義。無簡擇故。四廣大義。無分際故。五無相義。絕色相故。六清淨義。無塵累故。七不動義。無成壞故。八有空義。滅有量故。九空空義。離空著故。十無得義。不能執故。如是十事。義用差別。捨離。二虗空中當何虗空。謂清淨虗空。非染淨虗空。染淨虗空。字事差別。其相云何。頌曰。

　清淨虗空理　　不守自性故　　而能受染熏
　名染淨虗空

　　論曰。清淨虗空具足十德。亦無染相。亦無淨相。而虗空性不守自性故。能受染熏。隨緣流轉。是故名為染淨虗空。能熏所熏建立誹謗等種種門。至廣說分其理具顯。

　　已說字事門。次說隨釋門。所言覺義者者。即是總句。從此已下皆是別句。總者通表一切覺故。別者各各差別說故。就別句中。先說清淨本覺清淨始覺。次說染淨本覺染淨始覺。如其次第說相可見。謂心體離念相者。即是清淨本覺。心謂即是自性清淨心。體謂即是本有法身體。如是心體即名本。覺。離念相者。即是顯示清淨之義。所謂遠離大無明念。故言離念。遠離四種無常之相。故言離相。過於恒沙煩惱眷屬。此五有為以有根本。是故舉本無。示末眷屬皆空。離念相者。即唱清淨本覺人辭。者即人故。等虗空界無所不遍者。如是覺者善證具足十種德義虗空理故。法界一相者。如是覺者於所證之真如法界。而共和合。一味一相無差別故。即是如來平等法身者。善證二種勝妙之理。清淨覺者。即是法身如來自性自體故。依此法身。說名本覺者。本有法身自性德中而作歸依。建立清淨本覺稱故。

　　本曰。何以故。本覺義者。對始覺義說。以始覺者。即同本覺。

　　論曰。此說清淨始覺。何以故者。即請問辭。為欲建立清淨始覺。作如是請。問相云何。謂有眾生作如是難。本有法身從本已來具足無量性之功德。常恒明常。常恒自在。依此義故名為本覺者。如是本覺者。於何時中。何因緣故。具足一切無量功德。名本覺耶。若作是說。此本覺者有大智力。能善斷除一切過患。具足圓滿諸功德者。即此本覺前惑後覺。非本覺明。即此功德不斷已前隱。斷已後顯。非自性明。豈惑覺隱顯。本有之義而得成立。若作是說。常斷更不斷。常具足更不具足。是故應有本斷本德者。此義亦不成立。無功德過故。謂一切障。從本斷說。更不待斷。一切功德。從本具足。更不待具足。覺者即是始覺。非彼本覺。是故般若波羅蜜經說。若覺者是始覺。若不覺者即是無明。若離此二者。即名本覺。以何義故作如是說。本有法身自性德中。而作歸依說名本覺。故言何以故。本覺義者對始覺說者。直決彼疑。謂馬鳴師自通而言。清淨本覺。從本已來不生不滅。非建立有。非誹謗無。或非過患。或非功德。言語道絕。心行處滅。而有言說。具足圓滿。過於恒沙無量性德。名曰本覺者。當知從無始來。而有清淨始覺。發大智力。發大定力。於一切時。於一切處。常恒對治。過於恒沙無量無邊過患之海。具足圓滿。過於恒沙無量無邊功德淨品。對此清淨始覺者故。立彼清淨本覺之稱。以始覺者即同本覺者。作其所由。謂以自然始覺與彼本覺同故。得對始覺示本覺故。如是二覺熏習差別。其相云何。頌曰。

　清淨本始覺　　從無始已來　　遠離一切染
　湛明若虗空　　是故此門中　　無能熏染法
　無所熏淨法　　唯有自家德

　　論曰。如是二覺無有能熏所熏差別。唯有自家真實功德故。此門中不應建立能熏所熏。若如是者。於此門中。有何熏義。所謂有熏。染法淨法不相待成。所謂即是具足轉熏。此熏云何。謂白白故。三身本有契經云。本有本覺。本有始覺。唯有德熏。無患德熏。唯有滿轉。無分轉事故。

　　本曰。始覺義者。依本覺故而有不覺。依不覺故說有始覺。

　　論曰。此說離性二覺。所謂通示離性本始。依本覺故而有不覺者。即是離性本覺。依不覺故說有覺者。即是離性始覺。此義云何。本覺般若不守自性故。善受染熏彼諸染法。令得住止。即是本覺離性之義。始覺般若不守自性故。依諸染法。如今方起。被彼染誑故。即是始覺離性之義。始覺般若能斷諸障證諸功德。何故說言。始覺之智被染誑耶。於無過法立諸過患斷除障故。於無德法立諸功德。證得理故。若爾始覺於何時中而得離妄。極解脫道時。方得究竟離。於彼時中。到無念故。

　　本曰。又以覺心源故。名究竟覺。不覺心源故。非究竟覺。

　　論曰。滿分二事下當顯示。已說略說兩覺安立門。

釋摩訶衍論疏卷上末

　　卍云。佚失中卷本末。誠為可惜矣。


卍新纂大日本續藏經第 45 冊 No. 771 釋摩訶衍論疏


釋摩訶衍論疏卷下本

　　本曰。復次真如自體相者。

　　論曰。自此已下分明顯示生滅門中三種大義。自有三門。一顯示自體大義門。二顯示自相大義門。三顯示自用大義門。此即是初總標體相二義。自此已下別釋散說。

　　本曰。一切凡夫聲聞緣覺菩薩諸佛。無有增減。

　　論曰。初大義中即有二門。一人平等門。二時不轉門。此即初門。謂真如自體通於五人。平等平等。無差別故。云何名為五種假人。一凡夫。二聲聞。三緣覺。四菩薩。五如來。如是五名。人自是五。真自唯一。所以者何。真如自體無有增減。亦無大小。亦無有無。亦無中邊。亦無去來。從本已來。一自成一。同自作同。猒異捨別。唯一真故。是故諸法真如一相三昧契經云。喻如金剛作五趣像。五人平等亦復如是。於諸人中。無有增減故。

　　本曰。非前際生。非後際滅。畢竟常恒。

　　論曰。此明時不轉門。謂真如自體。自然常住。決定不變。三際不動。四相不遷。寂滅又寂滅。真實又真實故。

　　本曰。從本已來。性自滿足一切功德。所謂自體有大智慧光明義故。遍照法界義故。真實識知義故。自性清淨心義故。常樂我淨義故。清凉不變自在義故。

　　論曰。此下明自相大義中。即有三門。一圓滿功德門。二問答決疑門。三別釋廣說門。此即初門。其相云何。謂真體中圓滿一切功德。無所少故。何等功德。所謂六種性義功德。一大智慧光明義。本覺般若能除無明之闇夜故。於契經中。名廣大圓滿殊勝般若實智光明性義。二遍照法界義。本覺般若照達一法界之源故。於契經中。名周遍通達一法界藏自然性義。三真實識知義。本覺般若遠離虗假之解量故。於契經中。名離妄想解決定了知實際實性義。四自性清淨心義。本覺般若無量性功德自然本有非得他力。遠離塵累契中實故。於契經中。名本有明白離邊中中性義。五常樂我淨義。本始二覺從無始來遠離四障。圓滿四種自然德故。於契經中。名如來正覺自然性德遠離炎幻不修行性義。六清凉不變自在義。二種本覺譬如明鏡之南北相具隨意故。於契經中。名具足隨順逆違無礙陀羅尼全遍性義。廣大圓滿自性本德契經云。自性功德本教之名有十七者。於初二中各開二種。於次二中各開三種。於後二中。如其次第。開四三故。復次清淨心地無垢陀羅尼契經中自性功德本數之名有二十五者。㝡後一中開十一故。如是三數別相云何。馬鳴菩薩摩訶衍論本數名字。為欲顯示名略義廣總持相故。是故攝散總立為六。復次所依別本總持說故。復次名字數多迷真實故。以此義故總立為六。言十七者。名字云何。一大智慧義。二大光明義。三遍一法界義。四照一法界義。五真實義。六識義。七知義。八自性義。九清淨義。十心義。十一常義。十二樂義。十三我義。十四淨義。十五不義。十六變義。十七自在義。言二十五者。名字云何。所謂前數不功德中開八種故。變功德中開二種故。言二變者。一上流轉變。二下流轉變。言八不者。中觀論中分明說故。

　　本曰。具足如是過於恒沙不離不斷不異不思議佛法。

　　論曰。此說無名過量功德分。本覺體中自性功德無量無邊。離於言量。過於心行。以何義故。止於數量。作如是剖。本有功德。雖無有量。不出三數。故舉本耳。如本具足。如是過於恒沙故。如是無量無邊功德。各各別別有體相耶。唯一心量無別法體。唯一心量終不離心。所以者何。心法雖一。而有二種陀羅尼自在用故。一自不離彼陀羅尼自在。二彼不離自陀羅尼自在。如本不離故。如是性德。從無始來。一向妙有。非除遣法。所以者何。自性自性。非他俱故。如本不斷故。如是一切德。唯一自作一。終異自不能作一。所以者何。一法界故。如本不異故。如是深理。一切菩薩二乘凡夫。心不思惟。言不論量。絕之又絕。遠之又遠。如本不思議故。三人非境當何人之言思境界。唯大覺者乃自軌則。如本佛法故。

　　本曰。乃至滿足無有所少義故。名為如來藏。亦名如來法身。

　　論曰。如是無量性之功德。從具縛地。乃至無上大覺智地。具足圓滿。無所少闕。所以者何。如是諸德從無始來。自然本有。非假緣力。而建立故。

　　本曰。問曰。上說本真如其體平等離一切相。云何復說體有如是種種功德。

　　論曰。此下問答決疑門。此中有二。一發起略問難違門。二發起廣答解釋門。此初門也。問者難意。其相云何。謂舉說文相違。前後雜亂。審其理故。前後之文。云何相違。所謂真如決擇分中作如是說。心真如者。即是一法界大總相法門體。所謂心性不生不滅。一切諸法唯依妄念而有差別。若離心念則無一切境界之相。是故一切法從本已來。離言說相。離名字相。離心緣相。畢竟平等。無有變異。不可破壞。唯是一心。故名真如。自相大義決擇分中依如是說。從本已來。性自滿足。一切功德。所謂自體有大智慧光明義故。乃至滿足無有所少義故。名為如來藏。亦名如來法身。如是相違。故以為難。

　　本曰。答曰。雖實有此諸功德義。而無差別之相。等同一味。唯一真如。

　　論曰。此發起廣答解釋門。即有二門。一真如總。二生滅總。此即真如總。謂雖自相大義門中作如是說。具種種德。過於恒沙。而是生滅門之界量。非真如門。真如門中無差別相。平等平等。一相一味。獨存真如。淨法界故。以此義故。無相違過。

　　本曰。此義云何。以無分別。離分別相。是故無二。

　　論曰。此即作其緣由。決斷疑惑。明真如門中。唯有同同。無異異故。

　　本曰。復以何義得說差別。

　　論曰。此釋生滅總。此中有二。一問。二答。有廣略故。二重問答不同此初重問也。謂若諸法從本已來。平等平等。一味一相。獨存真理。無二體者。復有何法。而非平等。以之為依。建立差別。即是舉異門。以疑異門焉。

　　本曰。以依業識生滅相示。

　　論曰。此即總答。謂真如門中無過恒沙一切染法。以為所治。無能治之。過於恒沙一切淨法。以為對量。是故真如門中作如是說。一切諸法。平等平等。一味一相。無有二體等焉。而此生滅門中所治染法無量無邊。能治淨法亦無量無邊。是故生滅門中作如是說。本覺體中具種種德。無量無邊。過恒沙等焉。即是大意。次當作釋別別散說。所言依者。即是根本無明住地。一切染法之所依故。所言業者。即是業相。所言識者。轉等諸識。生滅相者。門之總稱。所言示者。相返顯示。此中以字遠流應至于三字。如是三法功德之起。當緣由故。

　　本曰。此云何示。

　　論曰。此廣說分。此有二種。一問。二答。此中問略答廣應知。此云何示者。即是詰問。所謂詰問其所由故。

　　本曰。以一切法本來唯心。實無於念。

　　論曰。此直答。即有三種。一自宗正理。二非道邪行。三具舉對量。此即第一。所謂法性從無始來。唯是一心。無一一法而非心故。

　　本曰。而有妄心。不覺起念。見諸境界。故說無明。

　　論曰。此非道邪行。所謂總舉本上諸無明住地故。

　　本曰。心性無起。即是大智慧光明義故。若心起見。則有不見之相。心性離見。即是遍照法界義故。若心有動。非真識知。無有自性。非常非樂。非我非淨。熱惱衰變。則不自在。

　　論曰。此直顯具舉對量差別。如上所說。本覺體中六相功德。各各待觀何等過患。以之為對建立顯示。所謂根本無明熏習一心之海。發起業等種種諸識。隱覆般若實知之明。增長愚癡迷亂之闇。即是不覺無明之界量明。以之為對。一心之性寂滅無起。即是大智慧光明義故。若第二德。如是妄心起見達境。一向唯轉虗妄境中。不能通達真實境界。所以者何。真偽相違。不契當故。如本若心起見。則有不見之相故。此下明遍觀義。而真實心離轉見故。通達諸法。無所不至。無所不當。無所不盡。所以者何。真實智見離能見所見之邊見。如本心性離見。即是遍照法界義故。第三德者。所謂若心有動轉相。即是無明熏習氣故。虗妄轉明。以之為對。心性寂靜。無有喧動。正直無有顛倒之解。即是實智之照。隨順道理。無倒建立顯示。如本若心有動。非真識知故。第四德者。所謂妄法從無始來。無自體明。以之為對。自性清淨本有功德建立顯示。如本無有自性故。第五德者。所謂妄法四相之所遷故非常。三種苦俱轉故非樂。二種自在無故非我。一道清淨無故非淨。此四種過以為對量。本覺體中四種功德建立顯示。如本非常非樂非我非淨故。第六德者。所謂妄法燒真心故。是故名熱。又以是惱亂諸眾生故。是故名惱。破滅變德。令不作故。是故衰變。由此事故。一切眾生不得自在。是故亦名為不自在。待觀此事。以為對故。清凉不變自在之德建立顯示。如本熱惱衰變。則不自在故。

　　本曰。乃至具有過恒沙等妄染之義。對此義故。心性無動。則有過恒沙等諸淨功德相義示現。

　　論曰。此顯示無邊功德相義。所謂若所對治染法。無量無數。以能治之淨法。亦無量無邊故。

　　本曰。若心有起。更見前法可念者。則有所少。如是淨法無量功德。即是一心。更無所念。是故滿足。名為法身如來之藏。

　　論曰。此結圓滿德。所謂若一心法有動轉相。更見前境有何緣者。能見之心。所見之境。二差別故。本覺功德則不圓滿。而本性德雖過恒沙。唯一心量。終無二體。所以者何。如是諸德悉皆各各不分其體。於一法界其量等故。是故圓滿自性功德。結縛解脫之二位中。常恒具足。名為法身。亦名如來藏。染淨數量。平等決擇。依何契經所解釋耶。所謂文殊師利善巧方便相似譬喻大陀羅尼經云。爾時文殊師利承佛神力。即說嗢吒喃。頌曰。

　譬如阿只多　　遮那尸帝樹　　其菓多無數
　表實有十等　　染淨數量等　　亦應如是知
　行者依此喻　　可了真妄理

　　今此經文為欲顯示假當待實真定賴妄。無有獨孤自立法故。所言表者。謂喻妄法。妄假無實。如菓外故。所言實者。謂喻真法。真實無假。如菓中故。云何名為十種等耶。一數等表實。契當其數等故。二塵等表實。細末配其數量等無差故。三量等表實。稱量終無差別輕重等故。四色等表實。校量同白色故。五香等表實。熏習其香等故。六味等表實。噉食無差別故。七觸等表實。觸身等無別故。八本等表實。同依樹木出故。九俱等表實。一時無前後故。十同等表實。終一味故。舉喻合法。說相明故。不須重釋。復次若鈍根者不達此事。依功德黑闇之譬喻。應知等意。

　　本曰。復次真如用者。所謂諸佛如來。本在因地。發大慈悲。修諸波羅蜜。攝化眾生。立大誓願。盡欲度脫等眾生界。亦不限劫數。盡於未來。以取一切眾生如己身故。

　　論曰。此用大義門中自有六門。一本願無盡門。二離相不着門。三能所平等門。四無相現應門。五隨見麤細門。六問答決疑門。此即初門。清淨僧那阿世耶。廣大圓滿無邊際故。謂諸如來無量無邊不可思議不可稱量微塵劫中。興十方世界微塵數量大慈悲心海。修十方世界微塵數量大圓滿因海。攝十方世界微塵數量一切眾生海。立十方世界微塵數量廣大誓願海。成十方世界微塵數量大自在果海故。所以者何。以如實知同一無異相續義故。

　　本曰。而亦不取眾生相。此以何義。謂如實知一切眾生及與己身真如平等。

　　論曰。此離相不着門。謂於所作中。遠離所作。不生着故。謂諸如來雖發無量無邊大悲攝化一切恒沙眾生。而諸如來無一一佛而攝生故。所以者何。如實了知一切眾生及與自身。唯一真如。唯一法身。無有增減。無差別故。

　　本曰。以有如是大方便智。除減無明。見本法身。自然而有不思議業種種之用。即與真如等遍一切處。

　　論曰。此能所平等門。謂人法體用理智平等。無差別故。謂法身應化之三身。及實實假假之二理。平等一體。無差別故。自性本身及枝末身。平等一體。無差別故。能證正智。所證如理。平等一體。無差別故。以一體故。無有二體。無二體故。亦無一體。無二無一。亦無無耳。以此義故。自然本性。具足功德。不假他力。甚深極妙契經云。爾時文殊師利即白佛言。云何名為異異異相。云何名為同同同相。佛言。所言異異異相者。即是無明。所言同同同相者。即是明法。如是二法。如牛兩角。對治之相。非消融體。如兩空絕。是故此二法名為非觀偽法。於此文殊師利即承佛神力。即從座起白佛言。世尊。云何名為非觀偽法。其相可說耶。不可說耶。以何為門。應覺知耶。爾時世尊即告文殊師利言。我諸一切契經海中作如是說。異者無明。同者明法。為欲度脫愚癈凡夫。權作此說。而今日為汝真實言說。文殊師利所言。非觀偽法者。同異歸同。同同歸空。空空歸絕。乃至廣說故。

　　本曰。又亦無有用相可得。何以故。謂諸佛如來。唯是法身智相之身。第一義諦。無有世諦境界。離於施作。但隨眾生見聞得益。故說為用。

　　論曰。此無相現應門。自性身體。空寂無像。能現諸像。譬如兔角自體空無。善能出生一切角故。謂法身佛唯是一一。唯是寂寂。亦非一一。亦非寂寂心行處滅。言語道斷。滅滅斷斷。唯阿作阿故。所以者何。諸佛如來。唯自自身。無他身故。而諸眾生見聞得益。自心量中獲得利益。法身體中無有闕故。

　　本曰。此用有二種。云何為二。一者依分別事識。凡夫二乘心所見者。名為應身。以不知轉識現故。見從外來。取色分齊。不能盡知故。

　　論曰。此隨見麤細門。此有二門。一應身用相差別門。二報身用相差別門。此即初門。所謂一切凡夫二乘。不能了達一切諸法唯一心量。甚深宗故。依遍分別。妄想事識。見應化身。作外量解。不能通達。無有分界。分分轉故。

　　本曰。二者依於業識。謂諸菩薩從初發意乃至菩薩究竟地心所見者。名為報身。身有無量色。色有無量相。相有無量好。所住依果亦有無量。種種莊嚴。隨所示現。即無有邊。不可窮盡。離分齊相。隨其所應。常能住持。不毀不失。

　　論曰。此第二門。所謂從十解乃至金剛一切菩薩。明了通達一切諸法唯一心量。甚深宗故。依彼業識見報身佛。作唯識解。通達依正無分際故。何故應身章中作如是說。依分別事識而見彼佛。報身章中作如是說。依於業識而見彼佛。為欲顯示隨識麤細所見佛身有麤細故。

　　本曰。如是功德。皆因諸波羅蜜等無漏行熏。及不思議熏之所成就。具足無量樂相。故說為報。

　　論曰。此顯示報應之差別相。所言報者。有勝妙因受極樂果。自然自在決定安樂。遠離苦相。故名為報。

　　本曰。又凡夫所見者。是其麤色。隨於六道各見不同。種種異類。非受樂相。故說為應。

　　論曰。所言應者。隨順機根而不相違。隨時隨處隨趣出現。非安樂相。故名為應。

　　本曰。復次初發意菩薩所見者。以深樂信真如法故。少分而見。知彼色相莊嚴等事。無來無去。離於分齊。唯依心現。不離真如。然此菩薩猶自分別。以未入法身位故。

　　論曰。此更作重釋。明前所說。所謂位位各各見佛增減別故。此義云何。若三賢位諸菩薩者。信真如故。分見報身。觀知色相無分齊量。而此菩薩不能離脫分別之心。所以者何。以未得入真如位故。

　　本曰。若得淨心。所見微妙。其用轉勝。乃至菩薩地盡。見之究竟。

　　論曰。若得十地諸菩薩者。如其次第。轉勝究竟。

　　本曰。若離業識。則無見相。以諸佛法身。無有彼此色相迭相見故。

　　論曰。若佛果中業識本種。無所有故。能見所見亦復空無。所以者何。一切諸佛。真如真如平等平等。法身法身平等平等。無此無彼。無我無他。無大無小。無高無下。無無無有。戲論都盡。慮知亦空。唯一大空。真如本智。服遮伽利娑那提衣。於鍵尸多陀摩宮。自性身坐。獨存無二故。

　　本曰。問曰。若諸佛法身離於色相者。云何能現色相。

　　論曰。此問答決疑門。於中有二。一問。二答。此問也。所謂問者。作如是疑。尅其法身。真實自體。湛湛慮絕。寂寂名斷。色相作業。由誰而有。無相現應決擇分中作如是說。法身無相。能現色相。若能出現種種色相。不可言說。法身空寂。離色像域。如是疑故。

　　本曰。答曰。即此法身是色體故。能現於色。所謂從本已來。色心不二。

　　論曰。此答說中即有五門。一法身出現色相門。二顯示智身形相門。三顯示法身形相門。四廣大圓滿無際門。五不可思議殊勝門。此即初門。自性法身能為色相。作所依止。善出色相。無障礙故。所以者何。能依色法。所依心法。從無始來。平等平等。無有二體。唯一心量故。

　　本曰。以色性即智故。色體無形。說名智身。

　　論曰。此顯示智身形相門以智攝色無一一色而非智故說名智身。

　　本曰。以智性即色故。說名法身。

　　論曰。此顯示法身形相門。以色攝智。無一一智。而非色故。說名法身。

　　本曰。遍一切處。所現之色無有分齊。隨心能示十方世界。無量菩薩。無量報身。無量莊嚴。各各差別。皆無分齊。而不相防。

　　論曰。此廣大圓滿無際門。如是二身所說色相等。遍一切眾生界。一切非情界。一切虗空界。一切涅槃界。一切如來界中。無所不通。無所不至。無所不當。無所不會。無所不作。亦無分際。無障無礙。純純一一。無相亂故。

　　本曰。此非心識分別能知。以真如自在用義故。

　　論曰。此不可思議殊勝門。如是業用。甚深極妙。獨尊殊勝。非凡夫二乘之所能知故。如是三種甚深大義。二種門中云何安立。謂真如門中三種大義。唯各立一。無雙立故。若生滅門中三種大義。具足雙立。無前後故。以之為別。是故大印陀羅網譬喻契經說。有體大義無相及用。有相大義無體及用。有用大義無體及相。如是三大有第一一無第二一。復次有體大義當有相用。有相大義當有體用有。用大義當有體相。如是三大隨第一一有第二一。不相捨離故。餘種種相。結歸總持決擇分中自當理明。

　　本曰。復次顯示從生滅門即入真如門。所謂推求五陰。色之與心。六塵境界。畢竟無念。以心無形相。十方求之。終不可得。

　　論曰。此說門自入門破異門。今此論文為欲對治廣狹大小諸異執故。謂有眾生作如是執。一法界心是其本法。亦廣亦大。真妄二門是其末法。亦狹亦小。為欲對治此執著故。作如是說。門亦所入。與本量等。復次為欲顯示真如門中。無有為法差別相故。復次為欲顯示空五陰智。如所空陰自體空無。以此能空所空皆空。為入真如平等門故。復次為欲顯示生滅門假真如門實故。

　　本曰。如人迷故。謂東為西。方實不轉。眾生亦爾。無明迷故。謂心為念。心實不動。

　　論曰。此譬喻門中東方喻覺。西方喻念。為欲顯示本覺般若。出現清淨智慧光明。照耀幽冥。生死闇夜。譬如日輪出現已訖。發淨光明。破世間闇。無明住地出生種種染法眷屬。隱覆無量無漏之性清淨慧明。譬如日輪隱沒已訖。發大暗夜障覆分別了知清淨眼故。

　　本曰。若能觀察知心無起。即得隨順入真如門故。

　　論曰。此明得益相。謂有眾生了知心法。無有能起所起別相。即得成就真如隨順。即得成就真如得入。無有隨順無得入故。

　　本曰。對治邪執者。一切邪執。皆依我見。若離於我。則無邪執。是我見有二種。云何為二。一者人我見。二者法我見。

　　論曰。此對治文中自有四門。一顯示根本總相門。二顯示人見對治門。三顯示法見對治門。四顯示俱非絕離門。此即初門。無量無邊過恒沙數一切邪道。無量無邊過恒沙數一切定執。皆以我見為自所依。出生增長。更無有餘。為此邪執依根本故。是故無明住地無邊際契經說。一切無量種種虗妄邪論之海。以我見岳為依而轉。譬如一切無量無邊。種種林樹種種草木。皆悉以山為依而轉故。

　　本曰。人我見者。依諸凡夫說有五種。

　　論曰。此顯示人見對治門有二。一總標總說。二別別散說。此即是初。直為對治邪定聚及不定聚一切凡夫謬執過失。生勝妙解故。五種人見治鄣別相。文相甚明。故說本不論釋。或者尚迷。故以管見疏之而已。然此五執各有三門。一引經說意。二迷意執相。三依相對治也。

　　本曰。云何為五。一者聞修多羅說。如來法身畢竟寂寞。猶如虗空。以不知為破著故。即謂虗空是如來性。

　　又六了真妄有殊故。謂虗空是如來性也。

　　本曰。云何對治。謂明虗空。是其妄法。體無不實。以對色故。有是可見相。令心生滅。以一切色法本來是心實無外色。若無色者。則無虗空之相。所謂一切境界唯心。妄起故有。若心離於妄動。則一切境界滅。唯一真心無所不遍。此謂如來廣大性智究竟之義。非如虗空相故。

　　論曰。說虗空是妄法。即顯法身是真。又明法身有自體實德。故說虗空。體無不實。對色等者。明空有待也。對色見相。意地所知。迴色為性。遍計所攝。故云令心生滅。豈同法身無對正智所證見相泯故。以一切色等者。色本是心。空相無故。所謂一切境界等者。正明色空二種名一切境。此二境界唯心妄起故有。若心離於妄動則一切境界滅者。若離妄動則無色空。名一切境滅也。二境滅故。唯一真心即是法身。體用周遍。性智不滅。故云非如虗空也。

　　本曰。二者聞修多羅說。世間諸法畢竟體空。乃至涅槃真如之法。亦畢竟空。從本已來。自空離一切相。

　　論曰。明世間諸法體相都無用皆不實。故說為空。若真如涅槃體絕諸相。一切染法皆不相應。故說為空也。從本已來等者。正顯二空差別。若世間法猶如空花。性自空無故。云本末自空故。若真如涅槃體絕諸相故。云離一切相也。

　　本曰。以不知為破著故。即謂真如涅槃之性。唯是其空。

　　論曰。以不知為破著故者。占察經云者。但一切眾生常樂分別。取著諸法。以顛倒妄想故。而受生死。是故如來為欲令彼離於分別執著想故。說一切世間法畢竟體空無所有。乃至一切出世間法亦畢竟體空無所有。以迷說意。又不了真俗。二空全別故。謂真如涅槃同世間法。唯是空無也。

　　本曰。云何對治。明真如法身自體不空。具足無量性功德故。

　　論曰。此明真如法身具空不空故。占察經云。以彼法身性。實無分別。離一切諸相故。說彼法體。為畢竟空無所有。復次即彼空義中。以離分別妄想心念故。則盡畢竟無有一相而可空者。以唯有真實故。即為不空。故知法身自體不空。離相云空也。

　　本曰。三者聞修多羅說。如來之藏無有增減。體備一切功德之法。

　　論曰。此是能攝如來藏。藏中自性淨。無明心能攝一切諸功德。故云無有增減。備一切德故。不增不減經云。如來藏本際相應體。及清淨法此法如實不虗妄。不離不脫智不思議法。無始本際來。有此清淨相應法體故。此經所明一切眾生自性淨心。從無始來。功德圓滿。無所闕失故。

　　本曰。以不解故。即謂如來之藏有色心法。自相差別。

　　論曰。由不知從能所淨。立其名故。復迷性德。真妄相待示現義故。又不了身心。皆依如來圓覺所現故。謂色心自相差別。如圓覺經云。譬如清淨摩尼寶珠瞙於五色。隨方各現。諸愚癡者。見彼摩尼。實有五色。善男子。圓覺淨性現於身心。隨類各應。彼愚癡者。說淨圓覺。實有如是。身心自相亦復如是。義可知也。

　　本曰。云何對治。以唯依真如義說故。因生滅染義。示現說差別故。

　　論曰。依真如說者。如上文云。雖實有此諸功德義。而無差別之相。等同一味。唯一真如。因生滅等者。上文云。以依覺識。生滅相示。依此二理。豈有色心差別相故。

　　本曰。四者聞修多羅說。一切世間生死染法。皆依如來藏而有。一切諸法不離真如。

　　論曰。此明不空如來藏。圓覺經云。由如虗空華依空。而相空華若復滅。虗空本不動幻。從諸覺生幻。滅覺圓滿。覺心不動故。此中上二句明染依真有。下二句明染滅真圓。故云一切諸法不離如也。

　　本曰。以不解故。謂如來藏自體。具有一切世間生死等法。

　　論曰。以不解依空。有華意故。謂藏體具生死法也。

　　本曰。云何對治。以如來藏從本已來。唯有過恒沙等諸淨功德。不離不斷不異真如義故。以過恒沙等煩惱染法。唯是妄有性自本無。從無始世來。未曾與如來藏相應故。若如來藏體有妄法。而使證會永息妄者。則無是處。

　　論曰。唯有過恒沙淨位等者。正明不空。以過恒沙染法等者。明此染法。猶如空華。唯依病眼。性自無故。從無始來等者。染淨性異。真妄有殊。故云未曾相應也。若如來藏體有妄等者。此質成也。空本無華。實非起滅。藏本無染。何者永息而證會哉。

　　本曰。五者聞修多羅說。依如來藏故有生死。依如來藏故得涅槃。

　　論曰。此與行與相如來藏。於或與力故。有生死相。覺與力故。得涅槃故。說生死真依如來藏。

　　本曰。以不解故。謂眾生有始。以見始故。復謂如來所得涅槃。有其終盡。還作眾生。

　　論曰。以不了依真有妄。便作是念。一切眾生本來成佛。後起無明故。謂有始也。復謂如來雖已成依佛。後時應生一切煩惱。還作眾生。

　　本曰。云何對治。以如來藏無前際故。無明之相亦無有始。若說三界外更有眾生始起者。即是外道經說。又如來藏無有後際故。諸佛所得涅槃與之相應。則無後際故。

　　論曰。此明真妄相依。如金與鑛故。無前始也。云外道經說者。是仁王經云。我說三界外別有眾生界藏者。是外道大有經說。云如來藏無後際等者。此明真藏無□妄染有盡。如圓覺經云。譬如銷金鑛。金非銷故有。雖復本來金。終以銷成就。一成真金體不復重為鑛。此經所明金非銷故有者。喻如來藏本有。無前際也。雖復本來金。終以銷成就者。喻諸佛要須斷或方得涅槃也。一成真金體等者。喻無後際也。

　　本曰。法我見者。依二乘鈍根故。如來但為說人無我。以說不究竟。見有五陰生滅之法。怖畏生死妄取涅槃。云何對治。以五陰法自性不生。則無有滅本來涅槃故。

　　論曰。此直為對治二乘眾生。實有過失。令得成就法空大理故。二種法見治障別相。文相明故。不須重釋。

　　本曰。復次究竟離妄執者。當知染法淨法皆悉相待。無有自相可說。是故一切法從本已來。非色非心。非知非識。非有非無。畢竟不可說相。而有言說者。當知如來善巧方便。假以言說引導眾生。其旨趣者皆為離念。歸於真如。以念一切法。令心生滅。不入實智故。

　　論曰。此顯示俱非絕離門者。若有眾生除遣二執。證得二空。通達諸法。言語道斷。心行處滅。斷斷照寂。滅滅慮止。無所達故。

　　本曰。分別發趣道相者。謂一切諸佛所證之道。一切菩薩發心修行趣向義故。

　　論曰。此趣向門中自有二門。一總標總說門。二者別釋散說門。此即初門。為欲顯示。即此分別發趣道相門中。無量無邊三世諸佛。所誓願海所行因海。所證果海。所化徒海。無量無邊三世一切諸菩薩眾。如是如是。如如隨踐。順行應轉。如其次第。不超數量。不過位地。趣入義故。復次為欲顯示。如一切佛。無所趣向。則一切菩薩於彼無有趣向則中。如如行故。

　　本曰。略說發心有三種。云何為三。一者信成就發心。二者解行發心。三者證發心。

　　論曰。此別釋門中自有三門。一者三種發心分剖門。二發起問答決疑門。三因論生論問答門。此即第一門。有三。謂信解證。如文可見。

　　本曰。信成就發心者。依何等人修何等行。得信成就堪能發心。

　　論曰。此信成就門中即有二門。一開問答釋。二發起問答決疑。初中有二重問答。就初問答中有二。一發起開問總標門。二顯示答釋廣說門。此是初門即有四意。一假者意問。能修人故。二行相意問。所修行故。三自分意問。得成就故。四向上意問。勝進相故。如文可見。

　　本曰。所謂依不定聚眾生。

　　論曰。此顯示答釋廣說門有二。一隨問次第答釋門。二舉劣顯勝生解門。初門有六。一顯示修行假者門。二自然本有熏習門。三顯示修行功德門。四信心成就時量門。五顯示發心因緣門。六顯示得益位勝門。此是初門。謂雖所化眾生無量無邊。而今此處中。且取不定聚。攝十信眾生故。所以者何。為欲令使化不定聚三品眾生。十種信心具足成就。決定安立十信菩薩初發心住。金剛不變之位中故。

　　本曰。有熏習善根力故。

　　論曰。此是自然本有熏習門。謂如是眾生相續心中。從無始世來。常有本覺藏佛。眾生善根常恒熏習。令增長故。

　　本曰。信業果報能起十善。猒生死苦欲求無上菩提。得值諸佛親近供養修行信心。

　　論曰。此是顯示修行功能門。謂不定聚種種眾生。信因緣業果報。似有不空因緣和合之道理。故知十惡過失。起不應作意。觀十善功德。起當應作意。厭繫縛地求解脫域。漸漸出離向菩提故。

　　本曰。逕一萬劫信心成就故。

　　論曰。此信心成就時量門。謂顯示信心成就。時節遠近差別相故。即此門中十五契經。各各異說。一者一切諸法因緣無主契經云。爾時文殊師利即白佛言。尊者從具縛地入不定聚。一切行者經幾時節。十種信心具足成就。漸漸轉勝定不退位。於是尊者告文殊師利言。善男子。諦聽諦聽。善思念之。我當為汝解說信成時節分際。善男子。一切行者從具縛地入不定聚。經一萬三千劫已訖。即便成就十種信心。決定菩薩初發心住。二攝無量大乘契經說。復次佛子信地假名菩薩。六萬四千劫量已滿。即便成就十愛樂心定金剛地。三慧明陀羅尼契經說。不定聚眾生多經八萬一千五十劫已訖。信心成就決定不退。四法門名字契經云。復次信樂地位毛頭凡夫。經二萬六千劫已訖。便信成就無所闕失。五清淨三昧契經云。若有眾生入難角地修行信心。當九萬劫滿足已訖。信品成就。六金剛陀羅尼契經云。信成就量四萬八千六十劫量。七大智慧光明契經云。復次善男子。若有眾生為欲成就功德善根父母天地。當經十剎那量已訖。即便信地平坦無草。八實相本際決定不動契經云。信位成就。信心發起初剎那中。十種信心具足圓滿。九文殊師利圓滿因海大總持契經云。三阿僧祇大無量劫經過已訖。即便信位具足成立。十甚深菩提因緣契經云。建立信地唯三萬劫。十一大方便智善巧契經云。信行菩薩九千劫量。決定成就清淨信心其思極樂。十二菩薩光明遍照契經云。爾時金剛慧菩薩摩訶薩即向佛言。世尊。無上菩提初種子地。經幾時節。決定淳熟。菩提之芽出生增長。佛言。若為成就初種子地。當經七萬五千六十劫。初種子地具足建立。十三授記平等契經云。信心成就。非遠非近。非無非有。非高非下。非本非末。非去非來。非大非小。非三世非非三世。非位非地。非善非惡。非是非非是。言語道斷。心行處滅。是故名為真實信心。十四如來藏本識契經云。爾時地藏菩薩摩訶薩即向佛言。世尊。云何名為廣大圓滿功德父母信地品耶。佛言。十信十信。十解十信。十行十信。十向十信。十地十信。佛地十信。乃至具縛惡種子地。及一切二乘皆悉十信。無量無邊一切諸法。無一一法而非十信。以此義故。名為廣大圓滿信地。十五菩薩瓔珞本業契經云。信相菩薩於十千劫。行十戒法。決定安立。信成就處。如是諸經。以何義故。如是差別。謂眾生心無量無邊。各差別故。隨其心品。說信行相。如是不同。應審思擇。今此文中且依本業解釋而已。

　　本曰。諸佛菩薩教令發心。或以大悲故能自發心。或因正法欲滅。以護法因緣能自發心。

　　論曰。此顯示發心因緣門。謂已信心成就行者。為欲發起第一住心。當待緣力而發起故。於此文中自有三種。一勸請因緣。所謂無量無邊一切諸佛及大菩薩眾。出現種種勝妙教法契經之海。信位行者勸請教化。超不定地。決定安立。不動域故。二救度因緣。所謂緣無量無邊種種眾生一切苦海。以之為因。發起金剛不退廣大清淨大慈悲心故。三護法因緣。所謂諸佛教法欲破滅時。以種種方便隨宜隨應隨當。隨時隨處不惜身命。救護佛法大因緣之力故。自能發起金剛不退廣大清淨大久住心故。如此可知。

　　本曰。如是信心成就得發心者。入正定聚畢竟不退。名住如來種中正因相應。

　　論曰。此顯示得益位勝門。所謂信成就得解行者。具足十名無退失故。一名為無憂惱人。遠離退還墮於凡夫縛煩惱地怖畏心故。二名為大富貴人。蠲除煩惱之荒穢。収藏涅槃之菓故。三名為種性高勝人。遠離凡夫之下劣種。已入如來尊高種性中故。四名為手足具人。執般若炬。遊行法界廣大庭故。五名為作大江水人。無礙直流入薩波若之大海中故。六名為宮殿建立人。已超不定決定安住如來家中故。七名為真實佛子人。遠離凡胎已入聖胎故。八名為大福田人。出離煩惱獨清淨故。九名為徒眾無量人。法界眾生皆悉以為自眷屬故。十名為無障礙人。隨心轉故。

　　本曰。若有眾生善根微少。久遠已來煩惱深厚。雖值於佛亦得供養。然起人天種子。或起二乘種子。

　　論曰。此舉劣顯勝生解門。就此門中即有二門。一舉劣顯劣形相門。二舉勝顯勝形相門。此初門也。所謂善根微薄煩惱深厚凡夫眾生。雖值摩訶衍之因緣。而起小善根種子故。

　　本曰。設有求大乘者。根則不定。若進若退。

　　論曰。此舉勝顯勝形相門。所謂若有眾生。求摩訶衍甚深微妙法門。其心即便不能決定。值順因緣。怳忽若進。遇逆因緣。自然若退。無定心故。若不能定。云何名為勝高人耶。雖不能定。而所望法極勝高故。復次望起人天二乘之種子故。

　　本曰。或有供養諸佛。未經一萬劫。於中遇緣亦有發心。

　　論曰。此顯示信心成就無定時。解釋十四經之大意焉。所謂若有眾生供養諸佛。信心成就。其時不定。或極極遠。或極極近。或中間故。所以者何。隨緣有無。信熟生故。

　　本曰。所謂見佛色相而發其心。或因供養眾生而發其心。或因二乘之人教令發心。或學他發心。

　　論曰。此造作別釋。顯示發心因緣之相。於此文中即有四種發心因緣。一見佛因緣。因見如來妙色之身。而能發起廣大心故。二供養眾僧因緣。以種種具供養眾僧。因此因緣而能發起廣大心故。三慚愧因緣。見聞二乘之人教法。慚愧其劣。因此因緣而能發起廣大心故。四隨兼因緣。隨他兼心。因此因緣而能發起廣大心故。

　　本曰。如是等發心悉皆不定。遇惡因緣。或便退失墮二乘地。

　　論曰。此作其因緣。顯示十種信心不定聚形相。及總結前所說之十信決擇分焉。以何義故。十種信品立不定稱。所謂若值順當因緣隨向善趣。若遇逆違因緣。應趣惡道。譬如輕毛隨風所吹。東西轉故。

　　已說第一重二種門。次說第二重二種門。

　　本曰。復次信成就發心者。發何等心。略說有三種。云何為三。

　　論曰。發何等心者。即是發起開問總標門。謂發開問總問所為故。略說有三種者。即是總標總答焉。云何為三者。即是總舉總問焉。

　　本曰。一者直心。正念真如法故。二者深心。樂集一切諸善行故。三者大悲心。欲拔一切眾生苦故。

　　論曰。此直明顯示答釋廣說門。此中有三。於此三中。初通二利。中唯自利。後唯利他。復次初二唯自利分。後一利他。復次三皆通二故。一正智方便門。謂直心為正體智有作方便故。二福德具足門。謂深心為一切德有住方便故。三安樂成就門。謂悲心能善救度一切眾生無量苦惱。令得安穩廣大樂故。

　　本曰。問曰。上說法界一相佛體無二。何故不唯念真如。復假求學諸善之行。

　　論曰。此說發起問答決疑門。此門有二。一前後相違難問門。二開通會釋消難門。此即初門。謂舉上下二文相違。難其差別相故。云何相違。謂上文中作如是說。所言覺義者。謂心體離念相離念相者。等虗空界。無所不遍。法界一相即是如來平等法身。依此法身。說名本覺。於下文中。作如是說。二者深心樂集一切諸善行故。上下二文如是相違。是故發問。此是問辭。難其異相。應審思擇。

　　本曰。答曰。譬如大摩尼寶體性明淨。而有鑛穢之垢。若人雖念寶性。不以方便種種磨治。終無得淨。

　　論曰。此開通會釋消難門。此中有七。一正答決斷彼難門。二修善行者得益門。三修行善巧方便門。四顯示發心功德門。五簡擇上下顯異門。六通契經文決疑門。七讚歎發心功德門。初門有三。一開示譬喻善巧門。二合說契當安立門。三顯示法說生解門。此即初門。於中有四。一寶喻。謂即大摩尼珠寶。如是珠寶當有何處。如是珠寶當有黃石。如是珠寶其色如何。謂深黃色。其身形相當如何耶。謂如方坐。無長短故。大小之相其量云何。謂一丈故。如是珠寶諸黃石中皆悉具足。無有黃石而無摩尼。其止住相次第如何。謂第一珠。第二黃金。第三石體。此摩尼珠一丈量者。彼諸黃石或有極小。或有極大。各各差別。豈可得言。皆遍一切。此摩尼珠有殊勝力。雖一丈量。遍於大中小中無餘。無所障礙。亦可得說遍一切處。於彼石中有此寶故。其石色黃應審觀察。二性淨喻。如是珠寶。其體性甚極明白。遠離塵累故。如本體性明白故。三垢染喻。如是珠寶。能為金石等之所障。不能出現明白相故。如本而有鑛穢之垢故。四人眾喻。謂極窮貧極懈怠故。不求寶人。并及精進樂求寶人故。如本若人雖念寶性等故。

　　已說開示譬喻善巧門。次說合說契當安立門。寶喻中言大摩尼珠者。當喻本覺佛性故。所以者何。本覺佛性。隱藏眾生相續身中。似彼珠故。言黃石者。當喻一切眾生相續身故。所以者何。諸眾生身藏褁佛性。似彼石故。言色黃者。當喻彼佛性。不變義故。所以者何。真如佛性堅固不改似彼金故。言如方坐無長短者。當喻真如法平等。無增減故。所以者何。此真如法一味平等。無有差別。似彼坐故。言一丈者。當喻真如法具足圓滿。無闕失故。所以者何。真如法身具足萬德。無所闕失。似彼丈故。言如是珠寶諸黃石中皆悉具足。無有黃石而無摩尼者。當喻真如性遍諸眾生種種身中。無有眾生而無真如本覺性故。所以者何。此真如性離於不遍。似彼珠故。言第一珠第二黃金第三石體者。當喻俱有次第法。漸漸麤現故。所以者何。從本覺智流轉。建立四相海時。如其次第。漸漸麤現。似彼三故。言此摩尼珠有殊勝力。雖一丈量。遍於大中小中無餘者。當喻真如本覺有不思議業。遍蚊龍等小大身中。無妨難故。所以者何。此真如法其性平等。遍凡聖中似彼珠故。言於彼石中有此寶故。其石色黃者。當喻諸眾生悉有本覺。有心相故。所以者何。一切眾生有覺心故。有了別識。似彼石故。次說淨喻合說契當門。言如是珠寶其體性甚極明白遠離塵累者。當喻性淨本覺清淨明白離垢染故。次說染喻合說契當門。言如是珠寶能為金石等之所障不能出現明白相者。當喻自性清淨心為無明之所隱覆不能出現無漏性德故。次說人喻合說契當門。言二種人者。當喻求佛法寶極精進人極懈怠人。如本如是眾生故。

　　本曰。真如之法。體性空淨。而有無量煩惱染垢。若人雖念真如。不以方便種種熏習。亦無得淨。以垢無量遍一切善法故。修一切善行以為對治。

　　論曰。此顯示法說生解門。此中如其次第。法說合喻生行者解。應審思擇。文相明故。不須別釋。

　　本曰。若人修行一切善法。自然歸順真如法故。

　　論曰。此修善行者得益門。謂若有眾生斷一切惡修一切善。自然自在得真如珠。照達無明之闇夜。無所疑畏故。

　　本曰。略說方便有四種。云何為四。

　　論曰。此修行善巧方便門。此門有四。一者一切修行根本門。二制伏惡業不生門。三出生善根增長門。四誓願無邊平等門。

　　本曰。一者行根本方便。謂觀一切法。自性無性。離於妄見。不住生死。觀一切法。因緣和合。根果不失。起於大悲。修諸福德。攝化眾生。不住涅槃。以隨順法性無住故。

　　論曰。此第一門中有二。一般若成就無住門。所謂觀察一切諸法。從本已來不生不滅。畢竟寂滅。皆無所有。不住生死故。二大悲成就無住門。所謂觀察一切諸法。因緣和合故。因果不空。業報亦有。緣無量無邊眾生界之海。為究竟取攝。不住涅槃故。以隨順法性無住故者。即是示緣及結兩種不住道行。修行法門雖無有量。而不住道。其最根本。是故說言行根本方便焉。

　　本曰。二者能止方便。謂慚愧悔過。能止一切惡法。不令增長。以隨順法性。離諸過故。

　　論曰。此制伏惡業不生門。此門為欲顯示行者當發起慚愧等清淨心品。防止一切無量惡作。漸漸損減不令增長故。以隨順法性離諸過故者。總結其緣。

　　本曰。三者發起善根增長方便。謂勤供養禮拜三寶。讚嘆隨喜勸請諸佛。以愛敬三寶淳厚心故。信得增長。乃能志求無上之道。又因佛法僧力所護故。能消業障善根不退。以隨順法性離癡障故。

　　論曰。此出生善根增長門。此門為欲顯示行者當於一切三寶恭敬供養。禮拜讚歎。隨喜勸請。增長信心。消除業障。志求無上大菩提故。以隨順法性離癡障故者。總結其緣。

　　本曰。四者大願平等方便。所謂發願盡於未來。化度一切眾生。使無有餘。皆令究竟無餘涅槃。以隨順法性無斷絕故。

　　論曰。此誓願無邊平等門。此門為欲顯示行者當發起十方世界之塵數廣大誓願。海修習十方世界之塵數行因海。攝取十方世界之塵數眾生海。成就十方世界之塵數果滿海。一切皆悉無有餘故。以隨順法性無斷絕故者。總結其緣。

　　本曰。法性廣大。遍一切眾生。平等無二。不念彼此。究竟寂滅故。

　　論曰。此是顯示隨順殊勝之相。以何義故。四門結中皆悉通名隨順法性。為欲顯示法性虗空。其體性廣大圓滿。無有邊際。其相用無礙自在。無有始終。修彼四門一切行者。亦復如是順順如如。其阿世耶廣大圓滿無分際故。

　　本曰。菩薩發是心故。則得少分見於法身。以見法身故。隨其願力。能現八種利益眾生。所謂從兜率天退。入胎住胎出胎。出家成道。轉法輪入於涅槃。

　　論曰。顯示發心功德門。此文為欲顯示初發心住菩薩。起隨順法界性中廣大圓滿心故。相似觀智見法性身。見法性身故願力自在。由願力故緣無量無邊法界之眾生而起大悲心。由大悲心極甚深故。出現八種安樂化相。隨時隨處。隨宜隨應。順順如如。利益安樂故。

　　本曰。然是菩薩未名法身。以其過去無量世來。有漏之業未能決斷。隨其所生。與微細苦相應。亦非業繫。以有大願自在力故。

　　論曰。此簡擇上下顯異門。此中有二。一簡異地上門。謂發心住菩薩。唯名幻化影相身。不得名為真如法身菩薩故。所以者何。此菩薩無始餘業猶未出離。隨受生處與微細苦相應不離。地上菩薩此相違故。言簡異具縛門。所謂初發心住菩薩無繫縛俱轉業因相。無繫縛受生果報故。所以者何。大願方便具足轉故。

　　本曰。如修多羅中或說有退墮惡趣者。非其實退。但為初學菩薩未入正位。而懈怠者恐怖勇猛故。

　　論曰。此通契經文決疑門。此有五種有說契經。一文殊師利歡喜陀羅尼契經說。爾時文殊師利即白佛言。世尊。常大眾中唱如是言。五十種子心莊嚴果海行因之本。一切行者當經此道成等正覺。如是五十種子心中。幾是退分。幾是定分。唯願世尊為我解說。於是世尊即告文殊師利菩薩言。諦聽諦聽。善思念之。我今為汝分別解說。善男子。十種真地名為金剛波若住地。前四十心名為頗梨珠隨轉迴向地。汝當應如是知應如是觀。今此經文為欲顯示大士十地。已真證域名不退分。自此以前四十種心。未得證知。名為退分故。二本覺大悲自然熏習契經說。復次佛子。汝前所問。云何名為節退相者。此事殊勝不思議中不思議故。愚癡凡夫初發意菩薩等之所不能知。爾時大明菩薩至心勸請佛。即告大明言。善男子。言節退相者。謂信心。發心住。淨心地。金剛心。此之四處皆名退分。為彼中間。皆名為不退分。是故說言節退相焉。今此經文為欲顯示佛法大海。廣大圓滿無邊際故。三大證得陀羅尼契經說。十種安心決定不退。無退失理。今此經文為欲顯示十住菩薩。發起隨順。法界性中廣大善根故。決定安住金剛位故。四五明契經云。十種定心。非退悲進。非來非去。非出非入。圓滿萬德。無所闕失。是故說言自然住心。今此經文為欲顯示十住位中果德已滿。更無所進。復無所退。自然常住。無闕事故。五菩薩瓔珞大本業契經說。諸善男子。若一劫二劫乃至十劫。修行十信得入十住。是人爾時從初一住乃至第六住中。若修第六般若波羅蜜。正觀現在前。復值諸佛菩薩知識所護。出到第七住常住不退。自此七住已前。名為退分。今此經文為欲顯示勸䇿下劣懈怠眾生。為令增長勇猛心故。今此論中且據本業而作會通。應審觀察。

　　本曰。又是菩薩一發心後。遠離怯弱。畢竟不畏墮二乘地。若聞無量無邊阿僧祇劫。勤苦難行。乃至得涅槃。亦不怯弱。

　　論曰。此讚歎發心功德門。此門為欲顯示發心菩薩遠離二怖畏。其心決定不動故。一下生怖畏。生下劣道。極怖畏故。二上生怖畏。聞殊勝境。其心怯弱。極怖畏故。離此二怖。是故名為發心功德。

　　本曰。以信知一切法。從本已來自涅槃故。

　　論曰。即是總結二種功德之因緣焉。

　　自此已下種種諸門。文相明故。論無文釋。旨深智淺。學者難就。輙以課虗。略散文耳。

　　本曰。解行發心者。當知轉勝。以是菩薩從初正信已來。於第一阿僧祇劫。將欲滿故。於真如法中。深解現前所修離相。

　　論曰。此有二門。一簡前異後。二離過修行。此即初門。從初正信者。位在十住初心。超不定聚。入種性地故名正信。異前位故名深。不同後證故名解。此位即當十行十向。

　　本曰。以知法性體無慳貪故。隨順修行檀波羅蜜。以知法性無染離五欲過故。隨順修行尸波羅蜜。以知法性無苦離嗔惱故。隨順修行羼提波羅蜜。以知法性無身心相離懈怠故。隨順修行毗梨耶波羅蜜。以知法性常定體無亂故。隨順修行禪波羅蜜。以知法性體明離無明故。隨順修行般若波羅蜜。

　　論曰。此明離過修行以知法性無慳者。顯上深解。現前隨順等者。顯上所修離相。十行已去得法空故。能順法界。修六度行。以順如故。

　　本曰。證發心者。從淨心地乃至菩薩究竟地。

　　論曰。此有二門。一通明諸地。二別顯成滿。初門有□□。即初標位地分別。二障盡故名淨心。即初地名也。第十地終因圓滿。故名究竟也。

　　本曰。證何境界。所謂真如。以依轉識。說為境界。而此證者無有境界。唯真如智名為法身。

　　論曰。此明證相。所謂本智證十真如也。轉識是見分。對此見分故名真如。以為境界。直依證智。即無能所。故云唯真如智名為法身也。

　　本曰。是菩薩於一念頃。能至十方無餘世界。供養諸佛。請轉法輪。唯為開導利益眾生。不依文字。

　　論曰。此即後得智。於中有四。此初攝法上首。若據報得。初地菩薩得百佛世界。今據願力。故云無餘。餘地准此。正智證如。已是自利故。今供佛請法。唯為利他。菩薩利生非唯一途故。維摩經云。或示老病死。成就諸群生。無數億眾生。俱來請菩薩。一時到其舍。化令向佛道。經書禁呪術工巧諸伎藝。盡現行此事。饒益諸群生。有如是等無量方便利益。非謂要須供佛請法聽受傳持。故云不依文字也。

　　本曰。或示超地速成正覺。以為怯弱眾生故。或說或於無量阿僧祇劫當成佛道。以為懈慢眾生故。能示如是無數方便不可思議。

　　論曰。此隨根近。但無數方便等者。此結前不依文字也。

　　本曰。而實菩薩種性根等。發心則等所證亦等。無有超過之法。以一切菩薩皆經三阿僧祇劫故。

　　論曰。此實行不殊。謂六種性三品根三種發心所證十如。此等無有超過之法。以一切下結時等也。

　　本曰。但隨眾生世界不同。有所見聞。根欲性異。故示所行。亦有差別。

　　論曰。此應機緣用眾生者。謂六道也。世界謂淨穢不同上中下。根欲謂樂廣略。性謂三乘種性。隨如此等。應見何身。應聞何法。故示所行有差別耳。

　　本曰。又是菩薩發心相者。有三種心微細之相。云何為三。一者真心。無分別故。二者方便心。自然遍行利眾生故。三者業識心。微細起滅故。

　　論曰。此明發心相。於中有二。一還源始覺。謂前二心二下轉本覺。則後一心由此二覺內外熏力。速超自分。故標三心為發心相耳。明此本始行相難知。故云微細之相也。次散說三心。謂一真見道。名為真心。即根本智體會一如離。於二取名無分別也。後得智中施設權巧名方便心。既先自利法爾利他故。名自然也。大悲普濟名為遍行。所言業者。即是業相。所言識者。謂轉等諸識。所言心者。即業等諸識內本覺淨心。故名業識心。謂真妄和合為諸識體。即是淨分為發心德。如上文云。二者意熏習。謂諸菩薩發心勇猛。速趣涅槃故。前文言意即十一末那。此云業識。義亦具矣。由諸識內本覺淨分其力轉盛。是故能令菩薩速起勝進趣於果位。非謂無明癡分。故云微細起滅也。復次本覺力轉勝。無明用漸漸微也。

　　本曰。又是菩薩功德成滿。於色究竟處。示一切世間最高大身。謂以一念相應慧無明頓盡。名一切種智。自然而有不思議業。能現十方利益眾生。

　　論曰。此別顯功德成滿色究竟處者。是第四禪第□也。楞伽經云。欲界及無色佛不彼成道。色界中天□欲中得道。即是報佛他受用身。示離欲貪故。故不居欲界。現無邊相好故。不居無色界。為離二過故。依色界上天成等正覺也。謂始覺智一剎那頃。會大覺時。名一念相應慧也。即於此時無明盡故。領照一切眾生之心。名一切種智。月去重雲。俱現千器。無思而應。□糸一方。故云自然而有不思議業能現十方等。此是化身業用。良以從報化故也。

　　本曰。問曰。虗空無邊故世界無邊。世界無邊故眾生無邊。眾生無邊故心行差別亦復無邊。如是境界不可分齊。難知難解。若無明斷無有心想。云何能了名一切種智。

　　論曰。此問答釋疑門有二。一難問門。二答說門。此初門也。問意云。世界眾生心行。如是境界皆依一無明妄心而得住持。若無明斷。即自空無。所了之境既無。云何得有能了之智名一切種耶。復次占察經云。一切境界皆依無明。識夢所見妄想作故。若無明斷即無心相。心相既無。誰為能了。名一切智耶。復次若一行者斷無明時。能了一切有情心行。名一切種智者。此亦爾。豈一室之明燈。能破十室之夜闇。能了十室之境哉。

　　本曰。答曰。一切境界本來一心。離於想念。

　　論曰。此答初問。一切境界從本已來。唯依一種無明心有。以無明滅故。境界亦滅。以境界滅故。即無能斷始覺之智。以此境智無有俱故。如大總持經云。悟四相品云。始覺般若有四相位中。有無四相時。始覺隨無。即是其義。云離於想念者。正顯離相境智。即是離於四相妄想。及離始覺正念。唯有本覺獨存。等照總機。是故得名一切種智。如上文云。而實無有始覺之異。以四相俱時而有。皆無自立本來平等同一覺故。即此義也。

　　本曰。以眾生妄見境界故。心有分齊。以妄起想念。不稱法性。故不能了。

　　論曰。此答第二問。等覺以還未離無始無明念故。名為眾生見有染淨斷證境智者。皆是無明識夢所見。故云妄見境界心有分齊也。以起想念等者。以起境想覺念即即不稱法性。故不能了。今妙覺位如眠夢覺。始智見有惑智所有修證。皆是夢中所見。無有真實故。圓覺經云。又如夢中人醒時。不可得覺者。如虗空平等。不動轉覺。遍十方界。即得成佛道。眾幻滅無處。成道亦無得。本性圓滿故。如是了時。故名一切種智。

　　本曰。諸佛如來離於見想。無所不遍。心真實故。即是諸法之性。自體顯照一切妄法。有大智用無量方便。隨諸眾生所應得解。皆能開示種種法義。是故得名一切種智。

　　論曰。此答第三問。明諸佛如來已斷無明。故離二見妄想也。智周法界。故無所不遍。體會心源。名為真實。緣起永息。是法實性。本非他成。曰自眾德。所依名體。其如塵鏡垢盡。萬像中顯。夜過日出。圓光普照。故云自體照一切妄法有大智用。乃至得名一切種智也。

　　本曰。問曰。若諸佛有自然業。能現一切處利益眾生。一切眾生若見其身。若覩神變。若聞其說。無不得利。云何世間多不能見。

　　論曰。此因論生論也。因前自然有不思議及業。有無量方便等。生起此文。於中有二。一問。二答。初門可智也。

　　本曰。答曰。諸佛如來法身。平等遍一切處。無有作意。故說自然。但依眾生心現。眾生心者猶如於鏡。鏡若有垢。色像不現。如是眾生心若有垢。法身不現故。

　　論曰。此答釋中云。平等遍一切處者。明此法身量等十方化遍六道有感必應。故云但依眾生心現也。有垢不現者。喻無感佛之機也。如水中月質影俱月。眾生心現化名法也。

釋摩訶衍論疏下本

釋摩訶衍論疏下末

　　本曰。已說解釋分。次說修行信心分。

　　論曰。就此分中即有七門。一能治所治契當門。二信心品類分剖門。三修行方便善巧門。四廣釋魔事對治門。五讚歎三昧功德門。六兩輪具闕益損門。七勸劣向勝不退門也。

　　本曰。是中依未入正定眾生故。說修行信心分。

　　論曰。此能治所治契當門。是中依未入正定聚眾生者。即是所治。所謂所化之境界故。說修行信心分者。即是能治。所謂能化之教法故。所化境界其量云何。所謂攝二聚之眾生故。一邪定聚。二不定聚。所以者何。此二眾生皆悉未入正定聚故。言契當者。謂二眾生中各契教說故。其相云何。謂欲被邪定聚眾生。故說信心門。欲被不定聚眾生。故說修行門。所以者何。進入次第。其法爾故。謂未信人先起信故。其已信人直修行故。復次通利益故。

　　本曰。何等信心。云何修行。

　　論曰。此信心品類分剖門。此中有二。一直問信修品類門。二別答顯示信心門。此是初也。

　　本曰。略說信心有四種。云何為四。

　　論曰。此第二門中即有二門。一總答總問門。二廣答門。此初也。

　　本曰。一者信根本。所謂樂念真如法故。二者信佛有無量功德。常念親近供養恭敬發起善根。願求一切智故。三者信法有大利益。常念修行諸波羅蜜故。四者信僧能正修行自利利他。常樂親近諸菩薩眾。求學如實行故。

　　論曰。此第二門中故有四種。一信本令心平等門。所謂樂信為自根本。真如理法由無明力。種種差別。一切諸心皆悉會一。令平等故。二信佛欣有功德門。所謂樂信無上大覺如來世尊。欣求所有無量無邊一切德故。三信法精進修行門。所謂樂信三世諸佛。為自恩父。為自恩母。為自恩師。不能改壞。不能生滅。虗空金剛不動軌則。有不可思議中不可思議殊勝利益。常恒轉轉於一切時。於一切處。修行一切助道品故。四信僧令心無諍門。所謂樂信一切無量菩薩僧眾。以兩勝行為自內德。若遠若近隨自聞時。隨自見時。隨自思時。往詣僧所。至心聽受種種深經。種種深論。種種深理。種種妙事。不斷絕故。

　　本曰。修行有五門。能成此信。

　　論曰。此下說修行方便善巧門。此中有四。一總標答前所問門。二總問略答問數門。三略問廣答散說門。四讚歎三昧殊勝門。此即初門也。

　　本曰。云何為五。一者施門。二者戒門。三者忍門。四者進門。五者止觀門。

　　論曰。云何為五者。即是通達所說門也。一者施門等者。即略答建立問數門。所謂建立大門數故。何故次第如是。謂修行者六度次第法如是故。次就略問廣答散說門中有五門。應審觀察。此五種中各各具二門。一略問門。二廣答門。如其次第不亂數量。應審思擇。

　　本曰。云何修行施門。若見一切來求索者。所有財物隨力施與。以自捨慳貪令彼歡喜。

　　論曰。云何修行施門者。即是略問。所謂開問故。後後諸門應如是知。就廣答門中即有三種施。一財物施。謂若有眾生來到我所。乞我所有。即便不疑。隨時隨處。皆悉施與。無所顧惜故。何等物名為財物耶。有幾種物。所謂有二種財物故。一內物。二外物。就內物中亦有二種。一無色。即是心識。二有色。即是諸根。若有眾生來到我所。乞我心識。即便不惜。隨時施與。令彼歡喜。若有眾生來到我所。隨其所用。乞我一一有色妙根。即便不惜。隨時施與。令彼歡喜。於外物中亦有二種。一有識。即是妻子奴婢等類。二無識。即是宮殿舍宅衣服嚴具等類。若有眾生來到我所。乞此等物。即便不惜。隨時施與。令彼歡喜。

　　本曰。若見危難。恐怖危逼。隨己堪任。施與無畏。

　　論曰。此第二隨應施。所謂或有眾生五根壞失。不能具足。或有眾生病苦無量。不得安穩。或有眾生其心愚癡。不能明了。行者爾時以賢士。則隨其所應。隨其所當。隨其所宜。隨其所用。能善簡擇。能善分別。除彼苦惱。令歡喜故。

　　本曰。若有眾生來求法者。隨己能解方便為說。不應貪求名利恭敬。唯念自利利他迴向菩提故。

　　論曰。此第三教法施。謂有眾生若時不時。若親不親。若貴不貴。若愚不愚。若夫不夫。若女不女。若善不善。若惡不惡。若人非人。如是等類。來到我所。欲求法時。即便不惜。發起無量無邊廣大圓滿大慈悲心。決斷彼疑。分除煩惱。徐增智慧。攝取彼人。不墮惡道。令到無上大菩提故。

　　本曰。云何修行戒門。所謂不殺不盜不婬。不兩舌不惡口。不妄言不綺語。遠離貪嫉。欺詐諂曲。瞋恚邪見。

　　論曰。此說修行戒門。此門有四。此即第一建立戒相標宗門。所謂建立十種清淨防轉戒故。

　　本曰。若出家者。為折伏煩惱故。亦應遠離憒閙常處寂靜。

　　論曰。此第二成就戒品勝處門。所謂若為具足戒品。常當遠離。散亂雜處。常當親近。寂靜勝處。安住其中。不捨離故。

　　本曰。修習少欲知足頭陀等行。乃至小罪心生怖畏慚愧改悔。不得輕於如來所制禁戒。

　　論曰。此第三具足戒行不輕門。所謂修行種種妙行。起深信心。不得輕賤如來所制師母戒故。

　　本曰。當護譏嫌。不令眾生妄起過罪故。

　　論曰。此第四守護不令誹謗門。所謂護持佛眼精戒。終不破失。具足自利。種種放逸譏嫌眾生。不令發起妄想過罪。具足利他圓滿莊嚴大覺海故。

　　本曰。云何修行忍門。所謂應忍他人之惱心不壞報。亦當忍於利衰毀譽稱譏苦樂等法故。

　　論曰。此說修行忍門。此門有二。一顯示略忍伏我門。所謂若有眾生造作惡阿世耶之境。令惱我心行者。爾時其心能忍不動惱故。如本應忍他人之惱。心不壞報。二顯示廣忍無我門。所謂或有眾生以飲食衣服等種種財物。施與我所。利益歡樂。或有眾生以劒杖等種種怖相。來到我所。損滅我依正念。不得自在。或有眾生以麤惡誹謗等種種穢語。若遠若近毀嫌於我。或有眾生以正住等種種德。讚歎我身。於如是等種種事中。其心平等。堅固不動。如須彌故。如本亦當忍於利衰等故。

　　本曰。云何修行進門。所謂於諸善事。心不懈退。立志堅強。遠離怯弱。

　　論曰。此說修行進門。此門有二。一通示修行精進門。二別釋修行精進門。此即初門。所謂於諸種種妙事。其心轉勝。勤欲精進。終不息故。

　　本曰。當念過去久遠已來。虗受一切身心大苦。無有利益。是故應勤修諸功德。自利利他速離眾苦。

　　論曰。第二別釋修行精進門中故有二門。一無障修行精進門。二有障修行精進門。此即初門。所謂行者作如是念。我從無始過去時來。唯受虗妄不實身心。都不能受金剛不壞之身心者。無餘因緣。唯妙行中不勤行故。我若懈怠如前不行。向未來去。亦復受都無利益虗妄身心。無出離期。我自身尚不得出離。都失自利。何況救濟所餘種種有苦眾生。具足利他。作是念已。即便發起大精進心。修行行因之海。莊嚴滿德之果。建立兩利無闕漏故。

　　本曰。復次若人雖修行信心。以從先世已來多有重罪惡業障故。為魔邪諸鬼之所惱亂。或為世間事務種種牽纏。或為病苦所惱。有如是等眾多障礙。是故應當勇猛精勤。晝夜六時禮拜諸佛。誠心懺悔。勸請隨喜。迴向菩提。常不休廢。得免諸障。善根增長故。

　　論曰。此第二有障修行精進門。所謂若有眾生有無始過去餘業障故。為魔外道及惡鬼神之所惱亂。不能修行。或有眾生為現在世種種事務之所牽纏。不能修行。或有眾生為一切病苦之所逼惱。不能修行。如是等眾生。雖耳聽聞軌則尊辭。眼中觀見文教說相。而不能勤修行。生厭求心。然若其心勇猛精進。發種種勝妙方便。存堪任心。業障之海漸漸波息。功德之岳彌彌峯高。八風不飄。九結不縛故。

　　本曰。云何修行止觀門。所言止者。謂止一切境界相。隨順奢摩他觀義故。

　　論曰。此說修行止觀門。此門有四。一總標總釋止輪門。二總標總釋觀輪門。三略釋決擇隨順門。四廣釋決擇止輪門。此是初門。謂止慮知之心。礙散亂之思。安住於一中寂靜性。不出於一切境界相。隨順定標陀阿羅觀義故。標陀云主。阿羅云伴。即此處中定主觀伴。應審觀察。

　　本曰。所言觀者。謂分別因緣生滅相。隨順毗婆舍那觀義故。

　　論曰。此第二總標總釋觀輪門。謂明簡擇因緣之道理。審分別無常之形相。能善通達能善遍知。隨順觀標陀阿羅觀義故。

　　本曰。云何隨順。以此二義漸漸修習。不相捨離。雙現前故。

　　論曰。此即第三略釋決擇隨順門。謂定隨時中彼觀即順。觀隨時中彼定即順。具足不離轉故。

　　本曰。若修止者。住於靜處。

　　論曰。第四廣釋決擇止輪門。此有四門。一成就止輪因緣門。二直示修行止輪門。三修行止輪得益門。四簡入不入分際門。就第一門中。即有十五種。一住處寂靜因緣。謂若為修彼止輪門。居山林等空閑處中。遠離散亂聚落處故。所以者何。散亂處中彼止輪門難成就故。二獨一不共因緣。謂若為修彼止輪門。一界內中二人共住不得理故。所以者何。互動煩故。第三言語不出因緣。謂若為修彼止輪門。於一切時。於一切處。不出言故。所以者何。隨其言說。心識出故。四坐其座中因緣。謂若為修彼止輪門。當具十事。一足等事。兩膝末中其兩母指互相契當。令無差故。二膝等事。兩膝平攝。令無差故。三腰端事。其腰端直。無[(同-(一/口)+巳)*或][出*(同-(一/口)+巳)]故。四手累事。兩手相對。右手為下。左手為上。左手為下。右手為上。經一月已。互互易變。不妄失故。亦復其手置足根上故。五頸端事。其頸之質。端直不動。定建立故。六面端事。其面相貌。不仰不俯。令平相故。七口相事其口之相不廣不狹。開中間故。八鼻相事。出其氣息。令無差違。不出一故。九眼相事。其眼根量不上不下。平等舒故。十止眼事。置其眼處。安置大虗空字輪中。恒不離故。五出入時節因緣。謂若為修彼止輪門。唯用辰及午二時。此餘時中不出入故。六知識善友因緣。謂若為修彼止輪門。深智慧人以為友故。自餘因緣恐繁不釋。如是因緣。雖有無量。而今此摩訶衍論中唯明第一因緣不明餘者。舉初攝後。故如是而已。如本若修止者。住於靜處故。

　　本曰。端坐正意。

　　論曰。此直示修行止輪門中有七門。此即第一存心決定門。謂不生不滅真空理中其心定故。

　　本曰。不依氣息。不依形色。不依於空。不依地水火風。

　　論曰。此第二不著身體門。能善通達此身空無。其本自性不可得故。皆除亦悉除也。

　　本曰。乃至不依見聞覺知。一切諸想隨念。

　　論曰。第三不著心識門。能善通達慮知之心自性空無。無所有故。

　　本曰。以一切法本來無想。念念不生。念念不滅。亦不得隨心外念境界。

　　論曰。此是作其身心空無因緣。

　　本曰。後以心除心。

　　論曰。此第四不著不著門。能遣之心亦遣除也。

　　本曰。心若馳散。即當攝束住於正念。

　　論曰。此第五集散會一門。攝散動心。置一中故。

　　本曰。是正念者。當知唯心無外境界。即復此心亦無自相。念念不可得。

　　論曰。此第六顯示正念門。顯示諸法。唯一心故。

　　本曰。若從坐起。去來進止所作。於一切時。常念方便。隨順觀察。

　　論曰。此第七不離恒行門。如是定心。於一切時。於一切處。常恒相續。不捨離故。

　　本曰。久習淳熱。其心得住。以心住故。漸漸猛利。隨順得入真如三昧。深伏煩惱。信心增長。速成不退。

　　論曰。此說修行止輪得益門。所謂若有人能修此定。漸漸轉轉。竭煩惱海。崩業障岳。入真如定。達一切法。到不退故。

　　本曰。唯除疑惑。不信誹謗。重罪業障。我慢懈怠。如是等人所不能入。

　　論曰。此簡入不入分際門。此有二意。一入趣意。所謂或有眾生趣入深法。心無所疑。或有眾生聞甚深法。其心決定。不生不信。或有眾生聞甚深法。即便尊重。不生誹謗。或有眾生無量業障。或有眾生無我慢心。或有眾生無懈怠心。如是六人入佛種性。決定不疑。是名入趣意焉。二不入意。所謂若有眾生此六相違。永斷絕三寶之種子。決定不疑。是名不入意焉。如本唯除疑惑等故。

　　本曰。復次依是三昧故。則知法界一相。謂一切諸佛法身。與眾生身平等無二。即名一行三昧。

　　論曰。此說讚歎三昧殊勝門。此門有二。一體大無邊殊勝門。二眷屬無盡殊勝門。此初門也。修此三昧通達一切無量諸法。同體一相無差別故。

　　本曰。當知真如是三昧根本。若人修行。漸漸能生無量三昧。

　　論曰。此眷屬無盡殊勝門。所謂即是真如三昧。能為一切無量無邊金剛三昧。作正根本。而能出生增長故。

　　本曰。或有眾生無善根力。

　　論曰。此廣釋魔事對治門。此門有三。一眾生勝劣不同門。二能作障礙假人門。三顯示所作業用門。此即初門。謂二種眾生各不同故。一因緣具足。眾生具足五事故。二因緣闕失。眾生闕四事故。云何五具。一信具。深愛樂故。二人具。能守護故。三法具。能善通達邪正區故。四時具。隨應當故。五性具。有真性故。若有眾生具此五事。終無障礙。云何四闕。謂與彼前四相違故。若有眾生雖有真性。闕此四事。終無離障。今此文中取闕應知。

　　本曰。則為諸魔外道鬼神之所惑亂。

　　論曰。此說能作障事假人門。作障假人雖有無量。而不出四種。一四種大魔。二九十六種諸大外道。三十種大鬼。四十五種大神。此之四類各有眷屬。且略而已。如是諸類。一切皆悉礙亂正教。令向非道。故名邪道魔及外道名義差別。出現經中分明說故。且略不釋。鬼及神事。出現經中無分明故。更造作釋綱要略說。言十鬼者。名字作用各云何。一遮毗多提鬼。或作晝境。或作夜境。或作日月及星宿境。或作節境。二伊伽羅尸鬼。作種種香味種種衣具種種草木境。三伊提伽帝鬼。作地水火風之境界。如是三鬼皆隨應變轉。四婆那鍵多鬼。作飛騰境。五爾羅爾梨提鬼。作諸根識閇開之境。六班尼陀鬼。作六親眷屬亦有亦無境。七阿阿彌鬼。作老少境。八闍佉婆尼鬼。作有智無智之境界。九多阿多伊多鬼。作無有境。十塠惕鬼。作蝎蠅蟻龍虎狼師子種種音聲之境界。如是七鬼皆隨應無礙。如是諸用各因三事而得成就。一師。二教。三習。師謂教人。教謂所學。習謂宿熏。如是十鬼。恒一切時不相捨離。俱行俱轉。作障礙事。用之名字從增建立。次十五神者。名字作用各云何。一筏羅羅鍵多提神。作聰明境。二阿只陀彌梨尼神。作闇鈍境。三補多帝陀訶訶婆神。作樂有光明之境界。四闍毗摩只尼神。作樂空光明之境界。五那多婆奢神。作浮散境。六多多地地神。作專注境。七阿里摩羅神。作惡空善有之境界。八尸叉尼帝婆竭那神。作一切覺者之境界。九班彌陀羅鄔多提神。作我覺他惑之境界。十唵唵吟吟神。作具不修行之境界。十一阿阿訶帝神。作無無境。十二修梨彌尼神。作速進退之境界。十三頭頭牛頭神。作移轉境。十四婆鳩神。作堅固境。十五精媚神。作應時境。如是十五大神王者。恒一切時不相捨離。俱行俱轉而作礙事。惱亂行者魔及外道云何差別。所言魔者。令作惡事。言外道者。令捨善事也。鬼并及神云何差別。障身為鬼。障心為神也。如是四障當云何治。此中對治即有四種。一隨順隨轉對治。即是無礙自在對治。所謂若彼外人作如是事。亂行者心。所亂行者。即作是念。從無始來。此事如是。終不破事。所以者何。如是諸見。本有本覺。自家實德。非過患故。若作是解。諸邪見類伏從如化。所以者何。隨見增損無漏性德亦大小故。二相逆相違對治。即是簡擇別相對治。所謂若彼外人作如是事。亂行者心。所亂行者。即求方便。逆迴違移。相反相違。令簡擇故。三俱行對治。即是具足俱轉對治。所謂一時具足逆順二治。不離轉故。四俱非對治。即是無念無依對治。所謂於一切法。無有所念。無有所慮。無有所著。無有所求。其心寂靜。住無住故。如是對治相。於後文中說相明故。此決擇中略去而已。

　　本曰。若於坐中現形恐怖。或現端正男女等相。

　　論曰此顯示所作業用門。此門有二。一是總。二是別。總相云何。所謂如上所說一切邪類。現六道像。亂行者心故。今當作釋分明散說。若鬼及神多分造作地獄餓鬼畜生阿修羅之四道。亂行者心。如本若於坐中現形恐怖故。若魔多分造作天道。亂行者心。如本或現端正故。若外道眾多分造作人道。亂行者心。如本男女故。言等相者。即是同相。所謂造作同品依正。亂行者心故。

　　本曰。當念唯心。境界則滅。終不為惱。

　　論曰。此說通達對治行法門。謂有眾生作如是觀。一切諸法唯一心量。無心外法。已無外法。豈一心法與一心法。作障礙事。亦一心法與一心法。作解脫事。無有障礙。無有解脫。一心之法一即是心。心即是一。無一別心。無心別一。一攝法界。心攝法界。無量無邊妄想境界。寂靜無起中中離相。一切諸法平等一味。一相無相。作一種光明心地之海。風風永止。波波盡住。是名通達對治之相。所以者何。一切行者若不歸此對治門者。無以摧邪道伏謬執故。

　　本曰。或現天像菩薩像。亦作如來像。相好具足。

　　論曰。此說別相所作業用門。此門有八。一出現人相令信門。二出現言說亂識門。三得三世智惑人門。四不離世間縛纏門。五心性無常生亂門。六令得邪定非真門。七勸請行者離邪門。八簡擇真偽令了門。如其次第說相應觀。此即第一門有三種人。一天。二菩薩。三如來。如是三人。所治六門。文非要故。恐繁不錄。今唯取能治。若清妙天子天女像來到行者所時。邪正差別云何知耶。此何所疑。由雜亂故。此義云何。謂無量光明契經中作如是說。若修行者其心清淨。無量無邊諸天女雨種種妙華。燒種種所有名香。出現種種微妙妓樂。開布種種勝妙莊嚴具。甚可愛樂。貌來到行者所。供養行者。所以者何。重其法故。彼外道人亦作天像。來到行者所。如前無異者。其邪正差別難可了知故。解釋此疑。即有六門。一者呪知根壞不壞門。謂誦對治陀羅尼呪。若真實天不壞其根。若虗偽天諸根壞失。皆無所有。以之為別。誦呪形相。其相云何。謂有二意故。一者誦外呪時。若真實天無增減異。若虗偽天其諸根相。漸漸增長。二誦內神呪相。如其次第不超數量。如如誦故。以之為別。言內呪者。其相云何。謂且呪眼。即誦呪言。

　　怛跮哆嚤呵鳩尸帝迦那毗只帝𡄣哆尸。斯鄔婆。䟤陀尼。婆怛奢毗呵哪帝阿枳尼嚤枳尼。陀陀帝娑婆呵帝。嚤呵娑婆訶帝娑婆訶。

　　若此神呪誦三七遍。眼根壞失。皆無所有。所餘諸處各有神呪。而無要故。略去不釋。二嚴具圓珠有無門。若真實之天者。其莊嚴具中有十圓珠。若虗偽天者。其莊嚴具中無此珠故。以之為別。三身光眼入不入門。謂且彼行者目閉時中。若真實天其身光明入於眼內。若虗偽天不入眼內。以之為別。四頭髮末結不結門。謂見髮相。若真實天雨末相結。若虗為天兩末互解。以之為別。五雙背無所取著門。謂觀若真天若偽天。唯自妄心現量境界。無有其實。無所著故。以之為治。六俱取攝不除遣門。謂觀若真天若偽天。皆一真如。皆一法身。無有別異。不斷除故。以之為治。次說對治菩薩形像門有二種。一誦呪了知邪正門。謂且呪心。即誦呪言。

　　怛阿哆。那毗提。嚤鳩帝婆尼婆婆。尼嘶咇提。闍那那尸鄔嚤阿只陀阿只陀娑婆呵。

　　若此神呪誦八百十遍已訖。即彼菩薩漠漠不動譬如木石。以之為治。一切根及莊嚴具中。各有神呪等多種門。而無要故。略而不說。二智慧觀察無著門。謂以智慧觀察諸法空無相理。無執著故。次說對治如來形像門。亦具二門。名如前說。言神呪門者。其相云何。謂且呪光明。即誦呪言。

　　哆咥怛唵那羅帝。岒枳羅。㕧駄尸闍鍵尼婆鍵尼嚤那㖿。鄔婆帝。闍摩羅娑婆呵。

　　若此神呪誦四百遍。若實如來其身光明則不損減。若偽如來其身光明。即便損減作闍之色。以之為別。彼第二門觀所前說。應審思惟。謂有外道造作一切種種異類。來到行者所。亂行者心。爾時當各誦何等呪。謂有神呪是通非別。所謂如來總持法藏因緣契經中所說神呪大陀羅尼。謂彼經云。

　　爾時文殊師利即白佛言。世尊。一切種種邪道之類。來到于行者所。亂行者心時。當須何等門而以除遣。於是如來即告文殊師利言。有深法門。能善通治一切邪道。所謂諸佛無盡藏無礙自在印陀羅網隨順隨轉總持大陀羅尼法門。文殊師利。諦聽諦聽。善思念之。我當為汝分別解說。文殊師利。所言通達無礙自在總持大陀羅尼法門者。十方三世一切諸佛所護念之寶藏。十方三世一切菩薩常所誦持之大軌則。十方三世一切神王及一切天人。皆悉禮拜供養之廣大福田焉。於是世尊。即誦呪言。

　　怛咥咃。那羅尸。伽諾鄔帝遮𠼦哆。娑毗提阿呵[口*妳]陀尼。婆伽婆尸帝駄駄鄔嚤𠼝闍那筏尼帝。伽坦尸婆㖿哆。鳩[口*致]那婆提娑婆嚤伊。婆哆尼毗。舒訶。鄔佉哆陀尼[口*毗]。[罩-卓+((((巨-匚)@一)*((巨-匚)@一))/一/日)]提叉阿㖿。鍵那尸娑婆呵。

　　若此神呪誦八千七百五十一遍已訖。隨所應一切邪類皆悉退失。不能惱亂故。

　　本曰。或說陀羅尼。或說布施持戒忍辱精進禪定智慧。或說平等空無相無願無怨無親無因無果。畢竟空寂。是真涅槃。

　　論曰。此說出現言說亂識門。此門有三。一說陀羅尼門。二說修行因門。三說果滿德門。如是三說各何人說。所謂若天像多說陀羅尼。若菩薩像多說行因。若如來像多說果德。所以者何。各說自得行者信故。所說陀羅尼。當其相云何。所謂而能說光明連續陀羅尼。故若誦此呪。當有何利。謂若誦此呪。自身光明續他身故。是故天像來到彼修行者所中。說此陀羅尼門已說。即彼行者古無光明。今有光明。極歡喜故。作如是念。我今承修行之力故。今有如是殊勝光明。亂自正行。入外邪網。以此義故。彼天像說陀羅尼門。即誦呪言。

　　阿[口*弓*王*弓]哆嚤嚤阿婆尸。那佉㖿。鄔婆沙尼帝佉㖿。𭊎呵鼾伽帝怛哆婆尸呵。筏那鳩筏帝迦嚤𠼝。鼾叉鼾坦尼陀㖿哆陀尼。娑婆呵鼾婆婆娑婆呵鼾阿哆尼婆哆尼娑婆呵。

　　若此神呪誦五千三百遍已訖。即便光明相續作一焉。爾時行者。即誦呪言。

　　怛咥哆[嗹-車+鹿]𠼦尼。阿婆鼾陀帝。叉䟦那尼㖿嚤鄔提。婆佉那羅帝毗呵鄔帝䟦䟦那提。哆筏陀阿嚤囉娑婆呵。

　　若此神呪誦一百遍。彼身光明斷絕不著。終不為惱。次說修行行因門。修行因門雖有無量。而不出六種波羅蜜。是故彼像為修行者說六資粮。亂彼行者令入邪網。彼外道人當有何利。作如是說。亂行者邪。彼修行者當時意樂。斷一切惡修一切善。圓滿因行。無所闕失。彼外道人示現同心。令捨離正道趣向邪道。故說六度。次說果滿德門。圓滿果門雖有無量。而不出寂靜涅槃界。是故彼像為修行者說涅槃德。亂彼行者令入邪網。彼外道人當有何利。作如是說。亂行者邪。彼修行者彼因意趣當證果故。是故外道出現行者所欲求之殊勝果德。彼行者心能令愛著趣向邪道。如本或說平等空等。

　　本曰。或令人知宿命過去之事。亦知未來之事得他心智。

　　論曰。此說得三世智惑人門。如是三達智各其相如何。所謂若過未之二達智各達自境。其最遠際八萬劫量。其最近際能善通達經一生事。言現達智者。即是他心智。所謂而能達現在人種種心故。如本得他心智故。

　　本曰。辨才無礙。能令眾生貪著世間名利之事。

　　論曰。此設不離世間縛纏門。謂外道人令使成就一億四萬六千種諸世論之辯。十萬八千種諸戲論之才。縛纏眾生止住世間不得出離故。

　　本曰。又令使人數嗔數喜性無常准。或多慈愛多睡多病。其心懈怠。或卒起精進。後便休廢。生於不信。多疑多慮。或捨本勝行。更修雜業。若著世事。種種牽纏。

　　論曰。此說心性無常生亂門。所謂破壞堅固之信。而能令發無常之心。斷修行之足絕趣入之路。引入邪網及無性故。

　　本曰。亦能使人得諸三昧。少分相似皆是外道所得非真三昧。或復令人若一日若二日若三日乃至七日。住於定中。得自然香美飲食。身心適悅。不飢不渴。使人愛著。或亦令人食無分齊。乍多乍少。顏色變異。

　　論曰。此說令得邪定非真門。謂外道人得二十一種邪三昧。亂修行者。入邪網故。

　　本曰。以是義故。行者常應智慧觀察勿令此心隨於邪網。當勤正念。不取不著。則能遠離是諸業障。

　　論曰。此說勸請行者離邪門。勸修智慧。諸善分別除愚癡之病。遣邪論之謬故。

　　本曰。應知外道所有三昧。皆不離見愛我慢之心。貪著世間名利恭敬故。真如三昧者。不住見相。不住得相。乃至出定亦無懈慢。所有煩惱漸漸微薄。若諸凡夫不習此三昧法。得入如來種性。無有是處。以修世間諸禪三昧。多起味著。依故我見。繫屬三界。與外道共。若離善知識所護。則起外道見故。

　　論曰。此說簡擇真偽令了門。所謂隨順於世間中名偽三昧。若隨順於出世間中名真三昧。二種三昧應如是知。

　　本曰。復次精勤專心修學此三昧者。現世當得十種利益。

　　論曰。說讚歎三昧功德門。即有二門。一總標門。二散說門。此總標門總標所說故。

　　本曰。云何為十。一者當為十方諸佛菩薩之所護念。二者不為諸魔惡鬼所能恐怖。三者不為九十五種外道鬼神之所惑亂。四者遠離誹謗甚深之法。重罪業障漸漸微薄。五者滅一切疑諸惡覺觀。六者於如來境界信得增長。七者遠離憂惱。於生死中。勇猛不怯。八者其心柔和。捨於憍慢。不為他人所惱。九者雖未得定。於一切時一切境界處。則能滅損煩惱。不樂世間。十者若得三昧。不為外緣一切音聲之所驚動。

　　論曰。此散說門中自有二門。一總問門。總問所說故。二別說中有十種勝妙功德。由一真定而所成就。一守護功德。常為一切無量無邊諸佛菩薩所護念故。二怖魔功德。能善降伏一切魔故。三出道功德。能善出離一切外道諸邪道故。四離謗功德。能善遠離誹謗大乘等諸罪故。五決疑功德。能善決斷諸疑惑故。六深信功德。於勝妙境起樂信心。更轉深故。七勇猛功德。緣眾生界起大悲心。集成萬行。無懈怠故。八無我功德。能善斷除一切我慢作意。皆是佛法清淨意故。九猒離功德。於一切時處等諸境界中。能善伏除種種煩惱。下樂世間生死之海故。十寂靜功德。於一切諸散動境界。其心安定。無有動故。如文次第可知。

　　本曰。復次若人唯修於止。則心沈沒。或起懈怠。不樂眾善。遠離大悲。是故修觀。

　　論曰。此說兩輪具闕益損門。此有六門。一示闕觀止輪失門。二顯示修行觀輪門。三緣眾生界立願門。四兩輪俱轉不離門。五顯示兩輪所治門。六總結兩輪俱轉門。此第一門中有四過失。一沈淪過失。其心昧略不能覺了。如人摩鍵呵。尸闇室中故。如本則心沈沒故。二不勤過失。其心懈怠不能精進。如阿那毗提人故。如本或起懈怠故。三背善過失。其心專一不能分別應作不應作。如婆多呵。彌尸人故。如本不樂眾善故。四離悲過失。其心安寂。不能發起大慈悲心。如壞根人所自欲中。更不增故。如本遠離大悲故。是故修觀者。即是觀俱轉故。

　　本曰。修習觀者。當觀一切世間有為之法。無得久停須更變壞。一切心行念念生滅。以是故苦。

　　論曰。此顯示修行觀輪門。此門有三。一苦相觀門。二無常觀門。三不淨觀門。初苦相觀即有二種。一壞苦。所謂一切有為之清淨法能壞一切不清淨法。亦一切諸不清淨法能壞一切清淨法故。復次二種世間互相破壞故。一具足一切世間。二妄相有為世間。如是二種世間之法。相破壞故。是故說言壞苦而已。若修此觀。當得何利。所謂成就一自作一甚深法故。二行苦。謂一切心行於念念中。常恒遷轉。速生速滅。不能從此處至于彼處故。

　　本曰。應觀過去所念諸法。怳忽如夢。應觀現在所念諸法。猶如電光。應觀未來所念諸法。猶如浮雲。忽爾而起。

　　論曰。此說無常觀門。此有三種。一已過無常。過去諸法前有後無。譬如彼夢。熟眠時有。已乃覺悟時無有故。二今有無常。現在諸法古無今有。譬如電光。即時便滅。不能久停故。三當有無常。未來諸法無有自性。而忽然至。譬如浮雲。不知有所。而忽然起。遍十方故。

　　本曰。應觀世間一切有身皆悉不淨種種穢污。無一可樂。

　　論曰。此說不淨觀門。謂緣種種身。作不淨解。遠離貪故。

　　本曰。如是當念。一切眾生從無始世來。皆因無明所熏習故。令心生滅。已受一切身心大苦。現在即有無量逼迫。未來世苦亦無分齊。難捨難離而不覺知。眾生如是甚為可愍。

　　論曰。此說緣眾生界立願門。此門有二。一緣眾生作思惟門。二建立誓願遍布門。此即初門。所謂緣三界中無量無邊一切眾生。作如是念。從無始來。根本無明所覆藏故。棄背自本覺清淨佛。歸源無日。出無明藏。更復時遠。我若不發悲心不攝取者。又之又之唯過劫數。取正覺期。實無其齊。發起無邊大悲心故。

　　本曰。作此思惟。即應勇猛立大誓願。願令我心離分別故。遍於十方修行一切諸善功德。盡其未來以無量方便苦拔一切苦惱眾生。令得涅槃第一義樂。

　　論曰。此建立誓願遍布門。所謂作如是思惟已訖。即立大誓願。起十方世界微塵數光明般若。達十方世界微塵數種種心相。對治十方世界微塵數一切諸煩惱業障海。圓滿十方世界微塵數行因。證得十方世界微塵數果德。皆悉令無餘故。

　　本曰。以起如是願故。於一切時一切處。所有眾善隨己堪能。不捨修學。心無懈怠。

　　論曰。此說兩輪俱轉不離門。所謂起如是願已訖。即直修習行因之海故。

　　本曰。唯除坐時專念於止。若餘一切悉當觀察應作不應作。

　　論曰。若起願海不勤修行。不能莊嚴圓滿果故。

　　本曰。若行若住。若起若臥。皆應止觀俱行。

　　論曰。若為修行當如何耶。謂兩輪令無偏故。

　　本曰。所謂雖念諸法自性不生。而復即念因緣和合善惡之業。苦樂等報。不失不壞。雖念因緣善惡業報。而亦即念性不可得。

　　論曰。此具兩輪相。何契經中分明顯示。謂文殊師利發起十萬一千種甚深廣大圓滿陀羅尼開門大覺尊益大眾海契經云。爾時文殊師利即白佛言。世尊。云何名為止觀俱行不相離門。我及一切無量無邊大眾之海。皆悉入於不知不覺無明之海。不能通達不能出離。如宜世尊。願為我等諸迷子女。分明顯示。爾時世尊即告文殊師利言。諦聽諦聽。善思念之。我當為汝分別解說。於是世尊即說伽陀言。

　譬如闕翼鳥　　及一輪之車　　一足人同分
　闕眼嶮之馬　　無有高遠翔　　隨所應運載
　其道路遊行　　不墮趣惡坈　　若具足一輪
　闕一輪行者　　亦復如是知　　以其實無有
　法性虗空中　　乘如量知翔　　入於法藏海
　運載義理寶　　真如平道中　　同遍通遊行
　一切魔外道　　邪見深坈中　　不倒墮坈故
　是故諸行者　　兩輪具足轉　　終不可捨離
　若有修行者　　不具此兩輪　　終不能通達
　無上大覺地

　　今此經文為欲顯示修習三昧達寂靜境。修習智慧。照散動境。在寂靜中常不捨動。在散亂中常不捨寂。而不相捨離。俱行俱轉故。復次為欲顯示修習三昧達空無境。修習智慧。照在有境。在空不著有。在有不染無。有無雙照。無有偏邊。而不相捨離。俱行俱轉故。復次為欲顯示修習三昧達平等理。修習智慧。照差別事。理事雙達。無有偏邊。而不相捨離。俱行俱轉故。復次為欲顯示止當待觀方得建立非自性止。觀當待止方得建立非自性觀。亦無有止無有觀故。復次為欲顯示止則是觀觀則是止。止觀一體無差別故。如其次第。應審思擇。

　　本曰。若修止者。對治凡夫住著世間。能捨二乘怯弱之見。若修觀者。對治二乘不起大悲狹劣心過。遠離凡夫不修善根。

　　論曰。此說顯示兩輪所治門。若有行者修習止輪。當為對治凡夫眾生著有過失。二乘眾生樂空過失俱絕離故。若有行者修習觀輪。當為對治二乘眾生遠離大悲。不救眾苦下劣過失。凡夫眾生常恒懈怠。不能精進。不修善品。樂惡過失俱出離故。

　　本曰。以此義故。是止觀二門共相助成。相不捨離。若止觀不具。則無能入菩提之道。

　　論曰。此說總結兩輪俱轉門。所謂總結如上所說。輪闕行者大過失故。

　　本曰。復次眾生初學是法。

　　論曰。此說勸劣向勝不退門。此中有六。一顯示假人所學教法門。二猒惡處所退信門。三如來方便殊勝門。四承力得勝妙處門。五得善處定不退門。六引經證自所說門。此即初也。言趣向假人者。所謂顯示得十信位前四種心。更不勝進下品眾生故。如本復次眾生故。言歸依所覺教法者。彼十信位下品眾生。歸依甚深無極大乘初學習故。所謂一切諸佛所師。三世不動四相不遷。自然常住。地前地上大道路故。如本初學是法故。

　　本曰。欲求正信其心怯弱。以住於此娑婆世界。自畏不能常值諸佛親承供養。懼謂信心難可成就。意欲退者。

　　論曰。此猒惡處所退信門。彼十信位下品眾生。雖親聽受甚深法門。而其心根極下劣故。怖二大事不能勝進。為欲退故。一國土。即此娑婆世界。處所麤惡眾生濁亂。發起淨心為勤修行。甚極切難故。所以者何。於彼心中違逆境界。於一切時。於一切處。常恒現前。進心面中不捨離故。二勝緣。於此世界依正濁亂。一切諸佛出世極尠。無量菩薩赴感時節極遠。諸佛菩薩出現於世。隨順清心之境淨不淨故。以此義故。彼修行者不值勝緣。極怖畏故發退意耳。

　　本曰。當知如來有勝方便攝護信心。謂以專意念佛因緣。

　　論曰。此如來方便殊勝門。謂諸佛如來有不可思議甚深極妙大方便故。能善攝護彼人信心。轉勝進故。云何名為勝妙方便。所謂專念如來方便。云何專念。謂專注意憶念他方淨土種種依正。其念相續令不絕故。

　　本曰。隨願得生他方淨土。

　　論曰。此承力得勝妙處門。以諸如來不可思議方便力故。隨自所願即得往生妙樂土故。

　　本曰。常見於佛承離惡道。

　　論曰。此得善處定不退門。謂生彼土已。眼見如來具相好像。耳聞聖說深妙音聲。永離惡名。從定不動心海澄淨身體明白。依正清淨故。

　　本曰。如修多羅說。若人專念西方極樂世界阿彌陀佛。所修善根迴向願求生彼世界。即得往生。常見佛故。終無有退。若觀彼佛真如法身常勤修習。畢竟得生住正定故。

　　論曰。此引經證自所說門。所謂該攝說相屬當經本之辭。讚自所說解釋文故。所引經文說相明故。須不重釋。

　　本曰。已說修行信心分。次說勸修利益分。如是摩訶衍諸佛祕藏我已總說。

　　論曰。就此文中即有八門。一舉前所說總結門。二舉益勸人令修門。三顯離疑信功德門。四比類為對示勝門。五舉受持功讚揚門。六舉誹謗過令怖門。七殊勝廣說離謗門。八總結修行勸人門。此即初門。謂以一總字。總結八種摩訶衍故。何故餘法略不結焉。所謂舉本攝其末故。

　　本曰。若有眾生欲於如來甚深境界。得生正信。遠離誹謗。入大乘道。當持此論。思量修習。究竟能至無上之道。

　　論曰。此舉益勸人令修門。所謂集成行因之海。而為莊嚴法身之果。受持此論。思惟義理。常恒相續不斷絕故。

　　本曰。若人聞是法已。不生怯弱。當知此人定紹佛種。必為諸佛之所授記。

　　論曰。此顯離疑信功德門。謂有眾生聞此摩訶衍甚深極妙廣大法門已。即其心中亦不疑畏。亦不怯弱。亦不輕賤。亦不誹謗。發決定心。發堅固心。發尊重心。發愛信心。當知是人實真佛子。不斷法種。不斷僧種。不斷佛種。常恒相續。轉轉增長。盡於未來。亦為諸佛親所授記。亦為一切無量菩薩之所護念故。

　　本曰。假使有人能化三千大千世界滿中眾生令行十善。不如有人於一食頃正思此法。過前功德不可為喻。

　　論曰。此比類為對示勝門。謂若有人能善攝化三千大千世界中遍滿眾生。皆悉無餘。令行十善。或有眾生於一食頃。於此甚深法。觀察思惟。若挍量此二人功德。彼第一人所得功德深極微少。譬如芥子碎作百分一分之量。此第二人所得功德甚深廣大。譬如碎十方世界微塵數量故。

　　本曰。復次若人受持此論。觀察修行。若一日一夜所有功德無量無邊不可得說。假令十方一切諸佛。各於無量無邊阿僧祇劫。嘆其功德亦不能盡。何以故。謂法性功德無有盡故。此人功德亦復如是。無有邊際。

　　論曰。此舉受持功讚揚門。謂若有人受持此論。觀察義理。若一日若一夜。中間所得功德無量無邊。不可言說。不可思量。若假使十方三世一切諸佛。十方三世一切諸菩薩。以十方世界微塵數舌。各各皆悉於十方世界微塵數量。不可說劫。讚揚其人所有功德亦不能盡。所以者何。法身真如之功德。等虗空界。無邊際故。何況凡夫二乘之人能稱歎之。一日一夜不多中間受持人。尚所得功德不可思議。何況若二日若三日若四日乃至百日中。受持讀誦。思惟觀察。不可思議中不可思議。不可說中不可說故。

　　本曰。其有眾生於此論中。毀謗不信。所獲罪報。逕無量劫。受大苦惱。

　　論曰。此第六舉誹謗過令怖門。謂有眾生於此論教。生不信心。破謗不行。如是眾生所得罪報。於諸不可說不可說劫中。受苦中之重大苦故。

　　本曰。是故眾生但應仰信。不應誹謗。以深自害。亦害他人。斷絕一切三寶之種。

　　論曰。即是總結上說決擇。勸請行者。自此已下作其因緣。示重過失。謂此法中不信誹謗。失自善根。損他功德。斷絕一切三寶之種。無續期故。

　　本曰。以一切如來皆依此法得涅槃故。一切菩薩因之修行。入佛智故。

　　論曰。此第七殊勝廣說離謗門。謂十方三世諸如來。一切皆悉以摩訶衍。為其根本。成正覺故。十方三世無量菩薩。一切皆悉以摩訶衍。為其根本。具因海故。如是重深摩訶衍法。若有眾生生不信心。諍論誹謗。如是眾生亦名斷滅一切諸佛。亦名斷滅一切菩薩。亦名斷絕自如來藏本覺佛故。

　　本曰。當知過去菩薩已依此法得成淨信。現在菩薩今依此法得成淨信。未來菩薩當依此法得成淨信。是故眾生應勤修學。

　　論曰。即是總結修行勸人門。應審思擇。

　　本曰。

　諸佛甚深廣大義　　我今隨分總持說
　迴此功德如法性　　普利一切眾生界

　　論曰。此迴向遍布門。此一頌中有三種門。一攝前所說總結門。二展舒功德令廣門。三施於眾生普利門。初門有二。一通總攝前所說門。二顯示能說字相門。如其次第應審觀察。諸佛甚深廣大義者。即是通總攝前所說門。所謂通攝三十三種本數法故。此義云何。言諸佛者。即是不二摩訶衍法。所以者何。此不二法形於彼佛。其德勝故。大本華嚴契經云。其圓圓海得諸佛勝。其一切佛不能成就圓圓海劣故。若爾何故分流華嚴契經云。盧舍那佛三種世間為其身心。三種世間攝法無餘。彼佛身心亦復無有所不攝焉。盧舍那佛雖攝三世間。而攝不攝故。是故無過。言甚深者。即是兩重八種摩訶衍之本法。以何義故。名為甚深。如是兩重摩訶衍法。能入門望極甚深故。以此義故。立甚深稱。應審思擇。言廣大義者。即是兩重能入門法。以我義故名廣大義。如是兩重能入門法。皆悉各各能廣自法。能大自法。能為自法作名義故。以此義故建立廣大義名字焉。言我今隨分總持說者。即是顯示能說字輪門。謂以總字通持一切種種說故。立義分中摩訶衍者總。即是此焉。何故一字通持諸說。為欲顯示摩訶衍論如意論故。言迴此功德如法性者。即是展舒功德令廣門。謂自所作之功德迴向三處故。一真如。二一心法。三本覺佛性。以何義故迴向三處。謂為欲自所作功德令平等故迴向真如。為欲自所作功德令廣大故迴向一心法。為欲自所作功德令明了故迴向本覺。應如是知。應如是觀。如是迴向。有何利益。謂眾多故。此義云何。譬如用一微塵置大地中。所置微塵與彼大地等無差別。迴向法門亦如是故。又譬如用一注水置大海中。所置水注與彼大海等無差別。迴向法門亦如是故。又譬如破一小有。即與大虗空等無差別。迴向法門亦如是故。言普利一切眾生界者。即是施於眾生普利門。謂舉廣大圓滿功德周遍利益眾生界故。

　歡喜大士至心勸　　無量佛子眾海中
　我已超毛頭三角　　過於生死之四根
　第一無數粗滿訖　　第二僧祇始入無
　如宜汝等諸佛子　　已於左右之兩手
　捧於本釋之明鏡　　臨七識散慮之面
　見六塵境界之垢　　洗法執人我之咎
　汝等佛子若如是　　法身應化之三身
　如舒伊字圓現前　　常樂我淨之四德
　如入達池具出生　　我從四王自在處
　下入大海龍宮殿　　隨分窺諸契經海
　總有一百洛叉數　　如是諸經真實法
　無量無邊差別義　　摩訶衍論立義中
　該攝安立具足說　　有善男子善女人
　若自手捧斯論卷　　名捧百洛叉經者
　若自口經誦本分　　名誦百洛叉經者
　此人所得之功德　　十方世界微塵數
　諸佛及大菩薩眾　　各出微塵數舌相
　如是微塵數劫中　　不息稱說不能盡
　何況觀察其義理　　思惟文下之所詮
　有善男子善女人　　生不信心謗斯論
　此人所得之罪業　　十方世界微塵數
　諸佛及大菩薩眾　　各出微塵數舌相
　如是微塵數劫中　　不息說過不能盡
　是人往罪滅無所　　一切諸佛不能救
　是故行者歸本源　　當依斯論應修行
　實不可生不信心　　誹謗甚深大乘教
　當願此勸遠流布　　遍於重重不說剎

　　依釋摩訶衍那略屬本論文。

　　以石山寺本校合了。


