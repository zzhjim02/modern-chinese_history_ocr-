卍新纂大日本續藏經第 45 冊 No. 763 起信論捷要


　　No. 763-A 起信論捷要序

　　夫三界虗偽唯心所作離心則無法離法則無心是故真如門中離名字相離言說相離心緣相故世尊涅槃之際拈花示眾以顯說法者無法可說則知無有定法如來可說又何假廣藉教乘以成論耶然方便門中一事不捨或放光雨花或竪臂屈指或揚眉瞬目或謦欬啟齒或顯或蜜或定或慧均為佛事是故生滅門中一切語言文字資生業等皆順正法以此觀之而論不得不造也論既成頓漸雙收譬如大海不讓小流自非心意識者之所能闚初學展卷若對墻壁欲使尋文得義了義忘言而釋論之註不得不作也註既出各馳己解互逞高下從註者不知誰是誰非誰深誰淺但隨言生解蔓草難除欲去其繁飾挈其綱宗即波辨水觸烟識火而捷要又不得不述也鴈門上人從開先昧師得授斯論一月影不出戶遂成此解可謂文義交徹釋如析薪所願信根眾生因斯以明論因論而了如來根本之義如借路還家因指見月庶不負造論者示教利喜令佛種不斷之意不然註者受者俱溺筌蹄是為謗佛眾生。

　　萬曆丙辰春湘洲居士李騰芳題

　　No. 763-B 起信論捷要自序

　　余初剃染時輙遊講席窮歷寒暑以研性相宗乘諸師雖不作德雲面孔余終如聾人踰百步外聆蚊蚋也至戊申冬問法開先師遂針芥相投春秋幾復甲寅夏復拈明心見性之旨請益師師命余熟讀起信論便達斯意余即杜門十餘日力究此論忽爾稍見論義如視諸掌然所詮表直令有情朗鑑心性故以一心法開真如生滅二門立真如門顯不變之體以明真玅淨性本非迷悟不屬凡聖立生滅門顯隨緣之用以明八識心源能現凡聖脩證迷悟因果摠令一切眾生洞見自性淨玅非相明照心源圓融能現至使不墮空有斷常見也因以所見乃搦管成註茲剞劂以告同志時有客過余曰昔太原藏師長水璿師盡閱大藏群典潛神數載始成疏記子何越餘日以數千言能釋茲論將非以管窺天而蠡測海耶余曰不然諦觀菩薩立意欲令眾生心樂少文而攝多義者故造此論今疏記者刻意盡取性相言教以廣其義雖法無定故略亦可而廣亦可但學者覩文浩蕩不免望洋而退奚能符合造論者之本致也余不敏僅就論文提挈綱領庶使展卷便見指歸雖然受解緣別或有因於廣文而取解者亦不妨遍探長水諸師之疏記則余又何敢以為是。

　　旹
萬曆甲寅歲佛成道日廬山正遠述於石照山房

　　No. 763

大乘起信論捷要卷上

　　馬鳴菩薩　造

　　真諦三藏　譯

　　婆首那王子　譯語

　　明廬山沙門　正遠　註

　　乘有五乘曰人乘天乘聲聞乘菩薩乘如來乘此言大乘者簡非人天聲聞之乘直示如來乘也故論云解釋如來根本之義使不起人天種子及二乘種子唯住如來種中正因相應此大乘義摠有二種一者法二者義法即眾生心是心即攝世間出世間法依於此心顯示摩訶衍義義復有三一者體大二者相大三者用大謂竪窮橫遍無礙圓融當體受名不對小故如涅槃云不因小空名為大空涅槃亦爾不因小相名大涅槃復以此心名乘者謂從因至果證取體相用故如文云一切諸佛本所乘故一切菩薩皆乘此法到如來地故此中能乘是始覺所乘是本覺始本不二名究竟覺如梁攝論云乘大性故名為大乘起信者以一切眾生雖具此大乘之心迷而不覺或信小乘或沉外道故菩薩開闡大乘心法起眾生大乘正信如論云有法能起摩訶衍信根是故應說起謂顯發信謂忍樂謂以大乘一心顯發忍樂名為起信此信起時必內由本覺為因外由師教為緣因緣和合內外相資故能顯發如論云因緣具足者能起厭苦之心信有涅槃起信之義亦有二種一者為令善根成熟眾生堪任不退信故二者為令善根微少眾生脩習信心故無非令一切頓漸眾生深信一乘心法而十方佛土中無二亦無三也論者辨別邪正顯示真宗故名曰論。

　　問如論云摩訶衍法即是眾生之心心本是同何有人乘天乘聲聞乘菩薩乘如來乘之別耶答心本無別障有深淺如圓覺云發揮無明顯出眾生五性差別由諸眾生乘此心法能持五戒故名人乘由乘此心脩行十善兼除欲漏故名天乘由乘此心斷除惱障超分段死故名聲聞乘由乘此心以二空智勤斷二障故名菩薩乘由乘此心斷盡二障永亡二死故名如來乘故知在生滅門斷障有五性之別而真如門豈立凡聖之異耶所以祖師門頭見徹於此不但不存餘乘若見有如來乘者即擲之鐵圍山外也。

　　問如論云發心具有三種曰信成就發心解行發心證發心此中獨以起信名題者何也答發心最難在信信若成就而三賢解行十聖證位如推門落臼故世尊說法四十九年諸大弟子猶不信自心是佛故法華會上放光現瑞出定揚德三請三止傍通曲引無非使現前三根直信自心是佛然三根之眾既入信已世尊隨即唱滅則出世之本懷始愜矣由此而觀則信心豈容易生乎所以華嚴云信為道源功德母長養一切諸善根斷除疑網出愛河開示涅槃無上道。

　　歸命盡十方最勝業徧知色無礙自在救世大悲者及彼身體相法性真如海無量功德藏如實脩行等為欲令眾生除疑捨邪執起大乘正信佛種不斷故。

　　即宗前敬序分前八句歸敬之詞後四句敘造論之意歸敬三寶略有六義一荷恩德二請加護三令生信四為式儀五表尊勝六顯益物歸命盡十方一句貫下法寶僧寶最勝業等三句歸命佛寶也法性真如海二句歸命法寶也如實脩行等一句歸命僧寶也其中及彼身體相貫攝佛法僧三義以顯同體三寶也歸者是依投趣向義命者摠御諸根之要人之所護莫此為先舉此無二之命以奉無上之尊十方者顯所歸敬之廣非拘分量耳最勝業者即智淨相及不思議業相也過小曰勝超因曰最以此最勝業用蕩盡識心圓成四智故名徧知即心自在以正徧知了法即如則大小無礙諸根互用故云色無礙自在即法自在然色既自在即理如心既自在即智如理智一如心色不二即證根本智即名自覺己圓復起後得之智興同體之悲普救世苦廣攝有情故名救世大悲者即能覺他之意所謂自覺己圓能覺他者故名曰佛雖能自覺覺他皆屬智用故即從用歸至於體故曰及彼身體相既名以智攝歸于體而又名及彼身者以顯智性即色故也且證根本智即是證自受用身復起後得之智即是現三類化身耳故云及彼身也然據論文即分三身最勝業等二句即報身也如文云智性即色故隨心能示十方世界無量菩薩無量報身各各差別皆無分齊而不相妨即如舊註以徧知為意業清淨意即七識也既云清淨即轉為平等性智然平等性智所現之身亦報身也固知以徧知色無礙名報身矣救世大悲者即化身也如文云諸佛如來本在因地發大慈悲立大誓願盡欲度脫等眾生界亦不限劫數盡於未來以對凡夫二乘心所見者名為應身固知以救世大悲名化身也及彼身體相即法身也乃從報化二身歸至法身及彼身者即上二身體相二字即法身也以報化二身不離法身故何以知體相名法身如文云復次真如自體相者從本以來自性滿足一切功德等名為如來藏亦名如來法身固知以體相名法身也法身無相而又以相名法身者以此法身是色體故也如文云以色性即智故色體無形說名智身以智性即色故說名法身徧一切處法性真如海二句法寶也亦從體相而名法寶以依體故名法性真如海以依相故名無量功德藏如文云一者體大謂一切法真如平等不增減故二者相大謂如來藏具足無量性功德故此真如在有情數中名為佛性在非情數中名為法性已上佛寶即佛性也此法寶即法性也故稱法性真如海真如具隨緣不變不變隨緣二義故喻如海以海隨風生浪而水性不失故也且真如體中雖一法不立不妨具足無量稱性功德能攝能持故名為藏如實脩行等僧寶也如實者即信自心體相內熏而脩及依諸佛所說之法而行此指法身菩薩真實而脩者簡非人天小乘諸權位菩薩也已上歸敬三寶竟此下為欲令眾生等四句正敘造論之意初二句舉所為機以令離過次二句明所得益堪任佛果然眾生根性雖多不出疑而不信者或信而墮邪網者故菩薩開示大乘心法多設對治方便使除疑生信捨邪從正發起大乘信根安住如來種中庶使慧命相續永無斷絕問歸敬者何意先報化而後法身也答法身無相難以投敬故先歸有相之身而攝歸無相之體且三賢位但見報化二身微觀法身即十地雖漸證法身猶未究竟唯見報身色相莊嚴故知攝用歸體窮相即性故先歸敬報化而後及法身也。

　　論曰有法能起摩訶衍信根是故應說說有五分云何為五一者因緣分二者立義分三者解釋分四者脩行信心分五者勸脩利益分。

　　此標一論之大旨也有法二字指論所攝一百部大乘之教及本論所詮立義解釋脩行信心三分此大乘之教及本論三分所詮顯者即眾生真如自性也眾生雖具此心久迷不返菩薩欲令眾生圓證此心故以一心法開真如生滅二門使眾生於真如性中捨生滅因緣起大乘正信能堪能任直入如來之地以是之故應說此論說有次序故列五分一者因緣分即如餘經中序分也二者立義分三者解釋分四者脩行信心分即如餘經中正宗分也五者勸脩利益分即如餘經中流通分也然此五分旨義下文詳釋茲不繁註。

　　初說因緣分問曰有何因緣而造此論答曰是因緣有八種。

　　此正釋一者因緣分乃本論發起之由也前頌為欲令眾生除疑捨邪執起大乘正信佛種不斷故未曾指出為何等眾生以何等法斷除疑網以何觀門對治邪執解釋何義以起正信云何相續令佛種不斷故此假設問意答出八種因緣詳明前旨八種之義下文自釋。

　　云何為八一者因緣總相所謂為令眾生離一切苦得究竟樂非求世間名利恭敬故二者為欲解釋如來根本之義令諸眾生正解不謬故三者為令善根成熟眾生於摩訶衍法堪任不退信故四者為令善根微少眾生脩習信心故五者為示方便消惡業障善護其心遠離癡慢出邪網故六者為示脩習止觀對治凡夫二乘心過故七者為示專念方便生于佛前必定不退信心故八者為示利益勸脩行故有如是等因緣所以造論。

　　總相者總出造論為眾生之意一切苦者不過由二障苦因能招二死苦果因煩惱障續分段生死感業繫苦相因所知障續變易生死與微苦相應究竟樂者亦有二義一者無上菩提覺法樂二者無上涅槃寂滅樂眾生由煩惱障故不得無上涅槃寂滅之樂由所知障故不得無上菩提覺法之樂菩薩愍此眾生廣攝教乘開示方便使眾生離煩惱所知之苦得涅槃菩提之樂雖普利有情得究竟樂自亦不居度生之相故云不取世間名利恭敬故然令眾生離苦得樂必欲解釋如來根本之義如來根本即真如自性也今欲釋明為令眾生深信自性真如直入如來果覺至使不墮二乘外道故云令諸眾生正解不謬故此欲釋如來根本之義正為立義解釋二分之緣起也三者為令善根成熟眾生堪任不退四者為令善根微少眾生脩習信心總承上令諸眾生正解不謬之意善根成熟者已經一萬劫十信滿足進入十住正定趣中使前信心堪任不退善根微少者未經一萬劫正信未圓令進脩習以滿十信故云脩習信心此二種義正為分別發趣道相之緣起也五者下總為善根微少脩習信心而設也善根微少者總因夙習障重深染邪見故先以方便禮拜懺悔消惡業障由障輕故善護其心內離癡慢外出邪網次示止義以除凡夫著有之過示觀義以對二乘躭空之過既超凡小外道始成正信恐有怯不現前見佛難習止觀復示念佛法門令此眾生隨願往生以至不退信心也此三種義正為脩習信心分之緣起也八者示利益勸脩正為勸脩利益分之緣起也如彼文中廣舉損益勸令脩捨總為䇿成脩前諸行也。

　　問曰脩多羅中具有此法何須重說答曰脩多羅中雖有此法以眾生根行不等受解緣別所謂如來在世眾生利根能說之人色心業勝圓音一演異類等解則不須論若如來滅後或有眾生能以自力廣聞而取解者或有眾生亦以自力少聞而多解者或有眾生無自心力因於廣論而得解者自有眾生復以廣論文多為煩心樂總持少文而攝多義能取解者如是此論為欲總攝如來廣大深法無邊義故應說此論。

　　設此一問正顯為令眾生離苦得樂非求世間名利恭敬故此問答中如文可解但答辭中文分三意從脩多羅雖有此法下略答要造論之意所謂如來在世下明不須造論以能被之人色心業勝所被之機利根深解然色心業勝圓音一演即三輪也色即色相輪心即作意輪圓音即音聲輪也若如來滅後下正釋前眾生根行不等受解緣別所以要造論也造論之意雖廣攝眾生約機教相扣受化益弘重在心要少文而攝多義者故云總攝如來廣大深法無邊義故應造此論。

　　已說因緣分次說立義分摩訶衍者總說有二種云何為二一者法二者義。

　　因緣已說則序分竟矣今說立義正明正宗之旨立義者即立因緣分中如來根本之義根本之義即名摩訶衍此摩訶衍有無量義今就心要少文而攝多義者總攝無量之義說有二種所謂一者法二者義法義之旨下文自釋。

　　所言法者謂眾生心是心則攝一切世間出世間法依於此心顯示摩訶衍義何以故是心真如相即示摩訶衍體故是心生滅因緣相能示摩訶衍自體相用故。

　　法即眾生心者以顯即法即心也故自釋曰是心則攝一切世間出世間法世間即六凡依正之法出世間即四聖智理之法誠謂一切因果世界微塵因心成體也以此妙心體相無礙染淨同依隨流返流惟轉此心是故若隨染成於不覺則攝世間之法若隨返流之始覺及不變之本覺則攝出世間之法雖明此心攝盡世出世法猶借生滅門顯未極一心之妙故下即示三大之義以盡其蘊以顯即心之體真妙淨性了無一法但相用中則攝一切法耳依於此心者以明心外無義也此心具空與不空不變隨緣之義若約真空不變之體凡聖不立因果雙泯故曰是心真如相即示摩訶衍體故如楞嚴云本覺明心先非水火若約不空隨緣之用凡聖皆現因果互存故曰是心生滅因緣相能示摩訶衍自體相用故如楞嚴云汝以空明則有空現若俱發明則有俱現然真如相是不起門不起不因起門而立故獨言體生滅因緣是起動門不離不起門而起動起含不起故名自體相用。

　　所言義者則有三種云何為三一者體大謂一切法真如平等不增減故二者相大謂如來藏具足無量性功德故三者用大能生一切世間出世間善因果故一切諸佛本所乘故一切菩薩皆乘此法到如來地故。

　　上雖顯示自體相用此正釋其義也一者體大以此心體能為凡聖之依雖一法不立非落斷空乃如是空義以一切法無有可遣悉皆真故亦無可立皆同如故故云一切法即是真如既諸法即如心色不二能所雙消故云平等不增減故二者相大顯此心相能現凡聖染淨之法雖萬法皆現不落於有乃如寔不空之義以一切功德依心而住故云如來藏全體即心故名性功德三者用大顯此心用能成凡聖因果之法稱此用大現報化二身成熟有情善根故云能生一切世間出世間善因果故世間善即人天小乘因果法也出世間善即三賢行解十聖智理并如來後得智之善也不善之法雖不離心以違真故非其用也已上法義皆名心性之大此下正顯乘義乘者具從因至果從果向因二義謂果人已乘真如體相而證法身復乘真如之用現報化二身廣利有情故云一切諸佛本所乘故因人亦乘真如體相為內因熏習漸證法身復乘真如之用為外緣脩持以覺有情故云一切菩薩皆乘此法到如來地故。

　　已說立義分次說解釋分解釋有三種云何為三一者顯示正義二者對治邪執三者分別發趣道相。

　　上立義分中總標如來根本之義此正解釋也一切眾生不能得成無上菩提乃至別成小乘外道者皆由真妄不分妄執難除所以錯亂脩習不成聖果故此解釋三種正路令脩行者先明正義以辨真如生滅二門次治邪執以除我法二見至於分別發心之始趨向之終以明位次發心脩進依此三義庶使不遭岐徑直入如來果海也。

　　顯示正義者依一心法有二種門云何為二一者心真如門二者心生滅門是二種門皆各總攝一切法此義云何以是二門不相離故。

　　依一心法具真如生滅二門者正釋前是心則攝一切世間出世間法依於此心顯示摩訶衍義心真如門者即解是心真如相即示摩訶衍體故心生滅門者即釋是心生滅因緣相能示摩訶衍自體相用故真如生滅皆言門者以一心上具通攝出入二義通攝義者以真無別體即妄之體而名真故云幻妄稱相其性真為妙覺明體妄無別用全智之用而名妄故云妙覺明心既稱為妄云何有因出入義者眾生迷時出真如門入生滅門故云背覺合塵悟時出生滅門入真如門故云滅塵合覺此二門皆各攝一切法者以其二門不相離故以真如門是染淨通相通相之外無別染淨故得總攝一切諸法生滅門者別顯染淨染淨之法無所不該故亦總攝一切諸法一切法者即十八界法也此十八界法在真如門攝一相一味俱名真空以根性塵性周徧法界故在生門攝名三細六麤在滅門攝名智淨相及不思議相雖有染淨之別總不出依一心而立如楞嚴云殊不能知生滅去來本如來藏常住妙明不動周圓妙真如性則知二門不相離故各攝一切法明矣。

　　心真如者即是一法界大總相法門體所謂心性不生不滅一切諸法唯依妄念而有差別若離心念則無一切境界之相是故一切法從本已來離言說相離名字相離心緣相畢竟平等無有變異不可破壞唯是一心故名真如以一切言說假名無寔但隨妄念不可得故。

　　此正釋真如門也以真如性中心色互融空有平等故謂一法界理事圓攝染淨通依故謂大總相法門體據中邊論云法界者聖法因義故也謂依生聖法故云法界大總相者謂總一切法持無量義也法門者聖智通遊之謂也體者以為一切法之依也總謂真如自性為淨法之因諸聖共止之域也如圓覺云有大陀羅尼門名為圓覺流出一切清淨真如菩提涅槃及波羅蜜教授菩薩所謂心性不生不滅者復釋一法界大總相之意若有生滅則有住異之別寧得為一為大由心性本淨隨妄不生約治不滅世間不破出世間不盡故謂一法界大總相也謂一切諸法下返顯心性本無生滅以一切法唯依妄念而有差別固知真性無生唯妄而現若離妄念則法自如所謂諸法本閒而人自閙若離病眼空不生花是故下結顯心性本淨離諸名相也然名字言說相即上一切法也心緣相即上唯依妄念也以一切法唯依妄念而有差別真如性中了不可得是故皆離既離名字言說差別之相故云平等離心緣生滅之相故云無有變易破壞三相既離差別亦遣純一真精如寔覺性故云唯是一心故名真如前文所謂一法界大總相法門體心性不生不滅於此見矣以一切言說下釋明離此三相之意以言說名字皆無是體但隨妄念心緣而立妄亦無體了不可得所以真如體中悉皆離故。

　　言真如者亦無有相謂言說之極因言遣言此真如體無有可遣以一切法悉皆真故亦無可立以一切法皆同如故當知一切法不可說不可念故名為真如。

　　因上言離名字言說等相以顯真如無相至此復釋云言真如者亦無有相以言妄顯真似有真如名言若離於妄真亦不存雖言說之極因言遣言故真如之名言亦遣而真如之體卓然獨存故云此真如體無有可遣以一切法悉皆真故法既即真故無可遣也雖一切法皆不可遣亦無一法以當情量故曰亦無可立以一切法皆同如故法既本如故無可立也然不可遣不落于斷亦不可立不墮於常斷常既離始名真如當知一切法下總結成上義也意謂真如無相名言俱遣諸法本如了無情量欲令學大乘者通達斯義故曰當知一切法不可說不可念故名為真如不可說者即令離名字言說之相不可念者即令離心緣相也。

　　問曰若如是義者諸眾生等云何隨順而能得入答曰若知一切法雖說無有能說可說雖念亦無能念可念是名隨順若離於念名為得入。

　　已上釋明如來根本之義此一問答正令眾生正解不謬故若如是義者指上真如心性離言說等相乃至一切法不可說不可念故名為真如意謂如此之義云何而能隨順得入隨順者方便觀也得入者正觀也真如既離言說心念當以離言說處會絕妄念處入故曰雖說無有能說可說雖念亦無能念可念是名隨順既無能所言說則隨真如一切法不可說故既無能所念相則順真如一切法不可念故雖不住能說所說能念所念猶是方便觀智心念未空但名隨順必以正觀當前念相自離始能得入真如性中故云若離於念名為得入離念得入之旨盡在下文覺義中顯。

　　問此明真如自性何故言一切法離言說等相答以明如來根本之義顯性相不殊之旨也小乘觀智以性外有相相外有性此大乘法門即性即相即相即性本無二體如法華云是法住法位世間相常住若以相外求性是撥波覔水離響索聲也。

　　復次真如者依言說分別有二種義云何為二一者如實空以能究竟顯實故二者如實不空以有自體具足無漏性功德故。

　　已上離言說等相以顯真如之體此依言說分別以明真如之義但為依言生解不可隨言執取也義有二種即上自體相用也即體而名如實空即相用而名如實不空亦承上不可遣不可立而有此二種之義既不可立即如實空義不可遣即如實不空義空名如實者以能究竟諸法皆是真空實相非同妄性無體也名如實不空者以一切淨法雖同體空寂不妨成辦無量性功德故。

　　所言空者從本已來一切染法不相應故謂離一切法差別之相以無虗妄心念故當知真如自性非有相非無相非非有相非非無相非有無俱相非一相非異相非非一相非非異相非一異俱相乃至總說依一切眾生以有妄心念念分別皆不相應故說為空若離妄心實無可空故。

　　所言空者明真如體中離一切相也以從本已來自性清淨與一切染法體不相循一切染法唯依妄念而有此真空體中絕無妄念故一切差別之相悉皆離故當知下詳明離一切法差別之相乃至總說下正顯以無虗妄心念然一切法差別之相不出有無一異即外道之所執也以有妄心念念分別乃凡夫以為自性即小乘不能淨也此如實理中超諸凡外并小乘法唯真無妄是故皆非總顯真空體中離心意意識絕凡聖伎倆也若離妄心下正釋如實之義以顯空諸所有而真空之體實不空也。

　　所言不空者已顯法體空無妄故即是真心常恒不變淨法滿足則名不空亦無有相可取以離念境界唯證相應故。

　　言不空者顯真如相用之中即一切法也雖具足諸法亦不離真空之體故云已顯法體空無妄故即是真心常恒不變淨法滿足由依此常恒不變之真心淨法滿足始成如實不空之義前文所謂自體具足無漏性功德故也雖淨法滿足亦無淨相可取以離念境界唯證相應故然有念則攀緣諸法既無能念寧有所取但智與理合唯證相應其實無有能證所證也此真如門文分二段理實一揆前顯真如之理故名一法界大總相法門體此明真如之義故開二種之空然理外無義則一法界大總相法門攝空與不空之二義義外無理則空與不空歸一法界大總相法門之體義中如實之空即空如來藏如實不空即不空如來藏此二種義既歸一法界大總相法門體則一法界大總相法門即空不空如來藏也固知即空而不空不空而空二邊不立中道亦泯方盡真如妙旨如來根本之義始極矣。

　　心生滅者依如來藏故有生滅心所謂不生不滅與生滅和合非一非異名為阿梨耶識此識有二種義能攝一切法生一切法云何為二一者覺義二者不覺義。

　　已上真如門者非染非淨非生非滅本來平等性無差別眾生即涅槃不待滅也凡夫彌勒同一際也此生滅門有迷有悟有脩有證有智有識明理有事然生門依不覺故轉智成識迷理逐事滅門依始覺故轉識成智達事即理然前示真如門以令修大乘者先見自性清淨終無一物此明生滅門亦使明了自心隨業發現既見性而明心則理事圓融成佛之能事畢矣是心生滅依如來藏故有生滅者以顯染淨無體依心而立謂不生滅心因無明風動作生滅故說生滅心依不生滅心也然三細六麤之生依如來藏者所謂以色空相傾相奪於如來藏而如來藏隨為色空周遍法界是故於中風動空澄日明雲暗然始覺及究竟覺之滅依如來藏者所謂以妙明不滅不生合如來藏而如來藏唯妙覺明圓照法界是故於中一為無量無量為一固知生滅凡聖智用雖殊總不離如來藏所現也所謂下正釋生滅心依如來藏也不生不滅即如來藏如來藏自性清淨心動作生滅不相離故故名和合非一非異名為阿梨耶識名非一者以真妄之體本不相循故名非異者以真妄隨緣自相和合故又非一者以生滅識滅盡之時此藏識之體實自不滅則離斷過又非異者以無明風熏動之時此藏識海隨起識浪則離常過離此二邊故非一異阿梨耶識翻云藏識以其具能藏所藏我愛執藏故也此識既真妄和合即依真則攝一切法歸成自性得覺義之名依妄則生一切法起執取相得不覺義之名此二種義下文自釋茲不繁註。

　　問真妄法爾自相乖角何謂依如來藏故有生滅心答體無別故自性清淨心名如來藏因無明風動作生滅此生滅心離如來藏則無有體如不動之水因風而吹則有動相此動水相離靜水體則無有相此中理趣亦爾宜可思之。

　　所言覺義者謂心體離念離念相者等虗空界無所不徧法界一相即是如來平等法身依此法身說名本覺何以故本覺義者對始覺義說以始覺者即同本覺始覺義者依本覺故而有不覺依不覺故說有始覺又以覺心源故名究竟覺不覺心源故非究竟覺此義云何如凡夫人覺知前念起惡故能止後念令其不起雖復名覺即是不覺故如二乘觀智初發意菩薩等覺於念異念無異相以捨麤分別執著相故名相似覺如法身菩薩等覺於念住念無住相以離分別麤念相故名隨分覺如菩薩地盡滿足方便一念相應覺心初起心無初相以遠離微細念故得見心性心即常住名究竟覺。

　　此正釋滅門依如來藏也謂心體離念下總釋覺義如凡夫人下別明覺義既總而又別者以稱頓漸之機也然智理一如本自平等本自周徧由一念晦昧則性相殊途事理乖角故法身流轉五道名曰眾生此皆不覺之故此言覺者無非復其理智一如之體本自無念故云覺義者謂心體離念此覺字即含下文相似覺隨分覺究竟覺也此念字即含下文生住異滅四相也既離念相即證一法界大總相法門體無事不攝無理不含故云等虗空界無所不徧法界一相即名如來法身法身者即諸法如義也謂橫徧三際竪通凡聖在纏出障性恒無二故云依此法身說名本覺以法身之覺理非新成故云本也如圓覺云眾幻滅無處成道亦無得本性圓滿故何以故下雙徵二義一徵明本覺之義故釋曰本覺義者對始覺義說故云本也一徵明上文所言覺者約始覺義何故結云乃名本覺故釋曰以始覺者即同本覺故以本覺而結也本覺對始覺義說者以真覺體中元無本覺之名由覺性隨染而有始覺雖從始覺離於念相圓證法身此法身理本自具足非始覺成故稱本也以始覺即同本覺者由始覺之義即是本體智用非別有體故云即同本覺始覺義者下復釋始覺之義由依本覺隨無明緣動作妄念而有不覺依不覺故智用忽起覺除念相說有始覺固知因念而有始本之異若離於念本來平等同一覺故然覺發之始究竟之終覺有淺深念有差別而又直示究竟之源故云又以覺心源故名究竟覺不覺心源故非究竟覺此義云何雙徵覺心源不覺心源二義如凡夫人下正釋不覺心源也言覺知前念起惡能止後念不起者乃入乾慧地斷滅相無明一品超六麤中起業相并業繫苦相也所以楞嚴云欲愛乾枯根境不偶現前殘質不復續生故知能覺前念起惡則現前欲愛乾枯根境不偶能止後念不起則不復續後來之身雖現前不起業相後來不續殘質猶有生住異相四十一品無明潛伏藏識亦未與如來法流水接故結云雖復名覺即是不覺故如二乘下明相似覺心源之義二乘觀智雖未了達法空然彼慧力已盡我執我執既盡不復起執取之相故在此列初發意菩薩等即三資粮位并四加行也此賢位菩薩求住唯識作生空法空二觀漸伏漸除我法分別二執斷異相無明三十品超六麤中執取相計名字相也言覺於念異者即覺異相無明也念無異相以顯智起惑除之謂雖異念已盡不復執取猶有生住十一品無明潛本識中法身境界尚未覺通故結云已捨麤分別執著相故名相似覺相似者以其相似地上作生空法空觀智以捨我法分別二執俱生二執猶未覺知故云相似覺也如法身菩薩下顯隨分覺心源之義法身菩薩即十地聖位以從初地證法身遍滿乃至十地悉同證得故皆名法身菩薩此菩薩住唯識脩雙入有相無相二種觀照漸伏漸斷俱生我法二執滅住相無明十品超六麤中智相相續相三細中能見相境界相也以雙空觀智覺於念住即覺住相無明也念無住相正顯障盡慧現純無相也所以古德云分別二障極喜無六七俱生地地除雖地地斷除俱生我法二執生相無明猶且未盡大圓鏡智尚未顯發故結云以離分別麤念相故名隨分覺隨分者以其地地覺斷一障二愚分證十種真如故也如菩薩地盡下正明覺心源義也此菩薩即等覺後心斷一品生相無明淨三細中業相也至此因盡果滿故云地盡萬行已圓故云滿足方便一念相應者由異熟識空一念金剛智起與真如之理相應則覺初起無明了不可得故云心無初相到此魔佛皆空染淨俱忘心性純真妙德瑩然故結云遠離微細念故得見心性心即常住名究竟覺前三位中念相未盡真未全顯不云見性今遠離微細念故真即顯現故云見心性也前三位中覺未至源業識起滅不云常住今覺源故無明風止性海浪歇故云常住也前三位中由不覺心源故求滅念相望到彼岸不名究竟今既覺心源本無念相元自一心始不異本故名究竟覺。

　　問無明既約麤細分為四相何故獨以生滅二相各分一品以住相分為十品異相又分為三十品耶答無明本無品數但約位次所斷而言品也然滅相在乾慧地斷生相在等覺位斷由位次無二故生滅二相各分一也異相在賢位斷住相在聖位斷聖分十地賢分住行向位各成其十以位位覺除所以住相分為十品異相分而為三十品也。

　　是故修多羅說若有眾生能觀無念者則為向佛智故又心起者無有初相可知而言知初相者即謂無念是故一切眾生不名為覺以從本來念念相續未曾離念故說無始無明若得無念者則知心相生住異滅以無念等故而寔無有始覺之異以四相俱時而有皆無自立本來平等同一覺故。

　　此總結成上意也是故修多羅下結相似覺隨分覺也是故一切眾生下結不覺也若得無念下結究竟覺也言能觀無念向佛智故即非離念入佛智也故前云覺於異念住念未得遠離微細念相始名相似隨分覺也又心起者無有初相雖是釋明知初相者以顯無念意在況明一切眾生念念相續未曾離念故說無始無明而又令脩行者知此捨此即證如來平等法身故結顯云若得無念者則知心相生住異滅得無念者四智圓明故知生滅等相皆如空華既無四相之別寧有覺滅相者名為不覺覺異相者名相似覺覺住相者名隨分覺覺生相者名究竟覺耶故云以無念等故而寔無有始覺之異無念等者即無生住異滅念相也無有始覺之異者以始覺與四相俱時而有皆無自立既所覺之念已空能覺之智寧異故云本來平等同一覺故。

　　復次本覺隨染分別生二種相與彼本覺不相捨離云何為二一者智淨相二者不思議業相。

　　前文雖明發心之始究竟之終其中未詳三身四智之相今言智淨相即大圓鏡智證法身也不思議業相即成所作智妙觀察智平等性智現報化二身也此二種相隨染而生者正謂妙性圓明離諸名相因妄有生因生有滅生滅名妄滅妄名真是稱如來無上菩提及大涅槃二轉依號然智淨相從染分別會歸淨體不思議業相即依淨體而起智用也。

　　智淨相者謂依法力熏習如寔脩行滿足方便故破和合識相滅相續心相顯現法身智淳淨故此義云何以一切心識之相皆是無明無明之相不離覺性非可壞非不可壞如大海水因風波動水相風相不相捨離而水非動性若風止滅動相則滅濕性不壞故如是眾生自性清淨心因無明風動心與無明俱無形相不相捨離而心非動性若無明滅相續則滅智性不壞故。

　　謂依法力如實脩行者即依真如內熏之力及依諸佛菩薩教法外熏之緣從賢至聖如實而脩以至等覺後心滿足方便則二障種子有漏種子及劣無漏種子一齊皆空大圓無垢同時而發則諸識頓盡法性淳真故云破和合識相滅相續心相顯現法身智淳淨故和合識即第八識也前文所謂不生不滅與生滅和合名為阿梨耶識相續心即第七識也後文以意名相續識此義云何下徵明識相盡滅智性不壞之意然法喻自明如文可知如云非可壞非不可壞者以其諸識不覺之相不離隨染本覺之性非一非異由非異故非可壞由非一故非不可壞若依非異非可壞義說無明即明故如涅槃經云明與無明其性無二無二之性即是寔性若就非一非不可壞義說無明有可滅故亦如涅槃云因滅無明得菩提燈無明滅盡覺性不壞以如是義故云非可壞非不可壞也。

　　問諸識俱淨始證法身何意但滅七識八識耶答五淨色根乃八識親相分八識之體既轉則相分亦隨之而轉相分五根既轉依五根之識亦轉六識以七識為根根識既淨依根之識亦淨故知八識七識滅則六識五識不言而自滅矣。

　　不思議業相者以依智淨相能作一切勝妙境界所謂無量功德之相常無斷絕隨眾生根自然相應種種而現得利益故。

　　名不思議者以此相依根本智而現自非心識擬議也由依智淨相已證法身復從法身智淨體中起後得智現報化二身作無邊殊勝佛事故云以依智淨相能作一切勝妙境界如實性論云諸佛如來身如虗空無相為諸勝智者作六根境界示現微妙色出于妙音聲令嗅佛戒香與佛妙法味使覺三昧觸令知深妙法故名妙境界所謂無量功德之相下明報身也以其報身有無量莊嚴無量功德之所感者恒被十地之機亦身受用故常無斷也隨眾生根下明化身也以其化身隨類各現應機說法使諸有情離苦得益故。

　　復次覺體相者有四種大義與虗空等猶如淨鏡云何為四一者如實空鏡遠離一切心境界相無法可現非覺照義故二者因熏習鏡謂如寔不空一切世間境界悉于中現不出不入不失不壞常住一心以一切法即真寔性故又一切染法所不能染智體不動具足無漏熏眾生故三者法出離鏡謂不空法出煩惱礙智礙離和合相淳淨明故四者緣熏習鏡謂依法出離故徧照眾生之心令脩善根隨念示現故。

　　此四種義總攝真如門言說分別有二種義及生滅門中覺義二種相也一者如實空鏡二者因熏習鏡即真如門中二種義也三者法出離鏡即智淨相也四者緣熏習鏡即不思議業相也以覺體等虗空者以顯覺性虗徹周遍諸法復能含諸法也又如淨鏡者以明覺性靈通能應諸法復能現諸法也一者如實空鏡遠離一切心境界相無法可現者以覺性中本自空寂一切心境本不相應如晴明空如淨明鏡絕諸色相離諸名言以諸法本如當體皆空非假奢摩他觀照而空也故云非覺照義故二者因熏習鏡如實不空一切境界悉於中現者以真覺體中雖本自空寂不妨一切諸法悉於中現譬如虗空體非群相而不拒彼諸相發揮亦如彈丸之鏡能持萬仞之山雖現塵現界體自寂滅故云不出不入諸法隨緣生滅法性無有生滅故云不失不壞常住一心以一切法即是寔相非假三摩地了法即心也已上明如寔不空能作現法之因義竟又一切染法所不能染下正明因熏習義也以覺性中具足無漏淨因內體熏習恒無間斷故能稱性積起無量功德故云一切染法所不能染智體不動具足無漏熏眾生故三者法出離鏡謂不空法出離煩惱礙智礙離和合相者謂了一切法即真寔性本無依他及徧計執既超徧計即出煩惱礙了達依他則出智礙二障既除心法自在既心法自在和合相離淳淨妙明真常獨露如塵淨空如垢淨鏡故云淳淨明故四者緣熏習鏡謂依法出離故徧照眾生之心令修善根隨念示現者謂先依法出離二障已證法身復以淨緣熏習現報化二身遍照眾生心行隨機示教令脩善根其中無有能說所說能度所度如虗空應聲若明鏡現像也此四種覺前二屬本覺義非假脩習後二屬始覺義必須證悟然脩後二義必稱前二義而脩也三者法出離鏡謂依法出離煩惱礙智礙離和合相正稱一者如寔空鏡而脩遠離一切心境界相四者緣熏習鏡遍照眾生之心令脩善根隨念示現正依二者如實不空而現一切世間境界色相莊嚴不出不入不失不壞若但悟前二義不脩後二義者雖本來成佛如金性在鑛若只脩後二義不達前二義者縱脩行廣劫如離鑛銷金若能圓悟四義行解雙脩如金出鑛更不成雜固知以此四義總收真如門二種空義及生滅門覺義二種相者深有意也。

　　所言不覺義者謂不如寔知真如法一故不覺心起而有其念念無自相不離本覺猶如迷人依方故迷若離於方則無有迷眾生亦爾依覺故迷若離覺性則無不覺以有不覺妄想心故能知名義為說真覺若離不覺之心則無真覺自相可說。

　　此釋生門依如來藏也上明覺義先總顯其理次列始覺究竟覺之義此明不覺義亦先總示其迷復開三細六麤之相固知迷悟對顯總別不殊也所言不覺義謂不如寔知真如法一故者以不了一法界大總相法門體也所謂智外有如則情生智隔即正智翻為妄想如外有智則相變體殊即如如翻為名相總謂真如不守自性一念妄動不了現前之法本體自如故云不覺心起而有其念此不覺心即是真智晦昧無別有體故云念無自相不離本覺故喻如迷方者不離于方迷心者不離覺性前文所謂依本覺故而有不覺也以有不覺妄想心下以明真覺對妄而說返顯妄念不離覺性也因不覺故忽自省悟能知真如名義故說真覺即前所謂依不覺故說有始覺也固知離本覺則無不覺之心離不覺則無真覺自相可說。

　　復次依不覺故生三種相與彼不覺相應不離云何為三一者無明業相以依不覺故心動說名為業覺則不動動則有苦果不離因故二者能見相以依動故能見不動則無見三者境界相以依能見故境界妄現離見則無境界。

　　依不覺生三種相者即無明不覺生三細也以無明為體三細為相相不離體體不異相故云與彼不覺相應不離一者無明業相者由不如寔知真如法一故不覺心起而有其念故說心動此念動時雖無境界相現則十法界之因皆以此為機兆故說為業以真性中本無動相迷悟俱超染淨皆忘由不覺心起則凡聖因果從此而立故曰動則有苦果不離因故業即因也苦即果也以因果聯環如惡叉聚故云不離二者能見相者即轉相也由不如寔知一念心動則妄為明覺所妄既立生汝妄能以成見相故云以依心動故能見即依前業相轉成能見若依性淨門則無能見也返顯能見必依動義故云不動則無見也三者境界相者即現相也良以真智既翻為能見相則真理即隨能見而為境界相現所謂真智晦昧真空之理隨之而轉為頑空故云依能見故境界妄現即依轉相能現境界若依聖智離見既無此境當知此境定從見生如無夢心則無夢境故云離見則無境界也然此三相皆因一念無明頓現非有前後故說為細據宗鏡云八識之體本自精明即名無垢識如來藏也因受無明熏習能生諸緣全自證分變為見相二分約初變時名無明業相既成見分即名能見相相分即名境界相以依見分執我相分執法由此復生六種麤相也。

　　以有境界緣故復生六種相云何為六一者智相依於境界心起分別愛與不愛故二者相續相依於智故生其苦樂覺心起念相應不斷故三者執取相依於相續緣念境界住持苦樂心起著故四者計名字相依於妄執分別假名言相故五者起業相依於名字尋名取著造種種業故六者業繫苦相以依業受報不自在故當知無明能生一切染法以一切染法皆是不覺相故。

　　以境界緣生六種相者即境界為緣長六麤也以具能緣所緣因果並顯故名為麤一智相者由依境界心起分別愛與不愛故境界者即上境界相也上雖境界相現不起分別此依境界復起愛染等念雖起愛染等念猶不執取故名為智二相續相者由依智故生苦樂覺心相應不斷故智者即上智相也上智相雖起愛染等念猶不繫苦樂覺心此復依愛生樂依不愛生苦此一種心相應不忘故云相續三執取相者由依相續緣念住持苦樂心起著故相續緣念即上相續相也上相續相雖不忘苦樂猶不起著此復住苦深生厭離持樂甚生染著故名執取四計名字相者由依妄取分別假立名言相故妄取分別即上執取相也上執取相雖生執著猶不安立名言假相此復依妄取分別施設名言安立色相故云計名字相五起業相者由依名字造種種業故依於名字即上計名字相也上名字相雖施設名言猶不造業此復依名言尋伺取相造種種業故名起業相六業繫苦相者由依業受報不自在故依業者即上起業相也上雖明業猶未顯果此顯依業受報流轉三界心不自在故名業繫苦相當知下總結三細六麤之相皆因無明不覺而現以顯無明為染法之因染法即無明之相離無明則無三細六麤之相離染法則無無明之體所以楞伽云彼相則是過皆從心縛生妄想無所知於緣起妄想。

　　復次覺與不覺有二種相云何為二一者同相二者異相。

　　已上覺與不覺二義皆以釋竟此復明覺與不覺有二種相者因前云不生不滅與生滅和合非一非異名為阿梨耶識上雖標非一非異此正顯也非一即是異相非異即是同相以真妄名同相者謂真如隨緣不變妄想成事體空故也又名異相者以真如不變隨緣妄想體空成事故也即知真妄之體而言同真妄之用而名異也亦因向說覺與不覺染淨乖然又說依覺故迷不離本覺若言其異云何依覺故迷若言其同云何染淨不等又若定同定異皆無進脩之門何也同則凡聖一等欣厭都絕異則染淨抗行迷悟永隔故以同異辨釋以除斯迷。

　　同相者譬如種種瓦器皆同微塵性相如是無漏無明種種業幻皆同真如性相是故修多羅中依於此義說一切眾生本來常住入於涅槃菩提之法非可脩相非可作相畢竟無得亦無色相可見而有見色相者唯是隨染業幻所作非是智色不空之相以智相無可見故。

　　此顯覺與不覺體性本同也如種種瓦器雖有無量差別究竟皆同微塵性相以離微塵無別有體故無漏無明業幻雖異其寔皆同真如性相以一切法因心成體故無漏即覺義無明即不覺義無漏種種業幻即智淨相及不思議業相無明種種業幻即三細六麤之相此染淨之相雖有無漏無明之異究竟皆歸自性此自性中一相一味畢竟平等故云同也故引契經證成以明本來常住入於涅槃菩提之法非可修相非可作相畢竟無得亦無色相可見言非可修相非可作相者以無漏即真如性相故無觀智可修亦無佛道可作也言無色相可見者由無明即真如性相故無妄法可遣亦無色相可見所謂無明實性即佛性幻化空身即法身也既性相平等無相可見而又見色相者唯是隨彼業幻所作妄有境界非是智色不空之性以其智相無可見故如般若云色即是空寧有智色之性可見也。

　　異相者如種種瓦器各各不同如是無漏無明隨染幻差別性染幻差別故。

　　此顯覺與不覺用相自別也亦如種種瓦器雖同微塵性相不妨隨器而異無漏無明雖同真如性相不妨隨染幻差別之性則有差別相現如無漏隨智淨相不思議相差別之性則有三身四智十力四無所畏十八不共三十七品助道法之異無明隨三細六麤差別之相則有五陰六入十二處十八界三途六道二十五有之別固知體本是同因相有異若能除器觀空同異俱泯。

　　復次生滅因緣者所謂眾生依心意意識轉故此義云何以依阿梨耶識說有無明不覺而起能見能現能取境界起念相續故說為意。

　　上明生滅門竟此正釋生滅因緣滅因緣在下六種染心文中釋此先明生因緣也明生因緣者即釋上不覺義三細六麤之緣起也然梨耶心體不守自性是生三細之因外妄境界動起識浪是生六麤之緣雖有麤細生妄因緣皆以梨耶心體為之依止六七二識以為樞紐故云依心意意識轉故此義云何下徵明依心意意識轉也以依阿梨耶識說有無明正明依心轉也由無明熏習真如成此梨耶即此梨耶與彼無明為依此即無明業相也由此無明業相不覺真如法一故能見能現能取境界起念相續此正明依意轉也能見即能見相也能現即境界相也能取境界即智相也起念相續即相續相也雖有五相差別總在一念妄動而現故俱名為意意者即念相也然此五相即俱生我法二執及分別法執也不覺而起能見能現即俱生法執能取境界起念相續即分別法執及俱生我執也分別我執不列此者乃在下文意識中執取相所攝也故下六種染心文中八地已前遠離能取境界起念相續八地已後遠離不覺而起能見能現正符八識頌中不動地前纔捨藏金剛道後異熟空地前捨藏正捨我愛執藏異熟識空正空俱生法執也。

　　○問上說依覺有不覺由此不覺力故動彼心體令起滅和合方有梨耶業相等何故此中說依梨耶有無明乎答此中正意唯取真心隨緣之義此隨緣義難名目故或就未起說依真如有無明或約成就起已說依梨耶有無明然此二名方盡其義是故文中前後綺互言耳。

　　此意復有五種名云何為五一者名為業識謂無明力不覺心動故二者名為轉識依於動心能見相故三者名為現識所謂能現一切境界猶如明鏡現於色像現識亦爾隨其五塵對至即現無有前後以一切時任運而起常在前故四者名為智識謂分別染淨法故五者名為相續識以念相應不斷故。

　　此五種名正釋不覺而起能見能現能取境界起念相續也一者名為業識即不覺而起業相也明識不自起因無明妄動動則有苦故名為業前明業相此明識者以顯識為能生相為所生今明生因故云識也又顯相即是識非有二義識者了別義因謂相而起了別不然離緣無形識將何用總顯心生法生法生心生前後文義互見矣下文四識皆准此釋二者名為轉識即能見相也由依心動轉成能見若無無明心動則無能見相也三者名為現識即境界相也以依轉識之故則境界妄現雖現一切境界猶不分別故喻如明鏡現諸色相且鏡中現相本無前後差別故云現識亦爾隨其五塵對至即現無有前後所以無前後差別者以其現識任運而轉常在前故四者名為智識即智相也以依現識所現境界起淨染等念雖起分別任運微細故云為智五者相續識即相續相也以依智識分別染淨諸法復生苦樂覺心得長相續法爾不斷故。

　　住持過去無量世等善惡之業令不失故復能成熟現在未來苦樂等報無差違故能令現在已經之事忽然而念未來之事不覺妄慮是故三界虗偽唯心所作離心則無六塵境界此義云何以一切法皆從心起妄念而生一切分別即分別自心心不見心無相可得當知世間一切境界皆依眾生無明妄心而得住持是故一切法如鏡中相無體可得唯心虗妄以心生則種種法生心滅則種種法滅故。

　　上明五意行相此明五意功能也由心體中具無明業識熏習成種故能住持過去善惡等業住持者即攝持之義善惡等業即善惡種子也以此善惡種子恒常相續猶如瀑流故云令不失故由心體中具轉識現識之故復能成熟現在未來苦樂等報由過去善業故感現在未來樂報由過去惡業故招現在未來苦報由業因不失故報亦無差違由心體中具智識之故能令現在已經之事忽然而念由具相續識之故能令未來未經之事不覺妄動明過去之業現在未來之報以顯三世因果之法不出自心也明已經之事而念未經之事而思以顯三世生滅之念亦不離於自心也故結顯云三界虗偽唯心所作以一切法皆從妄念而生故名虗偽離心則無六塵境界故曰唯心既即法是心所以分別者即分別自心也如楞嚴云自心取自心非幻成幻法若心不取了不可得不見者即不取也亦如楞嚴云不取無非幻非幻尚不生幻法云何立或云心既即法何不見心故曰無相可得當知下總結上意以令知諸法本無皆依無明妄心而立如鏡中之相了無寔體故云心生則法生心滅則法滅此則心隨熏動而言生心源還淨而言滅若離染淨之心而諸法何嘗有生有滅耶。

　　問諸經論皆以三細目第八識且持業現果非餘識所能此論何以皆名意耶答諸經論皆謂不生不滅與生滅和合名為阿賴耶識半分不生滅即名真相乃八識之體半分生滅即名業相非意而何且八識之體精而自明若非意為貼體無明絕無能見能現之事當知能見能現皆此意根之咎故此論以三細歸于意根與諸經論何相違過亦因此意恒審第八見分為我故有五識心轉因有五識取下塵影故有六識心轉五識既轉即熏八識相分六識既轉即熏八識見相二分所以受熏持種積起果法無有斷絕皆因意根執我之故若七識不執則五識六識不轉既五識六識不轉則無熏習見相二分之義既無熏習之義何得有受熏持種積起果法藏識異熟識之名耶故此論以受熏持種異熟歸咎于意與諸經論亦不相違固知說三細即是明八識體中半分生滅何嘗離八識而有不覺能見能現耶。

　　復次言意識者即此相續識依諸凡夫取著轉深計我我所種種妄執隨事攀緣分別六塵名為意識亦名分離識又復說名分別事識此識依見愛煩惱增長義故。

　　此正釋依意識轉也此識依意得名故名依相續識取著轉深隨事攀緣名為意識相續識即意也此意依諸聖人恒審無我之理使念念成淨令意識永不轉故依諸凡夫恒審八識見分為我變帶相分執為我所由內深入計著故外起種種妄執隨事攀緣故六識心轉此即執取相乃分別我執也又名分離識者以此第六識根境麤顯恒常轉變易改也又復名分別事識者以此識同五識緣境即取色聲香味觸塵若離五識即復分別五塵影事又能緣三世有質無質之法故名分別事識此識雖依意根而轉猶依見愛煩惱故得增長見即八十八使見惑即名見一切住地愛即八十一品思惑即名欲愛住地色愛住地無色愛住地此四住地昏煩惱亂於心使聚緣內搖趣外奔逸故名增長。

　　依無明熏習所起識者非凡夫能知亦非二乘智慧所覺謂依菩薩從初正信發心觀察若證法身得少分知乃至菩薩究竟地不能盡知唯佛窮了何以故是心從本已來自性清淨而有無明為無明所染有其染心雖有染心而常恒不變是故此義唯佛能知所謂心性常無念故名為不變以不達一法界故心不相應忽然念起名為無明。

　　此重顯無明所起之識唯佛窮了以發起下文滅因緣義無明熏習所起之識乃第八識一分不覺之義即意中業識也然無明熏習真如即真相業相和合名為阿賴耶識半分業相即名業識此即無明住地也非凡夫能知亦非二乘所覺者以二乘觀智但能了煩惱四住地正以無明住地伏為涅槃故彼不能覺也從初正信發心觀察猶未能知者以彼分別我法二執未斷猶住凡位未能覺通諸佛境界也若證法身得少分知者以彼已捨分別我法二執俱生二執漸伏漸斷分證十種真如故隨地增進得少分知乃至等覺猶未盡知者以彼有一障二愚尚未斷盡故不能究竟而知唯佛五住究盡二障永滅故能窮了是心從本已來下正明難知之旨以此心不變隨緣故云自性清淨而有無明然雖隨緣其體不變故云雖有染心而常恒不變由是之故若以無明而窺不妨全體即真若以真常取證不妨體雜無明是故此義唯佛能知如勝鬘經云自性清淨心難可了知彼心為煩惱亦難可了知乃至結云唯佛能知所謂心性下總釋真妄二義心性常無念故名為不變結顯真也由了真如法一故智與理如本無念相心性常恒即名本覺以不達一法界故結顯妄也由自心不覺妄隨染緣以不達真如法一故則智與理違忽然念起故名無明。

　　染心者有六種云何為六一者執相應染依二乘解脫及信相應地遠離故二者不斷相應染依信相應地修學方便漸漸能捨得淨心地究竟離故三者分別智相應染依具戒地漸離乃至無相方便地究竟離故四者現色不相應染依色自在地能離故五者能見心不相應染依心自在地能離故六者根本業不相應染依菩薩盡地得入如來地能離故不了一法界義者從信相應地觀察學斷入淨心地隨分得離乃至如來地能究竟離故。

　　已上明生因緣竟此正釋滅因緣也此中所滅者乃無明染因境界妄緣而能使因緣滅者是以真如內熏為因諸佛菩薩為緣也明滅因緣者即推明覺義三賢十聖及等覺菩薩所斷麤細惑也既明前義乃合三細六麤之相理該九種此開六種者以六麤中後三種乃凡夫所離雖復名覺即是不覺故此不列亦依生因緣中意有五種及意識一種生滅對顯故名為六一者執相應染即執取相也此執取相即分別我執在意識中起自心相分別計度執為寔我二乘解脫我執已證真空故捨此相乃至菩薩十信已圓發心觀察以奢摩他觀不起遍計執性故亦能離二者不斷相應染即相續相也此相續相即分別法執在意地中起自心相分別計度執為寔法從初正信乃至加行位中作法空觀漸伏漸除入初地初心究竟離故淨心地即初地也以入初地時六七二識皆轉下品之智分別我法二執皆離所謂分別二障極喜無也三者分別智相應染即智相也此智相即俱生我執在意地中微細思量從二地至八地初心入生空真如數數除滅所謂無功用行我恒摧也具戒地即二地也無相方便地即八地也四者現色不相應染即境界相也此境界相即俱生法執在意地中任運起故九地菩薩純入法空真如了法如幻得法自在方能離故五者能見心不相應染即能見相也此能見相亦名智障在意地中微細起故十地菩薩法空圓成修習畢功慈陰妙雲覆涅槃海成就一切種智得心目在永得離故六者根本業不相應染即無明業相也此業相即俱生二執種子在意地中微細熏習異熟識體恒得住持至等覺後心金剛智起異熟識空一念相應慧斷彼根本無明直入妙覺果海究竟離故不了一法界下總結成上意也由不了一法界故有此六種染心今從賢位依相似覺漸漸學斷至十聖位隨分覺離乃至入如來地方能究竟永滅固知因染心而安立聖位若離染心聖亦何有所謂聖名凡號總是虗聲殊相劣形皆為幻色。

　　言相應義者謂心念法異依染淨差別而知相緣相同故不相應義者謂即心不覺常無別異不同知相緣相故。

　　此釋前六染心中三種相應三種不相應義也相應義者雖心念法異而知相緣相同故心念者即智相相續相執取相也法者即三細中境界相也雖智相相續相執取相與境界相異不妨隨彼境界染淨而起愛與不愛苦樂覺心故曰知相緣相同故知相即心念也緣相即法也以明離緣無念故名相應不相應義者以依本覺一念不覺說名無明即此一念無明頓現三細絕無外境為緣故云不同前知相緣相同故如是辨明相應不相應者以顯麤細之相也言相應者以心境相向能所對待故也故列六麤之中所以八地已前皆能斷盡不相應者惟約即心不覺頓現其相非有相待故也故名三細所以八地已後至如來地始能斷盡也。

　　又染心義者名為煩惱礙能障真如根本智故無明義者名為智礙能障世間自然業智故此義云何以依染心能見能現妄取境界違平等性故以一切法常靜無有起相無明不覺妄與法違故不能得隨順世間一切境界種種知故。

　　因上明自性清淨而有無明為無明所染有其染心此正釋無明染心能障之義亦顯離六種染心無非斷此二障證二種果也故唯識云由斷續生煩惱障故證真解脫由斷礙解所知障故得大菩提染心名煩惱礙者即見愛四住地煩惱能續分段生死障我空真如令涅槃之理永不現前故云能障真如根本智故根本智即涅槃也以自性涅槃本無生滅故名根本智無明名智礙者即無明住地能續變易生死障法空真如令菩提之智永不現前故曰能障世間自然業智故自然業智即菩提也以菩提智身雖現塵現剎皆是無作妙力自在成就故名世間自然業智此義云何下雙徵二義以依染心下釋煩惱礙也以一切法下釋智礙也由能見能現妄取境界即違真如無見無現無取平等法性故名煩惱礙以一切法常靜無有起相即智境也因無明不覺妄自動故與彼常靜之法互相乖違故名智礙下自釋相違之意謂不能隨順世間一切境界種種知故誠謂不如實知真如法一故耳言智礙者非智有礙以無明礙智智用不顯故名智礙。

　　問六種染心初一種屬第六意識次五種皆屬第七意根然斷盡六種染心即入如來之地寧得但轉六七二識五識八識不轉耶答如唯識云分別俱生我法二執皆在六七二識中起自心相分別計度執為寔我寔法然我執即煩惱障法執即智障固知斷此二障證二種果只盡六七二識也且菩薩修三大阿僧祇劫無非轉此六七二識修第一阿僧祇方入初地轉六七二識下品智也脩第二阿僧祗入不動地轉六七二識中品智也脩第三阿僧祇方盡等覺轉六七二識上品智也然五識八識無法無人所緣性境能緣現量非因中轉故云六七因中轉五八果上圓以是之故生因緣中但明意與意識滅因緣中但滅意意識中六種染心非無意也。

　　復次分別生滅相者有二種云何為二一者麁與心相應故二者細與心不相應故又麁中之麁凡夫境界麁中之細及細中之麁菩薩境界細中之細是佛境界此二種生滅依於無明熏習而有所謂依因依緣依因者不覺義故依緣者妄作境界義故若因滅則緣滅因滅故不相應心滅緣滅故相應心滅。

　　上雖明生滅因緣未曾簡別生滅之相此正釋明以攝凡聖境界麁相與心相應細相與心不相應解見上文言麁中之麁即六麁中後四相也凡夫依此執取尋言起業受報故名凡夫境界即覺此四相者亦名凡夫以不覺心源故麤中之細即六麤中前二相細中之麤即三細中後二相菩薩在三賢及八地以前離麤中之細八地以後了細中之麤故名菩薩境界細中之細即三細中之初無明業相離此相者入如來地故名是佛境界詳明離此麤細之相已解見六種染心文中此二種生滅下總結上意以明從因緣生滅也然諸法本自無生依於無明熏習而有生滅所謂依因依緣依因者不覺義故以不覺為因而生三細之相依緣者妄作境界義故以境界為緣而長六麤之相如楞伽云不思議熏及不思議變是現識流注生住之因取種種塵及無始妄想熏是分別事識相生住之因彼經流注生即三細也相生即六麤也固知離無明則無三細生住之因滅境界則無六麤增長之緣故云因滅故不相應心滅緣滅故相應心滅亦如楞伽云若覆彼真寔種種不寔諸虗妄滅則一切根識滅是名相滅相續滅者相續所因滅則相續滅當知彼經言相滅即相應心滅相續滅即不相應心滅。

　　問曰若心滅者云何相續若相續者云何說究竟滅答曰所言滅者唯心相滅非心體滅如風依水而有動相若水滅者則風相斷絕無所依止以水不滅風相相續唯風滅故動相隨滅非是水滅無明亦爾依心體而動若心體滅者則眾生斷絕無所依止以體不滅心得相續唯癡滅故心相隨滅非心智滅。

　　因上明因滅則緣滅因緣既滅則相應心與不相應心俱滅似乎斷滅之相故此假設問答以顯無明心相滅非心體智相滅也其中以水喻心體以風喻無明以動相喻三細六麤法喻自顯如文可知。

大乘起信論捷要卷上


卍新纂大日本續藏經第 45 冊 No. 763 起信論捷要


大乘起信論捷要卷下

　　馬鳴菩薩　造

　　真諦三藏　譯

　　婆首那王子　譯語

　　明廬山沙門　正遠　註

　　復次有四種法熏習義故染法淨法起不斷絕云何為四一者淨法名為真如二者一切染因名為無明三者妄心名為業識四者妄境界所謂六塵熏習義者如世間衣服寔無於香若人以香而熏習故則有香氣此亦如是真如淨法寔無於染但以無明而熏習故則有染相無明染法寔無淨業但以真如而熏習故則有淨用。

　　上雖明生滅因緣若生無熏習義惑起即滅則何有長夜無明起輪迴性若滅無熏習義智起即隱則何有恒脩無漏以滿果覺故此列明四種熏習以顯染淨之法各無斷絕一者淨法熏習釋前覺義及二淨相乃至遠離六種染心淨法增長二者染因熏習三者妄心熏習釋前不覺義三細增長四者妄境界熏習釋前六麤染法增長所謂種生現現熏種種現不斷是名因緣熏習之義法喻自明如文可知。

　　問染淨對顯何獨淨用只有一種而染相反有三耶答由此染法自性差別仗托因緣故具說三雖淨法對染以成熏義然其體用竟未曾別故明一也。

　　問染法淨法互有熏義何以染法名相淨法云用耶答染熏淨者顯真無相隨熏現相又顯妄法無體故但言相且此染法無反流之用故云相不言用也此約隨流不覺義說釋經中如來藏為惡習所熏等淨熏染者雖是生滅門中真如欲約其體本來淨故亦無熏義但約體相以內熏故令成反染順真之用故云用不言相也此約反流覺義而說釋經中由有如來藏故能厭生死樂求涅槃也。

　　云何熏習起染法不斷所謂以依真如法故有於無明以有無明染法因故即熏習真如以熏習故則有妄心以有妄心即熏習無明不了真如法故不覺念起現妄境界以有妄境界染法緣故即熏習妄心令其念著造種種業受於一切身心等苦。

　　此明染法熏習之義所謂以依真如法故說有無明即無明業相也以顯妄無自體依真而立文顯染淨互熏之意若本抗行則不可熏故云依也既依真而立即復熏習真如以起能見相也故云以熏習真如法故則有妄心妄心即能見相然此妄心即是無明非別有體但約一念初動說為無明復有熏習之力說為妄心故前云依於動心能見相故離動則無見也既依無明而有妄心即復熏習無明以起境界相也故云以妄心熏習無明不了真如法一故不覺念起妄起境界然此境界非有實體但依妄想熏習無明而假施設故前云以依能見故境界妄現離明則無境界既依妄心而現境界即復熏習妄心以長六麤之相故云以有染法緣故熏習妄心令其念著造種種業受於一切身心等苦令其念著即智相相續相執取相計名字相也造種種業即起業相也受於一切身心等苦即業繫苦相也然無明熏真如生三世者即由心生故種種法生也境界為緣長六麤愛染苦樂等心者即由法生故種種心生也固知從細至麤心法互熏以成染相誠謂交妄發生遞相為種也。

　　此妄境界熏習義則有二種云何為二一者增長念熏習二者增長取熏習妄心熏習義有二種云何為二一者業識根本熏習能受阿羅漢辟支佛一切菩薩生滅苦故二者增長分別事識熏習能受凡夫業繫苦故無明熏習義有二種云何為二一者根本熏習以能成就業識義故二者所起見愛熏習以能成就分別事識義故。

　　上總明染法熏習從細至麤此別明熏習從麤至細文旨互陳以盡其義妄境界熏習義有二種者即別明前文以有妄境界染法緣故即熏習妄心等一者增長念熏習即意地中熏習分別愛與不愛生苦樂等覺心使智相相續相無有斷絕二者增長取熏習即意識中熏習心起執著妄立名言令執取相計名字等相無有盡期妄心熏習義有二種者即別明上文以有妄心即熏習無明等一者業識根本熏習乃八識半分業相即前五意中業識也由彼資熏住地無明長流注生滅令此三聖受變易身微苦不絕此業識根本即無明住地由彼熏習能起轉現二相此非羅漢辟支佛所斷故逐彼轉且菩薩八地已後漸伏此無明至等覺後心方能斷盡故知等覺已前皆依此無明而轉也二者增長分別事識熏習即意識中資熏四住煩惱長相生滅能令凡夫受分段身恒無斷絕增長者對前根本而言由此分別識心資熏煩惱執取起業故感凡夫業繫苦相無明熏習義有二種者即別明前文以有無明染法因故即熏習真如等一者根本熏習即根本無明熏習真如成就業識之義如前云依不覺故說名為業然真如其體雖淨不妨隨受無明熏習以成染用所謂不思議熏及不思議變也二者所起見愛熏習即依根本無明起見愛煩惱熏習業識復能成就分別事識如前云此識依見愛煩惱增長義故所以第六意識一切染位心所皆得相應。

　　問一切凡夫二苦皆具此中何獨以凡夫惟受業繫苦耶答一切凡夫雖具二苦此獨以業繫苦而目者但約麤細覺與不覺而言也三乘聖人由超分段生死已離麤苦故但與微苦相應凡夫雖有細苦以被麤苦所蓋都未覺知由是不說然非無有細苦也。

　　云何熏習起淨法不斷所謂以有真如法故能熏習無明以熏習因緣力故則令妄心厭生死苦樂求涅槃以此妄心有厭求因緣故即熏習真如自信己性知心妄動無前境界脩遠離法以如實知無前境界故種種方便起隨順行不取不念乃至久遠熏習力故無明則滅以無明滅故心無有起以無起故境界隨滅以因緣俱滅故心相皆盡名得涅槃成自然業。

　　此總明淨法熏習之義所謂以有真如法故能熏習無明此即熏滅業相也正翻前染熏習中以依真如法故有於無明前顯妄無自體故言以依真如而有無明此顯真有淨用故云真如能熏習無明以真如為內因熏習之力則令妄心厭生死苦樂求涅槃此即熏滅能見相也正翻前染熏習中以有無明染法因故熏習真如則有妄心因無明熏長妄心趣生死苦障蔽涅槃此既以真如熏習無明則妄心漸滅淨用日興故厭生死樂求涅槃以此妄心有厭求之因緣即熏真如自信己性知心妄動無前境界此即熏滅境界相也即翻前染熏習中以有妄心即熏習無明不了真如法一故不覺念起妄現境界故知境界本空由不覺念起妄現似有此既以厭求之因熏習真如則信己性本來清淨元無妄念念相若離諸法何有故脩遠離法行以淨塵想以如實知下詳明脩遠離法也以如實知真如性中無妄境界即依此起種種方便稱真如法隨順而脩不取不念此即三資粮位以三賢位依相似覺不取所取能念自空正謂雖念無有能念可念是名隨順乃至久遠熏習力故無明則滅由歷三阿僧祇以至等覺後心一念相應慧斷彼無明所謂若離於念名為得入然無明滅故心無有起即業相滅則無能見之相心即能見也由能見故境界妄現既能見不起境界相滅三細既滅則六麤之相無緣可附矣由三細六麤之相了不可得故名得大涅槃成自然業自然業即菩提也。

　　妄心熏習義有二種云何為二一者分別事識熏習依諸凡夫二乘人等厭生死苦隨力所能以漸趣向無上道故二者意熏習謂諸菩薩發心勇猛速趣涅槃故真如熏習義有二種云何為二一者自體相熏習二者用熏習自體相熏習者從無始世來具無漏法備有不思議業作境界之性依此二義恒常熏習以有力故能令眾生厭生死苦樂求涅槃自信己身有真如法發心脩行。

　　上總明淨法熏習從內至外此別明熏習從外至內文旨互顯曲盡其義妄心熏習義有二種者即別釋前文以此妄心有厭求因緣即熏習真如等正翻前染熏習中業識根本熏習與增長分別事識熏習也一者分別事識熏習即第六意識作生空觀熏習無我之法捨執取相故云依諸凡夫二乘人等厭生死苦隨力所能以漸趣向無上道故由二乘觀智不了法空故有生死可厭隨己智力取證有餘涅槃或能迴心趣向無上覺道猶與根本識體甚相懸遠故云漸向無上覺道即菩提也二者意熏習意者通攝前五種意也即第七識恒思無我淨法熏轉八識體中業轉現相及智相相續相以成法空真如故云依諸菩薩發心勇猛速趣涅槃此諸菩薩即證發心由行深智慧勇悍進趣了法如幻與無生理冥然符合故云速趣前言無上道此言涅槃文旨互顯非是向無上道而不趣涅槃趣涅槃而不向無上道也真如熏習義有二種者即別釋上文所謂以有真如法故能熏習無明正翻前染熏習中根本熏習與所起見愛熏習也一者自體相熏習先明體相之義謂從無始世來具無漏法者以明真如性中具足淨法即示真空之體謂備有不思議業作境界之性即明不空之相言不思議者以自性之法作勝境界現大光明徧照法界非心思可能擬議亦非觀智可能測度也依此二義下正明熏習之義然此體相為內淨因恒常熏習以起淨用由淨用力故能厭生死樂求涅槃又云自信己身有真如法發心脩行者正明如實脩行之意若但厭生死求涅槃猶落二乘境界由自信己身具有真如法故即不向外馳求始能從此直入諸佛境界也。

　　問前意熏習已明菩薩發心勇猛速趣涅槃此真如熏習亦言能令眾生厭生死苦樂求涅槃似非重乎答熏習有二一本熏二新熏也明真如熏習無明即此體相內熏令成淨業故厭生死樂涅槃即本熏也明意熏習真如即借此淨用反熏真如增其勢力故使進趣涅槃即新熏也一本一新故不重也。

　　問曰若如是義者一切眾生悉有真如等皆熏習云何有信無信無量前後差別皆應一時自知有真如法勤脩方便等入涅槃答曰真如本一而有無量無邊無明從本已來自性差別厚薄不同故過恒河沙等上煩惱依無明起差別我見愛染煩惱依無明起差別如是一切煩惱依於無明所起前後無量差別唯如來能知故。

　　已上明內因熏習之體竟此設問答以明必假外緣熏習之用始能漸斷二障證二種果若如是義者指上真如自體相內因熏習之義此真如體相在聖不增處凡不減既一切眾生悉具真如體相等皆熏習勤脩方便同入涅槃何以有信無信無量前後差別不知真如本同因障有別謂真如本一而有無量無邊無明即所知障過恒河沙等上煩惱即塵沙惑我見愛染煩惱即見思二惑此三種惑總明煩惱障此障因所知而起故云依無明起差別既有此二障厚薄差殊不同真如一體平等故有信者不信者前後之別也如是二障唯佛能知欲斷此障必仗諸佛菩薩以為外緣開導始能斷盡證真解脫及大菩提也。

　　又諸佛法有因有緣因緣具足乃得成辦如木中火性是火正因若無人知不假方便能自燒木無有是處眾生亦爾雖有正因熏習之力若不遇諸佛菩薩善知識等以之為緣能自斷煩惱入涅槃者則無是處若雖有外緣之力而內淨法未有熏習力者亦不能究竟厭生死苦樂求涅槃若因緣具足者所謂自有熏習之力又為諸佛菩薩等慈悲願護故能起厭苦之心信有涅槃脩習善根以脩善根成熟故則值諸佛菩薩示教利喜乃能趣進向涅槃道。

　　因上明一切煩惱唯如來能知故此引喻顯明必假諸佛菩薩以之為緣乃得成辦然佛法正因如木中火性佛法淨緣如假鑽燒方便始能火出木盡若無方便縱有火性能自燒木無有是處眾生雖具真如正因而被無明煩惱所障若不假諸佛菩薩以為開導能自斷煩惱入涅槃則無是處如涅槃經云具三種因始能入佛法海中一者正因二者緣因三者了因正因者即此真如內因熏習緣因者即此諸佛菩薩為開導緣了因者由內有正因外有助緣依此因緣斷盡煩惱了達無明究竟無餘涅槃圓滿無上菩提故名了也已上明有正因若無諸佛菩薩以為外緣不能自斷煩惱進趣涅槃若雖有外緣之力下明縱有諸佛菩薩以為外緣而內因不熏亦不能厭生死苦樂求涅槃必以因緣具足內外熏脩始可超出凡籠而入聖域矣若因緣具足下以顯正因緣因了因等皆成就方能進趣向涅槃道所謂自有熏習之力即正因也又為諸佛慈悲願護故即緣因也由具此二因故能起厭苦之心信有涅槃脩習善根乃至進趣向涅槃道即了因也。

　　問如來等示眾生何以初脩善根者但荷願護必待善根成熟者諸佛示教利喜答諸佛無別因眾生心鏡淨不淨之異故諸佛影像似有現與不現以眾生初發心時分別未忘故不能親值諸佛而諸佛不捨眾生故以慈悲護念眾生既發心已漸入三賢十聖分別二執漸伏漸斷與真如理漸相符合故親值諸佛示教利喜也。

　　用熏習者即是眾生外緣之力如是外緣有無量義略說二種云何為二一者差別緣二者平等緣。

　　此正釋前二者用熏習然諸佛菩薩為眾生外緣之力隨類普現作諸佛事雖有無量總其始末不出此二種也差別緣者就行人根性所見所聞自有遲速無量受道之別平等緣者即行人在正受中所見所聞無差別故當知諸佛無別因行人根性而有異也。

　　差別緣者此人依於諸佛菩薩等從初發意始求道時乃至得佛於中若見若念或為眷屬父母諸親或為給使或為知友或為冤家或起四攝乃至一切所作無量行緣以起大悲熏習之力能令眾生增長善根若見若聞得利益故此緣有二種云何為二一者近緣速得度故二者遠緣久遠得度故是近遠二緣分別復有二種云何為二一者增長行緣二者受道緣。

　　此明行人依諸佛菩薩發心求道之始乃至成佛之終其中或見佛色相或聞佛音聲以為外緣熏習或如世尊現父母為羅睺羅外緣熏習或如世尊為耶輸陀羅與阿難陳那等諸親眷屬為外緣熏習或如世尊因中為阿私仙採薪汲水為給使外緣熏習或如岩頭雪峰雲岩道吾以為知友外緣熏習或如提婆達多與釋迦世尊世為冤家外緣熏習或布施愛語利行同事外緣熏習其中或順或逆無量行緣總以大悲之力使一切有情增長善根得利益故然此無量行緣或如文殊化導龍女疾成正覺速得度故或如世尊示教諸大弟子從大通智勝佛發大乘之因乃至靈山會上得一乘之果久遠得度故此得度之緣不出二種一者增長行緣即令行人從初正信至法身位廣行萬行使善根增長故二者受道緣亦令行人從始至終倍倍增進大法眼藏故然增長行緣令脩行者即真明俗於事無礙以具福足受道緣者令脩行者即俗明真於理無違以具慧足既理事圓融福慧兩脩始能於中不遭岐徑則諸佛菩薩利生之恩何能報哉。

　　平等緣者一切諸佛菩薩皆願度脫一切眾生自然熏習常恒不捨以同體智力故隨應見聞而現作業所謂眾生依於三昧乃得平等見諸佛故。

　　此顯同體即智之悲恒得熏習眾生外緣之力然諸佛菩薩於本大願不令一眾生不入無餘涅槃故恒值眾生見聞現不思議業於彼熏習此不思議業雖無差別必於行人住正定中始見平等誠謂以無別心合無分別理也。

　　此體用熏習分別復有二種云何為二一者未相應謂凡夫二乘初發意菩薩等以意意識熏習依信力故而能脩行未得無分別心與體相應故未得自在業脩行與用相應故二者已相應謂法身菩薩得無分別心與諸佛智用相應唯依法力自然脩行熏習真如滅無明故。

　　已上別明體用竟此總顯體用相應不相應二種之義者以簡別三賢十聖所見之不同也亦明賢位所見者是差別之緣聖位所見者乃平等緣也一未相應者以凡夫二乘不離心意意識故不能契合無分別之理且信位菩薩以至四加行等但依信力而脩不能轉六七二識雖漸伏分別二執猶未能斷故不與無分別之理相應既與體不相應則用自相乖殊以賢位菩薩脩行六度猶屬有為行相寧得與自在業用相應也以其與體不相應故於諸佛法身不能同證與用不相應故不能盡見諸佛報身色相莊嚴也二相應者謂地上菩薩已轉六七二識斷盡分別二執故與無分別之理相應理既相應用亦宜然以其唯依法力自然脩行熏習真如滅無明故八地已後心法自在故與體用相應縱八地已前雖心法未得自在由以妙觀察智入雙空觀漸斷俱生二執分證真如故亦與體用相應。

　　復次染法從無始已來熏習不斷乃至得佛後則有斷淨法熏習則無有斷盡於未來此義云何以真如法常熏習故妄心則滅法身顯現起用熏習故無有斷。

　　此總簡別染淨熏習之義以顯妄法可斷而淨相常住也此染法因迷而有因悟而滅故眾生界中因果照然至諸佛位中宛若空花故云乃至得佛後則有斷淨心熏習不因迷悟而現有無故無可斷以真如淨體恒常熏習在因位中令妄心滅法身顯現在果位中即依法身起用熏習現報化二身盡未來際利樂有情故無斷絕。

　　復次真如自體相者一切凡夫聲聞緣覺菩薩諸佛無有增減非前際生非後際滅畢竟常恒從本已來自性滿足一切功德所謂自體有大智慧光明義故徧照法界義故真實識知義故自性清淨心義故常樂我淨義故清涼不變自在義故具足如是過於恒沙不離不斷不異不思議佛法乃至滿足無有所少義故名為如來藏亦名如來法身。

　　此正釋立義分中體大相大以盡解釋分中顯示正義也亦詳明上文真如自體相內因熏習之義謂一切凡夫者即六凡也聲聞緣覺菩薩諸佛即四聖也明此真如自體在凡聖法中無有增減也非前際生下正明不增減之意謂諸法隨凡染而生法性不生諸法隨聖智而滅法性不滅既無前後生滅則超凡聖之量畢竟平等常住一心此即真如自體也從本已來下正明真如自相也以體外無相故云自性滿足一切功德所謂下詳明一切功德有大智慧光明義故徧照法界義故即般若德也梵語般若此云智慧對愚癡晦昧而言故云智慧光明以其智有決擇之功慧有照了之用故名遍照法界真實識知義故自性清淨心義故即法身德也真實識知即無垢識以了法即如故云真實此自性心在纏不染故云清淨如楞嚴云二者無始菩薩涅槃元清淨體則汝今者識精元明固知菩提涅槃之體即法身也識精元明即真實識知也常樂我淨義故清涼不變自在義故即解脫德也解脫即涅槃涅槃具常樂我淨四種妙淨之德常謂窮三際而不改樂謂在眾苦而不干我謂處六道而不拘淨謂歷九相而不染涅槃對煩惱而言煩惱昏擾於心不得清涼依業受報不自在故既證涅槃出煩惱障心自清涼故云清涼不變既出煩惱障即不依業受報故名自在義故具足如是下總顯真如之德過於數量也不離者隨舉一德全攝真性不斷者非前際生非後際滅不異者真如即德德即真如不思議者即一性而有多義即多義而全一性不可以定量心行處滅言語道斷也佛法者佛即覺意明上諸功德盡是本覺之法故如金剛云一切法皆是佛法名為如來藏下結歸體相二義如來藏結歸相大如來法身結歸體大也由是真如具足法身般若解脫三德熏習眾生故能捨煩惱障證真解脫斷所知障證大般若二障已盡二空不生直至菩提歸無所得圓證法身不然徒脩曠劫終無成就譬如以砂作飯終非本也。

　　問曰上說真如其體平等離一切相云何復說體有如是種種功德答曰雖實有此諸功德義而無差別之相等同一味唯一真如此義云何以無分別離分別相是故無二復以何義得說差別以依業識生滅相示此云何示以一切法本來唯心實無於念而有妄心不覺起念見諸境界故說無明心性不起即是大智慧光明義故若心起見則有不見之相心性離見即是遍照法界義故若心有動非真識知無有自性非常非樂非我非淨熱惱衰變則不自在乃至具有過恒沙等妄染之義對此義故心性無動則有過恒沙等諸淨功德相義示現若心有起更見前法可念者則有所少如是淨法無量功德即見一心更無所念是故滿足名為法身如來之藏。

　　此問答處通前體相以明本來一如無有增減以為上章註脚然諸功德非別有體稱性而現故云等同一味唯一真如此義下徵釋唯一真如之意以無分別心則無心法八五十一心所法之異以無分別相則無色法十一及有表無表有質無質之別由色心雙泯是故無二復以何義下明差別之義以顯真本無異對妄而立由對無明業相說大智慧光明故對能見相說遍照法界故對境界相說過恒沙等諸淨功德相義示現故知因此三相而有差別之名如摩尼珠隨方各現非是摩尼實有五色若心有起下結顯名如來藏法身之意亦對妄念不遍而言以妄念起時便念前法既有前法可念則念此遺彼故不周遍則有所少對此義故以顯離念相者等虗空界雖具淨法無量功德即是一心更無所念是故滿足由滿足故名為如來藏由一心周遍故名為如來法身。

　　復次真如用者所謂諸佛如來本在因地發大慈悲脩諸波羅蜜攝化眾生立大誓願盡欲度脫等眾生界亦不限劫數盡於未來以取一切眾生如己身故而亦不取眾生相此以何義謂如實知一切眾生及與己身真如平等無別異故以有如是大方便智除滅無明見本法身自然而有不思議業種種之用即與真如等遍一切處又亦無有用相可得何以故謂諸佛如來唯是法身智相之身第一義諦無有世諦境界離於施作但隨眾生見聞得益故說為用。

　　此釋立義分中用大也亦詳明上文諸佛菩薩依真如用為眾生外緣熏習之力所謂諸佛下以明因地本行悲心也立大誓願下以明因地本願深心也而亦不取眾生相以明正覺智心也此以何義下徵釋智心不取眾生相之意以不取眾生相者由如實知生佛平等體無別故即以此平等大智於自利中除滅無明見本法身復以此智等覺一切有情現不思議種種之用然此用相不離本體體既無為故亦無有用相可得何以故下徵明無用相可得之意以諸佛雖現種種身不動真實際雖說種種法常住無言理故云唯是法身智相之身第一義諦離於施作此即照而常寂也雖真理妙智本來常寂不妨隨機而應益用無邊故云但隨眾生見聞得益故說為用此即寂而常照也由照而常寂故無量為一由寂而常照故一為無量誠謂隨緣赴感靡不周而恒處此菩提座。

　　此用有二種云何為二一者依分別事識凡夫二乘心所見者名為應身以不知轉識現故見從外來取色分齊不能盡知故二者依於業識謂諸菩薩從初發意乃至菩薩究竟地心所見者名為報身身有無量色色有無量相相有無量好所住依果亦有無量種種莊嚴隨所示現即有無邊不可窮盡離分齊相隨其所應常能住持不毀不失如是功德皆因諸波羅蜜等無漏行熏及不思議熏之所成就具足無量樂相故說為報又為凡夫所見者是其麤色隨於六道各見不同種種異類非受樂相故說為應。

　　一者凡夫二乘心所見者名為應身即化身也由凡夫二乘分別未忘但見化身麤相不見報身微妙莊嚴故云依分別事識由依分別事識不能了境即心見佛應身唯從外來故以色相取以音聲求不達諸相非相即見如來故云取色分齊不能盡知不能盡知者不知色如其心無分齊故由不了此但見分齊故不盡也二者謂諸菩薩等心所見者名為報身從初正信至資粮位雖轉識未空由作法空觀智能觀真如無相之理故得微見平等報身及地上菩薩純入無相觀智分證真如故見報身地地增勝乃至等覺見佛最勝之身猶如紗籠見月此皆業識未盡故云依於業識若盡此識則無色相可見身有無量色下釋明報身之義然此正報依報無量莊嚴皆平等性智所現故無分齊隨其所應此指地受用身而言即自受用不離此境故云常能住持不毀不失所以華嚴云無一法不是毗盧遮那佛無一塵不是華藏世界海如是功德皆因十度深行所熏及本覺不思議熏由此二因樂相圓備故說為報又為凡夫下釋明報身之義此三類化身由成所作智而現隨眾生根性所見不同非自受用圓具樂相即爐炭濩湯等處無不應機說法故名為應。

　　問諸佛現身何故云依眾生心識耶答如瑜伽唯識等論以諸佛悲智之力為增上緣眾生機感種子為親因緣托佛本質上自心變現影相故云在自識中所謂眾生心內諸佛時時解脫也。

　　復次初發意菩薩等所見者以深信真如法故少分而見知彼色相莊嚴等事無來無去離於分齊唯依心現不離真如然此菩薩猶自分別以未入法身位故若得淨心所見微玅其用轉勝乃至菩薩地盡見之究竟若離業識則無見相以諸佛法身無有彼此色相迭相見故。

　　此申明依於業識謂諸菩薩所見報身之義從初信位至四加行由以真如三昧深信諸法不離真如故知色相莊嚴等事皆由現識處現無有來去分齊之相雖信諸法即心猶未覺斷分別事識故少分而見以其異生性障未除未入淨心地故前文所謂相似覺也地上菩薩已覺斷分別二執分證十種真如故所見微妙其用轉勝猶不能盡其邊際以其業識未空前文所謂隨分覺也至於等覺菩薩始見究竟以業識將盡故無隔礙前文所謂究竟覺也若離業識下即報身以明法身然依業識故有轉現二相若離無明業識則無此相唯一真如猶空合空若水投水事事無礙法法平等故無色相迭相見故楞嚴所謂見猶離見見不能及也。

　　問曰若諸佛法身離於色相者云何能現色相答曰即此法身是色體故能現於色所謂從本已來色心不二以色性即智故色體無形說名智身以智性即色故說名法身遍一切處所現之色無有分齊隨心能示十方世界無量菩薩無量報身無量莊嚴各各差別皆無分齊而不相妨此非心識分別能知以真如自在用義故。

　　此問答中正顯佛真法身猶若虗空應物現形如水中月意謂法身無相即無現身說法等事云何而能從無相中現諸色相不知虗空體非群相而能容群相發揮法身體非色相而能現諸色相以其法身真理即諸法之體故所謂色心不二下正明法身真理即諸法之體也以色無自性全色之性即是智故色既即智說為智身智即心也智無別體全智之體即是色故智既即色說名法身遍一切處法身既遍依法身所現報身亦無分齊故十方世界所現正報依報彼此色相不相妨礙如是功德以出心識之表唯依智性所現故云此非心識分別能知以真如自在用義故。

　　復次顯示從生滅門即入真如門所謂推求五陰色之與心六塵境界畢竟無念以心無形相十方求之終不可得如人迷故謂東為西方實不轉眾生亦爾無明迷故謂心為念心實不動若能觀察知心無念即得隨順入真如門故。

　　此頓示入實方便顯生滅真如二門不相離故上覺義從凡至聖漸次脩習故列相似隨分諸覺此令直入法身境界不歷階級故名即入且一切眾生常居生死以其妄執身心認為實有此示滅妄歸真故令觀察五蘊皆空又云色之與心別釋五陰也色者即色蘊色有十一法即五根六塵此據有情色身單指五根也心者即受想行識四蘊心王有八心所有五十一也六塵境界者即上色心所緣塵境也由觀察之故了內身外境皆無自相畢竟無念念通能所故獨以心念推求終不可得能現之心既不可得所現蘊法豈得存乎不但覺迷迷滅覺不生迷縱未歇狂亦何遺失故喻如迷方者方實不轉迷心者心實不動若能如是觀察了無迷悟即能頓入真如境界也。

　　對治邪執者一切邪執皆依我見若離於我則無邪執是我見有二種云何為二一者人我見二者法我見。

　　此正釋前標文中二者對治邪執由不了真如緣起之相即迷理隨情起二種執此二種執皆依我見而立以不達無我之法本自一如妄起能見境界之相遂成法執由法執故復生分別故成我執。

　　人我見者依諸凡夫說有五種。

　　我執雖有五種皆就初學大乘者執教執理而言非同有情執有為相也。

　　云何為五一者聞脩多羅說如來法身畢竟寂寞猶如虗空以不知為破著故即謂虗空是如來性云何對治明虗空相是其妄法體無不實以對色故有是可見相令心生滅以一切色法本來是心實無外色若無色者則無虗空之相所謂一切境界唯心妄起故有若心離於妄動則一切境界滅唯一真心無所不遍此謂如來廣大性智究竟之義非如虗空相故。

　　此辨明法身德也舉契經者以顯論主所明之義不越如來本旨也前云離念相者等虗空界無所不遍即是如來平等法身故引經證云如來法身畢竟寂寞猶如虗空明法身之理猶如虗空以顯法身無相欲破凡夫固執五陰身心以為實色恐不解此誤執法身實是虗空等相故示中道對治以除妄執先觀虗空無有實體但因色顯若離於色則無空相所謂一切境界唯心妄起故有此正令不著於假也雖妄法本無真性不滅故云則一切境界滅唯一真心無所不遍此正令不著於空也既空假不著有無雙遣方是如來廣大性智究竟之義寧以虗空妄相而例哉。

　　二者聞脩多羅說世間諸法畢竟體空乃至涅槃真如之法亦畢竟空本來自空離一切相以不知為破著故即謂真如涅槃之性唯是其空云何對治明真如法身自體不空具足無量性功德故。

　　此辨明解脫德也因上云一切眾生本來常住入於涅槃非可脩相非可作相畢竟無見亦無色相可取故引經證云世間諸法畢竟體空乃至涅槃真如之法亦畢竟空此顯世出世法當體真空離於染淨之相以破凡夫厭生死求涅槃之執恐不悟此謬執涅槃以為斷空之相故示假觀對治以顯真如自體如實不空具足無量稱性功德毋使以斷滅之空而解焉。

　　三者聞脩多羅說如來之藏無有增減體備一切功德之法以不解故即謂如來之藏有色心法自相差別云何對治以唯依真如義說故因生滅染義示現說差別故。

　　此辨般若德也一切功德之相即菩提之智用由上云自體相熏習者從無始來具無漏法備有不思議業作境界性故引經證云如來藏無有增減體備一切功德之法明如來藏具足一切功德者以破凡夫斷滅之見恐不解故執一切妙用境界謬為色心等相故示空義對治以明真如體中如實皆空但因生滅染義而說差別如上云對無明故說大智慧等。

　　四者聞脩多羅說一切世間生死染法皆依如來藏而有一切諸法不離真如以不解故謂如來藏自體具有一切世間生死等法云何對治以如來藏從本已來唯有過恒沙等諸淨功德不離不斷不異真如義故以過恒沙等煩惱染法唯是妄有性自本無從無始世來未曾與如來藏相應故若如來藏體有妄法而使證會永息妄者無有是處。

　　此辨凡夫妄法本自空寂也由上云一切妄念不離本覺又云三界虗偽唯心所作故引經證云一切世間生死染法皆依如來藏而有一切諸法不離真如此明妄性無體依真而立以破凡夫離染求淨之執恐不解此執如來藏實有生死染法故示如實空義以為對治明如來藏滿足淨法等同一味畢竟常住不異真如則諸染法與如來藏本不相應寧執生死染法即如來藏耶。

　　五者聞脩多羅說依如來藏故有生死依如來藏故得涅槃以不解故謂眾生有始以見始故復謂如來所得涅槃有其終盡還作眾生云何對治以如來藏無前際故無明之相亦無有始若說三界外更有眾生始起者即是外道經說又如來藏無有後際諸佛所得涅槃與之相應則無後際故。

　　此辨明外道所執之法本自無也執生死有始涅槃有終即外道也由上云心生滅者依如來藏所謂不生不滅與生滅和合名為阿梨耶識此識有二種義一者覺義二者不覺義覺義即依如來藏得涅槃不覺義即依如來藏有生死故引經證云依如來藏故有生死依如來藏故得涅槃此顯生死涅槃本來平等以破凡夫斷妄求真之執恐不解此執如來藏有生死之始涅槃之終故示空義以為對治顯如來藏無有增減非前際生非後際滅既無生滅等相豈得執如來藏有生死涅槃也然此五種對治前三種明不可謬執諸佛所證自性三德第四種明無凡夫妄法第五種遣除外道之見總明凡法聖法正見邪見皆如來藏本無起滅由眾生我執不忘故有凡聖正邪之別若我見空寂則生死涅槃本自平等諸佛外道元無二相故圓覺云有性無性齊成佛道菩薩外道所成就法同是菩提。

　　法我見者依二乘鈍根故如來但為說人無我以說不究竟見有五陰生滅之法怖畏生死妄取涅槃云何對治以五陰法自性不生則無有滅本來涅槃故。

　　因上熏習文中厭生死苦樂求涅槃恐不解此故此標出以令對治且二乘人但聞如來說人無我未聞說法無我由彼不能了達法空真如故實見有五陰身心怖畏生死妄取涅槃不知伏我愛根為涅槃相別憎生死名不解脫故示法空真如以為對治以令覺五陰當體真空元無生滅本來自性涅槃故。

　　復次究竟離妄執者當知染法淨法皆悉相待無有自相可說是故一切法從本已來非色非心非智非識非有非無畢竟不可說相而有言說者當知如來善巧方便假以言說引導眾生其旨趣者皆為離念歸於真如以念一切法令心生滅不入實智故。

　　上雖明對治但據病狀隨病設藥對空說有對有談空以淨除染以智遣識不名究竟此顯染淨之法皆無自相故心色皆非智識俱遣有無雙泯離名字言說等相始為究竟而有言說者下正釋疑也恐謂既無言說等相何得如來以種種因緣譬喻言辭廣說諸法不知皆是如來方便導引眾生以除妄念令歸真如無使於一切法中令心生滅不入真如實智故其實真如性中離名字言說等相畢竟無能說所說能念所念也。

　　上立義分中一者法二者義法即眾生心以此心攝世出世間法也義復有三一者體大二者相大三者用大雖立法義總顯所乘之心也復立能乘之人故曰一切諸佛本所乘故一切菩薩皆乘此法到如來地故所以解釋分中立定三科以釋此意從顯示正義以一心法開真如生滅二門至明染熏習有斷淨法不斷止總釋一者法也從明體相用熏習至對治邪執止以解二者義也後文分別發趣道相正釋一切諸佛本所乘故一切菩薩皆乘此法到如來地故則知前後文旨互相釋成絕無漏落覧者于此不可不深識之。

　　分別發趣道相者謂一切諸佛所證之道一切菩薩發心脩行趣向義故略說發心有三種云何為三一者信成就發心二者解行發心三者證發心。

　　此釋前標文中三者分別發趣道相正明因緣分中三者為令善根成熟眾生於摩訶衍法堪任不退信故四者為令善根微少眾生脩習信心故欲明菩薩發心趣向佛所證道種類不同故名分別發心與行各有分位故云相也諸佛所證之道即謂一切諸佛本所乘故一切菩薩發心趣向即謂一切菩薩皆乘此法到如來地故一信成就發心者即十信行滿發心進入十住位也二解行發心者即十住位中能解法空順行十度發心趣入迴向也三證發心者即從初地至十地也前二相似發心後一真寔發心故名證也。

　　信成就發心者依何等人脩何等行得信成就堪能發心所謂依不定聚眾生有熏習善根力故信業果報能起十善厭生死苦欲求無上菩提得值諸佛親承供養脩行信心經一萬劫信心成就故諸佛菩薩教令發心或以大悲故能自發心或因正法欲滅以護法因緣故能自發心如是信心成就得發心者入正定聚畢竟不退名住如來種中正因相應。

　　此明信位已前必依何等人脩何等法始得十信圓滿堪能發心所謂依不定聚眾生者正明所依人也不定聚者以其未入信位欲求大果而心未決或進或退也有熏習下正明脩何等法也此眾生雖未入正定聚猶有聞慧而熏及本覺內熏并依多劫善根之力故能深信業果行諸善法即脩福也復厭生死苦因欲求無上道果即脩慧也由福慧雙脩故值諸佛供養脩行信心信位有十謂信進念定慧施戒護捨願也然使十信成就必脩行一萬劫始得圓滿如本業經云是信相菩薩脩十千劫行十戒法當出十信心入初住位由十信圓滿諸佛菩薩教令發心以趣住行向位菩薩發心不為自求或以大悲拔眾生苦故能自發心或為諸佛慧命使不斷絕以護法因緣而自發心此二種發心即上求佛道下利眾生也既能如是發大乘心故入正定趣中畢竟不墮二乘境界唯住如來種中正因相應正定聚者以不受諸受能聚無漏淨法也又此位中正與如來種中陰信冥通故名正因。

　　若有眾生善根微少久遠已來煩惱深厚雖值於佛亦得供養然起人天種子或起二乘種子設有求大乘者根則不定若進若退或有供養諸佛未經一萬劫於中遇緣亦有發心所謂見佛色相而發其心或因供養眾僧而發其心或因一乘之人教令發心或學他發心如是等發心悉皆不定遇惡因緣或便退失墮二乘地。

　　已上明善根成熟眾生竟此正釋善根微少眾生也然此微少善根眾生由無量劫煩惱業重少脩福德雖值諸佛供養於一乘種子未能深入若退若失故起人天二乘種子總在脩行未經一萬劫善根未深之故其中或過因緣亦能發心無非依事依人自悲智願未起故墮二乘地也然使此等善根微少者不至墮失脩行信心皆在下文脩習信心分中明。

　　復次信成就發心者發何等心略說三種云何為三一者直心正念真如法故二者深心樂集一切諸善行故三者大悲心欲拔一切眾生苦故。

　　上雖明信成就發心未明發何等心至此顯明以盡其義真如法者即菩提涅槃元清淨體乃自利萬行之本利他悲願之源以如是義故先正念真如直心者即不落有無唯以中道正念直入真如三昧以此三昧始能冥合真如之理也既悟毗盧法界須修普賢行門故又發深心樂集一切諸善行故然無量功德無量莊嚴必以深心歷三阿僧祇唯進無退方能積集也既理事圓融自利已畢當興同體之悲以覺有情故又發大悲心行無緣慈使一切有情離一切苦得究竟樂也然真如性體備具相用既以直心正念真如之體即稱真如自相以起深心樂集一切諸善行故復稱真如之用興大悲心普利有情固知自利利他不出真如體相用也此三種心初一心名離相行即如實空義次二心名隨相行即如實不空義若但知初心只悟法身真理而報化二身不得圓滿若只明次二心皆屬有為功行必圓悟三心則三身圓證不然單空偏有終落小乘斷空凡夫有為境界也。

　　問曰上說法界一相佛體無二何故不唯念真如復假求學諸善之行答曰譬如大摩尼寶體性明淨而有鑛穢之垢若人雖念寶性不以方便種種磨治終無得淨如是眾生真如之法體性空淨而有無量煩惱垢染若人雖念真如不以方便種種熏脩亦無得淨以垢無量遍一切法故脩一切善行以為對治若人脩行一切善法自然歸順真如法故。

　　此問答中正明不廢脩證返顯前三心中後二心畢竟不能無也所謂染污即不得脩證亦不無其中旨趣以脩諸善行外違染法內順真如故法喻自明如文可解。

　　略說方便有四種云何為四一者行根本方便謂觀一切法自性無生離於妄見不住生死觀一切法因緣和合業果不失起於大悲脩諸福德攝化眾生不住涅槃以隨順法性無住故。

　　因上明必以方便熏習始能除染順真以成淨用故此顯示方便而有四種一名行根本者謂以即悲之智為自利之本故觀諸法無生離妄想見不住生死復以即智之悲為利他之本故觀諸法不失攝化有情不住涅槃由觀生死涅槃皆如空華非作故無本性無故故謂順真如法性無所住故然此一行攝下三法即悲之智不住生死攝下第二第三自利行也即智之悲不住涅槃攝下第四利他方便以是之故故名行根本。

　　二者能止方便謂慚愧悔過能止一切惡法不令增長以隨順法性離諸過故。

　　上明行根本方便即一切法觀乃假觀義也此明止方便即空觀義也眾生使惡法增長皆由不顧自法輕拒賢善崇重暴惡此止方便故先慚愧悔過慚者依自法力崇重賢善愧者依世間力輕拒暴惡既以此慚愧善心所法則令惡行止息惡行既息性淨離過故謂隨順法性離諸惡行上方便中不住生死涅槃顯不同小乘厭生死趣涅槃也此止方便明不同凡夫增長惡業也既超凡小是為菩薩發心方便。

　　三者發起善根增長方便謂勤供養禮拜三寶讚嘆隨喜勸請諸佛以愛敬三寶淳厚心故信得增長乃能志求無上之道又因佛法僧力所護故能消業障善根不退以隨順法性離癡障故。

　　上二種方便即稱真如空義與不空義內因熏習之方便此明三寶護持使善根增長即乘真如外緣熏習方便也然使善根增長必須承事三寶廣脩十種行願深心唯進乃能志求無上菩提既承佛法僧力增長善根復仗三寶護念之慈消惡業障使善根成熟善根既熟真得所如故謂隨順法性離癡障過。

　　四者大願平等方便所謂發願盡於未來化度一切眾生使無有餘皆令究竟無餘涅槃以隨順法性無斷絕故法性廣大遍一切眾生平等無二不念彼此究竟寂滅故。

　　已上三種方便皆明自利此正顯利他也以同體大悲之願使現在未來十類眾生超生死苦得涅槃樂由慧命相續法性寂常故謂隨順法性無有斷絕法性廣大下總釋四種隨順法性之義由法性平等無有彼此故能自利利他皆至無餘涅槃此四種方便皆屬前三心所攝前二種方便乃直心所攝第三方便乃深心所攝第四方便乃大悲心所攝以顯即心名行即行名心事理圓脩福慧兩足也。

　　菩薩發是心故則得少分見於法身以見法身故隨其願力能現八種利益眾生所謂從兜率天退入胎住胎出胎出家成道轉法輪入於涅槃然是菩薩未名法身以其過去無量世來有漏之業未能決斷隨其所生與微苦相應亦非業繫以有大願自在力故。

　　此總承三種心四方便而顯功効也既發三心復成四行則分別二執漸不現行故能少見法身隨其願力即現八種殊特之相利益眾生然是菩薩下正明少見法身之意謂不名法身者以十信將圓十行方脩分別二執將伏俱生二執猶能現行故與法身真理甚相懸遠雖隨現八種利生之相猶與變易微苦相應然非分段業繫苦者以有大願自在力故此中謂不名法身者顯不同地上聖位也非業繫苦者明不同凡夫境界也。

　　如脩多羅中或說有退墮惡趣者非其實退但為初學菩薩未入正位而懈怠者恐怖令彼勇猛故又是菩薩一發心後遠離怯弱畢竟不畏墮二乘地若聞無量無邊阿僧祇劫勤苦難行乃得涅槃亦不怯弱以信知一切法從本已來自涅槃故。

　　如脩多羅下疏通權教也又是菩薩下顯不退故也不退有二一者信大乘心所以能堪能忍不墮二乘地故二者信一切法自性涅槃無延無促故聞無量無邊阿僧祇劫勤行苦行乃得寂滅亦不怯弱。

　　解行發心者當知轉勝以是菩薩從初正信已來於第一阿僧祇劫將欲滿故於真如法中深解現前所脩離相以知法性體無慳貪故隨順脩行檀波羅蜜以知法性無染離五欲過故隨順脩行尸波羅蜜以知法性無苦離瞋惱故隨順脩行羼提波羅蜜以知法性無身心相離懈怠故隨順脩行毗梨耶波羅蜜以知法性常定體無亂故墮順脩行禪波羅蜜以知法性體明離無明故隨順脩行般若波羅蜜。

　　解者即十住位行者即十行位由解行均資能發十迴向心也此三賢位發心脩行倍增信位故云轉勝此菩薩從初正信至四加行欲滿第一阿僧祇劫如真如法中深解法空觀智隨順脩習離相之行以順真如以知法性下正明深解法空隨順脩習離相淨行之旨此賢位菩薩但能解法性體空未獲冥證故名隨順脩習雖未冥證猶稱性脩不同信位悉屬有為故六度皆名到彼岸也。

　　證發心者從淨心地乃至菩薩究竟地證何境界所謂真如以依轉識說為境界而此證者無有境界唯真如智名為法身是菩薩於一念頃能至十方無餘世界供養諸佛請轉法輪唯為開導利益眾生不依文存或示超地速成正覺以為怯弱眾生故或說我於無量阿僧祇劫當成佛道以為懈慢眾生故能示如是無數方便不可思議而實菩薩種性根等發心則等所證亦等無有超過之法以一切菩薩皆經三阿僧祇劫故但隨眾生世界不同所見所聞根欲性異故示所行亦有差別。

　　初地初心已斷我法分別二執覺通如來盡佛境界乃真見道即發菩提心脩十波羅蜜斷十種障方進等覺既以地地斷障分證十種真如而又名境界者以依轉識斷住地無明故由惑障盡智境顯現故說境界而能證者無有境界唯以智性即法身故如前云色性即智故色體無形說名智身智性即色故說名法身遍一切處此據地中自證之理而言也是菩薩下顯地中利他之用然初地菩薩能現百意生身入百佛剎供養百佛二地三地倍倍增勝且地地行相不出上求佛道下利有情故云於一念頃能至無餘世界供養諸佛請轉法輪利益眾生眾生根行雖種種差別總括而言不過怯弱懈怠二種故菩薩示速成正覺以悟怯弱眾生或示多劫脩因當成佛道以利懈怠眾生如是方便無非應機說法其實無有延促之相以一切菩薩根性發心所證皆等無有超過之法以其菩薩皆歷三阿僧祇經五十五位菩提之路始能究竟妙覺果海也。

　　問三種發心皆以理行為脩何以見其位次淺深耶答如信發心文中但念真如之理樂集一切諸善之行猶未隨順真如而脩諸行至解行發心始能隨順真如脩諸法行雖順真而脩尚未冥證真如以一行而為諸行也至證發心始能證此真如於一念頃廣行萬行固知三種發心雖以理行為脩其中次第淺深自不無也。

　　又是菩薩發心相者有三種心微細之相云何為三一者真心無分別故二者方便心自然遍行利益眾生故三者業識心微細起滅故。

　　上雖明證發心所證境界未明發心之相故此列出以盡地中心行耳菩薩入初地時親證真如則分別二執已永斷盡故名真心即實智也地上菩薩全以利他為行雖廣度有情皆以無作妙力自然遍行故名方便心即權智也雖自利利他人我相空生相無明猶未盡伏故攝論云法身菩薩俱生我執漸伏漸斷俱生法執猶且現行此業識即俱生法執以此業識最下品故不障因故任運起故體微細故唯有覆故所以在十地中微細起滅也。

　　又是菩薩功德成滿於色究竟處示一切世間最高大身謂以一念相應慧無明頓盡名一切種智自然而有不思議業能現十方利益眾生。

　　此正明到等覺後心方斷業識起滅也菩薩至等覺位時則三阿僧祇已滿自利利他功圓故於色究竟處現高大身示因窮得果之相即起金剛觀智斷彼一品生相無明無明既盡業識皆空則智與理如全證法身故名一切種智即自覺己圓也復起覺他之智現報化二身以利有情故云自然而有不思議業能現十方利益眾生最高大身者色究竟自在天王身量三萬二千踰善那十地菩薩示為自在天王身量倍增故云最高大準仁王經說十信鐵輪王王一閻浮提十住銅輪王王二天下十行銀輪王王三天下十迴同金輪王王四天下初地閻浮王二地忉利王三地夜摩王四地兜率王五地化樂王六地他化王七地初禪王八地二禪王九地三禪王十地菩薩四禪王如來法界王王無量佛土然最後身菩薩示於彼天成佛之相即轉第十地菩薩身以為佛身。

　　問轉十地身為佛身云何必於色究竟處耶答以示離欲之相不居欲界不落虗無之境不住無色界雖居色界而竟居其頂者以顯色即是空唯以知性即法身故。

　　問曰虗空無邊故世界無邊世界無邊故眾生無邊眾生無邊故心行差別亦復無邊如是境界不可分齊難知難解若無明斷無有心想云何能了名一切種智答曰一切境界本來一心離於想念以眾生妄見境界故心有分齊以妄起想念不稱法性故不能了諸佛如來離於見相無所不遍心真實故即是諸法之性自體顯照一切妄法有大智用無量方便隨諸眾生所應得解皆能開示種種法義是故得名一切種智。

　　設此問答以辨能被教主也意謂微塵剎土眾生心量無量無邊云何以無心想者而能了知名為一切種智不知有想念者不稱法性不能明了由無想者以順真故無所不遍始能了知如前云若得無念者則知心念生住異滅以一切世界眾生皆是本覺體上所現影相以體照相有何難了而不知也故云自體顯照一切妄法等故上文中辨報化之用則在眾生心中今辨眾生妄法則在諸佛心上良以心源無二故得然也。

　　又問曰若諸佛有自然業能現一切處利益眾生者一切眾生若見其身若覩神變若聞其說無不得利云何世間多不能見答曰諸佛如來法身平等遍一切處無有作意故說自然但依眾生心現眾生心者猶如於鏡鏡若有垢色相不現如是眾生心若有垢法身不現故。

　　此問答中辨明所被眾生也諸佛法身平等示現由眾生心垢不除自相隱蔽故不能見所謂眾生心水淨菩提影現中若池貯濁流無由見月然非月不現也此二問答中曲盡其妙而學佛者不可不深思之。

　　此解釋分文分三科義實一揆總令眾生先見自性不屬迷悟本無凡聖脩證因果等事次明一心隨染淨緣能現十界因緣差別之相故顯示正義文中開真如生滅二門立真如門正顯自性本真非染非淨非智非識十界齊空三身俱泯即如楞嚴欲明脩證位次之別先示妙性圓明離諸名相本來無有世界眾生立生滅門正示八識心體能現凡聖故開覺與不覺二義以盡凡聖差別之因列此二義者直令一切眾生的知不覺之源始能覺除以進妙覺果海也亦如楞嚴云汝今欲脩真三摩地直詣如來大涅槃者先當識此眾生世界二顛倒因顛倒不生斯則如來真三摩地故生滅門中三次以生滅對顯非無意也且初明生者由不覺故而有其念遂生三細六麤之相明滅者由覺心體本無念相遂列相似隨分究竟之覺雖明生滅覺與不覺之相猶未究其生滅之源以何為因依何而轉次又明生滅因緣以盡其意生因緣者雖三細以無明為因六麤以境界為緣必以八識為之依止六七二識以為樞紐故云依心意意識轉正見法本不生由心生也滅因緣者雖滅無明三細之因境界六麤之緣而能使無明境界因緣滅者由內依真如熏習為因外仗諸佛菩薩開導為緣然三細六麤雖以八識為依若無六七二識執我執法則諸相本空八識當體即如來藏也故此論以三細六麤之生皆屬於意意識及滅六種染心無非滅意意識亦見法本不滅由心而滅也雖明生滅因緣若生無熏習惑起即滅則何有六道昇沉輪迴不絕若滅無熏習智現即隱則何有圓滿果覺五十五位真菩提路次又明染淨熏習以見生滅之法各無斷絕染熏習者即生因緣熏習義也淨熏習者即滅因緣熏習義也然染熏習雖在眾生界內無有斷絕在諸佛法中宛若空華但淨熏習即因即果皆無盡期正見妄法本空真性常恒也雖三次互明賢聖位中所斷三細六麤之相猶未顯示諸位之中作何觀照除去何執故又明對治邪執以極諸位所斷之蘊也邪執雖廣不出我法二種故令以我空真如對治我執法空真如對治法執二執既盡則二種果德于此得矣然從顯示正義至對治邪執雖明覺義三次但顯賢聖位中斷惑證真猶未發明諸位所行心行故又明發趣道相詳開三種發心各各不同所行玅行一一有異以盡賢聖位中差別心行耳以此而觀即如華嚴但明賢聖位中發心行相猶未明及斷惑證真楞嚴唯識雖明斷惑證真亦未明及發心行相唯此論文不出千言斷惑證真發心起行無不備顯而我學大乘者苟能發心斷惑起行證真未有不涉此論而能入佛法海中也。

　　已說解釋分次說脩行信心分是中依未入正定聚眾生故說脩行信心。

　　此分正釋因緣分中五者消除業障乃至七者為示專念方便等正接上文未入正定聚未經一萬劫者而示方便脩習信心使其圓滿入正定也。

　　何等信心云何脩行略說信心有四種云何為四。

　　此正明何等信心也然信根本不信三寶終溺於空信三寶不信根本終滯於有必四種齊信始成圓悟。

　　一者信根本所謂樂念真如法故二者信佛有無量功德常念親近供養恭敬發起善根願求一切智故三者信法有大利益常念脩行諸波羅蜜故四者信僧能正脩行自利利他常樂親近諸菩薩眾求學如實行故。

　　一切諸佛及諸佛阿耨多羅三藐三菩提法皆以真如為體故先信根本樂念真如法故以真如理中本無諸法若了一切法悉皆真故一切法皆同如故是名深信根本即是信自性內因熏習義也雖信內因若無諸佛法力以為外緣熏習亦不成就故信佛有無量功德常念恭敬發起善根成就一切種智雖善根已發大智已立若不勤行六度無以成其行願故信法有大利益常念脩行諸波羅蜜以成菩薩因行雖行願皆成若不廣利有情猶落小果故信僧能正脩行自利利他常樂親近求學如實修行以成自利利他之智也然信三寶必須從始至終無有間斷始無退失故皆名常念也。

　　問前說善根微少者亦遇佛見僧求法與此何別答前以未信真如故所見三寶皆不稱實由是遇緣却成退失今以先信真如欲所信三寶悉皆如實由是增進使信圓滿也。

　　脩行有五門能成此信云何為五一者施門二者戒門三者忍門四者進門五者止觀門。

　　此正釋云何脩行也信若無行非真信也行若無信非實行也信行均資始為真實。

　　云何脩行施門若見一切來求索者所有財物隨力施與以自捨慳貪令彼歡喜若見厄難恐怖危逼隨己堪任施與無畏若有眾生來求法者隨己能解方便為說不應貪求名利恭敬惟念自利利他迴向菩提故。

　　施門有三曰財施法施無畏施如文中若見一切來求索者下明財施也若見厄難恐怖下明無畏施也若有眾生來求法者下明法施也此三種施唯成自利利他之行不著施者受者之想故云唯念自利利他迴向菩提故。

　　云何脩行戒門所謂不殺不盜不淫不兩舌不惡口不妄言不綺語遠離貪嫉欺詐謟曲瞋恚邪見若出家者為折伏煩惱故亦應遠離憒閙常處寂靜脩習少欲知足頭陀等行乃至小罪心生怖畏慚愧改悔不得輕於如來所制禁戒當護譏嫌不令眾生妄起過罪故。

　　一切戒律不過使三業清淨故戒身不殺盜婬戒語不兩舌惡口等戒意遠離貪嫉欺詐等三業既淨戒德自備此明攝律儀戒也若出家者下明攝善法戒當護譏嫌下明攝眾生戒無非使性業遮業悉皆清淨不令眾生入不律儀。

　　云何脩行忍門所謂應忍他人之惱心不懷報亦當忍於利衰毀譽稱譏苦樂等法故。

　　忍門雖廣不出忍人忍事二法一忍他人之惱觀彼我空心不懷報二忍得失之事觀法如幻故見利樂稱譽等事而不喜對衰毀譏苦等事而不憂也。

　　云何脩行進門所謂於諸善事心不懈退立志堅強遠離怯弱當念過去久遠已來虗受一切身心大苦無有利益是故應勤脩諸功德自利利他速離眾苦。

　　復次若人雖脩行信心以從先世來多有重罪惡業障故為邪魔諸鬼之所惱亂或為世間事務種種牽纏或為病苦所惱有如是等眾多障礙是故應當勇猛精勤晝夜六時禮拜諸佛誠心懺悔勸請隨喜迴向菩提常不休廢得免諸障善根增長故。

　　令於善法中勇猛精進者總為遠離身心等苦成諸功德滿自利利他之行也或有勤脩信心猶不能成就者以先世罪業之故故示方便以令除滅禮佛者總明除障方便如人負債依附於王則債主無如之何誠心懺悔下別明除障方便懺悔以除惡業因緣勸請以除謗法罪報隨喜以除嫉妬他勝迴向以除樂著三有四行治盡善根增長也。

　　云何脩行止觀門所言止者謂止一切境界相隨順奢摩他觀義故所言觀者謂分別因緣生滅相隨順毗鉢舍那觀義故云何隨順以此二義漸漸脩習不相捨離雙現前故。

　　止者即空義以離一切相了無分別隨順真空之理故觀者即不空義以即一切法分別觀察隨順幻色之用故如瑜伽論云即於諸法無所分別當知名止若於諸法安立理趣世俗妙慧當知名觀是知依真如門止諸境相無所分別即成根本無分別智依生滅門分別諸相觀諸理趣即成自然業用後得智云何下釋明隨順之義然此二門唯是一心是故雙運方得名為正止正觀若約相而論止名定觀名慧就寔而言定通止觀慧亦如是如梁攝論云十波羅蜜通有二體一不散亂為體謂止定也二不顛倒為體謂觀慧也。

　　若脩止者住於靜處端坐正意不依氣息不依形色不依於空不依地水火風乃至不依見聞覺知一切諸想隨念皆除亦遣除想以一切法本來無想念念不生念念不滅亦不得隨心外念境界後以心除心心若馳散即當攝來住於正念是正念者當知唯心無外境界即復此心亦無自相念念不可得。

　　已上總明止觀二義此單明隨順脩習止義也然脩止者必依正俱靜方此止義苟處不靜被境所牽身心不靜與理相違故居以靜處其身端坐其心正意端坐謂調身也正意謂調心也不依氣息下詳明調身之義即不認四大為自身相一切諸想下釋明調心之義即不取六塵緣影為自心相且一身之中所造之色不出氣息形色能造之色不過地水火風勝義之色不越見聞覺知既皆不依則身相空矣然諸染心依想而立既一切諸想隨念皆除則心相空矣由身心不空故假觀智既身心皆空觀智何加故云亦遣除想除想者正是能除妄想之智也既云亦遣則智相亦空矣身心智相悉皆離者以其一切法自性本淨無有生滅諸念故也既了正報身心相空則不起遍計執性而又令了依報諸法以歸圓成故云亦不得隨心念外境界境界既空心相亦無故又云以心除心心若馳散下正明除心之方便夫心馳散良以不了諸法即心故聚緣內擾趣外奔逸此令攝歸正念正欲了境唯心苟能即法即心則馳散奔逸皆合涅槃清淨妙德也即復此心下并唯心亦遣如唯識論云為遣執心心所外寔有境故說有唯識若執唯識真寔有者如執外境亦是法執。

　　若從坐起去來進止有所施作於一切時常念方便隨順觀察久習淳熟其心得住以心住故漸漸猛利隨順得入真如三昧深伏煩惱信心增長速成不退唯除疑惑不信誹謗重罪業障我慢懈怠如是等人所不能入。

　　已上明入定之方便此示出定之儀則以令四威儀中恒得止義也故教進止去來凡所施作當以止義觀察以令知住者行者所作所為者當體空寂無有行止往來之相既入定出定皆得正念從此猛利得入真如三昧既真如現前則煩惱深伏信心增長自此不退能趣道相果覺如圓覺云以淨覺心取靜為行靜慧發生身心客塵從此永滅唯除下簡別不能入真如三昧者意在返顯欲入真如三昧必須勇猛精勤晝夜六時禮拜諸佛誠心懺悔勸請隨喜迴向恒不休廢始能消諸惡障善根增長也。

　　復次依是三昧故則知法界一相謂一切諸佛法身與眾生身平等無二即名一行三昧當知真如是三昧根本若人脩行漸漸能生無量三昧。

　　此正釋明上文隨順得入真如三昧之旨真如者即是一法界大總相法門體也依此三昧則知法界一相生佛平等既知此已即名一行三昧此真如一行三昧出生諸佛及諸佛所脩所證之法故目為根本既入此根本三昧則諸三昧自然具得如文殊般若經云云何名一行三昧佛言法界一相繫緣法界是名一行三昧入一行三昧者盡知恒沙諸佛法界無差別相乃至廣說。

　　或有眾生無善根力則為諸魔外道鬼神之所惑亂若於坐中現形恐怖或現端正男女等相當念唯心境界則滅終不煩惱。

　　此示三昧中所現妄境也意令微少善根眾生脩習真如三昧得離業障善護其心出邪慢網故先顯明魔業之相以令知賊所在方可除滅然一切外境因心所招若念唯心境則自滅所謂主人若正客不能便也。

　　或現天像菩薩像亦作如來像相好具足若說陀羅尼若說布施持戒忍辱精進禪定智慧或說平等空無相無願無怨無親無因無果畢竟空寂是真涅槃或令人知宿命過去之事亦知未來之事得他心智辯才無礙能令眾生貪著世間名利之事又令使人數瞋數喜性無常準或多慈愛多睡多病其心懈怠或卒起精進後便休廢生於不信多疑多慮或捨本勝行更脩雜業若著世事種種牽纏亦能使人得諸三昧少分相似皆是外道所得非真三昧或復令人若一日若二日若三日乃至七日住於定中得自然香美飲食身心適悅不飢不渴使人愛著或令人食無分齊乍多乍少顏色變異。

　　此詳明諸魔外道鬼神之所惑亂等事或現天像下明魔能現身說法以惑行人也或令人知宿命下明魔能令行人得益具智以惑亂也能令眾生貪著下明魔能使行人起惑造業以惱亂也亦能使人得諸三昧下明魔能令行人得禪定樂以惑亂也或令人食無分齊下明魔能使行人得身輕安以惑亂也然所現所說等事乃脩禪者靈悟之所招引若悟菩提皆為浮想耳。

　　以是義故行者常應智慧觀察勿令此心墮於邪網當勤正念不取不著則能遠離是諸業障。

　　此詳明當念唯心境界則滅之義諸所魔業皆從愚癡中生故令以智慧觀察則邪網自除若炬破暗如湯消氷觀察之旨當以正念不取不著既不取著即名正受正受現前魔業自遠如智度論偈云若分別境相即是魔羅網不動不分別是名為法印。

　　問據前所說但是魔境今結文中其所離者何故言離業障耶答此有二義一則行人內有業障故外感魔境若內離業障則外無魔事今就本言故名業障二則若墮邪網則成業障以魔樂生死起愛見貪著世間名利恭敬由是造業則成業障今離魔事即是離業障也。

　　應知外道所有三昧皆不離見愛我慢之心貪著世間名利恭敬故真如三昧者不住見相不住得相乃至出定亦無懈慢所有煩惱漸漸微薄若諸凡夫不習此三昧法得入如來種性無有是處以脩世間諸禪三昧多起味著依於我見繫屬三界與外道共若離善知識所護則起外道見故。

　　此正簡別邪正三昧使行人決擇而入也外道雖入三昧不了唯心之理故見心外有法所以不能離見愛我慢魔業受盡終墮沉淪真如三昧者了境即心入無所入出無所出故入定時不住定中所見殊勝之相亦不住定中所得安樂之相乃至出定猶同住定故無懈慢所以煩惱漸消善行增長若諸凡夫下勉進行人必以真如三昧而脩習也以脩世間諸禪定下戒勉行人不遭岐逕而使終歸正覺也。

　　復次精勤專心脩學此三昧者現世當得十種利益云何為十一者常為十方諸佛菩薩之所護念二者不為諸魔惡鬼所能恐怖三者不為九十五種外道鬼神之所惑亂四者遠離誹謗甚深之法重罪業障漸漸微薄五者滅一切疑諸惡覺觀六者於諸如來境界信得增長七者遠離憂悔於生死中勇猛不怯八者其心柔和捨於憍慢不為他人所惱九者雖未得定於一切時一切境界處則能減損煩惱不樂世間十者若得三昧不為外緣一切音聲之所驚動。

　　由上明善根微少者不能勤脩真如三昧所以有諸魔外道之所惑亂故此示出勤脩真如三昧者當得十種利益能消諸魔惡業等事返令行人必脩此真如三昧也亦承上文常應智慧觀察等語然被諸魔恐怖由不能勤脩此真如三昧故不感諸佛護念所以有誹謗憍慢等罪若能專念真如勤行脩進則感諸佛護念既諸佛護念則諸魔外道自不能入也由不為邪見所入故離誹謗甚深之法既不誹謗大乘之法故惡覺消滅而信得增長也由信增長之故所以於生死中勇猛不怯捨於憍慢等心既捨怯弱憍慢等心故能損減煩惱不著世間由是之故得入三昧不為外緣一切音聲之所驚動。

　　問既得三昧正受則不受諸受何以獨指音聲所不能動答此方真教體清淨在音聞欲取三摩地寔以聞中入故舉聲塵所不能動以明返聞自性此應機而說非獨言滅聲塵而餘塵不滅也。

　　復次若人唯脩於止則心沉沒或起懈怠不樂眾善遠離大悲是故脩觀。

　　已上釋因緣分中五者為示方便消惡業障竟此正明因緣分中六者為示止觀對治凡夫二乘心過故脩習止義者稱真空理絕諸分別故云沉沒此猶似二乘取空為證也由沉沒故遂成二失一懈怠不樂眾善失自利也二遠離大悲失利他也故下文觀法如幻起大願力遍於十方脩行一切諸善功德以治自利之失復以無量方便救拔一切苦惱眾生令得第一涅槃之樂以治利他之失以是之故兼脩於觀。

　　脩習觀者當觀一切世間有為之法無得久停須臾變壞一切心行念念生滅以是故苦應觀過去所念諸法恍忽如夢應觀現在所念諸法猶如電光應觀未來所念諸法猶如於雲欻爾而起應觀世間一切有身悉皆不淨種種穢污無一可樂如是當念一切眾生從無始時來皆因無明所熏習故令心生滅已受一切身心大苦現在即有無量逼迫未來所苦亦無分齊難捨難離而不覺知眾生如是甚為可愍。

　　此正釋是故脩觀之旨然脩止以除煩惱脩觀以除所知故在一切法上觀無常苦空以明幻妄稱相其性真為妙覺明體如圓覺云以淨覺心知覺心性及與根塵皆因幻化應觀下詳明一切諸法須臾變壞之義故開三世觀察如夢如電如雲了無寔體可得復觀一切根身腥臊交遘膿血雜亂種種流溢皆無淨相如是觀察總顯內身外境悉同幻化如是下正推根身種種穢污無一可樂之因正發起大悲之觀也然諸眾生受於身心等苦者悉從無始已來一念晦昧色雜妄想想相為身故招三世因果如惡又聚行人觀諸眾生不自覺知枉入諸趣甚為可愍故興大悲而救拔其苦惱也。

　　作是思惟即應勇猛立大誓願願令我心離分別故遍於十方脩行一切諸善功德盡其未來以無量方便救拔一切苦惱眾生令得涅槃第一義樂以起如是願故於一切時一切處所有眾善隨己堪能不捨脩學心無懈怠惟除坐時專念於止若餘一切悉當觀察應作不應作若行若住若臥若起皆應止觀俱行所謂雖念諸法自性不生而復即念因緣和合善惡之業苦樂等報不失不壞雖念因緣善惡業報而亦即念性不可得。

　　此正承上所觀而成悲願也由觀一切法無常苦空故立誓願離分別心脩諸一切無漏淨性功德此即前深心也由觀一切眾生受無量等苦故起大悲方便令一切有情得涅槃第一義樂此即前大悲心也如圓覺云變化諸幻而開幻眾由起幻故便能內發大悲輕安一切菩薩從此起行漸次增長以起如是願下正明承上悲願而行也由立深願大悲之故於一切時處所有眾善能堪能任見諸眾生或順或逆恒順度脫心無懈怠唯除坐下乃簡別脩習止觀之義然入定時絕諸分別離諸施作故專念於止當出定時觀法如幻雖了法如幻不妨當體真空故止觀俱行也所謂下正示止觀俱行之旨念諸法自性不生即止也而復即念因緣善惡苦樂等報即觀也念因緣善惡等報即觀也而亦即念性不可得即止也約非有義以明止約非無義以明觀此二不二故云即也良以非有即是非無故能不捨止而修觀非無即是非有故能不捨觀而脩止其中不唯止觀不二抑亦心境一如謂以無緣智緣無相境以無相境相無緣智境智一如唯一寔相方名圓頓止觀真如三昧也。

　　若脩止者對治凡夫住著世間能捨二乘怯弱之見若脩觀者對治二乘不起大悲陋劣心過遠離凡夫不脩善根以是義故是止觀門共相助成不相捨離若止觀不具則無能入菩提之道。

　　已上廣明止觀之義此正明對治凡夫二乘心過也此止觀二門俱治二過止治二過者正治凡夫我執貪取世間令彼不著兼治二乘執五陰法見苦生怖令了法空本自無生觀治二過者正治二乘陋劣之心令普觀眾生起於大悲兼治凡夫懈怠之相令觀無常勤脩善行以是下總結二觀也顯必於二觀雙脩始超凡小方能直入無上覺道。

　　復次眾生初學是法欲求正信其心怯弱以住於此娑婆世界自畏不能常值諸佛親承供養懼謂信心難可成就意欲退者當知如來有勝方便攝護信心謂以專意念佛因緣隨願得生他方佛土常見於佛永離惡道如脩多羅說若人專念西方極樂世界阿彌陀佛所脩善根迴向願求生彼世界即得往生常見佛故終無有退若觀彼佛真如法身常勤脩習畢竟得生住正定故。

　　此正釋因緣分中七者為示專念方便生於佛前必定不退信心故因上明止觀二義以治凡小心過恐有不能脩習止觀者故示念佛法門以令信心不退謂以專意念佛下明中根中品生也若觀彼佛真如法身下明上根上品生也此念佛因緣如母念子子若念母母子因緣不相違遠佛念眾生眾生念佛自然心開隨願往生得見於佛然往生之人約有三位一如蓮花未開時信行未滿未名不退但以處無退緣故稱不退二信位滿足已去華開見佛入十住位得少見法身住正定位也三者三賢位滿入初地已去證遍滿法身生無邊佛土此中畢竟等是後二位以其下品下生者不能觀佛法身故。

　　已說脩行信心分次說勸脩利益分如是摩訶衍諸佛秘藏我已總說若有眾生欲於如來甚深境界得生正信遠離誹謗入大乘道當持此論思量脩習究竟能至無上之道。

　　此正流通分也亦釋因緣分中八者為示利益勸脩行故如是摩訶衍下牒起正宗之義若有眾生下正明勸脩以顯利益也。

　　若人聞是法已不生怯弱當知此人定紹佛種必為諸佛之所授記假使有人能化三千大千世界滿中眾生令行十善不如一人於一食頃正思此法過前功德不可為喻復次若人受持此論觀察脩行若一日一夜所有功德無量無邊不可得說假令十方一切諸佛各於無量無邊阿僧祇劫歎其功德亦不能盡何以故謂法性功德無有盡故此人功德亦復如是無有邊際其有眾生於此論中毀謗不信所獲罪報經無量劫受大苦惱是故眾生但應仰信不應毀謗以深自害亦害他人斷絕一切三寶之種以一切如來皆依此法得涅槃故一切菩薩因之脩行得入佛智故。

　　此明信與不信較量罪福正使眾生受持也以此法性不可思議若稱此法而脩者故得功德亦不可思議誹謗此法者亦稱性獲其罪報故無量億劫受大苦惱如金剛云是經義不可思議果報亦不可思議是故下戒勉生信遠離誹謗以一切因人果人皆依此法而得究竟故誹謗者斷絕三寶之種終無見佛聞法之期也。

　　當知過去菩薩已依此法得成淨信現在菩薩今依此法得成淨信未來菩薩當依此法得成淨信是故眾生應勤脩學。

　　此正明一切菩薩因之脩行得入佛智之義正勉眾生依此而脩也如心經云菩提薩埵依般若波羅蜜多故心無罣礙無有恐怖遠離顛倒夢想究竟涅槃乃至能除一切苦真寔不虗。

　　諸佛甚深廣大義我今隨順總持說迴此功德如法性普利一切眾生界。

　　此總結一論之意也初句結義次句結文後二句結造論之本致也又前二句結因緣立義解釋脩行信心四分後二句結勸脩利益分也總見得解釋如來根本之義使眾生離一切苦得究竟樂不求世間名利恭敬故。

大乘起信論捷要卷下(終)

　　No. 763-C 後䟦

　　斯論醫一切眾生心要少文而攝多義自諦師翻譯以來雖經幾解若論提網挈領符文釋義者惟鴈門師斯解寔捷要焉予辛酉秋問法匡山石生和尚得是解究其義一一明白不忍釋卷抽資叶眾重刻以廣其傳冀見聞者了却生滅真如證如來根本庶上不負馬鳴菩薩一片執心次不負雁門老師一時註釋之意。

　　後學弟子達元真智䟦


