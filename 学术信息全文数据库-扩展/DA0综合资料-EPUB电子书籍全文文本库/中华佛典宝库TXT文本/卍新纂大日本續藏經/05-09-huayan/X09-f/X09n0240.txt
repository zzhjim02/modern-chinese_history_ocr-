卍新纂大日本續藏經第 9 冊 No. 240 華嚴綱要


　　No. 240

大方廣佛華嚴經綱要卷第四十五

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　阿僧祇品第三十

　　初來意有二。一通。謂前三品別答前問。此下三品總明等覺深奧。二別。謂前既智圓證極。此品校量行德難思。故次來也。又難思佛德。菩薩盡窮故。亦為遠答變化海故。故下偈中廣顯變化大用。又通顯一部之數量故。二釋名者。阿者言無。僧祇曰數。全帶數名。若晉本云心王菩薩問阿僧祇品。兼能問人。即人法雙舉。及菩薩所問之算數。梵本同此。然僧祇是十大數之創首。經論多用。故以標名。又顯此數即離數。故寄無數標名。三宗趣者。寄數顯德分齊為宗。令知普賢諸佛離數重重為趣。四正釋文。此下三品總題深奧。即為三別。此品明勝德無數。次品明盡一切時。後品遍一切處。然此三品初一通明佛菩薩德。次品正顯佛德兼明菩薩。後品唯明菩薩。所以爾者。亦是等覺亦名佛故。位後普賢是佛菩薩故。

　　爾時心王菩薩白佛言。世尊。諸佛如來演說阿僧祇無量無邊無等不可數不可稱不可思不可量不可說不可說不可說。

　　今初一品。先問後答。問中二。先牒佛所說。後世尊下正明咨問。今初。所以心王問者表數不離心。數與非數皆自在故。又顯此數統收前後。辨超勝故。所以偏問十者。舉後攝初顯無盡故。前後文中多用此故。故文云如來演說。但問本數。已攝諸轉。

　　世尊。云何阿僧祇乃至不可說不可說耶。

　　二正明諮問。

　　佛告心王菩薩言。善哉善哉。善男子。汝今為欲令諸世間入佛所知數量之義。而問如來應正等覺。

　　第二答中四。一讚問成益令入佛所知。數者以是圓教所明深廣無涯。唯佛方測。不同凡小所知。如黃帝算法。但有二十三數。始從一二終至正載。已說天地不容。小乘六十。已至無數。此有百二十四。倍倍變之。故非餘測。故數之終寄不可說。況復偈初更積不可說。歷諸塵剎。以顯無盡。所以佛自答者自表難思故。又明此品統語因位終德。故佛說之。

　　善男子。諦聽諦聽善思念之。當為汝說。時心王菩薩唯然受教。

　　二誡聽許說。

　　佛言。善男子。一百洛叉為一俱胝。俱胝俱胝為一阿庾多。阿庾多阿庾多為一那由他。那由他那由他為一頻婆羅。頻婆羅頻婆羅為一矜羯羅。矜羯羅矜羯羅為一阿伽羅。阿伽羅阿伽羅為一最勝。最勝最勝為一摩婆(上聲)羅。摩婆羅摩婆羅為一阿婆(上聲)羅。阿婆羅阿婆羅為一多婆(上聲)羅。多婆羅多婆羅為一界分。界分界分為一普摩。普摩普摩為一禰摩。禰摩禰摩為一阿婆(上聲)鈐。阿婆鈐阿婆鈐為一彌伽(上聲)婆。彌伽婆彌伽婆為一毗攞伽。毗攞伽毗攞伽為一毗伽(上聲)婆。毗伽婆毗伽婆為一僧羯邏摩。僧羯邏摩僧羯邏摩為一毗薩羅。毗薩羅毗薩羅為一毗瞻婆。毗瞻婆毗瞻婆為一毗盛伽。毗盛伽毗盛伽為一毗素陀。毗素陀毗素陀為一毗婆訶。毗婆訶毗婆訶為一毗薄底。毗薄底毗薄底為一毗佉擔。毗佉擔毗佉擔為一稱量。稱量稱量為一一持。一持一持為一異路。異路異路為一顛倒。顛倒顛倒為一三末耶。三末耶三末耶為一毗覩羅。毗覩羅毗覩羅為一奚婆(上聲)羅。奚婆羅奚婆羅為一伺察。伺察伺察為一周廣。周廣周廣為一高出。高出高出為一最妙。最妙最妙為一泥羅婆。泥羅婆泥羅婆為一訶理婆。訶理婆訶理婆為一一動。一動一動為一訶理蒲。訶理蒲訶理蒲為一訶理三。訶理三訶理三為一奚魯伽。奚魯伽奚魯伽為一達攞步陀。達攞步陀達攞步陀為一訶魯那。訶魯那訶魯那為一摩魯陀。摩魯陀摩魯陀為一懺慕陀懺慕陀懺慕陀為一瑿攞陀。瑿攞陀瑿攞陀為一摩魯摩。摩魯摩摩魯摩為一調伏。調伏調伏為一離憍慢。離憍慢離憍慢為一不動。不動不動為一極量。極量極量為一阿麼怛羅。阿麼怛羅阿麼怛羅為一勃麼怛羅。勃麼怛羅勃麼怛羅為一伽麼怛羅。伽麼怛羅伽麼怛羅為一那麼怛羅。那麼怛羅那麼怛羅為一奚麼怛羅。奚麼怛羅奚麼怛羅為一鞞麼怛羅鞞麼怛羅鞞麼怛羅為一鉢羅麼怛羅。鉢羅麼怛羅鉢羅麼怛羅為一尸婆麼怛羅。尸婆麼怛羅尸婆麼怛羅為一翳羅。翳羅翳羅為一薜羅。薜羅薜羅為一諦羅。諦羅諦羅為一偈羅。偈羅偈羅為一窣步羅。窣步羅窣步羅為一泥羅。泥羅泥羅為一計羅。計羅計羅為一細羅細。羅細羅為一睥羅。睥羅睥羅為一謎羅。謎羅謎羅為一娑攞荼。娑攞荼娑攞荼為一謎魯陀。謎魯陀謎魯陀為一契魯陀。契魯陀契魯陀為一摩覩羅。摩覩羅摩覩羅為一娑母羅。娑母羅婆母羅為一阿野娑。阿野娑阿野娑為一迦麼羅。迦麼羅迦麼羅為一摩伽婆。摩伽婆摩伽婆為一阿怛羅。阿怛羅阿怛羅為一醯魯耶。醯魯耶醯魯耶為一薜羅婆。薜羅婆薜羅婆為一羯羅波。羯羅波羯羅波為一訶婆婆。訶婆婆訶婆婆為一毗婆(上聲)羅。毗婆羅毗婆羅為一那婆(上聲)羅。那婆羅那婆羅為一摩攞羅。摩攞羅摩攞羅為一娑婆(上聲)羅。娑婆羅娑婆羅為一迷攞普。迷攞普迷攞普為一者麼羅。者麼羅者麼羅為一䭾麼羅。䭾麼羅䭾麼羅為一鉢攞麼陀。鉢攞麼陀鉢羅麼陀為一毗伽摩。毗伽摩毗伽摩為一烏波䟦多。烏波䟦多烏波䟦多為一演說。演說演說為一無盡。無盡無盡為一出生。出生出生為一無我。無我無我為一阿畔多。阿畔多阿畔多為一青蓮華。青蓮華青蓮華為一鉢頭摩。鉢頭摩鉢頭摩為一僧祇。僧祇僧祇為一趣。趣趣為一至。至至為一阿僧祇。阿僧祇阿僧祇為一阿僧祇轉。阿僧祇轉阿僧祇轉為一無量。無量無量為一無量轉。無量轉無量轉為一無邊。無邊無邊為一無邊轉。無邊轉無邊轉為一無等。無等無等為一無等轉。無等轉無等轉為一不可數。不可數不可數為一不可數轉。不可數轉不可數轉為一不可稱。不可稱不可稱為一不可稱轉。不可稱轉不可稱轉為一不可思。不可思不可思為一不可思轉。不可思轉不可思轉為一不可量。不可量不可量為一不可量轉。不可量轉不可量轉為一不可說。不可說不可說為一不可說轉。不可說轉不可說轉為一不可說不可說。此又不可說不可說為一不可說不可說轉。

　　四正答所疑。於中二。先長行明能數之數廣多。後偈頌顯所數之德無盡。今初。問乃舉後難知。答則始終具說。初言一百洛叉為一俱胝者。是中等數。洛叉是萬。俱胝是億。故光明覺品云過一億。梵本皆云俱胝。若依俱舍以洛叉為億。則俱胝當兆也若兼取一十百千萬等下數法。則通有百三十七數。由前易故略不說之。俱胝以下並是上等數法。倍倍變故。其中多存梵音。但是數名。更無別理。末後云此又不可說不可說者。若類前具牒。便有四箇不可說。故譯家云此又二字。替一不可說不可說為譯之巧。

　　爾時世尊為心王菩薩。而說頌言。

　不可言說不可說　　充滿一切不可說
　不可言說諸劫中　　說不可說不可盡
　不可言說諸佛剎　　皆悉碎末為微塵
　一塵中剎不可說　　如一一切皆如是
　此不可說諸佛剎　　一念碎塵不可說
　念念所碎悉亦然　　盡不可說劫恒爾
　此塵有剎不可說　　此剎為塵說更難
　以不可說算數法　　不可說劫如是數
　以此諸塵數諸劫　　一塵十萬不可說

　　二偈頌百二十偈。大分二。前六明普賢德廣說不可盡。餘偈明佛德深廣普賢窮究。前中分二。前四偈半明能數多。後一偈半顯所數廣。今初。積數自有十重以顯無盡。是知上至不可說轉。尚約順機。據佛所知實無盡故。言十重者一初積不可說至不可說。然此應積最後不可說不可說轉。而但積不可說者。有二義故。一取言易故。下偈多用故。二表言所不及之數故。二次三句。將上所積充滿一切不可說中。於中初句標。後二句釋。謂何者是一切不可說。釋云不可說劫中說不盡者。三半偈將上諸不可說一一是一剎皆碎為塵。四半偈即前一一塵有不可說剎。五半偈將前諸塵中剎一念徧碎為塵。六念念碎塵。復盡多劫。七一句明所碎塵。復有多剎。八一句即此多剎復碎為塵。九半偈以多算數經於多劫數上諸塵。云如是數。十以上諸塵數劫。一塵有十萬箇不可說劫。如是重重無盡無盡。

　爾劫稱讚一普賢　　無能盡其功德量
　於一微細毛端處　　有不可說諸普賢
　一切毛端悉亦爾　　如是乃至徧法界

　　第二顯所數廣中。略舉三重。一將上諸劫讚一普賢之德不盡。二況一塵中有多普賢。三況徧法界塵皆有多故。若不稱性之心。思之心惑狂亂。

　一毛端處所有剎　　其數無量不可說
　盡虗空量諸毛端　　一一處剎悉如是
　彼毛端處諸國土　　無量種類差別住
　有不可說異類剎　　有不可說同類剎
　不可言說毛端處　　皆有淨剎不可說
　種種莊嚴不可說　　種種奇妙不可說

　　第二有一百一十四偈。明佛德深廣普賢窮究。即廣顯變化之相。於中二。前九十一頌明果德無礙。因位善窮。後不可言說諸如來下明果德深廣。因能趣入。前中亦二。先明果法無礙。後菩薩悉能下因位善窮。前中亦二。先三偈明依報自在。

　於彼一一毛端處　　演不可說諸佛名
　一一名有諸如來　　皆不可說不可說
　一一諸佛於身上　　現不可說諸毛孔
　於彼一一毛孔中　　現眾色相不可說
　不可言說諸毛孔　　咸放光明不可說

　　後明依正融攝即入自在。於中五。初二偈半依中現正。

　於彼一一光明中　　悉現蓮華不可說
　於彼一一蓮華內　　悉有眾葉不可說
　不可說華眾葉中　　各現色相不可說
　彼不可說諸色內　　復現眾葉不可說
　葉中光明不可說　　光中色相不可說
　此不可說色相中　　一一現光不可說
　光中現月不可說　　月復現月不可說
　於不可說諸月中　　一一現光不可說
　於彼一一光明內　　復現於日不可說
　於不可說諸日中　　一一現色不可說
　於彼一一諸色內　　又現光明不可說
　於彼一一光明內　　現不可說師子座
　一一嚴具不可說　　一一光明不可說
　光中妙色不可說　　色中淨光不可說
　於彼一一淨光內　　復現種種妙光明
　此光復現種種光　　不可言說不可說
　如是種種光明內　　各現妙寶如須彌
　一一光中所現寶　　不可言說不可說

　　二十一偈半正中現依。初現蓮華光明。

　彼如須彌一妙寶　　現眾剎土不可說
　盡須彌寶無有餘　　示現剎土皆如是
　以一剎土末為塵　　一塵色相不可說
　眾剎為塵塵有相　　不可言說不可說
　如是種種諸塵相　　皆出光明不可說

　　後淨土之用。

　光中現佛不可說　　佛所說法不可說
　法中妙偈不可說　　聞偈得解不可說
　不可說解念念中　　顯了真諦不可說
　示現未來一切佛　　常演說法無窮盡
　一一佛法不可說　　種種清淨不可說
　出妙音聲不可說　　轉正法輪不可說
　於彼一一法輪中　　演修多羅不可說
　於彼一一修多羅　　分別法門不可說
　於彼一一法門中　　又說諸法不可說
　於彼一一諸法中　　調伏眾生不可說

　　三五偈依中現正說法。

　或復於一毛端處　　不可說劫常安住
　如一毛端餘悉然　　所住劫數皆如是

　　四明現時常住。

　其心無礙不可說　　變化諸佛不可說
　一一變化諸如來　　復現於化不可說
　彼佛法身不可說　　彼佛分身不可說
　莊嚴無量不可說　　往詣十方不可說
　周行國土不可說　　觀察眾生不可說
　清淨眾生不可說　　調伏眾生不可說
　彼諸莊嚴不可說　　彼諸神力不可說
　彼諸自在不可說　　彼諸神變不可說
　所有神通不可說　　所有境界不可說
　所有加持不可說　　所住世間不可說
　清淨實相不可說　　說修多羅不可說
　於彼一一修多羅　　演說法門不可說
　於彼一一法門中　　又說諸法不可說
　於彼一一諸法中　　所有決定不可說
　於彼一一決定中　　調伏眾生不可說
　不可言說同類法　　不可言說同類心
　不可言說異類法　　不可言說異類心
　不可言說異類根　　不可言說異類語
　念念於諸所行處　　調伏眾生不可說
　所有神變不可說　　所有示現不可說
　於中時劫不可說　　於中差別不可說

　　五十偈半明自在調生。

　菩薩悉能分別說　　諸明算者莫能辨

　　第二因位善窮中二。先半偈結前生後。

　一毛端處大小剎　　雜染清淨麤細剎
　如是一切不可說　　一一明了可分別
　以一國土碎為塵　　其塵無量不可說
　如是塵數無邊剎　　俱來共集一毛端
　此諸國土不可說　　共集毛端無迫隘
　不使毛端有增大　　而彼國土俱來集
　於中所有諸國土　　形相如本無雜亂
　如一國土不亂餘　　一切國土皆如是
　虗空境界無邊際　　悉布毛端使充滿
　如是毛端諸國土　　菩薩一念皆能說
　於一微細毛孔中　　不可說剎次第入
　毛孔能受彼諸剎　　諸剎不能徧毛孔
　入時劫數不可說　　受時劫數不可說
　於此行列安住時　　一切諸劫無能說
　如是攝受安住已　　所有境界不可說
　入時方便不可說　　入已所作不可說

　　餘偈正顯因德。於中有十。初八偈明帝網身土。是起行處。又前文明其展徧。此明包容。文影略耳。言毛孔悉能受諸剎等者。稱法性之一毛。故受多剎而無外。不壞相之多剎安徧悟者之一毛。內外緣起。非即離故。

　意根明了不可說　　遊歷諸方不可說
　勇猛精進不可說　　自在神變不可說
　所有思惟不可說　　所有大願不可說
　所有境界不可說　　一切通達不可說
　身業清淨不可說　　語業清淨不可說
　意業清淨不可說　　信解清淨不可說
　妙智清淨不可說　　妙慧清淨不可說
　了諸實相不可說　　斷諸疑惑不可說
　出離生死不可說　　超升正位不可說
　甚深三昧不可說　　了達一切不可說

　　二五偈三業勤勇行。

　一切眾生不可說　　一切佛剎不可說
　知眾生身不可說　　知其心樂不可說
　知其業果不可說　　知其意解不可說
　知其品類不可說　　知其種性不可說
　知其受身不可說　　知其生處不可說
　知其正生不可說　　知其生已不可說
　知其解了不可說　　知其趣向不可說
　知其言語不可說　　知其作業不可說
　菩薩如是大慈悲　　利益一切諸世間

　　三應器攝生行。

　普現其身不可說　　入諸佛剎不可說
　見諸菩薩不可說　　發生智慧不可說
　請問正法不可說　　敷揚佛教不可說
　現種種身不可說　　詣諸國土不可說
　示現神通不可說　　普徧十方不可說
　處處分身不可說　　親近諸佛不可說
　作諸供具不可說　　種種無量不可說
　清淨眾寶不可說　　上妙蓮華不可說
　最勝香鬘不可說　　供養如來不可說
　清淨信心不可說　　最勝悟解不可說
　增上志樂不可說　　恭敬諸佛不可說

　　四五偈半明遊方供佛行。

　修行於施不可說　　其心過去不可說
　有求皆施不可說　　一切悉施不可說
　持戒清淨不可說　　心意清淨不可說
　讚歎諸佛不可說　　愛樂正法不可說
　成就諸忍不可說　　無生法忍不可說
　具足寂靜不可說　　住寂靜地不可說
　起大精進不可說　　其心過去不可說
　不退轉心不可說　　不傾動心不可說
　一切定藏不可說　　觀察諸法不可說
　寂然在定不可說　　了達諸禪不可說
　智慧通達不可說　　三昧自在不可說
　了達諸法不可說　　明見諸佛不可說
　修無量行不可說　　發廣大願不可說
　甚深境界不可說　　清淨法門不可說
　菩薩法力不可說　　菩薩法住不可說
　彼諸正念不可說　　彼諸法界不可說
　修方便智不可說　　學甚深智不可說
　無量智慧不可說　　究竟智慧不可說
　彼諸法智不可說　　彼淨法輪不可說
　彼大法雲不可說　　彼大法雨不可說
　彼諸神力不可說　　彼諸方便不可說
　入空寂智不可說　　念念相續不可說
　無量行門不可說　　念念恒住不可說

　　五廣行十度行。

　諸佛剎海不可說　　悉能往詣不可說
　諸剎差別不可說　　種種清淨不可說
　差別莊嚴不可說　　無邊色相不可說
　種種間錯不可說　　種種妙好不可說
　清淨佛土不可說　　雜染世界不可說

　　六二偈半遊剎自在行。

　了知眾生不可說　　知其種性不可說
　知其業報不可說　　知其心行不可說
　知其根性不可說　　知其解欲不可說
　雜染清淨不可說　　觀察調伏不可說
　變化自在不可說　　現種種身不可說
　修行精進不可說　　度脫眾生不可說
　示現神變不可說　　放大光明不可說
　種種色相不可說　　令眾生淨不可說

　　七四偈明調伏眾生行。

　一一毛孔不可說　　放光明網不可說
　光網現色不可說　　普照佛剎不可說
　勇猛無畏不可說　　方便善巧不可說
　調伏眾生不可說　　令出生死不可說
　清淨身業不可說　　清淨語業不可說
　無邊意業不可說　　殊勝妙行不可說
　成就智寶不可說　　深入法界不可說
　菩薩總持不可說　　善能修學不可說
　智者音聲不可說　　音聲清淨不可說
　正念真實不可說　　開悟眾生不可說
　具足威儀不可說　　清淨修行不可說
　成就無畏不可說　　調伏世間不可說
　諸佛子眾不可說　　清淨勝行不可說
　稱歎諸佛不可說　　讚揚無盡不可說
　世間導師不可說　　演說讚歎不可說

　　八七偈半三業深淨行。

　彼諸菩薩不可說　　清淨功德不可說
　彼諸邊際不可說　　能住其中不可說
　住中智慧不可說　　盡諸劫住無能說
　欣樂諸佛不可說　　智慧平等不可說
　善入諸法不可說　　於法無礙不可說
　三世如空不可說　　三世智慧不可說
　了達三世不可說　　住於智慧不可說
　殊勝妙行不可說　　無量大願不可說
　清淨大願不可說　　成就菩提不可說
　諸佛菩提不可說　　發生智慧不可說
　分別義理不可說　　知一切法不可說
　嚴淨佛剎不可說　　修行諸力不可說
　長時修習不可說　　一念悟解不可說
　諸佛自在不可說　　廣演正法不可說
　種種神力不可說　　示現世間不可說
　清淨法輪不可說　　勇猛能轉不可說
　種種開演不可說　　哀愍世間不可說

　　九八偈半願智自在行。

　不可言說一切劫　　讚不可說諸功德
　不可說劫猶可盡　　不可說德不可盡

　　十一偈結德無盡。

　不可言說諸如來　　不可言說諸舌根
　歎佛不可言說德　　不可說劫無能盡
　十方所有諸眾生　　一切同時成正覺
　於中一佛普能現　　不可言說一切身
　此不可說中一身　　示現於頭不可說
　此不可說中一頭　　示現於舌不可說
　此不可說中一舌　　示現於聲不可說
　此不可說中一聲　　經於劫住不可說
　如一如是一切佛　　如一如是一切身
　如一如是一切頭　　如一如是一切舌
　如一如是一切聲　　不可說劫恒讚佛
　不可說劫猶可盡　　歎佛功德無能盡

　　第二明果德深廣因能趣入中。先果後因。前中三。初六偈總歎佛德。

　一微塵中能悉有　　不可言說蓮華界
　一一蓮華世界中　　賢首如來不可說
　乃至法界悉周徧　　其中所有諸微塵
　世界若成若住壞　　其數無量不可說
　一微塵處無邊際　　無量諸剎普來入
　十方差別不可說　　剎海分布不可說

　　二別明依報。

　一一剎中有如來　　壽命劫數不可說
　諸佛所行不可說　　甚深妙法不可說
　神通大力不可說　　無障礙智不可說
　入於毛孔不可說　　毛孔因緣不可說
　成就十力不可說　　覺悟菩提不可說
　入淨法界不可說　　獲深智藏不可說

　　三三偈別明正報。

　種種數量不可說　　如其一切悉了知
　種種形量不可說　　於此靡不皆通達
　種種三昧不可說　　悉能經劫於中住
　於不可說諸佛所　　所行清淨不可說
　得不可說無礙心　　往詣十方不可說
　神力示現不可說　　所行無際不可說
　往詣眾剎不可說　　了達諸佛不可說
　精進勇猛不可說　　智慧通達不可說
　於法非行非不行　　入諸境界不可說
　不可稱說諸大劫　　恒遊十方不可說
　方便智慧不可說　　真實智慧不可說
　神通智慧不可說　　念念示現不可說
　於不可說諸佛法　　一一了知不可說

　　三明因德趣入於中二。先自分行。

　能於一時證菩提　　或種種時而證入
　毛端佛剎不可說　　塵中佛剎不可說
　如是佛剎皆往詣　　見諸如來不可說
　通達一實不可說　　善入佛種不可說
　諸佛國土不可說　　悉能往詣成菩提
　國土眾生及諸佛　　體性差別不可說
　如是三世無有邊　　菩薩一切皆明見

　　後勝進行。且從相顯。略科。然上諸德。德德圓融。無盡無盡。惟忘懷體之。

　　上阿僧祇品竟。

　　如來壽量品第三十一

　　初來意者。夫玄鑒虗明出乎數域之表。豈有殊形萬狀修短之壽哉。然應物隨機。能無不形而無不壽。故上品彰其實德。此品以辨隨機。雖積少至多。顯時無不遍。即前多德之一。故麤廣之。亦為遠答壽量海。所以來也。二釋名者。壽為報命。量即分限。染淨土之報壽。隨機見之分限。以顯無盡之命。無限之量。壽之量故。壽有斯量。通二釋也。三宗趣者。應物修短為宗。顯窮來際無限為趣。以就同教且積劣之勝。若就別教則修短圓融故。

　　爾時心王菩薩摩訶薩。於眾會中告諸菩薩言。

　　初集經者敘。而心王說者。以領旨故。佛壽自在故。

　　佛子。此娑婆世界釋迦牟尼佛剎一劫。於極樂世界阿彌陀佛剎為一日一夜。極樂世界一劫。於袈裟幢世界金剛堅佛剎為一日一夜。袈裟幢世界一劫於不退轉音聲輪世界善勝光明蓮華開敷佛剎為一日一夜。不退轉音聲輪世界一劫於離垢世界法幢佛剎為一日一夜。離垢世界一劫於善燈世界師子佛剎為一日一夜。善燈世界一劫於妙光明世界光明藏佛剎為一日一夜。妙光明世界一劫於難超過世界法光明蓮華開敷佛剎為一日一夜。難超過世界一劫。於莊嚴慧世界一切神通光明佛剎為一日一夜。莊嚴慧世界一劫於鏡光明世界月智佛剎為一日一夜。

　　二正說。於中三。初別舉十剎相望。

　　佛子。如是次第乃至過百萬阿僧祇世界。

　　次舉略顯廣。

　　最後世界一劫於勝蓮華世界賢勝佛剎為一日一夜。普賢菩薩及諸同行大菩薩等充滿其中。

　　三舉其玄極。且如以劫為日。未歷十重則劫不可說。況百萬阿僧祇。則最後之剎已隣剎海平等。故舉普賢等充滿。明極位所居。由此名為兼顯菩薩。上如來壽量品竟。

　　諸菩薩住處品第三十二

　　初來意者。上約化益盡一切時。今明菩薩遍一切處。故次來也。故僧祇中明法界毛端之處。皆有多多普賢。此則據實而談。今約機緣所宣。指有方所。使物欣仰。翹心有歸。若知能住菩薩毛含剎海。所住之處塵納無邊。則未有一方非菩薩住。亦遠答前壽量海問。菩薩隨機住壽異故。二釋名者。菩薩大悲隨機住處能住非一。故名諸菩薩之住處。故以為名。三宗趣者。隨機應感方所為宗。使物歸憑及悟無方為趣。

　　爾時心王菩薩摩訶薩。於眾會中告諸菩薩言。

　　次正釋文二。先集經者敘。亦心王說者。隨所統王皆自在故。亦表心隨智住。無障礙故。

　　佛子。東方有處名仙人山。從昔已來諸菩薩眾於中止住。現有菩薩名金剛勝。與其眷屬諸菩薩眾三百人俱。常在其中而演說法。

　　次正說處。有二十二處。前十依八方山海。以上下非凡至。故不明之。山海包藏仁智棲止。表大智高深故。能止能照故。後十二處城邑雜居。曲盡物機。表大悲無遺故。則知菩薩無不在矣。今初一仙人山者。相傳是蓬萊山。

　　南方有處名勝峯山。從昔已來諸菩薩眾於中止住。現有菩薩名曰法慧。與其眷屬諸菩薩眾五百人俱。常在其中而演說法。

　　二勝峯山。即德雲所住。

　　西方有處名金剛𦦨山。從昔已來諸菩薩眾於中止住。現有菩薩名精進無畏行。與其眷屬諸菩薩眾三百人俱。常在其中而演說法。

　　三金剛𦦨山。在西海濵。

　　北方有處名香積山。從昔已來諸菩薩眾於中止住。現有菩薩名曰香象。與其眷屬諸菩薩眾三千人俱。常在其中而演說法。

　　四香積山。昔云應是雪北之香山。

　　東北方有處名清涼山。從昔已來諸菩薩眾於中止住。現有菩薩名文殊師利。與其眷屬諸菩薩眾一萬人俱。常在其中而演說法。

　　五清涼山。即代州鴈門郡五臺山也。於中現有清涼寺。以歲積堅氷夏仍飛雪。曾無炎暑。故曰清涼。五峯聳出頂無林木。如壘木之臺。故曰五臺。其山靈聖跡備諸傳記。

　　海中有處名金剛山。從昔已來諸菩薩眾於中止住。現有菩薩名曰法起。與其眷屬諸菩薩眾千二百人俱。常在其中而演說法。

　　六金剛山。謂東海近東有山名金剛。雖非全體是金。而上下四周乃至山㵎流水砂中皆悉有金。遠望即謂全體是金。

　　東南方有處名支提山。從昔已來諸菩薩眾於中止住。現有菩薩名曰天冠。與其眷屬諸菩薩眾一千人俱。常在其中而演說法。

　　七支提山者。此云生淨信之所。有舍利者為塔。無舍利曰支提。或山形是塔。或彼有支提。故以為名。昔云既指清涼為東。北則東南影響吳越。然吳越靈山雖眾。取其形似者天台之南赤城山也。

　　西南方有處名光明山。從昔已來諸菩薩眾於中止住。現有菩薩名曰賢勝。與其眷屬諸菩薩眾三千人俱。常在其中而演說法。

　　八光明山。昔云應是與補怛洛伽山相連。以晉譯觀音住處為光明山。今文非觀音住處。而云光明故云連也。

　　西北方有處名香風山。從昔已來諸菩薩眾於中止住。現有菩薩名曰香光。與其眷屬諸菩薩眾五千人俱。常在其中而演說法。

　　九香風山。疑邊香山西畔。

　　大海之中復有住處名莊嚴窟。從昔已來諸菩薩眾於中止住。

　　十莊嚴窟者。對上第六海中故云復有。

　　毗舍離南有一住處名善住根。從昔已來諸菩薩眾於中止住。

　　復城邑有十二處。一毗舍離者即毗耶離。此云廣嚴城。亦曰廣博。即是中印土淨名所居之城。言南者。按西域記第七云此城南十四五里有塔。是七百賢聖重結集處。更南八九十里有僧伽監。其側有過去四佛座及經行遺跡之處。應是其所。

　　摩度羅城有一住處名滿足窟。從昔已來諸菩薩眾於中止住。

　　二云摩度羅城者。亦云摩偷羅。此云孔雀。亦云密蓋。並是古世因事。亦中印土。言滿足窟者。彼國有舍剎弗等塔及文殊師利塔。於王城西五六里有山寺。是烏波毱多所造。寺北有巖。中有石窟。是毱多度人安籌之所。

　　俱珍那城有一住處名曰法座。從昔已來諸菩薩眾於中止住。

　　三俱珍那者。具云俱陳那耶。俱珍姓也。此云大盆。那耶法律也。謂池形如大盆。往昔有仙於側修法律。後人以此為姓。因為城名。

　　清淨彼岸城有一住處名目真鄰陀窟。從昔已來諸菩薩眾於中止住。

　　四清淨彼岸城是南印土。目真此云解脫。即龍之名。鄰陀此云處。即龍所居處。

　　摩蘭陀國有一住處名無礙龍王建立。從昔已來諸菩薩眾於中止住。

　　五摩蘭陀國。未詳所在。晉經無國。但云風地。謂有風孔處。即龍所居。

　　甘菩遮國有一住處名出生慈。從昔已來諸菩薩眾於中止住。

　　六甘菩遮國。正云紺蒲。即是果名。其果赤白圓淨。乍似此方林檎而復三約橫文。此國多端正女人而似紺蒲。以女名國。出生慈者。

　　震旦國有一住處名那羅延窟。從昔已來諸菩薩眾於中止住。

　　七震旦國即此大唐。亦云真丹或云支那。皆梵音楚夏。此云多思惟。以人情慮多端故。前為成八方。故清涼直云東北。今在諸國之類。故舉國名。那羅延者此云堅牢。昔云即青州界東有牢山。現有古佛聖迹。此應是也。

　　疏勒國有一住處名牛頭山。從昔已來諸菩薩眾於中止住。

　　八疏勒國。具云佉路數怛勒。是彼國山名。因山立號。或翻為惡性。因國人以立名。然牛頭山今在于闐國。此云地乳。佛滅百年方立此國。具如西域記。以集經之時未開。尚屬疏勒故耳。

　　迦葉彌羅國有一住處名曰次第。從昔已來諸菩薩眾於中止住。

　　九迦葉彌羅普譯為罽賓。此翻為阿難入。即末田乞地之所。

　　增長歡喜城有一住處名尊者窟。從昔已來諸菩薩眾於中止住。

　　十增長歡喜城。古釋云即南印土尊者窟者。即上座部所居之所。

　　菴浮棃摩國有一住處名見億藏光明。從昔已來諸菩薩眾於中止住。

　　十一菴浮梨摩。此云無垢。即是果名。此國豐而且勝故以為名。在中印土境。

　　乾陀羅國有一住處名苫婆羅窟。從昔已來諸菩薩眾於中止住。

　　十二乾陀羅國此云持地。國多得道果者護持。不為他國侵害故。或云香徧。徧國香草先發故。苫婆羅者。是香華樹名。徧窟側近。多生此故。此文之終都無結束。或是經來不盡。閻浮既爾。餘方餘界異類界等可以倣之。法界身雲則無在無不在矣。通途長科。從十定品來至此六品。說等覺法門。通前三賢十地結名差別因圓。後佛不思議法品至後隨好光明功德品三品。為說差別果滿。

　　上菩薩住處品竟。

大方廣佛華嚴經綱要卷第四十五


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第四十六

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　佛不思議法品第三十三之上

　　初來意。先通後別。通則此下五品為答第二會初如來地等十句問。故古德但有三品答前。謂前明修生之因。乃差別因圓。今辨修生之果。顯差別果滿。因圓果滿故次來也。若答前問何以重請。由因果隔絕。念法希聞。因德尚深。果必玄妙。故念請耳。別明此品。則前品因終。此品果始。故次來也。二釋名者。如來果法逈超言慮。故以為名。斯即佛之不思議法也。三宗趣者。先總後別。總明說佛果德體用。心言罔及為宗。令總忘言絕想。速滿為趣。別就宗中三門分別。一通別佛德。二別顯義相。三顯不思議之義。初辨佛德。若說百四十不共佛法。通於權小。若五法攝大覺性猶通於權。若言唯一味實德者。約理頓說。若言具無盡德。是此所明。故後文中初標十問。答具多門。類通十方一一無盡。二別顯義相者。諸佛功德不出二種。一者修生。二者本有。初謂信等本無今有。後謂真如具性功德。此二無礙。應成四句。一唯修生。二唯本有。以性相區分故。三本有修生。謂如來藏待彼了因。本隱今顯故。四修生本有。無分別智冥符理故。若權教所明。二德不雜。法報四句亦有差殊。依此經宗。雖有四義而無四事。本有如真金。修生如嚴具。然由嚴具方顯金德。嚴具無體。全攬金成。故唯金不礙嚴具。唯法身而不礙報化。唯嚴具亦然。既互全收故十身無礙。八相該於法界。丈六遍於十方。諸根毛孔各無限量。亦不礙量。量與無量無有障礙。三顯不思議義者。泛明有四。一理妙難測。二事廣難知。三行深越世。四果用超情。今文通四。正辨後一。就後一中復開為四。一何者不思議。略辨十種。一智超世表。二悲越常情。三無思成事。四同染恒淨。五所作祕密。六業用廣大。七多少即入。八分圓自在。九依正無礙十理事一味。文並具之。二於何不思議。此有四位。一過世間。二越權小。三超因位。四顯法自體。三云何不思議。亦有四種。謂非聞思修及報智境故。四何用不思議。亦有四種。謂令信向故。起行求故。隨分證故。圓滿得故。前並是宗。唯何用為趣即此宗趣。可以釋名。

　　爾時大會中有諸菩薩作是念。

　　次正釋文。五品分二。初品總明佛德。後四別顯佛德。古德後二為平等因果。此但三品果法。今依賢首初品總顯佛德體用。次品別顯勝德之相。後品別顯勝德用益。又初品明德。次品明相。後品明好。今初分四。一請分。二加分。三證分。四說分。初中二。先明請人。作是念。乃念請也。

　　諸佛國土云何不思議。諸佛本願云何不思議。諸佛種性云何不思議。諸佛出現云何不思議。諸佛身云何不思議。諸佛音聲云何不思議。諸佛智慧云何不思議。諸佛自在云何不思議。諸佛無礙云何不思議。諸佛解脫云何不思議。

　　後正顯所念。十法皆云不思議者即前果用超情。離於說相。故此十句。義並多含。皆通真應。然此十句。攝前普光二十句所成果問。謂身攝六根。智攝佛境佛地及最勝三問。自在攝五。一神力。二神通。三十力。四無畏。五三昧。此並前開此合。前境界中開出國土。所化所依之境故。前所行中。開出出現本願種性。種性即悲智之行。本願就因辨行故。出現是佛普賢行故。出現與行互有寬陿。下出現品行是其一故。前之無礙。此開解脫。作用無礙名解脫故。所以開合者顯義無方故。名多同者顯不異故。音聲即辨。此十義相。第二會中已釋。至下說分重明。

　　爾時世尊知諸菩薩心之所念。則以神力加持智慧攝受。光明照耀威勢充滿。令青蓮華藏菩薩住佛無畏。入佛法界。獲佛威德神通自在。得佛無礙廣大觀察。知一切佛種性次第。住不可說佛法方便。

　　第二加分中三。初加。因神知機故。次則以下顯加相。三業加故。初句總。餘句別。謂意語身。以光即教光故。後青蓮華下加所為為。具說德故。文有八句。一外制無畏。二內證深寂。此意業勝。三威德內充。四神用外徹。此身業勝。五具四無礙。是語業勝。六徧觀機教。為廣大。七知性無差。為次第。八授說善巧。為方便。皆說德也。所以加青蓮華藏者。果德離言。藉因顯故。因果同時故。性德無染。最超勝故。一德具含一切德故。

　　爾時青蓮華藏菩薩。則能通達無礙法界。則能安住離障深行。則能成滿普賢大願。則能知見一切佛法。以大悲心。觀察眾生欲令清淨。精勤修習無有厭怠。受行一切諸菩薩法。於一念中出生佛智。解了一切無盡智門。總持辨才皆悉具足。

　　第三證分。十句。初四句自利。次三句利他。上皆自分。於一念下三句勝進。

　　承佛神力告蓮華藏菩薩言。

　　第四說分。分二。先承力總告。告蓮華藏者。非同佛心。無以受德。故亦名蓮華。不言青者。不礙能說為最勝故。

　　佛子。諸佛世尊有無量住。所謂常住大悲。住種種身作諸佛事。住平等意轉淨法輪。住四辨才說無量法。住不思議一切佛法。住清淨音徧無量土。住不可說甚深法界。住現一切最勝神通。住能開示無有障礙究竟之法。

　　後正顯佛德。略有二義。一總下五品。共答十問。此品答佛種性。佛以功德為種性故。次二品答身。次一品答本願。後一品答出現。其國土問初會已廣。餘或經來未盡。或前後攝之。二者此品具答十問。謂佛德無量。略顯三十二門。門門皆具答十。有三百二十德。以顯無盡。欲彰佛德一具一切故。亦顯所問能包含故。而其標門之名多不同前者。為顯佛德無邊量故。文分為十。初二門答國土問。第二念念出生下二門答本願問。第三不思議境界下二門答種性問。第四普入下二門答出現問。第五離過清淨五門答身問。第六演說下二門答音聲問。第七最勝下三門答智慧問。第八自在下八門答自在問。第九決定下三門答無礙問。第十一切智住下三門答解脫問。以身及自在答前普光。諸問多故用門亦多。而文多有三。謂標釋結。今初二門答國土者。國土即是所依所住。初門明其常住法門。後門明其徧住法界。不唯國土不在方所為真土也。今初文二。初標後釋。釋中九句。顯如來應機說法。含答十問則十問皆成住處。下皆倣之。一起應之心答種性問。悲為種性故。二演法之身答身問。三演法之意答本願問。本願平等利一切故。四能轉之辯答音聲問。音出辯故五。所轉之法答自在問。自在不思議故。六轉音周徧答國土問。國土是音所至故。七所顯之理答智慧問。智慧能住法界故。八能化之通答神通問。九演法之益答無礙問。文唯九句。脫於出現。或通前諸句。出現皆能作前九故。答此十問既爾。答初二會類例可知。

　　佛子。諸佛世尊有十種法。普徧無量無邊法界。何等為十。所謂一切諸佛有無邊際身。色相清淨普入諸趣而無染著。一切諸佛有無邊際無障礙眼。於一切法悉能明見。一切諸佛有無邊際無障礙耳。悉能解了一切音聲。一切諸佛有無邊際鼻。能到諸佛自在彼岸。一切諸佛有廣長舌。出妙音聲周徧法界。一切諸佛有無邊際身。應眾生心咸令得見。一切諸佛有無邊際意。住於無礙平等法身。一切諸佛有無邊際無礙解脫。示現無盡大神通力。一切諸佛有無邊際清淨世界。隨眾生樂現眾佛土。具足無量種種莊嚴。而於其中不生染著。一切諸佛有無邊際菩薩行願。得圓滿智遊戲自在。悉能通達一切佛法。佛子。是為如來應正等覺普徧法界無邊際十種佛法。

　　二普遍法界者。明其遍住。謂六根三業皆遍一法界土故。標中無量是事法界。無邊是理法界。此二無礙。及事事無礙法界。並為所遍。列中則顯前十皆遍。一無遍身含答三問。一正答身。其普遍諸趣是有悲性。及出現義。次六是身別相。亦是於身兼答普光眼等六問。出妙音聲答音聲問。第八答三問。謂無礙答第九。解脫答第十。神通力答自在。第九別答國土。第十答本願及智慧問。

　　上初二門答國土問。

　　佛子。諸佛世尊有十種念念出生智。何等為十。所謂一切諸佛於一念中。悉能示現無量世界從天來下。一切諸佛於一念中。悉能示現無量世界菩薩受生。一切諸佛於一念中。悉能示現無量世界出家學道。一切諸佛於一念中。悉能示現無量世界菩提樹下成等正覺。一切諸佛於一念中。悉能示現無量世界轉妙法輪。一切諸佛於一念中。悉能示現無量世界教化眾生供養諸佛。一切諸佛於一念中。悉能示現無量世界不可言說種種佛身。一切諸佛於一念中。悉能示現無量世界種種莊嚴無數莊嚴如來自在一切智藏。一切諸佛於一念中。悉能示現無量世界無量無數清淨眾生。一切諸佛於一念中。悉能示現無量世界三世諸佛種種根性。種種精進種種行解。於三世中成等正覺。是為十。

　　第二二門答本願問。此門明乘願現其八相。後門明願不失時。今初。然願以後得智為體。從其願智。生八相等非生智也。別中一願下生。二受生種族。三學解脫道。四明其出現。五音聲。六化生嚴國。七現身。八自在相嚴福嚴。嚴如來藏故。九是無礙。十即智慧正徧知故。

　　佛子。諸佛世尊有十種不失時。何等為十。所謂一切諸佛成等正覺不失時。一切諸佛成熟有緣不失時。一切諸佛授菩薩記不失時。一切諸佛隨眾生心示現神力不失時。一切諸佛隨眾生解示現佛身不失時。一切諸佛住於大捨不失時。一切諸佛入諸聚落不失時。一切諸佛攝諸淨信不失時。一切諸佛調惡眾生不失時。一切諸佛現不思議諸佛神通不失時。是為十。

　　二不失時者。行止在緣。根熟化現。未熟便捨。非願不周。若機熟失時便違本願。別中一出現。二成本願有緣。三知種性與記。四自在。五現身。六智住於捨。七六根無礙。八淨國攝信。九強音調惡。十即不思議解脫。

　　上二門答本願問。

　　佛子。諸佛世尊有十種無比不思議境界。何以為十。所謂一切諸佛一切趺坐徧滿十方無量世界。一切諸佛說一義句悉能開示一切佛法。一切諸佛放一光明悉能徧照一切世界。一切諸佛於一身中悉能示現一切諸身。一切諸佛於一處中悉能示現一切世界。一切諸佛於一智中悉能決了一切諸法無所罣礙。一切諸佛於一念中悉能徧往十方世界。一切諸佛於一念中悉現如來無量威德。一切諸佛於一念中普緣三世佛及眾生心無雜亂。一切諸佛於一念中與去來今一切諸佛體同無二。是為十。

　　第三二門答種性問。此門雙明報應。種性皆真正故。後門唯明法界種性。今初體相超言念故。云何思議。下位不及故云無比。別中一聲二音三乘願放光。如其本願所得光故。四出現。五國土。六智慧。七自在。八威德種族。九無雜之礙。十解脫體同。上之五段皆略指陳。兼答十問。已下恐繁不顯。

　　佛子。諸佛世尊能出生十種智。何者為十。所謂一切諸佛知一切法無所趣向而能出生迴向願智。一切諸佛知一切法皆無有身而能出生清淨身智。一切諸佛知一切法本來無二而能出生能覺悟智。一切諸佛知一切法無我無眾生而能出生調眾生智。一切諸佛知一切法本來無相而能出生了諸相智。一切諸佛知一切世界無有成壞而能出生了成壞智。一切諸佛知一切法無有造作而能出生知業果智。一切諸佛知一切法無有言說而能出生了言說智一切諸佛知一切法無有染淨而能出生知染淨智。一切諸佛知一切法無有生滅而能出生了生滅智。是為十。

　　二出生智者。明法身為種性也。從無性中出其智慧。非答智慧故。別中十各二句。皆上句知性。即無性之性為能生。後句出生智用。

　　上二門答種性問。

　　佛子。諸佛世尊有十種普入法。何等為十。所謂一切諸佛有淨妙身普入三世。一切諸佛皆悉具足三種自在普化眾生。一切諸佛皆悉具足諸陀羅尼。普能受持一切佛法。一切諸佛皆悉具足四種辯才。普轉一切清淨法輪。一切諸佛皆悉具足平等大悲。恒不捨離一切眾生。一切諸佛皆悉具足甚深禪定。恒普觀察一切眾生。一切諸佛皆悉具足利他善根。調伏眾生無有休息。一切諸佛皆悉具足無所礙心。普能安住一切法界。一切諸佛皆悉具足無礙神力。一念普現三世諸佛。一切諸佛皆悉具足無礙智慧。一念普立三世劫數。是為十。

　　第四有二門答出現。此門明遍現常現。後門明出現之相。今初。明徧現常現者。非有出沒方為真現故。別中云普現三世諸佛。況自身耶。又一現即一切現。以三世佛無二體故。別中云三種自在者。即三業化也。

　　佛子。諸佛世尊有十種難信受廣大法。何等為十。所謂一切諸佛悉能摧滅一切諸魔。一切諸佛悉能降伏一切外道。一切諸佛悉能調伏一切眾生咸令歡悅。一切諸佛悉能往詣一切世界化導羣品。一切諸佛悉能智證甚深法界。一切諸佛悉皆能以無二之身現種種身充滿世界。一切諸佛悉皆能以清淨音聲起四辯才說法無斷。凡有信受功不唐捐。一切諸佛皆悉能於一毛孔中出現諸佛與一切世界微塵數等無有斷絕。一切諸佛皆悉能於一微塵中示現眾剎與一切世界微塵數等。具足種種上妙莊嚴。恒於其中轉妙法輪教化眾生。而微塵不大世界不小。常以證智安住法界。一切諸佛皆悉了達清淨法界。以智光明破世癡闇。令於佛法悉能開曉隨逐如來住十力中。是為十。

　　二十種廣大法者。明出現之相。謂大用無涯故云廣大。凡小莫測故難信受。

　　上二門答出現問。

　　佛子。諸佛世尊有十種大功德。離過清淨。何等為十。所謂一切諸佛具大威德離過清淨。一切諸佛悉於三世如來家生。種族調善離過清淨。一切諸佛盡未來際心無所住離過清淨。一切諸佛於三世法皆無所著離過清淨。一切諸佛知種種性皆是一性無所從來離過清淨。一切諸佛前際後際福德無盡等於法界離過清淨。一切諸佛無邊身相徧十方剎隨時調伏一切眾生離過清淨。一切諸佛獲四無畏離諸恐怖。於眾會中大師子吼。明了分別一切諸法離過清淨。一切諸佛於不可說不可說劫入般涅槃。眾生聞名獲無量福。如佛現在功德無異離過清淨。一切諸佛遠在不可說不可說世界中。若有眾生一心正念。則皆得見離過清淨。是為十。

　　第五五門答身問。即分為五段。一此門總顯。無過如來三業。隨智慧行故。三業等事不出於身故。別中十句多同出現品身之十相。思之。

　　佛子。諸佛世尊有十種究竟清淨。何等為十。所謂一切諸佛往昔大願究竟清淨。一切諸佛所持梵行究竟清淨。一切諸佛離世眾惑究竟清淨。一切諸佛莊嚴國土究竟清淨。一切諸佛所有眷屬究竟清淨。一切諸佛所有種族究竟清淨。一切諸佛色身相好究竟清淨。一切諸佛法身無染究竟清淨。一切諸佛一切智智無有障礙究竟清淨。一切諸佛解脫自在所作已辦到於彼岸究竟清淨。是為十。

　　二究竟清淨者。明過不生。揀異因淨。故云究竟。惑障諸垢永不起故。別中前五功德身。次三色身。次一法身。次一智身。後一意生等身淨也。

　　佛子。諸佛世尊於一切世界一切時有十種佛事。何等為十。一者若有眾生專心憶念則現其前。二者若有眾生心不調順則為說法。三者若有眾生能生淨信必令獲得無量善根。四者若有眾生能入法位悉皆現證無不了知。五者教化眾生無有疲厭。六者遊諸佛剎往來無礙。七者大悲不捨一切眾生。八者現變化身恒不斷絕。九者神通自在未嘗休息。十者安住法界能徧觀察。是為十。

　　三十種佛事。即明身之業用。別中多同出現品身相。

　　佛子。諸佛世尊有十種無盡智海法。何等為十。所謂一切諸佛無邊法身無盡智海法。一切諸佛無量佛事無盡智海法。一切諸佛佛眼境界無盡智海法。一切諸佛無量無數難思善根無盡智海法。一切諸佛普雨一切甘露妙法無盡智海法。一切諸佛讚佛功德無盡智海法。一切諸佛往昔所修種種願行無盡智海法。一切諸佛盡未來際恒作佛事無盡智海法。一切諸佛了知一切眾生心行無盡智海法。一切諸佛福智莊嚴無能過者無盡智海法。是為十。

　　四無盡智海法者。即如來六根三業。皆智慧深廣相應故。亦別廣智深。

　　佛子。諸佛世尊有十種常法。何等為十。所謂一切諸佛常行一切諸波羅蜜。一切諸佛於一切法常離迷惑。一切諸佛常具大悲。一切諸佛常有十力。一切諸佛常轉法輪。一切諸佛常為眾生示現正覺。一切諸佛常樂調伏一切眾生。一切諸佛心常正念不二之法。一切諸佛化眾生已常示入於無餘涅槃。諸佛境界無邊際故。是為十。

　　五十種常法者。明身中意業恒常。用無斷故。

　　上五門答身問。

　　佛子。諸佛世尊有十種演說無量諸佛法門。何等為十。所謂一切諸佛演說無量眾生界門。一切諸佛演說無量眾生行門。一切諸佛演說無量眾生業果門。一切諸佛演說無量化眾生門。一切諸佛演說無量淨眾生門。一切諸佛演說無量菩薩行門。一切諸佛演說無量菩薩願門。一切諸佛演說無量一切世界成壞劫門。一切諸佛演說無量菩薩深心淨佛剎門。一切諸佛演說無量一切世界三世諸佛於彼彼劫次第出現門。一切諸佛演說一切諸佛智門。是為十。

　　第六二門答音聲問。此門明以音聲辨說。兼答普光辨問。

　　佛子。諸佛世尊有十種為眾生作佛事。何等為十。所謂一切諸佛示現色身。為眾生作佛事。一切諸佛出妙音聲。為眾生作佛事。一切諸佛有所受為眾生作佛事。一切諸佛無所受為眾生作佛事。一切諸佛以地水火風為眾生作佛事。一切諸佛神力自在示現一切所緣境界為眾生作佛事。一切諸佛種種名號為眾生作佛事。一切諸佛以佛剎境界為眾生作佛事。一切諸佛嚴淨佛剎為眾生作佛事。一切諸佛寂寞無言為眾生作佛事。是為十。

　　後門十種作佛事明種種說法。謂六塵四大舉動施為。皆能顯法成益。無非佛事。非獨音聲。如淨名說。別中初身。二音。三四皆智受。為成彼檀故不受。令彼倣佛行少欲故。又以無所受受諸受故。

　　上二門答音聲問。

　　佛子。諸佛世尊有十種最勝法。何等為十。所謂一切諸佛大願堅固不可沮壞。所言必作言無有二。一切諸佛為欲圓滿一切功德。盡未來劫修菩薩行不生懈倦。一切諸佛為欲調伏一切眾生故往不可說不可說世界。如是而為一切眾生而無斷絕。一切諸佛於信於毀二種眾生。大悲普觀平等無異。一切諸佛從初發心乃至成佛終不退失菩提之心。一切諸佛積集無量諸善功德。皆以迴向一切智性。於諸世間終無染著。一切諸佛於諸佛所修學三業。唯行佛行非二乘行。皆為迴向一切智性成於無上正等菩提。一切諸佛放大光明其光平等照一切處。及照一切諸佛之法。令諸菩薩心得清淨滿一切智。一切諸佛捨離世樂。不貪不染。而普願世間離苦得樂。無諸戲論。一切諸佛愍諸眾生受種種苦。守護佛種行佛境界。出離生死逮十力地。是為十。

　　第七三門答智慧問。初此一門總明權實因果之智。兼答普光最勝之問。智慧最勝故。結云住十力地。兼答佛之問。別中四。即三念處行。餘可思之。

　　佛子。諸佛世尊有十種無障礙住。何等為十。所謂一切諸佛皆能往一切世界無障礙住。一切諸佛皆能住一切世界無障礙住。一切諸佛皆能於一切世界行住坐臥無障礙住。一切諸佛皆能於一切世界演說正法無障礙住。一切諸佛皆能於一切世界住兜率天宮無障礙住。一切諸佛皆能入法界一切三世無障礙住。一切諸佛皆能坐法界一切道場無障礙住。一切諸佛皆能念念觀一切眾生心行。以三種自在教化調伏無障礙住。一切諸佛皆能以一身住無量不思議佛所及一切處利益眾生無障礙住。一切諸佛皆能開示無量諸佛所說正法無障礙住。是為十。

　　二無障礙住者。明智慧離障。以智慧所作無礙。故一切無礙。

　　佛子。諸佛世尊有十種最勝無上莊嚴。何等為十。所謂一切諸佛皆悉具足諸相隨好。是為諸佛第一最勝無上身莊嚴。一切諸佛皆悉具足六十種音。一一音有五百分。一一分無量百千清淨之音以為嚴好。能於法界一切眾中無諸恐怖。大師子吼。演說如來甚深法義。眾生聞者靡不歡喜。隨其根欲悉得調伏。是為諸佛第二最勝無上語莊嚴。一切諸佛皆具十力諸大三昧。十八不共莊嚴意業。所行境界通達無礙。一切佛法咸得無餘。法界莊嚴而為莊嚴。法界眾生心之所行去來現在各各差別於一念中悉能明見。是為諸佛第三最勝無上意莊嚴。一切諸佛皆悉能放無數光明。一一光明有不可說光明網以為眷屬。普照一切諸佛國土。滅除一切世間黑闇。示現無量諸佛出興。其身平等悉皆清淨。所作佛事咸不唐捐。能令眾生至不退轉。是為諸佛第四最勝無上光明莊嚴。一切諸佛現微笑時皆於口中放百千億那由他阿僧祇光明。一一光明各有無量不思議種種色。徧照十方一切世界。於大眾中發誠實語。授無量無數不思議眾生阿耨多羅三藐三菩提記。是為諸佛第五離世癡惑最勝無上現微笑莊嚴。一切諸佛皆有法身清淨無礙。於一切法究竟通達。住於法界無有邊際。雖在世間不與世雜。了世實性行出世法。言語道斷超蘊界處。是為諸佛第六最勝無上法身莊嚴。一切諸佛皆有無量常妙光明。不可說不可說種種色相以為嚴好為光明藏。出生無量圓滿光明普照十方無有障礙。是為諸佛第七最勝無上常妙光明莊嚴。一切諸佛皆有無邊妙色。可愛妙色。清淨妙色。隨心所現妙色。暎蔽一切三界妙色。到於彼岸無上妙色。是故諸佛第八最勝無上妙色莊嚴。一切諸佛皆於三世佛種中生。積眾善寶究竟清淨。無諸過失離世譏謗。一切法中最為殊勝。清淨妙行之所莊嚴。具足成就一切智智。種族清淨無能譏毀。是為諸佛第九最勝無上種族莊嚴。一切諸佛以大慈力莊嚴其身究竟清淨。無諸渴愛身行永息。心善解脫見者無厭。大悲救護一切世間。第一福田無上受者。哀愍利益一切眾生。悉令增長無量福德智慧之聚。是為諸佛第十最勝無上大慈大悲功德莊嚴。

　　三十種無上莊嚴即智慧成益。由內具智嚴。故外具諸嚴。標中。超下位故最勝。上無加故云無上。別中義結名自顯。一相好身。二圓滿音。三以功德嚴意。四放光。五微笑授記。其緣甚眾。離世間品亦明。六法身中。真如出纏。故云清淨無礙。即法性法身。本智返照故於一切法究竟通達。即智慧法身。智契法界俱無邊際。雖在已下應化法身。了世已下功德法身。嚴理智故。了世實性。成上不雜。生下出世行。出世法則功德備矣。言語道斷即虗空法身。亦實相法身。體絕百非。言亡四句。唯證相應。故超蘊界處。顯是無為。翻有漏蘊。成五分法身。若翻界處。則外六塵亦同國土身。則十身圓融。成真法身矣。七即常光。八金等妙色。九中具真應種。三世佛種即真如無性故。應種可知。十中起必智俱。故無渴愛。動與道合。故身行永息。心善解脫成上無愛。見者無厭成上行息。此皆功德。亦無愛見。成下大悲。既為第一福田。故受施之中更無過上。

　　是為十。

　　三總結。

　　上七三門答智慧問。

　　佛子。諸佛世尊有十種自在法。

　　第八有八門答自在問。即為八段。初一總明自在兼攝加持。初總標。後別中有十自在。即為十小段。

　　何等為十。所謂一切諸佛於一切法悉得自在。明達種種句身味身。演說諸法辯才無礙。是為諸佛第一自在法。

　　別中有十。全同八地中十種自在。但深廣不次耳。一法自在。論經云無中邊法門示現故。

　　一切諸佛教化眾生未曾失時。隨其願樂為說正法。咸令調伏無有斷絕。是為諸佛第二自在法。

　　二心自在。無量阿僧祇劫三昧入智故。由在三昧觀機故化不失時。

　　一切諸佛能令盡虗空界無量無數種種莊嚴一切世界六種震動。令彼世界或舉或下或大或小。或合或散。未曾惱害於一眾生。其中眾生不覺不知無疑無怪。是為諸佛第三自在法。

　　三勝解自在。大小淨穢隨解轉變故。

　　一切諸佛以神通力悉能嚴淨一切世界。於一念頃普現一切世界莊嚴。此諸莊嚴。經無數劫說不能盡。悉皆離染清淨無比。一切佛剎嚴淨之事。皆令平等入一切剎中。是為諸佛第四自在法。

　　四財自在。一切世界無量莊嚴。嚴飾住持故。

　　一切諸佛見一眾生應受化者。為其住壽經不可說不可說劫。乃至盡未來際結跏趺坐身心無倦。專心憶念未曾廢忘。方便調伏而不失時。如為一眾生為一切眾生悉亦如是。是為諸佛第五自在法。

　　五命自在。不可說劫命住持故。

　　一切諸佛悉能徧往一切世界。一切如來所行之處而不暫捨一切法界。十方各別一一方有無量世界海。一一世界海有無量世界種。佛以神力一念咸到轉於無礙清淨法輪。是為諸佛第六自在法。

　　六如意自在。一切國土中如意變化故。

　　一切諸佛為欲調伏一切眾生。念念中成阿耨多羅三藐三菩提。而於一切佛法非已現覺亦非當覺。亦不住於有學之地。而悉知見通達無礙。無量智慧無量自在。教化調伏一切眾生。是為諸佛第七自在法。

　　七智自在。如來力無畏不共法相好莊嚴。三菩提示現故。文中生界無邊。機熟相續故念念應成。而真成在昔。故佛於三世。非是新覺。亦非不覺。住在學地。又顯雖念念覺。離覺相故。非三世覺。亦非不覺故。不住學地。又云而悉通達無量智等。即十力等。

　　一切諸佛能以眼處作耳處佛事。能以耳處作鼻處佛事。能以鼻處作舌處佛事。能以舌處作身處佛事。能以身處作意處佛事。能以意處於一切世界中。住世出世間種種境界。一一境界中能作無量廣大佛事。是為諸佛第八自在法。

　　八業自在。六根互用廣大佛事是佛業故。然非改轉。一根不變。本來具故。

　　一切諸佛其身毛孔一一能容一切眾生。一一眾生其身悉與不可說諸佛剎等而無迫隘。一一眾生步步能過無數世界。如是展轉盡無數劫。悉見諸佛出現於世教化眾生。轉淨法輪開示過去未來現在不可說法。盡虗空界一切眾生諸趣受身威儀往來及其所受種種樂具皆悉具足。而於其中無所障礙。是為諸佛第九自在法。

　　九生自在。一切世界生示現故。

　　一切諸佛於一念頃現一切世界微塵數佛。一一佛皆於一切法界眾妙蓮華廣大莊嚴世界。蓮華藏師子座上成等正覺。示現諸佛自在神力。如於眾妙蓮華廣大莊嚴世界。如是於一切法界中不可說不可說種種莊嚴。種種境界。種種形相。種種示現。種種劫數。清淨世界。如於一念。如是於無量無邊阿僧祇劫一切念中。一念一切現。一念無量住。而未曾用少方便力。是為諸佛第十自在法。

　　十願自在。隨心所欲佛國土時示成三菩提故。上來唯三與八取意而釋。餘並論經之文。其第十自在。文有四節。一一念現多佛於一類界成佛。二如於眾妙下類顯餘界。三如於一念下類顯餘念。四一念一切現下總結深廣。一切現者。一念便現法界諸形諸時諸神力故。一念無量住者。常無現故。而不動如來少許方便。故云自在。

　　上自在初門竟。

　　佛子。諸佛世尊有十種無量不思議圓滿佛法。何等為十。所謂一切諸佛一一淨相皆具百福。一切諸佛皆悉成就一切佛法。一切諸佛皆悉成就一切善根。一切諸佛皆悉成就一切功德。一切諸佛皆能教化一切眾生。一切諸佛皆悉能為眾生作主。一切諸佛皆悉成就清淨佛剎。一切諸佛皆悉成就一切智智。一切諸佛皆悉成就色身相好。見者獲益功不唐捐。一切諸佛皆具諸佛平等正法。一切諸佛作佛事已。莫不示現入於涅槃。是為十。

　　第二不思議圓滿佛法者。明圓滿自在。謂前十自在八地容有。故此顯如來十種圓滿。又無一法不自在故。方云圓滿。別中二。即證成菩提十力等。故云一切佛法。三通福智。故曰善根。四唯是佛。但云功德。九即具有法輪教。餘可思準。

　　佛子。諸佛世尊有十種善巧方便。

　　第三善巧方便即於法自在。皆權實等無礙故。初總標。

　　何等為十。所謂一切諸佛了知諸法皆離戲論。而能開示諸佛善根。是為第一善巧方便。

　　別中一言說善巧。謂知實離言。絕動搖之戲論。而起權開示善根故為自在。

　　一切諸佛知一切法悉無所見各不相知。無縛無解無受無集無成就。自在究竟到於彼岸。然於諸法真實而知。不異不別而得自在。無我無受不壞實際。已得至於大自在地。常能觀察一切法界。是為第二善巧方便。

　　二知見善巧。謂證實無能所見。而不礙於法。真實知見無縛無解。而至大自在。

　　一切諸佛永離諸相心無所住。而能悉知不亂不錯。雖知一切相皆無自性。而如其體性悉能善入而亦示現無量色身。及以一切清淨佛土種種莊嚴無盡之相。集智慧燈滅眾生惑。是為第三善巧方便。

　　三示現善巧。謂無相知相。無性入性。亦能示現依正調生。

　　一切諸佛住於法界。不住過去未來現在。如如性中無去來今三世相故。而能演說去來今世無量諸佛出現世間。令其聞者普見一切諸佛境界。是為第四善巧方便。

　　四三世善巧。謂證冥三際之理。而演三際益生。

　　一切諸佛身語意業無所造作無來無去亦無有住。離諸數法到於一切諸法彼岸。而為眾法藏具無量智。了達種種世出世法。智慧無礙。示現無量自在神力。調伏一切法界眾生。是為第五善巧方便。

　　五性相善巧。謂三業湛然。而包含示現。

　　一切諸佛知一切法不可見。非一非異非量非無量。非來非去。皆無自性。亦不違於世間諸法。一切智者無自性中見一切法。於法自在廣說諸法。而常安住真如實性。是為第六善巧方便。

　　六調生善巧。謂知非一異而見一切法。

　　一切諸佛於一時中知一切時具淨善根入於正位而無所著。於其日月年劫成壞。如是等時不住不捨。而能示現若晝若夜初中後時。一日七日。半月一月。一年百年。一劫多劫。不可思劫。不可說劫。乃至盡於未來際劫。恒為眾生轉妙法輪。不斷不退無有休息。是為第七善巧方便。

　　七時分善巧。謂知時融入故不住不捨。而不壞年劫。演說無休。

　　一切諸佛恒住法界。成就諸佛無量無畏。及不可數辯不可量辯無盡辯無斷辯無邊辯不共辯無窮辯真實辯方便開示一切句辯一切法辯。隨其根性及以欲解以種種法門說不可說不可說百千億那由他修多羅。初中後善皆悉究竟。是為第八善巧方便。

　　八辨才善巧。謂恒住法界。則寂無所住。而能成就無量無畏。十辯演法。十辯者一多故。二非心測故。三隨說一事窮劫不盡故。四任放辯才無有間故。五觸類成辯故。六下位所無故。七無能難屈故。八皆契事理故。九無一句義不能顯故。十無有一法不能演故。初中後善下明說之德。瑜伽八十五云一初善。聽聞時生歡喜故。一中善。修行時無有艱苦。遠離二邊。依中道行故。三後善。謂究竟離垢等故。

　　一切諸佛住淨法界。知一切法本無名字無過去名。無現在名。無去來名。無眾生名。無非眾生名。無國土名。無非國土名。無法名。無非法名。無功德名。無非功德名。無菩薩名。無佛名。無數名。無非數名。無生名。無滅名。無有名。無無名。無一名。無種種名。何以故。諸法體性不可說故。一切諸法無方無處。不可集說不可散說。不可一說不可多說。音聲莫逮言語悉斷。雖隨世說種種言說。無所攀緣無所造作。遠離一切虗妄想著。如是究竟到於彼岸。是為第九善巧方便。

　　九勝義善巧。謂離說而說故無想著。

　　一切諸佛知一切法本性寂靜。無生故非色。無戲論故非受。無名數故非想。無造作故非行。無執取故非識。無入處故非處。無所得故非界。然亦不壞一切諸法。本性無起如虗空故。一切諸法皆悉空寂無業果。無修習。無成就。無出生。非數非不數。非有非無。非生非滅。非垢非淨。非入非出。非住非不住。非調伏非不調伏。非眾生非無眾生。非壽命非無壽命。非因緣非無因緣。而能了知正定邪定及不定聚一切眾生。為說妙法令到彼岸。成就十力四無所畏能師子吼。具一切智住佛境界。是為第十善巧方便。

　　十寂用善巧。謂了寂起用。於中先知本寂。後而能下不廢起用。前中亦二。先正顯。後然亦下釋成。謂色等性無。非遣之使無。故不壞諸法。即空無業等。後起用可知。

　　佛子。是為諸佛成就十種善巧方便。

　　大文三結。

　　上八自在門中第三答十善巧竟。

　　下十大佛事。

大方廣佛華嚴經綱要卷第四十六


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第四十七

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　佛不思議法品第三十三之下

　　佛子。諸佛世尊有十種廣大佛事。無量無邊不可思議。一切世間諸天及人皆不能知。去來現在所有一切聲聞獨覺亦不能知。唯除如來威神之力。

　　第四十種廣大佛事。明神通自在。即答前二會佛通問。先總標中謂八相等中皆有大用微細相容故。以此攝物故名佛事。於中先標名。無量下顯勝。

　　何等為十。所謂一切諸佛於盡虗空徧法界一切世界兜率陀天。皆現受生修菩薩行作大佛事。無量色相。無量威德。無量光明。無量音聲。無量言辭。無量三昧。無量智慧所行境界。攝取一切人天魔梵沙門婆羅門阿修羅等。大慈無礙。大悲究竟。平等饒益一切眾生。或令生天。或令生人或淨其根或調其心。或時為說差別三乘或時為說圓滿一乘。普皆濟度令出生死。是為第一廣大佛事。

　　別中先徵。後釋。釋中初明上生佛事。於中四。一別明能攝。二攝取下所攝廣多。三大悲下能攝殊勝。四或令下所攝成益。

　　佛子。一切諸佛從兜率天降神母胎。以究竟三昧觀受生法如幻如化如影如空如熱時𦦨。隨樂而受無量無礙。入無諍法。起無著智。離欲清淨。成就廣大妙莊嚴藏。

　　二降神處胎佛事。於中二。先明智德內圓。

　　受最後身。住大寶莊嚴樓閣而作佛事。或以神力而作佛事。或以正念而作佛事。或現神通而作佛事。或現智日而作佛事。或現諸佛廣大境界而作佛事。或現諸佛無量光明而作佛事。或入無數廣大三昧而作佛事。或現從彼諸三昧起而作佛事。

　　後明神通外用。於中二。先明一處一時作佛事。

　　佛子。如來爾時在母胎中為欲利益一切世間種種示現而作佛事。所謂或現初生。或現童子。或現在宮。或現出家。或復示現成等正覺。或復示現轉妙法輪。或示現於入般涅槃。如是皆以種種方便。於一切方一切網一切族一切種一切世界中而作佛事。是為第二廣大佛事。

　　後總攝時處作佛事。此中多處。準下瞿波乃至十重。此略舉五。皆後後廣前前。一一切者即娑婆與能遶十三剎塵數剎。十方無間住故。二彼上諸剎復有眷屬剎等圍遶。交絡成網故。三遶中間海十右旋海故。四盡華藏剎海諸剎種故。五一切世界者盡法界故。

　　佛子。一切諸佛一切善業皆已清淨。一切生智皆已明潔。而以生法誘導羣迷。令其開悟具行眾善。為眾生故示誕王宮。

　　三現生處宮佛事。有二。先明無生現生。是誕生相。

　　一切諸佛於諸色欲宮殿妓樂。皆已捨離無所貪染。常觀諸有空無體性。一切樂具悉不真實。持佛淨戒究竟圓滿。

　　後明無染處染。是處王宮相。於中有四。一三學自圓。無染是定故。

　　觀諸內宮妻妾侍從。生大悲愍。觀諸眾生虗妄不實。起大慈心。觀諸世間無一可樂。而生大喜。於一切法心得自在。而起大捨。

　　二四心愍物。

　　具佛功德現生法界。身相圓滿眷屬清淨。而於一切皆無所著。以隨類音為眾演說。令於世法深生厭離。如其所行示所得果。復以方便隨應教化。未成熟者令其成熟。已成熟者令得解脫。為作佛事令不退轉。復以廣大慈悲之心。恒為眾生說種種法。又為示現三種自在。令其開悟心得清淨。

　　三具德攝益。

　　雖處內宮眾所咸覩。而於一切諸世界中施作佛事。以大智慧。以大精進。示現種種諸佛神通無礙無盡恒住三種巧方便業。所謂身業究竟清淨。語業常隨智慧而行。意業甚深無有障礙。以是方便利益眾生。是為第三廣大佛事。

　　四攝益廣深。

　　佛子。一切諸佛示處種種莊嚴宮殿觀察厭離捨而出家。欲使眾生了知世法。皆是妄想無常敗壞。深起厭離不生染著。永斷世間貪愛煩惱。修清淨行利益眾生。當出家時捨俗威儀住無諍法。滿足本願無量功德。以大智光滅世癡闇。為諸世間無上福田。常為眾生讚佛功德。令於佛所植諸善本。以智慧眼見真實義。復為眾生讚說出家。清淨無過永得出離。長為世間智慧高幢。是為第四廣大佛事。

　　四出家佛事。中二。先明出家意。後當出家時下明出家相。三業二利故。

　　佛子一切諸佛具一切智。於無量法悉已知見。菩提樹下成最正覺。降伏眾魔。威德特尊。其身充滿一切世界。神力所作無邊無盡。於一切智所行之義皆得自在。修諸功德悉已圓滿。其菩提座具足莊嚴。周徧十方一切世界。佛處其上轉妙法輪。說諸菩薩所有行願。開示無量諸佛境界。令諸菩薩皆得悟入修行種種清淨妙行。復能示導一切眾生令種善根。生於如來平等地中。住諸菩薩無邊妙行成就一切功德勝法。一切世界一切眾生一切佛剎一切諸法一切菩薩一切教化一切三世一切調伏一切神變一切眾生心之樂欲。悉善了知而作佛事。是為第五廣大佛事。

　　五成道佛事。中二。初明真覺舊圓。次菩提樹下應身今滿。後其菩提樹下演法益此頓演華嚴。

　　佛子。一切諸佛轉不退法輪。令諸菩薩不退轉故。轉無量法轉。令一切世間咸了知故。轉開悟一切法輪。能大無畏師子吼故。轉一切法智藏法輪。開法藏門除闇障故。轉無礙法輪。等虗空故。轉無著法輪。觀一切法非有無故。轉照世法輪。令一切眾生淨法眼故。轉開示一切智法輪。悉徧一切三世法故。轉一切佛同一法輪。一切佛法不相違故。一切諸佛以如是等無量無數百千億那由他法輪。隨諸眾生心行差別而作佛事不可思議。是為第六廣大佛事。

　　六轉法輪佛事中義通權實。先列後結。列中一唯菩薩乘通四不退。二通五乘。世咸了故。三開權顯實。令悟知見決定有故。四通三藏。三藏除癡及三障故。五唯頓。事理雙絕故。六中道法輪。不著一邊故。七世諦法。淨所知故。八唯佛法。智遍知故。九唯圓法無異味故。後以如是下總結。即無量乘為第十輪。隨機演故。十皆圓滿故不思議。

　　佛子。一切諸佛入於一切王都城邑。為諸眾生而作佛事。所謂人王都邑。天王都邑。龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。羅剎王。毗舍闍王。如是等王一切都邑。入城門時大地震動。光明普照。盲者得眼。聾者得耳。狂者得心。裸者得衣。諸憂苦者悉得安樂。一切樂器不鼓自鳴。諸莊嚴具若著不著咸出妙音。眾生聞者無不欣樂。一切諸佛色身清淨相好具足見者無厭。能為眾生作於佛事。所謂若顧視。若觀察。若動轉。若屈伸。若行若住。若坐若臥。若默若語。若現神通。若為說法。若有教勅。如是一切皆為眾生而作佛事。一切諸佛普於一切無數世界種種眾生心樂海中。勸令念佛常勤觀察。種諸善根修菩薩行。歎佛色相微妙第一一切眾生難可值遇。若有得見而興信心。則生一切無量善法。集佛功德普皆清淨。如是稱讚佛功德已。分身普往十方世界。令諸眾生悉得瞻奉。思惟觀察承事供養種諸善根得佛歡喜。增長佛種悉當成佛。以如是行而作佛事。或為眾生示現色身。或出妙音。或但微細令其信樂。頭頂禮敬曲躬合掌。稱揚讚歎問訊起居而作佛事。一切諸佛以如是等無量無數不可言說不可思議種種佛事。於一切世界中。隨諸眾生心之所樂。以本願力大慈悲力一切智力。方便教化悉令調伏。是為第七廣大佛事。

　　七威儀佛事。於中四。一別舉入城益物。二一切諸佛色身下通顯威儀益物。三一切諸佛昔於下言談示現益物。其昔字晉本所無。即是現益。若言昔者。乃是舉因顯果。必是普字。四一切諸佛以如是下總結深廣。

　　佛子。一切諸佛或住阿蘭若處而作佛事。或住寂靜處而作佛事。或住空閑處而作佛事。或住佛住處而作佛事。或住三昧而作佛事。或獨處園林而作佛事。或隱身不現而作佛事。或住甚深智而作佛事。或住諸佛無比境界而作佛事。或住不可見種種身行。隨諸眾生心樂欲解方便教化無有休息而作佛事。或以天身求一切智而作佛事。或以龍身夜叉身乾闥婆身阿修羅身迦樓羅身緊那羅身摩睺羅伽人非人等身。求一切智而作佛事。或以聲聞身獨覺身菩薩身求一切智而作佛事。或時說法或時寂寞而作佛事。或說一佛或說多佛而作佛事。或說諸菩薩一切行一切願。為一行願而作佛事。或說諸菩薩一行一願。為無量行願而作佛事。或說佛境界即世間境界而作佛事。或說世間境界即佛境界而作佛事。或說佛境界即非境界而作佛事。或住一日。或住一夜。或住半月。或住一月。或住一年。乃至住不可說劫。為諸眾生而作佛事。是為第八廣大佛事。

　　八起行佛事中有四。一身心安住行。蘭若唯山林。寂靜通城邑。空閑在無物。二或以天身下起應上求行。三或時說法下說默下化行。四或住一日下時分進修行。

　　佛子。一切諸佛是生清淨善根之藏。令諸眾生於佛法中生淨信解諸根調伏永離世間。令諸菩薩於菩提道具智慧明不由他悟。或現涅槃而作佛事。或現世間皆悉無常而作佛事。或說佛身而作佛事。或說所作皆悉已辦而作佛事。或說功德圓滿無缺而作佛事。或說永斷諸有根本而作佛事。或令眾生厭離世間隨順佛心而作佛事。或說壽命終歸於盡而作佛事。或說世間無一可樂而作佛事。或為宣說盡未來際供養諸佛而作佛事。或說諸佛轉淨法輪令其得聞生大歡喜而作佛事。或為宣說諸佛境界令其發心而修諸行而作佛事。或為宣說念佛三昧令其發心常樂見佛而作佛事。或為宣說諸根清淨勤求佛道心無懈退而作佛事。或詣一切諸佛國土觀諸境界種種因緣而作佛事。或攝一切諸眾生身皆為佛身。令諸懈怠放逸眾生悉住如來清淨禁戒而作佛事。是為第九廣大佛事。

　　九起用佛事中。初顯起用所依。以是能生功德藏故。二或現涅槃下正明起用。

　　佛子。一切諸佛入涅槃時無量眾生悲號涕泣生大憂惱。遞相瞻顧而作是言。如來世尊有大慈悲。哀愍饒益一切世間。與諸眾生為救為歸。如來出現難可值遇。無上福田於今永滅。即以如是令諸眾生悲號戀慕而作佛事。復為化度一切天人龍神夜叉乾闥婆阿修羅迦樓羅緊那羅摩睺羅伽人非人等。故隨其樂欲自碎其身以為舍利無量無數不可思議。令諸眾生起淨信心恭敬尊重歡喜供養。修諸功德具足圓滿。復起於塔種種嚴飾。於諸天宮。龍宮。夜叉宮。乾闥婆阿修羅迦樓羅緊那羅摩睺羅伽人非人等諸宮殿中以為供養。牙齒爪髮咸以起塔。令其見者皆悉念佛念法念僧。信樂不迴誠敬尊重。在在處處布施供養修諸功德。以是福故或生天上。或處人間種族尊榮財產備足。所有眷屬悉皆清淨。不入惡趣常生善道恒得見佛具眾白法。於三有中速得出離。各隨所願獲自乘果。於如來所知恩報恩。永與世間作所歸依。佛子。諸佛世尊雖般涅槃。仍與眾生作不思議清淨福田。無盡功德最上福田。令諸眾生善根具足福德圓滿。是為第十廣大佛事。

　　十涅槃佛事。別顯用中之一。於中三。初明涅槃悲戀益。次復為化度下舍利流布益。後佛子下總結益滿。若配十問。一本願。二即種性及國土。三是無礙。四十皆解脫。五出現。六音聲。七身。八智慧。九自在。

　　佛子。此諸佛事無量廣大不可思議。一切世間諸天及人及去來今聲聞獨覺皆不能知。唯除如來威神所加。

　　三結。

　　上八答自在中第四十種廣大佛事十門竟。

　　佛子。諸佛世尊有十種無二行自在法。何等為十。所謂一切諸佛悉能善說授記言辭決定無二。一切諸佛悉能隨順眾生心念令其意滿決定無二。一切諸佛悉能現覺一切諸法演說其義決定無二。一切諸佛悉能具足去來今世諸佛智慧決定無二。一切諸佛悉知三世一切剎那即一剎那決定無二。一切諸佛悉知三世一切佛剎入一佛剎決定無二。一切諸佛悉知三世一切佛語即一佛語決定無二。一切諸佛悉知三世一切諸佛與其所化一切眾生體性平等決定無二。一切諸佛悉知世法及諸佛法性無差別決定無二。一切諸佛悉知三世一切諸佛所有善根同一善根決定無二。是為十。

　　第五無二行自在行者。明無畏自在。兼答普光無畏之問。於事明審。決定無礙。故云無二。不畏他難名為自在。別中十句。初四可知。次三通二義。一以理融相。二事事即入。次二唯理。復一有三。一同性修故。二互迴向故。三互主伴故。五無二行一門。

　　佛子。諸佛世尊有十種住住一切法。何等為十。所謂一切諸佛住覺悟一切法界。一切諸佛住大悲語。一切諸佛住本大願。一切諸佛住不捨調伏眾生。一切諸佛住無自性法。一切諸佛住平等利益。一切諸佛住無忘失法。一切諸佛住無障礙心。一切諸佛住恒正定心。一切諸佛住等入一切法不違實際相。是為十。

　　第六明住住一切法者。明三昧自在。兼答普光三昧問。如來所住。無非三昧。故徧住一切。文顯可知。六住一切法一門。

　　佛子。諸佛世尊有十種知一切法盡無有餘。何等為十。所謂知過去一切法盡無有餘。知未來一切法盡無有餘。知現在一切法盡無有餘。知一切言語法盡無有餘。知一切世間道盡無有餘。知一切眾生心盡無有餘。知一切菩薩善根上中下種種分位盡無有餘。知一切佛圓滿智及諸善根不增不減盡無有餘。知一切法皆從緣起盡無有餘。知一切世界種盡無有餘。知一切法界中如因陀羅網諸差別事盡無有餘。是為十。

　　第七知一切法盡無有餘者。明十力自在。兼答普光十力之問。十力智慧。照境無遺故。亦顯可知。七知一切法盡無有餘一門。

　　佛子。諸佛世尊有十種力。何等為十。所謂廣大力。最上力。無量力。大威德力。難獲力。不退力。堅固力。不可壞力。一切世間不思議力。一切眾生無能動力。是為十。佛子諸佛世尊有十種大那羅延幢勇健法。

　　第八廣大力者。明神力自在。亦答普光十力之問。文中亦三。初標。次何者下徵釋。三結。今初。十力是別名。大那羅延等是總稱。故下列中但依總明。是則標中十力。一一徧下別中。別中十門一一具前標中十力則成百門。十中一廣大者周法界故。二最上者無加過故。三無分量故。四可敬畏故。五唯佛得故。六作無屈故。七當堅故。八緣不壞故。九超言念故。十不可搖故。此下下十門。

　　何者為十。所謂一切諸佛身不可壞。命不可斷。世間毒藥所不能中。一切世界水火風災皆於佛身不能為害。一切諸魔。天龍夜叉。乾闥婆阿修羅。迦樓羅緊那羅。摩睺羅伽人非人。毗舍闍羅剎等。盡其勢力雨大金剛。如須彌山及鐵圍山。徧於三千大千世界一時俱下。不能令佛心有驚怖。乃至一毛亦不搖動。行住坐臥初無變易。佛所住處四方遠近。不令其下則不能雨。假使不制而從雨之。終不為損。若有眾生為佛所持及佛所使。尚不可害況如來身。是為諸佛第一大那羅延幢勇健法。

　　次徵釋中文有十段。第一身命不可壞力。今逆次配。此即不可動力。乃至一毛不動搖故。文中二。先正明不可動壞。謂情非情境俱不能壞。後若有眾生下舉況顯勝。

　　佛子。一切諸佛以一切法界諸世界中須彌山王。及鐵圍山。大鐵圍山。大海山林。宮殿屋宅。置一毛孔盡未來劫。而諸眾生不覺不知。唯除如來神力所被。佛子。爾時諸佛於一毛孔持於爾所一切世界盡未來劫。或行或住或坐或臥。不生一念勞倦之心。佛子。譬如虗空普持一切徧法界中所有世界而無勞倦。一切諸佛於一毛孔持諸世界亦復如是。是為諸佛第二大那羅延幢勇健法。

　　二毛孔容持力。即是不可思議。而諸眾生不覺知故。

　　佛子。一切諸佛能於一念起不可說不可說世界微塵數步。一一步過不可說不可說佛剎微塵數國土。如是而行經一切世界微塵數劫。佛子。假使有一大金剛山。與上所經一切佛剎其量正等。如是量等大金剛山。有不可說不可說佛剎微塵數。諸佛能以如是諸山置一毛孔。佛身毛孔與法界中一切眾生毛孔數等。一一毛孔悉置爾許大金剛山。持爾許山遊行十方。入盡虗空一切世界。從於前際盡未來際一切諸劫無有休息。佛身無損亦不勞倦。心常在定無有散亂。是為諸佛第三大那羅延幢勇健法。

　　三毛持大山力。即當不壞。以持多山大身。心無勞損故。文中速行廣步。多劫行剎。為一山之量。此山已無量矣。況有多山在一毛孔。況復多毛窮劫持住。實難思之境矣。

　　佛子。一切諸佛一座食已結跏趺坐。經前後際不可說劫。入佛所受不思議樂。其身安住寂然不動。亦不廢捨化眾生事。佛子。假使有人於徧虗空一一世界。悉以毛端次第度量。諸佛能於一毛端處結跏趺坐盡未來劫。如一毛端處一切毛端處悉亦如是。佛子。假使十方一切世界所有眾生。一一眾生其身大小。悉與不可說佛剎微塵數世界量等。輕重亦爾。諸佛能以爾所眾生置一指端。盡於後際所有諸劫。一切指端皆亦如是。盡持爾許一切眾生。入徧虗空一一世界。盡於法界悉使無餘。而佛身心曾無勞倦。是為諸佛第四大那羅延幢勇健法。

　　四定用自在力。即是堅固。定力安住故。

　　佛子。一切諸佛能於一身化現不可說不可說佛剎微塵數頭。一一頭化現不可說不可說佛剎微塵數舌。一一舌化出不可說不可說佛剎微塵數差別音聲。法界眾生靡不皆聞。一一音聲演不可說不可說佛剎微塵數修多羅藏。一一修多羅藏演不可說不可說佛剎微塵數法。一一法有不可說不可說佛剎微塵數文字句義。如是演說盡不可說不可說佛剎微塵數劫。盡是劫已。復更演說盡不可說不可說佛剎微塵數劫。如是次第乃至盡於一切世界微塵數。盡一切眾生心念數。未來際劫猶可窮盡。如來化身所轉法輪無有窮盡。所謂智慧演說法輪。斷諸疑惑法輪。照一切法法輪。聞無礙藏法輪。令無量眾生歡喜調伏法輪。開示一切諸菩薩行法輪。高升圓滿大智慧日法輪。普然照世智慧明燈法輪。辯才無畏種種莊嚴法輪。如一佛身以神通力轉如是等差別法輪。一切世法無能為喻。如是盡虗空界一一毛端分量之處。有不可說不可說佛剎微塵數世界。一一世界中念念現不可說不可說佛剎微塵數化身。一一化身皆亦如是。所說音聲文字句義。一一充滿一切法界。其中眾生皆得解了。而佛言音無變無斷無有窮盡。是為諸佛第五大那羅延幢勇健法。

　　五常遍演法力。此即不退。言音無變。無斷盡故。文中二。初明一身轉。後如一佛下明多身轉。前中三。初顯所說多。次如是演說下明所說常。後所謂下示所說體。後多身可知。是則常恒之說。前後無涯。生盲之徒對而莫覩。隨所感見說有始終。

　　佛子。一切諸佛皆以德相莊嚴胷臆。猶若金剛不可損壞。菩提樹下結跏趺坐。魔王軍眾其數無邊。種種異形甚可怖畏。眾生見者靡不驚懾。悉發狂亂或時致死。如是魔眾徧滿虗空。如來見之心無恐怖。容色不變一毛不豎。不動不亂。無所分別。離諸喜怒寂然清淨。住佛所住具慈悲力。諸根調伏心無所畏。非諸魔眾所能傾動。而能摧伏一切魔軍。皆使迴心稽首歸依。然後復以三輪教化。令其悉發阿耨多羅三藐三菩提意永不退轉。是為諸佛第六大那羅延幢勇健法。

　　六德相障魔力。即當難獲。然十皆難獲。世多魔惑。偏立難獲之名。

　　佛子。一切諸佛有無礙音。其音普徧十方世界。眾生聞者自然調伏。彼諸如來所出音聲須彌盧等一切諸山不能為障。天宮龍宮夜叉宮乾闥婆阿修羅迦樓羅緊那羅摩睺羅伽人非人等一切諸宮所不能障。一切世界高大音聲亦不能障。隨所應化一切眾生靡不皆聞。文字句義悉得解了。是為諸佛第七大那羅延幢勇健法。

　　七圓音徧徹力。即是威德。聞皆調伏故。

　　佛子。一切諸佛心無障礙。於百千億那由他不可說不可說劫恒善清淨。去來現在一切諸佛同一體性。無濁無翳。無我無我所。非內非外。了境空寂不生妄想。無所依無所作。不住諸相。永斷分別。本性清淨。捨離一切攀緣憶念。於一切法常無違諍。住於實際離欲清淨。入真法界演說無盡。離量非量所有妄想。絕為無為一切言說。於不可說無邊境界。悉已通達無礙無盡。智慧方便成就十力。一切功德莊嚴清淨。演說種種無量諸法。皆與實相不相違背。於諸法界三世諸法悉等無異究竟自在。入一切法最勝之藏。一切法門正念不惑。安住十方一切佛剎而無動轉。行不斷智知一切法究竟無餘。盡諸有漏。心善解脫。慧善解脫。住於實際通達無礙。心常正定。於三世法及以一切眾生心行一念了達皆無障礙。是為諸佛第八大那羅延幢勇健法。

　　八心無障礙力。即無量力。離量非量故。初無塵惑障礙。後於不可說下起用無障礙。心善解脫者由三種相。一於諸行徧了知故。二於彼相應諸煩惱斷得作證故。三煩惱斷已。於一切處離愛住故。

　　佛子。一切諸佛同一法身。境界無量身。功德無邊身世間無盡身。三界不染身。隨念示現身。非實非虗平等清淨身。無來無去無為不壞身。一相無相法自性身。無處無方徧一切身。神變自在無邊色相身。種種示現普入一切身。妙法方便身。智藏普照身。示法平等身。普徧法界身。無動無分別非有非無常清淨身。非方便非不方便非滅非不滅隨所應化一切眾生種種信解而示現身。從一切功德寶所生身。具一切諸佛法真如身。本性寂靜無障礙身。成就一切無礙法身。徧住一切清淨法界身。分形普徧一切世間身。無攀緣無退轉永解脫具一切智普了達身。是為諸佛第九大那羅延幢勇健法。

　　九法身微密力。即是最上。此總收前八。後一更無加故。文列二十五身。或即應之真。即真之應。即性之相。即理之智。十身圓融。同一法界之身。不可配於報化。故云最上微密。

　　佛子。一切諸佛等悟一切諸如來法。等修一切諸菩薩行。若願若智清淨平等。猶如大海悉得滿足。行力尊勝未曾退怯。住諸三昧無量境界。示一切道勸善誡惡。智力第一演法無畏。隨有所問悉能善答。智慧說法平等清淨。身語意行悉皆無雜。住佛所住諸佛種性。以佛智慧而作佛事。住一切智演無量法。無有根本。無有邊際。神通智慧不可思議。一切世間無能解了。智慧深入見一切法。微妙廣大無量無邊。三世法門咸善通達。一切世界悉能開曉。以出世智於諸世間作不可說種種佛事。成不退智入諸佛數。雖已證得不可言說離文字法。而能開示種種言辭。以普賢智集諸善行。成就一念相應妙慧。於一切法悉能覺了。如先所念一切眾生皆依自乘而施其法。一切諸法一切世界一切眾生一切三世。於法界內如是境界其量無邊。以無礙智悉能知見。佛子。一切諸佛於一念頃。隨所應化出興於世。住清淨土成等正覺。現神通力開悟三世一切眾生心意及識不失於時。佛子。眾生無邊。世界無邊。法界無邊。三世無邊。諸佛最勝亦無有邊。悉現於中成等正覺。以佛智慧方便開悟無有休息。佛子。一切諸佛以神通力。現最妙身住無邊處。大悲方便心無障礙。於一切時常為眾生演說妙法。是為諸佛第十大那羅延幢勇健法。

　　十具足行智力。即是廣大力。因行如海。果智普周。五無邊界。大用無涯故。文中四。一萬行圓淨。二住佛所住下智用圓周。三雖已證得下動寂自在。四佛子一切諸佛下用無涯畔。上之十力。不出三業。可以思準。

　　佛子。此一切諸佛大那羅延幢勇健法。無量無邊不可思議。去來現在一切眾生。及以二乘不能解了。唯除如來神力所加。

　　大文第三總結八廣大力十門。

　　佛子。諸佛世尊有十種決定法。何等為十。所謂一切諸佛定從兜率壽盡下生。一切諸佛定示受生處胎十月。一切諸佛定厭世俗樂求出家。一切諸佛決定坐於菩提樹下成等正覺悟諸佛法。一切諸佛定於一念悟一切法。一切世界示現神力。一切諸佛定能應時轉妙法輪。一切諸佛定能隨彼所種善根。應時說法而為授記。一切諸佛定能應時為作佛事。一切諸佛定能為諸成就菩薩而授記莂。一切諸佛定能一念普答一切眾生所問。是為十。

　　大文第九決定法。有三門。答無礙問。一明所作決定。能為無礙。此約一類世界。故云決定。於異類界未必定然。又約佛定能為故云決定耳。

　　佛子。諸佛世尊有十種速疾法。何等為十。所謂一切諸佛若有見者。速得遠離一切惡趣。一切諸佛若有見者。速得圓滿殊勝功德。一切諸佛若有見者。速得成就廣大善根。一切諸佛若有見者。速得往生淨妙天上。一切諸佛若有見者。速能除斷一切疑惑。一切諸佛若已發菩提心而得見者。速得成就廣大信解永不退轉。能隨所應教化眾生。若未發心即能速發阿耨多羅三藐三菩提心。一切諸佛若未入正位而得見者。速入正位。一切諸佛若有見者。速能清淨世出世間一切諸根。一切諸佛若有見者。速得除滅一切障礙。一切諸佛若有見者。速能獲得無畏辯才。是為十。

　　二速疾法者。明令他無礙。如如意寶。見速獲益而薄福不覩。十句五對。一離惡趣圓勝德。二成善因感樂果。三除疑惑滿大心。四始入位終清淨。五淨二礙具四辯。

　　佛子。諸佛世尊有十種應常憶念清淨法。何等為十。所謂一切諸佛過去因緣一切菩薩應常憶念。一切諸佛清淨勝行一切菩薩應常憶念。一切諸佛滿足諸度一切菩薩應常憶念。一切諸佛成就大願一切菩薩應常憶念。一切諸佛積集善根一切菩薩應常憶念。一切諸佛已具梵行一切菩薩應常憶念。一切諸佛現成正覺一切菩薩應常憶念。一切諸佛色身無量一切菩薩應常憶念。一切諸佛神通無量一切菩薩應常憶念。一切諸佛十力無畏一切菩薩應常憶念。是為十。

　　三應憶念清淨者。舉佛無二礙。勸物念持。九答無礙三門。

　　佛子。諸佛世尊有十種一切智住。何等為十。所謂一切諸佛於一念中悉知三世一切眾生心心所行。一切諸佛於一念中悉知三世一切眾生所集諸業。及業果報。一切諸佛於一念中悉知一切眾生所宜。以三種輪教化調伏。一切諸佛於一念中盡知法界一切眾生所有心相。於一切處普現佛興令其得見方便攝受。一切諸佛於一念中普隨法界一切眾生心樂欲解。示現說法令其調伏。一切諸佛於一念中悉知法界一切眾生心之所樂。為現神力。一切諸佛於一念中徧一切處隨所應化一切眾生。示現出興為說佛身不可取著。一切諸佛於一念中普至法界一切處一切眾生彼彼諸道。一切諸佛於一念中隨諸眾生有憶念者。在在處處無不往應。一切諸佛於一念中悉知一切眾生解欲為其示現無量色相。是為十。佛子。諸佛世尊有十種無量不可思議佛三昧。何等為十。所謂一切諸佛恒在正定。於一念中徧一切處普為眾生廣說妙法。一切諸佛恒在正定。於一念中徧一切處普為眾生說無我際。一切諸佛恒住正定於一念中徧一切處普入三世。一切諸佛恒在正定於一念中徧一切處普入十方廣大佛剎。一切諸佛恒在正定於一念中徧一切處普現無量種種佛身。一切諸佛恒在正定於一念中徧一切處隨諸眾生種種心解現身語意。一切諸佛恒在正定於一念中徧一切處說一切法離欲真際。一切諸佛恒住正定於一念中徧一切處演說一切緣起自性。一切諸佛恒住正定於一念中徧一切處示現無量世出世間廣大莊嚴。令諸眾生常得見佛。一切諸佛恒住正定於一念中徧一切處。令諸眾生悉得通達一切佛法無量解脫究竟到於無上彼岸。是為十。

　　佛子。諸佛世尊有十種無礙解脫。何等為十。所謂一切諸佛能於一塵現不可說不可說諸佛出興於世。一切諸佛能於一塵現不可說不可說諸佛轉淨法輪。一切諸佛能於一塵現不可說不可說眾生受化調伏。一切諸佛能於一塵現不可說不可說諸佛國土。一切諸佛能於一塵現不可說不可說菩薩授記。一切諸佛能於一塵現去來今一切諸佛。一切諸佛能於一塵現去來今諸世界種。一切諸佛能於一塵現去來今一切神通。一切諸佛能於一塵現去來今一切眾生。一切諸佛能於一塵現去來今一切佛事。是為十。

　　第十一切智住下三門答解脫問。初門明智障解脫。智安事理。故名為住。由離障故一切能知。二無量不思議三昧者。明定障解脫。由離障故用廣無量。體深不可思議。故十種之中各先明在定。後一念通用。三無礙解脫者。明業用解脫。智論云。菩薩有不思議解脫。諸佛有無礙解脫。所作無障。脫拘礙故。故各於一塵頓為微細作用。若別答十問者。一答出現。二音聲。三本願。願化盡故。四國土。五即智慧。能授菩薩之記。六佛身。七種性。云世界種。入世化物之種。應非世界海中之種。以前有國土竟故。八自在。九是無礙。利生無礙故。十即解脫。無不為故。既隨一門皆答十問。則包含該攝。是以名不思議。然文少結束。似來未盡。或顯佛德無盡。故相海等。猶答前問故。十答解脫三門。

大方廣佛華嚴經綱要卷第四十七


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第四十八

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　如來十身相海品第三十四

　　初來意者前品總明果法。此品別顯相德。近答前品身問。遠答普光眼等六根。非唯眼等徧於法界。而各具多相。用難思議故。二釋名者如來十身。標人顯德。言相海者依人顯相。並如前釋。福報奇狀炳著名相。相德深廣故稱為海。故文云有十蓮華藏微塵數相。相體廣矣。一一用徧相用廣矣。一一難思互相融入。體用深矣。若此之相。唯屬圓教。標以十身。故觀佛三昧海經。辨相有三類。一略中略說有三十二相。二略說八萬四千相。三廣說有無量相。如雜華經中為普賢賢首等說。雜華即此經異名。三中初通權小。示同於人。端居不亂故。次唯大乘。菩薩修八萬四千波羅蜜故。後唯一乘。一乘修無盡行故。又初化。次報。後屬十身。十身之相海。依主釋也。又初凡聖同見。次唯地上。後唯圓機。然通五位。若語其體。初以形色。次即定慧。後以無盡法界。若語其因。後通純雜。如初會說。故一一相果皆周法界。三宗趣者顯無盡相海為宗。令修無盡之行顯成為趣。

　　爾時普賢菩薩摩訶薩。告諸菩薩言。佛子。今當為汝演說如來所有相海。

　　正釋文中大文三段。一誡聽許說。二正陳相狀。三結略顯廣。今初。所以普賢說者相海普周故。令行普行。獲普相故。普賢本是會主。前說已窮。此便說故。第二如來頂上下正陳相狀。略舉九十七相。文通有五。一依處。二列名。三體嚴。四業用。五結數。或略不具。至文當知。或加成益。業用中攝。然名依體用以立。皆以體用以立。或單從體用。或雙從二。或名與體用義不相似者。則是文略義含耳。細論一相各依一處。則為九十七段。經文自標。今以類例相從。即為十九段。始自於頂。終至於足。斯即順觀相海。

　　佛子。如來頂上有三十二寶莊嚴大人相。

　　今初。依頂中三。初約處總標。次其中下別列名相。後佛子下總結為嚴。今初寶莊嚴者。通顯體嚴事寶。則云皆摩尼等為莊嚴故。亦顯智寶。圓淨嚴故。一一相中皆有事理二嚴。隨宜解釋。大人相者大人之相故。二別列中三十二相。文各為四。以依處一種。已總標故。此處獨有三十二者理實應多。為顯圓融一即一切。故一頂中已具權教三十二處。若爾。餘何不然。顯頂尊勝故。若約人具有好為勝。故相伏於人。好勝諸天。故餘處說好為微細。

　　其中有大人相。名光照一切方。普放無量大光明網。一切妙寶以為莊嚴。寶髮周徧柔輭密緻。一一咸放摩尼寶光。充滿一切無邊世界。悉現佛身色相圓滿。是為一。

　　第一相中四者一別名。名從用立。二一切妙寶下體嚴。三一一下業用。四是為一者結數。他皆倣此。

　　次有大人相。名佛眼光明雲。以摩尼王種種莊嚴。出金色光。如眉間毫相所放光明。其光普照一切世界。是為二。

　　二中以摩尼下體嚴。即釋光明義。其光下業用。釋佛眼義。佛眼無不照故。

　　次有大人相。名充滿法界雲。上妙寶輪以為莊嚴。放於如來福智燈明。普照十方一切法界諸世界海。於中普現一切諸佛及諸菩薩。是為三。次有大人相。名示現普照雲。真金摩尼種種莊嚴。其諸妙寶咸放光明。照不思議諸佛國土。一切諸佛於中出現。是為四。次有大人相。名放寶光明雲。摩尼寶王清淨莊嚴。毗瑠璃寶以為華蘂。光照十方一切法界。於中普現種種神變。讚歎如來往昔所行智慧功德。是為五。次有大人相。名示現如來徧法界大自在雲。菩薩神變寶𦦨摩尼以為其冠。具如來力覺悟一切。寶𦦨光輪以為其鬘。其光普照十方世界。於中示現一切如來坐於道場。一切智雲充滿虗空無量法界。是為六。次有大人相。名如來普燈雲。以能震動法界國土。大自在寶海而為莊嚴。放淨光明充滿法界。於中普現十方諸菩薩功德海。過現未來佛智慧幢海。是為七。次有大人相。名普照諸佛廣大雲。因陀羅寶如意王寶摩尼王寶以為莊嚴。常放菩薩𦦨燈光明。普照十方一切世界。於中顯現一切諸佛眾色相海。大音聲海清淨力海。是為八。

　　八中嚴內摩尼名意。故不同如意。

　　次有大人相。名圓滿光明雲。上妙瑠璃摩尼王種種寶華以為莊嚴。一切眾寶舒大𦦨網。充滿十方一切世界。一切眾生悉見如來現坐其前。讚歎諸佛。及諸菩薩法身功德。令入如來清淨境界。是為九。次有大人相。名普照一切菩薩行藏光明雲。眾寶妙華以為莊嚴。寶光普照無量世界。寶𦦨普覆一切國土。十方法界通達無礙。震動佛音宣暢法海。是為十。次有大人相。名普光照耀雲。毗瑠璃因陀羅金剛摩尼寶以為莊嚴。瑠璃寶光色相明徹。普照一切諸世界海。出妙音聲充滿法界。如是皆從諸佛智慧大功德海之所化現。是為十一。

　　十一中如是皆從下辨業用。因亦業用攝。

　　次有大人相。名正覺雲。以雜寶華而為莊嚴。其諸寶華悉放光明皆有如來坐於道場。充滿一切無邊世界。令諸世界普得清淨。永斷一切妄想分別。是為十二。次有大人相。名光明照耀雲。以寶𦦨藏海心王摩尼而為莊嚴。放大光明。光中顯現無量菩薩及諸菩薩所行之行。一切如來智身法身諸色相海充滿法界。是為十三。次有大人相。名莊嚴普照雲。以金剛華毗瑠璃寶而為莊嚴。放大光明。光中有大寶蓮華座具足莊嚴。彌覆法界。自然演說四菩薩行。其音普徧諸法界海。是為十四。

　　十四用中云四菩薩行者。瑜伽菩薩地云一切菩薩略有四行。一波羅蜜行。二菩提分法行。三神通行。四成熟有情行。

　　次有大人相。名現佛三昧海行雲。於一念中示現如來無量莊嚴。普徧莊嚴一切法界不思議世界海。是為十五。次有大人相。名變化海普照雲。妙寶蓮華如須彌山以為莊嚴。眾寶光明從佛願生。現諸變化無有窮盡。是為十六。次有大人相。名一切如來解脫雲。清淨妙寶以為莊嚴。放大光明。莊嚴一切佛師子座。示現一切諸佛色像。及無量佛法諸佛剎海。是為十七。次有大人相。名自在方便普照雲。毗瑠璃華真金蓮華摩尼王燈妙法𦦨雲以為莊嚴。放一切諸佛寶𦦨密雲清淨光明充滿法界。於中普現一切妙好莊嚴之具。是為十八。次有大人相。名覺佛種性雲。無量寶光以為莊嚴。具足千輪內外清淨。從於往昔善根所生。其光徧照十方世界。發明智日宣布法海。是為十九。

　　十九云具足千輪者。梵本云具千輻輪。

　　次有大人相。名現一切如來相自在雲。眾寶瓔珞瑠璃寶華以為莊嚴。舒大寶𦦨充滿法界。於中普現等一切佛剎微塵數去來現在無量諸佛。如師子王勇猛無畏。色相智慧皆悉具足。是為二十。次有大人相。名徧照一切法界雲。如來寶相清淨莊嚴。放大光明普照法界顯現一切無量無邊諸佛菩薩智慧妙藏。是為二十一。

　　二十示身智二俱顯智慧。

　　次有大人相。名毗盧遮那如來相雲。上妙寶華及毗璃瑠清淨妙月以為莊嚴。悉放無量百千萬億摩尼寶光充滿一切虗空法界。於中示現無量佛剎皆有如來結跏趺坐。是為二十二。次有大人相。名普照一切佛光明雲。眾寶妙燈以為莊嚴。放淨光明徧照十方一切世界。悉現諸佛轉於法輪。是為二十三。次有大人相。名普現一切莊嚴雲。種種寶𦦨以為莊嚴。放淨光明充滿法界。念念常現不可說不可說一切諸佛與諸菩薩坐於道場。是為二十四。次有大人相。名出一切法界音聲雲。摩尼寶海上妙栴檀以為莊嚴。舒大𦦨網充滿法界。其中普演微妙音聲。示諸眾生一切業海。是為二十五。次有大人相。名普照諸佛變化輪雲。如來淨眼以為莊嚴。光照十方一切世界。於中普現去來今佛所有一切莊嚴之具。復出妙音演不思議廣大法海。是為二十六。

　　二十六中莊嚴云如來淨眼為莊嚴者。此通十眼。光照下顯業用。亦通身智二光。淨眼及光。釋前普照。現於嚴具是上輪義。即法輪故。

　　次有大人相。名光照佛海雲。其光普照一切世界。盡於法界無所障礙。悉有如來結跏趺坐。是為二十七。次有大人相。名寶燈雲。放於如來廣大光明。普照十方一切法界。於中普現一切諸佛及諸菩薩不可思議諸眾生海。是為二十八。次有大人相。名法界無差別雲。放於如來大智光明。普照十方諸佛國土。一切菩薩道場眾會無量法海。於中普現種種神通。復出妙音。隨諸眾生心之所樂。演說普賢菩薩行願。令其迴向。是為二十九。次有大人相。名安住一切世界海普照雲。放寶光明充滿一切虗空法界。於中普現淨妙道場及佛菩薩莊嚴身相。令其見者得無所見。是為三十。次有大人相。名一切寶清淨光𦦨雲。放於無量諸佛菩薩摩尼妙寶清淨光明。普照十方一切法界。於中普現諸菩薩海。莫不具足如來神力。常遊十方盡虗空界一切剎網。是為三十一。

　　從二十七至三十一。並略無莊嚴。亦由名中以含有故。

　　次有大人相。名普照一切法界莊嚴雲。最處於中漸次隆起。閻浮檀金因陀羅網以為莊嚴。放淨光雲充滿法界。念念常現一切世界諸佛菩薩道場眾會。是為三十二。

　　三十二先名。次最處下體嚴。此居頂極。特顯別處。故云處中。則知所餘皆遶此相。略不明耳。漸次隆起者正顯其相。智論第五云如來頂有骨髻如拳。觀佛三昧海經云如合拳。即隆起之相也。

　　佛子。如來頂上有如是三十二種大人相以為嚴好。

　　三總結為嚴。

　　佛子。如來眉間有大人相。名徧法界光明雲。摩尼寶華以為莊嚴。放大光明具眾寶色。猶如日月洞徹清淨。其光普照十方國土。於中顯現一切佛身。復出妙音宣暢法海。是為三十三。

　　第二眉間有一相即白毫相。自下並有依處。故文皆有五。初依處。二顯名。三摩尼下體嚴。謂此毫相若收則右旋如瑠璃碗。若展則具十楞。有大光明。嚴唯一寶。光具多色。中表皆空。即是洞徹。四其光下業用。復出已下即是法光。故此光名從用而立。五結數可知。

　　如來眼有大人相。名自在普見雲。以眾妙寶而為莊嚴。摩尼寶光清淨暎徹。普見一切皆無障礙。是為三十四。如來鼻有大人相。名一切神通智慧雲。清淨妙寶以為莊嚴。眾寶色光彌覆其上。於中出現無量化佛。坐寶蓮華往諸世界。為一切菩薩一切眾生演不思議諸佛法海。是為三十五。

　　第三眼。第四鼻。各有一相。

　　如來舌有大人相。名示現音聲影像雲。眾色妙寶以為莊嚴。宿世善根之所成就。其舌廣長徧覆一切諸世界海。如來若或熈怡微笑必放一切摩尼寶光。其光普照十方法界。能令一切心得清涼。去來現在所有諸佛。皆於光中炳然顯現。悉演廣大微妙之音徧一切剎住無量劫。是為三十六。如來舌復有大人相。名法界雲。其掌安平眾寶為嚴。放妙寶光色相圓滿。猶如眉間所放光明。其光普照一切佛剎。唯塵所成無有自性。光中復現無量諸佛。咸發妙音說一切法。是三十七。

　　第五舌有四相。初一即舌根廣長相。於體嚴中。宿善成者。此舉因嚴。偏此說因者。令讚演一乘故。其舌長廣即語其體。福德人至鼻。權佛至髮際。餘大乘中明現神足。方至梵世。或覆三千。金直語體。便覆一切。後如來下辨其業用。演法釋音聲。現佛釋影像。二舌掌之相。掌謂近根。其光下業用光照諸剎。令應度者無俟觀破。摶聚自曉。但合塵成何性之有。

　　如來舌端有大人相。名照法界光明雲。如意寶王以為莊嚴。自然恒出金色寶𦦨。於中影現一切佛海。復震妙音充滿一切無邊世界。一一音中具一切音。悉演妙法聽者心悅。經無量劫玩味不忘。是為三十八。如來舌端復有大人相。名照耀法界雲。摩尼寶王以為嚴飾。演眾色相微妙光明充滿十方無量國土。盡於法界靡不清淨。於中悉有無量諸佛及諸菩薩。各吐妙音種種開示。一切菩薩現前聽受。是為三十九。

　　後二同在舌端。或居左右。或在上下。觀文業用。但有展卷不同。前則卷佛海於舌端。後則展諸佛於法界。

　　如來口上齶有大人相。名示現不思議法界雲。因陀羅寶毗瑠璃寶以為莊嚴。放香燈𦦨清淨光雲。充滿十方一切法界。示現種種神通方便。普於一切諸世界海。開演甚深不思議法。是為四十。

　　六上齶一相。上腭既有。下亦宜然。或是梵本脫漏。

　　如來口右輔下牙有大人相。名佛牙雲。眾寶摩尼卍字相輪以為莊嚴。放大光明普照法界。於中普現一切佛身周流十方開悟羣生。是為四十一。

　　第七牙有四相。謂左右上下四大牙故。故佛涅槃茶毗。四牙不碎。輔頰也。亦云頰車骨。

　　如來口右輔上牙有大人相。名寶𦦨彌盧藏雲。摩尼寶藏以為莊嚴。放金剛香𦦨清淨光明。一一光明充滿法界。示現一切諸佛神力。復現一切十方世界淨妙道場。是為四十二。

　　二右輔上牙。名須盧者顯妙高故。

　　如來口左輔下牙有大人相。名寶燈普照雲。一切妙寶舒華發香以為莊嚴。放燈𦦨雲清淨光明。充滿一切諸世界海。於中顯現一切諸佛。坐蓮華藏師子之座。諸菩薩眾所共圍繞。是為四十三。如來口左輔上牙有大人相。名照現如來雲。清淨光明閻浮檀金寶網寶華以為莊嚴。放大𦦨輪充滿法界。於中普現一切諸佛。以神通力。於虗空中流布法乳法燈法寶。教化一切諸菩薩眾。是為四十四。

　　四中有法乳法燈法寶者。約資法身名乳。照了萬境稱燈。令其圓淨為寶。即演三德涅槃之法。亦成涅槃三德之益。

　　如來齒有大人相。名普現光明雲。一一齒間相海莊嚴。若微笑時悉放光明具眾寶色。摩尼寶𦦨右旋宛轉。流布法界靡不充滿。演佛言音說普賢行。是為四十五。

　　第八齒有一相。

　　如來脣有大人相。名影現一切寶光雲。放閻浮檀真金色蓮華色一切寶色廣大光明。照於法界悉令清淨。是為四十六。

　　第九脣有一相。上二各應分出上下。放閻浮下體嚴。以脣色赤好如日初出紅蓮葉故。後照于下業用。

　　如來頸有大人相。名普照一切世界雲。摩尼寶王以為莊嚴。紺蒲成就柔輭細滑。放毗盧遮那清淨光明。充滿十方一切世界。於中普現一切諸佛。是為四十七。

　　第十頸有一相。

　　如來右肩有大人相。名佛廣大一切寶雲。放一切寶色真金色蓮華色光明。成寶𦦨網普照法界。於中普現一切菩薩。是為四十八。如來右肩復有大人相。名最勝寶普照雲。其色清淨如閻浮金。放摩尼光充滿法界。於中普現一切菩薩。是為四十九。如來左肩有大人相。名最勝光照法界雲。猶如頂上及以眉間種種莊嚴。放閻浮檀金及蓮華色眾寶光明成大𦦨網充滿法界。於中示現一切神力。是為五十。如來左肩復有大人相。名光明徧照雲。其相右旋。閻浮檀金色。摩尼寶王以為莊嚴。放眾寶華香𦦨光明充徧法界。於中普現一切諸佛及以一切嚴淨國土。是為五十一。如來左肩復有大人相。名普照耀雲。其相右旋微密莊嚴。放佛燈𦦨雲清淨光明充徧法界。於中顯現一切菩薩種種莊嚴悉皆妙好。是為五十二。

　　第十一肩有五相。右二左三。或亦脫也。

　　如來胸臆有大人相。形如卍字。名吉祥海雲。摩尼寶華以為莊嚴。放一切寶色種種光燄輪充滿法界。普令清淨。復出妙音宣暢法海。是為五十三。吉祥相右邊有大人相。名示現光照雲。因陀羅網以為莊嚴。放大光輪充滿法界。於中普現無量諸佛。是為五十四。吉祥相右邊復有大人相。名普現如來雲。以諸菩薩摩尼寶冠而為莊嚴。放大光明普照十方一切世界。悉令清淨。於中示現去來今佛坐於道場。普現神力廣宣法海。是為五十五。吉祥相右邊復有大人相。名開敷華雲。摩尼寶華以為莊嚴。放寶香𦦨燈清淨光明。狀如蓮華充滿世界。是為五十六。吉祥相右邊復有大人相。名可悅樂金色雲。以一切寶心王藏摩尼王而為莊嚴。放淨光明照於法界。於中普現猶如佛眼廣大光明摩尼寶藏。是為五十七。吉祥相右邊復有大人相。名佛海雲。毗瑠璃寶香燈華鬘以為莊嚴。放滿虗空摩尼寶王香燈大𦦨清淨光明。充徧十方一切國土。於中普現道場眾會。是為五十八。吉祥相左邊有大人相。名示現光明雲。無數菩薩坐寶蓮華以為莊嚴。放摩尼王種種間錯寶𦦨光明普淨一切諸法界海。於中示現無量諸佛及佛妙音演說諸法。是為五十九。吉祥相左邊復有大人相。名示現徧法界光明雲。摩尼寶浯以為莊嚴。放大光明徧一切剎。於中普現諸菩薩眾。是為六十。吉祥相左邊復有大人相。名普勝雲。日光明摩尼王寶輪鬘而為莊嚴。放大光𦦨充滿法界諸世界海。於中示現一切世界一切如來一切眾生。是為六十一。吉祥相左邊復有大人相。名轉法輪妙音雲。一切法燈清淨香蘂以為莊嚴。放大光明充滿法界。於中普現一切諸佛所有相海及以心海。是為六十三。吉祥相左邊復有大人相。名莊嚴雲。以去來今一切佛海而為莊嚴。放淨光明嚴淨一切諸佛國土。於中普現十方一切諸佛菩薩及佛菩薩所行之行。是為六十三。

　　第十二胷十一相。初一當中。左右各五。今初卍字。正翻為吉祥海雲。以依形立名。故先標形相。應迴安名下以屬體攝無違。

　　如來右手有大人相。名海照雲。眾寶莊嚴。恒放月𦦨清淨光明充滿虗空一切世界。發大音聲歎美一切諸菩薩行。是為六十四。如來右手復有大人相。名影現照耀雲。以毗瑠璃帝青摩尼寶華而為莊嚴。放大光明普照十方菩薩所住蓮華藏摩尼藏等一切世界。於中悉現無量諸佛。以淨法身坐菩提樹。震動一切十方國土。是為六十五。如來右手復有大人相。名燈𦦨鬘普嚴淨雲。毗盧遮那寶以為莊嚴。放大光明成變化網。於中普現諸菩薩眾咸戴寶冠演諸行海。是為六十六。如來右手復有大人相。名普現一切摩尼雲。蓮華𦦨燈而為莊嚴。施海藏光充徧法界。於中普現無量諸佛坐蓮華座。是為六十七。如來右手復有大人相。名光明雲。摩尼𦦨海以為莊嚴。放眾寶𦦨香𦦨華𦦨清淨光明。充滿一切諸世界網。於中普現諸佛道場。是為六十八。

　　第十三手有十三相。分三。初九直語手相。右五左四者或左脫一。或表右常用故。右中六十六云。成變化網者。光化為網故。

　　如來左手有大人相。名毗瑠璃清淨燈雲。寶地妙色以為莊嚴。放於如來金色光明。念念常現一切上妙莊嚴之具。是為六十九。如來左手復有大人相。名一切剎智慧燈音聲雲。以因陀羅網金剛華而為莊嚴。放閻浮檀金清淨光明普照十方一切世界。是為七十。如來左手復有大人相。名安住寶蓮華光明雲。眾寶妙華以為莊嚴。放大光明如須彌燈。普照十方一切世界。是為七十一。如來左手復有大人相。名徧照法界雲。以妙寶鬘寶輪寶瓶因陀羅網及眾妙相以為莊嚴。放大光明普照十方一切國土。於中示現一切法界。一切世界海一切如來坐蓮華座。是為七十二。

　　左中七十二云。因陀羅網為嚴者。即是網鞔之相互涉入故。

　　如來右手指有大人相。名現諸劫剎海旋雲。水月𦦨藏摩尼王一切寶華以為莊嚴。放大光明充滿法界。其中恒出微妙音聲滿十方剎。是為七十三。如來左手指有大人相。名安住一切寶雲。以帝青金剛寶而為莊嚴。放摩尼王眾寶光明充滿法界。其中普現一切諸佛及諸菩薩。是為七十四。如來右手掌有大人相。名照耀雲。以摩尼王千輻寶輪而為莊嚴。放寶光明。其光右旋充滿法界。於中普現一切諸佛。一一佛身光𦦨熾然。說法度人淨諸世界。是為七十五。如來左手掌有大人相。名𦦨輪普增長化現法界道場雲。以日光摩尼王千輻輪而為莊嚴。放大光明充滿一切諸世界海。於中示現一切菩薩。演說普賢所有行海普入一切諸佛國土。各各開悟無量眾生。是為七十六。

　　後二左右掌皆有千輪者。輪轂輻輞三事具足。自然成就。

　　如來陰藏有大人相。名普流出佛音聲雲。一切妙寶以為莊嚴。放摩尼燈華𦦨光明。其光熾盛具眾寶色。普照一切虗空法界。其中普現一切諸佛遊行往來處處周徧。是為七十七。

　　第十四陰藏一相猶如馬王。

　　如來右臀有大人相。名寶燈鬘普照雲。諸摩尼寶以為莊嚴。放不思議寶𦦨光明彌布十方一切法界。與虗空法界同為一相。而能出生一切諸相。一一相中悉現諸佛自在神變。是為七十八。如來左臀有大人相。名示現一切法界海光明彌覆虗空雲。猶如蓮華清淨妙寶以為嚴飾。放光明網徧照十方一切法界。於中普現種種相雲。是為七十九。

　　第十五坐處二相。

　　如來右䏶有大人相。名普現雲。以眾色摩尼而為莊嚴。其䏶與腨上下相稱。放摩尼𦦨妙法光明。於一念中能普示現一切寶王。遊步相海。是為八十。如來左䏶有大人相。名現一切佛無量相海雲。一切寶海隨順安住以為莊嚴。廣大遊行放淨光明普照眾生。悉使希求無上佛法。是為八十一。

　　第十六䏶有二相。左云隨順安住者。䯗多行動。故須多寶隨順而嚴。

　　如來右邊伊尼延鹿王腨有大人相。名一切虗空法界雲。光明妙寶以為莊嚴。其相圓直善能遊步。放閻浮金色清淨光明徧照一切諸佛世界。發大音聲普皆震動。復現一切諸佛國土。住於虗空寶𦦨莊嚴。無量菩薩從中化現。是為八十二。如來左邊伊尼延鹿王腨有大人相。名莊嚴海雲。色如真金。能遍遊行一切佛剎。放一切寶清淨光明充滿法界施作佛事。是為八十三。如來寶腨上毛有大人相。名普現法界影像雲。其毛右旋。一一毛端放寶光明充滿十方一切法界。示現一切諸佛神力。其諸毛孔悉放光明。一切佛剎於中顯現。是為八十四。

　　第十七腨有三相。第三膊毛通於二腨。若準晉經直云毛端。則通身一切毛也。義應如昔。則處成十九。

　　如來足下有大人相。名一切菩薩海安住雲。色如金剛閻浮檀金清淨蓮華。放寶光明普照十方諸世界海。寶香𦦨雲處處周徧。舉足將步香氣周流。具眾寶色充滿法界。是為八十五。

　　第十八足有十三相。通分為七。初足下一相。略無左右。而晉經足趺之後別有足下千輻輪相。此必合有。故後品明下輪相。名普照王。今經千輪之言。乃在後指間。或以常明易知。指間有異。故舉之耳。名安住者。以足下安平。一切著地不容針故。

　　如來右足上有大人相。名普照一切光明雲。一切眾寶以為莊嚴。放大光明充滿法界。示現一切諸佛菩薩。是為八十六。如來左足上有大人相。名普現一切諸佛雲。寶藏摩尼以為莊嚴。放寶光明。於念念中現一切佛神通變化及其法海所坐道場。盡未來際劫無有間斷。是為八十七。

　　二足上二相。

　　如來右足指間有大人相。名光照一切法界海雲。須彌燈摩尼王千輻𦦨輪種種莊嚴。放大光明。充滿十方一切法界諸世界海。於中普現一切諸佛所有種種寶莊嚴相。是為八十八。如來左足指間有大人相。名現一切佛海雲。摩尼寶華香𦦨燈鬘一切寶輪以為莊嚴。恒放寶海清淨光明。充滿虗空。普及十方一切世界。於中示現一切諸佛。及諸菩薩圓滿音聲卍字等相。利益無量一切眾生。是為八十九。

　　三足指間二相。

　　如來右足跟有大人相。名自在照耀雲。帝青寶末以為莊嚴。常放如來妙寶光明。其光妙好。充滿法界。皆同一相無有差別。於中示現一切諸佛坐於道場演說妙法。是為九十。如來左足跟有大人相。名示現妙音演說諸法海雲。以變化海摩尼寶香𦦨海須彌華摩尼寶及毗琉璃而為莊嚴。放大光明充滿法界。於中普現諸佛神力。是為九十一。

　　四足跟二相。

　　如來右足趺有大人相。名示現一切莊嚴光明雲。眾寶所成。極妙莊嚴。放閻浮檀金色清清光明。普照十方一切法界。其光明相猶如大雲。普覆一切諸佛道場。是為九十二。如來左足趺有大人相。名現眾色相雲。以一切月𦦨藏毗盧遮那寶因陀羅尼羅寶而為莊嚴。念念遊行諸法界海。放摩尼燈香𦦨光明。其光徧滿一切法界。是為九十三。

　　五足趺二相。

　　如來右足四周有大人相。名普藏雲。因陀羅尼羅金剛寶以為莊嚴。放寶光明。充滿虗空。於中示現一切諸佛坐於道場摩尼寶王師子之座。是為九十四。如來左足四周有大人相。名光明徧照法界雲。摩尼寶華以為莊嚴。放大光明充滿法界。平等一相。於中示現一切諸佛及諸菩薩自在神力。以大妙音演說法界無盡法門。是為九十五。

　　六足四周。因陀羅尼羅者此云帝青。

　　如來右足指端有大人相。名示現莊嚴雲。甚可愛樂閻浮檀清淨真金以為莊嚴。放大光明充滿十方一切法界。於中示現一切諸佛及諸菩薩無盡法海種種功德神通變化。是為九十六。如來左足指端有大人相。名現一切佛神變雲。不思議佛光明月𦦨普香摩尼寶𦦨輪以為莊嚴。放眾寶色清淨光明充滿一切諸世界海。於中示現一切諸佛及諸菩薩演說一切諸佛法海。是為九十七。

　　七足指端左右為二。文顯可知。

　　上來略列九十七相。次第數名譯者安置。既不說盡豈不盈百。足不缺一。脣齶不開。設合此二。六根皆辦。耳何獨無。若加兩耳及足下一。則圓百數。以顯無盡。豈不妙哉。況此中所列於三十二尚有未盡。豈普賢力不及百耶。晉經有遺。但九十四。亦無次第之數。故知九十七數不在生情配屬諸法。

　　佛子。毗盧遮那如來有如是等十蓮華藏世界海微塵數大人相。一一身分眾寶妙相以為莊嚴。

　　第三結略顯廣。別說難周。故須結略。非略可盡。故須顯廣。一華藏塵相已無邊。況十華藏則無盡無盡。非普眼者安能覩歟。既三十二相權實不同。互有互無故不會釋。

　　如來隨好光明功德品第三十五

　　初來意者。前品明相。此品明好。相好雖殊俱用嚴身。以答前身及眼等兼自在問。好依相有。德劣於相。故次明之。劣德之用。用成頓益。翻顯大相德難思矣。二釋名者。如來標人表德。隨好等顯德依人。隨好是體。隨逐大相益姿好故。光明是用。功德者。德謂從好發光。光能益物。顯好之德。故以為名。如來之隨好等。亦如來有隨好等。通二釋也。三宗趣者。明好感德為宗。令物敬修為趣。

　　爾時世尊告寶手菩薩言。佛子。如來應正等覺有隨好。名圓滿王。此隨好中出大光明。名為熾盛。七百萬阿僧祇光明而為眷屬。

　　次釋文中二。先略。後廣。略中二。先標果好。二佛子我為下舉因對顯。今初。佛自說者有二意故。一僧祇因終。此品果極。故二皆佛說。二好用劣相。而用難思。恐物不信。故佛自說。告寶手者亦有二義。一說手隨好。彼主此門。二令當寶重起信手故。有隨好者總相舉也。即足下之好。與後名同故德用周備。故云圓滿。攝益自在最勝名王。光名熾盛者。如日具德。由此復能攝諸眷屬。百萬等顯多。復云七者。淨七支。修七覺。照七地故。言七地者一種性地(當信位)二勝解行地(當三賢)三淨勝意樂地(當初地)四正行地(從二至七地)五決定地(當八地)六決定行地(當九地)七到究竟地(從十地至如來地)。

　　補義曰。此品言隨好之功德。大用難思。意顯佛德不可思議也。以佛德難思無可比況。故舉最劣隨好之德。以顯全體勝德耳。今經云。有隨好名圓滿王者。言隨好乃總舉隨好之通相。名圓滿王則意指足下千輻輪中之好。故後方出其處。此乃最下最劣之一好耳。若是佛之足輪猶勝。今下文佛自說因中之足輪。則又劣矣。然因中最劣之好放一光明。則能令地獄極苦之眾生脫苦生天。且又得三重頓圓十地之利益。因中之光有此大益。則果中之劣光。又可知矣。又足下劣光之益如此。況上諸相中之好乎。好尚如此。況勝相乎。因尚如此。況果德乎。一好如此。況多好多相乎。一好一相如此。況通身多相多好乎。一身之相好之益如此。況十華藏微塵數相及相中之好乎。以此重重增勝。擴而思之。其佛之功德利益。豈可得而思議耶。以經文含義最深。疏中雖舉數重。猶難盡指。具相好如此之廣多。其佛身之大可知矣。以此觀佛。豈劣解可能及耶。

　　佛子。我為菩薩時於兜率天宮放大光明。名光幢王。照十佛剎微塵數世界。

　　第二舉因對顯者。為顯勝故。此有數重。一以相德深廣。言不能備。故置之說好。二好德復多。以三十二相。既有八十隨好。則十蓮華藏塵數之相好彌多矣。始且舉其一好。三一中置勝。但說劣者。故舉足下。四足下一好復有多光。但說一光。五果位一光亦不可說。故寄因顯。因光成益。三重頓圓。況果一光乎。如是展轉況於諸相。況復總說如來之德。果海絕言。正斯義也。文中二。先光照分齊。即前圓滿好中放光。故不別標放處。而非前光。好具多光此特七百萬阿僧祇光中之一耳。

　　彼世界中地獄眾生。遇斯光者眾苦休息。得十種清淨眼。耳鼻舌身意亦復如是。咸生歡喜踊躍稱慶。

　　次光所成益。於中二。先令離苦淨宿善益。

　　從彼命終生兜率天。天中有鼓名甚可愛樂。彼天生已。此鼓發音而告之言。諸天子。汝以心不放逸。於如來所種諸善根。往昔親近眾善知識。毗盧遮那大威神力。於彼命終來生此天。

　　後轉報生天得聞法益。於中初示宿因。謂昔近善友。必聞普法成金剛種。心不放逸。顯曾修行。種諸善根。通見聞等。次毗盧下顯其現緣。後於彼下結因屬果。文從略故。結屬生天。理實息苦得淨眼等。皆由此因緣也。是知佛光等照。不種善因。無斯勝益。何以一光頓成斯益。無盡功德之所顯故。純淨法界之所流故。非如權教八十隨好但嚴於形。生信而已。此中略無墮獄之因。謂雖修乘戒行寬故。

　　補義曰。此光照地獄之人。非是乘急戒緩。謂是昔曾親近知識。聞諸大乘經。發心修行者。但因聞華嚴圓融法門不信誹謗。墮惡趣者。以曾謗者乃聞華嚴之名。為金剛種子。故今遇此因緣。乃出苦得益耳。鈔中亦自申明。疏失經意。

　　佛子。菩薩足下千輻輪名光明普照王。此有隨好名圓滿王。常放四十種光明。中有一光名清淨功德。能照億那由他佛剎微塵數世界。隨諸眾生種種業行種種欲樂。皆令成熟。阿鼻地獄極苦眾生遇斯光者皆悉命終生兜率天。

　　第二廣辨。但廣於因。果難說故。文中亦二。先廣淨宿善益。後既生天下廣聞法益。今初。摧下惡趣之苦。放足下輪光。四十光者表四十位無不照故。中有一者置廣說略。能照已下不齊過前。隨諸已下淨惑成德。故前光受清淨等名。以重況輕。故舉阿鼻。

　　既生天已。聞天鼓音而告之言。善哉善哉。諸天子。毗盧遮那菩薩入離垢三昧。汝當敬禮。

　　次廣聞法益。中長分為六。一略標勸誨。二爾時諸天子下聞已生疑。三是時天鼓下總示所因。四諸天子下正明勸教。五時諸天子聞是音下依勸詣佛。六說是法時見聞益深。

　　爾時諸天子聞天鼓音如是勸誨。咸生是念。奇哉希有。何因發此微妙之音。是時天鼓告諸天子言。我所發聲諸善根力之所成就。

　　前三可知。

　　諸天子。如我說我而不著我不著我所。一切諸佛亦復如是。自說是佛不著於我不著我所。諸天子。如我音聲不從東方來。不從南西北方四維上下來。業報成佛亦復如是。非十方來。

　　四中有四。一以己喻佛。無我無來。

　　諸天子。譬如汝等昔在地獄。地獄及身非十方來。但由於汝顛倒惡業愚癡纏縛生地獄身。此無根本無有來處。諸天子。毗盧遮那菩薩威德力故。放大光明。而此光明非十方來。諸天子。我天鼓音亦復如是。非十方來。但以三昧善根力故。般若波羅蜜威德力故。出生如是清淨音聲。示現如是種種自在。諸天子。譬如須彌山王有三十三天。上妙宮殿種種樂具。而此樂具非十方來。我天鼓音亦復如是。非十方來。

　　二以他喻己。顯來即無來。文有三喻。並顯可知。然惡業善根。是來因緣。因緣無性。故來即無來。非先有法在十方中從彼來也。故因緣者即是智慧。智慧之法本非因緣。云何念言有何因緣。

　　諸天子。譬如億那由他佛剎微塵數世界盡末為塵。我為如是塵數眾生。隨其所樂而演說法。令大歡喜。然我於彼不生疲厭不生退怯不生憍慢不生放逸。諸天子。毗盧遮那菩薩住離垢三昧亦復如是。於右手掌一隨好中放一光明。出現無量自在神力。一切聲聞辟支佛尚不能知。況諸眾生。

　　三以己況佛難思之境。合中舉手隨好者。別舉顯勝。上救下趣故舉足光。今約顯通故舉手耳。

　　諸天子。汝當往詣彼菩薩所親近供養。勿復貪著五欲樂具。

　　四正勸往詣。誡不應留。於中二。先總誡勸。

　　著五欲樂障諸善根。諸天子。譬如劫火燒須彌山。悉令除盡無餘可得。貪欲纏心亦復如是。終不能生念佛之意。

　　次廣釋。於中亦二。先釋前誡。有法喻合。

　　諸天子。汝等應當知恩報恩。諸天子。其有眾生不知報恩。多遭橫死生於地獄。諸天子。汝等昔在地獄之中蒙光照身。捨彼生此。汝等今者宜疾迴向增長善根。諸天子。如我天鼓非男非女而能出生無量無邊不思議事。汝天子天女亦復如是。非男非女而能受用種種上妙宮殿園林。如我天鼓不生不滅。色受想行識亦復如是不生不滅。汝等若能於此悟解。應知則入無依智印三昧。

　　後釋勸。於中有六。一順釋。為報恩故。二諸天子其有下反釋。三諸天子汝等下示其恩相。四汝等今者下勸往增善。五諸天子如我天鼓下示法令修。謂說二空。非男女。喻不生不滅。以顯法空。六汝等若能下勸修成益。言無依印者。既解悟無生。則能所雙寂儻然靡據。故曰無依。以斯智印。印定萬法。不收不攝。任心自安。故稱三昧。

　　時諸天子。聞是音已得未曾有。即皆化作一萬華雲。一萬香雲一萬音樂雲一萬幢雲一萬蓋雲一萬歌讚雲。作是化已。即共往詣毗盧遮那菩薩所住宮殿。合掌恭敬於一面立。欲申瞻覲而不得見。

　　第五依勸詣佛中。分五。一獻供不遇。

　　時有天子作如是言。毗盧遮那菩薩已從此沒。生於人間淨飯王家。乘栴檀樓閣。處摩耶夫人胎。

　　二聞其所在。

　　時諸天子以天眼觀見菩薩身處在人間淨飯王家梵天欲天承事供養。

　　二觀見下生。

　　諸天子眾咸作是念。我等若不往菩薩所問訊起居。乃至一念於此天宮而生愛著。則為不可。時一一天子與十那由他眷屬欲下閻浮提。

　　四發心欲往。

　　時天鼓中出聲告言。諸天子。菩薩摩訶薩非此命終而生彼間。但以神通隨諸眾生心之所宜。令其得見。

　　第五教見佛儀。於中二。先教識受生。令捨曲見。後教發心悔過。令其必見。今初。由前不遇。後覩下生。不離有無。情存彼此。故示體用顯無生受生。文中有法喻合。法中先誡其曲見。後但下示其正見。是知佛化所生。非歿生也。

　　諸天子。如我今者非眼所見而能出聲。菩薩摩訶薩入離垢三昧亦復如是。非眼所見而能處處示現受生。離分別除憍慢無染著。

　　二喻。三菩薩下合。於中先明法身無生。徧而叵見。而能下應無不生。即處處皆有。有感此中亦見。何須更下閻浮。離分別下顯應生之德。拂其諸見。以無分別智而生。非謂有選生處。雖處王宮而無憍慢。諸天圍遶而無染著。後文第二諸天子汝等應發下教發心悔過。中三。初標科意。二依科釋。初中分二。初標章。二釋相。今初標章。夫欲悔過。須識逆順十心。謂先識十種順生死心。以為所治。一妄計人我。起於身見。二內具煩惱。外遇惡緣。我心隆盛。三內外既具。滅善心事。不喜他善。四縱恣三業。無惡不為。五事雖不廣。惡心徧布。六惡心相續晝夜不斷。七覆諱過失。不欲人知。八虜扈抵突不畏惡道。九無慚無愧不畏凡聖。十撥無因果作一闡提。次起十種逆生死心。從後翻破。一明信因果。二自愧剋責。三怖畏惡道。四不覆瑕疵。五斷相續心。六發菩提心。七修功補過。八隨喜他善。九念十方佛。十觀罪性空。今此三段。文皆具有。而為次不同。向以起心之次第。此以勝劣言故。

　　諸天子。汝等應發阿耨多羅三藐三菩提心。

　　今初標教誨中。文有四節。治其六失。一發菩提心。為懺所依。以是行本攝眾德故。首而明之。飜昔惡心徧布。自安危人。今悲覆法界。廣利有情。

　　淨治其意住善威儀。

　　二令淨三業為能懺體。淨治其意是意止行。住善威儀義通止作。謂當發露不覆瑕疵。及斷相續心。飜前六七。

　　悔除一切業障。煩惱障。報障。見障。

　　三令除業障。即惑業苦。業報二障。約因果分異。既懺報障。則怖畏惡道以翻不畏。天子新從彼來故不廣明。於煩惱中。利鈍分二。邪見斷善最可畏故。別明見障。又障所知亦見障故。餘如別說。

　　以盡法界眾生數等身。以盡法界眾生數等頭。以盡法界眾生數等舌。以盡法界眾生數等善身業。善語業。善意業。悔除所有諸障過惡。

　　四運心普徧令無不盡。由昔起過既徧諸境。今悔昔非。故普運三業。等眾生界一一佛前及眾生前。皆發露懺悔。既人天凡聖皆對懺悔。則自剋責。飜無慚愧。由意徧運。令身口徧。頭即頂禮。兼身為總五輪著地。此言徧者。為以何徧。故下次言善三業徧。此即修功補過。翻縱恣三業。

　　時諸天子聞是語已得未曾有。心大歡喜而問之言。菩薩摩訶薩云何悔除一切過惡。

　　第二徵問其方。上言猶略。除義未盡。故次徵之。

　　爾時天鼓以菩薩三昧力故。發聲告言。

　　第三如法正教。正教觀罪性空。兼顯妄計我人。撥無因果。外遇惡緣。

　　諸天子。菩薩知諸業不從東方來。不從南西北方四維上下來而共積集止住於心。但從顛倒生無有住處。菩薩如是決定明見無有疑惑。

　　次正說教誨。於中分五。一別觀業空。二總觀四障。三別觀見惑。四對業觀報。五總結懺益。今初。業為報因。三障首故。非先有體。不從十方來。正顯空義。但從顛倒生。釋空所以。由業障海從妄想生。故無自性。令此空慧與心相應。則決定無疑。能如是知。即名菩薩。

　　諸天子。如我天鼓說業說報。說行說戒。說喜說安。說諸三昧。諸佛菩薩亦復如是。說我說我所。說眾生。說貪恚癡種種諸業。而實無我。無有我所。諸所作業六趣果報。十方推求。悉不可得。

　　二總觀四障。即天鼓說法無說喻。以喻俗有真無。先喻中初舉所治。謂業報二障。後說行等五。即是能治。謂行善。止惡。喜他。安他。住三昧。後諸佛下合。於中先隨俗說有。言我我所者即是見障。說貪恚痴即煩惱。後而實下勝義實無。有無二文三障影略。既無我所翻破第一妄計人我。

　　諸天子。譬如我聲不生不滅造惡諸天不聞餘聲。唯聞以地獄覺悟之聲。一切諸業亦復如是。非生非滅。隨有修集則受其報。

　　第三別破見惑。見惑深險故廣破之。文有三喻。一鼓無生滅隨聞喻。喻業雖無生。隨修感報。謂向觀業空。為遣執有。若謂為空。諸佛所不化。故今顯非斷無。翻破撥無因果。

　　諸天子。如我天鼓所出音聲。於無量劫不可窮盡無有間斷。若來若去皆不可得。諸天子。若有去來則有斷常。一切諸佛皆不演說有斷常法。除為方便成熟眾生。

　　二聲無去來喻。喻歸中道。定有即常。定無則斷。俱亦是二。故雙破二見。顯離斷常。文中先喻。諸天子若有下合。若有可來即常。去而不來則斷。故雖空不斷。雖有不常。

　　諸天子。譬如我聲。於無量世界隨眾生心皆使得聞。一切諸佛亦復如是。隨眾生心悉令得見。

　　三鼓聲隨心喻。喻佛由心見。遣其心外定執懺主。令其真念十方諸佛。翻破外遇惡緣。

　　諸天子。如有頗梨鏡名為能照。清淨鑒徹。與十世界其量正等。無量無邊諸國土中。一切山川一切眾生。乃至地獄畜生餓鬼。所有影像皆於中現。諸天子。於汝意云何。彼諸影像可得說言來入鏡中從鏡去不。答言不也。諸天子。一切諸業亦復如是。雖能出生諸業果報。無來去處。諸天子。譬如幻師幻惑人眼。當知諸業亦復如是。

　　第四對業觀報。文有二喻。一鏡像體虗喻。喻雖有而無。謂鏡像依鏡現。像非去來。報依業生何有去來。二幻師惑眼喻。喻業招報。雖無而有。又業亦如幻。又幻非有無。即中道矣。

　　若如是知。是真實懺悔。一切罪惡悉得清淨。

　　五總結懺益。可知。

　　上明從地獄來生天子聞法懺悔。

　　下明益。

　　說此法時。百千億那由他佛剎微塵數世界中兜率陀諸天子。得無生法忍。無量不思議阿僧祇六欲諸天子。發阿耨多羅三藐三菩提心。六欲天中一切天女。皆捨女身發於無上菩提之意。

　　第六見聞益。前中二。先明餘眾益。以三昧力聲普聞故。

　　爾時諸天子聞說普賢廣大迴向得十地故。獲諸力莊嚴三昧故。

　　次正辨當機益。於中二。先一重益。後其中香雲下展轉益。前中亦二。先得法益。後以眾生下見佛益。今初。皆有故字。義似牒前為因。則見佛為益。而前未有得十方地文。為何所牒。是以晉經皆無故字。應言聞說普賢廣大迴向故。便得十地。獲諸力莊嚴三昧。上句得位。下句成行。分得十力為莊嚴故。

　　以眾生數等清淨三業。悔除一切諸重障故。即見百千億那由他佛剎微塵數七寶蓮華。一一華上皆有菩薩結跏趺坐放大光明。彼諸菩薩一一隨好放眾生數等光明。彼光明中有眾生數等諸佛結跏趺坐。隨眾生心而為說法。而猶未現離垢三昧少分之力。爾時彼諸天子以上眾華。復於身上一一毛孔。化作眾生數等眾妙華雲。供養毗盧遮那如來。持以散佛。一切皆於佛身上住。

　　二明見佛益。中三。一明見因。二即見下正明見佛。三爾時下敬心興供。言以上者。上來持華詣佛猶未散故。毛孔出華者。已得地位故。華在最初故略舉之。上所持中有香蓋等。故下見香見蓋。並皆成益。

　　其諸香雲。普雨無量佛剎微塵數世界。若有眾生身蒙香者其身安樂。譬如比丘入第四禪。一切業障皆得消滅。

　　第二展轉益中二。一聞香益。二見蓋益。並依前供成。今初。有法喻合。法中由脫障故。得解脫樂。故喻四禪無八災患。

　　若有聞者。彼諸眾生於色聲香味觸其內具有五百煩惱。其外亦有五百煩惱。貪行多者二萬一千。瞋行多者二萬一千。癡行多者二萬一千。等分行者二萬一千。

　　次合由滅障。故得淨善根。是為益相。文中先顯所滅。即八萬四千。古有二釋。一云。眾生根本煩惱有十。然一惑力復各有十。即為一百。計應分為九品。但上品重故開為三品。中下輕故各為一品。合為五百。於內外境起。謂自五塵為內。以他五塵為外。一一各五百。即為五千。別迷四諦則成二萬。并本一千。則有二萬一千。依三毒等分成八萬四千。經文自具。餘非經意。故不繁錄。

　　了知如是悉是虗妄。如是知已。成就香幢雲自在光明清淨善根。

　　後顯能滅。謂了惑本虗。居然不生。故晉經云此諸煩惱皆悉除滅。除滅故清淨。惑亡智顯。即自在光明。善根成就。言香幢雲即九地善根。

　　若有眾生見其蓋者。種一清淨金網轉輪王一恒河沙善根。

　　第二見蓋益。於中二。先正明得益。次佛子住此下明攝化轉益。今初。準晉經云。種一恒河沙轉輪聖王所植善根。所謂白淨寶網輪王等。是則多箇輪王。非一輪王之多善也。梵本亦然。言一恒河沙者。謂從九地已前。乃至十住銅輪。以此十地所化分齊比前如恒河沙矣。故晉經云。寶網輪王等。等取前也。

　　佛子。菩薩住此轉輪王位。於百千億那由他佛剎微塵數世界中教化眾生。

　　第二攝化轉益中二。先明得益位。後佛子如得初禪下成得益。今初。有法喻合。法中直明攝化分齊。已如前釋。

　　佛子。譬如明鏡世界月智如來。常有無量諸世界中比丘比丘尼優婆塞優婆夷等。化現其身而來聽法。廣為演說本生之事。未曾一念而有間斷。若有眾生聞其佛名。必得往生彼佛國土。

　　二喻中初化無間斷。喻上法中教化眾生。後若有聞名必生其國。喻下合中遇斯光明獲十地位。

　　菩薩安住清淨金網轉輪王位亦復如是。安住若有暫得遇其光明。必獲菩薩第十地位。以先修行善根力故。

　　後合中初總合。準晉經。亦復如是下有放曼陀羅自在光明之言。今經影在後喻合中。放摩尼髻清淨光明是也。若直云得遇斯光。前文無放光處。為遇向耶。言得十地者。此品總有三重頓圓十地。故名展轉益。一諸天子聞鼓說法得十地。二此天子毛出華蓋雲。見者得輪王位。即是十地。三輪王放光。遇者復得十地。此三位皆齊等。同時頓成各塵數多類。總是一隨好中一光之中所成之益。餘光好等彌更難說。言以先修行善根力者。顯頓益之因。因聞普法修普善故。

　　佛子。如得初禪。雖未命終。見梵天處所有宮殿。而得受於梵世安樂。得諸禪者悉亦如是。

　　第二成德益中先喻。後菩薩下合。喻意云。欲界修得色定。以欲界眼見色界境。喻菩薩頓證。未轉凡身。見十地境。以法力故。是則三祇可一念而屆者。明一攝一切故。塵劫不窮一位者。明一切攝一故。如是遲速自在。是此圓教非餘宗也。

　　菩薩摩訶薩住清淨金網轉輪王位。放摩尼髻清淨光明。若有眾生遇斯光者。皆得菩薩第十地位。成就無量智慧光明。得十種清淨眼乃至十種清淨意。具足無量甚深三昧。成就如是清淨肉眼。

　　二合中。初正明得益。後佛子假使下顯境分齊。今初。言得菩薩第十地者。猶是牒前合中以德依地成。所以重牒。不然則成兩度放光各得十地矣。言成就如是清淨肉眼者。謂上諸德十眼。皆是凡身肉眼而成。故就結之。

　　佛子。假使有人以億那由他佛剎碎為微塵。一塵一剎。復以爾許微塵數佛剎碎為微塵。如是微塵悉置左手持以東行。過爾許微塵數世界乃下一塵。如是東行盡此微塵。南西北方四維上下亦復如是。如是十方所有世界。若著微塵及不著者。悉以集成一佛國土。

　　後顯境分齊者。即顯肉眼境界廣大。肉眼尚爾。餘眼玄妙不可說也。文中二。初假設譬喻以顯境多。次正明能見。後結德有歸。初分三。初明一重廣大。

　　寶手。於汝意云何。如是佛土廣大無量可思議不。答曰不也。如是佛土廣大無量。希有奇特不可思議。若有眾生聞此譬喻能生信解。當知更為希有奇持。佛言。寶手。如是如是。如汝所說。若有善男子善女人聞此譬喻而生信者。我授彼記。決定當成阿耨多羅三藐三菩提。當獲如來無上智慧。

　　次問答顯廣。

　　寶手。設復有人以千億佛剎微塵數如上所說廣大佛土末為微塵。以此微塵依前譬喻一一下盡。乃至集成一佛國土復末為塵。如是次第展轉乃至經八十反。

　　三復積前數。重顯廣大。

　　如是一切廣大佛土所有微塵。菩薩業報清淨肉眼於一念中悉能明見。亦見百億廣大佛剎微塵數佛。如頗梨鏡清淨光明照十佛剎微塵數世界。

　　第二正明能見。先見前廣剎之塵。肉眼能見已是超勝。況一念耶。次亦見下明見多佛。後如頗梨下明見之相。無心無去來故。

　　寶手。如是皆是清淨金網轉輪王甚深三昧福德善根之所成就。

　　第三結德有歸。歸輪王善。此品經來未盡。

　　上差別因果竟。

　　補義曰。此不思議法三品經。明差別因中修生妙覺之果德也。初不思議法。乃顯法身智身之德不可思議相海隨好二品。乃明報身之德不可思議。以因中一一行皆稱普法界而修故。今報相一一皆遍法界身。故云有十華藏世界微塵數大人相。其相如此。其身又可知矣。然一一相中具有多好。統論身相功德不可思議。難以名言。故姑舉足輪最下一相。此相具有多好。今舉一好中常放四十種光明。今只一光。下照地獄極苦眾生。離苦得生兜率陀天。聞天鼓說法。頓證十地。既證十地。即以所持香華蓋等供奉於佛。其有聞香見蓋者亦登十地。此第二轉登十地者放光。令遇光者亦證十地。如是三重頓圓十地之功德。皆依足下一好中所放光明之所成就。今以最下一好功德如此不可思議。況多好多相之功德耶。身光如此。況法身智光又可得而思議耶。此正法華所云。諸佛智慧甚深無量。其智慧門難解難入者此也。學佛法者。不知此三品之功德其說諸佛智慧。如以螢火照四天下也。

大方廣佛華嚴經綱要卷第四十八


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第四十九

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　普賢行品第三十六

　　初來意者。先通後別。通謂二品明出現因果。故次來也。亦名平等因果。謂會前差別因成此普賢之圓因。會差別果成性起出現之果。又前約修生。此約修顯故。若爾何以更無別問。復何以差別果終而無瑞證。平等因竟便有瑞耶。即以此義顯是會前。若更別問便有隔絕。欲會前故不以瑞隔。普法希奇。因果各瑞。又前應有瑞。經來未盡所以無耳。別謂此品先因後果義次第故。亦遠答第二會初所行問。及不思議品念請本願問。故前雖已答。下二深妙。故重明之。亦猶相海隨好。而妙中之妙。古德別為一段因果。二釋名者。初通顯二品義。名依性起修。依性起用。差別相盡。因果體均。故云平等因果。又因是果因量周法界。果是果果境界如空。因果俱盡未來利樂含識。故名出現。別則品名普賢。即標人顯法。明此行法非次第法。行者顯法非人。品明所行。非說人體。德周法界為普。至順調善曰賢。依性造修曰行。然普賢行諸經多有其名。品中雖廣。今略顯十義以表無盡。一所求普。謂要求證一切如來平等所證故。二所化普。一毛端處有多眾生。皆化盡故。三所斷普。無有一惑而不斷故。四所行事行普。無有一行而不行故。五所行理行普。即上事行皆徹理源。性具足故。六無礙行普。上二交徹故。七融通行普。隨一一行融攝無盡故。八所起用普。用無不能。無不周故。九所行處普。上之諸門遍帝網剎而修行故。十所行時普。窮三際時念劫圓融無竟期故。上之十行參而不雜。涉而重重。故善財入普賢一毛。所得法門過諸善友。不可說倍。又上十行。通收為二。若位後普賢。則得果不捨因。窮徹未際。為普賢行。以人彰法。則普賢之行。若位前位中普賢則以德成人。但修普行即曰普賢。亦則普賢即行。但從行得名。若獨位後普賢之行。無施下位。廣釋普賢如初會辨。三宗趣者。亦先通後別。通以二品明平等因果為宗。會前差別為趣。別以此品明平等圓因為宗。成平等果無二為趣。

　　爾時普賢菩薩摩訶薩。復告諸菩薩大眾言。佛子。如向所演此但隨眾生根器所宜。略說如來少分境界。何以故。諸佛世尊為諸眾生無智作惡。計我我所執著於身。顛倒疑惑邪見分別。與諸結縛恒共相應。隨生死流遠如來道。故出興於世。

　　文中二。此品辨因。後品明果。前中亦二。先長行直明。後以偈重頌。前中又二。先正說。後瑞證。今初亦二。先明說因。後佛子我不見下正陳今義。前中亦二。先標前少說。後徵釋所由。今初。普賢說者。以人表法故。言如向者一近指向前隨好品。為障重地獄眾生。略說隨好少分用故。廣說難思。二通指前所說之果為少分境。果海絕言故。三遠通差別因果。雖有圓融之義。以五位漸次因果殊分逐機就病未盡法源。故名少分。則顯下平等因果逐法性說因果圓融名廣大說。二徵釋中徵意云。何以前名少說。釋文二意。一者成上諸佛所以出世者。以眾生有無明等十過未宜廣說。故先明差別等。二者生後。謂眾生既過滋多。障累無盡。則一治一切治。一現一切現。眾生無盡。因果亦窮來際。前之所隨由未盡故。言十過者。一者無明。二惡作行。此二為總。次六皆無明。三計我我所。四著身見故。六地云。世間受身皆由著我。五三倒四倒等。不能決斷。六乖僻正理。七徧計分別。八結縛恒隨。九隨生死流。義通業苦。因流果流故。十遠如來行邪徑故。此結成其失。結縛等名。如常所辨。

　　佛子。我不見一法為大過失。如諸菩薩於他菩薩起嗔心者。

　　第二正陳普賢行中二。先明所治廣多。後是故諸菩薩下能治深妙。今初既一惑成百萬障。則一障一切障。則惑惑皆然。今從眾說。文中三。初標。次徵釋。後結成。今初標。嗔最重。除嗔之外。更徧推求。無有一惡如嗔之重。故晉經云是一嗔心一切惡中無過此惡。決定毗尼經云菩薩寧起百千貪心。不起一嗔。以違害大悲莫過此故。言於他菩薩者。若於菩薩起嗔。其過尤重。以令菩薩廢大行故。是以大般。若中。天魔見諸菩薩互相是非。過常大喜。

　　何以故。佛子。若諸菩薩於餘菩薩起瞋恚心。即成就百千萬障門故。

　　二徵釋。釋中二。一總顯。

　　何等為百萬障。所謂不見菩提障。不聞正法障。生不淨世界障。生諸惡趣障。生諸難處障。多諸疾病障。多被謗毀障。生頑鈍諸趣障。壞失正念障。闕少智慧障。眼障。耳障。鼻障。舌障。身障。意障。惡知識障。惡伴黨障。樂習小乘障。樂近凡庸障。不信樂大威德人障。樂與離正見人同住障。生外道家障。住魔境界障。離佛正教障。不見善友障。善根留難障。增不善法障。得下劣處障。生邊地障。生惡人家障。生惡神中障。生惡龍惡夜叉惡乾闥婆惡阿修羅惡迦樓羅惡緊那羅惡摩睺羅伽惡羅剎中障。不樂佛法障。習童蒙法障。樂著小乘障。不樂大乘障。性多驚怖障。心常憂惱障。愛著生死障。不專佛法障。不喜見聞佛自在神通障。不得菩薩諸根障。不行菩薩淨行障。退怯菩薩深心障。不生菩薩大願障。不發一切智心障。於菩薩行解怠障。不能淨治諸業障。不能攝取大福障。智力不能明利障。斷於廣大智慧障。不護持菩薩諸行障。樂誹謗一切智語障。遠離諸佛菩提障。樂住眾魔境界障。不專修佛境界障。不決定發菩薩弘誓障。不樂與菩薩同住障。不求菩薩善根障。性多見疑障。心常愚闇障。不能行菩薩平等施故起不捨障。不能持如來戒故起破戒障。不能入堪忍門故起愚癡惱害瞋恚障。不能行菩薩大精進故起懈怠垢障。不能得諸三昧故起散亂障。不修治般若波羅蜜故起惡慧障。於處非處中無善巧障。於度眾生中無方便障。於菩薩智慧中不能觀察障。於菩薩出離法中不能了知障。不成就菩薩十種廣大眼故眼如生盲障。耳不聞無礙法故口如啞羊障。不具相好故鼻根破壞障。不能辨了眾生語言故成就舌根障。輕賤眾生故成就身根障。心多狂亂故成就意根障。不持三種律儀故成就身業障。恒起四種過失故成就語業障。多生貪瞋邪見故成就意業障。賊心求法障。斷絕菩薩境界障。於菩薩勇猛法中心生退怯障。於菩薩出離道中心生懶惰障。於菩薩智慧光明門中心生止息障。於菩薩念力中心生劣弱障。於如來教法中不能住持障。於菩薩離生道不能親近障。於菩薩無失壞道不能修習障。隨順二乘正位障。遠離三世諸佛菩薩種性障。

　　次徵列。標雖百萬。略列百門。古人寄位分五以釋。非不有理。如賊心求法。豈獨障於地耶。是知通障一切。信尚不起。況後位耶。又所障法界如帝網重重。能障同所。亦皆無盡。故知百萬猶是略明。

　　佛子。若菩薩於諸菩薩起一瞋心。則成就如是等百萬障門。何以故。佛子。我不見有一法為大過惡如諸菩薩於餘菩薩起瞋心者。

　　三結成。

　　是故諸菩薩摩訶薩欲疾滿足諸菩薩行。應勤修十種法。

　　第二能治深妙中二。先正顯。後結勸。今初。文有六位。位各十行。初一始修。後五成益。後五段展轉依初。是為初即攝後。一治一切治也。說有前後。得即一時。今初分二。先標舉勸修。

　　何等為十。所謂心不棄捨一切眾生。於諸菩薩生如來想。永不誹謗一切佛法。知諸國土無有窮盡。於菩薩行深生信樂。不捨平等虗空法界菩提之心。觀察菩提入如來力。精勤修習無礙辯才。教化眾生無有疲厭。住一切世界心無所著。是為十。

　　後徵列及結。於中十法攝為五對。辨五種修。初二約人明謙敬修。敬上愛下故。次二約法明真正修。順教知事故。次二約心行明廣大修。樂大行大心故。次二約智明增勝修。內入果智。外起勝辨故。後二約悲願明長時修。眾生無盡悲化不疲。世界無邊。願住不著故。

　　佛子。菩薩摩訶薩安住此十法已。則能具足十種清淨。何等為十。所謂通達甚深法清淨。親近善知識清淨。護持諸佛法清淨。了達虗空界清淨。深入法界清淨。觀察無邊心清淨。與一切菩薩同善根清淨。不著諸劫清淨。觀察三世清淨。修行一切諸佛法清淨。是為十。

　　第二清淨者。依前正修行時成離染故。文中二。初躡前起後。後徵數列名。下皆倣此。列中十句。次第從前十句而成。一由不捨眾生故達深法淨。以眾生皆有佛性。即妄而真。為深法故。二由敬上故能近。三由不謗故能護。四由知無盡故了如空。五由菩薩行不離法界。故深入。六知菩提心等虗空故無邊。七觀察菩薩皆同此觀能入佛力故名為根。八精修不懈故不著劫數。九由化無厭故觀三世眾生化未化等。十由願住世界。能修一切佛法。

　　佛子。菩薩摩訶薩住此十法已。則具足十種廣大智。何等為十。所謂知一切眾生心行智。知一切眾生業報智。知一切佛法智。知一切佛法深密理趣理智。知一切陀羅尼門智。知一切文字辯才智。知一切眾生語言音聲辭辯善巧智。於一切世界中普現其身智。於一切眾會中普現影像智。於一切受生處中具一切智智。是為十。

　　第三廣大智者。垢染既拂。本智自明。稱性相知。故云廣大。亦從前十及次十而成。可以意得。

　　佛子。菩薩摩訶薩住此十智已。則得入十種普入。何等為十。所謂一切世界入一毛道一毛道入一切世界。一切眾生身入一身一身入一切眾生身。不可說劫入一念一念入不可說劫。一切佛法入一法一法入一切佛法。不可說處入一處一處入不可說處。不可說根入一根一根入不可說根。一切根入非根非根入一切根。一切想入一想一想入一切想。一切言音入一言音一言音入一切言音。一切三世入一世一世入一切三世。是為十。

　　第四普入者。事隨理融。本來即入。智了法爾。無境不通。故身心皆入。亦從前三生。可以意得。非根者。境識及理皆非根也。

　　佛子。菩薩摩訶薩如是觀察已。則住十種勝妙心。何等為十。所謂住一切世界語言非語言勝妙心。住一切眾生想念無所依止勝妙心。住究竟虗空界勝妙心。住無邊法界勝妙心。住一切深密佛法勝妙心。住甚深無差別法勝妙心。住除滅一切疑惑勝妙心。住一切世平等無差別勝妙心。住三世諸佛平等勝妙心。住一切諸佛力無量勝妙心。是為十。

　　第五勝妙心者。由前知法本融。則事理無礙。應機成益。名勝妙心。從前四生。亦可意得。

　　佛子。菩薩摩訶薩住此十種勝妙心已。則得十種佛法善巧智。何等為十。所謂了達甚深佛法善巧智。出生廣大佛法善巧智。宣說種種佛法善巧智。證入平等佛法善巧智。明了差別佛法善巧智。悟解無差別佛法善巧智。深入莊嚴佛法善巧智。一方便入佛法善巧智。無量方便入佛法善巧智。知無邊佛法無差別善巧智。以自心自力於一切佛法不退轉善巧智。是為十。

　　第六善巧智者。由上理事無礙。今則權實決斷。名善巧智。有十一句。後二合一。餘皆如次。從前十成。一即亡言言為甚深。二無依故廣大。三如依空生色。故能說種種。四住無二邊故故證平等。五了種智深密故了差別。六無差全同。七若無礙惑。則佛法莊嚴。八以平等成一方便。七三世法約差別門。為無量方便。十由住佛力。得知佛無邊自力不退。從前十既爾從前四段亦然。如是展轉不離始修。故隨一法。具一切矣。

　　佛子。菩薩摩訶薩聞此法已。咸應發心恭敬受持。何以故。菩薩摩訶薩持此法者少作功力。疾得阿耨多羅三藐三菩提。皆得具足一切佛法。悉與三世諸佛法等。

　　第二結勸。一行能具一切。故疾得菩提。

　　爾時佛神力故。法如是故。十方各有十不可說百千億那由他佛剎微塵數世界六種震動。雨出過諸天一切華雲。香雲。末香雲。衣蓋幢旛。摩尼寶等。及以一切莊嚴具雲。雨眾妓樂雲。雨諸菩薩雲。雨不可說如來色相雲。雨不可說讚歎如來善哉雲。雨如來音聲充滿一切法界雲。雨不可說莊嚴世界雲。雨不可說增長菩提雲。雨不可說光明照耀雲。雨不可說神力說法雲。如此世界四天下菩提樹下菩提場菩薩宮殿中見於如來成等正覺演說此法。十方一切諸世界中悉亦如是。

　　大文第二證成中二。初現瑞證。先此界。後如此下結通。

　　爾時佛神力故法如是故。十方各過十不可說佛剎微塵數世界外。有十佛剎微塵數菩薩摩訶薩來詣此土。充滿十方。作如是言。善哉善哉。佛子。乃能說此諸佛如來最大誓願授記深法。佛子。我等一切同名普賢。各從普勝世界普幢自在如來所來詣此土。悉以佛神力故。於一切處演說此法。如此眾會如是所說。一切平等無有增減。我等皆承佛威神力。來此道場為汝作證。如此道場我等十佛剎微塵數菩薩而來作證。十方一切諸世界中悉亦如是。

　　二諸菩薩證。亦先此土。後如此下結通。言授記深法者。少用功力即得菩提故。同名普賢者。皆有此行故。普勝世界者。依此普法最為勝故。普幢自在者。此行成果高出無礙故。

　　爾時普賢菩薩摩訶薩以佛神力。自善根力。觀察十方洎于法界。欲開示菩薩行。欲宣說如來菩提界。欲說大願界。欲說一切世界劫數。欲明諸佛隨時出現。欲說如來隨根熟眾生出現令其供養。欲明如來出世功不唐捐。欲明所種善根必獲果報。欲明大威德菩薩為一切眾生現形說法令其開悟。而說頌言。

　　第二以偈重顯中二。先敘述。後正頌。先說儀。後欲開說意。此有十意。偈中並具。文顯可知。

　汝等應歡喜　　捨離於諸蓋　　一心恭敬聽
　菩薩諸願行

　　第二正頌中。百二十一頌。分二。前二十四顯說分齊。餘皆正辨普賢行相。此是伽陀。與前長行綺互共顯普賢之行。前是略明十法展轉相生。此則廣顯諸門略無展轉。文前多顯體。此多辨用。前中二。初一誡聽許說。

　往昔諸菩薩　　最勝人師子　　如彼所修行
　我當次第說　　亦說諸劫數　　世界并諸業
　及以無等尊　　於彼而出興　　如是過去佛
　大願出於世　　云何為眾生　　滅除諸苦惱
　一切論師子　　所行相續滿　　得佛平等法
　一切智境界　　見於過去世　　一切人師子
　放大光明網　　普照十方界　　思惟發是願
　我當作世燈　　具足佛功德　　十力一切智
　一切諸眾生　　貪恚癡熾然　　我當悉救脫
　令滅惡道苦　　發如是誓願　　堅固不退轉
　具修菩薩行　　獲十無礙力　　如是誓願已
　修行無退怯　　所作皆不虗　　說名論師子

　　餘正示分齊。於中二。前九頌許說過去菩薩行。

　於一賢劫中　　千佛出於世　　彼所有普眼
　我當次第說　　如一賢劫中　　無量劫亦然
　彼未來佛行　　我當分別說　　如一佛剎種
　無量剎亦然　　未來十力尊　　諸行我今說

　　次於一賢劫下。許說三世佛菩薩行。於中二。前三偈舉說時處。前二時。後一處。

　諸佛次興世　　隨順隨名號　　隨彼所得記
　隨其所壽命　　隨所修正法　　專求無礙道
　隨所化眾生　　正法住於世　　隨所淨佛剎
　眾生及法輪　　演說時非時　　次第淨羣生
　隨諸眾生業　　所行及信解　　上中下不同
　化彼令修習　　入於如是智　　修其最勝行
　常作普賢業　　廣度諸眾生　　身業無障礙
　語業悉清淨　　意行亦如是　　三世靡不然
　菩薩如是行　　究竟普賢道　　世生淨智日
　普照於法界　　未來世諸劫　　國土不可說
　一念悉了知　　於彼無分別　　行者能趣入
　如是最勝地　　此諸菩薩法　　我當說少分
　智慧無邊際　　通達佛境界　　一切皆善入
　所行不退轉　　具足普賢慧　　成滿普賢願
　入於無等智　　我當說彼行

　　後十一偈明所說行。於中前諸佛出世行。即普賢行。故名因果圓融。後七菩薩三輪願智行。即普賢行。

　於一微塵中　　悉見諸世界　　眾生若聞者
　迷亂心發狂　　如於一微塵　　一切塵亦然
　世界悉入中　　如是不思議　　一一塵中有
　十方三世法　　趣剎皆無量　　悉能分別知
　一一塵中有　　無量種佛剎　　種種皆無量
　於一靡不知　　法界中所有　　種種諸異相
　趣類各差別　　悉能分別知

　　第二正顯普賢行。九十七頌。分二。初六十七頌明即悲大智行。後未安者下三十頌。明即智大悲行。今初。有十種行。一初五頌明入帝網行。

　深入微細智　　分別諸世界　　一切劫成壞
　悉能明了說　　知諸劫修短　　三世即一念
　眾行同不同　　悉能分別知　　深入諸世界
　廣大非廣大　　一身無量剎　　一剎無量身
　十方中所有　　異類諸世界　　廣大無量相
　一切悉能知　　一切三世中　　無量諸國土
　具足甚深智　　悉了彼成敗　　十方諸世界
　有成或有壞　　如是不可說　　賢德悉深了
　或有諸國土　　種種地嚴飾　　諸趣亦復然
　斯由業清淨　　或有諸世界　　無量種雜染
　斯由眾生感　　一切如其行　　無量無邊剎
　了知即一剎　　如是入諸剎　　其數不可知
　一切諸世界　　悉入一剎中　　世界不為一
　亦復無雜亂　　世界有仰覆　　或高或復下
　皆是眾生想　　悉能分別知　　廣博諸世界
　無量無有邊　　知種種是一　　知一是種種
　普賢諸佛子　　能以普賢智　　了知諸剎數
　其數無邊際　　知諸世界化　　剎化眾生化
　法化諸佛化　　一切皆究竟　　一切諸世界
　微細廣大剎　　種種異莊嚴　　皆由業所起
　無量諸佛子　　善學入法界　　神通力自在
　普徧於十方　　眾生數等劫　　說彼世界名
　亦不能令盡　　唯除佛開示

　　第二有十七偈頌深入時處微細行。

　世界及如來　　種種諸名號　　經於無量劫
　說之不可盡　　何況最勝智　　三世諸佛法
　從於法界生　　充滿如來地　　清淨無礙念
　無邊無礙慧　　分別說法界　　得至於彼岸

　　第三有三頌明了佛心祕密行。前一偈半攝前起後。後一偈半正顯難了能了。

　過去諸世界　　廣大及微細　　修習所莊嚴
　一念悉能知　　其中人師子　　修佛種種行
　成於等正覺　　示現諸自在　　如是未來世
　次第無量劫　　所有人中尊　　菩薩悉能知
　所有諸行願　　所有諸境界　　如是勤修行
　於中成正覺　　亦知彼眾會　　壽命化眾生
　以此諸法門　　為眾轉法輪　　菩薩如是知
　住普賢行地　　智慧悉明了　　出生一切佛
　現在世所攝　　一切諸佛土　　深入此諸剎
　通達於法界　　彼諸世界中　　現在一切佛
　於法得自在　　言論無所礙　　亦知彼眾會
　淨土應化力　　盡無量億劫　　常思惟是事
　調御世間尊　　所有威神力　　無盡智慧藏
　一切悉能知

　　第四有十偈。了三世佛攝化行。

　出生無礙眼　　無礙耳鼻身　　無礙廣長舌
　能令眾歡喜　　最勝無礙心　　廣大普清淨
　智慧徧充滿　　悉知三世法

　　第五有二偈六根無礙行。

　善學一切化　　剎化眾生化　　世化調伏化
　究竟化彼岸　　世間種種別　　皆由於想住
　入佛方便智　　於此悉明了　　眾會不可說
　一一為現身　　悉使見如來　　度脫無邊眾

　　第六有三偈如化無方行。

　諸佛甚深智　　如日出世間　　一切國土中
　普現無休息　　了達諸世間　　假名無有實
　眾生及世界　　如夢如光影　　於諸世間法
　不生分別見　　善離分別者　　亦不見分別
　無量無數劫　　解之即一念　　知念亦無念
　如是見世間　　無量諸國土　　一念悉超越
　經於無量劫　　不動於本處　　不可說諸劫
　即是須臾頃　　莫見修與短　　究竟剎那法
　心住於世間　　世間住於心　　於此不妄起
　二非二分別　　眾生世界劫　　諸佛及佛法
　一切如幻化　　法界悉平等　　普於十方剎
　示現無量身　　知身從緣起　　究竟無所著
　依於無二智　　出現人師子　　不著無二法
　知無二非二

　　第七有十偈。三世間自在行。此中玄妙宜審思之。

　了知諸世間　　是燄如光影　　如響亦如夢
　如幻如變化　　如是隨順入　　諸佛所行處
　成就普賢智　　普照深法界　　眾生剎染著
　一切皆捨離　　而興大悲心　　普淨諸世間
　菩薩常正念　　論師子妙法　　清淨如虗空
　而興大方便　　見世常迷倒　　發心咸救度
　所行皆清淨　　普徧諸法界　　諸佛及菩薩
　佛法世間法　　若見其真實　　一切無差別

　　第八有六偈。別明智正覺世間自在行。

　如來法身藏　　普入世間中　　雖在於世間
　於世無所著　　譬如清淨水　　影像無來去
　法身徧世間　　當知亦如是　　如是離染著
　身世皆清淨　　湛然如虗空　　一切無有生
　知身無有盡　　無生亦無滅　　非常非無常
　示現諸世間　　除滅諸邪見　　開示於正見
　法性無來去　　不著我我所

　　第九有五偈。明非身示身行。法身藏者。即前藏身普賢菩薩自體遍言。亦同此也。

　譬如工幻師　　示現種種事　　其來無所從
　去亦無所至　　幻性非有量　　亦復非無量
　於彼大眾中　　示現量無量　　以此寂定心
　修習諸善根　　出生一切佛　　非量非無量
　有量及無量　　皆悉是妄想　　了達一切趣
　不著量無量　　諸佛甚深法　　廣大深寂滅
　甚深無量智　　知甚深諸趣　　菩薩離迷倒
　心淨常相續　　巧以神通力　　度無量眾生

　　第十有六偈。非量示量行。

　未安者令安　　安者示道場　　如是徧法界
　其心無所著　　不住於實際　　不入於涅槃
　如是徧世間　　開悟諸群生　　法數眾生數
　了知而不著　　普雨於法雨　　充洽諸世間
　普於諸世界　　念念成正覺　　而修菩薩行
　未曾有退轉

　　大文第二即智之悲行。中亦有十行。一初四偈。無住攝化行。

　世間種種身　　一切悉了知　　如是知身法
　則得諸佛身　　普知諸眾生　　諸劫及諸剎
　十方無涯際　　智海無不入　　眾生身無量
　一一為現身　　佛身無有邊　　智者悉觀見
　一念之所知　　出現諸如來　　經於無量劫
　稱揚不可盡

　　二有四偈。非身現身行。

　諸佛能現身　　處處般涅槃　　一念中無量
　舍利各差別

　　三有一偈分布舍利行。

　如是未來世　　有求於佛果　　無量菩提心
　決定智悉知　　如是三世中　　所有諸如來
　一切悉能知　　名住普賢行

　　四有一偈知佛大心行。

　如是分別知　　無量諸行地　　入於智慧行
　其輪不退轉　　微妙廣大智　　深入如來境
　入已不退轉　　說名普賢慧　　一切最勝尊
　普入佛境界　　修行不退轉　　得無上菩提

　　五有三偈。法輪深入行。

　無量無邊心　　各各差別業　　皆由想積集
　平等悉了知　　染汙非染汙　　學心無學心
　不可說諸心　　念念中悉知　　了知非一二
　非染亦非淨　　亦復無雜亂　　皆從自想起
　如是悉明見　　一切諸眾生　　心想各不同
　起種種世間　　以如是方便　　修諸最勝行
　從佛法化生　　得名為普賢

　　六有五偈。了知根器行。

　眾生皆妄起　　善惡諸趣想　　由是或生天
　或復墮地獄　　菩薩觀世間　　妄想業所起
　妄想無邊故　　世間亦無量　　一切諸國土
　想網之所現　　幻網方便故　　一念悉能入

　　七有三偈。了世業惑行。

　眼耳鼻舌身　　意根亦如是　　世間想別異
　平等皆能入　　一一眼境界　　無量眼皆入
　種種性差別　　無量不可說　　所見無差別
　亦復無雜亂　　各隨於自業　　受用其果報
　普賢力無量　　悉知彼一切　　一切眼境界
　大智悉能入　　如是諸世間　　悉能分別知
　而修一切行　　亦復無退轉

　　八有五偈。了達根境無礙行。

　佛說眾生說　　及以國土說　　三世如是說
　種種悉了知

　　九有一偈。知四種說法行。而剎說等者。略有三義。一約通力。二約融通。一說一切說故。三約顯理。是說菩薩觸境皆了知故。則觸類成教。如香飯等。

　過去中未來　　未來中現在　　三世互相見
　一一皆明了　　如是無量種　　開悟諸世間
　一切智方便　　邊際不可得

　　十末後二偈。三世攝行。

　　已上一品平等因竟。

大方廣佛華嚴經綱要卷第四十九


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　如來出現品第三十七之一

　　初來意者。前品明稱果之因。此品辨如因之果。體雖平等。不壞二相。先因後果。義次第故。亦為答前不思議品出現念故。答第二會所行問故。二釋名者。如來是有法之人。即三身十身之通稱。出現是依人之法。果用化用之別。總明如來。雖見上文。對出現故。重辨十身皆有出現。且寄三身以明。然來即出現。為分人法曉喻分明。故重辨之。若依法身。如來者即諸法如義。如理常現。名為出現。故文云普現一切而無所現。又云體性平等不增減等。若依報身。乘如實道來成正覺。故曰如來。本性功德一時頓顯。名為出現。故文云如來成正覺時於一切義無所疑惑。普見一切眾生成正等覺。若依化身。則乘薩婆若乘。來化眾生。故曰如來。則應機大用一時出現。文云以本願力現佛身。令見如來大神變。又云隨其所能隨其勢力。於菩提樹下以種種身成等正覺。今以新佛舊成曾無二體。新成舊佛。法報似分。無不應時故即真而應。應隨性起故即應而真。三佛圓融。十身無礙。故辨應現。即顯真成。是以晉名性起。性字雖是義加。未爽通理。以應雖從緣不違性故。無不從此法界流故。以淨奪染。性即起故。若離於緣。性叵說故。下加性起菩薩。表所說故。妄雖即性。不順性故。今以起義多含。直云出現。從性從因從真從感。皆出現故。若唯辨應身出現。非唯失前二義。亦未足顯深。何能融前差別之果。若以來為現義。則如來即出現。持業釋也。若分人法三。皆如來之出現故。第三宗趣。平等出現為宗。融差別果為趣。

　　爾時世尊從眉間白毫相中放大光明名如來出現。無量百千億那由他阿僧祇光明以為眷屬。其光普照十方盡虗空法界一切世界右遶十帀。顯現如來無量自在。覺悟無數諸菩薩眾。震動一切十方世界。除滅一切諸惡道苦。暎蔽一切諸魔宮殿。顯示一切諸佛如來坐菩提座成等正覺。及以一切道場眾會。作是事已。而來右遶菩薩眾會。

　　第四正釋文。通品大文分七。一加分。二本分。三請分。四說分。五顯名受持分。六表瑞證成分。七偈頌總攝分。今初有二。先毫光加請主。後口光加說主。前中三。初光。次加。後益。光中有十。分三。初光出處。眉間者表證通。離有無二邊故。表無住道。離真應二邊故。白毫者表所出現。性無垢故。能詮出現諸教本故。二放大下辨光名體。如所說故。三無量下八段。皆是光業。初眷屬光。即是因業。總攝諸法。皆此生故。四其光下舒業。五顯現下敬業。六覺悟下覺樂。七除滅下正業。八暎蔽下障伏業。九顯示下示現業。十作是下卷業。

　　入如來性起妙德菩薩頂。

　　二正明加相。所以加此菩薩者。如名所顯故。性有二義。一種性義。因所起故。二法性義。若真若應皆此生故。亦有釋云。此之妙德即是文殊。說此法門。加性起稱。此釋無違大理。以文殊大智為能顯。普賢法界為所顯。共成毗盧遮那之出現故。亦是解行滿故。佛出現也。從頂入者是加持相。妙智之極方能顯故。

　　時此道場一切大眾身心踊躍生大歡喜。作如是念甚奇希有。今者如來放大光明必當演說甚深大法。

　　三加益中二。先大眾同欣。知法將被故。

　　爾時如來性起妙德菩薩。於蓮華座上。偏袒右肩右跽合掌一心向佛而說頌言。

　　一爾時下妙德領旨。知令法主故。於中二。先長行。身心致敬。跽者跪也。

　正覺功德大智出　　普達境界到彼岸
　等於三世諸如來　　是故我今恭敬禮
　已升無相境界岸　　而現妙相莊嚴身
　放於離垢千光明　　破魔軍眾咸令盡
　十方所有諸世界　　悉能震動無有餘
　未曾恐怖一眾生　　善逝威神力如是
　虗空法界性平等　　已能如是而安住
　一切含生無數量　　咸令滅惡除眾垢
　苦行勤勞無數劫　　成就最上菩提道
　於諸境界智無礙　　與一切佛同其性

　　後偈頌讚請。十偈分二。前五讚。後五請。前中初一總讚申敬。餘四別讚放光。中有讚因讚果讚用等。

　導師放此大光明　　震動十方諸世界
　已現無量神通力　　而復還來入我身
　決定法中能善學　　無量菩薩皆來集
　令我發起問法心　　是故我今請法主
　今此眾會皆清淨　　善能度脫諸世間
　智慧無邊無染著　　如是賢勝咸來集
　利益世間尊導師　　智慧精進皆無量
　今以光明照大眾　　令我問於無上法
　誰於大僊深境界　　而能真實具開演
　誰是如來法長子　　世間尊導願顯示

　　後五中。初一自敘得益。即是領旨。次偈領眾意請。次偈歎眾堪聞。次偈敘佛令請。後偈正說主。已領佛意。故不請佛。

　　爾時如來。即於口中放大光明名無礙無畏。百千億阿僧祇光明以為眷屬。普照十方盡虗空等法界一切世界右繞十帀。顯現如來種種自在。開悟無量諸菩薩眾。震動一切十方世界。除滅一切諸惡道苦。暎蔽一切諸魔宮殿。顯示一切諸佛如來坐菩提座成等正覺。及以一切道場眾會。作是事已。而來右遶菩薩眾會。入普賢菩薩摩訶薩口其光入已。普賢菩薩身及師子座。過於本時及諸菩薩身座百倍。唯除如來師子之座。

　　第二口光加說主者。示所請故。文中三。初光次加後益。今初亦十。一出處。口放者表教導傳通故。二光名令得無礙辯。不畏大眾及深理故。餘如前辯。二入普下加中入口者。教以口傳故。如佛說故。加普賢者。是普賢行之果故。所證法界由理顯故。三其光入下明益中。唯除如來揀師資故。

　　爾時如來性起妙德菩薩。問普賢菩薩摩訶薩言。佛子。佛所示顯廣大神變。令諸菩薩皆生歡喜。不可思議。世莫能知。是何瑞相。普賢菩薩摩訶薩言。佛子。我於往昔見諸如來應正等覺。示現如是廣大神變。即說如來出現法門。如我惟忖。今現此相當說其法。說是語時一切大地悉皆震動。出生無量問法光明。

　　第二爾時下本分中三。初徵事而問。次引例以答。答前是本。後說是語已下表瑞證成。顯說希奇。纔問其名已有徵故。大地動者。大法將顯。大惑將傾故。出聞光者。宜加智慧。助發請故。

　　時性起妙德菩薩。問普賢菩薩言。佛子。菩薩摩訶薩應云何知諸佛如來應正等覺出現之法。願為我說。佛子。此諸無量百千億那由他菩薩眾會。皆久修淨業念慧成就。到於究竟大莊嚴岸。具一切佛威儀之行。正念諸佛未曾忘失。大悲觀察一切眾生。決定了知諸大菩薩神通境界。已得諸佛神力所加。能受一切如來妙法。具如是等無量功德。皆已來集。佛子。汝已曾於無量百千億那由他佛所承事供養。成就菩薩最上妙行。於三昧門皆得自在。入一切佛祕密之處。知諸佛法斷眾疑惑。為諸如來神力所加。知眾生根隨其所樂。為說真實解脫之法。隨順佛智演說佛法到於彼岸。有如是等無量功德。善哉佛子。願說如來應正等覺出現之法。身相言音。心意境界。所行之行。成道轉法輪。乃至示現入般涅槃。見聞親近所生善根。如是等事願皆為說。

　　第三請分中有長行與偈。前中四。一總舉法請。二佛子此諸下歎眾生堪聞。二佛子汝已下歎說主具德。四善哉下標章別請。前二可知。三中別歎十事。一供多佛。必曾聞故。二成妙行。曾已修故。三定自在。有所依故。四親證入故。五知教道故。六除他疑故。七上力加故。八審根器故。九能隨說故。十順智到彼岸。得意深故。有如是下總結。既有說德。堪宜說故。第四標章別請中初句讚善。躡前三段。後列十事以顯無盡。一如來出現之法。此是總相總集多緣成出現法。法含軌持。餘九是別。初三即三業祕密。四境即智之所緣。亦分齊境。五依境修行。通因通果。六成菩提道。七成轉法輪。八應必是涅槃。九若存若亡。見聞皆益。備斯九事。一化始終。如是下結。

　　時如來性起妙德菩薩。欲重明此義。向普賢菩薩而說頌言。

　善哉無礙大智慧　　善覺無邊平等境
　願說無量佛所行　　佛子聞已皆欣慶
　菩薩云何隨順入　　諸佛如來出興世
　云何身語心境界　　及所行處願皆說
　云何諸佛成正覺　　云何如來轉法輪
　云何善逝般涅槃　　大眾聞已心歡喜
　若有見佛大法王　　親近增長諸善根
　願說彼諸功德藏　　眾生見已何所獲
　若有得聞如來名　　若現在世若涅槃
　於彼福藏生深信　　有何等利願宣說
　此諸菩薩皆合掌　　瞻仰如來仁及我
　大功德海之境界　　淨眾生者願為說
　願以因緣及譬喻　　演說妙法相應義
　眾生聞已發大心　　疑盡智淨如虗空
　如徧一切國土中　　諸佛所現莊嚴身
　願以妙音及因喻　　示佛菩提亦如彼
　十方千萬諸佛土　　億那由他無量劫
　如今所集菩薩眾　　於彼一切悉難見
　此諸菩薩咸恭敬　　於微妙義生渴仰
　願以淨心具開演　　如來出現廣大法

　　三有五偈。歎德勸請。通頌後三段。於中初偈總讚請。次二偈勸說之方。以法深難領。故請因喻。次一偈半歎眾堪聞。末後半偈結請所說。淨心。無所說過。具演文義周圓。

　　爾時普賢菩薩摩訶薩。告如來性起妙德等諸菩薩大眾言。佛子。此處不可思議。

　　第四說分。大分為二。初別答十問。後佛子如來以一切譬下總以結酬。今初十段答前十問。各有長行偈頌。一一具十。今初答出現之法。長行中二。初標告歎深。

　　所謂如來應正等覺以無量法而得出現。

　　二所謂下隨義別顯。於中三。初法說深廣。酬前因緣。二佛子譬如下喻明深廣。雙酬因喻。三佛子至知如來出現下總結成益。結上十喻。初中分三。謂標釋結。今總多因成出現果。

　　何以故。非以一緣非以一事如來出現而得成就。以十無量百千阿僧祇事而得成就。

　　二何以下釋。於中二。先徵以總釋。後何等為下徵數別明。今初。先返釋緣。約能成之緣事。即所成因體。後以十下順釋。向言無量。乃是總相。今明有十個無量。以顯無盡。理實則有百千阿僧祇數無量。此十無量皆遍十喻。言百千者。古人云以十無量入中十喻成百。以後結中十句一一結前百門為千。其中更有別義。方成無量。今以下。列十中門門皆云無量。則不相入。是知百千之言。但是數之總稱。

　　何等為十。所謂過去無量攝受一切眾生菩提心所成故。過去無量清淨殊勝志樂所成故。過去無量救護一切眾生大慈大悲所成故。過去無量相續行願所成故。過去無量修諸福智心無厭足所成故。過去無量供養諸佛教化眾生所成故。過去無量智慧方便清淨道所成故。過去無量清淨功德藏所成故。過去無量莊嚴道智所成故。過去無量通達法義所成故。

　　二徵數別明中一始發大心。誓期出現故。此心何相。二明上求勝志。三明下化慈悲。四行以續願。此行謂何。五明不出福智。六別顯福嚴。七別明智嚴。八淨前功德。九嚴前智慧。所謂方便道。教道。證道。無住道。正道。助道。一道。二道等。皆莊嚴故。十窮究法源。真實智故。

　　佛子。如來無量阿僧祇法門圓滿成於如來。

　　三結中。既皆昔因多法圓滿。令二利果一時出現。故出現言通真通應。

　　佛子。譬如三千大千世界。非以一緣非以一事而得成就。以無量緣無量事方乃得成。

　　第二喻明深廣中十喻。各三。謂喻合結。喻酬譬喻。合酬因緣。故文云。非以一緣一事而得出現。又前法說多約法因。此中合文多約現緣。十中一大興造喻。此喻為總。總喻眾緣以成出現。故云以無量緣等。下說雲雨皆此所霔。初喻中四。一總辨多總。二別顯緣相。三顯彼因起。四性相結成。今初。先返後順。緣即因緣。如眾生業及風雨等。事即事相。謂如所持水及宮殿等。

　　所謂興布大雲。降霔大雨。四種風輪相續為依。其四者何。一名能持。能持大水故。二名能消。能消大水故。三名建立。建立一切諸處所故。四名莊嚴。莊嚴分布咸善巧故。

　　二別顯中。先雲雨上霔。後風輪下持。一能持者。若無此輪而無停處。二水若不減礙起天宮。三水雖已減假此成立。謂減一節水起一重天。如嚴冬急流重重氷結。四雖起總處。無別莊嚴。故須第四。

　　如是皆由眾生共業及諸菩薩善根所起。令於其中一切眾生各隨所宜而得受用。

　　三顯彼因起。謂上雲等略由二因。一眾生外增上業。言共業者。謂多有情應生此界。共業同變。於中有四句。謂共中共等。二菩薩善根。此有二意。一約同居。謂地前菩薩。二約能化。謂隨諸眾生。應以何國起菩薩根等。便修彼因以助彼國。故有眾生類即菩薩佛國。令於其中下顯受用果。謂先成器界。後成眾生。依之而住。各隨所宜者。謂水族眾生得水受用等。又人羅剎宮殿無礙。菩薩眾生淨穢同居。

　　佛子。如是等無量因緣。乃成三千大千世界。法性如是。無有生者。無有作者。無有知者。無有成者。然彼世界而得成就。

　　第四性相結成。中先結前生後。後法性如是下正結。此句為總。此法性言通於性相。無有生下別顯性定。亦遮妄計。謂非冥性微塵等生。非自在梵王等作。無神我能知。上三顯能作。空無有成者顯所作。空雖能所俱空。不礙相有。故云而得成就。如是無礙。為法性如是。

　　如來出現亦復如是。非以一緣非以一事而得成就。以無量因緣無量事相。乃得成就。所謂曾於過去佛所聽聞受持大法雲雨。因此能起如來四種大智風輪。何等為四。一者念持不忘陀羅尼大智風輪。能持一切如來大法雲雨故。二者出生止觀大智風輪。能消竭一切煩惱故。三者善巧迴向大智風輪。能成就一切善根故。四者出生離垢差別莊嚴大智風輪。令過去所化一切眾生善根清淨。成就如來無漏善根力故。如來如是成等正覺。法性如是。無生無作。而得成就。佛子。是為如來應正等覺出現第一相。菩薩摩訶薩應如是知。

　　次合中。略不合第三顯彼所因。以次下二喻各別合故。合四輪中前三是因。後一二利果滿。因圓果滿。佛出現故。一品之內。多以依喻正者。非唯義類相似。實則外由內變。故令外器全似於內。是以上云菩薩善根所起。眾生共業所生等。

　　復次佛子。譬如三千大千世界將欲成時。大雲降雨名曰洪霔。一切方處所不能受。所不能持。唯除大千界將欲成時。佛子。如來應正等覺亦復如是。興大法雲。雨大法雨。名成就如來出現。一切二乘心志狹劣所不能受。所不能持。唯除諸大菩薩心相續力。佛子。是為如來應正等覺出現第二相。菩薩摩訶薩應如是知。

　　第二洪霔大千喻。此之雲雨。即前喻中興雲降雨。正喻法門廣大難知。周十方故。言心相續力者。若約信受。但是圓機。堅種相續。能受深旨。若約具受。則八地已上得無盡陀羅尼。方能受持。乃至十地方受如來雲雨說法。是以文言除大菩薩。由初義故但揀二乘。

　　復次佛子。譬如眾生以業力故。大雲降雨。來無所從。去無所至。如來應正等覺亦復如是。以諸菩薩善根力故。興大法雲。雨大法雨。亦無所從來。無所至去。佛子。是為如來應正等覺出現第三相。菩薩摩訶薩應如是知。

　　第三雲雨無從喻。菩薩善根如生共業感彼出現。法雲法雨機感而現。非先有一方所從彼而來。機謝而去。亦非歸至舊所。故體無生滅。

　　復次佛子。譬如大雲降霔大雨。大千世界一切眾生無能知數。若欲算計徒令發狂。唯大千世界主摩醯首羅。以過去所修善根力故。乃至一滴無不明了。佛子。如來應正等覺亦復如是。興大法雲雨。大法雨。一切眾生聲聞獨覺所不能知。若欲思量心必狂亂。唯除一切世間主菩薩摩訶薩。以過去所修覺慧力故。乃至一文一句入眾生心無不明了。佛子。是為如來應正等覺出現第四相。菩薩摩訶薩應如是知。

　　第四大雨難知喻。喻深非心境。但是大機即世間主。無能所行即能知之。

　　復次佛子。譬如大雲降雨之時。有大雲雨名為能滅。能滅火災。有大雲雨名為能起。能起大水。有大雲雨名為能止。能止大水。有大雲雨名為能成。能成一切摩尼諸寶。有大雲雨名為分別。分別三千大千世界。佛子。如來出現亦復如是。興大法雲。雨大法雨。有大法雨名為能滅。能滅一切眾生煩惱。有大法雨名為能起。能起一切眾生善根。有大法雨名為能止。能止一切眾生見惑。有大法雨名為能成。能成一切智慧法寶。有大法雨名為分別。分別一切眾生心樂。佛子。是為如來應正等覺出現第五相。菩薩摩訶薩應如是知。

　　第五大雨成敗喻。況佛滅惑成德。喻中初一即壞界之時。二即以水止水。合中初二滅惑成福。次二滅障成智。即止觀雙運。後一權智照機。又無二同二乘。無三同外道。無四增無明。無五非種智。此即分上總中法雨令差。

　　復次佛子。譬如大雲雨一味水。隨其所雨無量差別。如來出現亦復如是。雨於大悲一味法水。隨宜說法無量差別。佛子。是為如來應正等覺出現第六相。菩薩摩訶薩應如是知。

　　第六一雨隨別喻。喻佛一味隨器。隨器即合差別。

　　復次佛子。譬如三千大千世界初始成時。先成色界諸天宮殿。次成欲界諸天宮殿。次成於人及餘眾生諸所住處。佛子。如來出現亦復如是。先起菩薩諸行智慧。次起緣覺諸行智慧。次起聲聞善根諸行智慧。次起其餘眾生有為善根諸行智慧。佛子。譬如大雲雨一味水。隨諸眾生善根異故。所起宮殿種種不同。如來大悲一味法雨隨眾生器而有差別。佛子。是為如來應正等覺出現第七相。菩薩摩訶薩應如是知。

　　第七勝處先成喻。喻佛勝緣先濟德。文中先正明。後佛子譬如下牒以釋疑。先成由業成。法異由機殊。不乖一味。

　　復次佛子。譬如世界初欲成時。有大水生。徧滿三千大千世界。生大蓮華名如來出現功德寶莊嚴。復覆水上。光照十方一切世界。時摩醯首羅淨居天等見是華已。即決定知於此劫中有爾所佛出興於世。佛子。爾時其中有風輪起名善淨光明。能成色界諸天宮殿。有風輪起名淨光莊嚴。能成欲界諸天宮殿。有風輪起名堅密無能壞。能成大小諸輪圍山及金剛山。有風輪起名勝高。能成須彌山王。有風輪起名不動。能成十大山王。何等為十。所謂佉陀羅山。仙人山。伏魔山。大伏魔山。持雙山。尼民陀羅山。目真鄰陀山。摩訶目真鄰陀山。香山。雪山。有風輪起名為安住。能成大地。有風輪起名為莊嚴。能成地天宮殿。龍宮殿。乾闥婆宮殿。有風輪起名無盡藏。能成三千大千世界一切大海。有風輪起名普光明藏。能成三千大千世界諸摩尼寶。有風輪起名堅固根。能成一切諸如意樹。佛子。大雲所雨一味之水無有分別。以眾生善根不同故風輪不同。風輪差別故世界差別。

　　第八事別由因喻。喻佛成辦大事德。亦是德殊由智喻。喻中分三。初蓮華表佛。總中略無。名出現者表佛現故。而言大者。準大悲經第三云。有千葉故。光照十方者。金色光也。言爾所佛者。有千枝華表千佛故。故劫名賢。賢善多故。餘多同此。二佛子爾時下風輪起處者。即有力遙持。廣前建立風輪。二佛大雲下結因有屬。

　　佛子。如來出現亦復如是。具足一切善根功德。放於無上大智光明。名不斷如來種不思議智。普照十方一切世界。與諸菩薩一切如來灌頂之記。當成正覺出興於世。佛子。如來出現復有無上大智光明名清淨離垢。能成如來無漏無盡智。復有無上大智光明名普照。能成如來普入法界不思議智。復有無上大智光明名持佛種性。能成如來不傾動力。復有無上大智光明名逈出無能壞。能成如來無畏無壞智。復有無上大智光明名一切神通。能成如來諸不共法一切智智。復有無上大智光明名出生變化。能成如來令見聞親近所生善根不失壞智。復有無上大智光明名普隨順。能成如來無盡福德智慧之身。為一切眾生而作饒益。復有無上大智光明名不可究竟。能成如來甚深妙智。隨所開悟。令三寶種永不斷絕。復有無上大智光明名種種莊嚴。能成如來相好嚴身。令一切眾生皆生歡喜。復有無上大智光明名不可壞。能成如來法界虗空界等殊勝壽命無有窮盡。

　　二合中亦三。先合蓮華表佛喻。於中一切善根功德。合上大小遍滿故。於生生蓮華謂不斷種性。普照十方。合上光照十方。與諸菩薩下合知佛當出。第二佛子下合風輪起處。喻此十智光次第。合前唯果德。能成通因果。又能成即實之權。所成唯差別之德。故下結云同一體性。

　　佛子。如來大悲一味之水無有分別。以諸眾生欲樂不同根性各別。而起種種大智風輪。令諸菩薩成就如來出現之法。佛子。一切如來同一體性大智輪中。出生種種智慧光明。

　　第三含結因有屬。於中三。一結因。即能成之智。合上一味之水。風輪不同。此輪由一節水減一重輪生。如澄水垽。令推能成由一味大悲。二佛子一切下結果。即所成之大智。從一實智隨權而生。合上風輪差別。故世界差別。

　　佛子。汝等應知如來於一解脫味。出生無量不可思議種種功德。眾生念言。此是如來神力所造。佛子。此非如來神力所造。佛子。乃至一菩薩不於佛所曾種善根。能得如來少分智慧。無有是處。但以諸佛威德力故。令諸眾生具佛功德。而佛如來無有分別無成無壞。無有作者。亦無作法。佛子。是為如來應正等覺出現第八相。菩薩摩訶薩應如是知。

　　三結緣。即由眾生異。合上以眾生善根不同。兼釋外疑。於中又三。初牒前正理。一解脫味即能成之水。水具二義。悲及解脫。二文影略。種種功德通能所二智。二眾生念言。舉外疑情。然感應之道略有三義。一互相成。二互相奪。三緣成性空。今眾生以緣奪因。純推佛力。失因緣義。三佛子此非下如來為釋。於中初以因奪緣。一向言非。次但以下為說正義。初句因緣相成。後而佛下有二義。一成上因緣。雖隨眾生心無分別。三成第三義了性空故。緣成故無成。無成故無壞。所成既空。何有能成作者及作法耶。

　　復次佛子。如依虗空起四風輪能持水輪。何等為四。一名安住。二名常住。三名究竟。四名堅固。此四風輪能持水輪。水輪能持大地令不散壞。是故說地輪依水輪。水輪依風輪。風輪依虗空。處空無所依。雖無所依能令三千大千世界而能安住。

　　第九四輪相倚喻。況佛體用依持德。亦廣建立風之別義。喻中二。先明能持之風。有四者。一一時持水名安住。二多時不動名常住。三與劫齊量。四體性堅密。是以俱舍云。假使有一大諾建那。以金剛輪奮威懸擊。金剛有碎。風輪無損。其量廣無數。厚十六洛叉。彼但有一。與此不同。二此四下四輪相依。準俱舍論。次上水輪厚八洛叉。洛叉億也。次上更有金輪厚三億二萬由旬。然其世界。或說三輪成。謂風水金。或說五輪。謂下加虗空。上加大地。今欲稱法合成四輪。則地中含金亦地故。

　　佛子。如來出現亦復如是。依無礙慧光明起佛四種大智風輪。能持一切眾生善根。何等為四。所謂普攝眾生皆令歡喜大智風輪。建立正法令諸眾生皆生愛樂大智風輪。守護一切眾生善根大智風輪。具一切方便通達無漏界大智風輪。是為四。佛子。諸佛世尊大慈救護一切眾生。大悲度脫一切眾生。大慈大悲普徧饒益。然大慈大悲依大方便善巧。大方便善巧依如來出現。如來出現依無礙慧光明。無礙慧光明無有所依。佛子。是為如來應正等覺出現第九相。菩薩摩訶薩應如是知。

　　二合中先合能持四風。一未信入者以四攝普攝。示以正理。二已信愛者建立教法。三已入法者令其成行。四已成行者令其得果。二佛子下合四輪相依。一慈悲合地。能厚載故。二方便合水。曲隨器故。出現合風。力能持故。無礙合空。如空無礙故。故淨名云。其無礙慧無若干故。

　　復次佛子。譬如三千大千世界既成就已。饒益無量種種眾生。所謂水族眾生得水饒益。陸地眾生得地饒益。宮殿眾生得宮殿饒益。虗空眾生得虗空饒益。如來出現亦復如是。種種饒益無量眾生。所謂見佛生歡喜者得歡喜益。住淨戒者得淨戒益。住諸禪定及無量者得聖出世大神通益。住法門光明者得因果不壞益。住無所有光明者得一切法不壞益。是故說言如來出現饒益一切無量眾生。佛子。是為如來應正等覺出現第十相。菩薩摩訶薩應如是知。

　　第十大饒益喻。況佛利世德。別顯總中一切眾生各隨所宜而得受用。合中次第合前四益。見佛生喜如魚得潤故。戒如平地萬善出生故。定如宮室得安息故。慧如虗空不可壞故。於中二句。初不壞事。後不壞理。

　　佛子。菩薩摩訶薩知如來出現。則知無量知成就無量行故。則知廣大知周徧十方故。則知無來去知離生住滅故。則知無行無所行知離心意識故。則知無身知如虗空故。則知平等知一切眾生皆無我故。則知無盡知徧一切剎無有盡故。則知無退知盡後際無斷絕故。則知無壞知如來智無有對故。則知無二知平等觀察為無為故。則知一切眾生皆得饒益。本願迴向自在滿足故。

　　第三結成益中有十一句。各別結上十門。以九十二句結第九門。故有十一。一多因出現故。二廣故難受。三無生故無從。四非心識故思必發狂。五如空故惑見雙忘。六平等無我故一味。七由無盡故諸乘變化。八後際無斷故佛種不斷。九無對即無礙慧。十為無為平等。即攝三輪。歸無礙慧。十一本為眾生故令利益滿足。

　　爾時普賢菩薩摩訶薩。欲重明此義而說頌言。

　十力大雄最無上　　譬如虗空無等等
　境界廣大不可量　　功德第一超世間

　　第二偈頌。三十七頌分三。初十四頌歎深許說。次二十二頌頌上十喻。後一頌結說無盡。不頌上文。今初分二。前十一頌歎深難量。後三頌誡聽說。今初亦二。初偈總歎。頌前標告不思議言。後十別歎。即次第頌前總結十一句亦第九偈頌九十二句。結既結喻。今此亦即通頌前喻。喻則性相雙明。此中多約性說。古性起彌復有由。

　十力功德無邊量　　心意思量所不及
　人中師子一法門　　眾生億劫莫能知

　　一無邊量。即無量義。

　十方國土碎為塵　　或有算計知其數
　如來一毛功德量　　千萬億劫無能說

　　二一毛叵量。即廣大義。

　如人持尺量虗空　　復有隨行計其數
　虗空邊際不可得　　如來境界亦如是

　　三空際叵得。即無生義。唯此第三偈似頌第五如空。第六偈似頌第三無生滅。然取義不同。故皆案次。

　或有能於剎那頃　　悉知三世眾生心
　設經眾生數等劫　　不能知佛一念性

　　四不能知者。離心識故。

　譬如法界徧一切　　不可見取為一切
　十力境界亦復然　　徧於一切非一切

　　五徧於一切非一切者。即如空義。

　真如離妄恒寂靜　　無生無滅普周徧
　諸佛境界亦復然　　體性平等不增減

　　六體性平等。即平等無我義。

　譬如實際而非際　　普在三世亦非普
　導師境界亦如是　　徧於三世皆無礙

　　七前徧諸剎。此徧三世。文綺互耳。

　法性無作無變易　　猶如虗空本清淨
　諸佛性淨亦如是　　本性非性離有無

　　八無變易故盡後際。

　法性不在於言論　　無說離說恒寂滅
　十力境界性亦然　　一切文辭莫能辦

　　九離言說故無二無對。

　了知諸法性寂滅　　如鳥飛空無有跡
　以本願力現色身　　令見如來大神變

　　十本願現身故能成益。

　若有欲知佛境界　　當淨其意如虗空
　遠離妄想及諸取　　令心所向皆無礙
　是故佛子應善聽　　我以少譬明佛境
　十力功德不可量　　為悟眾生今略說
　導師所現於身業　　語業心業諸境界
　轉妙法輪般涅槃　　一切善根我今說

　　第二誡聽許說中分二。初一誡聽勸修。淨意如空。總以喻顯。下二句別顯。一離妄取。如彼淨空無雲翳故。斯即真止。二觸境無滯。如彼淨空無障礙故。斯則真觀。此觀不作意以照境。則所照無涯。此止體性離而妄息。故諸取皆寂。若斯則不滯不瑩而自淨矣。無淨之淨。則暗蹈佛境界矣。此為心要請後學思行。後二句許說分齊。於中初半偈結前生後。後偈半正示分齊。牒舉十門。略無行者二業攝故。闕正覺者導師中攝。或復略無。

　譬如世界初安立　　非一因緣而可成
　無量方便諸因緣　　成此三千大千界
　如來出現亦如是　　無量功德乃得成
　剎塵心念尚可知　　十方生因莫能測
　譬如劫初雲澍雨　　而起四種大風輪
　眾生善根菩薩力　　成此三千各安住
　十方法雲亦如是　　起智風輪清淨意
　昔所迴向諸眾生　　普導令成無上果
　如有大雨名洪澍　　無有處所能容受
　唯除世界將成時　　清淨虗空大風力
　如來出現亦如是　　普雨法雨充法界
　一切劣意無能持　　唯除清淨廣大心
　譬如空中澍大雨　　無所從來無所去
　作者受者悉亦然　　自然如是普充洽
　十力法雨亦如是　　無去無來無造作
　本行為因菩薩力　　一切大心咸聽及
　譬如空雲澍大雨　　一切無能數其滴
　唯除三千自在王　　具功德力悉明了
　善逝法雨亦如是　　一切眾生莫能測
　唯除於世自在人　　明見如觀掌中寶
　譬如空雲澍大雨　　能滅能起亦能斷
　一切珍寶悉能成　　三千所有皆分別
　十力法雨亦如是　　滅惑起善斷諸見
　一切智寶皆使成　　眾生心樂悉分別
　譬如空中雨一味　　隨其所雨各不同
　豈彼雨性有分別　　然隨物異法如是
　如來法雨非一異　　平等寂靜離分別
　然隨所化種種殊　　自然如是無邊相
　譬如世界初成時　　先成色界天宮殿
　次及欲天次人處　　乾闥婆宮最後成
　如來出現亦如是　　先起無邊菩薩行
　次化樂寂諸緣覺　　次聲聞眾後眾生
　諸天初見蓮華瑞　　知佛當出生歡喜
　水緣風力起世間　　宮殿山川悉成立
　如來宿善大光明　　巧別菩薩與其記
　所有智輪體皆淨　　各能開示諸佛法
　譬如樹林依地有　　地依於水得不壞
　水輪依風風依空　　而其虗空無所依
　一切佛法依慈悲　　慈悲復依方便立
　方便依智智依慧　　無礙慧身無所依
　譬如世界既成立　　一切眾生獲其利
　地水所住及空居　　二足四足皆蒙益
　法王出現亦如是　　一切眾生獲其利
　若有見聞及親近　　悉使滅除諸惑惱

　　第二頌前十喻。即為十段。初喻四頌。以是總故。餘九各二。今初文二。前二頌總顯多緣。後二頌別顯緣相。其第九喻合云方便依智者。智即頌前出現。然初無礙慧是佛實智。中二皆權。於中智即知事。方便隨機。合上即權實無礙。對初即悲智雙遊。

　如來出現法無邊　　世間迷惑莫能知
　為欲開悟諸含識　　無譬喻中說其譬

　　三結說無盡。

　　佛子。諸菩薩摩訶薩應云何見如來應正等覺身。

　　第二別答出現九門先明身業。後八依故。長行中二。先標舉。

　　佛子。諸菩薩摩訶薩。應於無量處見如來身。何以故。諸菩薩摩訶薩。不應於一法一事一身一國土一眾生見於如來。應徧一切處見於如來。

　　後釋相。於中三。初就法總明。次約喻別顯。後就法總結。然總中五遍通喻中十身。結中十句別結十喻。亦同前出現。今初有四。一總教廣見。二何以故徵其所由。三諸菩薩下反釋所以。四應徧一切下順以結酬。就反釋中。總舉五法。法是所知法界及調伏法。事是調伏眾行事。故晉經名行。身即是正。國土是依。生是所化。四順結中。應飜上五成五無量界。身為能徧。四為所遍。一遍法界。二遍調伏界。三調伏加行界。四遍世界。五遍眾生界。唯有五界。非是略也。第二佛子譬如下約喻別顯中。明如來出現有十種身。一周遍十方身。二無著無礙身。三普入成益身。四平等隨應身。五無生潛益身。六圓迴等住身。七無心普應身。八窮盡後際身。九嚴剎益生身。十嚴好滿願身。此即八地十身而為次不同。一法身。二智身。三威勢。四菩提。五莊嚴。六意生。七化。八力持。九福德。十願。四是菩提者。初成先照故。偈云日月出現故。五莊嚴者一一毛孔隨好光明。以莊嚴故。餘文並顯。顯此十身。舉十喻況。一一喻中文各有三。謂喻合結。

　　佛子。譬如虗空徧至一切色非色處。非至非不至。何以故。虗空無身故。如來身亦復如是。徧一切處。徧一切眾生。徧一切法。徧一切國土。非至非不至。何以故。如來身無身故。為眾生故示現其身。佛子。是為如來身第一相。諸菩薩摩訶薩應如是見。

　　今初虗空周遍喻。況周遍十方身。故下結云以其心無量遍十方故。喻中先直示。後徵釋。徵云至不至別何得俱耶。以一無身釋上二義。由無身故無可得至。亦以無故無所不至。如色中空。空若有身。身即質聚。便礙於色。如鐵入水。水不入鐵。今由無身。故遍入色中。法準喻知。此以事空以況理空。理空即是法身。故經偈云。佛以法為身。清淨如虗空故。為眾生下此釋外疑。

　　復次佛子。譬如虗空寬廣非色而能顯現一切諸色。而彼虗空無有分別亦無戲論。如來身亦復如是。以智光明普照明故。令一切眾生世出世間諸善根業皆得成就。而如來身無有分別。亦無戲論。何以故。從本已來一切執著一切戲論皆永斷故。佛子。是為如來身第二相。諸菩薩摩訶薩應如是見。

　　第二空無分別喻。況無著無礙身。故結云所行無礙如虗空故。空無分別。不礙顯色。智無分別。不礙利生。

　　復次佛子。譬如日出於閻浮提。無量眾生皆得饒益。所謂破闇作明。變濕令燥。生長草木。成熟穀稼。廓徹虗空。開敷蓮華。行者見道。居者辦業。何以故。日輪普放無量光故。佛子。如來智日亦復如是。以無量事普益眾生。所謂滅惡生善破愚為智。大慈救護。大悲度脫。令其增長根力覺分。令生深信捨離濁心。令得見聞不壞因果。令得天眼見歿生處。令心無礙不壞善根。令智修明開敷覺華。令其發心成就本行。何以故。如來廣大智慧日身。放無量光普照耀故。佛子。是為如來身第三相。諸菩薩摩訶薩應如是見。

　　第三日光饒益喻。喻普入成益身。普入法界故。喻合皆有總別釋成。合中別內有十種益。合前八句。初二合初句。世出世異故。三拔四流之苦。與出世之樂。拯二乘沉定水之苦。與菩提樂。皆樂濕令燥之義。四道品通長二乘草木。五信有二義。一成上義。信能增長一切法故。二合成熟。信能必到如來地故。六七二句合廓徹虗空。一得見聞四諦因果智。二得三明十力智。如空有日廓淨照徹故。八有二義。令心無礙。成上徹空不壞善根。成下蓮華。如赤蓮華不得日光。翳死無疑。二乘善根。若遇智日則便不壞。九正合開華。上已開不壞。今未開令開。十合後二句。發菩提心即見大道。成就本行是辦家業。

　　復次佛子。譬如日出於閻浮提。先照一切須彌山等諸大山王。次照黑山。次照高原。然後普照一切大地。日不作念我先照此後照於彼。但以山地有高下故照有先後。如來應正等覺亦復如是。成就無邊法界智輪。常放無礙智慧光明。先照菩薩摩訶薩等諸大山王。次照緣覺。次照聲聞。次照決定善根眾生。隨其心器示廣大智。然後普照一切眾生。乃至邪定亦皆普及。為作未來利益因緣。令成熟故。而彼如來大智日光不作是念。我當先照菩薩大行乃至後照邪定眾生。但放光明平等普照。無礙無障無所分別。

　　第四日光等照喻。喻平等隨應身。由住真際故無私平等。文中二。先正喻。後重舉釋疑。前中黑山喻緣覺者。無法空之光故。不出功德故。不同菩薩十大山王表十地故。高原喻聲聞者。不生佛法蓮華故。大地一種通含三聚。取決定生處喻正定聚。得緣方生喻不定聚。砂鹵等地喻邪定聚。然亦不捨。故皆等照。

　　佛子。譬如日月隨時出現。大山幽谷普照無私。如來智慧亦復如是。普照一切無有分別。隨諸眾生根欲不同。智慧光明種種有異。佛子。是為如來身第四相。諸菩薩摩訶薩應如是見。

　　後釋疑云日光是一。佛智萬殊。豈為同喻。釋云豈不向說但隨山地有高下耶。故知但隨眾生智慧不同。佛無私智無若干也。未違前喻。又既約機說異。照高未能兼下。照下而猶照高。又若捨化。先捨於小。次捨於中。唯菩薩高山盡日蒙照。思之。

　　復次佛子。譬如日出。生盲眾生無眼根故未曾得見。雖未曾見然為日光之所饒益。何以故。因此得知晝夜時節受用種種衣服飲食。令身調適離眾患故。

　　第五日益生盲喻。喻佛無生潛益身。有目者覩。非是獨為。生盲不見亦未曾滅。以潛益故。

　　如來智日亦復如是。無信無解。毀戒毀見。邪命自活。生盲之類無信眼故。不見諸佛智慧日輪。雖不見佛智慧日輪。亦為智日之所饒益。何以故。以佛威力令彼眾生所有身苦及諸煩惱未來苦因皆消滅故。

　　合中二。先略後廣。略中五事皆盲。而無信為總。故云無信眼故。此即涅槃闡提三罪。無信斷善即一闡提。無解毀見即謗方等。毀戒邪命即犯四重禁作五逆罪。此四至惡。猶有佛性。亦為饒益。令離苦集。

　　佛子。如來有光明名積集一切功德。有光明名普照一切。有光明名清淨自在照。有光明名出大妙音。有光明名普解一切語言法令他歡喜。有光明名示現永斷一切疑自在境界。有光明名無住智自在普照。有光明名永斷一切戲論自在智。有光明名隨所應出妙音聲。有光明名出清淨自在音。莊嚴國土成熟眾生。佛子。如來一一毛孔放如是等千種光明。五百光明普照下方。五百光明普照上方種種剎中種種佛所諸菩薩眾。

　　後廣顯中二。先能益光。後所益眾。今初二。先列十光。後結分齊。今初十中。初三成二莊嚴慧中二句。一普照事。一照淨理。次三成三慧。初二成聞慧。後一成思修。後四成四智。大圓鏡智無住普照故。平等性智絕戲論故。妙觀察智隨應演故。成所作智嚴土化生故。佛子下結數分齊。以日有千光。故結云千。實乃無數。五百照下者五位自分故。五百照上者五位勝進故。

　　其菩薩等見此光明。一時皆得如來境界。十頭十眼十耳十鼻十舌十身十手十足十地十智皆悉清淨。彼諸菩薩先所成就諸處諸地。見彼光明轉更清淨。一切善根皆悉成熟趣一切智。住二乘者滅一切垢。其餘一分生盲眾生。身既快樂心亦清淨。柔輭調伏堪修念智。

　　二所益中有四。初益菩薩。二益二乘。三益生盲。四益惡趣。菩薩有二種益。一益圓機。頓證佛境。二益權機。令熟趣實。諸處謂五眼等。諸地謂種性地等。

　　地獄餓鬼畜生諸趣所有眾生。皆得快樂。解脫眾苦。命終皆生天上人間。佛子。彼諸眾生不覺不知以何因緣以何神力而來生此。彼生盲者作如是念。我是梵天。我是梵化。是時如來住普自在三昧。出六十種妙音而告之言。汝等非是梵天亦非梵化亦非帝釋護世所作。皆是如來威神之力。彼諸眾生聞是語已。以佛神力。皆知宿命生大歡喜。心歡喜故自然而出優曇華雲。香雲。音樂雲。衣雲。蓋雲。幢雲。旛雲。末香雲。寶雲。師子幢半月樓閣雲。歌詠讚歎雲。種種莊嚴雲。皆以尊重心供養如來。何以故。此諸眾生得淨眼故。如來與彼授阿耨多羅三藐三菩提記。佛子。如來智日如是利益生盲眾生。令得善根具足成熟。佛子。是為如來身第五相。諸菩薩摩訶薩應如是見。

　　四地獄下光益惡趣。文有六段。一拔苦與樂。二佛子下因起邪見。三是時下慈音示正。四彼諸下迴邪報恩。五如來下佛與授記。六佛子下結光利益。此中諸益。多同隨好。

　　復次佛子。譬如月輪有四奇特未曾有法。何等為四。一者暎蔽一切星宿光明。二者隨逐於時示現虧盈。三者於閻浮提澄淨水中影無不現。四者一切見者皆對目前。而此月輪無有分別。無有戲論。佛子。如來身月亦復如是。有四奇特未曾有法。何等為四。所謂暎蔽一切聲聞獨覺學無學眾。隨其所宜。示現壽命修短不同。而如來身無有增減。一切世界淨心眾生菩提器中影無不現。一切眾生有瞻對者。皆謂如來唯現我前。隨其心樂而為說法。隨其地位令得解脫。隨所應化令見佛身。而如來身無有分別無有戲論。所作利益皆得究竟。佛子。是為如來身第六相。諸菩薩摩訶薩應如是見。

　　第六月光奇特喻。喻佛圓迴等住身。謂等住三世無增減故。合中四法者。一圓智暎二乘。二常身示延促。三由器見有無。四所見無向背。初及後二皆圓迴義。菩提器者。堪受菩提之人覩意生身。若心海澄清。妄念都寂則真見佛矣。

　　復次佛子。譬如三千大千世界大梵天王。以少方便。於大千世界普現其身。一切眾生皆見梵王現在已前。而此梵王亦不分身無種種身。佛子。諸佛如來亦復如是。無有差別。無有戲論。亦不分身無種種身。而隨一切眾生心樂示現其身。亦不作念現若干身。佛子。是為如來身第七相。諸菩薩摩訶薩應如是見。

　　第七梵王普現喻。喻佛無心普應身。不分而遍故。

　　復次佛子。譬如醫王善知眾藥及諸呪論。閻浮提中諸所有藥用無不盡。復以宿世諸善根力大明呪力。為方便故。眾生見者病無不愈。彼大醫王知命將終。作是念言。我命終後一切眾生無所依怙。我今宜應為現方便。是時醫王合藥塗身。明呪力持。令其終後身不分散不萎不枯。威儀視聽與本無別。凡所療治悉得除瘥。

　　第八醫王延壽喻。喻佛窮盡後際身。喻中二。先彰現德。後彼大下況力持身。

　　佛子。如來應正等覺無上醫王亦復如是。於無量百千億那由他劫。鍊治法藥已得成就。修學一切方便善巧大明呪力。皆到彼岸。善能除滅一切眾生諸煩惱病。及住壽命經無量劫。其身清淨無有思慮。無有動用。一切佛事未嘗休息。眾生見者諸煩惱病悉得消滅。佛子。是為如來身第八相。諸菩薩摩訶薩應如是見。

　　次合中亦二。初合現德。初合用藥無不盡。次修學下合況力為方便。後善能下合見者病愈。一一及住下合況力持身。用前況藥。持住多劫故。

　　復次佛子。譬如大海有大摩尼寶名集一切光明毗盧遮那藏。若有眾生觸其光者悉同其色。若有見者眼得清淨。隨彼光明所照之處。雨摩尼寶名為安樂。令諸眾生離苦調適。佛子。諸如來身亦復如是。為大寶聚一切功德大智慧藏。若有眾生觸佛身寶智慧光者。同佛身色。若有見者法眼清淨。隨彼光明所照之處。令諸眾生離貧窮苦。乃至具足佛菩提樂。佛子。如來法身無所分別亦無戲論。而能普為一切眾生作大佛事。佛子。是為如來身第九相。諸菩薩摩訶薩應如是見。

　　第九摩尼利物喻。喻佛嚴剎利生身。雨寶利物。即嚴剎故。

　　復次佛子。譬如大海有大如意摩尼寶王名一切世間莊嚴藏。具足成就百萬功德。隨所住處。令諸眾生災患消除所願滿足。然此如意摩尼寶王。非少福眾生所能得見。

　　第十寶王滿願喻。喻佛相嚴滿願身。

　　如來身如意寶王亦復如是。名為能令一切眾生皆悉歡喜。若有見身聞名讚德。悉令永離生死苦患。假使一切世界一切眾生一時專心欲見如來。悉令得見所願皆滿。佛子。佛身非是少福眾生所能得見。唯除如來自在神力所應調伏。若有眾生因見佛身。更種善根乃至成熟。為成熟故。乃令得見如來身耳。佛子。是為如來身第十相。諸菩薩摩訶薩應如是見。

　　次合中先正合。後佛子佛身下釋疑。於中初雖合喻已是釋疑。謂有疑云。若念皆見今何不見。故云少福不見。次疑云。亦有貧下薄福。何以得見。釋云除可調伏。

　　以其心無量徧十方故。所行無礙如虗空故。普入法界故。住真實際故。無生無滅故。等住三世故。永離一切分別故。住盡後際誓願故。嚴淨一切世界故。莊嚴一一佛身故。

　　第三就法總結。十句次第。結有十身。

　　爾時普賢菩薩摩訶薩。欲重宣此義而說頌言。

　　第二頌中有二十偈。次第頌喻。喻合二偈。

　譬如虗空徧十方　　若色非色有非有
　三世眾生身國土　　如是普在無邊際
　諸佛真身亦如是　　一切法界無不徧
　不可得見不可取　　為化眾生而現形

　　初虗空周遍喻。

　譬如虗空不可取　　普使眾生造眾業
　不念我今何所作　　云何我作為誰作
　諸佛身業亦如是　　普使群生修善法
　如來未曾有分別　　我今於彼種種作

　　二空無分別喻。

　譬如日出閻浮提　　光明破闇悉無餘
　山樹池蓮地眾物　　種種品類皆蒙益
　諸佛日出亦如是　　生長人天眾善行
　永除癡闇得智明　　恒受尊榮一切樂

　　三日光饒益喻。

　譬如日光出現時　　先照山王次餘山
　後照高原及大地　　而日未始有分別
　善逝光明亦如是　　先照菩薩次緣覺
　後照聲聞及眾生　　而佛本來無動念

　　四日光等照喻。

　譬如生盲不見日　　日光亦為作饒益
　令知時節受飲食　　永離眾患身安隱
　無信眾生不見佛　　而佛亦為興義利
　聞名及以觸光明　　因此乃至得菩提

　　五日益生盲喻。

　譬如淨月在虗空　　能蔽眾生示盈缺
　一切水中皆現影　　諸有觀瞻悉對前
　如來淨月亦復然　　能蔽餘乘示修短
　普現天人淨心水　　一切皆謂對其前

　　六月光奇特喻。

　譬如梵王住自宮　　普現三千諸梵處
　一切人天咸得見　　實不分身向於彼
　諸佛現身亦如是　　一切十方無不徧
　其身無數不可稱　　亦不分身不分別

　　七梵王普現喻。

　如有醫王善方術　　若有見者病皆愈
　命雖已盡藥塗身　　令其作務悉如初
　最勝醫王亦如是　　具足方便一切智
　以昔妙行現佛身　　眾生見者煩惱滅

　　八醫王延壽喻。

　譬如海中有寶王　　普出無量諸光明
　眾生觸者同其色　　若有見者眼清淨
　最勝寶王亦如是　　觸其光者悉同色
　若有得見五眼開　　破諸塵闇住佛地

　　九摩尼利物喻。

　譬如如意摩尼寶　　隨有所求皆滿足
　少福眾生不能見　　非是寶王有分別
　善逝寶王亦如是　　悉滿所求諸欲樂
　無信眾生不見佛　　非是善逝心棄捨

　　十寶王滿願喻。

大方廣佛華嚴經綱要卷第五十


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十一

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　如來出現品第三十七之二

　　佛子。菩薩摩訶薩應云何知如來應正等覺音聲。佛子。菩薩摩訶薩應知如來音聲徧至。普徧無量諸音聲故。應知如來音聲隨其心樂皆令歡喜。說法明了故。應知如來音聲隨其信解皆令歡喜。心得清涼故。應知如來音聲化不失時。所應聞者無不聞故。應知如來音聲無生滅。如呼響故。應知如來音聲無主。修習一切業所起故。應知如來音聲甚深。難可度量故。應知如來音聲無邪曲。法界所生故。應知如來音聲無斷絕。普入法界故。應知如來音聲無變易。至於究竟故。

　　第三出現語業。長行有標釋結。釋中三。初就法略說。二約喻廣說。三以法通結。文有十音以顯無盡。各上句標。下句釋。一普遍者即隨類音。然有二義。一約體廣。無聲不至故云普遍無量音聲。斯則人天等異。萬類齊聞。上云眾生隨類各得解。二者隨前一一之音。皆能獨遍。如目連不究其邊。二隨樂欲音。謂趣舉一一類音。能隨樂欲說種種法。上經云。如來於一語言中。演說無邊契經海。又云。佛以一妙音。周聞十方國。眾音悉具足。法雨皆充遍。通證前之二義。三隨根解音。謂即上說中。隨說一法大小各聞。故云隨其信解。寶積云佛以一音演說法。眾生各各隨所解。四隨時音。謂即上大小之法。令聞皆自在。故云不失時。又兼隨聞一法。欣憂不同。寶積云或有恐畏或歡喜。上四多約即體之用。是圓音義。後六多約即用之體。顯一音義。謂五外隨緣叩。我無生滅。六內集緣成。何有主宰。七甚深者。欲言其一則萬類殊應。欲言其異一體無生。又欲言其一。隨一音中能具多音。故上云一切眾生語言法。一言演說盡無餘。欲言其異。即上多音唯令聞一。故下喻云。譬如天鼓發種種聲。懈怠諸天唯聞無常覺悟之音。故甚深也。八純稱法界。九橫入無斷。十豎歸一極。此十圓融一味。是如來圓音。是知或謂無聲隨叩發響。或謂唯一直聲無宮商等異。皆大地之一塵耳。

　　佛子。菩薩摩訶薩應知如來音聲非量非無量。非主非無主。非示非無示。

　　第二約喻廣說。中三。初結前生後。次徵。後釋。今初。收上十聲要不出三。約相則廣無量。約體則無主宰。約用則有顯示。今並雙非以顯中道。謂莫窮其邊故非量。隨機隨時有聞不聞。故非無量。多緣集故非有主。純一法界生故非無主。當體無生故無能示。巧顯義理故非無示。更以四句明體用無礙。謂一以用從體。由體無不在故。能令上十類皆遍一切。非唯遍聲。亦遍一切時處眾生如來法界等。雖復於色等皆遍恒不雜亂。若不等遍。知音非圓。若由等遍失其音曲。則圓非音。今不壞曲而等遍。不動變而差韻。方成圓音。二以體從用。其一一音皆具含真性。三用即體故。上十類聲皆不可得。唯第一義永離所執。故法螺恒震妙音常寂。名寂靜音。如空谷響。有百即虗。若不即虗。非但失於一音。亦不得圓融自在。四體即用故。寂而恒宣。若天鼓無心而應一切。長風隨竅萬吹不同。若不遍同。非但失於能圓。亦非真一梵音。隨緣自在。名為如來圓音妙音。非是心識思量境界。

　　何以故。佛子。譬如世界將欲壞時。無主無作。法爾而出四種音聲。其四者何。一曰汝等當知初禪安樂離諸欲惡超過欲界。眾生聞已。自然而得成就初禪。捨欲界身生於梵天。二曰汝等當知二禪安樂無覺無觀超於梵天。眾生聞已。自然而得成就二禪。捨梵天身生光音天。三曰汝等當知三禪安樂無有過失超光音天。眾生聞已。自然而得成就三禪。捨光音身生徧淨天。四曰汝等當知四禪寂靜超徧淨天。眾生聞已。自然而得成就四禪。捨徧淨身生廣果天。是為四。佛子。此諸音聲無主無作。但從眾生諸善業力之所出生。佛子。如來音聲亦復如是。無主無作。無有分別。非入非出。但從如來功德法力出於四種廣大音聲。其四者何。一曰汝等當知一切諸行皆悉是苦。所謂地獄苦。畜生苦。餓鬼苦。無福德苦。著我我所苦。作諸惡行苦。欲生人天當種善根。生人天中離諸難處。眾生聞已。捨離顛倒修諸善行。離諸難處。生人天中。二曰汝等當知一切諸行眾苦熾然。如熱鐵丸。諸行無常是磨滅法。涅槃寂靜無為安樂。遠離熾然。消諸熱惱。眾生聞已。勤修善法。於聲聞乘得隨順音聲忍。三曰汝等當知聲聞乘者隨他語解。智慧狹劣。更有上乘名獨覺乘。悟不由師。汝等應學。樂勝道者聞此音已。捨聲聞道。修獨覺乘。四曰汝等當知過二乘位更有勝道名為大乘。菩薩所行。順六波羅蜜。不斷菩薩行。不捨菩提心。處無量生死而不疲厭。過於二乘。名為大乘。第一乘。勝乘。最勝乘。上乘。無上乘。利益一切眾生乘。若有眾生信解廣大。諸根猛利。宿種善根。為諸如來神力所加。有勝樂欲。希求佛果。聞此音已發菩提心。佛子。如來音聲不從身出不從心出。而能利益無量眾生。佛子。是為如來音聲第一相。諸菩薩摩訶薩應如是知。

　　第二徵意云。前言無量等。今何雙非。第三舉喻廣釋。其大意云。性相無礙體用相即故。約法難顯寄喻以明。十喻即為十段。段各有三。謂喻合結。今第一劫盡唱聲喻。喻前第六無主。喻中言法爾者。俱舍第二云。生無色界有二種因。一因力。謂近習及數習故。二業力。謂上界後報業果欲至故。若生色界則有三因。謂加法爾力。但器壞時法爾有聲故。然四種音非是一時。初二火劫將壞欲界及初禪時。三即水災壞二禪時。四即風災壞三禪時。四聲各別故非無主。但從緣生故非有主。合中明佛欲壞生死世間。亦有四聲。說五乘法。

　　復次佛子。譬如呼響。因於山谷及音聲起。無有形狀。不可覩見。亦無分別。而能隨逐一切語言。如來音聲亦復如是。無有形狀不可覩見。非有方所非無方所。但隨眾生欲解緣出。其性究竟。無言無示不可宣說。佛子。是為如來音聲第二相。諸菩薩摩訶薩應如是知。

　　第二響聲隨緣喻。喻上第五無生。

　　復次佛子。譬如諸天有大法鼓名為覺悟。若諸天子行放逸時。於虗空中出聲告言。汝等當知一切欲樂皆悉無常。虗妄顛倒須臾變壞。但誑愚夫令其戀著。汝莫放逸。若放逸者墮諸惡趣。後悔無及。放逸諸天聞此音已。生大憂怖。捨自宮中所有欲樂。詣天王所求法行道。佛子。彼天鼓音無主無作。無起無滅。而能利益無量眾生。當知如來亦復如是。為欲覺悟放逸眾生。出於無量妙法音聲。所謂無著聲。不放逸聲。無常聲。苦聲。無我聲。不淨聲。寂滅聲。涅槃聲。無有量自然智聲。不可壞菩薩行聲。至一切處如來無功用智地聲。以此音聲徧法界中而開悟之。無數眾生聞是音已。皆生歡喜。勤修善法。各於自乘而求出離。所謂或修聲聞乘。或修獨覺乘。或習菩薩無上大乘。而如來音不住方所無有言說。佛子。是為如來音聲第三相。諸菩薩摩訶薩應如是知。

　　第三天鼓開覺喻。喻第九無斷絕聲。徧入法界化無斷故。譬合各三。一能開覺。二開覺益。三結用歸體。二當知下合中三者。初合能開覺。別十一聲。義分四節。而有二意。一初二通五乘。次六通三乘。次一通第一第二乘。後二唯大乘。二者初一節人天。餘三節配三乘。次無數下合開覺益。後而如來下合結歸體。由不住方等。故上能普遍。是以莊嚴論云。若佛音聲是有法非非法者。不能遍至十方。反此故能。

　　復次佛子。譬如自在天王有天綵女名曰善口。於其口中出一音聲。其聲則與百千種樂而共相應。一一樂中復有百千差別音聲。佛子。彼善口女從口一聲出於如是無量音聲。當知如來亦復如是。於一音中出無量聲。隨諸眾生心樂差別。皆悉徧至悉令得解。佛子。是為如來音聲第四相。諸菩薩摩訶薩應如是知。

　　第四天女妙聲喻。喻第三隨信解聲。多音隨樂故。

　　復次佛子。譬如大梵天王住於梵宮出梵音聲。一切梵眾靡不皆聞。而彼音聲不出眾外。諸梵天眾咸生是念。大梵天王獨與我語。如來妙音亦復如是。道場眾會靡不皆聞。而其音聲不出眾外。何以故。根未熟者不應聞故。其聞音者皆作是念。如來世尊獨為我說。佛子。如來音聲無出無住。而能成就一切事業。是為如來音聲第五相。諸菩薩摩訶薩應如是知。

　　第五梵音及眾喻。喻化不失時。熟者必聞。即以根熟為眾。

　　復次佛子。譬如眾水皆同一味。隨器異故水有差別。水無念慮亦無分別。如來言音亦復如是。唯是一味。謂解脫味。隨諸眾生心器異故無量差別。而無念慮亦無差別。佛子。是為如來音聲第六相。諸菩薩摩訶薩應如是知。

　　第六眾水一味喻。喻無邪曲聲。從法界生一體性故。

　　復次佛子。譬如阿那婆達多龍王。興大密雲。徧閻浮提普霔甘雨。百穀苗稼皆得生長。江河泉池一切盈滿。此大雨水不從龍王身心中出。而能種種饒益眾生。佛子。如來應正等覺亦復如是。興大悲雲。徧十方界普雨無上甘露法雨。令一切眾生皆生歡喜。增長善法。滿足諸乘。佛子。如來音聲不從外來不從內出。而能饒益一切眾生。是為如來音聲第七相。諸菩薩摩訶薩應如是知。

　　第七降雨滋榮喻。喻歡喜聲。稱根增長故。離佛無聲。不從外來。離機無聲。不從內出。

　　復次佛子。譬如摩那斯龍王將欲降雨。未便即降。先起大雲彌覆虗空。凝停七日。待諸眾生作務究竟。何以故。彼大龍王有慈悲心。不欲惱亂諸眾生故。過七日已。降微細雨。普潤大地。佛子。如來應正等覺亦復如是。將降法雨未便即降。先興法雲成熟眾生。為欲令其心無驚怖。待其熟已。然後普降甘露法雨。演說甚深微妙善法。漸次令其滿足如來一切智智無上法味。佛子。是為如來音聲第八相。諸菩薩摩訶薩應如是知。

　　第八漸降成熟喻。喻無變聲。以皆至究竟故。上先照高山。以顯頓圓。此先小後大。即是漸圓。將降法雨者。思欲說一也。未便即降者。恐破法墮惡道故。先興法雲是說方便。方便含實如雲含水。

　　復次佛子。譬如海中有大龍王名大莊嚴。於大海中降雨之時。或降十種莊嚴雨。或百或千。或百千種莊嚴雨。佛子。水無分別。但以龍王不思議力令其莊嚴。乃至百千無量差別。如來應正等覺亦復如是為諸眾生說法之時。或以十種差別音說。或百或千。或以百千。或以八萬四千音聲說八萬四千行。乃至或以無量百千億那由他音聲各別說法。令其聞者皆生歡喜。如來音聲無有分別。但以諸佛於甚深法界圓滿清淨。能隨眾生根之所宜。出種種言音皆令歡喜。佛子。是為如來音聲第九相。諸菩薩摩訶薩應如是知。

　　第九降霔難思喻。喻上甚深聲。雖多差別。皆於甚深法界之所流故。

　　復次佛子。譬如娑竭羅龍王。欲現龍王大自在力。饒益眾生咸令歡喜。

　　第十遍降種種喻。喻普遍聲。非唯普遍四洲。亦徧出多。雷音喻中有總別結。

　　從四天下乃至他化自在天處。興大雲網周帀彌覆。其雲色相無量差別。或閻浮檀金光明色。或毗瑠璃光明色。或白銀光明色。或玻瓈光明色。或牟薩羅光明色。或碼碯光明色。或勝藏光明色。或赤真珠光明色。或無量香光明色。或無垢衣光明色。或清淨水光明色。或種種莊嚴具光明色。如是雲網周帀彌布。既彌布已。出種種色電光。所謂閻浮檀金色雲出瑠璃色電光。瑠璃色雲出金色電光。銀色雲出玻瓈色電光。玻瓈色雲出銀色電光。牟薩羅色雲出瑪瑙色電光。碼碯色雲出牟薩羅色電光。勝藏寶色雲出赤真珠色電光。赤真珠色雲出勝藏寶色電光。無量香色雲出無垢衣色電光。無垢衣色雲出無量香色電光。清淨水色雲出種種莊嚴具色電光。種種莊嚴具色雲出清淨水色電光。乃至種種色雲出一色電光。一色雲出種種色電光。復於彼雲中出種種雷聲。隨眾生心皆令歡喜。所謂或如天女歌詠音。或如諸天妓樂音。或如龍女歌詠音。或如乾闥婆女歌詠音。或如緊那羅女歌詠音。或如大地震動聲。或如海水波潮聲。或如獸王哮吼聲。或如好鳥鳴囀聲。及餘無量種種音聲。既震雷已復起涼風。令諸眾生心生悅樂。然後乃降種種諸雨利益安樂無量眾生。從他化天至於地上於一切處所雨不同。所謂於大海中雨清泠水。名無斷絕。於他化自在天雨簫笛等種種樂音。名為美妙。於化樂天雨大摩尼寶。名放大光明。於兜率天雨大莊嚴具名為垂髻。於夜摩天雨大妙華。名種種莊嚴具。於三十三天雨眾妙香。名為悅意。於四天王天雨天寶衣。名為覆蓋。於龍王宮雨赤真珠。名涌出光明。於阿修羅宮雨諸兵仗。名降伏怨敵。於北鬱單越雨種種華。名曰開敷。餘三天下悉亦如是。然各隨其處所雨不同。

　　從四天下別中有五。一雲。二電。三雷。四風。五雨。此與賢首品文有影略。思之。

　　雖彼龍王其心平等無有彼此。但以眾生善根異故雨有差別。

　　後結喻。

　　佛子。如來應正等覺無上法王亦復如是。欲以正法教化眾生。先布身雲彌覆法界。隨其樂欲為現不同。所謂或為眾生現生身雲。或為眾生現化身雲。或為眾生現力持身雲。或為眾生現色身雲。或為眾生現相好身雲。或為眾生現福德身雲。或為眾生現智慧身雲。或為眾生現諸力不可壞身雲。或為眾生現無畏身雲。或為眾生現法界身雲。

　　合中亦有總別結。別中亦有五。前四各有佛子。一以身合雲。有覆陰等故。即菩提等十身。中有四身名異義同。一即願身。願生兜率故。第四即意生身。隨意所生同世色故。八即菩提身。具佛十力成菩提故。九即威勢。具四無畏能伏外故。亦可十力降魔為威勢。無畏為正覺。有正覺義故。餘六名義俱同。

　　佛子。如來以如是等無量身雲。普覆十方一切世界。隨諸眾生所樂各別。示現種種光明電光。所謂或為眾生現光明電光。名無所不至。或為眾生現光明電光。名無邊光明。或為眾生現光明電光名入佛祕密法。或為眾生現光明電光名影現光明。或為眾生現光明電光名光明照耀。或為眾生現光明電光名入無盡陀羅尼門。或為眾生現光明電光名正念不亂。或為眾生現光明電光名究竟不壞。或為眾生現光明電光名順入諸趣。或為眾生現光明電光名滿一切願。皆令歡喜。

　　第二合電光。不出通明無畏。

　　佛子。如來應正等覺現如是等無量光明電光已。復隨眾生心之所樂。出生無量三昧雷聲。所謂善覺智三昧雷聲。明盛離垢海三昧雷聲。一切法自在三昧雷聲。金剛輪三昧雷聲。須彌山幢三昧雷聲。海印三昧雷聲。日燈三昧雷聲。普令眾生歡喜三昧雷聲。無盡藏三昧雷聲。不壞解脫力三昧雷聲。

　　第三以三昧合雷聲者。略有三義。一若秋之雷。蟄蟲藏匿。若入三昧諸惡不行。二若春之雷。則發蟄開萌。猶彼三昧發生功德。三雷是雨之先相。三昧是說之先兆。十名思而釋之。

　　佛子。如來身雲中出如是等無量差別三昧雷聲已。將降法雨。先現瑞相開悟眾生。所謂從無障礙大慈悲心現於如來大智風輪。名能令一切眾生生不思議歡喜適悅。

　　第四以大智合風者。以後得智觀機。警覺加被。令成法器故。

　　此相現已。一切菩薩及諸眾生。身之與心皆得清涼。然後從如來大法身雲。大慈悲雲。大不思議雲。雨不思議廣大法雨。令一切眾生身心清淨。所謂為坐菩提場菩薩雨大法雨。名法界無差別。為最後身菩薩雨大法雨。名菩薩遊戲如來祕密教。為一生所繫菩薩雨大法雨。名清淨普光明。為灌頂菩薩雨大法雨。名如來莊嚴具所莊嚴。為得忍菩薩雨大法雨。名功德寶智慧華開敷不斷菩薩大悲行。為住向行菩薩雨大法雨。名入現前變化甚深門而行菩薩行無休息無疲厭。為初發心菩薩雨大法雨。名出生如來大慈悲行救護眾生。為求獨覺乘眾生雨大法雨。名深知緣起法。遠離二邊得不壞解脫果。為求聲聞乘眾生雨大法雨。名以大智慧劒斷一切煩惱怨。為積集善根決定不決定眾生雨大法雨。名能令成就種種法門生大歡喜。

　　第五此相現已下以說法合雨。於中初結前標後。所謂下別有十法者。一將成正覺。念相欲盡。聞斯法雨細念都忘。得見心性。等虗空界法界一相。始本無二。契同諸佛平等法身。故云說法界無差別。二出胎已後。坐道場前。後更無身故名最後。法雨名遊戲等者。此有二義。一開為二。為遊戲是神通大用。祕教即心智所契。二合為一。於令祕教出沒自在故。故云遊戲。言祕教者。即詮如來三德涅槃。故涅槃經云祕密藏。安住於此。能建大事。神通作用。故名遊戲。在法華經以體從用。名如來知見。深固幽遠。名為祕密。雖初心同稟。而窮究在斯。故亦為說。三一生所繫者。謂如彌勒更下一生故。所以更一生者。由微細無明能障所知故。今為說。令淨彼細惑。成種智普照。上三皆等覺位。四灌頂菩薩即十地受職位。十方諸佛法水灌頂墮在佛數。能受如來大法雲雨。令具佛功德智慧。廣作佛事。為莊嚴故。五得忍菩薩。若取忍淨。八地已上。將止此忍。勸滿福智。不斷悲故。若取初得。有說初地即得。為說信等功德後後圓淨十地地智。一一開發。不斷二利故。六住向行三。即三賢位。令其入證。真如現前。依此變化為甚深門。而勝進不息。七初發心者通信初發心。及信滿發心。既發上求下化之心。令依願行故。上皆已得本位。故並為說勝進上位之法。此下八九二門通有二義。一約初求顯說。說其自乘。二約已住密說。密授大乘。如八緣覺中。約自乘說。則因謝非常。果續非斷。逆觀非有。順觀非無。為離二邊。雖離二邊而不壞二乘之果。約密十二因緣即是中道。中道者名為佛性。故曰甚深緣起。是為上上智觀故。得不壞佛解脫果故。九聲聞中二者。一顯說由彼厭患苦集故。說人空智劒斷之。二約密說。應以法空斷一切惑。故名大劒。十為二聚眾生。故云集善根者。其邪定聚未堪法雨。未定得名。為成熟已定。令增種種法門。

　　佛子。諸佛如來隨眾生心。雨如是等廣大法雨。充滿一切無邊世界。佛子。如來應正等覺。其心平等於法無恡。但以眾生根欲不同。所雨法雨示有差別。是為如來音聲第十相。諸菩薩摩訶薩應如是知。

　　三合上結中有二佛子。初合結數。後合心等。以釋外疑。

　　復次佛子。應知如來音聲有十種無量。何等為十。所謂如虗空界無量。至一切處故。如法界無量。無所不徧故。如眾生界無量。令一切心喜故。如諸業無量。說其果報故。如煩惱無量。悉令除滅故。如眾生言音無量。隨解令聞故。如眾生欲解無量。普觀救度故。如三世無量。無有邊際故。如智慧無量。分別一切故。如佛境界無量。入佛法界故。

　　三通結十喻。皆無分量。文顯可知。

　　佛子。如來應正等覺音聲。成就如是等阿僧祇無量。諸菩薩摩訶薩應如是知。

　　第三總結音聲出現。

　　爾時普賢菩薩摩訶薩。欲重明此義而說頌曰。

　　第二偈頌上十喻。喻各二偈。

　三千世界將壞時　　眾生福力聲告言
　四禪寂靜無諸苦　　令其聞已悉離欲
　十力世尊亦如是　　出妙音聲徧法界
　為說諸行苦無常　　令其永度生死海

　　初劫盡唱聲喻。

　譬如深山大谷中　　隨有音聲皆響應
　雖能隨逐他言語　　而響畢竟無分別
　十力言音亦復然　　隨其根熟為示現
　令其調伏生歡喜　　不念我今能演說

　　二響聲隨緣喻。

　如天有鼓名能覺　　常於空中震法音
　誡彼放逸諸天子　　令其聞已得離著
　十力法鼓亦如是　　出於種種妙音聲
　覺悟一切諸群生　　令其悉證菩提果

　　三天鼓開覺喻。

　自在天王有寶女　　口中善奏諸音樂
　一聲能出百千音　　一一音中復百千
　善逝音聲亦如是　　一聲而出一切音
　隨其性欲有差別　　各令聞已斷煩惱

　　四天女妙聲喻。

　譬如梵王吐一音　　能令梵眾皆歡喜
　音唯及梵不出外　　一一皆言己獨聞
　十力梵王亦復然　　演一言音充法界
　唯霑眾會不遠出　　以無信故未能受

　　五梵音及眾喻。

　譬如眾水同一性　　八功德味無差別
　因地在器各不同　　是故令其種種異
　一切智音亦如是　　法性一味無分別
　隨諸眾生行不同　　故使聽聞種種異

　　六眾水一味喻。

　譬如無熱大龍王　　降雨普洽閻浮地
　能令草樹皆生長　　而不從身及心出
　諸佛妙音亦如是　　普雨法界悉充洽
　能令生善及諸惡　　不從內外而得有

　　七降雨從榮喻。

　譬如摩那斯龍王　　興雲七日未先雨
　待諸眾生作務竟　　然後始降成利益
　十力演義亦如是　　先化眾生使成熟
　然後為說甚深法　　令其聞者不驚怖

　　八漸降成熟喻。

　大莊嚴龍於海中　　霔於十種莊嚴雨
　或百或千百千種　　水雖一味莊嚴別
　竟究辯才亦如是　　說十二十諸法門
　或百或千至無量　　不生心念有殊別

　　九降霔難思喻。

　最勝龍王娑竭羅　　興雲普覆四天下
　於一切處雨各別　　而彼龍心無二念
　諸佛法王亦如是　　大悲身雲徧十方
　為諸修行雨各異　　而於一切無分別

　　十徧降種種喻。

　　上出現語業竟。

　　佛子。諸菩薩摩訶薩應云何知如來應正等覺心。佛子。如來心意識俱不可得。但應以智無量故知如來心。

　　第四出現意業。先身。次語。後意。義次第故。長行中二。先徵起。後正釋。釋中三。初約法總辯二寄喻別顯。三總結勸知。今初。言如來心意識俱。不可得者。約體遮詮已但應以智無量知如來心者。寄用表詮。然此一文。古有多釋。一師云。識等有二。一染二淨。佛地無彼有漏染心心所。而有淨分心及心所。果位之中智強識劣故。於王所上以顯染無。彼約智所以明量。若必無王。所依何立。故成唯識第二引如來莊嚴功德經云。如來無垢識。是淨無漏界。解脫一切障。圓鏡智相應。則有王明矣。言轉識者。智依識轉。非轉識體。一師云。以無積集思量等義。故說心等叵得。就無分別智。以顯無量。非無心體。故攝福第八云。無分別智所依。非心非思義故。亦非非心為所依止。心種類故。以心為因。數習勢力。引得此位。名心種類。上之二解。俱明心意識有。初有淨無染。次有體無用。上乃法相宗。一師云。佛果實無心意意識。及餘心法。云不可得。唯有大智。故言智無量。故知如來心故。金光明經及梁攝論。皆云唯如如及如如智獨存。佛地論中五法攝大覺性。唯一真法。及四智菩提。不言更有餘法。此無相宗。及法性宗。

　　上之二宗。偏取皆妨。若依前有。未免增益。亦不能通不可得言。又此淨分此何不說。若依後義。未免損減。亦不能通知佛心言。既云以智無量知如來心。不言無心可知。明非無心矣。又心既是無。智何獨立。非唯違上二論。亦違涅槃滅無常識獲常識義。若二義雙收。未免相違。若互泯雙非。寧逃戲論。若爾。何以指南。今釋此義。先會前二宗。後消經意。今初。若後宗言唯如智者。以心即同真性。故曰唯如照用不失故曰如智。豈離心外而智別有。如是則唯如不乖於有。前宗以純如之體。故有淨心。心即是如。有之何失。是知即真之有。與即有之真。二義相成。有無無礙。後消經意者。言不可得者。以心意深玄。言不及故。寄遮顯深。言但以智知如來心者。託以心所。寄表顯深。故晉經云。但知如來智無量故知心無量。云何深玄。欲言其有。同如絕相。若言其無。幽靈不竭。欲言其有萬累斯亡。欲言其淨不斷性惡。欲言其一包含無外。欲言其異一味難分。欲言有情無殊色性。欲言無情無幽不徹。口欲辯而詞喪。心將緣而慮亡。亦猶果分不可說故。是知佛心即有即無。即事即理。即王即數。即一即多。心中非有意。亦非不有意。意中非有心。亦非不有心。王中非有數。亦非不有數。數非依於王。亦非不依王。一一皆爾。圓融無礙。則令上諸義各隨一理不爽玄宗。言寄表顯深者。既心不可以智知。且託智以稱歎。智是心所尚以十喻明玄。則所依之心玄又玄矣。故十喻之末。皆結為心之相。然佛尚不說。凡何敢思。有因緣故。輙憑教理以示玄宗。望無咎其繁而不要也。

　　譬如虗空為一切物所依而虗空無所依。如來智慧亦復如是。為一切世間出世間智所依而如來智無所依。佛子。是為如來心第一相。諸菩薩摩訶薩應如是知。

　　第二寄喻別顯。舉十大喻以喻如來十種大智。十智體用非一非異。亦文各有三。謂喻合結。今初虗空無依為依喻。喻佛無思成事智。合中謂諸乘之智依佛智生。如十地云。此十地智。皆因佛智而有差別。離佛智外無所依學。而佛之果滿更不依他。豈不依心及依理耶。豈不向言王所無二耶。良以佛智照極。無有智外如為智所依故。智體全如。若有所依不名如智。亦猶淨名云。法隨於如無所隨故。文殊般若云。若無境界則無所依。況佛智外無法可得。以一切法即佛智故。

　　復次佛子。譬如法界常出一切聲聞獨覺菩薩解脫。而法界無增減。如來智慧亦復如是。恒出一切世間出世間種種智慧。而如來智無增減。佛子。是為如來心第二相。諸菩薩摩訶薩應如是知。

　　第二法界湛然喻。喻佛體無增減智。即轉釋前依。依者依此出故。雖出諸智亦不減少。菩薩解脫成佛智時亦不增長。以同體均故。

　　復次佛子。譬如大海。其水潛流四天下地。及八十億諸小洲中。有穿鑿者無不得水。而彼大海。不作分別我出於水。佛智海水亦復如是。流入一切眾生心中。若諸眾生觀察境界修習法門。則得智慧清淨明了。而如來智平等無二。無有分別。但隨眾生心行異故。所得智慧各各不同。佛子。是為如來心第三相。諸菩薩摩訶薩應如是知。

　　第三大海潛益喻。喻佛體均益生智。即雙釋前依及出生義。謂與眾生心同體故。義曰潛流。穿鑿自心得佛智時。即是見他佛智。是曰依之出生。又由同體。令外佛加持。資其念力。亦是流入。

　　復次佛子。譬如大海有四寶珠。具無量德。能生海內一切珍寶。若大海中無此寶珠。乃至一寶亦不可得。何等為四。一名積集寶。二名無盡藏。三名遠離熾然。四名具足莊嚴。佛子。此四寶珠。一切凡夫諸龍神等悉不得見。何以故。娑竭龍王以此寶珠端嚴方正。置於宮中深密處故。

　　第四大寶出生喻。喻佛用興體密智。釋上能生。以何義故而能生耶。具四寶故。喻中有三。初總明出處體用。次徵列寶名。後結其深勝。合三同喻。

　　佛子。如來應正等覺大智慧海亦復如是。於中有四大智寶珠。具足無量福智功德。由此能生一切眾生聲聞獨覺學無學位。及諸菩薩智慧之寶。何等為四。所謂無染著巧方便大智慧寶。善分別有為無為法大智慧寶。分別說無量法而不壞法性大智慧寶。知時非時未曾誤失大智慧寶。

　　列名中四智寶。約四智菩提。一大圓鏡智。以離諸分別。名無染著。所緣行相微細難知。不忘不愚一切境界。名巧方便。二平等性智。觀一切法若為無為自他平等。名善分別。三妙觀察智。此智善觀諸法自相共相。無礙而轉。故說無量法而不壞法性。無量法者。即攝觀無量總持定門等。而言說者。雨大法雨斷一切疑故。四即成所作智。知機知時。作所應作故。

　　若諸如來大智海中無此四寶。有一眾生得入大乘終無是處。此四智寶薄福眾生所不能見。何以故。置於如來深密藏故。

　　三合前深勝。於中先明用勝體深。此中用勝喻在總中。此中體深同法華髻中明珠不妄與人。然約不智不及。故稱密藏。不全同喻。故涅槃中明有密語而無密藏。

　　此四智寶平均正直。端潔妙好。普能利益諸菩薩眾。令其悉得智慧光明。佛子。是為如來心第四相。諸菩薩摩訶薩應如是知。

　　次明體勝用深。平等正直即平等性智。大慈悲等恒共相應。故曰平等。一味相續。名為正直。二端潔即大圓鏡智。端者純淨圓德現種依持故。潔者性相清淨離諸雜染故。三妙好即妙觀察智。四普能利益即成所作智。此約別配。今以四智圓融。故四德亦該四寶。況四智乃十中之一。則永異餘宗。

　　復次佛子。譬如大海。有四熾然光明大寶布在其底。性極猛熱。常能飲縮百川所注無量大水。是故大海無有增減。何等為四一名日藏。二名離潤。三名火𦦨光。四名盡無餘。佛子。若大海中無此四寶。從四天下乃至有頂。其中所有悉被漂沒。佛子。此日藏大寶光明。照觸海水悉變為乳。離潤大寶光明照觸其乳悉變為酪。火𦦨光大寶光明照觸其酪悉變為酥。盡無餘大寶光明照觸其酥變成醍醐。如火熾然悉盡無餘。

　　第五珠消海水喻。喻佛滅惑成德智。由有前智。無智不生。由有此智。無惑不斷。又前則橫具四智。此則豎具四智。皆是釋前為依之義。喻中二。先總明體用。後佛子此日藏下別顯用相。此為極教了說。而起世婆沙等說。阿毗地獄在下。火氣上吞。銷鑠海水。蓋是少分方便之說。而俗典云以沃焦石消海水者。或測度而知。或見寶不辯。謂之石耳。又云注尾閭壑者。但見其消以名之耳。

　　佛子。如來應正等覺大智慧海亦復如是。有四種大智慧寶具足無量威德光明。此智寶光觸諸菩薩乃至令得如來大智。何等為四。所謂滅一切散善波浪大智慧寶。除一切法愛大智慧寶。慧光普照大智慧寶。與如來平等無邊無功用大智慧寶。

　　合中亦二先合。總明體用。

　　佛子。諸菩薩修集一切助道法時起無量散善波浪。一切世間天人阿修羅所不能壞。如來以滅一切散善波浪大智慧寶光明。觸彼菩薩。令捨一切散善波浪。持心一境住於三昧。又以除一切法愛大智慧寶光明觸彼菩薩。令捨離三昧味著起廣大神通。又以慧光普照大智慧寶光明觸彼菩薩。令捨所起廣大神通。住大明功用行。又以與如來平等無邊無功用大智慧寶光明觸彼菩薩。令捨所起大明功用行乃至得如來平等地。息一切功用令無有餘。佛子。若無如來此四智寶大光照觸。乃至有一菩薩得如來地無有是處。佛子是為如來心第五相。諸菩薩摩訶薩應如是知。

　　後合別顯用相。然此四智。古有別配。今標其所成。即是四定。約能成智應別立名。豎配諸位尤異昔解。謂佛以即事而真智。治於地前。成初四地。令得賢首定。以此三昧。能守世出世間賢善法故。前三地為世。四地為出世。既了即事而真。則即散而定。二以即體之用智。治四地未能起用。令得五地入俗。成集福德王定。三以平等無相智。治五地。雖能隨俗。未得平等。令得六七地般若大光功用後邊成光明定。四以平等無功用智。治七地功用。令入八地。乃至佛果。得首楞嚴定。所作究竟故。果既具四。因亦通修。且約相顯為此豎配。不可偏局。

　　復次佛子。如從水際。上至非想非非想天。其中所有大千國土。欲色無色眾生之處。莫不皆依虗空而起虗空而住。何以故。虗空普徧故。雖彼虗空普容三界而無分別。佛子。如來智慧亦復如是。若聲聞智。若獨覺智。若菩薩智。若有為行智。若無為行智。一切皆依如來智起。如來智住。何以故。如來智慧徧一切故。雖復普容無量智慧而無分別。佛子。是為如來心第六相。諸菩薩摩訶薩應如是知。

　　第六虗空含受喻。喻佛依持無礙智。亦釋前依義。上但云依。猶通外依他力。今明體遍普容。是則五乘等智皆是如來大智中物。肇公亦云。夫聖人心虗冥照。理無不統。懷六合於胷中。而靈鑒有餘。鏡萬有於方寸。其神常虗。即斯義也。

　　復次佛子。如雪山頂有藥王樹。名無盡根。彼藥樹根從十六萬八千由旬下盡金剛地水輪際生。彼藥王樹若生根時。令閻浮提一切樹根生。若生莖時令閻浮提一切樹莖生。枝葉華果悉皆如是。此藥王樹。根能生莖。莖能生根。根無有盡。名無盡根。佛子。彼藥王樹。於一切處皆令生長。唯於二處不能為作生長利益。所謂地獄深坑及水輪中。然亦於彼初無厭捨。

　　第七藥王生長喻。喻佛窮劫利樂喻。喻中四。初顯體用。二彼藥根下別顯用相。三此藥王下得名所由。四佛子下揀其非處。先揀後收。收者亦不厭故。晉經云。不捨生性。

　　佛子。如來智慧大藥王樹亦復如是。以過去所發成就一切智慧善法。普覆一切諸眾生界。除滅一切諸惡道苦。廣大悲願而為其根。於一切如來真實智慧種性中生。堅固不動善巧方便以為其莖。徧法界智諸波羅蜜以為其枝。禪定解脫諸大三昧以為其葉。總持辯才菩提分法以為其華。究竟無變諸佛解脫以為其果。

　　合亦四段。而文不次。初合顯體用。有六。以一悲願菩提合根。此為諸佛之本。深難拔故。二依實智所生方便為莖。能幹事故。菩提體故。三依前二智分為諸度。旁蔭為枝。四戒定息熱。別受業名。五辯才道品等親生菩提開發為華。六果可知。

　　佛子。如來智慧大藥王樹。何故得名為無盡根。以究竟無休息故。不斷菩薩行故。菩薩行即如來性。如來性即菩薩行。是故得名為無盡根。

　　次合得名所由。窮未來際。故云究竟無休。得果不捨因。故云不斷菩薩行。由是故得因果交徹。展轉相生。

　　佛子。如來智慧大藥王樹。其根生時。令一切菩薩生不捨眾生大慈悲根。其莖生時。令一切菩薩增長堅固精進深心莖。其枝生時。令一切菩薩增長一切諸波羅蜜枝。其葉生時。令一切菩薩生長淨戒頭陀功德少欲知足葉。其華生時。令一切菩薩具諸善根相好莊嚴華。其果生時。令一切菩薩得無生忍乃至一切佛灌頂忍果。

　　三合前別顯用相。深心樂修善行。即前方便。淨戒亦能息熱。相好如華為嚴。文多影略者。為分能所成故。

　　佛子。如來智慧大藥王樹唯於二處不能為作生長利益。所謂二乘墮於無為廣大深坑及壞善根非器眾生。溺大邪見貪愛之水。然亦於彼曾無厭捨。佛子。如來智慧無有增減。以根善安住生無休息故。佛子。是為如來心第七相。諸菩薩摩訶薩應如是知。

　　四合揀非器。亦先揀後收。無為正位一墮難出。故喻深坑。又無悲水。取灰斷故。如彼地獄邪見撥無。貪愛浸爛。皆喻於水。不容善根。又闕土緣非生處故。後收言無厭捨者。上據現惡闕緣。令生厭怖直進一乘。故除二處。而同有佛性久久當成。故不厭捨。是知現惡明無。則無惡必有。故涅槃云一闡提人雖復斷善。猶有佛性。若能發心非闡提也。法華云。決了聲聞法。餘諸聲聞眾。亦當復如是。結云善根安住者。常住大悲故。有引向所揀證無佛性及定性義。不觀次後不捨之言。況第十喻平等共有。減損佛性。恐毀謗一乘。願諸後學。當戒慎之無滯權說。

　　復次佛子。譬如三千大千世界劫火起時。焚燒一切草木叢林。乃至鐵圍大鐵圍山。皆悉熾然無有遺餘。佛子。假使有人手執乾草投彼火中。於意云何。得不燒不。答言不也。佛子。彼所投草容可不燒。如來智慧分別三世一切眾生一切國土一切劫數一切諸法無不知者。若言不知無有是處。何以故。智慧平等悉明達故。佛子。是為如來心第八相。諸菩薩摩訶薩應如是知。

　　第八劫火燒盡喻。喻佛智無不盡知。由此佛智更無所依。

　　復次佛子。譬如風災壞世界時。有大風起名曰散壞。能壞三千大千世界。鐵圍山等皆成碎末。復有大風名為能障。周帀三千大千世界。障散壞風。不令得至餘佛世界。佛子。若令無此能障大風。十方世界無不壞盡。如來應正等覺亦復如是。有大智風名為能滅。能滅一切諸大菩薩煩惱習氣。有大智風名為巧持。巧持其根未熟菩薩。不令能滅大智風輪。斷其一切煩惱習氣。佛子。若無如來巧持智風。無量菩薩皆墮聲聞辟支佛地。由此智故令諸菩薩超二乘地。安住如來究竟之位。佛子。是為如來心第九相。諸菩薩摩訶薩應如是知。

　　第九劫風持壞喻。喻佛巧令留惑智。非但能斷。亦復能留。謂佛有斯巧。授與根未熟未具萬行菩薩。令留潤生之惑。由此留惑。惑方至盡。得一切智。不同二乘不為菩提心期速出。

　　復次佛子。如來智慧無處不至。何以故。無一眾生而不具有如來智慧。

　　第十塵含經卷喻。喻佛性通平等。文中四。謂法喻合結。今初。所以知佛智遍者。無一眾生不有本覺。與佛體無殊故。以上言潛流則似佛智徧他眾生。今顯眾生自有。此有三意。一明無一眾生不有。則知無性者非眾生數。謂草木等。已過五性之見。二者眾生在纏之因。已具出纏之果法。故云有如來智慧。非但有性。後方當成。亦非理前智後。是知涅槃對昔方便且說有性。後學尚謂談有藏無。況聞等有果智。誰當信者。三彼因中之果智。即他佛之果智。以圓教宗自他因果無二體故。不爾此說眾生有果。何名說佛智耶。斯則玄又玄矣。非華嚴宗無有斯理。

　　但以妄想顛倒執著。而不證得。

　　次釋疑。疑云涅槃云佛性者名為智慧。有智慧時則無煩惱。今得佛智。那作眾生。釋中先順答前義。謂倒故不證。豈得言無。如壯士迷於額珠。豈謂膚中無寶。

　　若離妄想。一切智。自然智。無礙智。則得現前。

　　次若離下反以理成。謂若先無。離倒寧有。既離倒即現。明本不無。如貧得珠。非今授與。是以涅槃恐不修行。故云言定有者則為執著。恐不信有。故云若言定無則為妄語。乍可執著。不可妄語。言自然智者。自覺聖智也。無礙智者。始本無二。絕二礙也。

　　佛子。譬如有大經卷。量等三千大千世界。書寫三千大千世界中事。一切皆盡。所謂書寫大鐵圍山中事。量等大鐵圍山。書寫大地中事。量等大地。書寫中千世界中事。量等中千世界。書寫小千世界中事。量等小千世界。如是若四天下。若大海。若須彌山。若地天宮殿。若欲界空居天宮殿。若色界宮殿。若無色界宮殿。一一書寫。其量悉等。此大經卷雖復量等大千世界。而全住在一微塵中。如一微塵一切微塵皆亦如是。時有一人智慧明達。具足成就清淨天眼。見此經卷在微塵內。於諸眾生無少利益。即作是念我當以精進力。破彼微塵。出此經卷。令得饒益一切眾生。作是念已。即起方便破彼微塵。出此大經。令諸眾生普得饒益。如於一塵一切微塵應知悉然。

　　第二喻中二。先明大經潛塵。以喻上文妄纏佛智。大經卷者。佛智無涯性德圓滿也。書各稱境者智如理故。潛一塵者略有三義。一妄覆真故。二小含大故。三一具多故。一切塵者。無一眾生不具佛智故。後時有一人下出經益物。喻上離妄現前。

　　佛子。如來智慧亦復如是。無量無礙。普能利益一切眾生。具足在於眾生身中。但諸凡愚妄想執著。不知不覺。不得利益。爾時如來以無障礙清淨智眼。普觀法界一切眾生。而作是言。奇哉奇哉。此諸眾生云何具有如來智慧。愚癡迷惑。不知不見。我當教以聖道。令其永離妄想執著。自於身中得見如來廣大智慧。與佛無異。即教彼眾生修習聖道。令離妄想。離妄想已。證得如來無量智慧。利益安樂一切眾生。佛子。是為如來心第十相。諸菩薩摩訶薩應如是知。

　　第三合中亦二。先合大經潛塵。無量無礙普能利益。合上書寫多事。眾生身及妄想。俱合上塵。後爾時如來下合出經益物。如來合上一人。智眼合上天眼。是知不信眾生等有佛智。智眼未開。復何可怪。然如來藏等經。說有九喻。喻如來藏。為如青蓮華在泥水中。未出泥水。人無貴者。又如貧女而懷聖胎。如大價寶垢衣所纏。如摩尼珠落在深廁。如真金像弊衣所覆。如菴摩羅樹華實未成。亦如稻米在糖糩中。如金在鑛。如像在模。皆是塵中有佛身義。

　　佛子。菩薩摩訶薩應以如是等無量無礙不可思議廣大相。知如來應正等覺心。

　　大文第三總上來十喻。初總明無依為依。二能出生。三能潛遍。四橫具四智。五豎具四智。六體廣包含。七用無終竟。八知無不盡。九巧能攝持。十處處具足。前九直與佛智。後一乃融自他。此十圓融。略顯佛智之相。寄如來之心。未盡佛心一毫。故應更以無量無礙等知也。

　　爾時普賢菩薩摩訶薩欲重明此義而說頌言。

　欲知諸佛心　　當觀佛智慧

　　第二偈頌。二十二偈。分二。初兩句約法總顯。

　佛智無依處　　如空無所依　　眾生種種樂
　及諸方便智　　皆依佛智慧　　佛智無依止

　　餘頌上喻。於中初喻一偈半。後一四偈。餘八各二偈。並顯可知。

　聲聞與獨覺　　及諸佛解脫　　皆依於法界
　法界無增減　　佛智亦如是　　出生一切智
　無增亦無減　　無生亦無盡

　　二頌次初頌前二。

　如水潛流地　　求之無不得　　無念亦無盡
　功力徧十方　　佛智亦如是　　普在眾生心
　若有勤修行　　疾得智光明

　　二頌前三。

　如龍有四珠　　出生一切寶　　置之深密處
　凡人莫能見　　佛四智亦然　　出生一切智
　餘人莫能見　　唯除大菩薩

　　三頌前四。

　如海有四寶　　能飲一切水　　令海不流溢
　亦復無增減　　如來智亦爾　　息浪除法愛
　廣大無有邊　　能生佛菩薩

　　四頌前五。

　下方至有頂　　欲色無色界　　一切依虗空
　虗空不分別　　聲聞與獨覺　　菩薩眾智慧
　皆依於佛智　　佛智無分別

　　五頌前六。

　雪山有藥王　　名為無盡根　　能生一切樹
　根莖葉華實　　佛智亦如是　　如來種中生
　既得菩提已　　復生菩薩行

　　六頌前七。

　如人把乾草　　置之於劫燒　　金剛猶洞然
　此無不燒理　　三世劫與剎　　及其中眾生
　彼草容不燒　　此佛無不知

　　七頌前八。

　有風名散壞　　能壞於大千　　若無別風止
　壞及無量界　　大智風亦爾　　滅諸菩薩惑
　別有善巧風　　令住如來地

　　八頌前九。

　如有大經卷　　量等三千界　　在於一塵內
　一切塵悉然　　有一聰慧人　　淨眼悉明見
　破塵出經卷　　普饒益眾生　　佛智亦如是
　徧在眾生心　　妄想之所纏　　不覺亦不知
　諸佛大慈悲　　令其除妄想　　如是乃出現
　饒益諸菩薩

　　三頌頌前十。

　　上出現意業竟。

大方廣佛華嚴經綱要卷第五十一


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十二

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　如來出現品第三十七之三

　　第五明出現境界。正顯分齊之境。兼辨所緣之境。依初意者。前約智以顯心。此正明智用分齊。依後意者。前明能知。今辨所緣。由所緣無邊故。顯分齊難思故。方窮所緣之境。二義相成如凾蓋相稱。

　　佛子。菩薩摩訶薩應云何知如來應正等覺境界。

　　文中長行分三。謂標釋結。

　　佛子。菩薩摩訶薩以無障無礙智慧。知一切世間境界是如來境界。知一切三世境界。一切剎境界。一切法境界。一切眾生境界。真如無差別境界。法界無障礙境界。實際無邊際境界。虗空無分量境界。無境界境界是如來境界。

　　釋中二。先法後喻。法中亦二。先廣取所緣。顯分齊境。後近取諸心。以況佛境。前中又二。先列所緣無邊。後顯分齊無量。今初。先令以無障礙智為能知者。非此不能量佛境故。後正顯所緣。文有十句。一通舉所化。二化時。三化處。四化法。五所化人。六七八三皆明所證。於中真如語其體常一味。故云無差別。法界生法所依。故云無礙。實際是窮事至實。故云無邊。九化處分齊。後一徧通。若約二諦境。前五為俗。後三為真。九通真俗。事空理空俱是空故。後一雙非。顯前九境即同無故。若約三諦。空即是真。三空為中道。若以五界攝之。初三是世界無量。四即調伏及調伏加行。五即眾生。次三即法界。餘二雙非。

　　佛子。如一切世間境界無量。如來境界亦無量。如一切三世境界無量。如來境界亦無量。乃至如無境界無量。如來境界亦無量。如無境界境界一切處無有。如來境界亦如是一切處無有。

　　二顯分齊無量。先約十界以顯分齊。境智相稱故皆無量。然約無境顯其非有。乃至真如皆不可得故。是以諸境雲興而長寂也。如無既爾。如真如等無變易等亦然。

　　佛子。菩薩摩訶薩應知心境界是如來境界。如心境界無量無邊無縛無脫。如來境界亦無量無邊無縛無脫。何以故。以如是如是思惟分別。如是如是無量顯現故。

　　第二近取諸心以況佛境。於中二。先正明。後徵釋。今初。無量無邊。語其相用廣大。無縛無脫。明其體性深寂。次徵意云何以將心況於佛境。釋意云菩薩自心隨思即顯。故無分量。佛境亦爾。隨機顯現。若身若智豈有量耶。智假思顯。則性無縛脫。不為相縛。後無脫故。

　　佛子如大龍王隨心降雨。其雨不從內出不從外出。如來境界亦復如是。隨於如是思惟分別則有如是無量顯現。於十方中悉無來處。佛子。如大海水。皆從龍王心力所起。諸佛如來一切智海亦復如是。皆從如來往昔大願之所生起。

　　第二喻顯。有二喻。前一喻無縛無脫。後一喻無量無邊。通前二段。今初。前明降雨無從喻。正喻無縛脫。既無來處。何有縛脫耶。後明海水從心喻。喻無縛脫所因。水從心力為因。非定內外。智從昔願緣起。故來即無來。

　　佛子。一切智海無量無邊。不可思議。不可言說。然我今者略說譬喻。汝應諦聽。

　　第二海水宏深喻。喻無量無邊。中三。先標章誡聽。

　　佛子。此閻浮提有二千五百河流入大海。西拘耶尼有五千河流入大海。東弗婆提有七千五百河流入大海。北鬱單越有一萬河流入大海。佛子。此四天下如是二萬五千河相續不絕。流入大海。於意云何。此水多不。答言甚多。佛子。復有十光明龍王雨大海中水倍過前。百光明龍王雨大海中水復倍前。大莊嚴龍王。摩那斯龍王。雷震龍王。難陀䟦難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王各雨大海。皆悉展轉倍過於前。娑竭羅龍王太子名閻浮幢。雨大海中水復倍前。佛子。十光明龍王宮殿中水流入大海。復倍過前。百光明龍王宮殿中水流入大海。復倍過前。大莊嚴龍王。摩那斯龍王。雷震龍王。難陀跋難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王。宮殿各別。其中有水流入大海。皆悉展轉倍過於前。娑竭羅龍王太子閻浮幢宮殿中水。流入大海。復倍過前。佛子。娑竭羅龍王連雨大海。水復倍前。其娑竭羅龍王宮殿中水涌出入海。復倍於前。

　　二喻顯三。佛子應知下法合。喻中三。初別顯水多。文有四節。一四洲出水。二龍王雨水。三宮殿出水。四娑竭王兼雨兼出。皆後後倍前。以顯深廣。

　　其所出水紺瑠璃色。涌出有時。是故大海潮不失時。

　　二通顯水相。湧出故潮上速。為寶消故潮下。此為極說。

　　佛子。如是大海其水無量。眾寶無量。眾生無量。所依大地亦復無量。

　　三通顯無量。

　　佛子。於汝意云何。彼大海為無量不。答言實為無量不可為喻。佛子。此大海無量。於如來智海無量。百分不及一。千分不及一。乃至優波尼沙陀分不及其一。但隨眾生心為作譬喻。而佛境界非譬所及。佛子。菩薩摩訶薩應知如來智海無量。從初發心修一切菩薩行不斷故。應知寶聚無量。一切菩提分法三寶種不斷故。應知所住眾生無量。一切學無學聲聞獨覺所受用故。應知住地無量。從初歡喜地乃至究竟無障礙地。諸菩薩所居故。

　　第二合中二。先合水無量。佛智一念即無窮盡。況盡三際周十方乎。重重重重。安可喻顯。二佛子至應知如來下合通顯無量。非唯智為佛境。菩提分等皆分齊境也。智海合水。餘合寶等。可知。

　　佛子。菩薩摩訶薩為入無量智慧。利益一切眾生故。於如來應正等覺境界。應如是知。

　　大文第三總結。即結云知。意不知佛境。安能利生。

　　爾時普賢菩薩摩訶薩。欲重明此義而說頌言。

　如心境界無有量　　諸佛境界亦復然
　如心境界從意生　　佛境如是應觀察

　　第二偈頌五偈分二。初一頌法說。

　如龍不離於本處　　以心威力澍大雨
　雨水雖無來去處　　隨龍心故悉充洽
　十力牟尼亦如是　　無所從來無所去
　若有淨心則現身　　量等法界入毛孔

　　餘頌前喻亦二。初二合頌前二喻。同喻無縛脫。

　如海珍奇無有量　　眾生大地亦復然
　水性一味等無別　　於中生者各蒙利
　如來智海亦如是　　一切所有皆無量
　有學無學住地人　　悉在其中得饒益

　　後二頌大海宏深喻。但頌合顯無量。餘文略無。第六出現之行。前明分齊境智無邊。今彰運用則悲智無盡。雖智海已滿。悲無息故。

　　佛子。菩薩摩訶薩應云何知如來應正等覺行。

　　長行中二。先標舉。後釋相。

　　佛子。菩薩摩訶薩應知無礙行是如來行。應知真如行是如來行。

　　釋相中三。初雙標二行。次雙釋二行。後雙結二行。今初。義有多含。一無礙行者即理之事行。真如行者即事之理行。前即行相。後即行體。又前是即智之悲。後是即悲之智。前即真之俗。後即俗之真。融而無礙為如來行。

　　佛子。如真如前際不生。後際不動。現在不起。如來行亦如是不生不動不起。

　　第二雙釋中二。先釋真如行。後釋無礙行。今初。真如之名。言含法喻。文中有三。初牒名以解。明體絕三際。故同真如。契如成行行即如也。過未非緣。故不生不動。現在離緣。故非起。

　　佛子。如法界非量非無量。無形故。如來行亦如是非量非無量無形故。

　　二復舉法界無形。明雙非契中。是知實相等皆如來行。

　　佛子。譬如鳥飛虗空。經於百千。已經過處未經過處皆不可量。何以故。虗空界無邊際故。如來行亦如是。假使有人經百千億那由他劫。分別演說。已說未說皆不可量。何以故。如來行無邊際故。

　　三舉鳥飛虗空喻。釋非量義。非量有二。一行廣無量。故云如來行無邊際故。二即事同體便無分量。故以空喻。既無有量。何有無量。若謂無量即是量故。雙非永寂。為如來行。故心彌虗行彌廣。終日行而未曾行。故涅槃云復有一行是如來行。所謂大乘犬般涅槃。

　　佛子。如來應正等覺住無礙行。無有住處。而能普為一切眾生示現所行。令其見已出過一切諸障礙道。

　　第二釋無礙行。文中二。先約法總明。後以喻別顯。今初。智無所住悲示所行。即悲智無礙。自無二礙。令他無礙。皆無礙行也。

　　佛子。譬如金翅鳥王飛行虗空。迴翔不去。以清淨眼觀察海內諸龍宮殿。奮勇猛力。以左右翅鼓揚海水悉令兩闢。知龍男女命將盡者。而搏取之。如來應正等覺金翅鳥王亦復如是。住無礙行。以淨佛眼觀察法界諸宮殿中一切眾生。若曾種善根已成熟者。如來奮勇猛十力。以止觀兩翅。鼓揚生死大愛水海使其兩闢。而撮取之。置佛法中。令斷一切妄想戲論。安住如來無分別無礙行。佛子。譬如日月獨無等侶。周行虗空利益眾生。不作是念。我從何來而至何所。諸佛如來亦復如是。性本寂滅無有分別。示現遊行一切法界。為欲饒益諸眾生故作諸佛事無有休息。不生如是戲論分別。我從彼來而向彼去。

　　二別以喻顯。初金翅闢海喻。喻即智之悲。後日月無私喻。喻悲不失智。

　　佛子。菩薩摩訶薩應以如是等無量方便。無量性相。知見如來應正等覺所行之行。

　　第三雙結二行。性結真如。相結無礙。

　　爾時普賢菩薩。欲重明此義而說頌言。

　譬如真如不生滅　　無有方所無能見
　大饒益者行如是　　出過三世不可量
　法界非界非非界　　非是有量非無量
　大功德者行亦然　　非量無量無身故
　如鳥飛行億千歲　　前後虗空等無別
　眾劫演說如來行　　已說未說不可量
　金翅在空觀大海　　闢水搏取龍男女
　十力能拔善根人　　令出有海除眾惑
　譬如日月遊虗空　　照臨一切不分別
　世尊周行於法界　　教化眾生無動念

　　第二偈頌有五。前三頌真如。後二頌無礙。

　　佛子。諸菩薩摩訶薩應云何知如來應正等覺成正覺。

　　第七出現菩提。圓行之果故。對緣造修。必有成正覺故。文中三。謂徵起釋相總結。徵言正覺。略顯五門。一釋名。晉名菩提。存其梵語。此翻為覺。正揀二乘。成異菩薩。又單言菩提。但是所覺之道。今云成者。即理智契合之名。二明體性。攝論云。二智二斷為菩提體。智論云。菩提菩提斷。俱名為菩提。若依此經。通一切法。如文具之。三辨種類。或說唯一。如智契合。無二相故。淨名云。夫如者不二不異故。故開為二。大品明有性淨菩提。及修成故。亦名性淨。方便淨也。或分為三。約三乘故。如十地論。或開為四。涅槃云下智觀者得聲聞菩提。乃上上智觀得佛菩提。又四智菩提亦是四義。或說為五。如大品智論說發心等。或具明十。如離世間品。唯十為圓。此是所辨。若業用所現。則無所不收。四明業用。文有十門。而體用參顯。各隨別義立目。今統收之。謂緣二諦。斷二障。證二空。起二智。印群機。現萬象。具十身。徧十方。周於微塵毛端等處。通因及果業用無邊。具如下文。五者辨相。即當釋文。略辨十門。一總明體相。二印現萬機。三體相甚深。四三輪平等。五因果交徹。六體離虧盈。七相無增減。八用該動寂。九周法界。十普徧諸心。當門別釋。

　　佛子。菩薩摩訶薩應知如來成正覺。於一切義無所觀察。於法平等無所疑惑。無二無相。無行無止。無量無際。遠離二邊住於中道。出過一切文字言說。

　　今且以初為總。餘九為別。別雖九門而釋十義。初釋第一。二釋第十。謂舉初該後。三從第二次第解釋。第十一門釋八九二義。至文當知。釋文顯然不應異解。今初總明具有十門。皆含體相用三。一寂照為菩提體。故云於一切義者真俗境也。觀極於無觀。故淨名云。不觀是菩提。離諸緣故。如海無心而能頓鑒。非無所了故。晉經云解一切義。解即是觀。觀即無觀。既觀念斯寂。無惑習種。無觀是體。照斷為用。合之為相。二等同萬法。為菩提體。謂智與理冥。同一圓覺。故云於法平等而不失照。決斷分明云無疑惑。既無所疑即所知永寂。三一成一切成。不見生佛有異。故云無二。以知一切眾生即菩提相故。亦是能所不二。淨名云不二是菩提。離意法故。四總指前三體相。眾生寂滅是菩提。滅諸相故。五即心行處滅。湛然不遷。亦是不行是菩提。無憶念故。六雖覺而常定。不住定故。七有二義。一橫遍十方。廣無量故。二體無生滅絕分量故。八亦二義。一豎。念念成無際畔故。二一得永常無後際故。心無初相。冥符於理。無前際故。九離邊契中。謂若染淨縛脫有無一異等斯邊皆離。不徧住著。故云離邊。非見有邊。邊即中故。無邊無中。方住中道。十總顯離言。上九寄言顯深。未盡菩提之奧。故收歸性離。令亡言契之。

　　知一切眾生心念所行根性欲樂煩惱染習。舉要言之。於一念中悉知三世一切諸法。佛子。譬如大海。普能印現四天下中一切眾生色身形像。是故共說以為大海。諸佛菩提亦復如是。普現一切眾生心念根性樂欲而無所現。是故說名諸佛菩提。

　　第二知一切眾生下印現萬機。即海印三昧。文中三。初法。一念知三世。名一切智。次喻。即舉海印。以喻菩提無心頓現。三合。言無所現者。有三義。一無現故如海。二所現空故如像。三無別體故如水。與像不可分異。自體顯現故名為覺。起信論云諸佛如來離於見相。無所不遍。心真實故。即是諸法之性。自體顯照一切妄法有大智用。斯即無思顯照。同體之境為菩提相用。故上文云於一切義無所觀察。

　　佛子。諸佛菩提一切文字所不能宣。一切音聲所不能及。一切言語所不能說。但隨所應方便開示。

　　三性相甚深。性離言故。理圓言徧故。

　　佛子。如來應正等覺成正覺時得一切眾生量等身。得一切法量等身。得一切剎量等身。得一切三世量等身。得一切佛量等身。得一切語言量等身。得真如量等身。得法界量等身。得虗空界量等身。得無礙界量等身。得一切願量等身。得一切行量等身。得寂滅涅槃界量等身。

　　第四三輪平等。釋上於法平等。等諸法故。意輪等故。何所疑哉。文中二。先別舉身等。後類結顯多。今初。有十三身。前六等事。次三等理。次一等事理。事事無礙。後三等因果。略舉十三。故結云無量。皆言量者。是所等之分量。皆言等者。即能等之三輪。等有二義。一等彼事理之量。二等彼事理之體。所以等者。彼諸理事即我所證。能所冥合。彼尚即我。等之何難。是以聖人空洞無象。物無非我。會萬物以成己也。

　　佛子。如所得身。言語及心亦復如是。得如是等無量無數清淨三輪。

　　後類結三輪。

　　佛子。如來成正覺時。於其身中普見一切眾生成正覺。乃至普見一切眾生入涅槃。

　　第五明因果交徹。釋上無二。同一性故。文中三。初標。次皆同下釋。三知一切下結。今初。八相之中略舉其二。故云乃至。此文正同淨名云若彌勒得菩提者一切眾生皆亦應得。一切眾生即菩提相。彌勒示迷此旨。但謂理詰之言。不知真得菩提。實如所詰。又前章以我等彼故徧同彼量。今明以彼等我故全現我中。是知一性平等。反覆相成。此中之成為理為事。若是事成。何以釋云同一性故。若是理成。何以此云成正覺耶。入涅槃耶。此是華嚴大節。圓宗之義。不同諸宗。難以取解。然諸眾生若於人天位中觀之。具足人法二我。小乘唯是五蘊實法。大乘或說但心所現。或說幻有即空。人法俱遣。或說唯如來藏。具恒沙性德。故眾生即在纏法身。法身眾生。義一名異。猶據理說。更有說言相本自盡。性本自現。不可說言即佛不即佛。若依此宗。舊來成竟。亦涅槃竟。非約同體。此成即是彼成。若爾。何以現有眾生。非即佛耶。若就眾生位看者。尚不見唯心即空。安見圓教中事。如迷東謂西。正執西故。若諸情頓破。則法界圓現。無不已成。猶彼人悟西處全東。若爾。諸佛何以更化眾生。不如是知。所以須化。如是化者是究竟化。如是化者無不化時。故下結云。大悲相續救度眾生。隨門不同。種種有異。約成佛門一切成也。又此眾生乃是像上之模。令其去模則自見己佛。亦見他成。如第十段。

　　皆同一性。所謂無性。無何等性。所謂無相性。無盡性。無生性。無滅性。無我性。無非我性。無眾生性。無非眾生性。無菩提性。無法界性。無虗空性。亦復無有成正覺性。

　　二釋中。先總釋。同一無性。故得現成。妄性本虗。生元是佛。真性叵得。非今始成。故皆成也。次轉徵所無。無何等性。同菩提性故。後釋所無。有十二句。前四通生及佛。次四緣眾生。後四唯約佛。非獨妄空真有。亦非妄有真空。以性融相。法界圓現故。由此無性。說成正覺。又攝十二總為六對。一能相所相對。謂染相淨相相待有故。念念之盡。緣所盡故。煩惱永盡。本自盡故。二生滅對。約凡則本自不生即涅槃相。不復更滅。約佛菩提非始生故。何有滅耶。三我非我對。有緣無主。故我尚不可得。非我何可得。諸法實相中無我無非我故。四緣非緣對。攬緣生故。緣尚不可得故。五能所證對。能證菩提。因所證故。所證法界由智顯故。六合不合對。虗空非合。因有體故。所以性無成覺。是合理智契合。即為緣起。故非有也。

　　知一切法皆無性故。得一切智大悲相續救度眾生。

　　三結中。物物無性。故成種智。證斯同體而起大悲。一得永常。故曰相續。又只由不知無性。故教化不絕。

　　佛子。譬如虗空。一切世界若成若壞常無增減。何以故。虗空無生故。諸佛菩提亦復如是。若成正覺不成正覺亦無增減。何以故。菩提無相無非相無一無種種故。

　　第六明體無虧盈。釋上無相。虗空無生。故體無增減。菩提無相成不寧殊。

　　佛子。假使有人能化作恒河沙等心。一一心復化作恒河沙等佛。皆無色無形無相。如是盡恒河沙等劫。無有休息。佛子。於汝意云何。彼人化心。化作如來。凡有幾何。如來性起妙德菩薩言。如我解於仁所說義。化與不化等無有別。云何問言凡有幾何。普賢菩薩言。善哉善哉。佛子。如汝所說。設一切眾生於一念中悉成正覺。與不成正覺等無有異。何以故。菩提無相故。若無有相則無增無減。佛子。菩薩摩訶薩應如是知成等正覺。同於菩提一相無相。

　　第七明相無增減。釋上無行。湛然不異。行豈能遷。文中三。初舉喻問答。以化現無形。喻成不莫異。化多心者。喻修多因。化成多佛。喻證多果。次普賢下讚善以合。三佛子下結前生後。

　　如來成正覺時。以一相方便入善覺智三昧。入已。於一成正覺廣大身。現一切眾生數等身。住於身中。如一成正覺廣大身。一切成正覺廣大身悉亦如是。佛子。如來有如是等無量成正覺門。是故應知如來所現身無有量。以無量故。說如來身為無量界。等眾生界。

　　第八用該動寂。釋上無止。不滯定故。文中四。初舉所依三昧。覺不滯寂故名善覺。覺彼一相。故用為方便。二入已下顯一身之用。既以一相為方便。則物皆一相。故一即現多。三如一下類顯餘身。如來成正覺時布身雲於法界。一一皆是廣大之身。並如一身之現。四佛子下總結多門。謂上來所現一定為門。餘定亦爾。定門既然。悲智總持等門亦爾。故有無量界矣。是謂高而無上廣不可極。

　　佛子。菩薩摩訶薩應知如來身一毛孔中有一切眾生數等諸佛身。何以故。如來成正覺身究竟無生滅故。

　　第九明周於法界。釋上無量。無量有二。一廣多無量。一毛含多徧法界故。二無分量。皆不生故。文中三。初明一毛含多。釋以不生故。此與前段分有無異。又此唯現佛。即同類相望。前通多類。則異類相入。又前則住體徧應。此則如理而含。

　　如一毛孔。徧法界一切毛孔悉亦如是。當知無有少許處。空無佛身。何以故。如來成正覺無處不至故。

　　二類顯多毛。但容毛處即是毛孔。次徵意云。身契無生。可許能含。法界虗空。無有能契。何能亦含。釋云無處不至。則無非佛身矣。是以大包天地。細入無間。

　　隨其所能。隨其勢力。於道場菩提樹下師子座上。以種種身成等正覺。

　　三釋疑。疑云若爾何以要就覺樹。釋云隨機所能受耳。是知坐菩提樹。多身頓成。尚曰隨宜。有頂鹿園豈為真極。

　　佛子。菩薩摩訶薩應知自心。念念常有佛成正覺。何以故。諸佛如來不離此心成正覺故。如自心一切眾生心亦復如是。悉有如來成正覺。

　　第十明普遍諸心。釋前二門。即分為二。初正明普遍。釋上無際。念念常成無際畔故。後廣大下總結雙非。釋上遠離二邊。住於中道。今初亦二。先指一心。後如自心下例一切心。前中先標次徵後釋。釋云不離者。有二義。一眾生身即如來所證故。二全即佛菩提性故。此即他果在我之因。非約因人自有佛性。此文正辨佛菩提故。

　　廣大周徧無處不有。不離不斷無有休息。入不思議方便法門。

　　後總結雙非。不離不斷。釋有二義。一不離。結上無處不有。不斷。生下無有休息。二不離者。生佛非異故。不斷者。生佛非一。不同眾生可斷壞故。是名入不思議法門。是以不得意者。作眾生思。故是不可。設作佛思。是亦不可。即亦不可。非即亦不可。當淨智眼。無取諸情。

　　佛子。菩薩摩訶薩應如是知如來成正覺。

　　第三總結。即最後佛子。令依此知。暎前十門。無幽不盡。離此何有真菩提耶。

　　爾時普賢菩薩摩訶薩。欲重明此義而說頌言。

　　後偈有六。頌前十門。初二次第頌前二門。次三如次頌六七八。後一通頌四五九十。以同是普現無量義故。其第三門但顯離言。故略不頌。

　正覺了知一切法　　無二離二悉平等
　自性清淨如虗空　　我與非我不分別

　　初總明體相。

　如海印現眾生身　　以此說其為大海
　菩提普印諸心行　　是故說名為正覺

　　二印現萬機。

　譬如世界有成敗　　而於虗空不增減
　一切諸佛出世間　　菩提一相恒無相

　　三體離虧盈。

　如人化心化作佛　　化與不化性無異
　一切眾生成菩提　　成與不成無增減

　　四相無增減。

　佛有三昧名善覺　　菩提樹下入此定
　放眾生等無量光　　開悟羣品如蓮敷

　　五用該動寂。

　如三世劫剎眾生　　所有心念及根欲
　如是數等身皆現　　是故正覺名無量

　　六通頌四五九十。

　　佛子。菩薩摩訶薩應云何知如來應正等覺轉法輪。

　　第八明出現轉法輪。得大菩提。理必轉授。長行中三。初標徵。次釋相。後總結。

　　佛子。菩薩摩訶薩應如是知如來以心自在力。無起無轉而轉法輪。知一切法恒無起故。以三種轉斷所應斷而轉法輪。知一切法離邊見故。離欲際非際而轉法輪。入一切法虗空際故。無有言說而轉法輪。知一切法不可說故。究竟寂滅而轉法輪。知一切法涅槃性故。

　　就釋相中二。先顯體用。後顯所因。今初分三。初法。次喻。後結勸。今初。文有九句。減數十也。皆先標後釋。前五顯體性寂寥。後四辨相用深廣。前一能轉心。二所轉體。三所得果。四能詮教。五所顯理。夫轉法輪。不過此五。今皆即事契真。一能轉心者。由知法無起故。正轉法時不起心念言我轉授前人。名心自在。如是為真能轉也。二所轉體者即示勸證。名為三轉。此三名輪者摧障惱故。言離邊者。若有惑可催。未應於常。無惑可催。寧免於斷。今永離斷常等邊。方為真能斷所應斷。知與證修亦然。三所得果者。由斷惑故得離欲際。由證性空。本無可離。斯際亦遣。四能詮教者。理假言詮。今了本寂滅。不可說故。則終日言而未曾言也。五所顯理。謂即寂滅。今了性淨涅槃。法本不然。今則無滅。方為究竟之滅。是知其輪本來常清淨也。

　　以一切文字一切言語而轉法輪。如來音聲無處不至故。知聲如響而轉法輪。了於諸法真實性故。於一音中出一切音而轉法輪。畢竟無主故。無遺無盡而轉法輪。內外無著故。

　　後四相用深廣中。一觸言皆輪。廣也。二即用而寂。深也。下二亦深亦廣。三一即多而無主。四即橫豎而恒虗。謂橫則無遺。無所不轉故。豎則無盡。窮未來故。而不著內外。則深廣無涯矣。

　　佛子。譬如一切文字語言。盡未來劫說不可盡。佛轉法輪亦復如是。一切文字安立顯示。無有休息。無有窮盡。佛子。如來法輪。悉入一切語言文字而無所住。譬如書字。普入一切事一切語一切算數一切世間出世間處而無所住。如來音聲亦復如是。普入一切處一切眾生一切法一切業一切報中而無所住。一切眾生種種語言皆悉不離如來法輪。何以故。言音實相即法輪故。

　　第二喻中文有二喻。一文字無盡喻。喻第九無盡。二徧入無住喻。喻六七八。用而常寂故。於中有法喻合。合中二。先合普入一切。以上法中但云入一切言。故今明入餘法。則觸類皆法輪。豈同三乘。但用佛音聲為法輪耶。一切眾生種種下正合前文入一切語。前五易故。略下喻之。

　　佛子。菩薩摩訶薩於如來轉法輪應如是知。

　　三結勸。

　　復次佛子。菩薩摩訶薩欲知如來所轉法輪。應知如來法輪所出生處。何等為如來法輪所出生處。佛子。如來隨一切眾生心行欲樂無量差別。出若干音聲而轉法輪。佛子。如來應正等覺。有三昧名究竟無礙無畏。入此三昧已。於成正覺一一身一一口。各出一切眾生數等言音。一一音中眾音具足。各各差別而轉法輪。令一切眾生皆生歡喜。能如是知轉法輪者。當知此人則為隨順一切佛法。不如是知。則非隨順。

　　第二顯法輪所起因。於中三。先辨輪所起因。因機差故。若離物機佛無說故。次佛子如來下明因所起輪。物既為力不同。教須適宜差別。於中說法所依之定名者。無礙辨才無所怯畏得究竟者。唯佛有故。後能如是知下結其得失。可知。

　　佛子。諸菩薩摩訶薩應如是知佛轉法輪。普入無量眾生界故。

　　第三總結。

　　爾時普賢菩薩摩訶薩。欲重明此義。而說頌言。

　如來法輪無所轉　　三世無起亦無得
　譬如文字無盡時　　十力法輪亦如是
　如字普入而無至　　正覺法輪亦復然
　入諸言音無所入　　能令眾生悉歡喜
　佛有三昧名究竟　　入此定已乃說法
　一切眾生無有邊　　普出其音令悟解
　一一音中復更演　　無量言音各差別
　於世自在無分別　　隨其欲樂普使聞
　文字不從內外出　　亦不失壞無積聚
　而為眾生轉法輪　　如是自在甚奇特

　　偈有五頌。分二。初二偈顯法輪體用。後三偈頌法輪所因。第九出現涅槃。轉化既周。安住祕藏。為物示滅。故次明之。然大涅槃。蓋眾聖歸宗冥會之所。寂寥無為。而廣大悉備。形名絕朕。識智難思。今以無名強名。亦為五別。一釋名。二出體。三顯種類。四彰業用。五釋文。一釋名者。涅槃正名為滅。取其義類乃有多方。總以義翻。稱為圓寂。以義充法界德備塵沙。曰圓。體窮真性妙絕相累。為寂。若約義開。略明三義。一者體大。自性清淨。二者相大。方便修淨。累亡德備故。三者用大。化用無盡故。般者入義。性入真入。示現入故。若圓融無礙。得大涅槃。二出體性。涅槃既妙絕常數。恬怕希夷。雖逈出百非。而靡所不在。今以義求。不出三法。即摩訶般若解脫法身。以為其體。所以三者。飜三雜染故。成智恩斷故。成法門法性應化身故。能證大智。冥所證理。累永寂故。然此三種。不雜一如。德用分異。即寂之照為般若。即照之寂為解脫。寂照之體為法身。如一明淨圓珠。明即般若。淨即解脫。圓體法身。約用不同。體不相離。故此三法。不縱不橫。不並不別。如天之目。如世之伊。名祕密藏。為大涅槃。三顯種類。理無不統。義類塵沙。今自陿之寬。略分一兩。或唯說一。即大涅槃。或說有二。自有三門。一餘無餘。二性淨方便淨。三真與應。或分為三。此有二種。一約三乘。二即自性真應。或分為四。一自性清淨涅槃。二有餘依。三無餘依。四無住處。有餘無餘。義通大小。今唯說大。於三種內不明二乘。餘皆具論。融而無礙為大涅槃。四彰業用。囊括終古。導達羣方。靡不度生。靡不成就。故涅槃云。能建大事。則出現法門皆斯用也。諸門廣義。備於別章。略在文具。

　　佛子。菩薩摩訶薩應云何知如來應正等覺般涅槃。

　　第五釋文中二。先徵起。後正顯。

　　佛子。菩薩摩訶薩欲知如來大涅槃者。當須了知根本自性。

　　正顯中十。一體性真常。二德用圓備。三出沒常湛。四虧盈不遷。五示滅妙存。六隨緣起盡。七存亡互現。八大用無涯。九體離二邊。十結歸無住。然斯十段隨義雖殊。皆含體用。互相交徹顯大涅槃。今初分三。初舉法勸知。二真如下指理同事。三何以下釋顯同。相今初根本自性。即下所列真如等十。為真應涅槃之根本體。即自性清淨涅槃。以出二礙。名方便淨。為真涅槃。大悲應物亦自此流。故名為本。以是本故。但了真如。即了涅槃。

　　如真如涅槃如來涅槃亦如是。如實際涅槃如來涅槃亦如是。如法界涅槃如來涅槃亦如是。如虗空涅槃如來涅槃亦如是。如法性涅槃如來涅槃亦如是。如離欲際涅槃。如來涅槃亦如是。如無相際涅槃如來涅槃亦如是。如我性際涅槃如來涅槃亦如是。如一切法性際涅槃。如來涅槃亦如是。如真如際涅槃如來涅槃亦如是。

　　次捐理同事。皆云如者。如即同義。能同涅槃。通真及應。所同如等即自性涅槃。故上句皆有涅槃之稱。真應無本。應非不生。何出現之為妙。故以本該末。以體顯用。今皆圓寂。為大涅槃。所以列十名者。欲明究竟妙道。窮理盡性。無不同故。德無盡故。十名已如前釋。於中後二加際言者。窮真於無真。為真如際等故。

　　何以故。涅槃無生無出故。若法無生無出則無有滅。

　　後釋顯同相者。向言亦如是者。云何如耶。故云如真如等。不生滅故。何以不生。以但了因所顯。非生因所生故。既無有生亦非出障。始既無生則永常不滅。是知玄道存於妙悟。妙悟在於即真。即真則生滅齊觀。齊觀則彼此莫二。所以真如與我同根。法性與我一體。真既不滅。應滅寧真。是知涅槃名滅者。乃在於無滅者矣。

　　佛子。如來不為菩薩說諸如來究竟涅槃。亦不為彼示現其事。

　　第二明德用圓備者。如來之身色相圓備。常現大機前故。文中先標舉。後徵釋。標中約人顯實。云不為菩薩。明說永滅是為二乘。跡盡雙樹並為凡小。據此亦名揀異灰斷。

　　何以故為欲令見一切如來常住其前。於一念中。見過去未來一切諸佛。色相圓滿皆如現在。亦不起二不二想。

　　後徵釋。文有二重。初釋之中自有二義。一令稱實見受用身。即同法身常住其前。涅槃云涅槃不空者。謂有善色常樂我淨故。因滅無常。獲此常故。二於一念下令見三際應用。亦即是常。故云皆如現在。涅槃云。吾今此身即是常身。法身下開旃檀座佛塔。見三世佛無涅槃者。楞伽亦云。無有佛涅槃。無有涅槃佛。亦不起二不二想者。遠離覺所覺故。謂既知幽靈不竭。妙色湛然。三際大均。何生滅之動靜。故不起二也。亦不取此一常。故無不二也。

　　何以故。菩薩摩訶薩永離一切諸想著故。

　　次重徵釋。徵意云。菩薩何以能不起想。釋云菩薩由了法空。本無想著故。既無心於動靜。終不謂佛常與非常。

　　佛子。諸佛如來為令眾生生欣樂故出現於世。欲令眾生生戀慕故示現涅槃。而實如來無有出世亦無涅槃。何以故。如來常住清淨法界。隨眾生心示現涅槃。

　　第三佛子諸佛如來下出沒常湛。謂涅槃無為而無所不為。無不為故能建大事。不礙出沒。以無為故。住淨法界。體常湛然。不礙出沒故。顯迹為生即是有餘。息跡為滅即是無餘。故餘無餘乃應物之假號耳。體性湛然。故存不為有。亡不為無。是知寂然不動未嘗無為。應迹無方未嘗有為。豈可隨於見聞以滯殊應之迹。

　　佛子。譬如日出普照世間。於一切淨水器中影無不現。普徧眾處而無來往。或一器破便不現影。佛子。於汝意云何。彼影不現為日咎不。答言不也。但由器壞非日有咎。佛子如來智日亦復如是。普現法界。無前無後。一切眾生淨心器中佛無不現。心器常淨常見佛身。若心濁器破則不得見。

　　第四虧盈不遷。先喻。佛子如來智日下後合。然法身無像。故無器而不形。聖智無心。故無感而不應。像非我有。自彼器之虧盈。心非我生。豈普現之前後。故攝論第十頌云。眾生罪不見。如月於破器。徧滿諸世間。由法光如日。是以經言非日咎也。持戒器破。定水無依。菩提器破。智水寧止。無信清珠故心水渾濁。何由見佛耶。然此中雖明現身。即是三德涅槃所流大用。亦涅槃攝。若爾。寧珠出現之身。然出現身。以法身為門。而論真應。非無般若解脫二德。智慧日身無不照故。永離戲論即解脫故。醫王之喻即示滅故。此有般若。寧異菩提。若分相說。菩提為能證智。涅槃是所證理。唯約修顯。故涅槃中說。菩提必從生因所生。涅槃必從了因所顯。若攝相說。菩提是即理之智。涅槃是即智之理。不礙摩訶般若。即理之智。不礙寂滅菩提。智性本有亦是性淨涅槃。修顯亦方便淨。隨一為門則皆收盡。即大涅槃真菩提也。今以涅槃收之。非唯菩提及身。前後諸門皆從三德所流。能建大事。

　　佛子。若有眾生應以涅槃而得度者。如來則為示現涅槃。而實如來無生無歿無有滅度。

　　第五示滅妙存。既為物示滅。即體無滅。

　　佛子。譬如火大。於一切世間能為火事。或時一處其火息滅。於意云何。豈一切世間火皆滅耶。答言不也。佛子。如來應正等覺亦復如是。於一切世界施作佛事。或於一世界能事已畢。示入涅槃。豈一切世界諸佛如來悉皆滅度。

　　第六隨緣起盡。有喻合結。合中以機喻薪。以涅槃喻火。眾生善根未熟。可熟者成正覺以熟之。如為火事。若所應度者皆已度竟。則現般涅槃。寂無所為。如火息滅。故法華云佛此夜滅度如薪盡火滅然。現滅現生。皆是涅槃火用。故攝論第十名涅槃如火。既起滅在彼則益不可盈。損不可虧。云云自彼。非佛然也。

　　佛子。菩薩摩訶薩應如是知如來應正等覺大般涅槃。

　　三結可知。

　　復次佛子。譬如幻師善明幻術。以幻術力。於三千大千世界一切國土城邑聚落。示現幻身。以幻力持。經劫而住。然於餘處幻事已訖隱身不現。佛子。於汝意云何。彼大幻師豈於一處隱身不現便一切處皆隱滅耶。答言不也。佛子。如來應正等覺亦復如是。善知無量智慧方便種種幻術。於一切法界普現其身。持令常住盡未來際。或於一處隨眾生心所作事訖示現涅槃。豈以一處示入涅槃便謂一切悉皆滅度。佛子。菩薩摩訶薩應如是知如來應正等覺大般涅槃。

　　第七存亡互現。由順機故此滅彼存。非如來身不能長久。前喻約見滅見成。此喻約常見不見。

　　復次佛子。如來應正等覺示涅槃時。入不動三昧。入此三昧已。於一一身各放無量百千億那由他大光明。一一光明各出阿僧祇蓮華。一一蓮華各有不可說妙寶華蘂一一華蘂。有師子座。一一座上皆有如來結跏趺坐。其佛身數。正與一切眾生數等。皆具上妙功德莊嚴。從本願力之所生起。若有眾生善根熟者。見佛身已則皆受化。然彼佛身盡未來際究竟安住。隨宜化度一切眾生。未曾失時。

　　第八大用無涯。謂正示涅槃而便分身無邊。窮於來際。不動三昧者究竟寂滅也。由寂無動。故無所不動耳。

　　佛子。如來身者無有方處。非實非虗。但以諸佛本誓願力。眾生堪度則便出現。菩薩摩訶薩應如是知如來應正等覺大般涅槃。

　　第九體離二邊。身若是實。有不可滅。身若是虗。何能起滅。若有方所此現彼無。由非實故起滅無恒。由非虗故能無不現。無方所故感處即形。本願力故化周法界。隨堪度故見則不同。

　　佛子。如來住於無量無礙究竟法界虗空界真如法性無生無滅及以實際。為諸眾生。隨時示現。本願持故無有休息。不捨一切眾生一切剎一切法。

　　第十結歸無住。上來九門初門多顯其體。餘八皆體用雙明。今此分二。初至實際。通結九門之體。後為諸眾生下通結八門之用。隨時示現正顯於用。本願力故顯何所因。無有休息皆窮來際。不捨已下明用分際。誰獨非涅槃而捨之耶。是則初住實際。故不住生死。後不捨眾生。故不住涅槃。由雙住故。能俱不住。前即大智。後即大悲。般若常所輔翼。為無住涅槃。自性涅槃眾生等有。二乘無學容有前三。唯佛世尊獨言具四。故就無住總以結之。即安住涅槃建大事也。

　　爾時普賢菩薩摩訶薩。欲重明此義。而說頌言。

　如日舒光照法界　　器壞水漏影隨滅
　最勝智日亦如是　　眾生無信見涅槃

　　偈文有六初偈頌第四。

　如火世間作火事　　於一城邑或時息
　人中最勝徧法界　　化事訖處示終盡

　　次偈頌第六。

　幻師現身一切剎　　能事畢處則便謝
　如來化訖亦復然　　於餘國土常見佛

　　頌第七。

　佛有三昧名不動　　化眾生訖入此定
　一念身放無量光　　光出蓮華華有佛
　佛身無數等法界　　有福眾生所能見
　如是無數一一身　　壽命莊嚴皆具足

　　次二偈頌第八。

　如無生性佛出興　　如無滅性佛涅槃
　言辭譬喻悉皆斷　　一切義成無與等

　　次一偈頌第十。初句無生之生。次句無滅之滅。次句結歸涅槃無名。後句結其大用無盡。此二無礙是無住義。餘不頌者含在此中。第九出現涅槃竟。

　　佛子。菩薩摩訶薩應云何知於如來應正等覺。見聞親近所種善根。佛子。菩薩摩訶薩應知於如來所見聞親近所種善根。皆悉不虗。出生無盡覺慧故。離於一切障難故。決定至於究竟故。無有虗誑故。一切願滿故。不盡有為行故。隨順無為智故。生諸佛智故。盡未來際故。成一切種勝行故。到無功用智地故。

　　第十明出現見聞親近所生善根。前九門出現一期始終。今明於上見聞功深益遠。獎物進修。文中三。初徵起。次正顯。後結示。就正顯中分二。先明見聞信向益。後見聞不信益。前中先法後喻。法中先總後別。今初見等。如後喻合中。後出生下別。即示不虗之相。有十一句。不出智斷恩德。思之。

　　佛子。譬如丈夫食少金剛。終竟不消。要穿其身。出在於外。何以故。金剛不與肉身雜穢而同止故。於如來所種少善根亦復如是。要穿一切有為諸行煩惱身過。到於無為究竟智處。何以故。此少善根不與有為諸行煩惱而共住故。

　　第二喻中三喻。喻其三德。初少服金剛喻。喻於智德。智慧破惑如金剛故。以有智慧者必無煩惱。故不共住。

　　佛子。假使乾草積同須彌。投火於中如芥子許。必皆燒盡。何以故。火能燒故。於如來所種少善根亦復如是。必能燒盡一切煩惱。究竟得於無餘涅槃。何以故。此少善根性究竟故。

　　第二少火燒多喻。喻斷德。性究竟者了惑本寂故。

　　佛子。譬如雪山有藥王樹名曰善見。若有見者眼得清淨。若有聞者耳得清淨。若有齅者鼻得清淨。若有嘗者舌得清淨。若有觸者身得清淨。若有眾生取彼地土。亦能為作除病利益。

　　第三藥王徧益喻。喻恩德。種種利生故。文中先喻後合。

　　佛子。如來應正等覺無上藥王亦復如是。能作一切饒益眾生。若有得見如來色身眼得清淨。若有得聞如來名號耳得清淨。若有得齅如來戒香鼻得清淨。若有得嘗如來法味舌得清淨。具廣長舌解語言法。若有得觸如來光者身得清淨。究竟獲得無上法身。若於如來生憶念者。則得念佛三昧清淨。

　　二合中二。先明為六根境界益。合上藥王徧益六根。皆通在世滅後。滅後亦有見故。況憶念等。

　　若有眾生供養如來所經土地及塔廟者。亦具善根。滅除一切諸煩惱患。得賢聖樂。

　　後明遺跡之益。合上取彼地土。所經土地猶通現滅。其塔廟者唯約滅後。亦同法華乃至舉一手等皆已成佛道。

　　佛子。我今告汝。設有眾生見聞於佛。業障纏覆。不生信樂。亦種善根無空過者。乃至究竟入於涅槃。

　　第二明不信益者。此明益深。如來祕密藏經明罵藥服之得力。罵沉燒之還香。罵佛猶勝敬諸外道。若爾。豈無罵罪。罵罪非無。今語遠益。故法華云䟦陀婆羅等罵常不輕。千劫於阿鼻地獄。受大苦惱。畢是罪已。還遇常不輕菩薩教化。涅槃喻以毒塗之皷。若聞不聞無不死者。故菩薩之名。起自聞謗之日。謗尚遠益況深信耶。況解行耶。況證悟耶。弘持之者勉思此文。

　　佛子。菩薩摩訶薩應如是知。於如來所見聞親近所種善根。悉離一切諸不善法。具足善法。

　　第三結示可知。第十見聞益竟。

　　佛子。如來以一切譬喻說種種事。無有譬喻能說此法。何以故。心智路絕不思議故。諸佛菩薩但隨眾生心。令其歡喜為說譬喻。非是究竟。

　　第二總以結酬。揀喻異法。上來性起請說因喻。普賢依請明十出現。皆借象取譬。意顯佛旨深玄。深玄之旨尚不可以智知。豈言象之能及。故令外忘言象內絕思求。則庶幾於出現之旨。

　　佛子。此法門名為如來祕密之處。名一切世間所不能知。名入如來印。名開大智門。名示現如來種性。名成就一切菩薩。名一切世間所不能壞。名一向隨順如來境界。名能淨一切諸眾生界。名演說如來根本實性不思議究竟法。

　　大文第五顯名受持分。於中分二。先長行。後偈頌。今準晉經。此前有諸菩薩發二種問。謂何名此經。云何奉持。今但有答。即分為二。先顯名。後佛子此法門下明受持。令知總名。尋名求旨。識受持法。依之修持故。今初有十名。分為五對。一內深外絕對。謂內證三德祕密藏故。外則凡小不能測故。二證寂開智對。三現果成因對。謂性淨萬德即是佛種。今十門出現即示現義。四越世順佛對。世尚不知。安能破壞。此十通是佛分齊境。五淨機演實對。知生佛同源。則能淨故。隨緣不變之性。諸佛本故。而性相無礙因果圓融。為不思議。過此更無為究竟法。前九別義。後一總該。

　　佛子。此法門如來不為餘眾生說。唯為趣向大乘菩薩說。唯為乘不思議乘菩薩說。此法門不入一切餘眾生手。唯除諸菩薩摩訶薩。

　　第二明受持中二。先辨定法器。後是故菩薩下舉益勸修。今初。有法喻合。法中二。先標器非器。非器不為。所謂權小乘可思議乘。歷次修故名餘眾生。是器則為。所謂圓機。不揀凡聖。趣向大乘揀於小乘。不思議乘揀於權乘。一運一切運。十信滿心即攝諸位圓融無礙。名不思議乘。發此法門下明受非受。釋上為不為。有圓信手。能受眾行故。上為之權小於斯不盡能受。是故不為。法集經云。是經雖行閻浮提。於能信深法者。常住如是眾生心手中行。亦有以信解行證皆有手義。

　　佛子。譬如轉輪聖王所有七寶。因此寶故顯示輪王。此寶不入餘眾生手。唯除第一夫人所生太子具足成就聖王相者。若轉輪王無此太子具眾德者。王命終後。此諸寶等於七日中悉皆散滅。佛子。此經珍寶亦復如是。不入一切餘眾生手。唯除如來法王真子生如來家種如來相諸善根者。佛子。若無此等佛之真子。如是法門不久散滅。何以故。一切二乘不聞此經。何況受持讀誦書寫分別解說。唯諸菩薩乃能如是。

　　第三喻可知。合中。以此經合七寶者。若無此法非真佛故。生如來家合第一夫人所生太子。如來相者初心頓行佛行故。散滅有二義。一不能受。則教不行故。二不能修行。則行不行故。般若論云。法欲滅時者修行滅故。下釋散滅所由。可知。

　　是故菩薩摩訶薩聞此法門應大歡喜。以尊重心恭敬頂受。何以故。菩薩摩訶薩信樂此經。疾得阿耨多羅三藐三菩提故。

　　第二舉益勸修中三。初略標釋。二佛子設有下廣釋所由。三佛子王成就如是功德下總結成益。

　　佛子。設有菩薩於無量百千億那由他劫。行六波羅蜜。修習種種菩提分法。若未聞此如來不思議大威德法門。或時聞已。不信不解不順不入。不得名為真實菩薩。以不能生如來家故。

　　次廣釋中二。先反顯。後順釋。今初。若不依此經。縱多劫修行。尚非真實。況能疾得菩提。此中設有之言。似當假設。望慈氏讚善財言。餘諸菩薩於百千萬億那由他劫。乃能滿足菩薩願行。今善財一生。則能淨佛剎等。斯則舉權顯實。非假設也。若實有此不信人者。為在何位。文無定判。義當三賢。以入證聖必信圓故。若約教道。三祇亦未入玄。所以凡夫頓能信者。宿因聞熏為種別故。今更不信。當來豈聞。

　　若得聞此如來無量不可思議無障無礙智慧法門。聞已信解隨順悟入。當知此人生如來家。隨順一切如來境界。具足一切諸菩薩法。安住一切種智境界。遠離一切諸世間法。出生一切如來所行。通達一切菩薩法性。於佛自在心無疑惑。住無師法。深入如來無礙境界。

　　第二順釋中二。先明聞信生家益。後佛子聞此法已則能下信聞成行益。今初。先明聞信。後當知下成益。生如來家者。謂佛法界於此證會故名為生。二心行法為家。具家法故。三以俗境為家。世親釋云。由此能令諸佛種性不斷絕故。四遠離非家。五以佛行佛家。十住毗婆沙第一云。今此菩薩行如來道。相續不斷故。六菩薩法性為家。亦是佛種性故。亦同如來一如境故。七淨當佛家。八住本佛家。九總明因果事理無礙家。前六自分家。後三勝進家。前來初住見心性故。故名生家。四地寄出世故。生道品家。八地無功用故。生無生法忍家。今此通三。兼顯凡夫解心。亦名生家。因果無礙故。

　　佛子。菩薩摩訶薩聞此法已。則能以平等智。知無量法。則能以正直心。離諸分別。則能以勝欲樂現見諸佛。則能以作意力入平等虗空界。則能以自在念行無邊法界。則能以智慧力具一切功德。則能以自然智離一切世間垢。則能以菩提心入一切十方網。則能以大觀察知三世諸佛同一體性。則能以善根迴向智普入如是法。不入而入。不於一法而有攀緣。恒以一法觀一切法。

　　第二信聞成行益。十句分為五對無礙。一即觀不礙於止。二見佛不礙入法。三智行法界不礙起福。四智不染世不礙悲入。五體絕三世不礙用而迴向。不入而入釋上入義。不於已下復釋不入而入。智體即如。如外無法而可攀緣。故無可入。心行處滅。寂然無入。不失照用。故恒以一如而觀諸法。故名而入。此二無礙方為真入。又一即是如。便於一中已見一切。

　　佛子。菩薩摩訶薩成就如是功德。少作功力。得無師自然智。

　　第三總結可知。

　　爾時普賢菩薩。欲重明此義。而說頌言。

　見聞供養諸如來　　所得功德不可量
　於有為中終不盡　　要滅煩惱離眾苦
　譬人吞服少金剛　　終竟不消要當出
　供養十力諸功德　　滅惑必至金剛智
　如乾草𧂐等須彌　　投芥子火悉燒盡
　供養諸佛少功德　　必斷煩惱至涅槃
　雪山有藥名善見　　見聞齅觸消眾疾
　若有見聞於十力　　得勝功德到佛智

　　第十偈頌。即屬第十見聞之益。不頌顯名受持。顯名受持後文自頌。此頌應在揀法異喻之前。以前長行鈎鎻。顯名亦是見聞益故。若迴此偈於現瑞後。與後偈相續。文理甚順。四偈分二。初一頌法說。後三如次頌前三喻。

　　爾時佛神力故。法如是故。十方各有十不可說百千億那由他世界。六種震動。所謂東踊西沒。西踊東沒。南踊北沒。北踊南沒。邊踊中沒。中踊邊沒。十八相動。所謂動徧動等徧動。起徧起等徧起。踊徧踊等徧踊。震徧震等徧震。吼徧吼等徧吼。擊徧擊等徧擊。雨出過諸天一切華雲。一切蓋雲。幢雲。旛雲。香雲。鬘雲。塗香雲。莊嚴具雲。大光明摩尼寶雲。諸菩薩讚歎雲。不可說菩薩各差別身雲。雨成正覺雲。嚴淨不思議世界雲。雨如來言語音聲雲。充滿無邊法界。如此四天下如來神力如是示現令諸菩薩皆大歡喜。周徧十方一切世界悉亦如是。

　　大文第六現瑞證成。於中二。先現瑞。後證成。今初。先此界。後類通。動剎等數皆廣多者。法難思故。

　　是時十方各過八十不可說百千億那由他佛剎微塵數世界外。各有八十不可說百千億那由他佛剎微塵數如來。同名普賢。皆現其前而作是言。善哉佛子。乃能承佛威力。隨順法性。演說如來出現不思議法。佛子。我等十方八十不可說百千億那由他佛剎微塵數同名諸佛。皆說此法。如我所說。十方世界一切諸佛亦如是說。

　　二證成中。先果人證。後因人證。所以具二者。法玄妙故。因果交徹之法故。因圓果滿之法故。前來諸會唯菩薩者。唯因行故。發心品中唯果證者。果之本故。初心成佛難信受故。隨義各別。所以至無。唯斯具二。今初分四。一現身。二而作下讚說。三佛子我等下引說證成。兼明結通所說。一說一切說故。

　　佛子。今此會中十萬佛剎微塵數菩薩摩訶薩。得一切菩薩神通三昧。我等皆與授記一生當得阿耨多羅三藐三菩提。佛剎微塵數眾生發阿耨多羅三藐三菩提心。我等亦與授記。於當來世經不可說佛剎微塵數劫皆得成佛。同號佛殊勝境界。我等為令未來諸菩薩聞此法故。皆共護持。如此四天下所度眾生。十方百千億那由他無數無量乃至不可說不可說法界虗空等一切世界中所度眾生皆亦如是。

　　四舉益證成。於中四。一得四位果滿益。一生得菩提故。神通三昧即十通十定故。二佛剎微塵下得發心益。與遠記者不期速成故。又前明一生。即多之一。此辨多劫即一之多。既一多圓融。何定劫數妄生多劫。智日不遷。苟執長短。未期成佛。同號佛殊勝境者。緣佛出現境故。三我等下護持久遠益。四如此下結益廣徧。

　　爾時十方諸佛威神力故。毗盧遮那本願力故。法如是故。善根力故。如來起智不越念故。如來應緣不失時故。隨時覺悟諸菩薩故。往昔所作無失壞故。令得普賢廣大行故。顯現一切智自在故。

　　第二因人證。於中四。一明集因。前果人證。承前現瑞之因。故略不敘。今此顯因果別。故廣出集因。文顯可知。

　　十方各過十不可說百千億那由他佛剎微塵數世界外。各有十不可說百千億那由他佛剎微塵數菩薩來詣於此。充滿十方一切法界。

　　二明現身。雖來自十方而周徧法界。則來無來矣。

　　示現菩薩廣大莊嚴。放大光明網。震動一切十方世界。壞散一切諸魔宮殿。消滅一切諸惡道苦。顯現一切如來威德。歌詠讚歎如來無量差別功德法。普雨一切種種雨。示現無量差別身。領受無量諸佛法。

　　三辨其德用。十句文顯。

　　以佛神力。各作是言。善哉佛子。乃能說此如來不可壞法。佛子。我等一切皆名普賢。各從普光明世界普幢自在如來所而來於此。彼一切處亦說是法。如是文句。如是義理。如是宣說。如是決定。皆同於此不增不減。我等皆以佛神力故。得如來法故。來詣此處為汝作證。如我來此。十方等虗空徧法界一切世界諸四天下亦復如是。

　　四發言證成。皆同普賢者普法同故。界佛名異者不失主伴故。普光明者常寂光土無不遍故。佛名普幢自在者。本智高出。無所不摧。事理無礙故。兼示結通所說。

　　爾時普賢菩薩。承佛神力。觀察一切菩薩大眾。欲重明如來出現廣大威德。如來正法不可沮壞。無量善根皆悉不空。諸佛出世必具一切最勝之法。善能觀察諸眾生心。隨應說法未曾失時。生諸菩薩無量法光。一切諸佛自在莊嚴。一切如來一身無異。從本大行之所生起。而說頌言。

　　大文第七以偈總攝。文中二。先敘意。後正頌。前中二。先說儀。後欲重下辨意。欲重顯前十門出現故。文有十句。句各一門。而約利生為次不等。一成正覺。二即法輪。三是見聞生善。此三正顯益故。四即出現之法。是前總門。五即是心。約智顯故。六即圓音。七即境界。境界無無量。生光亦多。八即涅槃。動寂自在。大般涅槃為佛莊嚴故。九即是身。約本說一故。十即是行。果中說因故。

　一切如來諸所作　　世間譬喻無能及
　為令眾生得悟解　　非喻為喻而顯示
　如是微密甚深法　　百千萬劫難可聞
　精進智慧調伏者　　乃得聞此祕奧義
　若聞此法生欣慶　　彼曾供養無量佛
　為佛加持所攝受　　人天讚歎常供養
　此為超世第一財　　此能救度諸羣品
　此能出生清淨道　　汝等當持莫放逸

　　正頌中四偈。初一頌說分中結酬。以此結包十段意故。後三頌顯名受持。初句顯名。餘皆勸持。且分為三。初偈歎深難聞。次一偈明聞由多善。後偈舉勝勸持。然此一品。文旨宏奧。能頓能圓。究眾生之本源。罄諸佛之淵海。根本法輪之內。更處其心。生在金輪種中。復為嫡子。妙中之妙。玄中之玄。並居凡類之心。小功而能速證。安得自欺不受。長淪生死之中。今聞解能欣。尤須自慶昔善。

　　補義曰。品末顯名受持分。乍觀似結當品。諦詳通途大旨。乃都結前七會之文。何以明之。以初會菩提場。舍那如來初成正覺。則踞華藏界。依正二報無盡莊嚴。即以十身周遍圓音落落。無盡無盡。主伴重重。雙垂兩相。二始同時。是則出現十門一時具足。以此法界圓融性德生佛等同。故如來證此果德。特為眾生迷此性德。故特出現世間。而為開導。以不思議事。誠恐眾生難信難入。故此經先舉果海無礙妙嚴。以勸大心眾生。見聞生發信心。所以最初名舉果勸樂生信分也。然於此果德。見者聞者雖能生信。且非行不堦。若不備解修進之方。則無由取證。故第二會已後。乃最初先開信門。依信發心。備修諸行。故次第行布。六位因果。由住行向以登十地。乃至等妙二覺。先則行布位次。為差別因果。次明依平等法界。修普賢行以至出現妙覺為平等因果。故此出現十門乃都收前二種因行以成極果。以為究竟。故結云。此如來無量不可思議。無障無礙智慧法門。聞已信解。隨順悟入。當知此人生如來家。是則由信生解。然後依解起行。故判前六會為修因契果生解分。故十信滿心云。知一切法即心自性成就慧身不由他悟。名生如來家。此是因該果海。至此勸修經云。聞信生家。此乃果徹因源。如此一期法會。所演法門。始終一貫。因果圓融。則已成一部始終之義已周。故此都結。故瑞證雙呈。如此深觀。豈結當品而已耶。以此經三遍研窮六位因果。然前但說一往。令其信解而已。未為實證。故後二分乃進修成行。依人證入。方信解行證四門以為一乘因果之究竟也。

　　上如來出現品竟。

　　下第八三會普光明殿普賢菩薩說離世間法門。即離世間品。自第五十三卷起至第五十九卷止。共一品經。通為託法進修成行分。

大方廣佛華嚴經綱要卷第五十二


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十三

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　第八三會普光明殿

　　普賢菩薩說離世間法門。自五十三卷起至五十九卷止。共一品經即離世間品。

　　離世間品第三十八之一

　　三會普光明殿者。以普光明表佛根本普光明智。始因舍那如來於菩提場初成正覺。現法界身雲。踞華藏世界。即依此智光流演普照法界修多羅。故法界海會一時普集身上自他。無盡莊嚴。是為果滿。欲令大心眾生發心修因證取此果。故初分明舉果勸樂生信分。乃先舉殊勝之果。勸令發起廣大信樂之心。意在欲取此果。必仗真因故。二會於普光明殿即說六位因果。以修因必以信心為首。故於此會說十信法門。以文殊為會首。意在要以果智為我因心。故就普光而說。其住行向地乃升四天而說者。蓋未起普光三昧。依差別智。建立四十位法門為差別之因已故再會普光明殿說等妙二覺。差別平等二種因果。是借行布行門以顯圓融之德。故十信滿心即名成佛者。正顯原以果覺為本因心。故一位具足一切位。是為因該果海。及至出現品末。乃結由信發解。是為果徹因源。故第二會。名修因契果生解分。意以如是之因乃取如是之果。此第一番研窮六位因果也。今此不起法會。仍在普光明殿但換說主。故名三會。非是去而後來重會也。且此一品。乃普會雲興二百問。備問六位之行故。普賢一以答十。瓶瀉二千酬。通顯前六位中之行非在位也。故沒位之名。以顯稱普法界圓融之行。以前位雖說圓融。而行布森然。未顯圓融妙義。故此特顯一位具足一切位。位位圓融。該羅融攝。是為普賢妙行。必以此行方契妙果。以正在行故此分明托法進修成行分也。此乃第二番研窮六位因果也。品名離世間者。世間有三。謂眾生世間。器世間。智正覺世間。而言離者。意謂前列行布六位。不出三種世間。未顯離相之行。今以普賢妙行。以了法界性空。故普入諸佛剎土。而無剎土相。故離器世間。了眾生究竟性空。故不捨眾生。而普作度生事業。故離眾生世間之相。雖證果海不捨因門。亦離智正覺世間之相。以此平等妙行。乃是取果真因。故二千答處。一一離相。故以品名標之。

　　爾時世尊。在摩竭提國阿蘭若法菩提場中普光明殿。坐蓮華藏師子之座。妙悟皆滿。二行永絕。達無相法。住於佛住。得佛平等。到無障處。不可轉法所行無礙。立不思議。普見三世。身恒充徧一切國土。智恒明達一切諸法。了一切行。盡一切疑。無能測身一切菩薩等所求智。到佛無二究竟彼岸。具足如來平等解脫。證無中邊佛平等地。盡於法界。等虗空界。與不可說百千億那由他佛剎微塵數菩薩摩訶薩俱。皆一生當得阿耨多羅三藐三菩提。各從他方種種國土而共來集。悉具菩薩方便智慧。所謂善能觀察一切眾生。以方便力令其調伏住菩薩法。善能觀察一切世界。以方便力普皆往詣。善能觀察涅槃境界思惟籌量。永離一切戲論分別而修妙行無有間斷。善能攝受一切眾生。善入無量諸方便法。知諸眾生空無所有而不壞業果。善知眾生心使諸根境界方便種種差別。悉能受持三世佛法。自得解了。復為他說。於世出世無量諸法。皆善安住知其真實。於有為無為一切諸法。悉善觀察。知無有二。於一念中悉能獲得三世諸佛所有智慧。於念念中悉能示現成等正覺。令一切眾生發心成道。於一眾生心之所緣。悉知一切眾生境界。雖入如來一切智地。而不捨菩薩行。諸所作業。智慧方便而無所作。為一一眾生住無量劫。而於阿僧祇劫難可值遇。轉正法輪調伏眾生皆不唐捐。三世諸佛清淨行願悉已具足。成就如是無量功德。一切如來。於無邊劫說不可盡。其名曰普賢菩薩。普眼菩薩。普化菩薩。普慧菩薩。普見菩薩。普光菩薩。普觀菩薩。普照菩薩。普幢菩薩。普覺菩薩。如是等十不可說百千億那由他佛剎微塵數。皆悉成就普賢行願。深心大願皆已圓滿。一切諸佛出興世處悉能往詣請轉法輪。善能受持諸佛法眼。不斷一切諸佛種性。善知一切諸佛興世授記次第名號國土成等正覺轉於法輪。無佛世界現身成佛。能令一切雜染眾生皆悉清淨。能滅一切菩薩業障。入於無礙清淨法界。爾時普賢菩薩摩訶薩入廣大三昧。名佛華莊嚴。入此三昧時。十方所有一切世界六種十八相動。出大音聲靡不皆聞。然後從其三昧而起。

　　首序云如來初成正覺云云等者。此即是最初菩提場中初成正覺。非是別成。且云不離菩提樹而升四天。此普光法會一向未動。豈有更成之理。然十身普現。一音齊演。如此則正當四天說行布法門時。不妨本會說圓融行門。以法在一時言不頓彰。故此重敘初成。正顯不動本處。如此妙旨唯在心會。豈可以情量哉。以此品有別行本。名度世經。故不妨重序。

　　爾時普慧菩薩。知眾已集。問普賢菩薩言。佛子。願為演說。何等為菩薩摩訶薩依。何等為奇特想。何等為行。何等為善知識。何等為勤精進。何等為心得安隱。何等為成就眾生。何等為戒。何等為自知受記。何等為入菩薩。何等為入如來。何等為入眾生心行。何等為入世界。何等為入劫。何等為說三世。何等為知三世。何等為發無疲厭心。何等為差別智。何等為陀羅尼。何等為演說佛。

　　普慧二百問中。初二十句問十信行。

　　何等為發普賢心。何等為普賢行法。以何等故而起大悲。何等為發菩提心因緣。何等為於善知識起尊重心。何等為清淨。何等為諸波羅蜜。何等為智隨覺。何等為證知。何等為力。何等為平等。何等為佛法實義句。何等為說法。何等為持。何等為辯才。何等為自在。何等為無著性。何等為平等心。何等為出生智慧。何等為變化。

　　二二十句問十住行。

　　何等為力持。何等為得大欣慰。何等為深入佛法。何等為依止。何等為發無畏心。何等為發無疑惑心。何等為不思議。何等為巧密語。何等為巧分別智。何等為入三昧。何等為徧入。何等為解脫門。何等為神通。何等為明。何等為解脫。何等為園林。何等為宮殿。何等為所樂。何等為莊嚴。何等為發不動心。何等為不捨深大心。何等為觀察。何等為說法。何等為清淨。何等為印。何等為智光照。何等為無等住。何等為無下劣心。何等為如山增上心。何等為入為上菩提如海智。

　　三三十句問十行行。

　　何等為如寶住。何等為發如金剛大乘誓願心。何等為大發起。何等為究竟大事。何等為不壞信。何等為授記。何等為善根迴向。何等為得智慧。何等為發無邊廣大心。何等為伏藏。何等為律儀。何等為自在。何等為無礙用。何等為眾生無礙用。何等為剎無礙用。何等為法無礙用。何等為身無礙用。何等為願無礙用。何等為境界無礙用。何等為智無礙用。何等為神通無礙用。何等為神力無礙用。何等為力無礙用。何等為遊戲。何等為境界。何等為力。何等為無畏。何等為不共法。何等為業。何等為身。

　　四二十九句問十迴向行。

　　何等為身業。何等為身。何等為語。何等為淨修語業。何等為得守護。何等為成辦大事。何等為心。何等為發心。何等為周徧心。何等為諸根。何等為深心。何等為增上深心。何等為勤修。何等為決定解。何等為決定解入世界。何等為決定解入眾生界。何等為習氣。何等為取。何等為修。何等為成就佛法。何等為退失佛法道。何等為離生道。何等為決定法。何等為出生佛法道。何等為大丈夫名號。何等為道。何等為無量道。何等為助道。何等為修道。何等為莊嚴道。何等為足。何等為手。何等為腹。何等為藏。何等為心。何等為被甲。何等為器仗。何等為首。何等為眼。何等為耳。何等為鼻。何等為舌。何等為身。何等為意。何等為行。何等為住。何等為坐。何等為臥。何等為所住處。何等為所行處。

　　五五十句問十地行。

　　何等為觀察。何等為普觀察。何等為奮迅。何等為師子吼。何等為清淨施。何等為清淨戒。何等為清淨忍。何等為清淨精進。何等為清淨定。何等為清淨慧。何等為清淨慈。何等為清淨悲。何等為清淨喜。何等為清淨捨。何等為義。何等為法。何等為福德助道具。何等為智慧助道具。何等為明足。何等為求法。何等為明了法。何等為修行法。何等為魔。何等為魔業。何等為捨離魔業。何等為見佛。何等為佛業。何等為慢業。何等為智業。何等為魔所攝持。何等為佛所攝持。何等為法所攝持。何等為住兜率天所作業。何故於兜率天宮歿。何故現處胎。何等為現微細趣。何故現初生。何故現微笑。何故示行七步。何故現童子地。何故現處內宮。何故現出家。何故示苦行。云何往詣道場。云何坐道場。何等為坐道場時奇特相。何故示降魔。何等為成如來力。云何轉法輪。何故因轉法輪得白淨法。何故如來應正等覺示般涅槃。善哉佛子。如是等法願為演說。

　　六五十一句因圓果滿行。

　　爾時普賢菩薩告普慧等諸菩薩言。佛子。菩薩摩訶薩有十種依。何等為十。所謂以菩提心為依。恒不忘失故。以善知識為依。和合如一故。以善根為依修習增長故。以波羅蜜為依具足修行故。以一切法為依究竟出離故。以大願為依增長菩提故。以諸行為依普皆成就故。以一切菩薩為依同一智慧故。以供養諸佛為依信心清淨故。以一切如來為依如慈父教誨不斷故。是為十。若諸菩薩安住此法。則得為如來無上大智所依處。佛子。菩薩摩訶薩有十種奇特想。何等為十。所謂於一切善根。生自善根想。於一切善根。生菩提種子想。於一切眾生生菩提器想。於一切願生自願想。於一切法生出離想。於一切行生自行想。於一切法生佛法想。於一切語言法生語言道想。於一切佛生慈父想。於一切如來生無二想。是為十。若諸菩薩安住此法。則得無上善巧想。佛子。菩薩摩訶薩有十種行。何等為十。所謂一切眾生行。普令成熟故。一切求法行。咸悉修學故。一切善根行悉使增長故。一切三昧行一心不亂故。一切智慧行無不了知故。一切修習行無不能修故。一切佛剎行皆悉莊嚴故。一切善友行恭敬供養故。一切如來行尊重承事故。一切神通行變化自在故。是為十。若諸菩薩安住此法。則得如來無上大智慧行。佛子。菩薩摩訶薩有十種善知識。何等為十。所謂令住菩提心善知識。令生善根善知識。令行諸波羅蜜善知識。令解說一切法善知識。令成熟一切眾生善知識令。得決定辯才善知識。令不著一切世間善知識。令於一切劫修行無厭倦善知識。令安住普賢行善知識。令入一切佛智所入善知識。是為十。佛子。菩薩摩訶薩有十種勤精進。何等為十。所謂教化一切眾生勤精進。深入一切法勤精進。嚴淨一切世界勤精進。修行一切菩薩所學勤精進。滅除一切眾生惡勤精進。止息一切三惡道苦勤精進。摧破一切眾魔勤精進。願為一切眾生作清淨眼勤精進。供養一切諸佛勤精進。令一切如來皆悉歡喜勤精進。是為十。若諸菩薩安住此法。則得具足如來無上精進波羅蜜。佛子。菩薩摩訶薩有十種心得安隱。何等為十。所謂自住菩提心亦當令他住菩提心心得安隱。自究竟離忿諍亦當令他離忿諍心得安隱。自離凡愚法亦令他離凡愚法心得安隱。自勤修善根亦令他勤修善根心得安隱自住波羅蜜道亦令他住波羅蜜道心得安隱。自生在佛家亦當令他生於佛家心得安隱。自深入無自性真實法亦令他入無自性真實法心得安隱。自不誹謗一切佛法亦令他不誹謗一切佛法心得安隱。自滿一切智菩提願亦令他滿一切智菩提願心得安隱。自深入一切如來無盡智藏亦令他入一切如來無盡智藏心得安隱。是為十。若諸菩薩安住此法。則得如來無上大智安隱。佛子。菩薩摩訶薩有十種成就眾生。何等為十。所謂以布施成就眾生。以色身成就眾生。以說法成就眾生。以同行成就眾生。以無染著成就眾生。以開示菩薩行成就眾生。以熾然示現一切世界成就眾生。以示現佛法大威德成就眾生。以種種神通變現成就眾生。以種種微密善巧方便成就眾生。是為十。菩薩以此成就眾生界。佛子。菩薩摩訶薩有十種戒。何等為十。所謂不捨菩提心戒。遠離二乘地戒。觀察利益一切眾生戒。令一切眾生住佛法戒。修一切菩薩所學戒。於一切法無所得戒。以一切善根迴向菩提戒。不著一切如來身戒。思惟一切法離取著戒。諸根律儀戒。是為十。若諸菩薩安住此法。則得如來無上廣大戒波羅蜜。佛子。菩薩摩訶薩有十種受記法。菩薩以此自知受記。何等為十。所謂以殊勝意發菩提心自知受記。永不厭離諸菩薩行自知受記。住一切劫行菩薩行自知受記。修一切佛法自知受記。於一切佛教一向深信自知受記。修一切善根皆令成就自知受記。置一切眾生於佛菩提自知受記。於一切善知識和合無二自知受記。於一切善知識起如來想自知受記。恒勤守護菩提本願自知受記。是為十。佛子菩薩摩訶薩有十種入入諸菩薩。何等為十。所謂入本願。入行。入聚。入諸波羅蜜。入成就。入差別願。入種種解。入莊嚴佛土。入神力自在。入示現受生。是為十。菩薩以此普入三世一切菩薩。佛子。菩薩摩訶薩有十種入入諸如來。何等為十。所謂入無邊成正覺。入無邊轉法輪。入無邊方便法。入無邊差別音聲。入無邊調伏眾生。入無邊神力自在。入無邊種種差別身。入無邊三昧。入無邊力無所畏。入無邊示現涅槃。是為十。菩薩以此普入三世一切如來。佛子。菩薩摩訶薩有十種入眾生行。何等為十。所謂入一切眾生過去行。入一切眾生未來行。入一切眾生現在行。入一切眾生善行。入一切眾生不善行。入一切眾生心行。入一切眾生根行。入一切眾生解行。入一切眾生煩惱習氣行。入一切眾生教化調伏時非時行。是為十。菩薩以此普入一切諸眾生行。佛子。菩薩摩訶薩有十種入世界。何等為十。所謂入染世界。入淨世界。入小世界。入大世界。入微塵中世界。入微細世界。入覆世界。入仰世界。入有佛世界。入無佛世界。是為十。菩薩以此普入十方一切世界。佛子。菩薩摩訶薩有十種入劫。何等為十。所謂入過去劫。入未來劫。入現在劫。入可數劫。入不可數劫。入可數劫即不可數劫。入不可數劫即可數劫。入一切劫即非劫。入非劫即一切劫。入一切劫即一念。是為十。菩薩以此普入一切劫。佛子。菩薩摩訶薩有十種說三世。何等為十。所謂過去世說過去世。過去世說未來世。過去世說現在世。未來世說過去世。未來世說現在世。未來世說無盡。現在世說過去世。現在世說未來世。現在世說平等。現在世說三世即一念。是為十。菩薩以此普說三世。佛子。菩薩摩訶薩有十種知三世。何等為十。所謂知諸安立。知諸語言。知諸談議。知諸軌則。知諸稱謂。知諸制令。知其假名。知其無盡。知其寂滅。知一切空。是為十。菩薩以此普知一切三世諸法。佛子。菩薩摩訶薩發十種無疲厭心。何等為十。所謂供養一切諸佛無疲厭心。親近一切善知識無疲厭心。求一切法無疲厭心。聽聞正法無疲厭心。宣說正法無疲厭心。教化調伏一切眾生無疲厭心。置一切眾生於佛菩提無疲厭心。於一一世界經不可說不可說劫行菩薩行無疲厭心。遊行一切世界無疲厭心。觀察思惟一切佛法無疲厭心。是為十。若諸菩薩安住此法。則得如來無疲厭無上大智。佛子。菩薩摩訶薩有十種差別智。何等為十。所謂知眾生差別智。知諸根差別智。知業報差別智。知受生差別智。知世界差別智。知法界差別智。知諸佛差別智。知諸法差別智。知三世差別智。知一切語言道差別智。是為十。若諸菩薩安住此法。則得如來無上廣大差別智。佛子。菩薩摩訶薩有十種陀羅尼。何等為十。所謂聞持陀羅尼。持一切法不忘失故。修行陀羅尼。如實巧觀一切法故。思惟陀羅尼了知一切諸法性故。法光明陀羅尼照不思議諸佛法故。三昧陀羅尼普於現在一切佛所聽聞正法心不亂故。圓音陀羅尼解了不思議音聲語言故。三世陀羅尼演說三世不可思議諸佛法故。種種辯才陀羅尼演說無邊諸佛法故。出生無礙耳陀羅尼不可說佛所說之法悉能聞故。一切佛法陀羅尼安住如來力無畏故。是為十。若諸菩薩欲得此法。當勤修學。佛子。菩薩摩訶薩說十種佛。何等為十。所謂成正覺佛。願佛。業報佛。住持佛。涅槃佛。法界佛。心佛。三昧佛。本性佛。隨樂佛。是為十。

　　大文初二百句答十信十門。文有三段。初十種依已下九門。明自分行滿。次入諸菩薩已下八門。明勝進行圓。三差別智已下三門。明二行究竟。然第二十門末後結云。說十種佛。正顯十信滿心便得成正覺。所謂知一切法即心自性成就慧身不由他悟。以彼果智為我初心。故初心行滿佛果即圓。正顯因該果海。果徹因源。全泯位相。但顯圓融無礙之行。向後位位前後交徹。全彰普法界行。妙絕言思。當以觀心深照。乃得其宗。

　　佛子。菩薩摩訶薩發十種普賢心。何等為十。所謂發大慈心。救護一切眾生故。發大悲心。代一切眾生受苦故。發一切施心悉捨所有故。發念一切智為首心樂求一切佛法故。發功德莊嚴心學一切菩薩行故。發如金剛心一切處受生不忘失故。發如海心一切白淨法悉流入故。發如大山王心一切惡言皆忍受故。發安隱心施一切眾生無怖畏故。發般若波羅蜜究竟心巧觀一切法無所有故。是為十。若諸菩薩安住此心。疾得成就普賢善巧智。佛子。菩薩摩訶薩有十種普賢行法。何等為十。所謂願住未來一切劫普賢行法。願供養恭敬未來一切佛普賢行法。願安置一切眾生於普賢菩薩行普賢行法。願積集一切善根普賢行法。願入一切波羅蜜普賢行法。願滿足一切菩薩行普賢行法。願莊嚴一切世界普賢行法。願生一切佛剎普賢行法。願善觀察一切法普賢行法。願於一切佛國土成無上菩提普賢行法。是為十。若諸菩薩勤修此法。疾得滿足普賢行願。佛子。菩薩摩訶薩以十種觀眾生而起大悲。何等為十。所謂觀察眾生無依無怙而起大悲。觀察眾生性不調順而起大悲。觀察眾生貧無善根而起大悲。觀察眾生長夜睡眠而起大悲。觀察眾生行不善法而起大悲。觀察眾生欲縛所縛而起大悲。觀察眾生沒生死海而起大悲。觀察眾生長嬰疾苦而起大悲。觀察眾生無善法欲而起大悲。觀察眾生失諸佛法而起大悲。是為十。菩薩恒以此心觀察眾生。佛子。菩薩摩訶薩有十種發菩提心因緣。何等為十。所謂為教化調伏一切眾生故發菩提心。為除滅一切眾生苦聚故發菩提心。為與一切眾生具足安樂故發菩提心。為斷一切眾生愚癡故發菩提心。為與一切眾生佛智故發菩提心。為恭敬供養一切諸佛故發菩提心。為隨如來教令佛歡喜故發菩提心。為見一切佛色身相好故發菩提心。為入一切佛廣大智慧故發菩提心。為顯現諸佛力無所畏故發菩提心。是為十。佛子。若菩薩發無上菩提心。為悟入一切智智故。親近供養善知識時應起十種心。何等為十。所謂起給侍心。歡喜心。無違心。隨順心。無異求心。一向心。同善根心。同願心。如來心。同圓滿行心。是為十。佛子。若菩薩摩訶薩起如是心。則得十種清淨。何等為十。所謂深心清淨。到於究竟無失壞故。色身清淨。隨其所宜為示現故。音聲清淨了達一切諸語言故。辯才清淨善說無邊諸佛法故。智慧清淨捨離一切愚癡暗故。受生清淨具足菩薩自在力故。眷屬清淨成就過去同行眾生諸善根故。果報清淨除滅一切諸業障故。大願清淨與諸菩薩性無二故。諸行清淨以普賢乘而出離故。是為十。佛子。菩薩摩訶薩有十種波羅蜜。何等為十。所謂施波羅密。悉捨一切諸所有故。戒波羅蜜。淨佛戒故。忍波羅蜜住佛忍故。精進波羅蜜一切所作不退轉故。禪波羅蜜念一境故。般若波羅蜜如實觀察一切法故。智波羅蜜入佛力故。願波羅蜜滿足普賢諸大願故。神通波羅蜜示現一切自在用故。法波羅蜜普入一切諸佛法故。是為十。若諸菩薩安住此法。則得具足如來無上大智波羅蜜。佛子。菩薩摩訶薩有十種智隨覺。何等為十。所謂一切世界無量差別智隨覺。一切眾生界不可思議智隨覺。一切諸法一入種種種種入一智隨覺。一切法界廣大智隨覺。一切虗空界究竟智隨覺。一切世界入過去世智隨覺。一切世界入未來世智隨覺。一切世界入現在世智隨覺。一切如來無量行願皆於一智而得圓滿智隨覺。三世諸佛皆同一行而得出離智隨覺。是為十。若諸菩薩安住此法則得一切法自在光明所願皆滿。於一念頃悉能解了一切佛法成等正覺。佛子。菩薩摩訶薩有十種證知。何等為十。所謂知一切法一相。知一切法無量相。知一切法在一念。知一切眾生心行無礙。知一切眾生諸根平等。知一切眾生煩惱習氣行。知一切眾生心使行。知一切眾生善不善行。知一切菩薩願行自在住持變化。知一切如來具足十力成等正覺。是為十。若諸菩薩安住此法。則得一切法善巧方便。佛子。菩薩摩訶薩有十種力。何等為十。所謂入一切法自性力。入一切法如化力。入一切法如幻力。入一切法皆是佛法力。於一切法無染著力。於一切法甚明解力。於一切善知識恒不捨離尊重心力。令一切善根順至無上智王力。於一切佛法深信不謗力。令一切智心不退善巧力。是為十。若諸菩薩安住此法則具如來無上諸力。佛子。菩薩摩訶薩有十種平等。何等為十。所謂於一切眾生平等。一切法平等。一切剎平等。一切深心平等。一切善根平等。一切菩薩平等。一切願平等。一切波羅蜜平等。一切行平等。一切佛平等。是為十。若諸菩薩安住此法。則得一切諸佛無上平等法。佛子。菩薩摩訶薩有十種佛法實義句。何等為十。所謂一切法但有名。一切法猶如幻。一切法猶如影。一切法但緣起。一切法業清淨。一切法但文字所作。一切法實際。一切法無相。一切法第一義。一切法法界。是為十。若諸菩薩安住此法。則善入一切智智無上真實義。佛子。菩薩摩訶薩說十種法。何等為十。所謂說甚深法。說廣大法。說種種法。說一切智法。說隨順波羅蜜法。說出生如來力法。說三世相應法。說令菩薩不退法。說讚歎佛功德法。說一切菩薩學一切佛平等一切如來境界相應法。是為十。若諸菩薩安住此法。則得如來無上巧說法。佛子。菩薩摩訶薩有十種持。何等為十。所謂持所集一切福德善根。持一切如來所說法。持一切譬喻。持一切法理趣門。持一切出生陀羅尼門。持一切除疑惑法。持成就一切菩薩法。持一切如來所說平等三昧門。持一切法照明門。持一切諸佛神通遊戲力。是為十。若諸菩薩安住此法。則得如來無上大智住持力。佛子。菩薩摩訶薩有十種辯才。何等為十。所謂於一切法無分別辯才。於一切法無所作辯才。於一切法無所著辯才。於一切法了達空辯才。於一切法無疑暗辯才。於一切法佛加被辯才。於一切法自覺悟辯才。於一切法文句差別善巧辯才。於一切法真實說辯才。隨一切眾生心令歡喜辯才。是為十。若諸菩薩安住此法。則得如來無上巧妙辯才。佛子。菩薩摩訶薩有十種自在。何等為十。所謂教化調伏一切眾生自在。普照一切法自在。修一切善根行自在。廣大智自在。無所依戒自在。一切善根迴向菩提自在。精進不退轉自在。智慧摧破一切眾魔自在。隨所樂欲令發菩提心自在。隨所應化現成正覺自在。是為十。若諸菩薩安住此法。則得如來無上大智自在。佛子。菩薩摩訶薩有十種無著。何等為十。所謂於一切世界無著。於一切眾生無著。於一切法無著。於一切所作無著。於一切善根無著。於一切受生處無著。於一切願無著。於一切行無著。於一切菩薩無著。於一切佛無著。是為十。若諸菩薩安住此法。則能速轉一切眾想得無上清淨智慧。佛子。菩薩摩訶薩有十種平等心。何等為十。所謂積集一切功德平等心。發一切差別願平等心。於一切眾生身平等心。於一切眾生業報平等心。於一切法平等心。於一切淨穢國土平等心。於一切眾生解平等心。於一切行無所分別平等心。於一切佛力無畏平等心。於一切如來智慧平等心。是為十。若諸菩薩安住其中。則得如來無上大平等心。佛子。菩薩摩訶薩有十種出生智慧。何等為十。所謂知一切眾生解出生智慧。知一切佛剎種種差別出生智慧。知十方網分齊出生智慧。知覆仰等一切世界出生智慧。知一切法一性種種性廣大住出生智慧。知一切種種身出生智慧。知一切世間顛倒妄想悉無所著出生智慧。知一切法究竟皆以一道出離出生智慧。知如來神力能入一切法界出生智慧。知三世一切眾生佛種不斷出生智慧。是為十。若諸菩薩安住此法。則於諸法無不了達。佛子。菩薩摩訶薩有十種變化。何等為十。所謂一切眾生變化。一切身變化。一切剎變化。一切供養變化。一切音聲變化。一切行願變化。一切教化調伏眾生變化。一切成正覺變化。一切說法變化。一切加持變化。是為十。若諸菩薩安住此法。則得具足一切無上變化法。

　　大文第二發普賢心下二十門。答前二十句問。明十住行法。初住有四門。二住二門。三住二門。四住一門。五住一門。六七八九十住各有二門。初住四門中。第一發普賢心以明初發心住之總相。普賢心者即菩提心。謂全以果覺為本發心之相。前十住位中。緣佛十力發心。乃依佛境發廣大心。是依他發。今就果覺乃自體發。即見行布圓融之意矣。且初第一發菩提心。則四弘誓願一念頓發。觀理發心。稱真法界。故為普發心也。四門通顯發菩提心義。二治地住有二門。明發菩提心。必依善知識乃得成就。三修行住行。具行十度要在必行故。四證知一門。明生貴住行。由前修十度了一切佛法成等正覺。由了達故。故能證知。證故於聖教中生。故名生貴。五十種力一門。明具足方便住中行。前十住中云。所修諸行皆為眾生。不知何行。故此明所修之行。由前了達。故能善入諸法。有大力用。故能具足方便。所謂救護一切眾生也。六有二門明正心住行。初門十種平等。由前善入諸法。故於一切法平等。故稱真法界一平等。了無二相。故生佛心境事理等。一一融徹。等同一味。故名正心。所以等者。以了遍計無實。依他性空。純一圓成。故平等耳。故以第二門佛法實義成之。七有二門明不退住行。由了達諸法平等。安住真如。故其心不退。而能說自所證法。隨力演說。不但口宣。而心受持。故以次門成之。八有二門明童真住行。由住諸法平等。證真實義。故得辨才巧妙。得大自在。九有二門明王子住中行。由上說法無礙自在。故得無著。由無著故深入法際。故得佛平等。前則了法平等。此則安住平等。故為學法王處法。

大方廣佛華嚴經綱要卷第五十三


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十四

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上答前二十句問明十住行法竟。下有三十門答前十行三十句問。

　　離世間品第三十八之二

　　佛子。菩薩摩訶薩有十種力持。何等為十。所謂佛力持。法力持。眾生力持。業力持。行力持。願力持。境界力持。時力持。善力持。智力持。是為十。若諸菩薩安住此法。則於一切法。得無上自在力持。佛子。菩薩摩訶薩有十種大欣慰。何等為十。所謂諸菩薩發如是心。盡未來世所有諸佛出興於世。我當皆得隨逐承事令生歡喜。如是思惟心大欣慰。復作是念。彼諸如來出興於世。我當悉以無上供具恭敬供養。如是思惟心大欣慰。復作是念。我於諸佛所興供養時。彼諸如來必示誨我法。我悉以深心恭敬聽受如說脩行。於菩薩地。必得已生現生當生。如是思惟心大欣慰。復作是念。我當於不可說不可說劫行菩薩行。常與一切諸佛菩薩而得共俱。如是思惟心大欣慰。復作是念。我於往昔。未發無上大菩提心。有諸怖畏。所謂不活畏。惡名畏。死畏。墮惡道畏。大眾威德畏。自一發心悉皆遠離。不驚不恐。不畏不懼。不怯不怖。一切眾魔及諸外道所不能壞。如是思惟心大欣慰。復作是念。我當令一切眾生成無上菩提。成菩提已。我當於彼佛所。修菩薩行。盡其形壽。以大信心。興所應供佛諸供養具。而為供養。及涅槃後。各起無量塔供養舍利。及受持守護所有遺法。如是思惟心大欣慰。又作是念。十方所有一切世界。我當悉以無上莊嚴而莊嚴之。皆令具足種種奇妙。平等清淨。復以種種大神通力。住持震動。光明照耀普使周徧。如是思惟心大欣慰。復作是念。我當斷一切眾生疑惑。淨一切眾生欲樂。啟一切眾生心意。滅一切眾生煩惱。閉一切眾生惡道門。開一切眾生善趣門。破一切眾生黑闇。與一切眾生光明。令一切眾生離眾魔業。使一切眾生至安隱處。如是思惟心大欣慰。菩薩摩訶薩復作是念。諸佛如來如優曇華難可值遇。於無量劫莫能一見。我當於未來世。欲見如來。則便得見。諸佛如來常不捨我。恒住我所令我得見。為我說法無有斷絕。既聞法已心意清淨。遠離諂曲質直無偽。於念念中常見諸佛。如是思惟心大欣慰。復作是念。我於未來當得成佛。以佛神力。於一切世界。為一切眾生各別示現成等正覺。清淨無畏大師子吼。以本大願周徧法界。擊大法鼓。雨大法雨。作大法施。於無量劫常演正法。大悲所持身語意業無有疲厭。如是思惟心大欣慰。佛子。是為菩薩摩訶薩十種大欣慰。若諸菩薩安住此法。則得無上成正覺智慧大欣慰。佛子。菩薩摩訶薩有十種深入佛法。何等為十。所謂入過去世一切世界。入未來世一切世界。入現在世世界數世界行世界說世界清淨。入一切世界種種性。入一切眾生種種業報。入一切菩薩種種行。知過去一切佛次第。知未來一切佛次第。知現在十方虗空法界等一切諸佛國土眾會。說法調伏。知世間法聲聞法獨覺法菩薩法如來法。雖知諸法皆無分別。而說種種法悉入法界無所入故。如其法說無所取著。是為十。若諸菩薩安住此法。則得入於阿耨多羅三藐三菩提大智慧甚深性。佛子。菩薩摩訶薩有十種依止。菩薩依此行菩薩行。何等為十。所謂依止供養一切諸佛。行菩薩行。依止調伏一切眾生。行菩薩行。依止親近一切善友行菩薩行。依止積集一切善根行菩薩行。依止嚴淨一切佛土行菩薩行。依止不捨一切眾生行菩薩行。依止深入一切波羅蜜行菩薩行。依止滿足一切菩薩願行菩薩行。依止無量菩提心行菩薩行。依止一切佛菩提行菩薩行。是為十。菩薩依此行菩薩行。佛子。菩薩摩訶薩有十種發無畏心。何等為十。所謂滅一切障礙業發無畏心。於佛滅後護持正法發無畏心。降伏一切魔發無畏心。不惜身命發無畏心。摧破一切外道邪論發無畏心。令一切眾生歡喜發無畏心。令一切眾會皆悉歡喜發無畏心。調伏一切天龍。夜叉。乾闥婆。阿修羅。迦樓羅。緊那羅。摩睺羅伽。發無畏心。離二乘地入甚深法發無畏心。於不可說不可說劫行菩薩行心無疲厭發無畏心。是為十。若諸菩薩安住此法。則得如來無上大智無所畏心。佛子。菩薩摩訶薩發十種無疑心。於一切佛法心無疑惑。何等為十。所謂菩薩摩訶薩發如是心。我當以布施攝一切眾生。以戒忍精進禪定智慧慈悲喜捨。攝一切眾生。發此心時決定無疑。若生疑心無有是處。是為第一發無疑心。菩薩摩訶薩又作是念。未來諸佛出興於世。我當一切承事供養。發此心時決定無疑。若生疑心無有是處。是為第二發無疑心。菩薩摩訶薩又作是念。我當以種種奇妙光明網周徧莊嚴一切世界。發此心時決定無疑。若生疑心無有是處。是為第三發無疑心。菩薩摩訶薩又作是念。我當盡未來劫修菩薩行。無數無量無邊無等。不可數不可稱不可思不可量不可說。不可說不可說。過諸算數。究竟法界虗空界一切眾生。我當悉以無上教化調伏法而成熟之。發此心時決定無疑。若生疑心無有是處。是為第四發無疑心。菩薩摩訶薩又作是念。我當修菩薩行滿大誓願。具一切智安住其中。發此心時決定無疑。若生疑心無有是處。是為第五發無疑心。菩薩摩訶薩又作是念。我當普為一切世間行菩薩行。為一切法清淨光明。照明一切所有佛法。發此心時決定無疑。若生疑心無有是處。是為第六發無疑心。菩薩摩訶薩又作是念。我當知一切法皆是佛法。隨眾生心。為其演說悉令開悟。發此心時決定無疑。若生疑心無有是處。是為第七發無疑心。菩薩摩訶薩又作是念。我當於一切法得無障礙門。知一切障礙不可得故。其心如是無有疑惑住真實性。乃至成於阿耨多羅三藐三菩提。發此心時決定無疑。若生疑心無有是處。是為第八發無疑心。菩薩摩訶薩又作是念。我當知一切法莫不皆是出世間法。遠離一切妄想顛倒。以一莊嚴而自莊嚴。而無所莊嚴。於此自了不由他悟。發此心時決定無疑。若生疑心無有是處。是為第九發無疑心。菩薩摩訶薩又作是念。我當於一切法成最正覺。離一切妄想顛倒故。得一念相應智故。若一若異不可得故。離一切數故。究竟無為故。離一切言說故。住不可說境界際故。發此心時決定無疑。若生疑心無有是處。是為第十發無疑心。若諸菩薩安住此法。則於一切佛法心無所疑。佛子。菩薩摩訶薩有十種不可思議。何等為十。所謂一切善根不可思議。一切誓願不可思議。知一切法如幻不可思議。發菩提心修菩薩行善根不失無所分別不可思議。雖深入一切法亦不取滅度。以一切願未成滿故不可思議。修菩薩道而示現降神入胎誕生出家苦行往詣道場。降伏眾魔。成最正覺。轉正法輪。入般涅槃。神變自在無有休息。不捨悲願救護眾生不可思議。雖能示現如來十力神變自在。而亦不捨等法界心教化眾生不可思議。知一切法無相是相。相是無相。無分別是分別。分別是無分別。非有是有。有是非有。無作是作。作是無作。非說是說。說是非說不可思議。知心與菩提等。知菩提與心等。心及菩提與眾生等。亦不生心顛倒想顛倒見顛倒不可思議。於念念中入滅盡定。盡一切漏而不證實際。亦不盡有漏善根。雖知一切法無漏。而知漏盡。亦知漏滅。雖知佛法即世間法世間法即佛法。而不於佛法中分別世間法。不於世間法中分別佛法。一切諸法悉入法界。無所入故。知一切法皆無二。無變易故。是為第十不可思議。佛子。是為菩薩摩訶薩十種不可思議。若諸菩薩安住其中。則得一切諸佛無上不可思議法。佛子。菩薩摩訶薩有十種巧密語。何等為十。所謂於一切佛經中巧密語。於一切受生處巧密語。於一切菩薩神通變現成等正覺巧密語。於一切眾生業報巧密語。於一切眾生所起染淨巧密語。於一切法究竟無障礙門巧密語。於一切虗空界一一方處悉有世界。或成或壞間無空處巧密語。於一切法界一切十方乃至微細處。悉有如來示現初生。乃至成佛入般涅槃充滿法界悉分別見巧密語。見一切眾生平等涅槃無變易故而不捨大願。以一切智願未得圓滿令滿足故巧密語。雖知一切法不由他悟。而不捨離諸善知識。於如來所轉加尊敬。與善知識和合無二。於諸善根修習種植迴向安住。同一所作。同一體性。同一出離。同一成就巧密語。是為十。若諸菩薩安住其中。則得如來無上善巧微密語。佛子。菩薩摩訶薩有十種巧分別智。何等為十。所謂入一切剎巧分別智。入一切眾生處巧分別智。入一切眾生心行巧分別智。入一切眾生根巧分別智。入一切眾生業報巧分別智。入一切聲聞行巧分別智。入一切獨覺行巧分別智。入一切菩薩行巧分別智。入一切世間法巧分別智。入一切佛法巧分別智。是為十。若諸菩薩安住其中。則得一切諸佛無上善巧分別諸法智。佛子。菩薩摩訶薩有十種入三昧。何等為十。所謂於一切世界入三昧。於一切眾生身入三昧。於一切法入三昧。見一切佛入三昧。住一切劫入三昧。從三昧起現不思議身入三昧。於一切佛身入三昧。覺悟一切眾生平等入三昧。一念中入一切菩薩三昧智入三昧。一念中以無礙智成就一切諸菩薩行願無有休息入三昧。是為十。若諸菩薩安住其中。則得一切諸佛無上善巧三昧法。佛子。菩薩摩訶薩有十種徧入。何等為十。所謂眾生徧入。國土徧入。世間種種相徧入。火災徧入。水災徧入。佛徧入。莊嚴徧入。如來無邊功德身徧入。一切種種說法徧入。一切如來種種供養徧入。是為十。若諸菩薩安住其中。則得如來無上大智徧入法。佛子。菩薩摩訶薩有十種解脫門。何等為十。所謂一身周徧一切世界解脫門。於一切世界示現無量種種色相解脫門。以一切世界入一佛剎解脫門。普加持一切眾生界解脫門。以一切佛莊嚴身充滿一切世界解脫門。於自身中見一切世界解脫門。一念中住一切世界解脫門。於一切世示現一切如來出世解脫門。一身充滿一切法界解脫門。一念中示現一切佛遊戲神通解脫門。是為十。若諸菩薩安住其中。則得如來無上解脫門。佛子。菩薩摩訶薩有十種神通。何等為十。所謂憶念宿命方便智通。天耳無礙方便智通。知他眾生不思議心行方便智通。天眼觀察無有障礙方便智通。隨眾生心現不思議大神通力方便智通。一身普現無量世界方便智通。一念徧入不可說不可說世界方便智通。出生無量莊嚴具莊嚴不思議世界方便智通。示現不可說變化身方便智通。隨不思議眾生心。於不可說世界。現成阿耨多羅三藐三菩提方便智通。是為十。若諸菩薩安住其中。則得如來無上大善巧神通。為一切眾生種種示現令其修學。佛子菩薩摩訶薩有十種明。何等為十。所謂知一切眾生業報善巧智明。知一切眾生境界寂滅清淨無諸戲論善巧智明。知一切眾生種種所緣唯是一相悉不可得一切諸法皆如金剛善巧智明。能以無量微妙音聲。普聞十方一切世界善巧智明。普壞一切心所染著善巧智明。能以方便示現受生或不受生善巧智明。捨離一切想受境界善巧智明。知一切法非有非無相一性無性無所分別。而能了知種種諸法。於無量劫分別演說。住於法界成阿耨多羅三藐三菩提善巧智明。菩薩摩訶薩知一切眾生生本無有生。了達受生不可得故。而知因知緣。知事。知境界。知行。知生。知滅。知言說。知迷惑。知離迷惑。知顛倒。知離顛倒。知雜染。知清淨。知生死。知涅槃。知可得。知不可得。知執著。知無執著。知住知動。知去知還。知起知不起。知失壞。知出離。知成熟。知諸根。知調伏。隨其所應種種教化。未曾忘失菩薩所行。何以故。菩薩但為利益眾生故發阿耨多羅三藐三菩提心。無餘所為。是故菩薩常化眾生身無疲倦。不違一切世間所作。是名緣起善巧智明。菩薩摩訶薩於佛無著不起著心。於法無著不起著心。於剎無著不起著心。於眾生無著不起著心。不見有眾生而行教化調伏說法。然亦不捨菩薩諸行大悲大願。見佛聞法隨順修行。依於如來種諸善根。恭敬供養無有休息。能以神力震動十方無量世界。其心廣大等法界故。知種種說法。知眾生數。知眾生差別。知苦生。知苦滅。知一切行皆如影像。行菩薩行永斷一切受生根本。但為救護一切眾生行菩薩行而無所行。隨順一切諸佛種性。發如大山王心。知一切虗妄顛倒。入一切種智門。智慧廣大不可傾動。當成正覺。於生死海平等濟度一切眾生善巧智明。是為十。若諸菩薩安住其中。則得如來無上大善巧智明。佛子。菩薩摩訶薩有十種解脫。何等為十。所謂煩惱解脫。邪見解脫。諸取解脫。蘊處界解脫。超二乘解脫。無生法忍解脫。於一切世間一切剎一切眾生一切法離著解脫。無邊住解脫。發起一切菩薩行入如來無分別地解脫。於一念中悉能了知一切三世解脫。是為十。若諸菩薩安住此法。則能施作無上佛事。教化成熟一切眾生。佛子。菩薩摩訶薩有十種園林。何等為十。所謂生死是菩薩園林。無厭捨故。教化眾生是菩薩園林。不疲倦故。住一切劫是菩薩園林攝諸大行故。清淨世界是菩薩園林自所止住故。一切魔宮殿是菩薩園林降伏彼眾故。思惟所聞法是菩薩園林如理觀察故。六波羅蜜四攝事三十七菩提分法是菩薩園林紹繼慈父境界故。十力四無所畏十八不共乃至一切佛法是菩薩園林不念餘法故。示現一切菩薩威力自在神通是菩薩園林以大神力轉正法輪調伏眾生無休息故。一念於一切處為一切眾生示成正覺是菩薩園林法身周徧盡虗空一切世界故。是為十。若諸菩薩安住此法。則得如來無上離憂惱大安樂行。佛子。菩薩摩訶薩有十種宮殿。何等為十。所謂菩提心是菩薩宮殿。恒不忘失故。十善業道福德智慧是菩薩宮殿。教化欲界眾生故。四梵住禪定是菩薩宮殿教化色界眾生故。生淨居天是菩薩宮殿一切煩惱不染故。生無色界是菩薩宮殿令諸眾生離難處故。生雜染世界是菩薩宮殿令一切眾生斷煩惱故。現處內宮妻子眷屬是菩薩宮殿成就往昔同行眾生故。現居輪王護世釋梵是菩薩宮殿為調伏自在心眾生故。住一切菩薩行遊戲神通皆得自在是菩薩宮殿善遊戲諸禪解脫三昧智慧故。一切佛所受無上自在一切智王灌頂記是菩薩宮殿。住十力莊嚴作一切法王自在事故。是為十。若諸菩薩安住其中。則得法灌頂於一切世間神力自在。佛子。菩薩摩訶薩有十種所樂。何等為十。所謂樂正念。心不散亂故。樂智慧。分別諸法故。樂往詣一切佛所。聽法無厭故。樂諸佛。充滿十方無邊際故。樂菩薩自在。為諸眾生以無量門而現身故。樂諸三昧門。於一三昧門入一切三昧門故。樂陀羅尼。持法不忘轉受眾生故。樂無礙辯才。於一文一句經不可說劫分別演說無窮盡故。樂成正覺。為一切眾生以無量門示現於身成正覺故。樂轉法輪。摧滅一切異道法故。是為十。若諸菩薩安住此法。則得一切諸佛如來無上法樂。佛子。菩薩摩訶薩有十種莊嚴。何等為十。所謂力莊嚴。不可壞故。無畏莊嚴。無能伏故。義莊嚴說不可說義無窮盡故。法莊嚴八萬四千法聚觀察演說無忘失故。願莊嚴一切菩薩所發弘誓無退轉故。行莊嚴修普賢行而出離故。剎莊嚴以一切剎作一剎故。普音莊嚴周徧一切諸佛世界雨法雨故。力持莊嚴於一切劫行無數行不斷絕故。變化莊嚴於一眾生身示現一切眾生數等身。令一切眾生悉得知見。求一切智無退轉故。是為十。若諸菩薩安住此法。則得如來一切無上法莊嚴。佛子。菩薩摩訶薩發十種不動心。何等為十。所謂於一切所有悉皆能捨不動心。思惟觀察一切佛法不動心。憶念供養一切諸佛不動心。於一切眾生誓無惱害不動心。普攝眾生不揀怨親不動心。求一切佛法無有休息不動心。一切眾生數等不可說不可說劫行菩薩行不生疲厭亦無退轉不動心。成就有根信。無濁信。清淨信。極清淨信。離垢信。明徹信。恭敬供養一切佛信。不退轉信。不可盡信。無能壞信。大歡喜踊躍信不動心。成就出生一切智方便道不動心。聞一切菩薩行法信受不謗不動心。是為十。若諸菩薩安住此法。則得無上一切智不動心。佛子。菩薩摩訶薩有十種不捨深大心。何等為十。所謂不捨成滿一切佛菩薩深大心。不捨教化調伏一切眾生深大心。不捨不斷一切諸佛種性深大心。不捨親近一切善知識深大心。不捨供養一切諸佛深大心。不捨專求一切大乘功德法深大心。不捨於一切佛所修行梵行護持淨戒深大心。不捨親近一切菩薩深大心。不捨求一切佛法方便護持深大心。不捨滿一切菩薩行願集一切諸佛法深大心。是為十。若諸菩薩安住其中。則能不捨一切佛法。佛子。菩薩摩訶薩有十種智慧觀察。何等為十。所謂善巧分別說一切法智慧觀察。了知三世一切善根智慧觀察。了知一切諸菩薩行自在變化智慧觀察。了知一切諸法義門智慧觀察。了知一切諸佛威力智慧觀察。了知一切陀羅尼門智慧觀察。於一切世界普說正法智慧觀察。入一切法界智慧觀察。知一切十方不可思議智慧觀察。知一切佛法智慧光明無有障礙智慧觀察。是為十。若諸菩薩安住其中則得如來無上大智慧觀察。佛子。菩薩摩訶薩有十種說法。何等為十。所謂說一切法皆從緣起。說一切法皆悉如幻。說一切法無有乖諍。說一切法無有邊際。說一切法無所依止。說一切法猶如金剛。說一切法皆悉如如。說一切法皆悉寂靜。說一切法皆悉出離。說一切法皆住一義本性成就。是為十。若諸菩薩安住其中。則能善巧說一切法。佛子。菩薩摩訶薩有十種清淨。何等為十。所謂深心清淨。斷疑清淨。離見清淨。境界清淨。求一切智清淨。辯才清淨。無畏清淨。住一切菩薩智清淨。受一切菩薩律儀清淨。具足成就無上菩提三十二種百福相白淨法一切善根清淨。是為十。若諸菩薩安住其中。則得一切如來無上清淨法。佛子。菩薩摩訶薩有十種印。何等為十。所謂菩薩摩訶薩知苦苦壞苦行苦。專求佛法不生懈怠。行菩薩行無有疲懈。不驚不畏不恐不怖。不捨大願。求一切智堅固不退。究竟阿耨多羅三藐三菩提。是為第一印。菩薩摩訶薩見有眾生愚癡狂亂。或以麤弊惡語而相毀辱。或以刀杖瓦石而加損害。終不以此境界捨菩薩心。但忍辱柔和專修佛法。住最勝道入離生位。是為第二印。菩薩摩訶薩聞說與一切智相應甚深佛法。能以自智。深信忍可解了趣入。是為第三印。菩薩摩訶薩又作是念。我發深心求一切智。我當成佛得阿耨多羅三藐三菩提。一切眾生流轉五趣受無量苦。亦當令其發菩提心。深信歡喜。勤修精進堅固不退。是為第四印。菩薩摩訶薩知如來智無有邊際。不以齊限測如來智。菩薩曾於無量佛所聞如來智無有邊際。故能不以齊限測度。一切世間文字所說皆有齊限。悉不能知如來智慧。是為第五印。菩薩摩訶薩於阿耨多羅三藐三菩提。得最勝欲甚深欲廣欲大欲種種欲無能勝欲無上欲堅固欲眾魔外道并其眷屬無能壞欲求一切智不退轉欲。菩薩住如是等欲。於無上菩提畢竟不退。是為第六印。菩薩摩訶薩行菩薩行不顧身命無能沮壞。發心趣向一切智故。一切智性常現前故。得一切佛智光明故。終不捨離佛菩提。終不捨離善知識。是為第七印。菩薩摩訶薩若見善男子善女人趣大乘者。令其增長求佛法心。令其安住一切善根。令其攝取一切智心。令其不退無上菩提。是為第八印。菩薩摩訶薩令一切眾生得平等心。勸令勤修一切智道。以大悲心而為說法。令於阿耨多羅三藐三菩提永不退轉。是為第九印。菩薩摩訶薩與三世諸佛同一善根。不斷一切諸佛種性。究竟得至一切智智。是為第十印。佛子。是為菩薩摩訶薩十種印。菩薩以此速成阿耨多羅三藐三菩提。具足如來一切法無上智印。佛子。菩薩摩訶薩有十種智光照。何等為十。所謂知定當成阿耨多羅三藐三菩提智光照。見一切佛智光照。見一切眾生死此生彼智光照。解一切修多羅法門智光照。依善知識發菩提心集諸善根智光照。示現一切諸佛智光照。教化一切眾生悉令安住如來地智光照。演說不可思議廣大法門智光照。善巧了知一切諸佛神通威力智光照。滿足一切諸波羅蜜智光照。是為十。若諸菩薩安住此法。則得一切諸佛無上智光照。佛子。菩薩摩訶薩有十種無等住。一切眾生聲聞獨覺悉無與等。何等為十。所謂菩薩摩訶薩雖觀實際而不取證。以一切願未成滿故。是為第一無等住。菩薩摩訶薩種等法界一切善根。而不於中有少執著。是為第二無等住。菩薩摩訶薩修菩薩行知其如化。以一切法悉寂滅故。而於佛法不生疑惑。是為第三無等住。菩薩摩訶薩雖離世間所有妄想。然能作意於不可說劫行菩薩行滿足大願。終不中起疲厭之心。是為第四無等住。菩薩摩訶薩於一切法無所取著。以一切法性寂滅故而不證涅槃。何以故。一切智道未成滿故。是為第五無等住。菩薩摩訶薩知一切劫皆即非劫。而真實說一切劫數。是為第六無等住。菩薩摩訶薩知一切法悉無所作。而不捨作道求諸佛法。是為第七無等住。菩薩摩訶薩知三界唯心。三世唯心。而了知其心無量無邊。是為第八無等住。菩薩摩訶薩為一眾生於不可說劫行菩薩行。欲令安住一切智地。如為一眾生。為一切眾生悉亦如是而不生疲厭。是為第九無等住。菩薩摩訶薩雖修行圓滿而不證菩提。何以故。菩薩作如是念。我之所作本為眾生。是故我應久處生死方便利益。皆令安住無上佛道。是為第十無等住。佛子。是為菩薩摩訶薩十種無等住。若諸菩薩安住其中。則得無上大智一切佛法無等住。佛子。菩薩摩訶薩發十種無下劣心。何等為十。佛子。菩薩摩訶薩作如是念。我當降伏一切天魔及其眷屬。是為第一無下劣心。又作是念。我當悉破一切外道及其邪法。是為第二無下劣心。又作是念。我當於一切眾生善言開喻皆令歡喜。是為第三無下劣心。又作是念。我當成滿徧法界一切波羅蜜行。是為第四無下劣心。又作是念。我當積集一切福德藏。是為第五無下劣心。又作是念。無上菩提廣大難成。我當修行悉令圓滿。是為第六無下劣心。又作是念。我當以無上教化無上調伏教化調伏一切眾生。是為第七無下劣心。又作是念一切世界種種不同。我當以無量身成等正覺。是為第八無下劣心。又作是念。我修菩薩行時若有眾生來從我乞手足耳鼻血肉骨髓妻子象馬乃至王位。如是一切悉皆能捨。不生一念憂悔之心。但為利益一切眾生。不求果報。以大悲為首。大慈究竟。是為第九無下劣心。又作是念。三世所有一切諸佛一切佛法一切眾生一切國土一切世界一切三世一切虗空界一切法界一切語言施設界一切寂滅涅槃界。如是一切種種諸法。我當以一念相應慧悉知悉覺。悉見悉證。悉修悉斷。然於其中無分別離分別。無種種差別。無巧德。無境界。非有非無。非一非二。以不二智知一切二。以無相智知一切相。以無分別智知一切分別。以無異智知一切異。以無差別智知一切差別。以無世間智知一切世間。以無世智知一切世。以無眾生智知一切眾生。以無執著智知一切執著。以無住處智知一切住處。以無雜染智知一切雜染。以無盡智知一切盡。以究竟法界智於一切世界示現身。以離言音智示不可說言音。以一自性智入於無自性。以一境界智現種種境界。知一切法不可說而現大自在言說。證一切智地。為教化調伏一切眾生故。於一切世間示現大神通變化。是為第十無下劣心。佛子。是為菩薩摩訶薩發十種無下劣心。若諸菩薩安住此心。則得一切最上無下劣佛法。佛子。菩薩摩訶薩於阿耨多羅三藐三菩提有十種如山增上心。何等為十。佛子。菩薩摩訶薩常作意勤修一切智法。是為第一如山增上心。恒觀一切法本性空無所得。是為第二如山增上心。願於無量劫行菩薩行修一切白淨法。以住一切白淨法故。知見如來無量智慧。是為第三如山增上心。為求一切佛法故。等心敬奉諸善知識。無異希求。無盜法心。唯生尊重未曾有意。一切所有悉皆能捨。是為第四如山增上心。若有眾生罵辱毀謗。打棒屠割。苦其形體。乃至斷命。如是等事悉皆能受。終不因此生動亂心生瞋害心。亦不退捨大悲弘誓。更令增長無有休息。何以故。菩薩於一切法如實出離捨成就故。證得一切諸如來法。忍柔辱和已自在故。是為第五如山增上心。菩薩摩訶薩成就增上大功德。所謂天增上功德。人增上功德。色增上功德。力增上功德。眷屬增上功德。欲增上功德。王位增上功德。自在增上功德。福德增上功德。智慧增上功德。雖復成就如是功德。終不於此而生染著。所謂不著味。不著欲。不著財富。不著眷屬。但深樂法。隨法去。隨法住。隨法趣向。隨法究竟。以法為依。以法為救。以法為歸。以法為舍。守護法。愛樂法。希求法。思惟法。佛子。菩薩摩訶薩雖復具受種種法樂。而常遠離眾魔境界。何以故。菩薩摩訶薩於過去世發如是心。我當令一切眾生皆悉永離眾魔境界。住佛境故。是為第六如山增上心。菩薩摩訶薩為求阿耨多羅三藐三菩提。已於無量阿僧祇劫。行菩薩道。精勤匪懈。猶謂我今始發阿耨多羅三藐三菩提心。行菩薩行。亦不驚。亦不怖。亦不畏。雖能一念即成阿耨多羅三藐三菩提。然為眾生故。於無量劫行菩薩行無有休息。是為第七如山增上心。菩薩摩訶薩知一切眾生性不和善。難調難度。不能知恩。不能報恩。是故為其發大誓願。欲令皆得心意自在。所行無礙。捨離惡念。不於他所生諸煩惱。是為第八如山增上心。菩薩摩訶薩復作是念。非他令我發菩提心。亦不待人助我修行。我自發心集諸佛法。誓期自勉。盡未來劫行菩薩道。成阿耨多羅三藐三菩提。是故我今修菩薩行。當淨自心亦淨他心。當知自境界亦知他境界。我當悉與三世諸佛境界平等。是為第九如山增上心。菩薩摩訶薩作如是觀。無有一法修菩薩行。無有一法滿菩薩行。無有一法教化調伏一切眾生。無有一法供養恭敬一切諸佛。無有一法於阿耨多羅三藐三菩提已成今成當成。無有一法已說今說當說。說者及法俱不可得。而亦不捨阿耨多羅三藐三菩提願。何以故。菩薩求一切法皆無所得。如是出生阿耨多羅三藐三菩提。是故於法雖無所得。而勤修習。增上善業。清淨對治智慧圓滿。念念增長一切具足。其心於此不驚不怖。不作是念。若一切法皆悉寂滅。我有何義求於無上菩提之道。是為第十如山增上心。佛子。是為菩薩摩訶薩於阿耨多羅三藐三菩提十種如山增上心。若諸菩薩安住其中。則得如來無上大智山王增上心。佛子。菩薩摩訶薩有十種入阿耨多羅三藐三菩提如海智。何等為十。所謂入一切無量眾生界。是為第一如海智。入一切世界而不起分別。是為第二如海智。知一切虗空界無量無礙。普入十方一切差別世界網。是為第三如海智。菩薩摩訶薩善入法界。所謂無礙入不斷入不常入無量入不生入不滅入一切入悉了知故。是為第四如海智。菩薩摩訶薩。於過去未來現在諸佛菩薩。法師聲聞獨覺。及一切凡夫所集善根。已集現集當集。三世諸佛於阿耨多羅三藐三菩提。已成今成當成所有善根。三世諸佛說法調伏一切眾生。已說今說當說所有善根。於彼一切皆悉了知。深信隨喜願樂修習無有厭足。是為第五如海智。菩薩摩訶薩於念念中入過去世不可說劫。於一劫中或百億佛出世。或千億佛出世。或百千億佛出世。或無數。或無量。或無邊。或無等。或不可數。或不可稱。或不可思。或不可量。或不可說。或不可說不可說。超過算數諸佛世尊出興於世。及彼諸佛道場眾會聲聞菩薩。說法調伏一切眾生。壽命延促。法住久近。如是一切悉皆明見。如一劫。一切諸劫皆亦如是。其無佛劫所有眾生。有於阿耨多羅三藐三菩提種諸善根亦悉了知。若有眾生善根熟已。於未來世當得見佛。亦悉了知。如是觀察過去世不可說不可說劫。心無厭足。是為第六如海智。菩薩摩訶薩入未來世觀察分別一切諸劫無量無邊。知何劫有佛。何劫無佛。何劫有幾如來出世。一一如來名號何等。住何世界。世界名何。度幾眾生。壽命幾時。如是觀察盡未來際。皆悉了知。不可窮盡而無厭足。是為第七如海智。菩薩摩訶薩入現在世觀察思惟。於念念中普見十方無邊品類不可說世界皆有諸佛。於無上菩提已成今成當成。往詣道場。菩提樹下坐吉祥草。降伏魔軍。成阿耨多羅三藐三菩提。從此起已。入於城邑。升天宮殿。說微妙法。轉大法輪。示現神通調伏眾生。乃至附囑阿耨多羅三藐三菩提法。捨於壽命入般涅槃。入涅槃已結集法藏。令久住世。莊嚴佛塔種種供養。亦見彼世界所有眾生。值佛聞法受持諷誦。憶念思惟增長慧解。如是觀察普徧十方。而於佛法無有錯謬。何以故。菩薩摩訶薩了知諸佛皆悉如夢。而能往詣一切佛所恭敬供養。菩薩爾時不著自身。不著諸佛。不著世界。不著眾會。不著說法。不著劫數。然見佛聞法。觀察世界。入諸劫數無有厭足。是為第八如海智。菩薩摩訶薩於不可說不可說劫一一劫中供養恭敬不可說不可說無量諸佛。示現自身歿此生彼。以出過三界一切供具而為供養。并及供養菩薩聲聞一切大眾。一一如來般涅槃後。皆以無上供具供養舍利。及廣行惠施滿足眾生。佛子。菩薩摩訶薩以不可思議心。不求報心。究竟心。饒益心。於不可說不可說劫為阿耨多羅三藐三菩提故。供養諸佛。饒益眾生。護持正法。開示演說。是為第九如海智。菩薩摩訶薩於一切佛所一切菩薩所一切法師所。一向專求菩薩所說法。菩薩所學法。菩薩所教法。菩薩修行法。菩薩清淨法。菩薩成熟法。菩薩調伏法。菩薩平等法。菩薩出離法。菩薩總持法得此法已。受持讀誦分別解說無有厭足。令無量眾生於佛法中。發一切智相應心。入真實相。於阿耨多羅三藐三菩提得不退轉。菩薩如是於不可說不可說劫無有厭足。是為第十如海智。佛子。是為菩薩摩訶薩十種入阿耨多羅三藐三菩提如海智。若諸菩薩安住此法。則得一切諸佛無上大智慧海。

　　大文第三十種力持下有三十門。答前十行三十句問。次第顯十行中行。第一行有三門。二行三行各有一門。第四行有二門。第五行有六門。六行七行八行九行四位各有二門。第十行有九門。所以用門多少者。檀在初故具三。戒忍通世間故唯一。定慧尊勝故有多門。智中既多。故般若中略。餘次勝故但用二門。然此十行。具修十度。名十波羅蜜門。以莊嚴佛果福慧兩足。唯此十行更無別法。然三乘別教所修。但云六度。未名波羅蜜。以未稱真故。今此十行十度。以力持為首者。由前十住證窮法界。今稱法界起行。故一一皆稱佛行。以法界全體。力持此行故。如大風輪。有力能持世界。今以法界起智願力。建立眾行。故先明力持。故疏釋云力持又名建立義。以盡法界力建此行故。雖十度次第不同。總不出此力持一門故。次一門十種大欣慰。以前檀度一門融攝一切諸波羅蜜。由見法界一一融徹。故凡所施皆稱法界。為無相真行。其行既真。則預欣當成妙果決定無疑故。然第三門有十種深入。此則既入法界。何待當成。即是現證。故此一門。專以法施。故入三世間知種種剎因果體性及眾生五性差別。雖法界平等。不妨隨機稱性說種種法。如此乃名真說法者。故此一度則諸度圓攝。故結云得入菩提甚深法性。此三門已滿檀度故成就歡喜行也。二十種依止一門明饒益行。成戒度。三十種無畏心一門明無違逆行。成忍度。以依止法界得大隨順故於十種難行能行。難忍能忍。境界如空。又何所違逆耶。四十種無疑心下二門明無屈撓行。成進度。由深證法界。則境界如空。故一切難行難忍之事。無所違逆。故自信其心。猶同金剛。決定能壞一切。決定一切無能壞者。故於出真入俗。一切行中利樂有情。直往無礙。決定無疑。由無疑故則一切所行真不能留。俗不能礙。心佛眾生三無差別。不待更融。當體平等。如此誰能屈撓耶。如此精進勇猛。由無屈撓。故權實雙運。二諦融通。一切所行不可思議。故為攝善行不可思議也。五有六門十種密語等。明無癡亂行。以成禪度。由前無屈撓行。出真入俗。善能利生無礙。故此初二門明語密。以顯一言演一切法。智巧則善識機宜。次二門所依定體。以十種三昧。普入一切利生之處。一時齊遍。無有先後。如大海潮應不失時。由此體用雙彰。故後二門明解脫神通利生自在。以智巧故無癡即定之慧。以徧入故不亂即慈之定。由稱真法界。法爾如然。六有二門明善現行。成慧度。正顯利生之行體。由前以三昧力普入一切眾生界。所以入者。為利生故。故今正明於所入法界。教化眾生。現種種行。然此妙行必依根本大智為體。故以十種善巧智。雙照事理。權實雙行。雖觀生無生。不捨度生。觀緣離緣。不礙隨緣利物。且盡知眾生心行隨根調伏。於所行所化一一皆稱法界性。平等教化。故得無礙大解脫門。是善現行也。此解脫與上不同。上但寂照二境不為法縛。此就行中名大解脫。七有二門名無著位中行。以成方便度。園林者所遊樂處。十宮殿者所安適故。由上利生之行。遊於法界眾生界。如遊園林。以眾生界為安適處。所以如此者。以得根本大智為體。權智為用。故遊居自在。以成無礙解為有慧方便故名無著。八有二門明難得位中行。以成願度。由上遊於法界。廣化眾生樂得所化。故內深願樂。以利他行化功歸己。一一行門盡成己德。故以利生之德為己莊嚴。願以德嚴。表裏增勝。真難得也。九有二門明善法位中行。以成力度。由前願樂益深。故行益廣大。以觸處皆真故外境不動。悲智益增故內心不捨。故行彌深大其力廣大。是為善法。十有九門明真實位中行。以成智度。此行位收前九行。統歸一法界心。故有十種智。一觀察智。謂善巧觀察一切佛法。二說法智。以觀善巧故善能說法。三離陟智。以稱法性說故離障清淨。四審決智。以善巧智印定諸法。故心決定成佛無疑。為十智印。五照徹智。由於一切法審決印定。故智光照徹了法無遺。六無等智。由前照徹故不偏著。雙住理事無與等故。七無下劣智。既知無與等者。則望上進。於諸勝事無怯弱心。故無下劣。八高出智。由無下劣故萬行逈出。直趣菩提。不可傾動。九深廣智。謂不但求升。且行體深廣包含融攝。如海納百川融成一味。故此智度一門融前九行九度。一一收歸法界。由此勝進。入迴向心。

大方廣佛華嚴經綱要卷第五十四


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十五

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上答前三十句問十行竟。下二十九門答二十九句問十迴向位中行。

　　離世間品第三十八之三

　　佛子。菩薩摩訶薩於阿耨多羅三藐三菩提有十種如寶住。何等為十。佛子。菩薩摩訶薩悉能往詣無數世界諸如來所。瞻覲頂禮承事供養。是為第一如寶住。於不思議諸如來所聽聞正法。受持憶念不令忘失。分別思惟覺慧增長。如是所作充滿十方。是為第二如寶住。於此剎歿餘處現生。而於佛法無所迷惑。是為第三如寶住。知從一法出一切法。而能各各分別演說。以一切法種種義究竟皆是一義故。是為第四如寶住。知厭離煩惱。知止息煩惱。知防護煩惱。知除斷煩惱。修菩薩行不證實際。究竟到於實際彼岸。方便善巧善學所學。令往昔願行皆得成滿。身不疲倦。是為第五如寶住。知一切眾生心所分別皆無處所。而亦說有種種方處。雖無分別無別造作。為欲調伏一切眾生。而有修行而有所作。是為第六如寶住。知一切法皆同一性。所謂無性。無種種性。無無量性。無可算數性。無可稱量性。無色無相。若一若多皆不可得。而決定了知此是諸佛法。此是菩薩法。此是獨覺法。此是聲聞法。此是凡夫法。此是善法。此是不善法。此是世間法。此是出世間法。此是過失法。此是無過失法。此是有漏法。此是無漏法。乃至此是有為法。此是無為法。是為第七如寶住。菩薩摩訶薩求佛不可得。求菩薩不可得。求法不可得。求眾生不可得。而亦不捨調伏眾生。令於諸法成正覺願。何以故。菩薩摩訶薩善巧觀察知一切眾生分別。知一切眾生境界。方便化導令得涅槃。為欲滿足化眾生願。熾然修行菩薩行故。是為第八如寶住。菩薩摩訶薩知善巧說法。示現涅槃。為度眾生。所有方便一切皆是心想建立。非是顛倒。亦非虗誑。何以故。菩薩了知一切諸法三世平等。如如不動。實際無住。不見有一眾生已受化今受化當受化。亦自了知無所修行。無有少法若生若滅而可得者。而依於一切法令所願不空。是為第九如寶住。菩薩摩訶薩於不思議無量諸佛。一一佛所聞不可說不可說授記法。名號各異。劫數不同。從於一劫。乃至不可說不可說劫當如是聞。聞已修行不驚不怖不迷不惑。知如來智不思議故。如來授記言無二故。自身行願殊勝力故。隨應受化令成阿耨多羅三藐三菩提。滿等法界一切願故。是為第十如寶住。佛子。是為菩薩摩訶薩於阿耨多羅三藐三菩提十種如寶住。若諸菩薩安住此法。則得諸佛無上大智慧寶。佛子。菩薩摩訶薩發十種如金剛大乘誓願心。何等為十。佛子。菩薩摩訶薩作如是念一切諸法無有邊際不可窮盡。我當以盡三世智普皆覺了無有遺餘。是為第一如金剛大乘誓願心。菩薩摩訶薩又作是念。於一毛端處有無量無邊眾生。何況一切法界。我當皆以無上涅槃而滅度之。是為第二如金剛大乘誓願心。菩薩摩訶薩又作是念。十方世界無量無邊無有齊限不可窮盡。我當以諸佛國土最上莊嚴。莊嚴如是一切世界。所有莊嚴皆悉真實。是為第三如金剛大乘誓願心。菩薩摩訶薩又作是念。一切眾生無量無邊無有齊限不可窮盡。我當以一切善根迴向於彼。無上智光照耀於彼。是為第四如金剛大乘誓願心。菩薩摩訶薩又作是念。一切諸佛無量無邊無有齊限不可窮盡。我當以所種善根迴向供養。悉令周徧無所闕少。然後我當成阿耨多羅三藐三菩提。是為第五如金剛大乘誓願心。佛子。菩薩摩訶薩見一切佛。聞所說法。生大歡喜。不著自身。不著佛身。解如來身非實非虗。非有非無。非性非無性。非色非無色。非相非無相。非生非滅。實無所有。亦不壞有。何以故。不可以一切性相而取著故。是為第六如金剛大乘誓願心。佛子。菩薩摩訶薩或被眾生訶罵毀呰撾打楚撻。或截手足。或割耳鼻。或挑其目。或級其頭。如是一切皆能忍受。終不因此生恚害心。於不可說不可說無央數劫。修菩薩行攝受眾生恒無廢捨。何以故。菩薩摩訶薩已善觀察一切諸法無有二相。心不動亂。能捨自身忍其苦故。是為第七如金剛大乘誓願心。佛子。菩薩摩訶薩又作是念。未來世劫無量無邊無有齊限不可窮盡。我當盡彼劫於一世界。行菩薩道教化眾生。如一世界。盡法界虗空界一切世界悉亦如是。而心不驚不怖不畏。何以故。為菩薩道法應如是。為一切眾生而修行故。是為第八如金剛大乘誓願心。佛子。菩薩摩訶薩又作是念。阿耨多羅三藐三菩提以心為本。心若清淨。則能圓滿一切善根。於佛菩提必得自在。欲成阿耨多羅三藐三菩提隨意即成。若欲除斷一切取緣。住一向道。我亦能得而我不斷。為欲究竟佛菩提故。亦不即證無上菩提。何以故。為滿本願。盡一切世界行菩薩行化眾生故。是為第九如金剛大乘誓願心。佛子。菩薩摩訶薩知佛不可得。菩提不可得。菩薩不可得。一切法不可得。眾生不可得。心不可得。行不可得。過去不可得。未來不可得。現在不可得。一切世間不可得。有為無為不可得。菩薩如是寂靜住。甚深住。寂滅住。無諍住。無言住。無二住。無等住。自性住。如理住。解脫住。涅槃住。實際住。而亦不捨一切大願。不捨薩婆若心。不捨菩薩行。不捨教化眾生。不捨諸波羅蜜。不捨調伏眾生。不捨承事諸佛。不捨演說諸法。不捨莊嚴世界。何以故。菩薩摩訶薩發大願故。雖復了達一切法相。大慈悲心轉更增長。無量功德皆具修行。於諸眾生心不捨離。何以故。一切諸法皆無所有。凡夫愚迷不知不覺。我當令彼悉得開悟於諸法性分明照了。何以故。一切諸佛安住寂滅。而以大悲心於諸世間說法教化曾無休息。我今云何而捨大悲。又我先發廣大誓願心。發決定利益一切眾生心。發積集一切善根心。發安住善巧迴向心。發出生甚深智慧心。發含受一切眾生心。發於一切眾生平等心。作真實語不虗誑語。願與一切眾生無上大法。願不斷一切諸佛種性。今一切眾生未得解脫。未成正覺。未具佛法。大願未滿。云何而欲捨離大悲。是為第十如金剛大乘誓願心。佛子。是為菩薩摩訶薩發十種如金剛大乘誓願心。若諸菩薩安住此法。則得如來金剛性無上大神通智。佛子。菩薩摩訶薩有十種大發起。何等為十。佛子。菩薩摩訶薩作如是念。我當供養恭敬一切諸佛。是為第一大發起。又作是念。我當長養一切菩薩所有善根。是為第二大發起。又作是念。我當於一切如來般涅槃後莊嚴佛塔。以一切華一切鬘一切香一切塗香一切末香一切衣一切蓋一切幢一切旛而供養之。受持守護彼佛正法。是為第三大發起。又作是念。我當教化調伏一切眾生。令得阿耨多羅三藐三菩提。是為第四大發起。又作是念。我當以諸佛國土無上莊嚴而以莊嚴一切世界。是為第五大發起。又作是念。我當發大悲心為一眾生於一切世界一一各盡未來際劫行。菩薩行如為一眾生為一切眾生悉亦如是。皆令得佛無上菩提。乃至不生一念疲懈。是為第六大發起。又作是念。彼諸如來無量無邊。我當於一如來所經不思議劫恭敬供養。如於一如來。於一切如來悉亦如是。是為第七大發起。菩薩摩訶薩又作是念。彼諸如來滅度之後。我當為一一如來所有舍利各起寶塔。其量高廣與不可說諸世界等。造佛形像亦復如是。於不可思議劫。以一切寶幢旛蓋香華衣服而為供養。不生一念厭倦之心。為成就佛法故。為供養諸佛故。為教化眾生故。為護持正法開示演說故。是為第八大發起。菩薩摩訶薩又作是念。我當以此善根成無上菩提。得入一切諸如來地。與一切如來體性平等。是為第九大發起。菩薩摩訶薩復作是念。我當成正覺已。於一切世界不可說劫。演說正法。示現不可思議自在神通。身語及意不生疲倦。不離正法。以佛力所持故。為一切眾生勤行大願故。大慈為首故。大悲究竟故。達無相法故。住真實語故。證一切法皆寂滅故。知一切眾生悉不可得而亦不違諸業所作故。與三世佛同一體故。周徧法界虗空界故。通達諸法無相故。成就不生不滅故。具足一切佛法故。以大願力調伏眾生。作大佛事無有休息。是為第十大發起。佛子。是為菩薩摩訶薩十種大發起。若諸菩薩安住此法。則不斷菩薩行具足如來無上大智。佛子。菩薩摩訶薩有十種究竟大事。何等為十。所謂恭敬供養一切如來究竟大事。隨所念眾生悉能救護究竟大事。專求一切佛法究竟大事。積集一切善根究竟大事。思惟一切佛法究竟大事。滿足一切誓願究竟大事。成就一切菩薩行究竟大事。奉事一切善知識究竟大事。往詣一切世界諸如來所究竟大事。聞持一切諸佛正法究竟大事。是為十。若諸菩薩安住此法。則得阿耨多羅三藐三菩提大智慧究竟事。佛子。菩薩摩訶薩有十種不壞信。何等為十。所謂於一切佛不壞信。於一切佛法不壞信。於一切聖僧不壞信。於一切菩薩不壞信。於一切善知識不壞信。於一切眾生不壞信。於一切菩薩大願不壞信。於一切菩薩行不壞信。於恭敬供養一切諸佛不壞信。於菩薩巧密方便教化調伏一切眾生不壞信。是為十。若諸菩薩安住此法。則得諸佛無上大智慧不壞信。佛子。菩薩摩訶薩有十種得授記。何等為十。所謂內有甚深解得授記。能隨順起菩薩諸善根得授記。修廣大行得授記。現前得授記。不現前得授記。因自心證菩提得授記。成就忍得授記教化調伏眾生得授記。究竟一切劫數得授記。一切菩薩行自在得授記。是為十。若諸菩薩安住此法。則於一切諸佛所而得授記。佛子。菩薩摩訶薩有十種善根迴向。菩薩由此。能以一切善根悉皆迴向。何等為十。所謂以我善根同善知識願。如是成就莫別成就。以我善根同善知識心。如是成就莫別成就。以我善根同善知識行如是成就莫別成就。以我善根同善知識善根如是成就莫別成就。以我善根同善知識平等如是成就莫別成就。以我善根同善知識念如是成就莫別成就。以我善根同善知識清淨。如是成就莫別成就。以我善根同善知識所住如是成就莫別成就。以我善根同善知識成滿如是成就莫別成就。以我善根同善知識不壞如是成就莫別成就。是為十。若諸菩薩安住此法。則得無上善根迴向。佛子。菩薩摩訶薩有十種得智慧。何等為十。所謂於施自在得智慧。深解一切佛法得智慧。入如來無邊智得智慧。於一切問答中能斷疑得智慧。入於智者義得智慧。深解一切如來於一切佛法中言音善巧得智慧。深解於諸佛所種少善根。必能滿足一切白淨法。獲如來無量智得智慧。成就菩薩不思議住得智慧。於一念中悉能往詣不可說佛剎得智慧。覺一切佛菩提。入一切法界。聞持一切佛所說法。深入一切如來種種莊嚴言音得智慧。是為十。若諸菩薩安住此法。則得一切諸佛無上現證智。佛子。菩薩摩訶薩有十種發無量無邊廣大心。何等為十。所謂於一切諸佛所發無量無邊廣大心。觀一切眾生界發無量無邊廣大心。觀一切剎一切世一切法界發無量無邊廣大心。觀察一切法皆如虗空發無量無邊廣大心。觀察一切菩薩廣大行發無量無邊廣大心。正念三世一切諸佛發無量無邊廣大心。觀不思議諸業果報。發無量無邊廣大心。嚴淨一切佛剎發無量無邊廣大心。徧入一切諸佛大會發無量無邊廣大心。觀察一切如來妙音發無量無邊廣大心。是為十。若諸菩薩安住此心。則得一切佛法無量無邊廣大智慧海。佛子。菩薩摩訶薩有十種伏藏。何等為十。所謂知一切法是起功德行藏。知一切法是正思惟藏。知一切法是陀羅尼照明藏。知一切法是辯才開演藏。知一切法是不可說善覺真實藏。知一切佛自在神通是觀察示現藏。知一切法是善巧出生平等藏。知一切法是常見一切諸佛藏。知一切不思議劫是善了皆如幻住藏。知一切諸佛菩薩是發生歡喜淨信藏。是為十。若諸菩薩安住此法。則得一切諸佛無上智慧法藏。悉能調伏一切眾生。佛子。菩薩摩訶薩有十種律儀。何等為十。所謂於一切佛法不生誹謗律儀。於一切佛所信樂心不可壞律儀。於一切菩薩所起尊重恭敬律儀。於一切善知識所終不捨愛樂心律儀。於一切聲聞獨覺不生憶念心律儀。遠離一切退菩薩道律儀。不起一切損害眾生心律儀。修一切善根皆令究竟律儀。於一切魔悉能降伏律儀。於一切波羅蜜皆令滿足律儀。是為十。若諸菩薩安住此法。則得無上大智律儀。佛子。菩薩摩訶薩有十種自在。何等為十。所謂命自在。於不可說劫住壽命故。心自在。智慧能入阿僧祗諸三昧故。資具自在。能以無量莊嚴莊嚴一切世界故。業自在。隨時受報故。受生自在。於一切世界示現受生故。解自在。於一切世界見佛充滿故。願自在。隨欲隨時於諸剎中成正覺故。神力自在。示現一切大神變故。法自在。示現無邊諸法門故。智自在。於念念中示現如來十力無畏成正覺故。是為十。若諸菩薩安住此法。則得圓滿一切諸佛諸波羅蜜。智慧神力菩提自在。佛子。菩薩摩訶薩有十種無礙用。何等為十。所謂眾生無礙用。國土無礙用。法無礙用。身無礙用。願無礙用。境界無礙用。智無礙用。神通無礙用。神力無礙用。力無礙用。佛子。云何為菩薩摩訶薩眾生等無礙用。佛子。菩薩摩訶薩有十種眾生無礙用。何者為十。所謂知一切眾生無眾生無礙用。知一切眾生但想所持無礙用。為一切眾生說法未曾失時無礙用。普化現一切眾生界無礙用。置一切眾生於一毛孔中而不迫隘無礙用。為一切眾生示現他方一切世界令其悉見無礙用。為一切眾生示現釋梵護世諸天身無礙用。為一切眾生示現聲聞辟支佛寂靜威儀無礙用。為一切眾生示現菩薩行無礙用。為一切眾生示現諸佛色身相好一切智力成等正覺無礙用。是為十。佛子。菩薩摩訶薩有十種國土無礙用。何等為十。所謂一切剎作一剎無礙用。一切剎入一毛孔無礙用。知一切剎無有盡無礙用。一身結跏坐充滿一切剎無礙用。一身中現一切剎無礙用。震動一切剎不令眾生恐怖無礙用。以一切剎莊嚴具莊嚴一剎無礙用。以一剎莊嚴具莊嚴一切剎無礙用。以一如來一眾會徧一切佛剎示現眾生無礙用。一切小剎中剎大剎廣剎深剎仰剎覆剎側剎正剎徧諸方網無量差別。以此普示一切眾生無礙用。是為十。佛子。菩薩摩訶薩有十種法無礙用。何等為十。所謂知一切法入一法。一法入一切法。而亦不違眾生心解無礙用。從般若波羅蜜出生一切法。為他解說悉令開悟無礙用。知一切法離文字。而令眾生皆得悟入無礙用。知一切法入一相。而能演說無量法相無礙用。知一切法離言說能為他說無邊法門無礙用。於一切法善轉普門字輪無礙用。以一切法入一法門而不相違。於不可說劫說不窮盡無礙用。以一切法悉入佛法。令諸眾生皆得悟解無礙用。知一切法無有邊際無礙用。知一切法無障礙際猶如幻網無量差別。於無量劫為眾生說不可窮盡無礙用。是為十。佛子。菩薩摩訶薩有十種身無礙用。何等為十。所謂以一切眾生身入己身無礙用。以己身入一切眾生身無礙用。一切佛身入一佛身無礙用。一佛身入一切佛身無礙用。一切剎入己身無礙用。以一身充滿一切三世法示現眾生無礙用。於一身示現無邊身入三昧無礙用。於一身示現眾生數等身成正覺無礙用。於一切眾生身現一眾生身。於一眾生身現一切眾生身無礙用。於一切眾生身示現法身。於法身示現一切眾生身無礙用。是為十。佛子。菩薩摩訶薩有十種願無礙用。何等為十。所謂以一切菩薩願作自願無礙用。以一切佛成菩提願力示現自在成正覺無礙用。隨所化眾生。自成阿耨多羅三藐三菩提無礙用。於一切無邊際劫大願不斷無礙用。遠離識身不著智身。以自在願現一切身無礙用。捨棄自身成滿他願無礙用。普教化一切眾生而不捨大願無礙用。於一切劫行菩薩行而大願不斷無礙用。於一毛孔現成正覺以願力故充徧一切諸佛國土。於不可說不可說世界。為一一眾生如是示現無礙用。說一句法徧一切法界。興大正法雲。耀解脫電光。震實法雷音。雨甘露味雨。以大願力充洽一切諸眾生界無礙用。是為十。佛子。菩薩摩訶薩有十種境界無礙用。何等為十。所謂在法界境界而不捨眾生境界無礙用。在佛境界而不捨魔境界無礙用。在涅槃境界而不捨生死境界無礙用。入一切智境界而不斷菩薩種性境界無礙用。住寂靜境界而不捨散亂境界無礙用。住無去無來無戲論無相狀無體性無言說如虗空境界。而不捨一切眾生戲論境界無礙用。住諸力解脫境界。而不捨一切諸方所境界無礙用。入無眾生際境界。而不捨教化一切眾生無礙用。住禪定解脫神通明智寂靜境界。而於一切世界示現受生無礙用。住如來一切行莊嚴成正覺境界。而現一切聲聞辟支佛寂靜威儀無礙用。是為十。佛子。菩薩摩訶薩有十種智無礙用。何等為十。所謂無盡辯才無礙用。一切總持無有忘失無礙用。能決定知決定說一切眾生諸根無礙用。於一念中以無礙智知一切眾生心之所行無礙用。知一切眾生欲樂隨眠習氣煩惱病。隨應授藥無礙用。一念能入如來十力無礙用。以無礙智知三世一切劫及其中眾生無礙用。於念念中現成正覺。示現眾生無有斷絕無礙用。於一眾生想。知一切眾生業無礙用。於一眾生音解一切眾生語無礙用。是為十。佛子。菩薩摩訶薩有十種神通無礙用。何等為十。所謂於一身示現一切世界身無礙用。於一佛眾會聽受一切佛眾會中所說法無礙用。於一眾生心念中成就不可說無上菩提。開悟一切眾生心無礙用。以一音現一切世界差別言音。令諸眾生各得解了無礙用。一念中現盡前際一切劫所有業果種種差別。令諸眾生悉得知見無礙用。一微塵出現廣大佛剎無量莊嚴無礙用。令一切世界具足莊嚴無礙用。普入一切三世無礙用。放大法光明現一切諸佛菩提眾生行願無礙用。善守護一切天龍夜叉乾闥婆阿修羅迦樓羅緊那羅摩睺羅伽釋梵護世。聲聞獨覺菩薩。所有如來十力菩薩善根無礙用。是為十。若諸菩薩得此無礙用。則能普入一切佛法。佛子。菩薩摩訶薩有十種神力無礙用。何等為十。所謂以不可說世界置一塵中無礙用。於一塵中現等法界一切佛剎無礙用。以一切大海水置一毛孔周旋往返十方世界。而於眾生無所觸嬈無礙用。以不可說世界內自身中。示現一切神通所作無礙用。以一毛繫不可數金剛圍山。持以遊行一切世界。不令眾生生恐怖心無礙用。以不可說劫作一劫。一劫作不可說劫。於中示現成壞差別。不令眾生心有恐怖無礙用。於一切世界現水火風災種種變壞。而不惱眾生無礙用。一切世界三災壞時悉能護持一切眾生。資生之具不令損缺無礙用。以一手持不思議世界擲不可說世界之外。不令眾生有驚怖想無礙用。說一切剎同於虗空。令諸眾生悉得悟解無礙用。是為十。佛子。菩薩摩訶薩有十種力無礙用。何等為十。所謂眾生力無礙用。教化調伏不捨離故。剎力無礙用。示現不可說莊嚴而莊嚴故。法力無礙用令一切身入無身故。劫力無礙用修行不斷故。佛力無礙用覺悟睡眠故。行力無礙用攝取一切菩薩行故。如來力無礙用度脫一切眾生故。無師力無礙用自覺一切諸法故。一切智力無礙用以一切智成正覺故。大悲力無礙用不捨一切眾生故。是為十。佛子。如是名為菩薩摩訶薩十種無礙用。若有得此十無礙用者。於阿耨多羅三藐三菩提欲成不成隨意無違。雖成正覺而亦不斷行菩薩行。何以故。菩薩摩訶薩發大誓願入無邊無礙用門善巧示現故。佛子。菩薩摩訶薩有十種遊戲。何等為十。所謂以眾生身作剎身而亦不壞眾生身。是菩薩遊戲。以剎身作眾生身而亦不壞於剎身。是菩薩遊戲。於佛身示現聲聞獨覺身而不損減如來身。是菩薩遊戲。於聲聞獨覺身示現如來身而不增長聲聞獨覺身。是菩薩遊戲。於菩薩行身示現成正覺身而亦不斷菩薩行身。是菩薩遊戲。於成正覺身示現修菩薩行身而亦不減成菩提身。是菩薩遊戲。於涅槃界示現生死身而不著生死。是菩薩遊戲。於生死界示現涅槃亦不究竟入於涅槃。是菩薩遊戲。入於三昧而示現行住坐臥一切業。亦不捨三昧正受。是菩薩遊戲。在一佛所聞法受持其身不動。而以三昧力於不可說諸佛會中各各現身。亦不分身。亦不起定。而聞法受持相續不斷。如是念念於一一三昧身。各出生不可說不可說三昧身。如是次第一切諸劫猶可窮盡。而菩薩三昧身不可窮盡。是菩薩遊戲。是為十。若諸菩薩安住此法。則得如來無上大智遊戲。佛子。菩薩摩訶薩有十種境界。何等為十。所謂示現無邊法界門令眾生得入。是菩薩境界。示現一切世界無量妙莊嚴令眾生得入。是菩薩境界。化往一切眾生界悉方便開悟。是菩薩境界。於如來身出菩薩身。於菩薩身出如來身。是菩薩境界。於虗空界現世界。於世界現虗空界。是菩薩境界。於生死界現涅槃界。於涅槃界現生死界。是菩薩境界。於一眾生語言中。出生一切佛法語言。是菩薩境界。以無邊身現作一身。一身作一切差別身。是菩薩境界。以一身充滿一切法界。是菩薩境界。於一念中令一切眾生發菩提心。各現無量身成等正覺。是菩薩境界。是為十。若諸菩薩安住此法。則得如來無上大智慧境界。佛子。菩薩摩訶薩有十種力。何等為十。所謂深心力。不雜一切世情故。增上深心力。不捨一切佛法故。方便力。諸有所作究竟故。智力。了知一切心行故。願力。一切所求令滿故。行力。盡未來際不斷故。乘力。能出生一切乘而不捨大乘故。神變力。於一一毛孔中各各示現一切清淨世界一切如來出興世故。菩提力。令一切眾生發心成佛無斷絕故。轉法輪力。說一句法悉稱一切眾生諸根性欲故。是為十。若諸菩薩安住此法。則得諸佛無上一切智十力。佛子。菩薩摩訶薩有十種無畏。何等為十。佛子。菩薩摩訶薩悉能聞持一切言說。作如是念。設有眾生無量無邊從十方來。以百千大法而問於我。我於彼問不見微少難可答相。以不見故心得無畏。究竟到彼大無畏岸。隨其所問悉能酬對。斷其疑惑無有怯弱。是為菩薩第一無畏。佛子。菩薩摩訶薩得如來灌頂無礙辯才。到於一切文字言音。開示祕密究竟彼岸。作如是念。設有眾生無量無邊從十方來。以無量法而問於我。我於彼問不見微少難可答相。以不見故心得無畏。究竟到彼大無畏岸。隨其所問悉能酬對斷其疑惑無有恐懼。是為菩薩第二無畏。佛子。菩薩摩訶薩知一切法空。離我離我所。無作無作者。無知者。無命者。無養育者。無補伽羅。離蘊界處。永出諸見。心如虗空。作如是念。不見眾生有微少相能損惱我身語意業。何以故。菩薩遠離我我所故。不見諸法有少性相。以不見故心得無畏。究竟到彼大無畏岸。堅固勇猛不可沮壞。是為菩薩第三無畏。佛子。菩薩摩訶薩佛力所護。佛力所持。住佛威儀。所行真實無有變易。作如是念。我不見有少分威儀令諸眾生生訶責相。以不見故心得無畏。於大眾中安隱說法。是為菩薩第四無畏。佛子。菩薩摩訶薩身語意業皆悉清淨。鮮白柔和遠離眾惡。作如是念。我不自見身語意業而有少分可訶責相。以不見故心得無畏。能令眾生住於佛法。是為菩薩第五無畏。佛子。菩薩摩訶薩金剛力士天龍夜叉乾闥婆阿修羅帝釋梵王四天王等。常隨侍衛。一切如來護念不捨。菩薩摩訶薩作如是念。我不見有眾魔外道有見眾生能來障我行菩薩道少分之相。以不見故心得無畏。究竟到彼大無畏岸。發歡喜心行菩薩行。是為菩薩第六無畏。佛子。菩薩摩訶薩已得成就第一念根。心無忘失佛所悅可。作如是念。如來所說成菩提道文字句法。我不於中見有少分忘失之相。以不見故心得無畏。受持一切如來正法行菩薩行。是為菩薩第七無畏。佛子。菩薩摩訶薩智慧方便悉已通達。菩薩諸力皆得究竟。常勤教化一切眾生。恒以願心繫佛菩提。而為悲愍眾生故。成就眾生故。於煩惱濁世示現受生。種族尊貴眷屬圓滿。所欲從心歡悞快樂。而作是念。我雖與此眷屬聚會。不見少相而可貪著。廢我修行禪定解脫及諸三昧總持辯才菩薩道法。何以故。菩薩摩訶薩於一切法已得自在到於彼岸。修菩薩行誓不斷絕。不見世間有一境界而能惑亂菩薩道者。以不見故心得無畏。究竟到彼大無畏岸。以大願力。於一切世界示現受生。是為菩薩第八無畏。佛子。菩薩摩訶薩恒不忘失薩婆若心。乘於大乘行菩薩行。以一切智大心勢力。示現一切聲聞獨覺寂靜威儀。作如是念。我不自見當於二乘而取出離少分之相。以不見故心得無畏。到彼無上大無畏岸。普能示現一切乘道。究竟滿足平等大乘。是為菩薩第九無畏。佛子。菩薩摩訶薩成就一切諸白淨法。具足善根圓滿神通。究竟住於諸佛菩提。滿足一切諸菩薩行。於諸佛所受一切智灌頂之記。而常化眾生行菩薩道。作如是念。我不自見有一眾生應可成熟而不能現諸佛自在而成熟相。以不見故心得無畏。究竟到彼大無畏岸。不斷菩薩行。不捨菩薩願。隨所應化一切眾生。現佛境界而化度之。是為菩薩第十無畏。佛子。是為菩薩摩訶薩十種無畏。若諸菩薩安住此法。則得諸佛無上大無畏。而亦不捨菩薩無畏。佛子。菩薩摩訶薩有十種不共法。何等為十。佛子。菩薩摩訶薩不由他教自然修行六波羅蜜。常樂大施不生慳悋。恒持淨戒無所毀犯。具足忍辱心不動搖。有大精進未曾退轉。善入諸禪永無散亂。巧修智慧悉除惡見。是為第一不由他教隨順波羅蜜道修六度不共法。佛子。菩薩摩訶薩普能攝受一切眾生。所謂以財及法而行惠施。正念現前和顏愛語。其心歡喜示如實義。令得悟解諸佛菩提。無有憎嫌。平等利益。是為第二不由他教順四攝道勤攝眾生不共法。佛子。菩薩摩訶薩善巧迴向。所謂不求果報迴向。順佛菩提迴向。不著一切世間禪定三昧迴向。為利益一切眾生迴向。為不斷如來智慧迴向。是為第三不由他教為諸眾生發起善根求佛智慧不共法。佛子。菩薩摩訶薩到善巧方便究竟彼岸。心恒顧復一切眾生。不厭世俗凡愚境界。不樂二乘出離之道。不著己樂唯勤化度。善能入出禪定解脫。於諸三昧悉得自在。往來生死如遊園觀。未曾暫起疲厭之心。或住魔宮。或為釋天梵王世主。一切生處靡不於中而現其身。或於外道眾中出家。而恒遠離一切邪見。一切世間文詞呪術字印算數乃至遊戲歌舞之法。悉皆示現無不精巧。或時示作端正婦人智慧才能世中第一。於諸世間出世間法。能問能說。問答斷疑皆得究竟。一切世間出世間事亦悉通達到於彼岸。一切眾生恒來瞻仰。雖現聲聞辟支佛威儀而不失大乘心。雖念念中示成正覺而不斷菩薩行。是為第四不由他教方便善巧究竟彼岸不共法。佛子。菩薩摩訶薩善知權實雙行道智慧自在。到於究竟。所謂住於涅槃而示現生死。知無眾生而勤行教化。究竟寂滅而現起煩惱。住一堅密智慧法身。而普現無量諸眾生身。常入深禪定而示受欲樂。常遠離三界而不捨眾生。常樂法樂而現有婇女歌詠嬉戲。雖以眾相好莊嚴其身。而示受醜陋貧賤之形。常積集眾善無諸過惡。而現生地獄畜生餓鬼。雖已到於佛智彼岸而亦不捨菩薩智身。菩薩摩訶薩成就如是無量智慧。聲聞獨覺尚不能知。何況一切童蒙眾生。是為第五不由他教權實雙行不共法。佛子。菩薩摩訶薩身口意業隨智慧行皆悉清淨。所謂具足大慈永離殺心。乃至具足正解無有邪見。是為第六不由他教身口意業隨智慧行不共法。佛子菩薩摩訶薩具足大悲不捨眾生。代一切眾生而受諸苦。所謂地獄苦。畜生苦。餓鬼苦。為利益故不生勞倦。唯專度脫一切眾生。未曾耽染五欲境界。常為精勤滅除眾苦。是為第七不由他教常起大悲不共法。佛子。菩薩摩訶薩常為眾生之所樂見。梵王帝釋四天王等一切眾生見無厭足。何以故。菩薩摩訶薩久遠世來行業清淨。無有過失。是故眾生見者無厭。是為第八不由他教一切眾生皆悉樂見不共法。佛子。菩薩摩訶薩於薩婆若大誓莊嚴。志樂堅固。雖處凡夫聲聞獨覺險難之處。終不退失一切智心明淨妙寶。佛子。如有寶珠名淨莊嚴。置泥潦中光色不改。能令濁水悉皆澄淨。菩薩摩訶薩亦復如是。雖在凡愚雜濁等處。終不失壞求一切智清淨寶心。而能令彼諸惡眾生遠離妄見煩惱穢濁。得求一切智清淨心寶。是為第九不由他教在眾難處不失一切智心寶不共法。佛子。菩薩摩訶薩成就自覺境界智。無師自悟。究竟自在到於彼岸。離垢法繒以冠其首。而於善友不捨親近。於諸如來常樂尊重。是為第十不由他教得最上法不離善知識不捨尊重佛不共法。佛子。是為菩薩摩訶薩十種不共法。若諸菩薩安住其中。則得如來無上廣大不共法。佛子。菩薩摩訶薩有十種業。何等為十。所謂一切世界業。悉同嚴淨故。一切諸佛業。悉能供養故。一切菩薩業。同種善根故。一切眾生業。悉能教化故。一切未來業。淨未來際攝取故。一切神力業。不離一世界徧至一切世界故。一切光明業。放無量色光明。一一光中有蓮華座。各有菩薩結跏趺坐而顯現故。一切三寶種不斷業。諸佛滅後守護住持諸佛法故。一切變化業。於一切世界說法教化諸眾生故。一切加持業。於一念中隨諸眾生心之所欲皆為示現。令一切願悉成滿故。是為十。若諸菩薩安住此法。則得如來無上廣大業。佛子。菩薩摩訶薩有十種身。何等為十。所謂不來身。於一切世間不受生故。不去身。於一切世間求不得故。不實身一切世間如實得故。不虗身以如實理示世間故。不盡身盡未來際無斷絕故。堅固身一切眾魔不能壞故。不動身眾魔外道不能動故。具相身示現清淨百福相故。無相身法相究竟悉無相故。普至身與三世佛同一身故。是為十。若諸菩薩安住此法。則得如來無上無盡之身。

　　大文第四如寶住下二十九門。答二十九句十迴向位中行問。於中初迴向有四門。二三迴向各有二門。四五六七各一門。第八迴向即十無礙十門。九迴向有三門。第十迴向有四門。言迴向者。即將前所修十波羅蜜行。一一迴向三處。謂迴向眾生。以捨眾生則菩薩無修行處。次迴向菩提。以願眾生皆至無上菩提故。三迴向實際。謂若不究竟歸於法界究竟實際。皆未離相。則屬有為。非菩薩稱法界之行故。以眾生無眾生相。即是菩提。菩提無得即歸究竟法界。此乃以願攝行。令行不虗。有歸趣故。若約行布。則十住入理為空。十行出俗利生為假。此迴向會歸一心為中道。今此圓宗不然。總不離法界體用故。此迴向之大意也。今十位中一一融攝。今初救護眾生離眾生相迴向四門。一如寶心。明所迴善根可貴圓滿。二如金剛大乘心。即大願救護。三普發起。即迴向所為。四究竟大事。即所化成滿。已上四門總明第一迴向。第二不壞信下二門明第二不壞迴向。初門正明不壞。次門授記。即迴向行成。第三十種善根下二門明等一切佛善根迴向中行。初門正明等佛。以佛為真善知識。等者同佛無二故。以悲智二心等同佛故。次門得十種智慧。即迴向行成。第四廣大心一門明至一切處迴向中行。以智慧如海無量無邊。故無不至故。第五十種伏藏一門明無盡功德藏迴向中行。謂於一切法蘊斯十義。故名為藏。惑者不見故名為伏。一切各十。是為無盡功德。第六十種律儀一門即隨順堅固一切善根迴向中行。謂三聚戒。皆順平等法界。故通一切善根。戒根堅固為行本故。故云一切善根皆令究竟。究竟即堅固也。第七十自在一門即平等隨順一切眾生迴向中行。以一一善根皆至究竟堅固之地。故隨順眾生得大自在。第八十無礙用十門明真如相迴向中行。謂一一行。如真如無障礙故。故位果云。住於此位得一切剎平等平等。此十門中。通顯身土自他。若智若境一一融通無障無礙。是其總相。以顯即法界體起大用故。廣有多義。略寄十門以顯無盡。九十種遊戲下三門明無縛無著迴向中行。以無縛無著成就普賢自在智用。初門顯任志行成遊賞自在。謂於十法界自在現身。出入往來遊戲無礙。次門顯於一境界難量不可思議。後門顯用幹能以稱法界智照徹窮源。染淨融通。唯隨智轉。故無縛無脫。十十種無畏下四門明入法界無量迴向中行。由上無縛無著。故普入法界。隨類現身說法。自利利他皆得無畏。所以然者。以得法界聞持故。故得無礙辯才。出入二空。示現威儀。三業清淨。故得十王外護。內具正念。外多方便。具一切智。故所行無畏。以此說法。自利利他。一一所作皆稱法界。故得十不共法。謂不與二乘共。皆依性起。亦不與他共。故權實雙行。故所成德體用具足。以此一一行門皆悉迴向。故成普賢行法無上莊嚴之身。以成迴向之行。已得其體。即依此身謂入地行。故初地即依此身以起行故。

大方廣佛華嚴經綱要卷第五十五


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十六

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上答前二十九句問十迴向位中行竟。下五十門答前五十句問。明十地位中行相。

　　離世間品第三十八之四

　　佛子。菩薩摩訶薩有十種身業。何等為十。所謂一身充滿一切世界身業。於一切眾生前悉能示現身業。於一切趣悉能受生身業。遊行一切世界身業。往詣一切諸佛眾會身業。能以一手普覆一切世界身業。能以一手磨一切世界金剛圍山碎如微塵身業。於自身中現一切佛剎成壞示於眾生身業。以一身容受一切眾生界身業。於自身中普現一切清淨佛剎一切眾生於中成道身業。是為十。若諸菩薩安住此法。則得如來無上佛業。悉能覺悟一切眾生。佛子。菩薩摩訶薩復有十種身。何等為十。所謂諸波羅蜜身。悉正修行故。四攝身。不捨一切眾生故。大悲身代一切眾生受無量苦無疲厭故。大慈身救護一切眾生故。福德身饒益一切眾生故。智慧身與一切佛身同一性故。法身永離諸趣受生故。方便身於一切處現前故。神力身示現一切神變故。菩提身隨樂隨時成正覺故。是為十。若諸菩薩安住此法。則得如來無上大智慧身。佛子。菩薩摩訶薩有十種語。何等為十。所謂柔輭語。使一切眾生皆安隱故。甘露語。令一切眾生悉清涼故。不誑語所有言說皆如實故。真實語乃至夢中無妄語故。廣大語一切釋梵四天王等皆尊敬故。甚深語顯示法性故。堅固語說法無盡故。正直語發言易了故。種種語隨時示現故。開悟一切眾生語隨其欲樂令解了故。是為十。若諸菩薩安住此法。則得如來無上微妙語。佛子。菩薩摩訶薩有十種淨修語業。何等為十。所謂樂聽聞如來音聲淨修語業。樂聞說菩薩功德淨修語業。不說一切眾生不樂聞語淨修語業。真實遠離語四過失淨修語業。歡喜踊躍讚歎如來淨修語業。如來塔所高聲讚佛如實功德淨修語業。以深淨心施眾生法淨修語業。音樂歌頌讚歎如來淨修語業。於諸佛所聽聞正法不惜身命淨修語業。捨身承事一切菩薩及諸法師而受妙法淨修語業。是為十。若菩薩摩訶薩以此十事淨修語業。則得十種守護。何等為十。所謂天王為首一切天眾而為守護。龍王為首一切龍眾而為守護。夜叉王為首。乾闥婆王為首。阿修羅王為首。迦樓羅王為首。緊那羅王為首。摩睺羅伽王為首。梵王為首。一一皆與自己徒眾而為守護。如來法王為首一切法師皆悉守護。是為十。佛子。菩薩摩訶薩得此守護已。則能成辦十種大事。何等為十。所謂一切眾生皆令歡喜。一切世界悉能往詣。一切諸根皆能了知。一切勝解悉令清淨。一切煩惱皆令除斷。一切習氣皆令捨離。一切欲樂皆令明潔。一切深心悉使增長。一切法界悉令周徧。一切涅槃普令明見。是為十。佛子。菩薩摩訶薩有十種心。何等為十。所謂如大地心。能持能長一切眾生諸善根故。如大海心。一切諸佛無量無邊大智法水悉流入故。如須彌山王心。置一切眾生於出世間最上善根處故。如摩尼寶王心。樂欲清淨無雜染故。如金剛心。決定深入一切法故。如金剛圍山心。諸魔外道不能動故。如蓮華心。一切世法不能染故。如優曇鉢華心。一切劫中難值遇故。如淨日心破暗障故。如虗空心。不可量故。是為十。若諸菩薩安住其中。則得如來無上大清淨心。佛子。菩薩摩訶薩有十種發心。何等為十。所謂發我當度脫一切眾生心。發我當令一切眾生除斷煩惱心。發我當令一切眾生消滅習氣心。發我當斷除一切疑惑心。發我當除滅一切眾生苦惱心。發我當除滅一切惡道諸難心。發我當敬順一切如來心。發我當善學一切菩薩所學心。發我當於一切世間一一毛端處現一切佛成正覺心。發我當於一切世界擊無上法鼓令諸眾生隨其根欲悉得悟解心。是為十。若諸菩薩安住其中。則得如來無上大發起能事心。佛子。菩薩摩訶薩有十種周徧心。何等為十。所謂周徧一切虗空心。發意廣大故。周徧一切法界心。深入無邊故。周徧一切三世心。一念悉知故。周徧一切佛出現心。於入胎誕生出家成道轉法輪般涅槃悉明了故。周徧一切眾生心。悉知根欲習氣故。周徧一切智慧心。隨順了知法界故。周徧一切無邊心。知諸幻網差別故。周徧一切無生心。不得諸法自性故。周徧一切無礙心。不住自心他心故。周徧一切自在心。一念普現成佛故。是為十。若諸菩薩安住其中。則得無量無上佛法周徧莊嚴。佛子。菩薩摩訶薩有十種根。何等為十。所謂歡喜根。見一切佛信不壞故。希望根。所聞佛法皆悟解故。不退根一切作事皆究竟故。安住根不斷一切菩薩行故。微細根入般若波羅蜜微妙理故。不休息根究竟一切眾生事故。如金剛根證知一切諸法性故。金剛光𦦨根普照一切佛境界故。無差別根一切如來同一身故。無礙際根深入如來十種力故。是為十。若諸菩薩安住其中。則得如來無上大智圓滿根。佛子。菩薩摩訶薩有十種深心。何等為十。所謂不染一切世間法深心。不雜一切二乘道深心。了達一切佛菩提深心。隨順一切智智道深心。不為一切眾魔外道所動深心。淨修一切如來圓滿智深心。受持一切所聞法深心。不著一切受生處深心。具足一切微細智深心。修一切諸佛法深心。是為十。若諸菩薩安住其中。則得一切智無上清淨深心。佛子。菩薩摩訶薩有十種增上深心。何等為十。所謂不退轉增上深心。積集一切善根故。離疑惑增上深心。解一切如來密語故。正持增上深心。大願大行所流故。最勝增上深心。深入一切佛法故。為主增上深心。一切佛法自在故。廣大增上深心。普入種種法門故。上首增上深心。一切所作成辦故。自在增上深心。一切三昧神通變化莊嚴故。安住增上深心。攝受本願故。無休息增上深心。成熟一切眾生故。是為十。若諸菩薩安住此法。則得一切諸佛無上清淨增上深心。佛子。菩薩摩訶薩有十種勤修。何等為十。所謂布施勤修。悉捨一切不求報故。持戒勤修。頭陀苦行少欲知足無所欺故。忍辱勤修。離自他想忍一切惡。畢竟不生恚害心故。精進勤修。身語意業未曾散亂。一切所作皆不退轉至究竟故。禪定勤修。解脫三昧出現神通。離一切欲煩惱鬪諍諸眷屬故。智慧勤修。修習積聚一切功德無厭倦故。大慈勤修。知諸眾生無自性故。大悲勤修。知諸法空普代一切眾生受苦無疲厭故。覺悟如來十力勤修。了達無礙示眾生故。不退法輪勤修。轉至一切眾生心故。是為十。若諸菩薩安住此法。則得如來無上大智慧勤修。佛子。菩薩摩訶薩有十種決定解。何等為十。所謂最上決定解。種植尊重善根故。莊嚴決定解。出生種種莊嚴故。廣大決定解其心未曾狹劣故。寂滅決定解能入甚深法性故。普徧決定解發心無所不及故。堪任決定解能受佛力加持故。堅固決定解摧破一切魔業故。明斷決定解了知一切業報故。現前決定解隨意能現神通故。紹隆決定解一切佛所得記故。自在決定解隨意隨時成佛故。是為十。若諸菩薩安住此法。則得如來無上決定解。佛子。菩薩摩訶薩有十種決定解知諸世界。何等為十。所謂知一切世界入一世界。知一世界入一切世界。知一切世界一如來身一蓮華座皆悉周徧。知一切世界皆如虗空。知一切世界具佛莊嚴。知一切世界菩薩充滿。知一切世界入一毛孔。知一切世界入一眾生身。知一切世界一佛菩提樹一佛道場皆悉周徧。知一切世界一音普徧。令諸眾生各別了知心生歡喜。是為十。若諸菩薩安住此法。則得如來無上佛剎廣大決定解。佛子。菩薩摩訶薩有十種決定解知眾生界。何等為十。所謂知一切眾生界本性無實。知一切眾生界悉入一眾生身。知一切眾生界悉入菩薩身。知一切眾生界悉入如來藏。知一眾生身普入一切眾生界。知一切眾生界悉堪為諸佛法器。知一切眾生界隨其所欲為現釋梵護世身。知一切眾生界隨其所欲為現聲聞獨覺寂靜威儀。知一切眾生界為現菩薩功德莊嚴身。知一切眾生界為現如來相好寂靜威儀開悟眾生。是為十。若諸菩薩安住此法。則得如來無上大威力決定解。佛子。菩薩摩訶薩有十種習氣。何等為十。所謂菩提心習氣。善根習氣。教化眾生習氣。見佛習氣。於清淨世界受生習氣。行習氣。願習氣。波羅蜜習氣。思惟平等法習氣。種種境界差別習氣。是為十。若諸菩薩安住此法。則永離一切煩惱習氣。得如來大智習氣非習氣智。佛子。菩薩摩訶薩有十種取。以此不斷諸菩薩行。何等為十。所謂取一切眾生界。究竟教化故。取一切世界。究竟嚴淨故。取如來修菩薩行為供養故。取善根積集諸佛相好功德故。取大悲滅一切眾生苦故。取大慈與一切眾生一切智樂故。取波羅蜜積集菩薩諸莊嚴故。取善巧方便於一切處皆示現故。取菩提得無礙智故。略說菩薩取一切法。於一切處悉以明智而現了故。是為十。若諸菩薩安住此取。則能不斷諸菩薩行。得一切如來無上無所取法。佛子。菩薩摩訶薩有十種修。何等為十。所謂修諸波羅蜜。修學。修慧。修義。修法。修出離。修示現。修勤行匪懈。修成等正覺。修轉正法輪。是為十。若諸菩薩安住其中。則得無上修修一切法。佛子。菩薩摩訶薩有十種成就佛法。何等為十。所謂不離善知識成就佛法。深信佛語成就佛法。不謗正法成就佛法。以無量無盡善根迴向成就佛法。信解如來境界無邊際成就佛法。知一切世界境界成就佛法。不捨法界境界成就佛法。遠離諸魔境界成就佛法。正念一切諸佛境界成就佛法。樂求如來十力境界成就佛法。是為十。若諸菩薩安住此法。則得成就如來無上大智慧。佛子。菩薩摩訶薩有十種退失佛法應當遠離。何等為十。所謂輕慢善知識退失佛法。畏生死苦退失佛法。厭修菩薩行退失佛法。不樂住世間退失佛法。耽著三昧退失佛法。執取善根退失佛法。誹謗正法退失佛法。斷菩薩行退失佛法。樂二乘道退失佛法。嫌恨諸菩薩退失佛法。是為十。若諸菩薩安住此法。則入菩薩離生道。佛子。菩薩摩訶薩有十種離生道。何等為十。所謂出生般若波羅蜜而恒觀察一切眾生是為一。遠離諸見而度脫一切見縛眾生是為二。不念一切相而不捨一切著相眾生是為三。超過三界而常在一切世界是為四。永離煩惱而與一切眾生共居是為五。得離欲法而常以大悲哀愍一切著欲眾生是為六。常樂寂靜而恒示現一切眷屬是為七。離世間生而死此生彼起菩薩行是為八。不染一切世間法而不斷一切世間所作是為九。諸佛菩提已現其前而不捨菩薩一切願行是為十。佛子。是為菩薩摩訶薩十種離生道。出離世間不與世共。而亦不雜二乘之行。若諸菩薩安住此法。則得菩薩決定法。佛子。菩薩摩訶薩有十種決定法。何等為十。所謂決定於如來種族中生。決定於諸佛境界中住。決定了知菩薩所作事。決定安住諸波羅蜜。決定得預如來眾會。決定能顯如來種性。決定安住如來力。決定深入佛菩提。決定與一切如來同一身。決定與一切如來所住無有二。是為十。佛子。菩薩摩訶薩有十種出生佛法道。何等為十。所謂隨順善友是出生佛法道。同種善根故。深心信解是出生佛法道。知佛自在故。發大誓願是出生佛法道。其心寬廣故。忍自善根是出生佛法道。知業不失故。一切劫修行無厭足是出生佛法道。盡未來際故。阿僧祇世界皆示現是出生佛法道。成熟眾生故。不斷菩薩行是出生佛法道。增長大悲故。無量心是出生佛法道。一念徧一切虗空界故。殊勝行是出生佛法道。本所修行無失壞故。如來種是出生佛法道。令一切眾生樂發菩提心。以一切善法資持故。是為十。若諸菩薩安住此法。則得大丈夫名號。佛子。菩薩摩訶薩有十種大丈夫名號。何等為十。所謂名為菩提薩埵。菩提智所生故。名為摩訶薩埵。安住大乘故。名為第一薩埵。證第一法故。名為勝薩埵。覺悟勝法故。名名為最勝薩埵。智慧最勝故。名為上薩埵。起上精進故。名為無上薩埵。開示無上法故。名為力薩埵。廣知十力故。名為無等薩埵。世間無比故。名為不思議薩埵。一念成佛故。是為十。若諸菩薩得此名號。則成就菩薩道。佛子。菩薩摩訶薩有十種道。何等為十。所謂一道是菩薩道。不捨獨一菩提心故。二道是菩薩道。出生智慧及方便故。三道是菩薩道。行空無相無願不著三界故。四行是菩薩道。懺除罪障隨喜福德。恭敬尊重勸請如來。善巧迴向無休息故。五根是菩薩道。安住淨信堅固不動。起大精進所作究竟。一向正念無異攀緣。巧知三昧入出方便。善能分別智慧境界故。六通是菩薩道。所謂天眼。悉見一切世界所有眾色。知諸眾生死此生彼故。天耳。悉聞諸佛說法受持憶念。廣為眾生隨根演暢故。他心智能知他心自在無礙故。宿命念憶知過去一切劫數增長善根故。神足通隨所應化一切眾生種種為現令樂法故。漏盡智現證實際起菩薩行不斷絕故。七念是菩薩道。所謂念佛。於一毛孔見無量佛開悟一切眾生心故。念法。不離一如來眾會於一切如來眾會中親承妙法。隨諸眾生根性欲樂而為演說令悟入故。念僧恒相續見無有休息。於一切世間見菩薩故。念捨了知一切菩薩捨行增長廣大布施心故。念戒不捨菩提心以一切善根迴向眾生故。念天常憶念兜率陀天宮一生補處菩薩故。念眾生智慧方便教化調伏普及一切無間斷故。隨順菩提八聖道是菩薩道。所謂行正見道。遠離一切諸邪見故。起正思惟。捨妄分別心常隨順一切智故。常行正語離語四過順聖言故。恒修正業教化眾生令調伏故。安住正命頭陀知足威儀審正。隨順菩提行四聖種。一切過失皆永離故。起正精進勤修一切菩薩苦行。入佛十力無罣礙故。心常正念悉能憶持一切言音。除滅世間散動心故。心常正定善入菩薩不思議解脫門。於一三昧中出生一切諸三昧故。入九次第定是菩薩道。所謂離欲恚害。而以一切語業說法無礙。滅除覺觀。而以一切智覺觀教化眾生。捨離喜愛而見一切佛心大歡喜。離世間樂而隨順出世菩薩道樂。從此不動入無色定。而亦不捨欲色受生。雖住滅一切想受定。而亦不息菩薩行故。學佛十力是菩薩道。所謂善知是處非處智。善知一切眾生去來現在業報因果智。善知一切眾生上中下根不同隨宜說法智。善知一切眾生種種無量性智。善知一切眾生輭中上解差別令入法方便智。徧一切世間一切剎一切三世一切劫。普現如來形相威儀而亦不捨菩薩所行智。善知一切諸禪解脫及諸三昧。若垢若淨。時與非時。方便出生諸菩薩解脫門智。知一切眾生於諸趣中死此生彼差別智。於一念中悉知三世一切劫數智。善知一切眾生樂欲諸使惑習滅盡智。而不捨離諸菩薩行。是為十。若諸菩薩安住此法。則得一切如來無上巧方便道。佛子。菩薩摩訶薩有無量道。無量助道。無量修道。無量莊嚴道。佛子。菩薩摩訶薩有十種無量道。何等為十。所謂虗空無量故菩薩道亦無量。法界無邊故菩薩道亦無量。眾生界無盡故菩薩道亦無量。世界無際故菩薩道亦無量。劫數不可盡故菩薩道亦無量。一切眾生語言法無量故菩薩道亦無量。如來身無量故菩薩道亦無量。佛音聲無量故菩薩道亦無量。如來力無量故菩薩道亦無量。一切智智無量故菩薩道亦無量。是為十。佛子。菩薩摩訶薩有十種無量助道。所謂如虗空界無量。菩薩集助道亦無量。如法界無邊。菩薩集助道亦無邊。如眾生界無盡。菩薩集助道亦無盡。如世界無際。菩薩集助道亦無際。如劫數說不可盡。菩薩集助道亦一切世間說不能盡。如眾生語言法無量。菩薩集助道出生智慧知語言法亦無量。如如來身無量。菩薩集助道徧一切眾生一切剎一切世一切劫亦無量。如佛音聲無量。菩薩出一言音周徧法界。一切眾生無不聞知故所集助道亦無量。如佛力無量。菩薩承如來力積集助道亦無量。如一切智智無量。菩薩積集助道亦如是無有量。是為十。若諸菩薩安住此法。則得如來無量智慧。佛子。菩薩摩訶薩有十種無量修道。何等為十。所謂不來不去修。身語意業無動作故。不增不減修。如本性故。非有非無修。無自性故。如幻如夢如影如響如鏡中像如熱時𦦨如水中月修。離一切執著故。空無相無願無作修。明見三界而集福德不休息故。不可說無言說離言說修。遠離施設安立法故。不壞法界修。智慧現知一切法故。不壞真如實際修。普入真如實際虗空際故。廣大智慧修。諸有所作力無盡故。住如來十力四無所畏一切智智平等修。現見一切法無疑惑故。是為十。若諸菩薩安住此法。則得如來一切智無上善巧修。佛子。菩薩摩訶薩有十種莊嚴道。何等為十。佛子。菩薩摩訶薩不離欲界。入色界無色界禪定解脫及諸三昧。亦不因此而受彼生。是為第一莊嚴道。智慧現前入聲聞道。不以此道而取出離。是為第二莊嚴道。智慧現前入辟支佛道。而起大悲無有休息。是為第三莊嚴道。雖有人天眷屬圍繞百千綵女歌舞侍從。未曾暫捨禪定解脫及諸三昧。是為第四莊嚴道。與一切眾生受諸欲樂共相娛樂。乃至未曾於一念間捨離菩薩平等三昧。是為第五莊嚴道。已到一切世間彼岸。於諸世法悉無所著。而亦不捨度眾生行。是為第六莊嚴道。安住正道正智正見。而能示入一切邪道。不取為實。不執為淨。令彼眾生遠離邪法。是為第七莊嚴道。常善護持如來淨戒。身語意業無諸過失。為欲教化犯戒眾生示行一切凡愚之行。雖已具足清淨福德住菩薩趣。而示生於一切地獄畜生餓鬼及諸險難貧窮等處。令彼眾生皆得解脫。而實菩薩不生彼趣。是為第八莊嚴道。不由他教得無礙辯智慧光明普能照了一切佛法。為一切如來神力所持。與一切諸佛同一法身。成就一切堅固大人明淨密法。安住一切平等諸乘。諸佛境界皆現其前。具足一切世智光明照見一切諸眾生界。能為眾生作知法師而示求正法未曾休息。雖實與眾生作無上師。而示行尊敬闍黎和尚。何以故。菩薩摩訶薩善巧方便住菩薩道。隨其所應皆為示現。是為第九莊嚴道。善根具足諸行究竟。一切如來所共灌頂。到一切法自在彼岸。無礙法繒以冠其首。其身徧至一切世界普現如來無礙之身。於法自在最上究竟。轉於無礙清淨法輪。一切菩薩自在之法皆已成就。而為眾生故於一切國土示現受生。與三世諸佛同一境界而不廢菩薩行。不捨菩薩法。不懈菩薩業。不離菩薩道。不弛菩薩儀。不斷菩薩取。不息菩薩巧方便。不絕菩薩所作事。不厭菩薩生成用。不止菩薩住持力。何以故。菩薩欲疾證阿耨多羅三藐三菩提。觀一切智門修菩薩行無休息故。是為第十莊嚴道。若諸菩薩安住此法。則得如來無上大莊嚴道。亦不捨菩薩道。佛子。菩薩摩訶薩有十種足。何等為十。所謂持戒足。殊勝大願悉成滿故。精進足。集一切菩提分法不退轉故。神通足隨眾生欲令歡喜故。神力足不離一佛剎往一切佛剎故。深心足願求一切殊勝法故。堅誓足一切所作咸究竟故。隨順足不違一切尊者教故。樂法足聞持一切佛所說法不疲懈故。法雨足為眾演說無怯弱故。修行足一切諸惡悉遠離故。是為十。若諸菩薩安住此法。則得如來無上最勝足。若一舉步。悉能徧至一切世界。佛子。菩薩摩訶薩有十種手。何等為十。所謂深信手。於佛所說一向忍可究竟受持故。布施手。有來求者隨其所欲皆令充滿故。先意問訊手舒展右掌相迎引故。供養諸佛手集眾福德無疲厭故。多聞善巧手悉斷一切眾生疑故。令超三界手授與眾生拔出欲泥故。置於彼岸手四暴流中救溺眾生故。不悋正法手所有妙法悉以開示故。善用眾論手以智慧藥滅身心病故。恒持智寶手開法光明破煩惱闇故。是為十。若諸菩薩安住此法。則得如來無上手。普覆十方一切世界。佛子。菩薩摩訶薩有十種腹。何等為十。所謂離諂曲腹。心清淨故。離幻偽腹。性質直故。不虗假腹無險詖故。無欺奪腹於一切物無所貪故。斷煩惱腹具智慧故。清淨心腹離諸惡故。觀察飲食腹念如實法故。觀察無作腹覺悟緣起故。覺悟一切出離道腹善成熟深心故。遠離一切邊見垢腹。令一切眾生得入佛腹故。是為十。若諸菩薩安住此法。則得如來無上廣大腹。悉能容受一切眾生。佛子。菩薩摩訶薩有十種藏。何等為十。所謂不斷佛種是菩薩藏。開示佛法無量威德故。增長法種是菩薩藏。出生智慧廣大光明故。住持僧種是菩薩藏。令其得入不退法輪故。覺悟正定眾生是菩薩藏。善隨其時不踰一念故。究竟成熟不定眾生是菩薩藏。令因相續無有間斷故。為邪定眾生發起大悲是菩薩藏。令未來因悉得成就故。滿佛十力不可壞因是菩薩藏。具降伏魔軍無對善根故。最勝無畏大師子吼是菩薩藏。令一切眾生皆歡喜故。得佛十八不共法是菩薩藏。智慧普入一切處故。普了知一切眾生一切剎一切法一切佛是菩薩藏。於一念中悉明見故。是為十。若諸菩薩安住此法。則得如來無上善根不可壞大智慧藏。佛子。菩薩摩訶薩有十種心。何等為十。所為精勤心。一切所作悉究竟故。不懈心。積集相好福德行故。大勇健心。摧破一切諸魔軍故。如理行。心除滅一切諸煩惱故。不退轉心乃至菩提終不息故。生清淨心知心不動無所著故。知眾生心隨其解欲令出離故。令入佛法大梵住心知諸眾生種種解欲不以別乘而救護故。空無相無願無作心見三界相不取著故。卍字相金剛堅固勝藏莊嚴心一切眾生數等魔來乃至不能動一毛故。是為十。若諸菩薩安住此法。則得如來無上大智光明藏心。佛子。菩薩摩訶薩有十種被甲。何等為十。所謂被大慈甲。救護一切眾生故。被大悲甲。堪忍一切諸苦故。被大願甲一切所作究竟故。被迴向甲建立一切佛莊嚴故。被福德甲饒益一切諸眾生故。被波羅蜜甲度脫一切諸含識故。被智慧甲滅一切眾生煩惱闇故。被善巧方便甲生普門善根故。被一切智心堅固不散亂甲不樂餘乘故。被一心決定甲於一切法離疑惑故。是為十。若諸菩薩安住此法。則被如來無上甲冑。悉能摧伏一切魔軍。佛子。菩薩摩訶薩有十種器仗。何等為十。所謂布施是菩薩器仗。摧破一切慳悋故。持戒是菩薩器仗。棄捨一切毀犯故。平等是菩薩器仗斷除一切分別故。智慧是菩薩器仗消滅一切煩惱故。正命是菩薩器仗遠離一切邪命故。善巧方便是菩薩器仗於一切處示現故。略說貪瞋癡等一切煩惱是菩薩器仗以煩惱門度眾生故。生死是菩薩器仗不斷菩薩行教化眾生故。說如實法是菩薩器仗能破一切執著故。一切智是菩薩器仗不捨菩薩行門故。是為十。若諸菩薩安住此法。則能除滅一切眾生長夜所集煩惱結使。佛子。菩薩摩訶薩有十種首。何等為十。所謂涅槃首。無能見頂故。尊敬首。一切人天所敬禮故。廣大勝解首三千界中最為勝故。第一善根首三界眾生咸供養故。荷戴眾生首成就頂上肉髻相故。不輕賤他首於一切處常尊勝故。般若波羅蜜首長養一切功德法故。方便智相應首普現一切同類身故。教化一切眾生首以一切眾生為弟子故。守護諸佛法眼首能令三寶種不斷絕故。是為十。若諸菩薩安住此法。則得如來無上大智慧首。佛子。菩薩摩訶薩有十種眼。所謂肉眼。見一切色故。天眼。見一切眾生心故。慧眼見一切眾生諸根境界故。法眼見一切法如實相故。佛眼見如來十力故。智眼知見諸法故。光明眼見佛光明故。出生死眼見涅槃故。無礙眼所見無障故。一切智眼見普門法界故。是為十。若諸菩薩安住此法。則得如來無上大智慧眼。佛子。菩薩摩訶薩有十種耳。何等為十。所謂聞讚歎聲斷除貪愛。聞毀呰聲斷除瞋恚。聞說二乘不著不求。聞菩薩道歡喜踊躍。聞地獄等諸苦難處。起大悲心發弘誓願。聞說人天勝妙之事。知彼皆是無常之法。聞有讚歎諸佛功德。勤加精進令速圓滿。聞說六度四攝等法。發心修行願到彼岸。聞十方世界一切音聲悉知如響。入不可說甚深妙義。菩薩摩訶薩從初發心乃至道場。常聞正法未曾暫息。而恒不捨化眾生事。是為十。若諸菩薩成就此法。則得如來無上大智慧耳。佛子。菩薩摩訶薩有十種鼻。何等為十。所謂聞諸臭物不以為臭。聞諸香氣不以為香。香臭俱聞其心平等。非香非臭安住於捨。若聞眾生衣服臥具及其支體所有香臭。則能知彼貪恚愚癡等分之行。若聞諸伏藏草木等香。皆如對目前分明辨了。若聞下至阿鼻地獄上至有頂眾生之香。皆知彼過去所行之行。若聞諸聲聞布施持戒多聞慧香。住一切智心不令散動。若聞一切菩薩行香。以平等慧入如來地。聞一切佛智境界香。亦不廢捨諸菩薩行。是為十。若諸菩薩成就此法。則得如來無量無邊清淨鼻。佛子。菩薩摩訶薩有十種舌。何等為十。所謂開示演說無盡眾生行舌。開示演說無盡法門舌。讚歎諸佛無盡功德舌。演暢詞辯無盡舌。開闡大乘助道舌。徧覆十方虗空舌。普照一切佛剎舌。普使眾生悟解舌。悉令諸佛歡喜舌。降伏一切諸魔外道除滅一切生死煩惱令至涅槃舌。是為十。若諸菩薩成就此法。則得如來徧覆一切諸佛國土無上舌。佛子。菩薩摩訶薩有十種身。何等為十。所謂人身。為教化一切諸人故。非人身。為教化地獄畜生餓鬼故。天身為教化欲界色界無色界眾生故。學身示現學地故。無學身示現阿羅漢地故。獨覺身教化令入辟支佛地故。菩薩身令成就大乘故。如來身智水灌頂故。意生身善巧出生故。無漏法身以無功用示現一切眾生身故。是為十。若諸菩薩成就此法。則得如來無上之身。佛子。菩薩摩訶薩有十種意。何等為十。所謂上首意。發起一切善根故。安住意。深信堅固不動故。深入意隨順佛法而解故。內了意知諸眾生心樂故。無亂意一切煩惱不雜故。明淨意客塵不能染著故。善觀眾生意無有一念失時故。善擇所作意未曾一處生過故。密護諸根意調伏不令馳散故。善入三昧意深入佛三昧無我我所故。是為十。若諸菩薩安住此法。則得一切佛無上意。佛子。菩薩摩訶薩有十種行。何等為十。所謂聞法行。愛樂於法故。說法行。利益眾生故。離貪恚癡怖畏行調伏自心故。欲界行教化欲界眾生故。色無色界三昧行令速轉還故。趣向法義行速得智慧故。一切生處行自在教化眾生故。一切佛剎行禮拜供養諸佛故。涅槃行不斷生死相續故。成滿一切佛法行不捨菩薩法行故。是為十。若諸菩薩安住此法。則得如來無來無去行。佛子。菩薩摩訶薩有十種住。何等為十。所謂菩提心住。曾不忘失故。波羅蜜住。不厭助道故。說法住增長智慧故。阿蘭若住證大禪定故。隨順一切智頭陀知足四聖種住少欲少事故。深信住荷負正法故。親近如來住學佛威儀故。出生神通住圓滿大智故。得忍住滿足授記故。道場住具足力無畏一切佛法故。是為十。若諸菩薩安住此法。則得一切智無上住。佛子。菩薩摩訶薩有十種坐。何等為十。所謂轉輪王坐。興十善道故。四天王坐。於一切世間自在安立佛法故。帝釋坐與一切眾生為勝主故。梵天坐於自他心得自在故。師子坐能說法故。正法坐以總持辯才力而開示故。堅固坐誓願究竟故。大慈坐令惡眾生悉歡喜故。大悲坐忍一切苦不疲厭故。金剛坐降伏眾魔及外道故。是為十。若諸菩薩安住此法。則得如來無上正覺坐。佛子。菩薩摩訶薩有十種臥。何等為十。所謂寂靜臥。身心憺怕故。禪定臥。如理修行故。三昧臥身心柔輭故。梵天臥不惱自他故。善業臥於後不悔故。正信臥不可傾動故。正道臥善友開覺故。妙願臥善巧迴向故。一切事畢臥所作成辦故。捨諸功用臥一切慣習故。是為十。若諸菩薩安住此法。則得如來無上大法臥。悉能開悟一切眾生。佛子。菩薩摩訶薩有十種所住處。何等為十。所謂以大慈為所住處。於一切眾生心平等故。以大悲為所住處。不輕未學故。以大喜為所住處離一切憂惱故。以大捨為所住處於有為無為平等故。以一切波羅蜜為所住處菩提心為首故。以一切空為所住處善巧觀察故。以無相為所住處不出正位故。以無願為所住處觀察受生故。以念慧為所住處忍法成滿故。以一切法平等為所住處得授記莂故。是為十。若諸菩薩安住此法。則得如來無上無礙所住處。佛子。菩薩摩訶薩有十種所行處。何等為十。所謂以正念為所行處。滿足念處故。以諸趣為所行處。正覺法趣故。以智慧為所行處得佛歡喜故。以波羅蜜為所行處滿足一切智智故。以四攝為所行處教化眾生故。以生死為所行處積集善根故。以與一切眾生雜談戲為所行處隨應教化令永離故。以神通為所行處知一切眾生諸根境界故。以善巧方便為所行處般若波羅蜜相應故。以道場為所行處成一切智而不斷菩薩行故。是為十。若諸菩薩安住此法。則得如來無上大智慧所行處。

　　大文第五十種身業下有五十門。答五十問。明十地位中行相。今依漸次分配十地。初地十門。二地六門。三四各五門。五二門。六一門。七八各三門。九二門。十地十三門。今初十門明歡喜地中行。所言地者謂一真如地。乃佛所證究竟法身實際。今為菩薩所履之地故以地能厚載又能出生。謂前三賢所修因種一向散漫。今收入地中。一一出生莊嚴法身功德。以嚴報身之體。故以地名。故上迴向末後結歸成十種身。是乃攝前眾行歸法身故。今初地即以身語意三業為首者。正顯福智二行莊嚴而成報體。所以初地統前深種善根集助道等。以成十種大智慧身。若非一往稱法界性圓融妙行以為莊嚴。則何能致果上十身相海隨好功德哉。是以初地接前迴向之末。即得最勝身口意清淨三業。以眾生迷本法身。妄受根身。無量劫來。三業所造無量無邊染污之業。直至此地。乃得清淨。都成功德。以嚴法身。故初二三地。寄人天乘者。正顯位彌高行彌下。苟有一塵不淨。則障敝性天。安能稱為圓滿報身乎。然十門隨文固有多解。大義不出乎此。第二十種深心下六門明二地中行。別教以初地名真見道。從二地為修道之首。別前教單修戒。今此圓修。先已契證圓融妙理。故名深心。稱理之行一一遍周法界故。初二門明發起淨。正顯契理。後四門名自體淨。以顯稱性修。然所修者十度。則總攝三聚淨戒中攝善法戒攝律儀戒。其決定解明饒益有情戒。以決定明解眾生法界平等無二自性清淨故。稱體而修。此一一稱真如性。圓融無礙故為修道之首也。第三十種習氣下五門明三地中行。言習氣者。由眾生迷一真性。無明所熏成一切煩惱習氣。以全體真如。通成染習。今菩薩以前三賢觀智修法界行時。不管煩惱何如。但直一味依法界智。廣修種種無量妙行。以觀智圓明。更不見有煩惱可斷。故此乃不斷而斷。今既入一真地。融攝前行。將前染習一一熏成菩提淨習。然非此十種習氣。為成佛種子則無以取菩提果。故從此已去。凡所修行皆此十習所熏。發起現行。故為真修。然別教於二地已後正斷俱生習氣。在此圓宗。不必更斷。但只稱此十習而修。則彼習不斷而自斷矣。故修以習氣為首也。次下十種取者以眾生染習。取生死。受五蘊。今菩薩以此十習。而取法身。一一行門嚴成報身。然非此取則法界性中無以現報身相好莊嚴也。此乃不取之取。故所取者大。故為增勝取耳。以前二門為能厭之行。後三門為所起厭行。初門正顯修相。次門明修成勝緣。後門明離退失。總此一地通明修相。故上三地寄人天乘。後四地寄出世間。第四離生道下五門明四地中行。此地寄出世間。故言離生地。經此位修三十七品。故為離生道。所言生者。謂前三地以十種習氣。取菩提果。見其有厭有取。猶如生食在腹。未得消故。又為生澁之生。未純熟故。故外託勝緣。內防退失。及至五地則對治清淨修行增長故為出能離彼生。以離有為行得無生故。顯行純熟離生澁故。名離生道。由修行增長。內德增勝。故外立勝名。名大丈夫。後門正顯對治。地經寄位廣明三十七品。今約實位。即此一門通明對治之法。並是正道。故總收之。五無量道下二門明五地中行。然正道助道皆無量者。以五地聖人涉俗利生。隨順世間。廣行眾行。以正道契如。故心等法界。既已無量。則以真如為所遊履。觸境皆如。道無不在。故所行萬行資緣皆為助道。故境愈大而道亦大。所以治世語言資生業等無不稱真法界。一一無量無邊。所以為不住道行也。第六無量修道下一門明六地行。以般若現前為真修故。由前五地。雖能隨世修無礙行。然未能忘染淨之見。今此六地。以般若現前。觀察無染淨法界。生死涅槃平等。故名無量修。以一一行稱法界量故。前地以修。此方現前故。第七莊嚴道下三門明七地中行。以此地已得染淨平等。故權實雙行以二行交飾。故曰莊嚴。由權實無礙。故自行無染。而能示染隨化。處正入邪。持犯權實故。因體已圓故。生成大用故。得十足故無行不至。得十種手取授自在。故此念念進修一切佛法。向佛智故。即能以四攝廣化眾生。以極法界量中無行不至。故為遠行。八十種腹下三門明八地中行。言腹者。世人之腹多含穢惡。今言八地菩薩已證平等真如。從上所修。一切諸淨功德畢集於此。以此真如體與法界虗空等。無不包容。意明無善不集故。藏者乃腹中之五藏。謂如上功德蘊聚法身。為功德藏。亦能出生利益眾生。正定邪定。皆以大悲而攝受故。十種心者。心為一身之主。謂此所證真如乃法身主。一切任運無功用行利樂有情。皆大用故。前初地身具體而微。此則全體大用無不具足。略舉此三。已見全體。故九地現身說法。皆此大用故。九十種被甲下明九地中行。此地出真如界。現身說法。而入魔界。故以此十種被甲以為防身。以此十種器仗以為破敵。所謂與煩惱魔生死魔共戰。苟無防患之具。未有不被傷損者。況轉魔界為佛界。豈細事乎。第十十種首下明第十地位中行。初言十首者。以此地菩薩十地德圓。居受職位。首出眾聖。故標其首。此地有十三門先寄六根以彰德相圓滿。後寄四儀以顯業用微細。行住二門以表法界為所安住。總而言之。以顯三賢所修稱法界行。莊嚴法身以成報體。今第十地報體已圓。德相具足。成就報身。安住法界。以俟妙覺之果。如轉輪王灌頂太子。以為儲君。故此地菩薩。於佛法雲法雨皆能承受。能行佛事。故如儲君兼理國事也。

　　上十地行竟。

　　下因圓果滿。

大方廣佛華嚴經綱要卷第五十六


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十七

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上答前五十句問十地行相竟。下五十一門答前因果圓滿五十一句問。

　　離世間品第三十八之五

　　佛子。菩薩摩訶薩有十種觀察。何等為十。所謂知諸業觀察。微細悉見故。知諸趣觀察。不取眾生故。知諸根觀察了達無根故。知諸法觀察不壞法界故。見佛法觀察勤修佛眼故。得智慧觀察如理說法故。無生忍觀察決了佛法故。不退地觀察滅一切煩惱超出三界二乘地故。灌頂地觀察於一切佛法自在不動故。善覺智三昧觀察於一切十方施作佛事故。是為十。若諸菩薩安住此法。則得如來無上大觀察智。佛子。菩薩摩訶薩有十種普觀察。何等為十。所謂普觀一切諸來求者。以無違心滿其意故。普觀一切犯戒眾生。安置如來淨戒中故。普觀一切害心眾生。安置如來忍力中故。普觀一切懈怠眾生。勸令精勤不捨荷負大乘擔故。普觀一切亂心眾生。令住如來一切智地無散動故。普觀一切惡慧眾生。令除疑惑破有見故。普觀一切平等善友。順其教命住佛法故。普觀一切所聞之法。疾得證見最上義故。普觀一切無邊眾生。常不捨離大悲力故。普觀一切諸佛之法。速得成就一切智故。是為十。若諸菩薩安住此法。則得如來無上大智慧普觀察。佛子。菩薩摩訶薩有十種奮迅。何等為十。所謂牛王奮迅。暎蔽一切天龍夜叉乾闥婆等諸大眾故。象王奮迅。心善調柔荷負一切諸眾生故。龍王奮迅。興大法密雲。耀解脫電光。震如實義雷。降諸根力覺分禪定解脫三昧甘露雨故。大金翅鳥王奮迅。竭貪愛水破愚癡㲉。博撮煩惱諸惡毒龍。令出生死大苦海故。大師子王奮迅。安住無畏平等大智以為器仗摧伏眾魔及外道故。勇健奮迅。能於生死大戰陣中摧滅一切煩惱冤故。大智奮迅。知蘊界處及諸緣起。自在開示一切法故。陀羅尼奮迅。以念慧力持法不忘。隨眾生根為宣說故。辯才奮迅。無礙迅疾分別一切。咸令受益心歡喜故。如來奮迅。一切智智助道之法皆悉成滿。以一念相應慧。所應得者一切皆得。所應悟者一切皆悟。坐師子座降魔冤敵。成阿耨多羅三藐三菩提故。是為十。若諸菩薩安住此法。則得諸佛於一切法無上自在奮迅。佛子。菩薩摩訶薩有十種師子吼。何等為十。所謂唱言我當必定成等正覺。是菩提心大師子吼。我當令一切眾生未度者度。未脫者脫。未安者安。未涅槃者令得涅槃。是大悲大師子吼。我當令佛法僧種無有斷絕。是報如來恩大師子吼。我當嚴淨一切佛剎。是究竟堅誓大師子吼。我當除滅一切惡道及諸難處。是自持淨戒大師子吼。我當滿足一切諸佛身語及意相好莊嚴。是求福無厭大師子吼。我當成滿一切諸佛所有智慧。是求智無厭大師子吼。我當除滅一切眾魔及諸魔業。是修正行斷諸煩惱大師子吼。我當了知一切諸法無我。無眾生。無壽命。無補伽羅。空無相無願。淨如虗空。是無生法忍大師子吼。最後生菩薩震動一切諸佛國土悉令嚴淨。是時一切釋梵四王咸來讚請。唯願菩薩以無生法而現受生。菩薩則以無礙慧眼普觀世間一切眾生無如我者。即於王宮示現誕生。自行七步大師子孔我於世間最勝第一。我當永盡生死邊際。是如說而作大師子吼。是為十。若諸菩薩安住此法。則得如來無上大師子吼。佛子。菩薩摩訶薩有十種清淨施。何等為十。所謂平等施。不揀眾生故。隨意施。滿其所願故。不亂施令得利益故。隨宜施知上中下故。不住施不求果報故。開捨施心不戀著故。一切施究竟清淨故。迴向菩提施遠離有為無為故。教化眾生施乃至道場不捨故。三輪清淨施於施者受者及以施物正念觀察如虗空故。是為十。若諸菩薩安住此法。則得如來無上清淨廣大施。佛子。菩薩摩訶薩有十種清淨戒。何等為十。所謂身清淨戒。護身三惡故。語清淨戒。離語四過故。心清淨戒永離貪瞋邪見故。不破一切學處清淨戒於一切人天中作尊主故。守護菩提心清淨戒不樂小乘故。守護如來所制清淨戒乃至微細罪生大怖畏故。隱密護持清淨戒善拔犯戒眾生故。不作一切惡清淨戒誓修一切善法故。遠離一切有見清淨戒於戒無著故。守護一切眾生清淨戒發起大悲故。是為十。若諸菩薩安住此法。則得如來無上無過失清淨戒。佛子。菩薩摩訶薩有十種清淨忍。何等為十。所謂安受呰辱清淨忍。護諸眾生故。安受刀杖清淨忍。善護自他故。不生恚害清淨忍其心不動故。不責卑賤清淨忍為上能寬故。有歸咸救清淨忍捨自身命故。遠離我慢清淨忍不輕末學故。殘毀不瞋清淨忍觀察如幻故。有犯無報清淨忍不見自他故。不隨煩惱清淨忍離諸境界故。隨順菩薩真實智知一切法無生清淨忍不由他教入一切智境界故。是為十。若諸菩薩安住其中。則得一切諸佛不由他悟無上法忍。佛子。菩薩摩訶薩有十種清淨精進。何等為十。所謂身清淨精進。承事供養諸佛菩薩及諸師長尊重福田不退轉故。語清淨精進。隨所聞法廣為他說讚佛功德無疲倦故。意清淨精進。善能入出慈悲喜捨禪定解脫及諸三昧無休息故。正真心清淨精進。無誑無諂無曲無偽一切勤修無退轉故。增勝心清淨精進。志常趣求上上智慧。願具一切白淨法故。不唐捐清淨精進。攝取布施戒忍多聞及不放逸。乃至菩提無中息故。摧伏一切魔清淨精進。悉能除滅貪欲瞋恚愚癡邪見一切煩惱諸纏蓋故。成滿智慧光清淨精進。有所施為悉善觀察。咸使究竟不令後悔。得一切佛不共法故。無來無去清淨精進。得如實智入法界門。身語及心皆悉平等。了相非相無所著故。成就法光清淨精進。超過諸地得佛灌頂。以無漏身而示歿生。出家成道說法滅度。具足如是普賢事故。是為十。若諸菩薩安住此法。則得如來無上大清淨精進。佛子。菩薩摩訶薩有十種清淨禪。何等為十。所謂常樂出家清淨禪。捨一切所有故。得真善友清淨禪。示教正道故。住阿蘭若忍風雨等清淨禪離我我所故。離憒閙眾生清淨禪常樂寂靜故。心業調柔清淨禪守護諸根故。心智寂滅清淨禪一切音聲皆禪定刺不能亂故。覺道方便清淨禪觀察一切皆現證故。離於味著清淨禪不捨欲界故。發起通明清淨禪知一切眾生根性故。自在遊戲清淨禪入佛三昧知無我故。是為十。若諸菩薩安住其中。則得如來無上大清淨禪。佛子。菩薩摩訶薩有十種清淨慧。何等為十。所謂知一切因清淨慧。不壞果報故。知一切緣清淨慧。不違和合故。知不斷不常清淨慧。了達緣起皆如實故。拔一切見清淨慧。於眾生相無取捨故。觀一切眾生心行清淨慧。了知如幻故。廣大辯才清淨慧。分別諸法問答無礙故。一切諸魔外道聲聞獨覺所不能知清淨慧。深入一切如來智故。見一切佛微妙法身。見一切眾生本性清淨。見一切法皆悉寂滅。見一切剎同於虗空清淨慧。知一切相皆無礙故。一切總持辯才方便波羅蜜清淨慧。令得一切最勝智故。一念相應金剛智了一切法平等清淨慧。得一切法最尊智故。是為十。若諸菩薩安住其中。則得如來無障礙大智慧。佛子。菩薩摩訶薩有十種清淨慈。何等為十。所謂等心清淨慈。普攝眾生無所揀擇故。饒益清淨慈。隨有所作皆令歡喜故。攝物同己清淨慈。究竟皆令出生死故。不捨世間清淨慈。心常緣念集善根故。能至解脫清淨慈。普使眾生除滅一切諸煩惱故。出生菩提清淨慈。普使眾生發求一切智心故。世間無礙清淨慈。放大光明平等普照故。充滿虗空清淨慈。救護眾生無處不至故。法緣清淨慈。證於如如真實法故。無緣清淨慈。入於菩薩離生性故。是為十。若諸菩薩安住此法。則得如來無上廣大清淨慈。佛子。菩薩摩訶薩有十種清淨悲。何等為十。所謂無儔伴清淨悲。獨發其心故。無疲厭清淨悲。代一切眾生受苦不以為勞故。難處受生清淨悲。為度眾生故。善趣受生清淨悲。示現無常故。為邪定眾生清淨悲。歷劫不捨弘誓故。不著己樂清淨悲。普與眾生快樂故。不求恩報清淨悲。修潔其心故。能除顛倒清淨悲。說如實法故。菩薩摩訶薩知一切法本性清淨。無染著。無熱惱。以客塵煩惱故而受眾苦。如是知已。於諸眾生而起大悲。名本性清淨。為說無垢清淨光明法故。菩薩摩訶薩知一切法如空中鳥跡。眾生癡翳不能照了。觀察於彼起大悲心名真實智。為其開示涅槃法故。是為十。若諸菩薩安住此法。則得如來無上廣大清淨悲。佛子。菩薩摩訶薩有十種清淨喜。何等為十。所謂發菩提心清淨喜。悉捨所有清淨喜。不嫌棄破戒眾生而教化成就清淨喜。能忍受造惡眾生誓願救度清淨喜。捨身求法不生悔心清淨喜。自捨欲樂常樂法樂清淨喜。令一切眾生捨資生樂常樂法樂清淨喜。見一切佛恭敬供養無有厭足法界平等清淨喜。令一切眾生愛樂禪定解脫三昧遊戲入出清淨喜。心樂具行順菩薩道一切苦行證得摩尼寂靜不動無上定慧清淨喜。是為十。若諸菩薩安住此法。則得如來無上廣大清淨喜。佛子。菩薩摩訶薩有十種清淨捨。何等為十。所謂一切眾生恭敬供養不生愛著清淨捨。一切眾生輕慢毀辱不生瞋恚清淨捨。常行世間不為世間八法所染清淨捨。於法器眾生待時而化。於無法器亦不生嫌清淨捨。不求二乘學無學法清淨捨。心常遠離一切欲樂順煩惱法清淨捨。不歎二乘厭離生死清淨捨。遠離一切世間語。非涅槃語。非離欲語。不順理語。惱亂他語。聲聞獨覺語。略說乃至一切障菩薩道語。皆悉遠離清淨捨。或有眾生根已成熟發生念慧而未能知最上之法。待時方化清淨捨。或有眾生菩薩往昔已曾教化。至於佛地方可調伏。彼亦待時清淨捨。菩薩摩訶薩於彼二人無高無下。無取無捨。遠離一切種種分別。恒住正定。入如實法。心得堪忍清淨捨。是為十。若諸菩薩安住其中。則得如來無上廣大清淨捨。佛子。菩薩摩訶薩有十種義。何等為十。所謂多聞義。堅固修行故。法義。善巧思擇故。空義第一義空故。寂靜義離諸眾生諠憒故。不可說義不著一切語言故。如實義了達三世平等故。法界義一切諸法一味故。真如義一切如來順入故。實際義了知究竟如實故。大般涅槃義滅一切苦而修菩薩諸行故。是為十。若諸菩薩安住此法。則得一切智無上義。佛子。菩薩摩訶薩有十種法。何等為十。所謂真實法。如說修行故。離取法。能取所取悉離故。無諍法無有一切惑諍故。寂滅法滅除一切熱惱故。離欲法一切貪欲皆斷故。無分別法攀緣分別永息故。無生法猶如虗空不動故。無為法離生住滅諸相故。本性法自性無染清淨故。捨一切鳥波提涅槃法能生一切菩薩行修習不斷故。是為十。若諸菩薩安住其中。則得如來無上廣大法。佛子。菩薩摩訶薩有十種福德助道具。何等為十。所謂勸眾生起菩提心是菩薩福德助道具。不斷三寶種故。隨順十種迴向是菩薩福德助道具。斷一切不善法。集一切善法故。智慧誘誨是菩薩福德助道具。超過三界福德故。心無疲倦是菩薩福德助道具。究竟度脫一切眾生故。悉捨內外一切所有是菩薩福德助道具。於一切物無所著故。為滿足相好精進不退是菩薩福德助道具。開門大施無所限故。上中下三品善根悉以迴向無上菩提。心無所輕。是菩薩福德助道具。善巧方便相應故。於邪定下劣不善眾生皆生大悲不懷輕賤。是菩薩福德助道具。常起大人弘誓心故。恭敬供養一切如來。於一切菩薩起如來想。令一切眾生皆生歡喜。是菩薩福德助道具。守本志願極堅牢故。菩薩摩訶薩於阿僧祇劫積集善根。自欲取證無上菩提如在掌中。然悉捨與一切眾生心無憂惱亦無悔恨。其心廣大等虗空界。此是菩薩福德助道具。起大智慧證大法故。是為十。若諸菩薩安住其中。則具足如來無上廣大福德聚。佛子。菩薩摩訶薩有十種智慧助道具。何等為十。所謂親近多聞真善知識恭敬供養尊重禮拜。種種隨順不違其教。是為一。一切正直無虗矯故。永離憍慢常行謙敬。身語意業無有麤獷。柔和善順不偽不曲。是為二。其身堪作佛法器故。念慧隨覺未曾散亂。慚愧柔和心安不動。常憶六念常行六敬。常隨順住六堅固法是為三。與十種智為方便故。樂法樂義以法為樂。常樂聽聞無有厭足。捨離世論及世言說。專心聽受出世間語。遠離小乘入大乘慧是為四。一心憶念無散動故。六波羅蜜心專荷負。四種梵住行已成熟。隨順明法悉善修行。聰敏智人皆勤請問。遠離惡趣歸向善道。心常愛樂正念觀察。調伏己情守護他意是為五。堅固修行真實行故常樂出離不著三有。恒覺自心曾無惡念三覺已絕三業皆善。決定了知心之自性是為六。能令自他心清淨故。觀察五蘊皆如幻事。界如毒蛇處如空聚。一切諸法如幻如𦦨如水中月如夢如影如響如像如空中畫如旋火輪如虹蜺色如日月光。無相無形。非常非斷。不來不去。亦無所住。如是觀察知一切法無生無滅是為七。知一切法性空寂故。善薩摩訶薩聞一切法無我。無眾生。無壽者。無補伽羅。無心無境。無貪瞋癡。無身無物。無主無待。無著無行。如是一切皆無所有悉歸寂滅。聞已深信不疑不謗是為八。以能成就圓滿解故。菩薩摩訶薩善調諸根如理修行。恒住止觀心意寂靜。一切動念皆悉不生。無我無人無作無行。無計我想無計我業。無有瘡疣無有瘢痕。亦無於此所得之忍。身語意業無來無去。無有精進亦無勇猛。觀一切眾生一切諸法。心皆平等而無所住。非此岸非彼岸。此彼性離。無所從來無所至去。常以智慧如是思惟是為九。到分別相彼岸處故。菩薩摩訶薩見緣起法故見法清淨。見法清淨故見國土清淨。見國土清淨故見虗空清淨。見虗空清淨故見法界清淨。見法界清淨故見智慧清淨。是為十。修行積集一切智故。佛子。是為菩薩摩訶薩十種智慧助道具。若諸菩薩安住此法。則得如來一切法無障礙清淨微妙智慧聚。佛子。菩薩摩訶薩有十種明足。何等為十。所謂善分別諸法明足。不取著諸法明足。離顛倒見明足。智慧光照諸根明足。巧發起正精進明足。能深入真謗智明足。滅煩惱業成就盡智無生智明足。天眼智普觀察明足。宿住念知前際清淨明足。漏盡神通智斷眾生諸漏明足。是為十。若諸菩薩安住此法。則得如來於一切佛法無上大光明。佛子。菩薩摩訶薩有十種求法。何等為十。所謂直心求法。無有諂誑故。精進求法。遠離懈慢故。一向求法不惜身命故。為除一切眾生煩惱求法不為名利恭敬故。為饒益自他一切眾生求法不但自利故。為入智慧求法不樂文字故。為出生死求法不貪世樂故。為度眾生求法發菩提心故。為斷一切眾生疑求法令無猶豫故。為滿足佛法求法不樂餘乘故。是為十。若諸菩薩安住此法。則得不由他教一切佛法大智慧。佛子。菩薩摩訶薩有十種明了法。何等為十。所謂隨順世俗生長善根。是童蒙凡夫明了法。得無礙不壞信覺法自性。是隨信行人明了法。勤修習法隨順法住。是隨法行人明了法。遠離八邪向八正道。是第八人明了法。除滅眾結斷生死漏見真實諦。是須陀洹人明了法。觀味是患知無往來。是斯陀含人明了法。不樂三界求盡有漏於受生法乃至一念不生愛著。是阿那含人明了法。獲六神通得八解脫。九定四辯悉皆成就。是阿羅漢人明了法。性樂觀察一味緣起。心常寂靜知足少事。解因自得悟不由他。成就種種神通智慧。是辟支佛人明了法。智慧廣大諸根明利常樂度脫一切眾生。勤修福智助道之法。如來所有十力無畏一切功德具足圓滿。是菩薩人明了法。是為十。若諸菩薩安住此法。則得如來無上大智明了法。佛子。菩薩摩訶薩有十種修行法。何等為十。所謂恭敬尊重諸善知識修行法。常為諸天之所覺悟修行法。於諸佛所常懷慚愧修行法。哀愍眾生不捨生死修行法。事必究竟心無變動修行法。專念隨逐發大乘心諸菩薩眾精勤修學修行法。遠離邪見勤求正道修行法。摧破眾魔及煩惱業修行法。知諸眾生根性勝劣。而為說法令住佛地修行法。安住無邊廣大法界。除滅煩惱令身清淨修行法。是為十。若諸菩薩安住此法。則得如來無上修行法。佛子。菩薩摩訶薩有十種魔。何等為十。所謂蘊魔。生諸取故。煩惱魔恒雜染故。業魔能障礙故。心魔起高慢故。死魔捨生處故。天魔自憍縱故。善根魔恒執取故。三昧魔久耽味故。善知識魔起著心故。菩提法智魔不願捨離故。是為十。菩薩摩訶薩應作方便速求遠離。佛子。菩薩摩訶薩有十種魔業。何等為十。所謂忘失菩提心修諸善根是為魔業。惡心布施瞋心持戒。捨惡性人遠懈怠者。輕慢亂意譏嫌惡慧是為魔業。於甚深法心生慳悋。有堪化者而不為說。若得財利恭敬供養雖非法器而強為說。是為魔業。不樂聽聞諸波羅蜜。假使聞說而不修行。雖亦修行多生懈怠。以懈怠故志意狹劣。不求無上大菩提法是為魔業。遠善知識近惡知識。樂求二乘不樂受生。志尚涅槃離欲寂靜是為魔業。於菩薩所起瞋恚心惡眼視之。求其罪釁說其過惡。斷彼所有財利供養是為魔業。誹謗正法不樂聽聞。假使得聞便生毀呰。見人說法不生尊重。言自說是餘說悉非是為魔業。樂學世論巧述文詞。開闡二乘隱覆深法。或以妙義授非其人。遠離菩提住於邪道。是為魔業。已得解脫已安隱者常樂親近而供養之。未得解脫未安隱者不肯親近亦不教化。是為魔業。增長我慢無有恭敬。於諸眾生多行惱害。不求正法真實智慧。其心弊惡難可開悟是為魔業。是為十。菩薩摩訶薩應速遠離勤求佛業。佛子。菩薩摩訶薩有十種捨離魔業。何等為十。所謂近善知識恭敬供養捨離魔業。不自尊舉不自讚歎捨離魔業。於佛深法信解不謗捨離魔業。未曾忘失一切智心捨離魔業。勤修妙行恒不放逸捨離魔業。常求一切菩薩藏法捨離魔業。恒演說法心無疲倦捨離處業。歸依十方一切諸佛起救護想捨離魔業。信受憶念一切諸佛神力加持捨離魔業。與一切菩薩同種善根平等無二捨離魔業。是為十。若諸菩薩安住此法。則能出離一切魔道。佛子。菩薩摩訶薩有十種見佛。何等為十。所謂於安住世間成正覺佛無著見。願佛出生見。業報佛深信見。住持佛隨順見。涅槃佛深入見。法界佛普至見。心佛安住見。三昧佛無量無依見。本性佛明了見。隨樂佛普受見。是為十。若諸菩薩安住此法。則常得見無上如來。佛子。菩薩摩訶薩有十種佛業。何等為十。所謂隨時開導是佛業。令正修行故。夢中令見是佛業。覺昔善根故。為他演說所未聞經是佛業。令生智斷疑故。為悔纏所纏者說出離法是佛業。令離疑心故。若有眾生起慳悋心乃至惡慧心。二乘心。損害心。疑惑心。散動心。憍慢心。為現如來眾相莊嚴身是佛業。生長過去善根故。於正法難遇時廣為說法。令其聞已得陀羅尼智神通智。普能利益無量眾生是佛業。勝解清淨故。若有魔事起。能以方便現虗空界等聲說不損惱他法。以為對治令其開悟。眾魔聞已威光歇滅是佛業。志樂殊勝威德大故。其心無間常自守護。不令證入二乘正位。若有眾生根性未熟。終不為說解脫境界是佛業。本願所作故。生死結漏一切皆離。修菩薩行相續不斷。以大悲心攝取眾生。令其起行究竟解脫是佛業。不斷修行菩薩行故。菩薩摩訶薩了達自身及以眾生本來寂滅不驚不怖。而勤修福智無有厭足。雖知一切法無有造作而亦不捨諸法自相。雖於諸境界永離貪欲而常樂瞻奉諸佛色身。雖知不由他悟入於法而種種方便求一切智。雖知諸國土皆如虗空而常樂莊嚴一切佛剎。雖恒觀察無人無我而教化眾生無有疲厭。雖於法界本來不動而以神通智力現眾變化。雖已成就一切智智而修菩薩行無有休息。雖知諸法不可言說。而轉淨法輪令眾心喜。雖能示現諸佛神力而不厭捨菩薩之身。雖現入於大般涅槃而一切處示現受生。能作如是權實雙行法是佛業。是為十。若諸菩薩安住其中。則得不由他教無上無師廣大業。佛子。菩薩摩訶薩有十種慢業。何等為十。所謂於師僧父母沙門婆羅門住於正道向正道者尊重福田所而不恭敬。是慢業。或有法師或最勝法。乘於大乘。知出要道得陀羅尼。演說契經廣大之法無有休息。而於其所起高慢心。及於所說法不生恭敬是慢業。於眾會中聞說妙法。不肯歎美令人信受是慢業。好起過慢。自高陵物。不見己失不知自短是慢業。好起過過慢。見有德人應讚不讚。見他讚歎不生歡喜是慢業。見有法師為人說法。知是法是律是真實是佛語。為嫌其人亦嫌其法。自起誹謗亦令他謗是慢業。自求高座自稱法師。應受供給。不應執事。見有耆舊久修行人不起逢迎不敢承事是慢業。見有德人顰蹙不喜。言辭麤獷伺其過失是慢業。見有聰慧知法之人不肯親近恭敬供養。不肯諮問何等為善何等不善。何等應作何等不應作。作何等業於長夜中而得種種利益安樂。愚癡頑很我慢所吞。終不能見出要之道是慢業。復有眾生慢心所覆。諸佛出世不能親近恭敬供養。新善不起。舊善消滅。不應說而說。不應諍而諍。未來必墮險難深坑。於百千劫尚不值佛。何況聞法。但以曾發菩提心故終自醒悟是慢業。是為十。若諸菩薩離此慢業。則得十種智業。何等為十。所謂信解業報不壞因果。是智業。不捨菩提心常念諸佛。是智業。近善知識恭敬供養。其心尊重終無厭怠是智業。樂法樂義無有厭足。遠離邪念勤修正念是智業。於一切眾生離於我慢。於諸菩薩起如來應。愛重正法如惜己身。尊奉如來如護己命。於修行者生諸佛想是智業。身語意業無諸不善。讚美賢聖隨順菩提是智業。不壞緣起離諸邪見。破暗得明照一切法是智業。十種迴向隨順修行於諸波羅蜜起慈母想。於善巧方便起慈父想。以深淨心入菩提舍是智業。施戒多聞止觀福慧如是一切助道之法。常勤積集無有厭倦是智業。若有一業為佛所讚。能破眾魔煩惱鬬諍。能離一切障蓋纏縛。能教化調伏一切眾生。能隨順智慧攝取正法。能嚴淨佛剎。能發起通明。皆勤修習無有懈退是智業。是為十。若諸菩薩安住其中。則得如來一切善巧方便無上大智業。佛子。菩薩摩訶薩有十種魔所攝持。何等為十。所謂懈怠心魔所攝持。志樂狹劣魔所攝持。於少行生足魔所攝持。受一非餘魔所攝持。不發大願魔所攝持。樂處寂滅斷除煩惱魔所攝持。永斷生死魔所攝持。捨菩薩行魔所攝持。不化眾生魔所攝持。疑謗正法魔所攝持。是為十。若諸菩薩能棄捨此魔所攝持。則得十種佛所攝持。何等為十。所謂初始能發菩提之心佛所攝持。於生生中持菩提心不令忘失佛所攝持。覺諸魔事悉能遠離佛所攝持。聞諸波羅蜜如說修行佛所攝持。知生死苦而不厭惡佛所攝持。觀甚深法得無量果佛所攝持。為諸眾生說二乘法而不證取彼乘解脫佛所攝持。樂觀無為法而不住其中。於有為無為不生二想佛所攝持。至無生處而現受生佛所攝持。雖證得一切智而起菩薩行不斷菩薩種佛所攝持。是為十。若諸菩薩安住其中。則得諸佛無上攝持力。佛子。菩薩摩訶薩有十種法所攝持。何等為十。所謂知一切行無常法所攝持。知一切行苦法所攝持。知一切行無我法所攝持。知一切法寂滅涅槃法所攝持。知諸法從緣起無緣則不起法所攝持。知不正思惟故起於無明無明起故乃至老死起。不正思惟滅故無明滅無明滅故乃至老死滅法所攝持。知三解脫門出生聲聞乘。證無諍法出生獨覺乘法所攝持。知六波羅蜜四攝法出生大乘法所攝持。知一切剎一切法一切眾生一切世是佛智境界法所攝持。知斷一切念。捨一切取。離前後際。隨順涅槃法所攝持。是為十。若諸菩薩安住其中。則得一切諸佛無上法所攝持。

　　大文第六觀察下五十一門答前因圓果滿五十一句問。即分為二。初三十二門明因圓究竟。即明等覺位行。後十種住兜率下一十九門明現果圓滿行。即妙覺位。前中分三。初一十四門明因行體性。二十種義下八門明方便造修。三十種魔下十門明因行除障。初四門起行方便。二十種施下十度行體。前中初二門意業觀察。次一門身業自在。後一門語業宣暢。然等覺之初。首明三業者。以十地位滿。以圓報身之體。當紹佛位。但未盡知佛之行事。故此等覺位中猶用方便造修者。乃習佛果位中利生事業。譬如太子儲君必習幹國之事也。初中四門為起行方便者。以佛現高大身。王法國土。必先三業以為表率。故先以意業觀察。解其方便。達其通塞。知其可否。初但觀察。乃觀己分中事業。如太子但知太子分中之事。次普觀察者。乃觀察佛果位中利生之事。窮盡法界無所不知。一一審慮周徧。方明利生之事。廣行六度攝生而治其蔽。猶如盡知天下國家之事業。用人之賢否。然後乃得君聖臣良而無壅蔽。故曰普觀察。次身業奮迅者。謂如王自在。謂內德充實。威德外溢。如太子監國。率土瞻仰也。後師子吼語業宣暢者。謂身既勇徤無畏。則語宣暢說無畏法。故如大師子吼也。第二十門明行體者。謂六度四等。此蓋前因中差別之行。今於等覺位中更無別行。即以此十以為行體。但以法界圓融。融成一味。將入果海。轉為果中因行。將為利生之用故。以此行為體。故疏通以三緣攝其四等。三緣者。謂眾生緣。法緣。無緣。此顯果中以此三緣為起行之用耳。故此名同義別。故皆以無上廣大清淨結之。正指果上之用。非前因也。二十義下八門明造修方便。於中前五門明自分行。後三門明勝進行。前五門中。初二門謂修法義。法謂諸法。任持自性。軌生物解。謂但是法皆具此二。所言義者。謂法各有義。謂此位中所修。以觀法義為首。以觀諸法。法無不窮。以觀其義。義無不徹。若事若理無不證入源底。以佛果位中說法以此為首。故先修之。次二門修福智二嚴。以前諸位所修皆隨位漫修。今將會入果海以成二嚴。故福智為助道具。謂此福智為助菩提正道之緣故。是在觀雙運成一切種智故。後一門明足者。謂修福智以趣果海。至此已圓。為明行足。故稱佛為兩足尊。又云明行足。於此位中以此五門為正行故。五種種集一切智圓。然此所修不同前諸位。前但云菩薩法。至此一一結云如來無上法。以前所修皆積習於此。故云修集種智。然皆果中利生之行。二十義下八門明造修方便行。謂此等覺位中。依前法體。以普賢智起行造修。以為入妙之方便故。八中前五門為自分正行。然正行中所修者。初修法義。以滿果海中知法知義。一一證窮。次二明福智。以果滿上福智二嚴。成兩足尊故。後一圓足。稱明行足。此乃正屬等覺自分之行。後三為勝進。以前所修之行圓滿。盡法界量。將入果海。故為勝進。三者一更求法要。以彰法行無盡。二得已明了。故從凡小以至菩薩一切諸行。一一明了以便利生。若不明了。求之何用。三如說修行。方得佛法。一一如法造修。以成一切種智。故云勝進。三有十種魔下十門明離障行。前五門明離障行。後五門明離障加持。然十種魔者。謂蘊魔。煩惱魔。業魔。心魔。死魔。天魔。善根魔。三昧魔。善知識魔。菩提法智魔。然此十種魔。在等覺高位猶作障道因緣。所以楞嚴云。將躋覺位而淪之者。甚可懼也。然此十魔。於法界性中何所不融。普賢觀智何所不照。而猶作障道耶。其實法界無所不融。但未見法界性。於此事起執著見。故不順法性。所以作障耳。此十種通為障體。次十種魔業。正成魔之業用。壞法界家。喪失法身。夭折慧命。皆此十魔之業用。第一忘失菩提心而修諸善根。二惡心布施。瞋心持戒。捨惡性人。遠懈怠者。輕慢亂意。譏嫌惡慧。三於甚深法心生慳吝。有堪化者而不為說。若得財利恭敬供養雖非法器而強為說。四不樂聽聞諸波羅蜜。假使聞說而不修行。雖亦修行多生懈怠。以懈怠故志意狹劣不求無上大菩提法。五遠善知識。近惡知識。樂求二乘不樂受生。志尚涅槃離欲寂靜。六於菩薩所起瞋恚心。惡眼視之。求其罪釁說其過惡。斷彼所有財利供養。七誹謗正法不樂聽聞。假使得聞便生毀呰。見人說法不生尊重。言自說是餘說悉非。八樂學世論巧述文詞。開闡二乘。隱覆深法。或以妙義授非其人。遠離菩提住於邪道。九已得解脫已安隱者。常樂親近而供養之。未得解脫未安隱者。不肯親近亦不教化。十增長我慢。無有恭敬於諸眾生多行惱害。不求正法真實智慧。其心弊惡難可開悟等。一一皆云是為魔業。而破壞正法無出此者。即已入正覺。萬一有此一法。亦成破壞。所以此位重當遠離。所以捨離此魔。當修十種正行以為方便。其十行者。所謂一近善知識恭敬供養。二不自尊大不自讚歎。三於佛深法信解不謗。四不忘智心。五勤修妙行恒不放逸。六常求一切法藏。七恒演說法心無疲厭。八歸依十方一切諸佛。九憶念一切諸佛神力加持。十與一切菩薩同種善根平等無二。非此十行決不離魔業。故應常勤修習以對修治。故云捨離。然迷法界故。十身佛盡變為魔。而法界大用盡為魔業。今悟法界。則見佛十身。故魔盡是佛。斯則佛魔同體。邪正相依。端在著與不著。而魔佛於是乎辨矣。此雖修離障之行。若不明見佛十身窮盡法界之理。亦不能離。故下顯能捨魔業。即得見佛十身。以成究竟之行。為入妙之方便也。二有十種佛業。即是成行。以前見佛體故。行順佛行。故名佛業。佛以利生為事業故。迷時轉法界大用。而魔造生死業。今悟見佛身。則轉一切魔業盡作佛利生事業矣。故由此離障行成。二有十慢下五門明離障加持行。初二門內成離障行。後三門外得加持行。前中初門正舉障。所言障者乃慢也。此慢論說有多種。謂七慢。八慢。九慢。今經中義開十慢。此慢正障等覺高位。不得入妙。故應離之。問曰。起信論說等覺後心。斷最初一念不覺。為生相無明。斷此無明。即入妙覺。何以今經說斷慢障。且慢乃麤惑。何以障此高位耶。答曰。此經不同他宗。說次第斷惑亦不說斷無明。以無明即是普光明智。更無可斷。然所修行。但以普賢妙行融成一味。以一切煩惱即法界性故。其所斷者。唯嗔與慢二種而已。以普賢行為眾生故。運稱性大悲。以度自性之眾生。若起一念嗔心。則盡障大悲。故經云。一念嗔心起。百萬障門開。故嗔正障悲。妨普賢行。故須斷之。然慢障等覺後心。不得入妙者。以慢雖多種但以我慢為主。然以一我。則上不見佛。下不見眾生。故與佛作對。故圓覺經云。乃至證於無上涅槃皆名我相。由是觀之。則生相無明。正是我相根本。以有此慢。故不得入妙。既存一我。則種種諸慢皆依之而起。故此高位所斷。唯此一惑。此未得未證故。應大懼者。此見佛後所起之障也。是則前十種魔但是障理。此十種慢正是障智。故在見佛後起。顯智未融理。故不得入妙耳。故次門有十種智業以為對治。然經未顯一一敵體對治。然意在但能修此十智則一切慢障自然遠離矣。二魔攝持下三門辨外加持行。問然上十魔已有對治。何以又說魔所攝持。答此魔所攝持。從前慢障起。意謂雖以十智治其慢障。若慢障不淨。則內行乖理。則外魔得便。即為魔所攝持矣。是則慢為內魔故。內以智治之。今外魔得便。為其攝持。己力不能治。必外仗佛力法力二種加持。乃能破也。故楞伽云。等覺後心若不蒙佛加持。不得入妙。正此意也。故此障一離。則究竟因圓。有深旨矣。修行之士。可不懼哉。

　　上三十二門通辨因圓。明等覺位行竟。

　　下十九門通辨果滿。

大方廣佛華嚴經綱要卷第五十七


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十八

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上三十二門通辨因圓明等覺位行竟。下十九門通辨果滿。

　　離世間品第三十八之六

　　佛子。菩薩摩訶薩住兜率天有十種所作業。何等為十。所謂為欲界諸天子說厭離法。言一切自在皆是無常。一切快樂悉當衰謝。勸彼諸天發菩提心。是為第一所作業。為色界諸天說入出諸禪解脫三昧。若於其中而生愛著。因愛復起身見邪見無明等者。則為其說如實智慧。若於一切色非色法起顛倒想以為清淨。為說不淨皆是無常。勸其令發菩提之心。是為第二所作業。菩薩摩訶薩住兜率天入三昧名光明莊嚴。身放光明徧照三千大千世界。隨眾生心以種種音而為說法。眾生聞已信心清淨。命終生於兜率天中。勸其令發菩提之心。是為第三所作業。菩薩摩訶薩在兜率天以無障礙眼普見十方兜率天中一切菩薩。彼諸菩薩皆亦見此。互相見已論說妙法。謂降神母胎。初生出家。往詣道場。具大莊嚴。而復示現往昔已來所行之行。以彼行故成此大智。所有功德不離本處。而能示現如是等事。是為第四所作業。菩薩摩訶薩住兜率天十方一切兜率天宮諸菩薩眾皆悉來集恭敬圍繞。爾時菩薩摩訶薩欲令彼諸菩薩皆滿其願生歡喜故。隨彼菩薩所應住地所行所斷所修所證。演說法門。彼諸菩薩聞說法已皆大歡喜得未曾有。各還本土所住宮殿。是為第五所作業。菩薩摩訶薩住兜率天時欲界主天魔波旬為欲壞亂菩薩業故眷屬圍繞詣菩薩所。爾時菩薩為摧伏魔軍故。住金剛道所攝般若波羅蜜方便善巧智慧門。以柔輭麤獷二種語而為說法。令魔波旬不得其便。魔見菩薩自在威力。皆發阿耨多羅三藐三菩提心。是為第六所作業。菩薩摩訶薩住兜率天知欲界諸天子不樂聞法。爾時菩薩出大音聲徧告之言。今日菩薩當於宮中現希有事。若欲見者宜速往詣。時諸天子聞是語已。無量百千億那由他皆來集會。爾時菩薩見諸天眾皆來集已。為現宮中諸希有事。彼諸天子曾未見聞。既得見已皆大歡喜。其心醉沒。又於樂中出聲告言。諸仁者一切諸行皆悉無常。一切諸行皆悉是苦。一切諸法皆悉無我。涅槃寂滅。又復告言。汝等皆應修菩薩行。皆當圓滿一切智智。彼諸天子聞此法音。憂歎咨嗟而生厭離。靡不皆發菩提之心。是為第七所作業。菩薩摩訶薩住兜率宮。不捨本處悉能往詣十方無量一切佛所。見諸如來親近禮拜恭敬聽法。爾時諸佛欲令菩薩獲得最上灌頂法故。為說菩薩地名一切神通。以一念相應慧。具足一切最勝功德。入一切智智位。是為第八所作業。菩薩摩訶薩住兜率宮。為欲供養諸如來故以大神力興起種種諸供養具名殊勝可樂。徧法界虗空界一切世界供養諸佛。彼世界中無量眾生見此供養。皆發阿耨多羅三藐三菩提心。是為第九所作業。菩薩摩訶薩住兜率天出無量無邊如幻如影法門。周徧十方一切世界示現種種色。種種相。種種形體。種種威儀。種種事業。種種方便。種種譬喻。種種言說。隨眾生心皆令歡喜。是為第十所作業。佛子。是為菩薩摩訶薩住兜率天十種所作業。若諸菩薩成就此法。則能於後下生人間。佛子。菩薩摩訶薩於兜率天將下生時現十種事。何等為十。佛子。菩薩摩訶薩於兜率天下生之時從於足下放大光明名安樂莊嚴。普照三千大千世界一切惡趣。諸難眾生觸斯光者。莫不皆得離苦安樂。得安樂已悉知將有奇特大人出興於世。是為第一所示現事。佛子。菩薩摩訶薩於兜率天下生之時從於眉間白毫相中放大光明名曰覺悟。普照三千大千世界。照彼宿世一切同行諸菩薩身。彼諸菩薩蒙光照已。咸知菩薩將欲下生。各各出興無量供具詣菩薩所而為供養。是為第二所示現事。佛子。菩薩摩訶薩於兜率天將下生時於右掌中放大光明名清淨境界。悉能嚴淨一切三千大千世界。其中若有已得無漏諸辟支佛。覺斯光者即捨壽命。若不覺者光明力故徙置他方餘世界中。一切諸魔及諸外道有見眾生皆亦徙置他方世界。唯除諸佛神力所持應化眾生。是為第三所示現事。佛子。菩薩摩訶薩於兜率天將下生時從其兩膝放大光明名清淨莊嚴。普照一切諸天宮殿。下從護世上至淨居靡不周徧。彼諸天等咸知菩薩於兜率天將欲下生。俱懷戀慕悲歎憂惱。各持種種華鬘衣服塗香末香旛蓋妓樂。詣菩薩所恭敬供養。隨逐下生乃至涅槃。是為第四所示現事。佛子。菩薩摩訶薩在兜率天將下生時於卍字金剛莊嚴心藏中放大光明名無能勝幢。普照十方一切世界金剛力士。時有百億金剛力士皆悉來集隨逐侍衛。始於下生乃至涅槃。是為第五所示現事。佛子。菩薩摩訶薩於兜率天將下生時從其身上一切毛孔放大光明名分別眾生。普照一切大千世界。徧觸一切諸菩薩身。復觸一切諸天世人。諸菩薩等咸作是念。我應住此供養如來教化眾生。是為第六所示現事。佛子。菩薩摩訶薩於兜率天將下生時從大摩尼寶藏殿中放大光明名善住觀察。照此菩薩當生之處所託王宮。其光照已。諸餘菩薩皆共隨逐下閻浮提。若於其家。若其聚落。若其城邑而現受生。為欲教化諸眾生故。是為第七所示現事。佛子。菩薩摩訶薩於兜率天臨下生時從天宮殿及大樓閣諸莊嚴中放大光明名一切宮殿清淨莊嚴。照所生母腹。光明照已。令菩薩母安隱快樂。具足成就一切功德。其母腹中自然而有廣大樓閣。大摩尼寶而為莊嚴。為欲安處菩薩身故。是為第八所示現事。佛子。菩薩摩訶薩於兜率天臨下生時從兩足下放大光明名為善住。若諸天子及諸梵天其命將終。蒙光照觸皆得住壽。供養菩薩從初下生乃至涅槃。是為第九所示現事。佛子。菩薩摩訶薩於兜率天臨下生時從隨好中放大光明名曰月莊嚴。示現菩薩種種諸業。時諸人天或見菩薩住兜率天。或見入胎。或見初生。或見出家。或見成道。或見降魔。或見轉法輪。或見入涅槃。是為第十所示現事。佛子。菩薩摩訶薩於身於座於宮殿於樓閣中。放如是等百萬阿僧祇光明。悉現種種諸菩薩業。現是業已。具足一切功德法故。從兜率天下生人間。佛子。菩薩摩訶薩示現處胎有十種事。何等為十。佛子。菩薩摩訶薩為欲成就小心劣解諸眾生故不欲令彼起如是念。今此菩薩自然化生。智慧善根不從修得。是故菩薩示現處胎。是為第一事。菩薩摩訶薩為成熟父母及諸眷屬宿世同行眾生善根示現處胎。何以故。彼皆應以見於處胎成熟所有諸善根故。是為第二事。菩薩摩訶薩入母胎時正念正知無有迷惑。住母胎已。心恒正念亦無錯亂。是為第三事。菩薩摩訶薩在母胎中常演說法。十方世界諸大菩薩釋梵四王皆來集會。悉令獲得無量神力無邊智慧。菩薩處胎成就如是辨本命用。是為第四事。菩薩摩訶薩在母胎中集大眾會。以本願力教化一切諸菩薩眾。是為第五事。菩薩摩訶薩於人中成佛。應具人間最勝受生。以此示現處於母胎。是為第六事。菩薩摩訶薩在母胎中。三千大千世界眾生悉見菩薩如明鏡中見其面像。爾時大心天龍夜叉乾闥婆阿修羅迦樓羅緊那羅摩睺羅伽人非人等。皆詣菩薩恭敬供養。是為第七事。菩薩摩訶薩在母胎中。他方世界一切最後生菩薩在母胎者。皆來共會說大集法門名廣大智慧藏。是為第八事。菩薩摩訶薩在母胎時入離垢藏三昧。以三昧力於母胎中現大宮殿。種種嚴飾悉皆妙好。兜率天宮不可為比。而令母身安隱無患。是為第九事。菩薩摩訶薩住母胎時以大威力興供養具。名開大福德離垢藏。普徧十方一切世界供養一切諸佛如來。彼諸如來咸為演說無邊菩薩住處法界藏。是為第十事。佛子。是為菩薩摩訶薩示現處胎十種事。若諸菩薩了達此法。則能示現甚微細趣。佛子。菩薩摩訶薩有十種甚微細趣。何等為十。所謂在母胎中示現初發菩提心乃至灌頂地。在母胎中示現住兜率天。在母胎中示現初生。在母胎中示現童子地。在母胎中示現處王宮。在母胎中示現出家。在母胎中示現苦行往詣道場成等正覺。在母胎中示現轉法輪。在母胎中示現般涅槃。在母胎中示現大微細。謂一切菩薩行一切如來自在神力無量差別門。佛子。是為菩薩摩訶薩在母胎中十種微細趣。若諸菩薩安住此法。則得如來無上大智慧微細趣。佛子。菩薩摩訶薩有十種生。何等為十。所謂遠離愚癡正念正知生。放大光明網普照三千大千世界生。住最後有更不受後身生。不生不起生。知三界如幻生。於十方世界普現身生。證一切智智身生。放一切佛光明普覺悟一切眾生身生。入大智觀察三昧身生。佛子。菩薩生時震動一切佛剎。解脫一切眾生。除滅一切惡道。暎蔽一切諸魔。無量菩薩皆來集會。佛子。是為菩薩摩訶薩十種生。為調伏眾生故如是示現。佛子。菩薩摩訶薩以十事故示現微笑心自誓。何等為十。所謂菩薩摩訶薩念言一切世間沒在欲泥。除我一人無能勉濟。如是知已熈怡微笑心自誓。復念言一切世間煩惱所盲。唯我今者具足智慧。如是知已熈怡微笑心自誓。又念言我今因此假名身故當得如來充滿三世無上法身。如是知已熈怡微笑心自誓。菩薩爾時以無障礙眼徧觀十方所有梵天乃至一切大自在天作是念言。此等眾生皆自謂為有大智力。如是知已熈怡微笑心自誓。菩薩爾時觀諸眾生久種善根今皆退沒。如是知已熈怡微笑心自誓。菩薩觀見世間種子。所種雖少獲果甚多。如是知已熈怡微笑心自誓。菩薩觀見一切眾生蒙佛所教必得利益。如是知已熈怡微笑心自誓。菩薩觀見過去世中同行菩薩。染著餘事不得佛法廣大功德。如是知已熈怡微笑心自誓。菩薩觀見過未世中共同集會諸天人等至今猶在凡夫之地。不能捨離亦不疲厭。如是知已熈怡微笑心自誓。菩薩爾時為一切如來光明所觸倍加欣慰。熈怡微笑心自誓。是為十。佛子。菩薩為調伏眾生故如是示現。佛子。菩薩摩訶薩以十事故示行七步。何等為十。所謂現菩薩力故示行七步。現施七財故示行七步。滿地神願故示行七步。現超三界相故示行七步。現菩薩最勝行超過象王牛王師子王行故示行七步。現金剛地相故示行七步。現欲與眾生勇猛力故示行七步。現修行七覺寶故示行七步。現所得法不由他教故示行七步。現於世間最勝無比故示行七步。是為十。佛子。菩薩為調伏眾生故如是示現。佛子。菩薩摩訶薩以十事故現處童子地。何等為十。所謂為現通達一切世間文字算計圖書印璽種種業故處童子地。為現通達一切世間象馬車乘弧矢劒戟種種業故處童子地。為現通達一切世間文筆談論博奕嬉戲種種事故處童子地。為現遠離身語意業諸過失故處童子地。為現入定住涅槃門周徧十方無量世界故處童子地。為現其力超過一切天龍夜叉乾闥婆阿修羅迦樓羅緊那羅摩睺羅伽釋梵護世人非人等故處童子地。為現菩薩色相威光超過一切釋梵護世故處童子地。為令耽著欲樂眾生歡喜樂法故處童子地。為尊重正法勤供養佛周徧十方一切世界故處童子地。為現得佛加被蒙法光明故處童子地。是為十。佛子菩薩摩訶薩現童子地已。以十事故現處王宮。何等為十。所謂為令宿世同行眾生善根成熟故現處王宮。為顯示菩薩善根力故現處王宮。為諸人天耽著樂具示現菩薩大威德樂具故現處王宮。順五濁世眾生心故現處王宮。為現菩薩大威德力能於深宮入三昧故現處王宮。為令宿世同願眾生滿其意故現處王宮。欲令父母親戚眷屬滿所願故現處王宮。欲以妓樂出妙法音供養一切諸如來故現處王宮。欲於宮內住微妙三昧。始從成佛乃至涅槃皆示現故現處王宮。為隨順守護諸佛法故現處王宮。是為十。最後身菩薩如是示現處王宮已。然後出家。佛子。菩薩摩訶薩以十事故示現出家。何等為十。所謂為厭居家故示現出家。為著家眾生令捨離故示現出家。為隨順信樂聖人道故示現出家。為宣揚讚歎出家功德故示現出家。為顯永離二邊見故示現出家。為令眾生離欲樂我樂故示現出家。為先現出三界相故示現出家。為現自在不屬他故示現出家。為顯當得如來十方無畏法故示現出家。最後菩薩法應爾故示現出家。是為十。菩薩以此調伏眾生。佛子。菩薩摩訶薩為十種事故示行苦行。何等為十。所謂為成就劣解眾生故示行苦行。為拔邪見眾生故示行苦行。為不信業報眾生令見業報故示行苦行。為隨順雜染世界法應爾故示行苦行。示能忍劬勞勤修道故示行苦行。為令眾生樂求法故示行苦行。為著欲樂我樂眾生故示行苦行。為顯菩薩起行殊勝乃至最後生猶不捨勤精進故示行苦行。為令眾生樂寂靜法增長善根故示行苦行。為諸天世人諸根未熟待時成熟故示行苦行。是為十。菩薩以此方便調伏一切眾生。佛子。菩薩摩訶薩往詣道場有十種事。何等為十。所謂詣道場時照耀一切世界。詣道場時震動一切世界。詣道場時於一切世界普現其身。詣道場時覺悟一切菩薩及一切宿世同行眾生。詣道場時示現道場一切莊嚴。詣道場時隨諸眾生心之所欲而為現身種種威儀及菩提樹一切莊嚴。詣道場時現見十方一切如來。詣道場時舉足下足常入三昧。念念成佛無有超隔。詣道場時一切天龍夜叉乾闥婆阿修羅迦樓羅緊那羅摩睺羅伽。釋梵護世一切諸王。各不相知而興種種上妙供養。詣道場時以無礙智普觀一切諸佛如來。於一切世界修菩薩行而成正覺。是為十。菩薩以此教化眾生。佛子。菩薩摩訶薩坐道場有十種事。何等為十。所謂坐道場時種種震動一切世界。坐道場時平等照耀一切世界。坐道場時除滅一切諸惡趣苦。坐道場時令一切世界金剛所成。坐道場時普現一切諸佛如來師子之座。坐道場時心如虗空無所分別。坐道場時隨其所應現身威儀。坐道場時隨順安住金剛三昧。坐道場時受一切如來神力所持清淨妙處。坐道場時自善根力悉能加被一切眾生。是為十。佛子。菩薩摩訶薩坐道場時有十種奇特未曾有事。何等為十。佛子菩薩摩訶薩坐道場時十方世界一切如來皆現其前。咸舉右手而稱讚言。善哉善哉。無上導師。是為第一未曾有事。菩薩摩訶薩坐道場時一切如來悉皆護念與其威力。是為第二未曾有事。菩薩摩訶薩坐道場時宿世同行諸菩薩眾悉來圍繞。以種種莊嚴具恭敬供養。是為第三未曾有事。菩薩摩訶薩坐道場時一切世界草木叢林諸無情物。皆曲身低影歸向道場。是為第四未曾有事。菩薩摩訶薩坐道場時入三昧名觀察法界。此三昧力能令菩薩一切諸行悉得圓滿。是為第五未曾有事。菩薩摩訶薩坐道場時得陀羅尼名最上離垢妙光海藏。能受一切諸佛如來大雲法雨。是為第六未曾有事。菩薩摩訶薩坐道場時以威德力興上妙供具。徧一切世界供養諸佛。是為第七未曾有事。菩薩摩訶薩坐道場時住最勝智。悉現了知一切眾生諸根意行。是為第八未曾有事。菩薩摩訶薩坐道場時入三昧名善覺。此三昧力能令其身充滿三世盡虗空界一切世界。是為第九未曾有事。菩薩摩訶薩坐道場時得離垢光明無礙大智。令其身業普入三世。是為第十未曾有事。佛子。是為菩薩摩訶薩坐道場時十種奇特未曾有事。佛子。菩薩摩訶薩坐道場時觀十種義故示現降魔。何等為十。所謂為濁世眾生樂於鬪戰。欲顯菩薩威德力故示現降魔。為諸天世人有懷疑者斷彼疑故示現降魔。為教化調伏諸魔軍故示現降魔。為欲令諸天世人樂軍陣者咸來聚觀心調伏故示現降魔。為顯示菩薩所有威力世無能敵故示現降魔。為欲發起一切眾生勇猛力故示現降魔。為哀愍末世諸眾生故示現降魔。為欲顯示乃至道場猶有魔軍而來觸惱。此後乃得超魔境界故示現降魔。為顯煩惱業用羸劣大慈善根勢力強盛故示現降魔。為欲隨順濁惡世界所行法故示現降魔。是為十。佛子。菩薩摩訶薩有十種成如來力。何等為十。所謂超過一切眾魔煩惱業故成如來力。具足一切菩薩行遊戲一切菩薩三昧門故成如來力。具足一切菩薩廣大禪定故成如來力。圓滿一切白淨助道法故成如來力。得一切法智慧光明善思惟分別故成如來力。其身周徧一切世界故成如來。力所出言音悉與一切眾生心等故成如來力。能以神力加持一切故成如來力。與三世諸佛身語意業等無有異。於一念中了三世法故成如來力。得善覺智三昧。具如來十力。所謂是處非處智力乃至漏盡智力故成如來力。是為十。若諸菩薩具此十力。則名如來應正等覺。佛子。如來應正等覺轉大法輪有十種事。何等為十。一者具足清淨四無畏智。二者出生四辯隨順音聲。三者善能開闡四真諦相。四者隨順諸佛無礙解脫。五者能令眾生心皆淨信。六者所有言說皆不唐捐能拔眾生諸苦毒箭。七者大悲願力之所加持。八者隨出音聲普徧十方一切世界。九者於阿僧祇劫說法不斷。十者隨所說法皆能生起根力覺道禪定解脫三昧等法。佛子。諸佛如來轉於法輪。有如是等無量種事。佛子。如來應正等覺轉法輪時以十事故於眾生心中種白淨法無空過者。何等為十。所謂過去願力故。大悲所持故。不捨眾生故。智慧自在隨其所樂為說法故。必應其時未曾失故。隨其所宜無妄說故。知三世智善了知故。其身最勝無與等故。言辭自在無能測故。智慧自在隨所發言悉開悟故。是為十。佛子。如來應正等覺作佛事已。觀十種義故示般涅槃。何等為十。所謂示一切行實無常故。示一切有為非安隱故。示大涅槃是安隱處無怖畏故。以諸人天樂著色身。為現色身是無常法。令其願住淨法身故。示無常力不可轉故。示一切有為不隨心住不自在故。示一切三有皆如幻化不堅牢故。示涅槃性究竟堅牢不可壞故。示一切法無生無起而有聚集散壞相故。佛子。諸佛世尊作佛事已。所願滿已。轉法輪已。應化度者皆化度已。有諸菩薩應受尊號成記莂已。法應如是入於不變大般涅槃。佛子。是為如來應正等覺觀十義故示般涅槃。佛子。此法門名菩薩廣大清淨行。無量諸佛所共宣說。能令智者了無量義皆生歡喜。令一切菩薩大願大行皆得相續。

　　大文第二住兜率下有十九門明果用圓滿行。多約八相顯果用者。明是普賢大用之果不就淨土實報處說。又顯實報不可說故。又顯八相通因果故。此是疏義。據實而論。如前五位因終所感平等之果。如出現品一一具明。今既普賢稱法界因圓而所感之果。以前福智莊嚴。應說報身報土之果。此中但明化身示現。不說報果者。若以因圓之果。則前出現已明。若據實報莊嚴。則如初分舉果勸樂已明依正種種莊嚴。若此具說不無重繁。此其一也。然此處處皆說果滿。十身齊作。但是普法界用。而未克定所示現事。故此品因圓但舉一化身。約八相成道。以顯稱法界用之一班耳。如觀一葉見無邊春。如覩一隙見無際空故。即以住兜率天一門觀之。此中十門皆是法界之大用。是則要人了知化身從法報起為化身之源。以示三身平等。非若諸教但說斷惑所成之佛也。故觀教者。不可不識此源頭也。今十九門合為十門。初一門住天。二一門示沒。三一門入胎。四一門住胎。五三門初生。六二門在家。七二門出家。八五門成道。九二門轉法輪。十有一門入涅槃。初之二門合屬第三。故是八相。初住天一門而有十事。故為果中之行。一化欲天。二化色天。三化大千。四同類共談。五為同類說法。六善巧降魔。七樂音說法。八詣佛聞法。九供養多佛。十多身益生。由住天宮有此十種作業。故為果中之行。要顯果中不捨因行。於此示生。乃能見之。此乃一處現身之用。況遍法界處處現身種種作用。豈可得而思議耶。諦觀向下門門作用微細難知。足可徵矣。

　　上來至大願大行皆得相續。通答二百問說分竟。

大方廣佛華嚴經綱要卷第五十八


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第五十九

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　上來至大願大行皆得相續。通答普慧二百問說分竟。下結勸修學。

　　離世間品第三十八之七

　　佛子。若有眾生得聞此法。聞已信解。解已修行。必得疾成阿耨多羅三藐三菩提。何以故。以如說修行故。佛子。若諸菩薩不如說行。當知是人於佛菩提則為永離。是故菩薩應如說行。佛子。此一切菩薩功德行處決定義華。普入一切法。普生一切智。超諸世間。離二乘道。不與一切諸眾生共。悉能照了一切法門。增長眾生出世善根。離世間法門品應尊重。應聽受。應誦持。應思惟。應願樂。應修行。若能如是當知是人疾得阿耨多羅三藐三菩提。說此品時佛神力故及此法門法如是故。十方無量無邊阿僧祇世界皆大震動。大光普照。爾時十方諸佛。皆現普賢菩薩前。讚言善哉善哉。佛子。乃能說此諸菩薩摩訶薩功德行處決定義華普入一切佛法出世間法門品。佛子。汝已善學此法。善說此法。汝以威力護持此法。我等諸佛悉皆隨喜。如我等諸佛隨喜於汝。一切諸佛悉亦如是。佛子。我等諸佛悉共同心護持此經。令現在未來諸菩薩眾未曾聞者皆當得聞。爾時普賢菩薩摩訶薩承佛神力。觀察十方一切大眾洎於法界而說頌言。

　於無量劫修苦行　　從無量佛正法生
　令無量眾住菩提　　彼無等行聽我說
　供無量佛而捨著　　廣度羣生不作想
　求佛功德心無依　　彼勝妙行我今說
　離三界魔煩惱業　　具勝功德最勝行
　滅諸癡惑心寂然　　我今說彼所行道
　永離世間諸誑幻　　種種變化示眾生
　心生住滅現眾事　　說彼所能令眾喜
　見諸眾生生老死　　煩惱憂橫所纏迫
　欲令解脫教發心　　彼功德行應聽受
　施戒忍進禪智慧　　方便慈悲喜捨等
　百千萬劫常修行　　彼人功德仁應聽
　千萬億劫求菩提　　所有身命皆無恡
　願益羣生不為己　　彼慈愍行我今說
　無量億劫演其德　　如海一滴未為少
　功德無比不可喻　　以佛威神今略說
　其心不高下　　求道無厭倦　　普使諸眾生
　住善增淨法　　智慧普饒益　　如樹如河泉
　亦如於大地　　一切所依處　　菩薩如蓮華
　慈根安隱莖　　智慧為眾蘂　　戒品為香潔
　佛放法光明　　令彼得開敷　　不著有為水
　見者皆欣樂　　菩薩妙法樹　　生於直心地
　信種慈悲根　　智慧以為身　　方便為枝幹
　五度為繁密　　定葉神通華　　一切智為果
　最上力為蔦　　垂陰覆三界　　菩薩師子王
　白淨法為身　　四諦為其足　　正念以為頸
　慈眼智慧首　　頂繫解脫繒　　勝義空谷中
　吼法怖眾魔　　菩薩為商主　　普見諸羣生
　在生死曠野　　煩惱險惡處　　魔賊之所攝
　癡盲失正道　　示其正直路　　令入無畏城
　菩薩見眾生　　三毒煩惱病　　種種諸苦惱
　長夜所煎迫　　為發大悲心　　廣說對治門
　八萬四千種　　滅除眾苦患　　菩薩為法王
　正道化眾生　　令遠惡修善　　專求佛功德
　一切諸佛所　　灌頂受尊記　　廣施眾聖財
　菩提分珍寶　　菩薩轉法輪　　如佛之所轉
　戒轂三昧輞　　智莊慧為劒　　既破煩惱賊
　亦殄眾魔怨　　一切諸外道　　見之無不散
　菩薩智慧海　　深廣無涯際　　正法味盈洽
　覺分寶充滿　　大心無邊岸　　一切智為潮
　眾生莫能測　　說之不可盡　　菩薩須彌山
　超出於世間　　神通三昧峰　　大心安不動
　若有親近者　　同其智慧色　　迥絕眾境界
　一切無不覩　　菩薩如金剛　　志求一切智
　信心及苦行　　堅固不可動　　其心無所畏
　饒益諸羣生　　眾魔與煩惱　　一切悉摧滅
　菩薩大慈悲　　譬如重密雲　　三明發電光
　神足震雷音　　普以四辯才　　雨八功德水
　潤洽於一切　　令除煩惱熱　　菩薩正法城
　般若以為牆　　慚愧為深壍　　智慧為却敵
　廣開解脫門　　正念恒防守　　四諦坦王道
　六通集兵仗　　復建大法幢　　周迴徧其下
　三有諸魔眾　　一切無能入　　菩薩迦樓羅
　如意為堅足　　方便勇猛翅　　慈悲明淨眼
　住一切智樹　　觀三有大海　　搏撮天人龍
　安置涅槃岸　　菩薩正法日　　出現於世間
　戒品圓滿輪　　神足速疾行　　照以智慧光
　長諸根力藥　　滅除煩惱闇　　消竭愛欲海
　菩薩智光月　　法界以為輪　　遊於畢竟空
　世間無不見　　三界識心內　　隨時有增減
　二乘星宿中　　一切無儔匹　　菩薩大法王
　功德莊嚴身　　相好皆具足　　人天悉瞻仰
　方便清淨目　　智慧金剛杵　　於法得自在
　以道化羣生　　菩薩大梵王　　自在超三有
　業惑悉皆斷　　慈捨靡不具　　處處示現身
　開悟以法音　　於彼三界中　　拔諸邪見根
　菩薩自在天　　超過生死地　　境界常清淨
　智慧無退轉　　絕彼下乘道　　受諸灌頂法
　功德智慧具　　名稱靡不聞　　菩薩智慧心
　清淨如虗空　　無性無依處　　一切不可得
　有大自在力　　能成世間事　　自具清淨行
　令眾生亦然　　菩薩方便地　　饒益諸眾生
　菩薩慈悲水　　浣滌諸煩惱　　菩薩智慧火
　燒諸惑習薪　　菩薩無住風　　遊行三有空
　菩薩如珍寶　　能濟貧窮厄　　菩薩如金剛
　能摧顛倒見　　菩薩如瓔珞　　莊嚴三有身
　菩薩如摩尼　　增長一切行　　菩薩德如華
　常發菩提分　　菩薩願如鬘　　恒繫眾生首
　菩薩淨戒香　　堅持無缺犯　　菩薩智塗香
　普熏於三界　　菩薩力如帳　　能遮煩惱塵
　菩薩智如幢　　能摧我慢敵　　妙行為繒綵
　莊嚴於智慧　　慚愧作衣服　　普覆諸羣生
　菩薩無礙乘　　巾之出三界　　菩薩大力象
　其心善調伏　　菩薩神足馬　　騰步超諸有
　菩薩說法龍　　普雨眾生心　　菩薩優曇華
　世間難值遇　　菩薩大勇將　　眾魔悉降伏
　菩薩轉法輪　　如佛之所轉　　菩薩燈破闇
　眾生見正道　　菩薩功德河　　恒順正道流
　菩薩精進橋　　廣度諸羣品　　大智與弘誓
　共作堅牢船　　引接諸眾生　　安置菩提岸
　菩薩遊戲園　　真實樂眾生　　菩薩解脫華
　莊嚴智宮殿　　菩薩如妙藥　　滅除煩惱病
　菩薩如雪山　　出生智慧藥　　菩薩等於佛
　覺悟諸羣生　　佛心豈有他　　正覺覺世間
　如佛之所來　　菩薩如是來　　亦如一切智
　以智入普門　　菩薩善開導　　一切諸羣生
　菩薩自然覺　　一切智境界　　菩薩無量力
　世間莫能壞　　菩薩無畏智　　知眾生及法
　一切諸世間　　色相各差別　　音聲及名字
　悉能分別知　　雖離於名色　　而現種種相
　一切諸眾生　　莫能測其道　　如是等功德
　菩薩悉成就　　了性皆無性　　有無無所著
　如是一切智　　無盡無所依　　我今當演說
　令眾生歡喜　　雖知諸法相　　如幻悉空寂
　而以悲願心　　及佛威神力　　現神通變化
　種種無量事　　如是諸功德　　汝等應聽受
　一身能示現　　無量差別身　　無心無境界
　普應一切眾　　一音中具演　　一切諸言音
　眾生語言法　　隨類皆能作　　永離煩惱身
　而現自在身　　知法不可說　　而作種種說
　其心常寂滅　　清淨如虗空　　而普莊嚴剎
　示現一切眾　　於身無所著　　而能示現身
　一切世間中　　隨應而受生　　雖生一切處
　亦不住受生　　知身如虗空　　種種隨心現
　菩薩身無邊　　普現一切處　　常恭敬供養
　最勝兩足尊　　香華眾妓樂　　幢幡及寶蓋
　恒以深淨心　　供養於諸佛　　不離一佛會
　普在諸佛所　　於彼大眾中　　問難聽受法
　聞法入三昧　　一一無量門　　起定亦復然
　示現無窮盡　　智慧巧方便　　了世皆如幻
　而能現世間　　無邊諸幻法　　示現種種色
　亦現心及語　　入諸想網中　　而恒無所著
　或現初發心　　利益於世間　　或現久修行
　廣大無邊際　　施戒忍精進　　禪定及智慧
　四梵四攝等　　一切最勝法　　或現行成滿
　得忍無分別　　或現一生繫　　諸佛與灌頂
　或現聲聞相　　或復現緣覺　　處處般涅槃
　不捨菩提行　　或現為帝釋　　或現為梵王
　或天女圍繞　　或時獨宴默　　或現為比丘
　寂靜調其心　　或現自在王　　統理世間法
　或現巧術女　　或現修善行　　或現受五欲
　或現入諸禪　　或現初始生　　或少或老死
　若有思議者　　心疑發狂亂　　或現在天宮
　或現始降神　　或入或住胎　　成佛轉法輪
　或生或涅槃　　或現入學堂　　或在婇女中
　或離俗修禪　　或坐菩提樹　　自然成正覺
　或現轉法輪　　或現始求道　　或現為佛身
　宴坐無量劫　　或修不退道　　積集菩提具
　深入無數劫　　皆悉到彼岸　　無量劫一念
　一念無量劫　　一切劫非劫　　為世示現劫
　無來無積集　　成就諸劫事　　於一微塵中
　普見一切佛　　十方一切處　　無處而不有
　國土眾生法　　次第悉皆見　　經無量劫數
　究竟不可盡　　菩薩知眾生　　廣大無有邊
　彼一眾生身　　無量因緣起　　如知一無量
　一切悉亦然　　隨其所通達　　教諸未學者
　悉知眾生根　　上中下不同　　亦知根轉移
　應化不應化　　一根一切根　　展轉因緣力
　微細各差別　　次第無錯亂　　又知其欲解
　一切煩惱習　　亦知去來今　　所有諸心行
　了達一切行　　無來亦無去　　既知其行已
　為說無上法　　雜染清淨行　　種種悉了知
　一念得菩提　　成就一切智　　住佛不思議
　究竟智慧心　　一念悉能知　　一切眾生行
　菩薩神通智　　功力已自在　　能於一念中
　往詣無量剎　　如是速疾往　　盡於無數劫
　無處而不周　　莫動毫端分　　譬如工幻師
　示現種種色　　於彼幻中求　　無色無非色
　菩薩亦如是　　以方便智幻　　種種皆示現
　充滿於世間　　譬如淨日月　　皎鏡在虗空
　影現於眾水　　不為水所雜　　菩薩淨法輪
　當知亦如是　　現世間心水　　不為世所雜
　如人睡夢中　　造作種種事　　雖經億千歲
　一夜未終盡　　菩薩住法性　　示現一切事
　無量劫可極　　一念智無盡　　譬如山谷中
　及以宮殿間　　種種皆響應　　而實無分別
　菩薩住法性　　能以自在智　　廣出隨類音
　亦復無分別　　如有見陽𦦨　　想之以為水
　馳逐不得飲　　展轉更增渴　　眾生煩惱心
　應知亦如是　　菩薩起慈愍　　救之令出離
　觀色如聚沫　　受如水上泡　　想如熱時𦦨
　諸行如芭蕉　　心識猶如幻　　示現種種事
　如是知諸蘊　　智者無所著　　諸處悉空寂
　如機關動轉　　諸界性永離　　妄現於世間
　菩薩住真實　　寂滅第一義　　種種廣宣暢
　而心無所依　　無來亦無去　　亦復無有住
　煩惱業苦因　　三種恒流轉　　緣起非有無
　非實亦非虗　　如是入中道　　說之無所著
　能於一念中　　普現三世心　　欲色無色界
　一切種種事　　隨順三律儀　　演說三解脫
　建立三乘道　　成就一切智　　了達處非處
　諸業及諸根　　界解與禪定　　一切至處道
　宿命念天眼　　滅除一切惑　　知佛十種力
　而未能成就　　了達諸法空　　而常求妙法
　不與煩惱合　　而亦不盡漏　　廣知出離道
　而以度眾生　　於此得無畏　　不捨修諸行
　無謬無違道　　亦不失正念　　精進欲三昧
　觀慧無損減　　三聚皆清淨　　三世悉明達
　大慈愍眾生　　一切無障礙　　由入此法門
　得成如是行　　我說其少分　　功德莊嚴義
　窮於無數劫　　說彼行無盡　　我今說少分
　如大地一塵　　依於佛智住　　起於奇特想
　修行最勝行　　具足大慈悲　　精勤自安隱
　教化諸含識　　安住淨戒中　　具諸授記行
　能入佛功德　　眾生行及剎　　劫世悉亦知
　無有疲厭想　　差別智總持　　通達真實義
　思惟說無比　　寂靜等正覺　　發於普賢心
　及修其行願　　慈悲因緣力　　趣道意清淨
　修行波羅蜜　　究竟隨覺智　　證知力自在
　成無上菩提　　成就平等智　　演說最勝法
　能持具妙辯　　逮得法王處　　遠離於諸著
　演說心平等　　出生於智慧　　變化得菩提
　住持一切劫　　智者大欣慰　　深入及依止
　無畏無疑惑　　了達不思議　　巧密善分別
　善入諸三昧　　普見智境界　　究竟諸解脫
　遊戲諸通明　　纏縛悉永離　　園林恣遊處
　白法為宮殿　　諸行可欣樂　　現無量莊嚴
　於世心無動　　深心善觀察　　妙辯能開演
　清淨菩提印　　智光照一切　　所住無等比
　其心不下劣　　立智如大山　　種德若深海
　如寶安住法　　被甲誓願心　　發起於大事
　究竟無能壞　　得授菩提記　　安住廣大心
　祕藏無窮盡　　覺悟一切法　　世智皆自在
　妙用無障礙　　眾生一切剎　　及以種種法
　身願與境界　　智慧神通等　　示現於世間
　無量百千億　　遊戲及境界　　自在無能制
　力無畏不共　　一切業莊嚴　　諸身及身業
　語及淨修語　　以得守護故　　成辦十種事
　菩薩心初發　　及以心周徧　　諸根無散動
　獲得最勝根　　深心增勝心　　遠離諸諂誑
　種種決定解　　普入於世間　　捨彼煩惱習
　取茲最勝道　　巧修使圓滿　　逮成一切智
　離退入正位　　決定證寂滅　　出生佛法道
　成就功德號　　道及無量道　　乃至莊嚴道
　次第善安住　　悉皆無所著　　手足及腹藏
　金剛以為心　　被以慈哀甲　　具足眾器仗
　智首明達眼　　菩提行為耳　　清淨戒為鼻
　滅闇無障礙　　辯才以為舌　　無處不至身
　最勝智為心　　行住修諸業　　道場師子座
　梵臥空為住　　所行及觀察　　普照如來境
　徧觀眾生行　　奮迅及哮吼　　離貪行淨施
　捨慢持淨戒　　不瞋常忍辱　　不懈恒精進
　禪定得自在　　智慧無所行　　慈濟悲無倦
　喜法捨煩惱　　於諸境界中　　知義亦知法
　福德悉成滿　　智慧如利劒　　普照樂多聞
　明了趣向法　　知魔及魔道　　誓願咸捨離
　見佛與佛業　　發心皆攝取　　離慢修智慧
　不為魔力持　　為佛所攝持　　亦為法所持
　現住兜率天　　又現彼命終　　示現住母胎
　亦現微細趣　　現生及微笑　　亦現行七步
　示修眾技術　　亦示處深宮　　出家修苦行
　往詣於道場　　端坐放光明　　覺悟諸羣生
　降魔成正覺　　轉無上法輪　　所現悉已終
　入於大涅槃　　彼諸菩薩行　　無量劫修習
　廣大無有邊　　我今說少分　　雖令無量眾
　安住佛功德　　眾生及法中　　畢竟無所取
　具足如是行　　遊戲諸神通　　毛端置眾剎
　經於億千劫　　掌持無量剎　　徧往身無倦
　還來置本處　　眾生不知覺　　菩薩以一切
　種種莊嚴剎　　置於一毛孔　　真實悉令見
　復以一毛孔　　普納一切海　　大海無增減
　眾生不嬈害　　無量鐵圍山　　手執碎為塵
　一塵下一剎　　盡此諸塵數　　以此諸塵剎
　復更末為塵　　如是塵可知　　菩薩智難量
　於一毛孔中　　放無量光明　　日月星宿光
　摩尼珠火光　　及以諸天光　　一切皆暎蔽
　滅諸惡道苦　　為說無上法　　一切諸世間
　種種差別音　　菩薩以一音　　一切皆能演
　決定分別說　　一切諸佛法　　普使諸羣生
　聞之大歡喜　　過去一切劫　　安置未來今
　未來現在劫　　迴置過去世　　示現無量剎
　燒然及成住　　一切諸世間　　悉在一毛孔
　去來及現在　　一切十方佛　　靡不於身中
　分明而顯現　　深知變化法　　善應眾生心
　示現種種身　　而皆無所著　　或現於六趣
　一切眾生身　　釋梵護世身　　諸天人眾身
　聲聞緣覺身　　諸佛如來身　　或現菩薩身
　修行一切智　　善入輭中上　　眾生諸想網
　示現成菩提　　及以諸佛剎　　了知諸想網
　於想得自在　　示修菩薩行　　一切方便事
　示現如是等　　廣大諸神變　　如是諸境界
　舉世莫能知　　雖現無所現　　究竟轉增上
　隨順眾生心　　令行真實道　　身語及與心
　平等如虗空　　淨戒為塗香　　眾行為衣服
　法繒嚴淨髻　　一切智摩尼　　功德靡不周
　灌頂升王位　　波羅蜜為輪　　諸通以為象
　神足以為馬　　智慧為明珠　　妙行為婇女
　四攝主藏神　　方便為主兵　　菩薩轉輪王
　三昧為城郭　　空寂為宮殿　　慈甲智慧劒
　念弓明利箭　　高張神力蓋　　逈建智慧幢
　忍力不動搖　　直破魔王軍　　總持為平地
　眾行為河水　　淨智為涌泉　　妙慧作樹林
　空為澄淨池　　覺分菡萏華　　神力自莊嚴
　三昧常娛樂　　思惟為婇女　　甘露為美食
　解脫味為漿　　遊戲於三乘　　此諸菩薩行
　微妙轉增上　　無量劫修行　　其心不厭足
　供養一切佛　　嚴淨一切剎　　普令一切眾
　安住一切智　　一切剎微塵　　悉可知其數
　一切虗空界　　一沙可度量　　一切眾生心
　念念可數知　　佛子諸功德　　說之不可盡
　欲具此功德　　及諸上妙法　　欲使諸眾生
　離苦常安樂　　欲令身語意　　悉與諸佛等
　應發金剛心　　學此功德行

　　大文第七結勸修學。經云此法門名菩薩廣大清淨行。無量諸佛所共宣說。此舉名法義。又云若有眾生聞此法門信解修行必疾得菩提。此勸信修行。後云增長眾生出世善根離世間法門品。此結名也。後十方世界震動放光。乃現瑞證成。十方諸佛菩薩共讚。乃人讚證。後護持流通末世得聞。此結一會之談。為究竟法。是則此品以為全部華嚴矣。後頌有二百一十五偈半隨疏可知。

　　上離世間品。乃第二遍明六位因果。下第九會逝多林。說入法界法門。即入法界品。自六十卷起至八十卷終。乃第三遍明六位因果。通為依人證入成德分。離世間品竟。

大方廣佛華嚴經綱要卷第五十九


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　第九逝多園林重閣會說

　　入法界品第三十九之一

　　初辨分來者。名依人證入成德分。由前兩番研窮六位因果。以依信發解。行起解絕。苟無證入之人。則前解行俱為虗設。夫行因證立。證藉行深。前既託法進修行成。故此依人證入亦為遠答解脫海問。故有此分來。

　　次言會來者。乃在逝多園林。此是人間舍衛國中。祇陀太子與給孤長者同捨園林。請佛說法之處。乃化佛釋迦牟尼。現前說法之所。然前因位行門。俱在普光及天上而說。而此證入深法界門。在人間常居而說者。有其二義。一要依人證入。如裴公云。修羅方嗔。諸天躭樂。可以整心慮。趨菩提。唯人道為能耳。若欲依人。必要在人間以便親近知識請問法門。即善財南詢百一十城。參五十三大善知識。非在人間廣參知識博問先賢。何以能成己德。故此一品有本末二會。本會顯示所證法界。末會顯能證之人。此一義也。二者盧舍那佛是報身佛。所居報土乃華藏莊嚴微妙佛剎。現法界身雲。說此法界圓融無障礙法門。然二乘在座猶如盲如聾。況五濁業垢眾生而能堪此法耶。所以居此說者。正顯圓融法界染淨融通。即此娑婆就是華藏。即此化身便是報身。正顯真應不二染淨融通生佛平等。意在直指現前此法皆是法界無障礙境但隨機所見不同。故佛及菩薩所見者即此重閣廣博包含。量法界。即此園林莊嚴全是華藏。十方海會無盡重重。而二乘與人見之。但是人間尋常園林重閣。而法會所集。直是人天八部而已。此是下文經中所說二乘不見說喻可知。所以如此顯示者。只就諸人直下頓證頓入無障礙法界。不離目前。不離日用。全是一真佛境界耳。即此說法之會。全彰法界理事事事圓融之妙。不必向外馳求也。故此一品。疏分本末二會。然本會意顯頓證。末會意在漸修。本末一際。頓漸圓融。此會之來意也。

　　三品名入法界者。入乃能入之智行。法界乃所入之境界。若依人為能證者。即文殊根本之大智。普賢法界之妙行。及諸佛菩薩善友知識已能證入之人。一一皆以淨信正解正修行三門。為能入之具。今善財乃未證之人。今從文殊發起淨信。參多知識。決擇正解。一一皆得一種解脫。是為正修行路。一一隨行證入。是為證得。直至見普賢方證圓滿。故疏首列淨信正解修行證得圓滿五者。為能入之人與法也。然所入之法界。義有多門。難以具列。若究其宗本。唯以一真無障礙法界為宗。通一法身而為其體。良以法身普遍一切處。一切眾生及國土。是上至諸佛。下及六道一切眾生。內而正報根身。外而依報世界。皆依法身建立。以有聖凡依正理事之分。一一區別不同。故轉法身之名而為法界。不出理事二種。故疏釋理法界而有五義。一者性義。以法身流轉五道名為眾生。故在有情而為佛性。一切眾生即法界故。在無情是為法性。即諸法之實體。以一切世界依真而立故。二者因義。一切聖人四念處等法緣此而生故。三者藏義。為諸妄法之隱覆。非凡夫小乘所能緣故。四者真實義。以是眾生之佛性諸法之實相故。五者甚深義。以聖凡平等依正互融無障無礙。故為甚深。上乃理法界也。若約事法界。復有持義。謂一一能持自性。又持諸法之差別種類。不相雜亂。又種族義。即十八界。上通理事。又分齊義。即緣起事法。各各區分不相雜亂。此上通言理事二種法界也。今經所明有四重法界。謂一理法界。二事法界。三理事無礙法界。四事事無礙法界。謂一真之理。全成有相之事。即十法界聖凡依正因果等事。由事攬理成。故理不礙事。理能隨緣。故事即理。如全波即水。全水即波。不相妨礙。故為理事無礙法界。四事事無礙法界者。謂具顯圓融。以理所成之事。即事事皆理。故理既徧而事亦徧。是以一塵一毛能含無盡之事。由事事即理。故一一事法。隨理而融通。是以一塵一毛。不但能含。亦能隨理而徧。故一一塵毛由此含徧之力。故一塵一毛一一皆能含能徧能攝能容。故重重重重無障無礙。以六相圓融。具顯十重玄門。故成事事無礙法界。正是今經所說。法界深玄妙極於此。是為毗盧遮那所證之法界。故文殊之大智所照者照此法界。普賢之妙行依此而修。依此而證。故曰無不從此法界流無不還歸此法界。是為此經之宗極。然善財之所證。如下入彌勒樓閣。入普賢身等。皆一生頓證此無障礙法界。故名所入之法界也。然前信解成行兩番因果。皆依此無障礙法界而說。故今證入。亦入此而已。若欲窮源。具載本疏及法界觀門。故疏多義。亦不出此。

　　爾時世尊在室羅筏國逝多林給孤獨園大莊嚴重閣。與菩薩摩訶薩五百人俱。普賢菩薩文殊師利菩薩而為上首。其名曰光𦦨幢菩薩。須彌幢菩薩。寶幢菩薩。無礙幢菩薩。華幢菩薩。離垢幢菩薩。日幢菩薩。妙幢菩薩。離塵幢菩薩。普光幢菩薩。地威力菩薩。寶威力菩薩。大威力菩薩。金剛智威力菩薩。離塵垢威力菩薩。正法日威力菩薩。功德山威力菩薩。智光影威力菩薩。普吉祥威力菩薩。地藏菩薩。虗空藏菩薩。蓮華藏菩薩。寶藏菩薩。日藏菩薩。淨德藏菩薩。法印藏菩薩。光明藏菩薩。臍𦠕𪗌藏菩薩。蓮華德藏菩薩。善眼菩薩。淨眼菩薩。離垢眼菩薩。無礙眼菩薩。普見眼菩薩。善觀眼菩薩。青蓮華眼菩薩。金剛眼菩薩。寶眼菩薩。虗空眼菩薩。喜眼菩薩。普眼菩薩。天冠菩薩。普照法界智慧冠菩薩。道場冠菩薩。普照十方冠菩薩。一切佛藏冠菩薩。超出一切世間冠菩薩。普照冠菩薩。不可壞冠菩薩。持一切如來師子座冠菩薩。普照法界虗空冠菩薩。梵王髻菩薩。龍王髻菩薩。一切化佛光明髻菩薩。道場髻菩薩。一切願海音寶王髻菩薩。一切佛光明摩尼髻菩薩。示現一切虗空平等相摩尼王莊嚴髻菩薩。示現一切如來神變摩尼王幢網垂覆髻菩薩。出一切佛轉法輪音髻菩薩。說三世一切名字音髻菩薩。大光菩薩。離垢光菩薩。寶光菩薩。離塵光菩薩。𦦨光菩薩。法光菩薩。寂靜光菩薩。日光菩薩。自在光菩薩。天光菩薩。福德幢菩薩。智慧幢菩薩。法幢菩薩。神通幢菩薩。光幢菩薩。華幢菩薩。摩尼幢菩薩。菩提幢菩薩。梵幢菩薩。普光幢菩薩。梵音菩薩。海音菩薩。大地音菩薩。世主音菩薩。山相擊音菩薩。徧一切法界音菩薩。震一切法海雷音菩薩。降魔音菩薩。大悲方便雲雷音菩薩。息一切世間苦安慰音菩薩。法上菩薩。勝上菩薩。智上菩薩。福德須彌上菩薩。功德珊瑚上菩薩。名稱上菩薩。普光上菩薩。大慈上菩薩。智海上菩薩。佛種上菩薩。光勝菩薩。德勝菩薩。上勝菩薩。普明勝菩薩。法勝菩薩。月勝菩薩。虗空勝菩薩。寶勝菩薩。幢勝菩薩。智勝菩薩。娑羅自在王菩薩。法自在王菩薩。象自在王菩薩。梵自在王菩薩。山自在王菩薩。眾自在王菩薩。速疾自在王菩薩。寂靜自在王菩薩。不動自在王菩薩。勢力自在王菩薩。最勝自在王菩薩。寂靜音菩薩。無礙音菩薩。地震音菩薩。海震音菩薩。雲音菩薩。法光音菩薩。虗空音菩薩。說一切眾生善根音菩薩。示一切大願音菩薩。道場音菩薩。須彌光覺菩薩。虗空覺菩薩。離染覺菩薩。無礙覺菩薩。善覺菩薩。普照三世覺菩薩。廣大覺菩薩。普明覺菩薩。法界光明覺菩薩。如是等菩薩摩訶薩五百人俱。此諸菩薩。皆悉成就普賢行願。境界無礙。普徧一切諸佛剎故。現身無量。親近一切諸如來故。淨眼無障見一切佛神變事故。至處無限一切如來成正覺所恒普詣故。光明無際以智慧光普照一切實法海故。說法無盡清淨辯才無邊際劫無窮盡故。等虗空界智慧所行悉清淨故。無所依止隨眾生心現色身故。除滅癡翳了眾生界無眾生故。等虗空智以大光網照法界故。

　　室羅筏即舍衛國。此云聞物。以此國中多出聰明博達名聞人物故。逝多即祇陀。此云戰勝。太子之名也。給孤獨。梵云須達多。此云賑濟無依。長者之名。以長者能行惠施賑濟孤貧。故得此美稱。五百菩薩此法會之伴眾。然數標五百。而下列名有一百四十一人。以名標德。各有所表。文殊乃大智。普賢乃大行。正是入法界之主故。以前有四十一位。每十人表前四十位。初十幢表十向行。次十力表十行。次十藏表十住。次十眼表十地。次天冠下一百人。表十地位十波羅蜜。然每地有十者。顯一一地中具足一切諸地功德。以彰圓融故。此諸菩薩皆是已入法界之人。故下歎德云皆悉成就普賢之妙行。各具文殊之大智故。前六明智用普周。後四明智用離障。結歎云等虗空智。以大光網照法界故。

　　及與五百聲聞眾俱。悉覺真諦。皆證實際。深入法性永出有海。依佛功德。離結使縛住無礙處。其心寂靜猶如虗空。於諸佛所永無疑惑。於佛智海深信趣入。

　　此列在會聲聞眾也。問曰此華嚴法會所說最上一乘圓融法門。獨被上根。何以列有聲聞之眾耶。況下如盲如聾。既不聞見。即非當機。又何必列此。答曰此甚深妙義最難通會。若據此經宗趣。則是佛以稱法界身雲。一時普現。一音說法異類齊解。本無權實之分。此稱本法界之大用也。若約建化門頭。則此法門獨被上上根人。二乘絕分。則所化不普。故曰唯有一門而復狹小。若欲普度三根。必須應身。故前示現八相成道。下生人間。乃特為接引三根齊成佛道之意也。然佛雖化身。乃即法報所垂之化身。而在座當機。豈博地凡夫無信闡提而能鼓揚法化耶。故須大乘菩薩示現聲聞以為輔翼。乃能節拍成令。所以靈山上首。皆大權示現。故疏於歎德中。以本跡二門釋之。又引如來不思議境界經云。復有無量百千億菩薩現聲聞形而來會座。其名曰舍利弗等。由是觀之。靈山一會。不獨十大上首。即凡所示現者皆大權也。故特先建言此會。以為垂跡之張本。所謂垂絲千尺。意在深潭。然若逆若順。若邪若正。皆法界之大用。誠種種方便引入佛慧也。

　　及與無量諸世主俱。悉曾供養無量諸佛。常能利益一切眾生。為不請友。恒勤守護誓願不捨。入於世間殊勝智門。從佛教生護佛正法。起於大願不斷佛種。生如來家求一切智。

　　此集世主眾也。然此法會廣大無邊。而所集世主略標而已者。以初會世尊初成正覺。法界人天世主普會道場。而經初所列異生之類。有四十眾。一一具佛一德。是大會已集矣。今此九會祇園。未起初會之處。是則一會儼然。今略標者。但新集而已(上序分竟)。

　　時諸菩薩大德聲聞世間諸王并其眷屬咸作是念。

　　此下正宗初請分也。眾集本為聞法。故皆念請。然聲聞下如盲聾而此亦念請者。且此念請總標菩薩以為上首。應為請主。而聲聞在座。無論知與不知。不妨同舉。今在本門亦當同請。

　　如來境界。如來智行。如來加持。如來力。如來無畏。如來三昧。如來所住。如來自在。如來身。如來智。

　　此下列念所請也。請文有六十句。初十句後二十句。乃所請之法。中三十句但是請儀。其所請法多同初會四十句問。皆果海中之德。前初會所請者。通一部始終以答。乃已成之果德。今所問意雖同而意在本會之所證者。乃當成之果德。即由前智行為能證。此果為所證故。今初念德中十句。正念果法。然此果法前出現及不思議法品已答初問。俱一一答明。疏引對辨。智者詳之。

　　一切世間諸天及人無能通達。無能趣入。無能信解。無能了知。無能忍受。無能觀察。無能揀擇。無能開示。無能宣明。無有能令眾生解了。

　　此十句明所請之法玄妙難思。人天莫測。非思量分別之境。故非聞思修三慧之所知。亦非四無礙辨所能宣說。極言妙出言思也。

　　唯除如來加被之力。佛神通力。佛威德力。佛本願力。及其宿世善根之力。諸善知識攝受之力。深淨信力。大明解力。趣向菩提清淨心力。求一切智廣大願力。

　　此十句所念果法微妙難思。緣會可了。意在仰仗佛力為緣。容有可入之機。故前一一法門。皆云承佛神力。

　　唯願世尊。隨順我等及諸眾生種種欲。種種解。種種智。種種語。種種自在。種種住地。種種根清淨。種種意方便。種種心境界。種種依止如來功德。種種聽受諸所說法。

　　此十句請佛隨機宜隨器所堪。種種方便而為說之。此請雖在當會。而意在普攝三根。開權之意已兆於此。故法華云。我以無量無數方便種種因緣而為開示。但為一乘。引入佛慧。皆由於此。

　　顯示如來往昔趣求一切智心。往昔所起菩薩大願。往昔所淨諸波羅蜜。往昔所入菩薩諸地。往昔圓滿諸菩薩行。往昔成就方便。往昔修行諸道。往昔所得出離法。往昔所作神通事。往昔所有本事因緣。

　　此十句請說佛之往因修習行門及本事等。意在知佛所行。當依之造修其中之義。疏引配初會十海。可以意得。

　　及成等正覺。轉妙法輪。淨佛國土。調伏眾生。開一切智法城。示一切眾生道。入一切眾生所住。受一切眾生所施。為一切眾生說布施功德。為一切眾生現諸佛影像。如是等法願皆為說。

　　此十句問佛果用。以初成正覺。終至變化度生。皆果用之事。今並問者。既知佛之往修勝行。則當知佛之利生妙用。乃菩薩所當學當修當成者。故一一問之。疏引此十對初會十海。其名雖異。其義多同。對詳可知。然上諸問。具在後如來現相以答。以果海離言。但示相以顯。要人目擊現證而已。

　　爾時世尊知諸菩薩心之所念。大悲為身。大悲為門。大悲為首。以大悲法而為方便。充徧虗空。入師子頻申三昧。

　　大文第三爾時世尊下三昧現相分。酬其念請。示相以答。於中先明三昧。後入此三昧下明所現淨土。正示相以答。然問佛所證果海中事。未形於言。但以念請。而佛所答亦未顯說。但以三昧神力示相而已。然而畢竟無言說者。正顯果海究竟離言。不可說示。但在觸事而真。目前一一無非法身之大用。故世尊既知菩薩心之所念。未答之先。敘四種大悲而為方便者。正顯法身湛然不動。倐因大眾作念求法。以此熏動法身而起同體大悲。以為方便。為眾一指示耳。然全體法身全成大悲以起大用。故以悲為身。法界平等了無出入。今以悲接引令入。故以悲為門。法身應物必以大悲為前導。故以悲為首。由是全以大悲而為方便。由法身充滿虗空。故悲亦充徧。此通敘同體大悲起利物之用也。言入師子頻申三昧者。此三昧以喻為名。然師子乃獸中之王有大力用。凡一舉動百獸皆畏。故以喻佛無畏之德。言頻申。亦云奮迅。乃是師子舉身動轉之狀。自在遊行。以師子調兒即一頻一欠皆用全力。今以喻佛將起利生之用者。然法身法界寂滅如如。如師子安臥窟中。今從法身起用。將現說法。如師子出窟。法界全體而為迴轉。大自在用如師子奮迅。若法身普現則徧法界山河大地草木叢林皆是法身全體獨露。故下因此三昧。則樓閣園林虗空一一莊嚴與法界等。故一一皆是教道。以皆是平等無障法界。令諸菩薩覩此現相。皆了如來果中所證之境。更不待言。所以為現相答也。

　　入此三昧已。一切世間普皆嚴淨。於時此大莊嚴樓閣忽然廣博無有邊際。金剛為地。寶王覆上。無量寶華及諸摩尼普散其中處處盈滿。琉璃為柱眾寶合成。大光摩尼之所莊嚴。閻浮檀金如意寶王周置其上以為嚴飾。危樓逈帶。閣道傍出。棟宇相承。牕闥交暎。堦墀軒檻種種備足。一切皆以妙寶莊嚴。其寶悉作人天形像。堅固妙好。世中第一。摩尼寶網彌覆其上。於諸門側悉建幢幡。咸放光明普周法界。道場之外階隥欄楯。其數無量不可稱說。靡不咸以摩尼所成。爾時復以佛神力故其逝多林忽然廣博。與不可說佛剎微塵數諸佛國土其量正等。一切妙寶間錯莊嚴。不可說寶。徧布其地。阿僧祇寶以為垣墻。寶多羅樹莊嚴道側。其間復有無量香河。香水盈滿湍激洄澓。一切寶華隨流右轉。自然演出佛法音聲。不思議寶芬陀利華。菡萏芬敷彌布水上。眾寶華樹列植其岸。種種臺榭不可思議皆於岸上次第行列。摩尼寶網之所彌覆。阿僧祇寶放大光明。阿僧祇寶莊嚴其地。燒眾妙香香氣氛氳。復建無量種種寶幢。所謂寶香幢。寶衣幢。寶幡幢。寶繒幢。寶華幢。寶瓔珞幢。寶鬘幢。寶鈴幢。摩尼寶蓋幢。大摩尼寶幢。光明徧照摩尼寶幢。出一切如來名號音聲摩尼王幢。師子摩尼王幢。說一切如來本事海摩尼王幢。現一切法界影像摩尼王幢。周徧十方行列莊嚴。時逝多林上虗空之中有不思議天宮殿雲無數香樹雲。不可說須彌山雲。不可說妓樂雲出美妙音歌讚如來。不可說寶蓮華雲。不可說寶座雲敷以天衣。菩薩坐上歎佛功德。不可說諸天王形像摩尼寶雲。不可說白真珠雲。不可說赤珠樓閣莊嚴具雲。不可說雨金剛堅固珠雲。皆住虗空周帀徧滿以為嚴飾。何以故。如來善根不思議故。如來白法不思議故。如來威力不思議故。如來能以一身自在變化徧一切世界不思議故。如來能以神力令一切佛及佛國莊嚴皆入其身不思議故。如來能於一微塵內普現一切法界影像不思議故。如來能於一毛孔中示現過去一切諸佛不思議故。如來隨放一一光明悉能徧照一切世界不思議故。如來能於一毛孔中出一切佛剎微塵數變化雲充滿一切諸佛國土不思議故。如來能於一毛孔中普現一切十方世界成住壞劫不思議故。如於此逝多林給孤獨園見佛國土清淨莊嚴。十方一切盡法界虗空界一切世界亦如是見。所謂見如來身住逝多林菩薩眾會皆悉徧滿。見普雨一切莊嚴雲。見普雨一切寶光明照耀雲。見普雨一切摩尼寶雲。見普雨一切莊嚴蓋彌覆佛剎雲。見普雨一切天身雲。見普雨一切華樹雲。見普雨一切衣樹雲。見普雨一切寶鬘瓔珞相續不絕周徧一切大地雲。見普雨一切莊嚴具雲。見普雨一切如眾生形種種香雲。見普雨一切微妙寶華網相續不斷雲。見普雨一切諸天女持寶幢幡於虗空中周旋來去雲。見普雨一切眾寶蓮華於華葉間自然而出種種樂音雲。見普雨一切師子座寶網瓔珞而為莊嚴雲。

　　此入此三昧所現淨土。正示佛之境界。令其目擊現前證入也。即此所現淨土具答前三十問。且從相顯。此中先答果體十問。餘二十問在後集眾中答。今初所現境界答如來境界問。四種大悲為眾生現。即答如來智行問。令眾證見即答加持問。知是如來威力答佛力問。三昧之用答無畏問。正入三昧答三昧問。淨法界土答住處問。令大小融攝即答自在問。見如來身徧於法界答佛身問。則見如來大悲方便答智慧問。即此世間嚴淨已下若樓閣若地若園乃至虗空中一一皆是法身境界。不可思議果中之法。前念請者。即此現相俱已畢答。更不待言說。此皆師子奮迅三昧威神自在之力也。今入法界所證者唯此一現相而已。深矣玄矣。微哉妙哉。誠不可思議之法門也。世間有三。此上器世間嚴。次何以故下智正覺世間嚴。後集眾即眾生世間嚴。

　　爾時東方過不可說佛剎微塵數世界海外。有世界名金燈雲幢。佛號毗盧遮那勝德王。彼佛眾中有菩薩名毗盧遮那願光明。與不可說佛剎微塵數菩薩俱來向佛所。悉以神力興種種雲。所謂天華雲天香雲天末香雲天鬘雲天寶雲天莊嚴具雲天寶蓋雲天微妙衣雲天寶幢幡雲天一切妙寶諸莊嚴雲充滿虗空。至佛所已頂禮佛足。即於東方化作寶莊嚴樓閣及普照十方寶蓮華藏師子之座。如意寶網羅覆其身。與其眷屬結加趺坐。南方過不可說佛剎微塵數世界海外。有世界名金剛藏。佛號普光明無勝藏王。彼佛眾中有菩薩名不可壞精進王。與不可說佛剎微塵數菩薩俱來向佛所。持一切寶香網。持一切寶瓔珞。持一切寶華帶。持一切寶鬘。帶持一切金剛瓔珞。持一切摩尼寶網。持一切寶衣帶。持一切寶瓔珞帶。持一切最勝光明摩尼帶。持一切師子摩尼寶瓔珞。悉以神力充徧一切諸世界海。到佛所已頂禮佛足。即於南方化作徧照世間摩尼寶莊嚴樓閣及普照十方寶蓮華藏師子之座。以一切寶華網羅覆其身。與其眷屬結加趺坐。西方過不可說佛剎微塵數世界海外。有世界名摩尼寶燈須彌山幢。佛號法界智燈。彼佛眾中有菩薩名普勝無上威德王。與世界海微塵數菩薩俱來向佛所。悉以神力。興不可說佛剎微塵數種種塗香燒香須彌山雲。不可說佛剎微塵數種種色香水須彌山雲。不可說佛剎微塵數一切大地微塵等光明摩尼寶王須彌山雲。不可說佛剎微塵數種種光𦦨輪莊嚴幢須彌山雲。不可說佛剎微塵數種種色金剛藏摩尼王莊嚴須彌山雲。不可說佛剎微塵數普照一切世界閻浮檀摩尼寶幢須彌山雲。不可說佛剎微塵數現一切法界摩尼寶須彌山雲。不可說佛剎微塵數現一切諸佛相好摩尼寶王須彌山雲。不可說佛剎微塵數現一切如來本事因緣說諸菩薩所行之行摩尼寶王須彌山雲。不可說佛剎微塵數現一切佛坐菩提場摩尼寶王須彌山雲。充滿法界。至佛所已頂禮佛足。即於西方化作一切香王樓閣真珠寶網彌覆其上。及化作帝釋影幢寶蓮華藏師子之座。以妙色摩尼網羅覆其身。心王寶冠以嚴其首。與其眷屬結加趺坐。北方過不可說佛剎微塵數世界海外。有世界名寶衣光明幢。佛號照虗空法界大光明。彼佛眾中有菩薩名無礙勝藏王。與世界海微塵數菩薩俱來向佛所。悉以神力興一切寶衣雲。所謂黃色寶光明衣雲。種種香所熏衣雲。日幢摩尼王衣雲。金色熾然摩尼衣雲。一切寶光𦦨衣雲。一切星辰像上妙摩尼衣雲。白玉光摩尼衣雲。光明徧照殊勝赫奕摩尼衣雲。光明徧照威勢熾盛摩尼衣雲。莊嚴海摩尼衣雲。充徧虗空。至佛所已頂禮佛足。即於北方化作摩尼寶海莊嚴樓閣及毗琉璃寶蓮華藏師子之座。以師子威德摩尼王網羅覆其身。清淨寶王為髻明珠。與其眷屬結加趺坐。東北方過不可說佛剎微塵數世界海外。有世界名一切歡喜清淨光明網。佛號無礙眼。彼佛眾中有菩薩名化現法界願月王。與世界海微塵數菩薩俱來向佛所。悉以神力興寶樓閣雲。香樓閣雲。燒香樓閣雲。華樓閣雲。栴檀樓閣雲。金剛樓閣雲。摩尼樓閣雲。金樓閣雲。衣樓閣雲。蓮華樓閣雲。彌覆十方一切世界。至佛所已頂禮佛足。即於東北方化作一切法界門大摩尼樓閣及無等香王蓮華藏師子之座。摩尼華網羅覆其身。著妙寶藏摩尼王冠。與其眷屬結加趺坐。東南方過不可說佛剎微塵數世界海外。有世界名香雲莊嚴幢。佛號龍自在王。彼佛眾中有菩薩名法慧光𦦨王。與世界海微塵數菩薩俱來向佛所。悉以神力興金色圓滿光明雲。無量寶色圓滿光明雲。如來毫相圓滿光明雲。種種寶色圓滿光明雲。蓮華藏圓滿光明雲。眾寶樹枝圓滿光明雲如來頂髻圓滿光明雲。閻浮檀金色圓滿光明雲。日色圓滿光明雲。星月色圓滿光明雲。悉徧虗空。到佛所已頂禮佛足。即於東南方化作毗盧遮那最上寶光明樓閣金剛摩尼蓮華藏師子之座。眾寶光𦦨摩尼王網羅覆其身。與其眷屬結加趺坐。西南方過不可說佛剎微塵數世界海外。有世界名日光摩尼藏。佛號普照諸法智月王。彼佛眾中有菩薩名摧破一切魔軍智幢王。與世界海微塵數菩薩俱來向佛所。於一切毛孔中出等虗空界華𦦨雲。香燄雲。寶𦦨雲。金剛𦦨雲。燒香𦦨雲。電光𦦨雲。毗盧遮那摩尼寶𦦨雲。一切金光𦦨雲。勝藏摩尼王光𦦨雲。等三世如來海光𦦨雲。一一皆從毛孔中出徧虗空界。到佛所已頂禮佛足。即於西南方化作普現十方法界光明網大摩尼寶樓閣及香燈𦦨寶蓮華藏師子之座。以離垢藏摩尼網羅覆其身。著出一切眾生發趣音摩尼王嚴飾冠。與其眷屬結加趺坐。西北方過不可說佛剎微塵數世界海外。有世界名毗盧遮那願摩尼王藏。佛號普光明最勝須彌王。彼佛眾中有菩薩名願智光明幢。與世界海微塵數菩薩俱來向佛所。於念念中一切相好一切毛孔一切身分皆出三世一切如來形像雲。一切菩薩形像雲。一切如來眾會形像雲。一切如來變化身形像雲。一切如來本生身形像雲。一切聲聞辟支佛形像雲。一切如來菩提場形像雲。一切如來神變形像雲。一切世間主形像雲。一切清淨國土形像雲。充滿虗空。至佛所已頂禮佛足。即於西北方化作普照十方摩尼寶莊嚴樓閣及普照世間寶蓮華藏師子之座。以無能勝光明真珠網羅覆其身。著普光明摩尼寶冠。與其眷屬結加趺坐。下方過不可說佛剎微塵數世界海外。有世界名一切如來圓滿光普照。佛號虗空無礙相智幢王。彼佛眾中有菩薩名破一切障勇猛智王。與世界海微塵數菩薩俱來向佛所。於一切毛孔中出說一切眾生語言海音聲雲。出說一切三世菩薩修行方便海音聲雲。出說一切菩薩所起願方便海音聲雲。出說一切菩薩成滿清淨波羅蜜方便海音聲雲。出說一切菩薩圓滿行徧一切剎音聲雲。出說一切菩薩成就自在用音聲雲。出說一切如來往詣道場破魔軍眾成等正覺自在用音聲雲。出說一切如來轉法輪契經門名號海音聲雲。出說一切隨應教化調伏眾生法方便海音聲雲。出說一切隨時隨善根隨願力普令眾生證得智慧方便海音聲雲。到佛所已頂禮佛足。即於下方化作現一切如來宮殿形像眾寶莊嚴樓閣及一切寶蓮華藏師子之座。著普現道場影摩尼寶冠。與其眷屬結加趺坐。上方過不可說佛剎微塵數世界海外。有世界名說佛種性無有盡。佛號普智輪光明音。彼佛眾中有菩薩名法界差別願。與世界海微塵數菩薩俱。發彼道場來向此娑婆世界釋迦牟尼佛所。於一切相好一切毛孔一切身分一切支節一切莊嚴具一切衣服中。現毗盧遮那等過去一切諸佛未來一切諸佛已得授記未授記者現在十方一切國土一切諸佛并其眾會。亦現過去行檀那波羅蜜及其一切受布施者諸本事海。亦現過去行尸羅波羅蜜諸本事海。亦現過去行羼提波羅蜜割截支體心無亂動諸本事海。亦現過去行精進波羅蜜勇猛不退諸本事海。亦現過去求一切如來禪波羅蜜海而得成就諸本事海。亦現過去求一切佛所轉法輪所成就法發勇猛心一切皆捨諸本事海。亦現過去樂見一切佛樂行一切菩薩道樂化一切眾生界諸本事海。亦現過去所發一切菩薩大願清淨莊嚴諸本事海。亦現過去菩薩所成力波羅蜜勇猛清淨諸本事海。亦現過去一切菩薩所修圓滿智波羅蜜諸本事海。如是一切本事海。悉皆徧滿廣大法界。至佛所已頂禮佛足。即於上方化作一切金剛藏莊嚴樓閣及帝青金剛王蓮華藏師子之座。以一切寶光明摩尼王網羅覆其身。以演說三世如來名摩尼寶王為髻明珠。與其眷屬結加趺坐。

　　大文第四爾時東方下明新集眾分。即遠集同證。亦三昧神力。令十方諸大菩薩皆來歸附。文中有三。初別集十方。後如是十方一切下通讚德行。末後如是等下一行經總結集因。然此十方齊集雖為證法。其實皆以毗盧遮那如來三昧神力加持而來。其所現相乃答前三十問中次隨機演法二十句問。是知所現種種境界。無非教體。其來主伴及所獻種種微妙供養。皆表依正因果無礙法界自在之德。故菩薩之名皆稱德立。各有所表。通顯答前神通一問。至第九下方。於一切毛孔中出說一切眾生語言海音聲等十句。乃正答前因中五問果中五問。疏配甚明。及第十上方相好等十句。通答因問中本事因緣。兼答波羅蜜及所入諸地等。然前問如來因中本事。而今於十方遠來菩薩現相以答者。正顯法界性中因果一致。三世體同自他平等。以果事難思。藉因以顯。自性離言。假他以示。總彰如來因果一際德用難思。皆稱法界大自在用故。是知盡法界中一切因人所行眾行。皆是毗盧遮那之本事故。此又豈可言議而心思耶。故但借示現相特示一班耳。若以六相十玄圓融。乃見自他因果之妙。如上十方所現境界。皆如來三昧力之所加持也。

　　如是十方一切菩薩并其眷屬皆從普賢菩薩行願中生。

　　第二如是十方下通讚德行。此讚諸來菩薩之德即是毗盧遮那因行中德。故初一句總讚云。皆從普賢行願中生。

　　以淨智眼見三世佛。普聞一切諸佛如來所轉法輪修多羅海。已得至於一切菩薩自在彼岸。於念念中現大神變。親近一切諸佛如來。一身充滿一切世界一切如來眾會道場。

　　次別讚眾德中有三十五句。分三段。初五句明上近諸佛德。二於一塵中下十五句。下攝眾生德。三一切菩薩神通下十五句。讚大用自在德。今初五句。淨眼見佛是意業。二聞如來法即淨修語業。餘三句並顯三業自在。

　　於一塵中普現一切世間境界。教化成就一切眾生未曾失時。一毛孔中出一切如來說法音聲。知一切眾生悉皆如幻。知一切佛悉皆如影。知一切諸趣受生悉皆如夢。知一切業報如鏡中像。知一切諸有生起如熱時𦦨。知一切世界皆如變化。成就如來十力無畏勇猛自在能師子吼。深入無盡辯才大海。得一切眾生言辭海諸法智。於虗空法界所行無礙。知一切法無有障礙。

　　二讚攝眾生德中有十五句。初三句明微細化生。次知一切眾生下七句明攝眾生之智。次勇猛自在下五句明攝生語業。於中初師子吼總顯決定說。下四句顯四無礙辯。

　　一切菩薩神通境界悉已清淨。勇猛精進摧伏魔軍。恒以智慧了達三世。知一切法猶如虗空。無有違諍。亦無取著。雖勤精進而知一切智終無所來。雖觀境界而知一切有悉不可得。以方便智入一切法界。以平等智入一切國土。以自在力令一切世界展轉相入。於一切世界處處受生。見一切世界種種形相。於微細境現廣大剎。於廣大境現微細剎。於一佛所一念之頃得一切佛威神所加。普見十方無所迷惑。於剎那頃悉能往詣。如是等一切菩薩滿逝多林。皆是如來威神之力。

　　第三大用自在德。有十五句。初二句摧伏魔軍。總明三業自在。次恒以智慧下六句明意業自在。皆權實雙行故。以自在力下七句明身業自在。如是等下總結集因。皆是如來三昧威神之力之所加持也。此示相以答大眾之念請者。以眾不言而問如來以無言而答。欲令大心行者觸境明心。默契乎無礙圓融之境於言外。以顯無邊剎境自他不隔於毫端。十世古今始終不離於當念。是以如來曠劫所修之因行。只在三昧中一念之頃頓現。此正證不思議之境界也。法界全體因果理事。盡在此三昧中耳。如此不思議事。豈二乘劣解之所知耶。故二乘宜乎如盲如聾。非權示也。

　　於時上首諸大聲聞。舍利弗。大目犍連。摩訶迦葉。離婆多。須菩提。阿㝹樓䭾。難陀。劫賓那。迦旃延。富樓那等諸大聲聞在逝多林。皆悉不見如來神力。如來嚴好。如來境界。如來遊戲。如來神變。如來尊勝。如來妙行。如來威德。如來住持。如來淨剎。亦復不見不可思議菩薩境界。菩薩大會。菩薩普入。菩薩普至。菩薩普詣。菩薩神變。菩薩遊戲。菩薩眷屬。菩薩方所。菩薩莊嚴師子座。菩薩宮殿。菩薩住處。菩薩所入三昧自在。菩薩觀察。菩薩頻申。菩薩勇猛。菩薩供養。菩薩受記。菩薩成熟。菩薩勇徤。菩薩法身清淨。菩薩智身圓滿。菩薩願身示現。菩薩色身成就。菩薩諸相具足清淨。菩薩常光眾色莊嚴。菩薩放大光網。菩薩起變化雲。菩薩身徧十方。菩薩諸行圓滿。如是等事。一切聲聞諸大弟子皆悉不見。何以故。以善根不同故。本不修習見佛自在善根故。本不讚說十方世界一切佛剎清淨功德故。本不稱歎諸佛世尊種種神變故。本不於生死流轉之中發阿耨多羅三藐三菩提心故。本不令他住菩提心故。本不能令如來種性不斷絕故。本不攝受諸眾生故。本不勸他修習菩薩波羅蜜故。本在生死流轉之時不勸眾生求於最勝大智眼故。本不修習生一切智諸善根故。本不成就如來出世諸善根故。本不得嚴淨佛剎神通智故。本不得諸菩薩眼所知境故。本不求超出世間不共菩提諸善根故。本不發一切菩薩諸大願故。本不從如來加被之所生故。本不知諸法如幻菩薩如夢故。本不得諸大菩薩廣大歡喜故。如是皆是普賢菩薩智眼境界。不與一切二乘所共。以是因緣諸大聲聞不能見。不能知。不能聞。不能入。不能得。不能念。不能觀察。不能籌量。不能思惟。不能分別。是故雖在逝多林中不見如來諸大神變。復次諸大聲聞無如是善根故。無如是智眼故。無如是三昧故。無如是解脫故。無如是神通故。無如是威德故。無如是勢力故。無如是自在故。無如是住處故。無如是境界故。是故於此不能知。不能見。不能入。不能證。不能住。不能解。不能觀察。不能忍受。不能趣向。不能遊履。又亦不能廣為他人開闡解說稱揚示現引導勸進令其趣向。令其修習。令其安住。令其證入。何以故。諸大弟子依聲聞乘而出離故。成就聲聞道。滿足聲聞行。安住聲聞果。於無有諦得決定智。常住實際究竟寂靜。遠離大悲捨於眾生。住於自事。於彼智慧不能積集。不能修行。不能安住。不能願求。不能成就。不能清淨。不能趣入。不能通達。不能知見。不能證得。是故雖在逝多林中對於如來。不見如是廣大神變。

　　大文第五於時上首下明諸大聲聞雖在逝多林中對面不見如來如上神通境界等事。疏名舉失顯得分。亦名舉劣顯勝。明佛神通境界皆是普賢智眼之境界。不與一切二乘所共故。然舉上首十人乃靈山會上各稱第一者。今於此會不見如來境界者。不見何等境界耶。經云不見如來神力。如來嚴好。如來境界。如來遊戲。如來神變。如來尊勝。如來妙行。如來威德。如來住持。如來淨剎等十句。即前念請果中之十事。亦復不見不可思議菩薩境界下八行經文明不見菩薩因行之事。故結云如是等一切皆悉不見。次何以故以善根不同故已下明闕昔因故不見。前八行經明闕見佛果之因。本不得諸菩薩眼所知境界下明闕見菩薩之因。以此佛菩薩之因乃稱法界普賢境界。不與一切二乘共故。以是因緣下四行經文。結闕如是之因。故不見如來諸大神變耳。復次諸大聲聞無如是善根故已下明闕現緣故不見。初七行經明無勝德行故不見。次何以故下五行經文明住自乘故不見。以既無昔因。又闕現緣。是故於佛境界絕分矣。故經結云是故雖在逝多林中對於如來不見如來廣大神變。故下以十喻以喻不見之所以。

　　佛子。如恒河岸有百千億無量餓鬼。裸形饑渴舉體燋然。烏鷲犲狼競來搏撮。為渴所逼欲求水飲。雖住河邊而不見河。設有見者見其枯竭。何以故。深厚業障之所覆故。彼大聲聞亦復如是。雖復住在逝多林中不見如來廣大神力。捨一切智。無明瞖瞙覆其眼故。不曾種植薩婆若地諸善根故。譬如有人於大會中昏睡安寢。忽然夢見須彌山頂帝釋所住善見大城。宮殿園林種種嚴好。天子天女百千萬億普散天華徧滿其地。種種衣樹出妙衣服。種種華樹開敷妙華。諸音樂樹奏天音樂。天諸采女歌詠美音。無量諸天於中戲樂。其人自見著天衣服普於其處住止周旋。其大會中一切諸人雖同一處不知不見。何以故。夢中所見非彼大眾所能見故。一切菩薩世間諸王亦復如是。以久積集善根力故。發一切智廣大願故。學習一切佛功德故。修行菩薩莊嚴道故。圓滿一切智智法故。滿足普賢諸行願故。趣入一切菩薩智地故。遊戲一切菩薩所住諸三昧故。已能觀察一切菩薩智慧境界無障礙故。是故悉見如來世尊不可思議自在神變。一切聲聞諸大弟子皆不能見皆不能知。以無菩薩清淨眼故。譬如雪山具眾藥草。良醫詣彼悉能分別。其諸捕獵放牧之人恒住彼山不見其藥。此亦如是。以諸菩薩入智境界具自在力。能見如來廣大神變。諸大弟子唯求自利不欲利他。唯求自安不欲安他。雖在林中。不知不見。譬如地中有諸寶藏。種種珍異悉皆充滿。有一丈夫聰慧明達。善能分別一切伏藏。其人復有大福德力。能隨所欲自在而取。奉養父母賑䘏親屬。老病窮乏靡不均贍。其無智慧無福德人。雖亦至於寶藏之處。不知不見不得其益。此亦如是。諸大菩薩有淨智眼。能入如來不可思議甚深境界。能見佛神力。能入諸法門。能遊三昧海。能供養諸佛。能以正法開悟眾生。能以四攝攝受眾生。諸大聲聞不能得見如來神力。亦不能見諸菩薩眾。譬如盲人至大寶洲。若行若住若坐若臥。不能得見一切眾寶。以不見故不能採取不得受用。此亦如是。諸大弟子雖在林中親近世尊。不見如來自在神力。亦不得見菩薩大會。何以故。無有菩薩無礙淨眼。不能次第悟入法界見於如來自在力故。譬如有人得清淨眼名離垢光明。一切闇色不能為障。爾時彼人於夜闇中。處在無量百千萬億人眾之內。或行或住或坐或臥。彼諸人眾形像威儀。此明眼人莫不具見。其明眼者威儀進退彼諸人眾悉不能覩。佛亦如是。成就智眼清淨無礙。悉能明見一切世間。其所示現神通變化。大菩薩眾所共圍繞。諸大弟子悉不能見。譬如比丘在大眾中入徧處定。所謂地徧處定。水徧處定。火徧處定。風徧處定。青徧處定。黃徧處定。赤徧處定。白徧處定。天徧處定。種種眾生身徧處定。一切語言音聲徧處定。一切所緣徧處定。入此定者見其所緣。其餘大眾悉不能見。唯除有住此三昧者。如來所現不可思議諸佛境界亦復如是。菩薩具見。聲聞莫覩。譬如有人以翳形藥自塗其眼。在於眾會去來坐立無能見者。而能悉覩眾會中事。應知如來亦復如是。超過於世普見世間。非諸聲聞所能得見。唯除趣向一切智境諸大菩薩。如人生已則有二天恒相隨逐。一曰同生。二曰同名。天常見人人不見天。應知如來亦復如是。在諸菩薩大集會中現大神通。諸大聲聞悉不能見。譬如比丘。得心自在。入滅盡定。六根作業皆悉不行。一切語言不知不覺。定力持故不般涅槃。一切聲聞亦復如是。雖復住在逝多林中。具足六根而不知不見不解不入如來自在菩薩眾會諸所作事。何以故。如來境界甚深廣大難見難知。難測難量。超諸世間不可思議無能壞者。非是一切二乘境界。是故如來自在神力菩薩眾會及逝多林普徧一切清淨世界。如是等事。諸大聲聞悉不知見。非其器故。

　　大文第二佛子如恒河下喻顯。文有十喻。隨一一喻。總喻不見如來因果等境。亦喻不見菩薩境界等。然喻各有通別二義。喻二種德。初恒河餓鬼喻。通喻不見佛及菩薩潤益甚深德。別喻不見如來神力及菩薩境界。意顯二乘有所知障。故不見佛境界。如餓鬼業力。故不見水。二夢遊天宮喻通喻佛及菩薩高顯廣大德。別喻如來遊戲神變及菩薩大會種種莊嚴等事。以夢喻菩薩實證。則二乘如未夢見。三雪山良藥喻。通喻如來菩薩幽邃難見德。初喻菩薩安住大悲救度眾生。故如良醫。二乘無悲。故不見。四伏藏難知喻。通喻如來祕密難知德。別喻菩薩所入三昧觀察。如明智人知寶。有福能取。二乘不種福德。又無智眼。故不得見。五盲人不見寶洲喻。通喻如來逈絕難思德。別喻如來妙行積行圓妙。菩薩善根成熟。故得受記。二乘無此善根。故如盲人不見洲寶。六淨眼無障喻。通喻如來智照難量德。別喻如來威德。菩薩智眼明淨乃見如來自在。二乘智眼不明。故不見如來自在。七徧處定境喻。通喻如來周徧難思德。別喻如來淨剎莊嚴。菩薩入此三昧故見。二乘無此三昧故不見。八妙藥翳形喻。通喻如來隱顯超世德。別喻如來住持菩薩能起變化德。二乘無此解脫故不見。九二天隨人喻。通喻如來嚴好菩薩身徧十方。諸行圓滿德。二乘無悲捨生故不見。十滅定不行喻。此單喻聲聞安住自乘。絕無成就眾生淨佛國土之念。以未有如佛菩薩之因。故今不見如來菩薩勝妙境界耳。末後總結云。何故二乘不見耶。經云如來境界甚深廣大。難知難測難量。超諸世間。不可思議。無深壞者。非是一切二乘境界。是故如來自在神力。菩薩眾會。及逝多林普徧一切清淨世界。如是等事。諸大聲聞悉不知見。非是器故。此結歸本法界門。決非二乘所知見者。以非其器故也。問曰此經圓頓一乘。獨被上上根人。既云二乘非器。何容在座。既已在座而不聞見。果何意耶。答曰此有二義。一以華嚴平等法界。一切眾生具有如來智慧。若二乘果然畢竟絕分。則佛性有不徧之過。今列在座者。正顯平等佛慧。不捨一眾生故。然在座而不見聞者。以二乘人樂住自乘。不種勝上善根。正是妄想執著之過。而不證得。心智下劣。故非其器。此一義也。二者佛慧既是平等。若中下根無成佛之分。則佛有捨眾生。絕同體大悲之過。今彼劣根。既於大法無緣。必假種種方便而誘引之。故云我以無量無數方便引導眾生。欲令一切人皆得成佛。方滿本願。既一乘難度。必要開權。將一乘法分別說三。此則雙垂兩相。現應化身。必不得已者。若如來現身人間。縱與人同事。然其所說之法。在博地凡夫及外道邪見。若無方便。亦未易化。必假大權菩薩內祕外現。示為同事。漸漸引入佛慧。是則靈山會上諸聲聞人。先從外道而來歸者。皆是此會之大菩薩權現聲聞。為影響眾。鼓簧法化。故先埋根於此本門。預為權現之機。意在與佛同垂化迹。必從此始。將為攝末之本。此二義也。然此二義。猶是約迹而論。若據華嚴法界。佛則十身充滿。法則一音演說。異類齊聞。本來平等。但隨機大小。見聞有異。如是則如來正在祇園。即是端然華藏。菩薩見者乃法界身。劣機見者但見丈六。一音說法。則菩薩聞者唯是一乘。小根聞者說三乘法。斯則同時同會。異見殊聞。不待示權。如一雨普霑。三根受潤各別。如此則在座聲聞實是劣機。如經所說實如盲聾。如是知解。方入圓宗。然約雙垂兩相二始同時。但是約機所見耳。疏云既非其器。本不合列。為顯法勝。大權菩薩示為盲聾。是知盲聾於勝有力能顯勝故。方是深玄。若約後文舍利弗令六千比丘觀文殊德。即得頓證。即是示現為開權之本。權實無礙法。圓融本無定故。

　　爾時毗盧遮那願光明菩薩。承佛神力。觀察十方。而說頌言。

　汝等應觀察　　佛道不思議　　於此逝多林
　示現神通力　　善逝威神力　　所現無央數
　一切諸世間　　迷惑不能了　　法王深妙法
　無量難思議　　所現諸神通　　舉世莫能測
　以了法無相　　是故名為佛　　而具相莊嚴
　稱揚不可盡　　今於此林內　　示現大神力
　甚深無有邊　　言辭莫能辯　　汝觀大威德
　無量菩薩眾　　十方諸國土　　而來見世尊
　所願皆具足　　所行無障礙　　一切諸世間
　無能測量者　　一切諸緣覺　　及彼大聲聞
　皆悉不能知　　菩薩行境界　　菩薩大智慧
　諸地悉究竟　　高建勇猛幢　　難摧難可動
　諸大名稱士　　無量三昧力　　所現諸神變
　法界悉充滿

　　爾時不可壞精進王菩薩承佛神力。觀察十方。而說頌言。

　汝觀諸佛子　　智慧功德藏　　究竟菩提行
　安隱諸世間　　其心本明達　　善入諸三昧
　智慧無邊際　　境界不可量　　令此逝多林
　種種皆嚴飾　　菩薩眾雲集　　親近如來住
　汝觀無所著　　無量大眾海　　十方來詣此
　坐寶蓮華座　　無來亦無住　　無依無戲論
　離垢心無礙　　究竟於法界　　建立智慧幢
　堅固不動搖　　知無變化法　　而現變化事
　十方無量剎　　一切諸佛所　　同時悉往詣
　而亦不分身　　汝觀釋師子　　自在神通力
　能令菩薩眾　　一切俱來集　　一切諸佛法
　法界悉平等　　言說故不同　　此眾咸通達
　諸佛常安住　　法界平等際　　演說差別法
　言辭無有盡

　　爾時普勝無上威德王菩薩。承佛神力。觀察十方。而說頌言。

　汝觀無上士　　廣大智圓滿　　善達時非時
　為眾演說法　　摧伏眾外道　　一切諸異論
　普隨眾生心　　為現神通力　　正覺非有量
　亦復非無量　　若量若無量　　牟尼悉超越
　如日在虗空　　照臨一切處　　佛智亦如是
　了達三世法　　譬如十五夜　　月輪無減缺
　如來亦復然　　白法悉圓滿　　譬如空中日
　運行無暫已　　如來亦如是　　神變恒相續
　譬如十方剎　　於空無所礙　　世燈現變化
　於世亦復然　　譬如世間地　　羣生之所依
　照世燈法輪　　為依亦如是　　譬如猛疾風
　所行無障礙　　佛法亦如是　　速徧於世間
　譬如大水輪　　世界所依住　　智慧輪亦爾
　三世佛所依

　　爾時無礙勝藏王菩薩。承佛神力。觀察十方。而說頌言。

　譬如大寶山　　饒益諸含識　　佛山亦如是
　普益於世間　　譬如大海水　　澄淨無垢濁
　見佛亦如是　　能除諸渴愛　　譬如須彌山
　出於大海中　　世間燈亦爾　　從於法海出
　如海具眾寶　　求者皆滿足　　無師智亦然
　見者悉開悟　　如來甚深智　　無量無有數
　是故神通力　　示現難思議　　譬如工幻師
　示現種種事　　佛智亦如是　　現諸自在力
　譬如如意寶　　能滿一切欲　　最勝亦復然
　滿諸清淨願　　譬如明淨寶　　普照一切物
　佛智亦如是　　普照羣生心　　譬如八面寶
　等鑒於諸方　　無礙燈亦然　　普照於法界
　譬如水清珠　　能清諸濁水　　見佛亦如是
　諸根悉清淨

　　爾時化現法界願月王菩薩承佛神力。觀察十方。而說頌言。

　譬如帝青寶　　能青一切色　　見佛者亦然
　悉發菩提行　　一一微塵內　　佛現神通力
　令無量無邊　　菩薩皆清淨　　甚深微妙力
　無邊不可知　　菩薩之境界　　世間莫能測
　如來所現身　　清淨相莊嚴　　普入於法界
　成就諸菩薩　　難思佛國土　　於中成正覺
　一切諸菩薩　　世主皆充滿　　釋迦無上尊
　於法悉自在　　示現神通力　　無邊不可量
　菩薩種種行　　無量無有盡　　如來自在力
　為之悉示現　　佛子善修學　　甚深諸法界
　成就無礙智　　明了一切法　　善逝威神力
　為眾轉法輪　　神變普充滿　　令世皆清淨
　如來智圓滿　　境界亦清淨　　譬如大龍王
　普濟諸羣生

　　爾時法慧光𦦨王菩薩承佛神力。觀察十方。而說頌言。

　三世諸如來　　聲聞大弟子　　悉不能知佛
　舉足下足事　　去來現在世　　一切諸緣覺
　亦不知如來　　舉足下足事　　況復諸凡夫
　結使所纏縛　　無明覆心識　　而能知導師
　正覺無礙智　　超過語言道　　其量不可測
　孰有能知見　　譬如明月光　　無能測邊際
　佛神通亦爾　　莫見其終盡　　一一諸方便
　念念所變化　　盡於無量劫　　思惟不能了
　思惟一切智　　不可思議法　　一一方便門
　邊際不可得　　若有於此法　　而興廣大願
　彼於此境界　　知見不為難　　勇猛勤修習
　難思大法海　　其心無障礙　　入此方便門
　心意已調伏　　志願亦寬廣　　當獲大菩提
　最勝之境界

　　爾時破一切魔軍智幢王菩薩。承佛神力。觀察十方。而說頌言。

　智身非是身　　無礙難思議　　設有思議者
　一切無能及　　從不思議業　　起此清淨身
　殊特妙莊嚴　　不著於三界　　光明照一切
　法界悉清淨　　開佛菩提門　　出生眾智慧
　譬如世間日　　普放慧光明　　遠離諸塵垢
　滅除一切障　　普淨三有處　　永絕生死流
　成就菩薩道　　出生無上覺　　示現無邊色
　此色無依處　　所現雖無量　　一切不思議
　菩提一念頃　　能覺一切法　　云何欲測量
　如來智邊際　　一念悉明達　　一切三世法
　故說佛智慧　　無盡無能壞　　智者應如是
　專思佛菩提　　此思難思議　　思之不可得
　菩提不可說　　超過語言路　　諸佛從此生
　是法難思議

　　爾時願智光明幢王菩薩。承佛神力。觀察十方。而說頌言。

　若能善觀察　　菩提無盡海　　則得離癡念
　決定受持法　　若得決定心　　則能修妙行
　禪寂自思慮　　永斷諸疑惑　　其心不疲倦
　亦復無懈怠　　展轉增進修　　究竟諸佛法
　信智已成就　　念念令增長　　常樂常觀察
　無得無依法　　無量億千劫　　所修功德行
　一切悉迴向　　諸佛所求道　　雖在於生死
　而心無染著　　安住諸佛法　　常樂如來行
　世間之所有　　蘊界等諸法　　一切皆捨離
　專求佛功德　　凡夫嬰妄惑　　於世常流轉
　菩薩心無礙　　救之令解脫　　菩薩行難稱
　舉世莫能思　　徧除一切苦　　普與羣生樂
　已獲菩提智　　復愍諸羣生　　光明照世間
　度脫一切眾

　　爾時破一切障勇猛智王菩薩。承佛神力。觀察十方。而說頌言。

　無量億千劫　　佛名難可聞　　況復得親近
　永斷諸疑惑　　如來世間燈　　通達一切法
　普生三世福　　令眾悉清淨　　如來妙色身
　一切所欽歎　　億劫常瞻仰　　其心無厭足
　若有諸佛子　　觀佛妙色身　　必捨諸有著
　迴向菩提道　　如來妙色身　　恒演廣大音
　辯才無障礙　　開佛菩提門　　曉悟諸眾生
　無量不思議　　令入智慧門　　授以菩提記
　如來出世間　　為世大福田　　普導諸含識
　令其集福行　　若有供養佛　　永除惡道畏
　消滅一切苦　　成就智慧身　　若見兩足尊
　能發廣大心　　是人恒值佛　　增長智慧力
　若見人中勝　　決意向菩提　　是人能自知
　必當成正覺

　　爾時法界差別願智神通王菩薩。承佛神力。觀察十方。而說頌言。

　釋迦無上尊　　具一切功德　　見者心清淨
　迴向大智慧　　如來大慈悲　　出現於世間
　普為諸羣生　　轉無上法輪　　如來無數劫
　勤苦為眾生　　云何諸世間　　能報大師恩
　寧於無量劫　　受諸惡道苦　　終不捨如來
　而求於出離　　寧代諸眾生　　備受一切苦
　終不捨於佛　　而求得安樂　　寧在諸惡趣
　恒得聞佛名　　不願生善道　　暫時不聞佛
　寧生諸地獄　　一一無數劫　　終不遠離佛
　而求出惡趣　　何故願久住　　一切諸惡道
　以得見如來　　增長智慧故　　若得見於佛
　除滅一切苦　　能入諸如來　　大智之境界
　若得見於佛　　捨離一切障　　長養無盡福
　成就菩提道　　如來能永斷　　一切眾生疑
　隨其心所樂　　普皆令滿足

　　大文第六。十方新集菩薩說偈讚佛。每方各說十偈。通讚如來三昧神變境界種種功德。總顯雲集皆神力加持疏各有義。在文可知。

大方廣佛華嚴經綱要卷第六十


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十一

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之二

　　爾時普賢菩薩摩訶薩普觀一切菩薩眾會。

　　大文第七爾時普賢下普賢開發分。所言開發者。以前海眾念請果中業用。如來現相以答。意令大眾了達觸境皆真。欲眾親證。妙契於不言之表。而十方新集菩薩雖說偈稱讚。但略傍通一線而已。以此三昧所現法界乃普賢所主。是已證入之人。若不親為開發顯示。則諸觀者雖見總相。亦不能窮所入甚深微細境界。亦不知能入之方便。故此普觀眾會。仰法情殷。故特為開發。能入之方便。所入之境界。一一法門。不唯令此法會頓證頓入。抑為將來入法界者具得其門。此華嚴一會之始終究竟入於果海之極致。故證入之義。盡在此本會一章。為正宗大法之歸趣。故此已後。即為流通。凡我學佛法者。能入此門。可謂成佛真種矣。故疏判此分的有指歸。

　　以等法界方便。等虗空界方便。等眾生界方便。等三世。等一切劫。等一切眾生業。等一切眾生欲。等一切眾生解。等一切眾生根。等一切眾生成熟時。等一切法光影方便。為諸菩薩以十種法句。開發顯示照明演說此師子頻申三昧。何等為十。所謂演說能示現等法界一切佛剎微塵中諸佛出興次第諸剎成壞次第法句。演說能示現等虗空界一切佛剎中盡未來劫讚歎如來功德音聲法句。演說能示現等虗空界一切佛剎中如來出世無量無邊成正覺門法句。演說能示現等虗空界一切佛剎中佛坐道場菩薩眾會法句。演說於一切毛孔念念出現等三世一切佛變化身充滿法界法句。演說能令一切充滿十方一切剎海平等顯現法句。演說能令一切諸境界中普現三世諸佛神變法句。演說能令一切佛剎微塵中普現三世一切佛剎微塵數佛種種神變經無量劫法句。演說能令一切毛孔出生三世一切諸佛大願海音盡未來際開發化導一切菩薩法句。演說能令佛師子座量同法界菩薩眾會道場莊嚴等無差別盡未來劫轉於種種微妙法輪法句。佛子。此十為首。有不可說佛剎微塵數法句。皆是如來智慧境界。爾時普賢菩薩欲重宣此義。承佛神力。觀察如來。觀察眾會。觀察諸佛難思境界。觀察諸佛無邊三昧。觀察不可思議諸世界海。觀察不可思議如幻法智。觀察不可思議三世諸佛悉皆平等。觀察一切無量無邊諸言辭法。而說頌言。

　一一毛孔中　　微塵數剎海　　悉有如來坐
　皆具菩薩眾　　一一毛孔中　　無量諸剎海
　佛處菩提座　　如是徧法界　　一一毛孔中
　一切剎塵佛　　菩薩眾圍繞　　為說普賢行
　佛坐一國土　　充滿十方界　　無量菩薩雲
　咸來集其所　　億剎微塵數　　菩薩功德海
　俱從會中起　　徧滿十方界　　悉住普賢行
　皆遊法界海　　普現一切剎　　等入諸佛會
　安住一切剎　　聽聞一切法　　一一國土中
　億劫修諸行　　菩薩所修行　　普徧法海行
　入於大願海　　住佛境界地　　了達普賢行
　出生諸佛法　　具佛功德海　　廣現神通事
　身雲等塵數　　充徧一切剎　　普雨甘露法
　令眾住佛道

　　二以等法界下明能開之方便。文有十一句。初句為總。首一以字貫下十句。謂師子頻申三昧業用深廣。要以此十無分齊之方便。方能開顯。次為諸菩薩下一行經。文云以十法句。正明開顯。故指所開顯者乃師子頻申三昧所現之境耳。後何等下十四行經文乃別列十法句。此十法句望前十方便。即是所用。望三昧境界。即是能開。故此十法句一一皆用前十種方便。一一方便皆演斯十句。然此十法句所開者即前念請果用之十句。亦即三昧所現之境界。然以境界甚深微細難解難入。雖此十方便法句一一互相發明。但略舉少分。其實不可思議。故後結云此十為首。有不可說佛剎微塵數法句。皆是如來智慧境界。其難思之義。具在頌中。故後爾時普賢菩薩重宣此義而說頌言。文有十偈。頌十法句。一一具顯塵毛無數剎海互相融攝。無盡無盡不可思議。皆三昧所現境界中事。以六相十玄乃見圓融之妙。

　　爾時世尊欲令諸菩薩安住如來師子頻申廣大三昧故。從眉間白毫相放大光明。其光名普照三世法界門。以不可說佛剎微塵數光明而為眷屬。普照十方一切世界海諸佛國土。時逝多林菩薩大眾。悉見一切盡法界虗空界一切佛剎。一一微塵中各有一切佛剎微塵數諸佛國土。種種名。種種色。種種清淨。種種住處。種種形相。如是一切諸國土中。皆有大菩薩坐於道場師子座上成等正覺。菩薩大眾前後圍繞。諸世間主而為供養。或見於不可說佛剎量大眾會中。出妙音聲充滿法界轉正法輪。或見在天宮殿龍宮殿夜叉宮殿乾闥婆阿脩羅迦樓羅緊那羅摩睺羅伽人非人等諸宮殿中。或在人間村邑聚落王都大處。現種種姓種種名種種身種種相種種光明。住種種威儀。入種種三昧。現種種神變。或時自以種種言音。或令種種諸菩薩等在於種種大眾會中。種種言辭說種種法。如此會中菩薩大眾見於如是諸佛如來甚深三昧大神通力。如是盡法界虗空界東西南北四維上下一切方海中。依於眾生心想而住。始從前際至今現在。一切國土身。一切眾生身。一切虗空道。其中一一毛端量處。一一各有微塵數剎種種業起次第而住。悉有道場菩薩眾會。皆亦如是見佛神力。不壞三世不壞世間。於一切眾生心中現其影像。隨一切眾生心樂出妙言音。普入一切眾會中。普現一切眾生前。色相有別智慧無異。隨其所應開示佛法。教化調伏一切眾生未曾休息。其有見此佛神力者皆是毗盧遮那如來於往昔時善根攝受。或昔曾以四攝所攝。或是見聞憶念親近之所成熟。或是往昔教其令發阿耨多羅三藐三菩提心。或是往昔於諸佛所同種善根。或是過去以一切智善巧方便教化成熟。是故皆得入於如來不可思議甚深三昧盡法界虗空界大神通力。或入法身。或入色身。或入往昔所成就行。或入圓滿諸波羅蜜。或入莊嚴清淨行輪。或入菩薩諸地。或入成正覺力。或入佛所住三昧無差別大神變。或入如來力無畏智。或入佛無礙辯才海。彼諸菩薩以種種解種種道種種門種種入種種理趣種種隨順種種智慧種種助道種種方便種種三昧。入如是等十不可說佛剎微塵數佛神變海方便門。云何種種三昧。所謂普莊嚴法界三昧。普照一切三世無礙境界三昧。法界無差別智光明三昧。入如來境界不動轉三昧。普照無邊虗空三昧。入如來力三昧。佛無畏勇猛奮迅莊嚴三昧。一切法界旋轉藏三昧。如月普現一切法界以無礙音大開演三昧。普清淨法光明三昧。無礙繒法王幢三昧。一一境界中悉見一切諸佛海三昧。於一切世間悉現身三昧。入如來無差別身境界三昧。隨一切世間轉大悲藏三昧。知一切法無有跡三昧。知一切法究竟寂滅三昧。雖無所得而無變化普現世間三昧。普入一切剎三昧。莊嚴一切佛剎成正覺三昧。觀一切世間主色相差別三昧。觀一切眾生境界無障礙三昧。能出生一切如來母三昧。能修行入一切佛海功德道三昧。一一境界中出現神變盡未來際三昧。入一切如來本事海三昧。盡未來際護持一切如來種性三昧。以決定解力令現在十方一切佛剎海皆清淨三昧。一念中普照一切佛所住三昧。入一切境界無礙際三昧。令一切世界為一佛剎三昧。出一切佛變化身三昧。以金剛王智知一切諸根海三昧。知一切如來同一身三昧。知一切法界所安立悉住心念際三昧。於一切法界廣大國土中示現涅槃三昧。令住最上處三昧。於一切佛剎現種種眾生差別身三昧。普入一切佛智慧三昧。知一切法性相三昧。一念普知三世法三昧。念念中普現法界身三昧。以師子勇猛智知一切如來出興次第三昧。於一切法界境界慧眼圓滿三昧。勇猛趣向十力三昧。放一切功德圓滿光明普照世間三昧。不動藏三昧。說一法普入一切法三昧。於一法以一切言音差別訓釋三昧。演說一切佛無二法三昧。知三世無礙際三昧。知一切劫無差別三昧。入十力微細方便三昧。於一切劫成就一切菩薩行不斷絕三昧。十方普現身三昧。於法界自在成正覺三昧。生一切安隱受三昧。出一切莊嚴具莊嚴虗空界三昧。念念中出等眾生數變化身雲三昧。如來淨空月光明三昧。常見一切如來住虗空三昧。開示一切佛莊嚴三昧。照明一切法義燈三昧。照十力境界三昧。三世一切佛幢相三昧。一切佛一密藏三昧。念念中所作皆究竟三昧。無盡福德藏三昧。見無邊佛境界三昧。堅住一切法三昧。現一切如來變化悉令知見三昧。念念中佛日常出現三昧。一日中悉知三世所有法三昧。普音說演一切法性寂滅三昧。見一切佛自在力三昧。法界開敷蓮華三昧。觀諸法如虗空無住處三昧。十方海普入一方三昧。入一切法界無源底三昧。一切法海三昧。以寂靜身放一切光明三昧。一念中現一切神通大願三昧。一切時一切處成正覺三昧。以一莊嚴入一切法界三昧。普現一切諸佛身三昧。知一切眾生廣大殊勝神通智三昧。一念中其身徧法界三昧。現一乘淨法界三昧。入普門法界示現大莊嚴三昧。住持一切佛法輪三昧。以一切法門莊嚴一法門三昧。以因陀羅網願行攝一切眾生界三昧。分別一切世界門三昧。乘蓮華自在遊步三昧。知一切眾生種種差別神通智三昧。令其身恒現一切眾生前三昧。知一切眾生差別音聲言辭海三昧。知一切眾生差別智神通三昧。大悲平等藏三昧。一切佛入如來際三昧。觀察一切如來解脫處師子嚬申三昧。菩薩以如是等不可說佛剎微塵數三昧。入毗盧遮那如來念念充滿一切法界三昧神變海。其諸菩薩皆悉具足大智神通。明利自在住於諸地。以廣大智普觀一切。從諸智慧種性而生。一切智智常現在前。得離癡翳清淨智眼。為諸眾生作調御師。住佛平等於一切法無有分別。了達境界。知諸世間性皆寂滅無有依處。普詣一切諸佛國土而無所著。悉能觀察一切諸法而無所住。徧入一切妙法宮殿而無所來。教化調伏一切世間。普為眾生現安隱處。智慧解脫為其所行。恒以智身住離貪際。超諸有海示真實際。智光圓滿普見諸法。住於三昧堅固不動。於諸眾生恒起大悲。知諸法門悉皆如幻。一切眾生悉皆如夢。一切如來悉皆如影。一切言音悉皆如響。一切諸法悉皆如化。善能積集殊勝行願。智慧圓滿清淨善巧。心極寂靜。善入一切總持境界。具三昧力勇猛無怯。獲明智眼住法界際。到一切法無所得處。修習無涯智慧大海。到智波羅蜜究竟彼岸。為般若波羅蜜之所攝持。以神通波羅蜜普入世間。依三昧波羅蜜得心自在。以不顛倒智知一切義。以巧分別智開示法藏。以現了智訓釋文辭。以大願力說法無盡。以無所畏大師子吼。常樂觀察無依處法。以淨法眼普觀一切。以淨智月照世成壞。以智慧光照真實諦。福德智慧如金剛山。一切譬喻所不能及。善觀諸法慧根增長。勇猛精進摧伏眾魔。無量智慧威光熾盛。其身超出一切世間。得一切法無礙智慧。善能悟解盡無盡際。住於普際入真實際。無相觀智常現在前。善巧成就諸菩薩行。以無二智知諸境界。普見一切世間諸趣。徧往一切諸佛國土。智燈圓滿於一切法無諸闇障。放淨法光照十方界。為諸世間真實福田。若見若聞所願皆滿。福德高大超諸世間。勇猛無畏摧諸外道。演微妙音徧一切剎。普見諸佛心無厭足。於佛法身已得自在。隨所應化而為現身。一身充滿一切佛剎。已得自在清淨神通。乘大智舟所住無礙。智慧圓滿周徧法界。譬如日出普照世間。隨眾生心現其色像。知諸眾生根性欲樂。入一切法無諍境界。知諸法性無生無起能令小大自在相入。決了佛地甚深之趣。以無盡句說甚深義。於一句中演說一切修多羅海。獲大智慧陀羅尼身凡所受持永無忘失。一念能憶無量劫事。一念悉知三世一切諸眾生智。恒以一切陀羅尼門演說無邊諸佛法海。常轉不退清淨法輪令諸眾生皆生智慧。得佛境界智慧光明。入於善見甚深三昧。入一切法無障礙際於一切法勝智自在。一切境界清淨莊嚴。普入十方一切法界隨其方所靡不咸至。一一塵中現成正覺。於無色性現一切色。以一切方普入一方。其諸菩薩具如是等無邊福智功德之藏。常為諸佛之所稱歎。種種言辭說其功德不能令盡。靡不咸在逝多林中。深入如來功德大海。悉見於佛光明所照。爾時諸菩薩得不思議正法光明心大歡喜。各於其身及以樓閣諸莊嚴具并其所坐師子之座徧逝多林一切物中。化現種種大莊嚴雲充滿一切十方法界。所謂於念念中放大光明雲充滿十方。悉能開悟一切眾生。出一切摩尼寶鈴雲充滿十方。出微妙音稱揚讚歎三世諸佛一切功德。出一切音樂雲充滿十方。音中演說一切眾生諸業果報。出一切菩薩種種願行色相雲充滿十方。說諸菩薩所有大願。出一切如來自在變化雲充滿十方。演出一切諸佛如來諸言音聲。出一切菩薩相好莊嚴身雲充滿十方。說諸如來於一切國土出興次第。出三世如來道場雲充滿十方。現一切如來成等正覺功德莊嚴。出一切龍王雲充滿十方。雨一切諸香。出一切世主身雲充滿十方。演說普賢菩薩之行。出一切寶莊嚴清淨佛剎雲充滿十方。現一切如來轉正法輪。是諸菩薩以得不思議法光明故。法應如是出興此等不可說佛剎微塵數大神變莊嚴雲。

　　大文第八爾時世尊下毫光下益分。令尋智光為能證故。意謂雖是普賢以言開發。海眾已知其趣。若欲實證。苟非法界普光明智。亦不能真得其益。名眉間白毫。表中道果智。佛欲大眾實證。故放此果光。要依此即法界中道之智光。為現證之因緣。方能證前所現之法界。亦如法華助發之意。即此一光為入法界之門矣。以三昧境界不可思議。故能入之智光有不可說佛剎塵數之眷屬。一一普照其分齊。故林中大眾承以光明徧見法界之塵剎。一一剎中皆有徧法界之大會。轉正法輪。教化人天。所現化生之威儀神通三昧自在言音即前念請果用之境界。一一盡見。故此林中大眾因光照見。得入如來甚深三昧大神通力。如是盡十方塵剎中微細大會。並同此會之見。而亦各住本位。不壞不雜。如此皆是毗盧遮那往昔因中。以四攝法教化成熟。以為今日現見現證之因緣。故前念請中亦云有緣得見。返顯二乘之機無此因緣故不見耳。然此會大眾因見得法。故云皆得入於如來不可思議甚深三昧。一一境界。乃至入佛無礙辯才海。亦以前能入之十種方便。頓入十不可說佛剎塵數佛神變海方便門及種種三昧。故下列一百一種三昧。皆能入之三昧。盡是師子頻申三昧大用之別義。但是略列。更以多多三昧。方能總入一頻申三昧之境界。故後結云菩薩以如是等不可說佛剎塵數三昧。入毗盧遮那如來念念充滿一切法界三昧神變海三昧。一門既爾。解等九門皆然。其諸菩薩既具能入之方便故證所入之多德。向下初列具足十種德。一智位高深德。次具調伏眾生無染德。三具足成滿諸度德。四具足智力無畏德。五具成就昔行德。六具法身圓滿德。七具色身自在德。八具辯才自在德。九具三昧神變德。十具成等正覺德。故後結云其諸菩薩具如是等無邊福智功德之藏。說不能盡者靡不咸在逝多林中。深入如來功德大海。悉見於佛光明所照。惟此眉間一光照徹法界之源底。令前念請諸大會眾。一齊頓證法界之極則。此乃華嚴一會之究竟。所謂依人證入成德分者極盡於一光之中耳。如是深玄妙旨。豈劣解可能入耶。故後文爾時諸菩薩得不思議正法光明心大歡喜各各獻供。以表慶法之誠。以盡念請一段因緣也。

　　爾時文殊師利菩薩。承佛神力。欲重宣此逝多林中諸神變事。觀察十方。而說頌言。

　汝應觀此逝多林　　以佛威神廣無際
　一切莊嚴皆示現　　十方法界悉充滿
　十方一切諸國土　　無邊品類大莊嚴
　於其座等境界中　　色像分明皆顯現
　從諸佛子毛孔出　　種種莊嚴寶𦦨雲
　及發如來微妙音　　徧滿十方一切剎
　寶樹華中現妙身　　其身色相等梵王
　從禪定起而遊步　　進止威儀恒寂靜
　如來一一毛孔內　　常現難思變化身
　皆如普賢大菩薩　　種種諸相為嚴好
　逝多林上虗空中　　所有莊嚴發妙音
　普說三世諸菩薩　　成就一切功德海
　逝多林中諸寶樹　　亦出無量妙音聲
　演說一切諸羣生　　種種業海各差別
　林中所有眾境界　　悉現三世諸如來
　一一皆起大神通　　十方剎海微塵數
　十方所有諸國土　　一切剎海微塵數
　悉入如來毛孔中　　次第莊嚴皆現覩
　所有莊嚴皆現佛　　數等眾生徧世間
　一一咸放大光明　　種種隨宜化羣品
　香𦦨眾華及寶藏　　一切莊嚴殊妙雲
　靡不廣大等虗空　　徧滿十方諸國土
　十方三世一切佛　　所有莊嚴妙道場
　於此園林境界中　　一一色像皆明現
　一切普賢諸佛子　　百千劫海莊嚴剎
　其數無量等眾生　　莫不於此林中見

　　大文第九爾時文殊下文殊述德分。光後文殊述德者。以光表如來中道果智。文殊為智主。故光後述德。光本令證三昧。智本為顯法界。尋智得理。故述歎林中之德。又前普賢門以行顯理。此則以解顯理。解行無二方能入故。通明即以文殊權實無二之大智。普賢體用平等之理行。此二無二共顯如來三昧之果德。故述德說頌中有十三偈。通讚一會三種世間自在之用。分之為六。初二偈總歎。次一偈歎眾生世間。三有二偈讚依正互在。四有三偈述上林空。五有三偈述於正覺依正無盡。末有二偈總顯普收。

　　爾時彼諸菩薩以佛三昧光明照故即時得入如是三昧。一一皆得不可說佛剎微塵數大悲門。利益安樂一切眾生。於其身上一一毛孔皆出不可說佛剎微塵數光明。一一光明皆化現不可說佛剎微塵數菩薩。其身形相如世諸主。普現一切眾生之前。周帀徧滿十方法界。種種方便教化調伏。或現不可說佛剎微塵數諸天宮殿無常門。或現不可說佛剎微塵數一切眾生受生門。或現不可說佛剎微塵數一切菩薩修行門。或現不可說佛剎微塵數夢境門。或現不可說佛剎微塵數菩薩大願門。或現不可說佛剎微塵數震動世界門。或現不可說佛剎微塵數分別世界門。或現不可說佛剎微塵數現生世界門。或現不可說佛剎微塵數檀波羅蜜門。或現不可說佛剎微塵數一切如來修諸功德種種苦行尸波羅蜜門。或現不可說佛剎微塵數割截支體羼提波羅蜜門。或現不可說佛剎微塵數勤修毗棃耶波羅蜜門。或現不可說佛剎微塵數一切菩薩修諸三昧禪定解脫門。或現不可說佛剎微塵數佛道圓滿智光明門。或現不可說佛剎微塵數勤求佛法為一文一句故捨無數身命門。或現不可說佛剎微塵數親近一切佛諮問一切法心無疲厭門。或現不可說佛剎微塵數隨諸眾生時節欲樂往詣其所方便成熟令住一切智海光明門。或現不可說佛剎微塵數降伏眾魔制諸外道顯現菩薩福智力門。或現不可說佛剎微塵數知一切工巧明智門。或現不可說佛剎微塵數知一切眾生差別明智門。或現不可說佛剎微塵數知一切法差別明智門。或現不可說佛剎微塵數知一切眾生心樂差別明智門。或現不可說佛剎微塵數知一切眾生根行煩惱習氣明智門。或現不可說佛剎微塵數知一切眾生種種業明智門。或現不可說佛剎微塵數開悟一切眾生門。以如是等不可說佛剎微塵數方便門。往詣一切眾生住處而成熟之。所謂或往天宮。或往龍宮。或往夜叉乾闥婆阿脩羅迦樓羅緊那羅摩睺羅伽宮。或往梵王宮。或往人王宮。或往閻羅王宮或往畜生餓鬼地獄之所住處。以平等大悲平等大願平等智慧平等方便攝諸眾生。或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所令其獲益。佛子。此逝多林一切菩薩為欲成熟諸眾生故。或時現處種種嚴飾諸宮殿中。或時示現住自樓閣寶師子座道場眾會所共圍繞。周徧十方皆令得見。然亦不離此逝多林如來之所。佛子。此諸菩薩或時示現無量化身雲。或現其身獨一無侶。所謂或現沙門身。或現婆羅門身。或現苦行身。或現充盛身。或現醫王身。或現商主身。或現淨命身。或現妓樂身。或現奉事諸天身。或現工巧技術身。往詣一切村營城邑王都聚落諸眾生所。隨其所應以種種形相種種威儀種種音聲種種言論種種住處。於一切世間猶如帝網行菩薩行。或說一切世間工巧事業。或說一切智慧照世明燈。或說一切眾生業力所莊嚴。或說十方國土建立諸乘位。或說智燈所照一切法境界。教化成就一切眾生而亦不離此逝多林如來之所。

　　大文第十爾時彼諸下無涯大用分。聞必得益。益必利生。意顯林中大會因光照得益。已證法界之體。故必依體起無涯利生之大用。其用乃即體之悲。謂由佛三昧各各得入此三昧。成此悲門。故有大用。次於其身上下總明依體起用。初三行半文總別明毛孔世主化。次或現不可說下六行文八門。明能化法。次或現不可說下六行文六門。明前六度化。次或現不可說下四行文三門明方便度。次或現不可說下一行文一門明力度次或現不可說下七行文七門明智度。其願度在八門內。故下別列。上乃能化之法。次以如是等下明所化處。次以平等大悲下五行半文明化心及化益。次佛子此逝多林下通顯多類化。初三行半文明住處化異。結不離逝多林者明不動而普遍。繁興而恒靜。末不離本故。向下文殊遊行。亦不離於本會。次佛子此諸菩薩下明化身異。此中多同善財所見。故知善財所參諸友。即此會之菩薩。二往詣下化處異。三隨其下化類異。四或說下化法異。五教化下總結末不離本。

　　上來本會竟。

　　大文第二末會起。亦即一部流通分。前本會總顯頓證。下末會通顯漸證。前則但示法界甚深。後則因人證入。人法融會意在弘通。夫圓滿教海攝法無遺。頓漸該羅。本末交暎。故非頓無以顯圓。非漸無以階進。非本無以垂末。非末無以顯本。非人無以證法。非法無以成人。故前明不異漸之頓多門而眾人同契。後明不異頓之漸一人而歷位圓修。前則不異末之本。雖卷而恒舒。後則不異本之末。雖舒而恒卷。本未無礙。同入法界。今托人進修以軌後徒。使大教弘通。法匪虗設。即斯本意。疏判末會義有多門。若約所攝之機。統收唯有三會。一比丘會。二諸乘人會。三善財會。比丘一會即文殊從善住閣出。六千比丘頓悟於林中。諸乘人會即大塔廟處。無數眾生各得調伏。善財會即從文殊指往參五十三大知識。各有義類。

　　疏從此文殊出閣已下至經終。通判為五相。一寄位修行相。謂自文殊已下善財所參知識四十一人。謂依人求解顯修行故。二從摩耶已下十一人。明會緣入實相。即會前住等。成普別兩行。契證法界故。初得幻智。後得幻住。該於中間如幻之緣。入一實故。三慈氏一人名攝德成因相。會前二門之德。並為證入之因故。四後文殊名智照無二相。謂行圓究竟。朗悟在懷。照前行等。唯一圓智。更無前後明昧等殊。五普賢一人名顯因廣大相。謂始覺同本。圓覺現前。稱周法界。無不包含故。今從別義寄法顯異。布之前後。且為五相。若圓攝始終。據實圓融。一位即一切位。乃至無盡。故所歷差別乃一中之多。一多同時無有障礙。如此所說義有多門。後隨文略提以見大綱。今初比丘一會。

　　爾時文殊師利童子從善住樓閣出。與無量同行菩薩。及常隨侍衛諸金剛神。普為眾生供養諸佛諸身眾神。久發堅誓願常隨從諸足行神。樂聞妙法主地神。常修大悲主水神。智光照耀主火神。摩尼為冠主風神。明練十方一切儀式主力神。專勤除滅無明黑闇主夜神。一心匪懈闡明佛日主晝神。莊嚴法界一切虗空主空神。普度眾生超諸有海主海神。常勤積集趣一切智助道善根高大如山主山神。常勤守護一切眾生菩提心城主城神。常勤守護一切智智無上法城諸大龍王。常勤守護一切眾生諸夜叉王。常令眾生增長歡喜乾闥婆王。常勤除滅諸餓鬼趣鳩槃茶王。恒願拔濟一切眾生出諸有海迦樓羅王。願得成就諸如來身高出世間阿脩羅王。見佛歡喜曲躬恭敬摩睺羅伽王。常厭生死恒樂見佛諸大天王。尊重於佛讚歎供養諸大梵王。文殊師利與如是等功德莊嚴諸菩薩眾。出自住處來詣佛所。右繞世尊經無量帀。以諸供具種種供養。供養畢已。辭退南行。往於人間。

　　今末會之初文殊出閣者。正顯從本垂末之義也。由前本門正位。法界幽玄。初海眾念請則如來以頻申三昧現相以答。似未能忘言。故普賢特為開顯。以言宣暢。尤未徹其源。故如來眉間光照。已窮法界之量。而文殊具述讚揚。如此重重顯示。而諸二乘人畢竟如盲如聾。是則獨被上上根人。而三乘之機終絕分矣。斯則平等佛慧何由而入耶。此則曲垂方便之門決不可已。而權智之用大矣。故前歎等法界之方便。皆為入法界之門。今文將顯法界之大用無涯。故依根本實智。而起權智之大用。故從善住樓閣而出也。善者寂義。謂文殊寂然安住法界體中。如住於閣。今從體起用。故云出也。然所隨之眾。同生一人異生之多眾者。正顯法界差別之用一時相應而起。以明般若輔導萬行。故云諸足行等。詣佛作禮興供而後行者。正顯依本垂末之意。往於人間乃入鄽垂手。出真入俗之義也。

　　爾時尊者舍利弗。承佛神力。見文殊師利菩薩與諸菩薩眾會莊嚴。出逝多林往於南方遊行人間。作如是念。我今當與文殊師利俱往南方。時尊者舍利弗。與六千比丘前後圍繞。出自住處來詣佛所。頂禮佛足具白世尊。世尊聽許。右繞三帀辭退而去往文殊師利所。此六千比丘是舍利弗自所同住。出家未久。所謂海覺比丘。善生比丘。福光比丘。大童子比丘。電生比丘。淨行比丘。天德比丘。君慧比丘。梵勝比丘。寂慧比丘。如是等其數六千。悉曾供養無量諸佛深植善根。解力廣大信眼明徹。其心寬博觀佛境界。了法本性饒益眾生。常樂勤求諸佛功德。皆是文殊師利說法教化之所成就。爾時尊者舍利弗。在行道中觀諸比丘告海覺言。海覺。汝可觀察文殊師利菩薩清淨之身。相好莊嚴。一切天人莫能思議。汝可觀察文殊師利圓光暎徹。令無量眾生發歡喜心。汝可觀察文殊師利光網莊嚴。除滅眾生無量苦惱。汝可觀察文殊師利眾會具足。皆是菩薩往昔善根之所攝受。汝可觀察文殊師利所行之路。左右八步平坦莊嚴。汝可觀察文殊師利所住之處。周迴十方常有道場隨逐而轉。汝可觀察文殊師利所行之路。具足無量福德莊嚴。左右兩邊有大伏藏。種種珍寶自然而出。汝可觀察文殊師利曾供養佛善根所流。一切樹間出莊嚴藏。汝可觀察文殊師利諸世間主雨供具雲頂禮恭敬以為供養。汝可觀察文殊師利十方一切諸佛如來將說法時。悉放眉間白毫相光。來照其身從頂上入。爾時尊者舍利弗為諸比丘稱揚讚歎開示演說文殊師利童子有如是等無量功德具足莊嚴。彼諸比丘聞是說已。心意清淨信解堅固。喜不自持舉身踊躍。形體柔輭諸根悅豫。憂苦悉除垢障咸盡。常見諸佛深求正法。具菩薩根得菩薩力。大悲大願皆自出生。入於諸度甚深境界。十方佛海常現在前。於一切智深生信樂。即白尊者舍利弗言。唯願大師。將引我等往詣於彼勝人之所。時舍利弗即與俱行。至其所已。白言仁者。此諸比丘願得奉覲。爾時文殊師利童子。無量自在菩薩圍繞并其大眾。如象王迴觀諸比丘。時諸比丘頂禮其足。合掌恭敬作如是言。我今奉見恭敬禮拜。及餘所有一切善根。唯願仁者文殊師利。和尚舍利弗。世尊釋迦牟尼。皆悉證知。如仁所有如是色身。如是音聲。如是相好。如是自在。願我一切悉當具得。爾時文殊師利菩薩告諸比丘言。比丘。若善男子善女人成就十種趣大乘法則得速入如來之地。況菩薩地。何者為十。所謂積集一切善根。心無疲厭。見一切佛承事供養。心無疲厭。求一切佛法心無疲厭。行一切波羅蜜心無疲厭。成就一切菩薩三昧心無疲厭。次第入一切三世心無疲厭。普嚴淨十方佛剎心無疲厭。教化調伏一切眾生心無疲厭。於一切剎一切劫中成就菩薩行心無疲厭。為成就一眾生故修行一切佛剎微塵數波羅蜜。成就如來十力。如是次第為成熟一切眾生界。成就如來一切力心無疲厭。比丘。若善男子善女人成就深信。發此十種無疲厭心。則能長養一切善根。捨離一切諸生死趣。超過一切世間種性。不墮聲聞辟支佛地。生一切如來家。具一切菩薩願。學習一切如來功德。修行一切菩薩諸行。得如來力。摧伏眾魔及諸外道。亦能除滅一切煩惱。入菩薩地。近如來地。時諸比丘聞此法已。則得三昧名無礙眼。見一切佛境界。得此三昧故。悉見十方無量無邊一切世界諸佛如來及其所有道場眾會。亦悉見彼十方世界一切諸趣所有眾生。亦悉見彼一切世界種種差別。亦悉見彼一切世界所有微塵。亦悉見彼諸世界中一切眾生所住宮殿以種種寶而為莊嚴。及亦聞彼諸佛如來種種言音演說諸法。文辭訓譯悉皆解了。亦能觀察彼世界中一切眾生諸根心欲。亦能憶念彼世界中一切眾生前後十生。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種說法。十種教誡。十種辯才。又即成就十千菩提心。十千三昧。十千波羅蜜。悉皆清淨。得大智慧圓滿光明。得菩薩十神通柔輭微妙。住菩薩心堅固不動。爾時文殊師利菩薩勸諸比丘住普賢行。住普賢行已。入大願海。入大願海已成就大願海。以成就大願海故心清淨。心清淨故身清淨。身清淨故身輕利。身清淨輕利故得大神通無有退轉。得此神通故不離文殊師利足下。普於十方一切佛所悉現其身。具足成就一切佛法。

　　此比丘一會。而尊者舍利弗為唱導之首。疏云顯迴小入大故。然法界海會。盡是法身大士。元無權機。何以遽有迴小向大。若非迴小向大。何以前者在會如盲如聾。今則便為唱導之首。此意幽玄誠難會通。請言其要。然迴小向大者乃化佛以三乘法化。而劣機獨取偏空。故佛四十年中。種種方便彈呵淘汰。後乃迴心向大。故法華一一授記。此化佛門頭事也。且舍利弗等十大弟子。皆靈山得記之儔也。今初在座盲聾而此即云迴心。然靈山又何為耶。究論平等佛慧眾生同具。根機不一。宿種已深。苟非隨宜何能引歸法界。故前正證菩薩一一以種種方便。入微細塵剎調伏眾生。乃法爾隨宜。皆是如來頻申三昧威神之力。是則三七思惟將一乘法分別說三。猶是掩耳偷鈴。向痴人前說夢也。是知前之盲聾。若約法界。真是盲聾。若約能化。乃是正證菩薩。蚤示權於此會。猶約情見。若約一音異解。權實齊彰。而兩相之談。都在一時一處。故世尊現坐祇園。而身子示為權現。權實同時。本迹一際。此法界同一緣起也。是則今文殊出閣。乃示即實之權智。身子乃即權即實之真機。故盲聾於園中。唱導於閣外。而所引六千比丘。已為靈山授記之前旄。而文殊為眾所說之法門已攝釋迦四十年之談。此正八相成道利生已畢。四十九年未離如來普光明智剎那際三昧也。以此觀法。方見法界平等一際。智者請深觀之。釋義敘六千比丘皆是文殊教化之所成就。言各具根本實智也。諸佛放光入文殊頂者。顯即體之用也。比丘聞讚文殊之德而心意清淨深生信樂者。顯宿因已深也。一覲文殊即願如文殊者此機緣偶會目擊道存也。而文殊說法一一皆教云無疲厭者。此正為劣機怖佛道長遠多生疲厭之心。斯顯化城之設特為疲厭而設也。後誡云若能成就十種無疲厭心乃至能除一切煩惱入菩薩地近如來者。此正寶處在近也。比丘聞已則得三昧名無礙眼見佛境界者。此正示佛知見。又得十千菩提心者。此正悟佛知見。勸入普賢大願海等者。此正入佛知見。是謂靈山四十年之談盡在文殊目前現證。但以眾生情見有差。所謂眾生各各隨所見耳。

　　上來初比丘會竟。

大方廣佛華嚴經綱要卷第六十一


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十二

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之三

　　爾時文殊師利菩薩勸諸比丘發阿耨多羅三藐三菩提心已。漸次南行經歷人間至福城東。住莊嚴幢娑羅林中。往昔諸佛曾所止住教化眾生大塔廟處。亦是世尊於往昔時修菩薩行能捨無量難捨之處。是故此林名稱普聞無量佛剎。此處常為天龍夜叉乾闥婆阿修羅迦樓羅緊那羅摩睺羅伽人與非人之所供養。時文殊師利與其眷屬到此處已。即於其處說普照法界修多羅。百萬億那由他修多羅以為眷屬。說此經時於大海中有無量百千億諸龍而來其所。聞此法已。深厭龍趣正求佛道。咸捨龍身生天人中。一萬諸龍於阿耨多羅三藐三菩提得不退轉。復有無量無數眾生於三乘中各得調伏。

　　第二文殊師利菩薩勸諸比丘發菩提心已以下。乃第二諸乘人會。以方便化生。豈獨聲聞一類之機。若約靈山五時攝化盡收五性之機。若不陟人間何處求大心凡夫耶。是以文殊業已垂權。故復往人間也。漸次南行顯非頓化。明正為南。方盡南矣。福城者疏釋順福分善。乃表十信入道之初分。娑羅林云高遠。林木森聳表萬行莊嚴。亦表菩薩說法。先觀眾生十種稠林。故云住林中。以此權智乃十方諸佛所共。故云往昔佛所止住。大塔廟表常住法身。為權智之本。諸佛修行依性起修。修無不極。故是佛昔修行捨難捨之處。此法身真際。乃人天八部之所依歸。故常為供養處。文殊於此處說普照法界修多羅。即顯應機之法乃從法界所流。是知四十九年之談。皆普照法界修多羅之眷屬。故云百萬那由他修多羅以為眷屬也。說此法時獨舉海中龍王聞法捨龍身而生天中於三菩提得不退轉者。然畜生難中。況嗔毒而難化者。今得益之速如此。顯法勝益。足徵地獄中人。三重頓圓十地。信可徵矣。復云無量眾生於三乘中各得調伏者。此則釋迦出世一化始終。盡見於文殊出閣之頃也。

　　上諸乘人會竟。

　　下三善財會。

　　時福城人聞文殊師剎童子在莊嚴幢娑羅林中大塔廟處。無量大眾從其城出來詣其所。時有優婆塞。名曰大智。與五百優婆塞眷屬俱。所謂須達多優婆塞。婆須達多優婆塞。福德光優婆塞。有名稱優婆塞。施名稱優婆塞。月德優婆塞。善慧優婆塞。大慧優婆塞。賢護優婆塞。賢勝優婆塞。如是等五百優婆塞俱。來詣文殊師利童子所頂禮其足。右繞三帀退坐一面。復有五百優婆夷。所謂大慧優婆夷。善光優婆夷。妙身優婆夷。可樂身優婆夷。賢優婆夷。賢德優婆夷。賢光優婆夷。幢光優婆夷。德光優婆夷。善目優婆夷。如是等五百優婆夷來詣文殊師利童子所頂禮其足。右繞三帀退坐一面。復有五百童子。所謂善財童子。善行童子。善戒童子。善威儀童子。善勇猛童子。善思童子。善慧童子。善覺童子。善眼童子。善臂童子。善光童子。如是等五百童子。來詣文殊師利童子所頂禮其足。右繞三帀退坐一面。復有五百童女。所謂善賢童女。大智居士女童女。賢稱童女。美顏童女。堅慧童女。賢德童女。有德童女。梵授童女。德光童女。善光童女。如是等五百童女。來詣文殊師利童子所頂禮其足。右繞三帀退坐一面。爾時文殊師利童子。知福城人悉已來集。隨其心樂現自在身。威光赫奕蔽諸大眾。以自在大慈令彼清涼。以自在大悲起說法心。以自在智慧知其心樂。以廣大辯才將為說法。復於是時觀察善財以何因緣而有其名。知此童子初入胎時於其宅內自然而出七寶樓閣。其樓閣下有七伏藏。於其藏上地自開裂生七寶牙。所謂金銀瑠璃玻瓈真珠硨磲碼碯。善財童子處胎十月然後誕生。形體支分端正具足。其七大藏縱廣高下各滿七肘。從地涌出光明照耀。復於宅中自然而有五百寶器。種種諸物自然盈滿。所謂金剛器中盛一切香。於香器中盛種種衣。美玉器中盛滿種種上味飲食。摩尼器中盛滿種種殊異珍寶。金器盛銀。銀器盛金。金銀器中盛滿瑠璃及摩尼寶。玻瓈器中盛滿硨磲。硨磲器中盛滿玻瓈。碼碯器中盛滿真珠。真珠器中盛滿碼碯。火摩尼器中盛滿水摩尼。水摩尼器中盛滿火摩尼。如是等五百寶器自然出現。又雨眾寶及諸財物。一切庫藏悉令充滿以此事故父母親屬及善相師共呼此兒名曰善財。又知此童子已曾供養過去諸佛。深種善根信解廣大。常樂親近諸善知識。身語意業皆無過失。淨菩薩道。求一切智成佛法器。其心清淨猶如虗空。迴向菩提無所障礙。爾時文殊師利菩薩如是觀察善財童子已。安慰開喻而為演說一切佛法。所謂說一切佛積集法。說一切佛相續法。說一切佛次第法。說一切佛眾會清淨法。說一切佛法輪化導法。說一切佛色身相好法。說一切佛法身成就法。說一切佛言辭辯才法。說一切佛光明照耀法。說一切佛平等無二法。爾時文殊師利童子為善財童子及諸大眾說此法已。殷勤勸喻增長勢力。令其歡喜發阿耨多羅三藐三菩提心。又令憶念過去善根。作是事已。即於其處復為眾生隨宜說法。然後而去。

　　時福城人下三善財會。然自文殊出閣已下至經終。通顯六位因果。在善財所參知識五十四人。約位則文殊一人表信位。以信未成位。故但一人。餘四十人各以十人寄一位。二從德雲至慈行寄十住位。三善見至徧行寄十行位。四鬻香長者至安住地神寄十向位。五婆珊夜神至瞿波寄十地位。摩耶至天主光等十一人寄等覺位。彌勒普賢寄妙覺位。今善財初參文殊。表依佛根本果智為發行之本。故單表十信。以後諸位皆依信建立故。初福城人聞文殊菩薩住在林中。故相聚而來。時優婆塞名曰大智為上首者。表人中發心必依智為本也。四眾人等一時來詣文殊頂禮者。此人間化導之眾。最為初機。文殊見眾來集。即現殊勝三業為攝化之方便也。獨觀察善財因緣。此以妙觀察智。知機知時。隨應說法也。故細觀善財生時之外緣及所稟之內因。委是法器故即為說一切佛法。後所謂下列十句則已將一乘因果理事。盡為宣說無餘蘊矣。此表說頓教大乘也。於其餘眾生則隨宜說法。各稱其機。五乘因果俱是隨宜。即立刻之間。已盡化佛一代之化法矣。

　　爾時善財童子。從文殊師利所聞佛如是種種功德。一心勤求阿耨多羅三藐三菩提。隨文殊師利而說頌曰。

　三有為城郭　　憍慢為垣墻　　諸趣為門戶
　愛水為池壍　　愚癡闇所覆　　貪恚火熾然
　魔王作君主　　童蒙依止住　　貪愛為徽纏
　諂誑為轡勒　　疑惑蔽其眼　　趣入諸邪道
　慳嫉憍盈故　　入於三惡處　　或墮諸趣中
　生老病死苦　　妙智清淨日　　大悲圓滿輪
　能竭煩惱海　　願賜少觀察　　妙智清淨月
　大慈無垢輪　　一切悉施安　　願垂照察我
　一切法界王　　法寶為先導　　遊空無所礙
　願垂教敕我　　福智大商主　　勇猛求菩提
　普利諸羣生　　願垂守護我　　身被忍辱甲
　手提智慧劒　　自在降魔軍　　願垂拔濟我
　住法須彌頂　　定女常恭侍　　滅惑阿修羅
　帝釋願觀我　　三有凡愚宅　　惑業地趣因
　仁者悉調伏　　如燈示我道　　捨離諸惡趣
　清淨諸善道　　超諸世間者　　示我解脫門
　世間顛倒執　　常樂我淨想　　智眼悉能離
　開我解脫門　　善知邪正道　　分別心無怯
　一切決了人　　示我菩提路　　住佛正見地
　長佛功德樹　　雨佛妙法華　　示我菩提道
　去來現在佛　　處處悉周徧　　如日出世間
　為我說其道　　善知一切業　　深達諸乘行
　智慧決定人　　示我摩訶衍　　願輪大悲轂
　信軸堅忍轄　　功德寶莊校　　令我載此乘
　總持廣大箱　　慈愍莊嚴蓋　　辯才鈴震響
　使我載此乘　　梵行為茵褥　　三昧為婇女
　法鼓震妙音　　願與我此乘　　四攝無盡藏
　功德莊嚴寶　　慚愧為羈鞅　　願與我此乘
　常轉布施輪　　恒塗淨戒香　　忍辱牢莊嚴
　令我載此乘　　禪定三昧箱　　智慧方便軛
　調伏不退轉　　令我載此乘　　大願清淨輪
　總持堅固力　　智慧所成就　　令我載此乘
　普行為周校　　悲心作徐轉　　所向皆無怯
　令我載此乘　　堅固如金剛　　善巧如幻化
　一切無障礙　　令我載此乘　　廣大極清淨
　普與眾生樂　　虗空法界等　　令我載此乘
　淨諸業惑輪　　斷諸流轉苦　　摧魔及外道
　令我載此乘　　智慧滿十方　　莊嚴徧法界
　普洽眾生願　　令我載此乘　　清淨如虗空
　愛見悉除滅　　利益一切眾　　令我載此乘
　願力速疾行　　定心安隱住　　普運諸含識
　令我載此乘　　如地不傾動　　如水普饒益
　如是運眾生　　令我載此乘　　四攝圓滿輪
　總持清淨光　　如是智慧日　　願示我令見
　已入法王位　　已著智王冠　　已繫妙法繒
　願能慈顧我

　　善財一聞法要。即一心勤求無上菩提者。此表上根受化之易也。然善財既悟一乘。而又廣參知識者。此正頓悟漸修。以至實證而後已也善財陳情說偈有三十四頌。初四偈傷己沉溺自勉不能。後三十頌仰德依人請垂拔濟。疏有多義。

　　爾時文殊師利菩薩如象王迴觀善財童子作如是言。善哉善哉。善男子。汝已發阿耨多羅三藐三菩提心。復欲親近諸善知識問菩薩行修菩薩道。善男子。親近供養諸善知識是諸一切智最初因緣。是故於此勿生疲厭。善財白言。惟願聖者廣為我說。菩薩應云何學菩薩行。應云何修菩薩行。應云何趣菩薩行。應云何行菩薩行。應云何淨菩薩行。應云何入菩薩行。應云何成就菩薩行。應云何隨順菩薩行。應云何憶念菩薩行。應云何增廣菩薩行。應云何令普賢行速得圓滿。爾時文殊師利菩薩。為善財童子而說頌言。

　善哉功德藏　　能來至我所　　發起大悲心
　勤求無上覺　　已發廣大願　　除滅眾生苦
　普為諸世間　　修行菩薩行　　若有諸菩薩
　不厭生死苦　　則具普賢道　　一切無能壞
　福光福威力　　福處福淨海　　汝為諸眾生
　願修普賢行　　汝見無邊際　　十方一切佛
　皆悉聽聞法　　受持不忘失　　汝於十方界
　普見無量佛　　成就諸願海　　具足菩薩行
　若入方便海　　安住佛菩提　　能隨導師學
　當成一切智　　汝徧一切剎　　微塵等諸劫
　修行普賢行　　成就菩提道　　汝於無量剎
　無邊諸劫海　　修行普賢行　　成滿諸大願
　此無量眾生　　聞汝願歡喜　　皆發菩提意
　願學普賢乘

　　爾時文殊師利菩薩說此頌已。告善財童子言。善哉善哉善男子。汝已發阿耨多羅三藐三菩提心。求菩薩行。善男子。若有眾生能發阿耨多羅三藐三菩提心。是事為難。能發心已。求菩薩行倍更為難。善男子。若欲成就一切智智。應決定求真善知識。善男子。求善知識勿生疲懈。見善知識勿生厭足。於善知識所有教誨皆應隨順。於善知識善巧方便勿見過失。善男子。於此南方有一國土名為勝樂。其國有山名曰妙峯。於彼山中有一比丘名曰德雲。汝可往問菩薩云何學菩薩行菩薩云何修菩薩行乃至菩薩云何於普賢行疾得圓滿。德雲比丘當為汝說。爾時善財童子聞是語已。歡喜踊躍頭頂禮足。繞無數帀殷勤瞻仰。悲泣流淚辭退南行。

　　爾時文殊師下大聖重教。成其勝進之行。故先教以親近善知識為第一。所謂菩提因緣。莫先善友。然歷事多時。易生疲怠。靡不有初。鮮克有終。故特教云勿生疲懈。下善財請問云何學菩薩道。修菩薩行。乃至云何令普賢行速得圓滿。此問從初發心以至成佛之行。有十一句問。文殊說偈以答。有十偈。初二偈讚其發心。次一偈特教不厭生死苦。意謂修行求道但有厭苦之心則行廢而魔作矣。次一偈但讚發心之德。後五偈具答十一句問。大聖乃總教諸法。顯十信為諸位之總故。後諸善友各別教示。顯入位之後別修別證。既說偈已。長行又總教云發心之難。若求而能行。此又倍難。此堅其志也。若求菩提決定要求真善知識。故特教以求善知識勿生疲懈。於所聞法勿生厭足。於所教誨皆應隨順。若見善知識善巧方便逆行。勿見過失。此苦口叮嚀勸誡。求善知識之切要法門。意謂但能求友離過。則前諸問皆圓。故指示後友勸教往問。善財悲淚辭退南行。悵戀德音。故悲淚而往。

　　向勝樂國登妙峯山。於其山上東西南北四維上下。觀察求覓。渴仰欲見德雲比丘。經於七日見彼比丘。在別山上徐步經行。見已。往詣頂禮其足右繞三帀於前而住。作如是言。聖者。我已先發阿耨多羅三藐三菩提心。而未知菩薩云何學菩薩行云何修菩薩行乃至應云何於普賢行疾得圓滿。我聞聖者善能誘誨。唯願垂慈為我宣說。云何菩薩而得成就阿耨多羅三藐三菩提。時德雲比丘告善財言。善哉善哉。善男子。汝已能發阿耨多羅三藐三菩提心。復能請問諸菩薩行。如是之事難中之難。所謂求菩薩行。求菩薩境界。求菩薩出離道。求菩薩清淨道。求菩薩清淨廣大心。求菩薩成就神通。求菩薩示現解脫門。求菩薩示現世間所作業。求菩薩隨順眾生心。求菩薩生死涅槃門。求菩薩觀察有為無為心無所著。善男子。我得自在決定解力。信眼清淨智光照耀。普觀境界離一切障善巧觀察。普眼明徹具清淨行。往詣十方一切國土。恭敬供養一切諸佛。常念一切諸佛如來。總持一切諸佛正法。常見一切十方諸佛。所謂見於東方一佛二佛。十佛百佛千佛百千佛。億佛百億佛千億佛百千億佛。那由他億佛百那由他億佛千那由他億佛百千那由他億佛。乃至見無數無量無邊無等不可數不可稱不可思不可量不可說不可說不可說佛。乃至見閻浮提微塵數佛四天下微塵數佛千世界微塵數佛二千世界微塵數佛三千世界微塵數佛佛剎微塵數佛乃至不可說不可說佛剎微塵數佛。如東方。南西北方四維上下亦復如是。一一方中所有諸佛種種色相種種形貌。種種神通種種遊戲。種種眾會莊嚴道場。種種光明無邊照耀。種種國土種種壽命。隨諸眾生種種心樂示現種種成正覺門。於大眾中而師子吼。善男子。我唯得此憶念一切諸佛境界智慧光明普見法門。豈能了知諸大菩薩無邊智慧清淨行門。所謂智光普照念佛門。常見一切諸佛國土種種宮殿悉嚴淨故。令一切眾生念佛門。隨諸眾生心之所樂皆令見佛得清淨故。令安住力念佛門令入如來十力中故。令安住法念佛門見無量佛聽聞法故。照耀諸方念佛門悉見一切諸世界中等無差別諸佛海故。入不可見處念佛門悉見一切微細境中諸佛自在神通事故。住於諸劫念佛門一切劫中常見如來諸所施為無暫捨故。住一切時念佛門於一切時常見如來親近同住不捨離故。住一切剎念佛門一切國土咸見佛身超過一切無與等故。住一切世念佛門隨於自心之所欲樂普見三世諸如來故。住一切境念佛門普於一切諸境界中見諸如來次第現故。住寂滅念佛門於一念中見一切剎一切諸佛示涅槃故。住遠離念佛門於一念中見一切佛從其所住而出去故。住廣大念佛門心常觀察一一佛身充徧一切諸法界故。住微細念佛門於一毛端有不可說如來出現悉至其所而承事故。住莊嚴念佛門於一念中見一切剎皆有諸佛成等正覺現神變故。住能事念佛門見一切佛出現世間放智慧光轉法輪故。住自在心念佛門知隨自心所有欲樂一切諸佛現其像故。住自業念佛門知隨眾生所積集業現其影像令覺悟故。住神變念佛門見佛所坐廣大蓮華周徧法界而開敷故。住虗空念佛門觀察如來所有身雲莊嚴法界虗空界故。而我云何能知能說彼功德行。善男子。南方有國名曰海門。彼有比丘名為海雲。汝往彼問菩薩云何學菩薩行修菩薩道。海雲比丘能分別說。發起廣大善根因緣。善男子。海雲比丘當令汝入廣大助道位。當令汝生廣大善根力。當為汝說發菩提心因。當令汝生廣大乘光明。當令汝修廣大波羅蜜。當令汝入廣大諸行海。當令汝滿廣大誓願輪。當令汝淨廣大莊嚴門。當令汝生廣大慈悲力。時善財童子。禮德雲比丘足。右繞觀察辭退而去。

　　大文第二向勝樂國下有十善友。寄十住位。即為十段。每段六節。初依教趣求。二見敬咨問。三陳已發心。四稱讚授法。五謙己推勝。六指示後友。今初。向勝樂國乃依教趣求。見心陟位故曰登山。智鑒位行為觀察。七覺助道為七日。忘所住位故見在別山。定慧雙游為徐步。此脩習已行般舟三昧也。見已頂禮即見敬咨請。作如是言一行經乃申已發心。而未知菩薩下一行半經正陳所問。應有前十一句問。今舉首尾者譯人略也。我聞聖者一行半經歎德請說。時德雲下稱讚授法。即正入法界。先讚發心之難。次所謂下別牒前問。有十一句。次善男子下二行經。是正示法界。即念佛三昧。於中決定解力。正教入念佛三昧之方。普觀境界釋上信眼清淨。謂念佛三昧以信為首要。乃內因也。往詣十方四句。乃具外緣。下常念一切諸佛二句。正教念佛。以不念而持也。下常見一切十方諸佛下八行經。明念佛之效。以心契佛心。故得見多佛。次一一方中下三行半經。明所見之差別事相。然十方多佛及多種境界。皆從念佛心中顯現。此念佛之成功也。然德雲比丘寄初住一位。名發心住。乃十信滿心。知一切法即心自性成就慧身不由他悟。以此位創見法身。故知識開示念佛法門。即得見十方多佛。從此直至等覺。總不離此所念佛境界。但隨位增進。漸漸遍周法界。圓融自在。以極法界之量。是知三賢十聖所修。總不離念佛法門。故云一行三昧。今人妄議為劣行可不悲哉。次善男子我唯得此憶念一切諸佛境界智慧光普見法門。此謙己略知。念佛法門如此而已。然此法門甚深廣大。故下云豈能了知諸大菩薩無邊智慧清淨行門。此言己所不能者。又當推勝友也。且念佛得無邊智慧清淨。又豈可以參禪較勝劣哉。固在念者何如耳。故下文所謂下舉二十一種念佛法門。意顯三身不離一念。三土存乎一心。三佛不離目前。三土直在足下。無窮妙旨盡攝此宗。故德雲言所不知者。蓋在乎此。故云而我云何能知能說彼功德行。故疏委釋多門。門含多義。欲令行者志有所歸。次善男子南方有國二行經。指示後友。海雲比丘下五行經。歎友勝德。預指後說。時善財童子辭退而去。戀德禮辭。下海雲即第二治地住善友也。海門國者。彼國正當南海口故。表觀心海深廣。為治心地之門。比丘海雲者。觀海為法門。以普眼法門潤一切故。表治地中觀生起十種心。深廣悲雲故。以即由前念佛法門。觀心海深廣。起大悲雲。潤覆一切。即為治心地之妙行。

　　爾時善財童子一心思惟善知識教。正念觀察智慧光明門。正念觀察菩薩解脫門。正念觀察菩薩三昧門。正念觀察菩薩大海門。正念觀察諸佛現前門。正念觀察諸佛方所門。正念觀察諸佛軌則門。正念觀察諸佛等虗空界門。正念觀察諸佛出現次第門。正念觀察諸佛所入方便門。漸次南行至海門國。

　　善財既蒙指授法門。往參海雲。故途中思惟善知識教。正念觀察者正是隨聞而思。以思即修。故得隨門證入。正念觀察即是觀慧。謂惺寂雙流。沉浮兩捨。此隨入之正行。有五行經。皆敘觀察之行。為所入之方便門。以此漸次南行至海門國。

　　向海雲比丘所頂禮其足。右繞畢於前合掌。作如是言。聖者。我已先發阿耨多羅三藐三菩提心。欲入一切無上智海。而未知菩薩云何能捨世俗家生如來家。云何能度生死海入佛智海。云何能離凡夫地入如來地。云何能斷生死流入菩薩行流。云何能破生死輪成菩薩願輪。云何能滅魔境界顯佛境界。云何能竭愛欲海長大悲海。云何能閉眾難惡趣門開諸大涅槃門。云何能出三界城入一切智城。云何能棄捨一切玩好之物悉以饒益一切眾生。

　　善財頂禮海雲。見敬咨請。自陳已發菩提心。而未知下六行經。正請法要。不出智悲二門。然所請者。亦隨位增進。但陳己所不知。而善友所授之法。而隨自所證一種法門以答。但隨善財所悟之淺深。隨法門所修約理以寄位之次第。殊非善財按次而問也。然其所問一一皆通因果。故云入無上智海。而所答亦是圓融行門。應知交徹始終。不可作行布解。故疏云正示法界。

　　時海雲比丘告善財言。善男子。汝已發阿耨多羅三藐三菩提心耶。善財言唯。我已先發阿耨多羅三藐三菩提心。海雲言。善男子。若諸眾生不種善根。則不能發阿耨多羅三藐三菩提心。要得普門善根光明。具真實道三昧智光。出生種種廣大福海。長白淨法無有懈息。事善知識不生疲厭。不顧身命無所藏積。等心如地無有高下。性常慈愍一切眾生。於諸有趣專念不捨。恒樂觀察如來境界。如是乃能發菩提心。發菩提心者。所謂發大悲心。普救一切眾生故。發大慈心。等祐一切世間故。發安樂心令一切眾生滅諸苦故。發饒益心令一切眾生離惡法故。發哀愍心有怖畏者咸守護故。發無礙心捨離一切諸障礙故。發廣大心一切法界咸徧滿故。發無邊心等虗空界無不往故。發寬博心悉見一切諸如來故。發清淨心於三世法智無違故。發智慧心普入一切智慧海故。善男子。我住此海門國十有二年。常以大海為其境界。所謂思惟大海廣大無量。思惟大海甚深難測。思惟大海漸次深廣。思惟大海無量眾寶奇妙莊嚴。思惟大海積無量水。思惟大海水色不同不可思議。思惟大海無量眾生之所住處。思惟大海容受種種大身眾生。思惟大海能受大雲所雨之雨。思惟大海無增無減。善男子。我思惟時復作是念。世間之中頗有廣博過此海不。頗有無量過此海不。頗有甚深過此海不。頗有殊特過此海不。善男子。我作是念時此海之下有大蓮華忽然出現。以無能勝因陀羅尼羅寶為莖。吠瑠璃寶為華。閻浮檀金為葉。沈水為臺。碼碯為鬚。芬敷布濩彌覆大海。百萬阿修羅王執持其莖。百萬摩尼寶莊嚴網彌覆其上。百萬龍王雨以香水。百萬迦樓羅王銜諸瓔珞及寶繒帶周帀垂下。百萬羅剎王慈心觀察。百萬夜叉王恭敬禮拜。百萬乾闥婆王種種音樂讚歎供養。百萬天王雨諸天華天鬘天香天燒香天塗香天末香天妙衣服天幢旛蓋。百萬梵王頭頂禮敬。百萬淨居天合掌作禮。百萬轉輪王各以七寶莊嚴供養。百萬海神俱時出現恭敬頂禮。百萬味光摩尼寶光明普照。百萬淨福摩尼寶以為莊嚴。百萬普光摩尼寶為清淨藏。百萬殊勝摩尼寶其光赫奕。百萬妙藏摩尼寶光照無邊。百萬閻浮幢摩尼寶次第行列。百萬金剛師子摩尼寶不可破壞清淨莊嚴。百萬日藏摩尼寶廣大清淨。百萬可樂摩尼寶具種種色。百萬如意摩尼寶莊嚴無盡光明照耀。此大蓮華如來出世善根所起。一切菩薩皆生信樂。十方世界無不現前。從如幻法生。如夢法生。清淨業生。無諍法門之所莊嚴。入無為印。住無礙門。充滿十方一切國土。隨順諸佛甚深境界。於無數百千劫歎其功德不可得盡。我時見彼蓮華之上。有一如來結加趺坐。其身從此上至有頂。寶蓮華座不可思議。道場眾會不可思議。諸相成就不可思議。隨好圓滿不可思議。神通變化不可思議。色相清淨不可思議。無見頂相不可思議。廣長舌相不可思議。善巧言說不可思議。圓滿音聲不可思議。無邊際力不可思議。清淨無畏不可思議。廣大辯才不可思議。又念彼佛往修諸行不可思議。自在成道不可思議。妙音演法不可思議。普門示現種種莊嚴不可思議。隨其左右見各差別不可思議。一切利益皆令圓滿不可思議。時此如來即申右手而摩我頂。為我演說普眼法門。開示一切如來境界。顯發一切菩薩諸行。闡明一切諸佛妙法一切法輪悉入其中。能淨一切諸佛國土。能摧一切異道邪論。能滅一切諸魔軍眾。能令眾生皆生歡喜。能照一切眾生心行。能了一切眾生諸根隨眾生心悉令開悟。我從於彼如來之所聞此法門受持讀誦憶念觀察。假使有人以大海量墨須彌聚筆。書寫於此普眼法門一品中一門一門中一法一法中一義一義中一句不得少分何況能盡。善男子。我於彼佛所千二百歲。受持如是普眼法門。於曰日中以聞持陀羅尼光明領受無數品。以寂靜門陀羅尼光明趣入無數品。以無邊旋陀羅尼光明普入無數品。以隨地觀察陀羅尼光明分別無數品。以威力陀羅尼光明普攝無數品。以蓮華莊嚴陀羅尼光明引發無數品。以清淨言音陀羅尼光明開演無數品。以虗空藏陀羅尼光明顯示無數品。以光聚陀羅尼光明增廣無數品。以海藏陀羅尼光明辯㭊無數品。若有眾生從十方來。若天若天王。若龍若龍王。若夜叉若夜叉王。若乾闥婆若乾闥婆王。若阿脩羅若阿修羅王。若迦樓羅若迦樓羅王。若緊那羅若緊那羅王。若摩睺羅伽若摩睺羅伽王。若人若人王。若梵若梵王。如是一切來至我所。我悉為其開示解釋稱揚讚歎。咸令愛樂趣入安住此諸佛菩薩行光明普眼法門。善男子。我唯知此普眼法門。如諸菩薩摩訶薩深入一切菩薩行海。隨其願力而修行故。入大願海。於無量劫住世間故。入一切眾生海隨其心樂廣利益故。入一切眾生心海出生十力無礙智光故。入一切眾生根海應時教化悉令調伏故。入一切剎海成滿本願嚴淨佛剎故。入一切佛海願常供養諸如來故。入一切法海能以智慧咸悟入故。入一切功德海一一修行令具足故。入一切眾生言辭海於一切剎轉正法輪故。而我云何能知能說彼功德行。善男子。從此南行六千由旬。楞伽道邊有一聚落名為海岸。彼有比丘名曰善住。汝詣彼問菩薩云何淨菩薩行。時善財童子。禮海雲足。右繞瞻仰辭退而去。

　　海雲初見善財。先即審定發心者。以見發菩提心之難也。善財答云已發。自陳決定不虗。則知為法器。故下五行半經。讚能發心者。深言有大善根。乃能發菩提心。後發菩提心下七行經顯發心之相。以大慈悲心為首。以入一切智慧海為行。後善男子我住此下六行經正示法要。言觀大海者觀法海也。謂由前念佛深入法性海。故此深觀法海。流潤起大悲心。蓋依智海而興悲海。故以大海為所觀境。深入法性以大悲利生即是宏傳法化。眾生性空即是菩提。故後二行經云頗有殊特過此海不。是故由眾生海即入智慧海。故後明即得見佛聞法。即得受持無盡法門。乃至轉化眾生。如此是為普眼法門。謂普見眾生法性平等無礙故。其後經文我作是念下三行經。言由觀慧故表自心發悟之相。百萬阿修羅下十四行經。顯心開悟即得外嚴之相。此大蓮華下四行半經舉因顯勝之相。我時見彼下九行半經。明見佛正報之相。時此如來下明得聞法。海中說法者表從悲智海之所流故。若有眾生下六行經。明以法轉授教化眾生。此上自利利他。皆由觀眾生性海而入智海悲海。是為平等法界。故疏明初善友明佛。此明法也。後我唯知此普眼法門下八行半經先謙己不知。後從此南行下二行經。指示後友。六千由旬至海岸者。表修六度淨六根。可達法海邊際故。善財辭退而去。

　　爾時善財童子。專念善知識教。專念普眼法門。專念佛神力。專持法句雲。專入法海門。專思法差別。深入法漩澓。普入法虗空。淨持法翳障。觀察法寶處。漸次南行至楞伽道邊海岸聚落。觀察十方求覓善住。見此比丘於虗空中來往經行。無數諸天恭敬圍繞。散諸天華。作天妓樂。旛幢繒綺悉各無數。徧滿虗空以為供養。諸大龍王於虗空中興不思議沈水香雲。震雷激電以為供養。緊那羅王奏眾樂音。如法讚美以為供養。摩睺羅伽王以不思議極微細衣於虗空中周迴布設。心生歡喜以為供養。阿修羅王興不思議摩尼寶雲無量光明種種莊嚴。徧滿虗空以為供養。迦樓羅王作童子形無量采女之所圍繞。究竟成就無殺害心。於虗空中合掌供養。不思議數諸羅剎王無量羅剎之所圍繞。其形長大甚可怖畏。見善住比丘慈心自在。曲躬合掌瞻仰供養。不思議數諸夜叉王各各悉有自眾圍繞。四面周帀恭敬守護。不思議數諸梵天王於虗空中曲躬合掌。以人間法稱揚讚歎。不思議數諸淨居天於虗空中與宮殿俱。恭敬合掌發弘誓願。時善財童子見是事已。心生歡喜合掌敬禮。作如是言。聖者。我已先發阿耨多羅三藐三菩提心。而未知菩薩云何修行佛法。云何積集佛法。云何備具佛法。云何熏習佛法。云何增長佛法。云何總攝佛法。云何究竟佛法。云何淨治佛法。云何深淨佛法。云何通達佛法。我聞聖者善能誘誨。唯願慈哀為我宣說。菩薩云何不捨見佛。常於其所精勤修習。菩薩云何不捨菩薩。與諸菩薩同一善根。菩薩云何不捨佛法悉以智慧而得明證。菩薩云何不捨大願能普利益一切眾生。菩薩云何不捨眾行住一切劫心無疲厭。菩薩云何不捨佛剎普能嚴淨一切世界。菩薩云何不捨佛力悉能知見如來自在。菩薩云何不捨有為亦復不住。普於一切諸有趣中猶如變化。示受生死修菩薩行。菩薩云何不捨聞法悉能領受諸佛正教。菩薩云何不捨智光普入三世智所行處。

　　第三善財參善住比丘。寄修行住。初依教趣求。先念前友之教。有四行經。念前所示聞佛說法。及思入海觀事。攝法觀修。以此漸次趣求。至海岸聚落。求覓善住。次見此比丘於虗空中來往經行。下有十四行半經。見敬咨請。先見空中行者。表修無住行故。次作如是言下有五行經。先自陳發心。次正陳請問。次菩薩云何下有五行半經。總問依法起行。

　　時善住比丘告善財言。善哉善哉。善男子。汝已先發阿耨多羅三藐三菩提心。今復發心求問佛法一切智法自然者法。善男子。我已成就菩薩無礙解脫門。若來若去若行若止隨順思惟修習觀察。即時獲得智慧光明名究竟無礙。得此智慧光明故。知一切眾生心行無所障礙。知一切眾生歿生無所障礙。知一切眾生宿命無所障礙。知一切眾生未來劫事無所障礙。知一切眾生現在世事無所障礙。知一切眾生言語音聲種種差別無所障礙。決一切眾生所有疑問無所障礙。知一切眾生諸根無所障礙。隨一切眾生應受化時悉能往赴無所障礙。知一切剎那羅婆牟呼栗多日夜時分無所障礙。知三世海流轉次第無所障礙。能以其身徧往十方一切佛剎無所障礙。何以故。得無住無作神通力故。善男子。我以得此神通力故。於虗空中或行或住或坐或臥。或隱或顯。或現一身。或現多身。穿度牆壁猶如虗空。於虗空中結加趺坐往來自在猶如飛鳥。入地如水履水如地。徧身上下普出煙𦦨如大火聚。或時震動一切大地。或時以手摩觸日月。或現其身高至梵宮。或現燒香雲。或現寶𦦨雲。或現變化雲。或現光網雲。皆悉廣大彌覆十方。或一念中過於東方一世界二世界百世界千世界百千世界。乃至無量世界乃至不可說不可說世界。或過閻浮提微塵數世界。或過不可說不可說佛剎微塵數世界。於彼一切諸佛國土佛世尊前聽聞說法。一一佛所現無量佛剎微塵數差別身。一一身雨無量佛剎微塵數供養雲。所謂一切華雲一切香雲一切鬘雲一切末香雲一切塗香雲一切蓋雲一切衣雲一切幢雲一切旛雲一切帳雲。以一切身雲而為供養。一一如來所有宣說我皆受持。一一國土所有莊嚴我皆憶念。如東方。南西北方四維上下亦復如是。如是一切諸世界中所有眾生若見我形。皆決定得阿耨多羅三藐三菩提。彼諸世界一切眾生我皆明見。隨其大小勝劣苦樂。示同其形教化成就。若有眾生親近我者。悉令安住如是法門。善男子。我唯知此普速疾供養諸佛成就眾生無礙解脫門。如諸菩薩持大悲戒。波羅蜜戒。大乘戒。菩薩道相應戒。無障礙戒。不退墮戒。不捨菩提心戒。常以佛法為所緣戒。於一切智常作意戒。如虗空戒。一切世間無所依戒。無失戒。無損戒。無缺戒。無雜戒。無濁戒。無悔戒。清淨戒。離塵戒。離垢戒。如是功德而我云何能知能說。善男子。從此南方有國名達里鼻茶。城名自在。其中有人名曰彌伽。汝詣彼問菩薩云何學菩薩行修菩薩道。時善財童子。頂禮其足。右繞瞻仰辭退而行。

　　善住下稱讚授法。先讚。牒其所問之法。次我已下正授法要。自所證者唯無礙解脫門耳。若來若去下一行半經。正示修習之法。得此智慧光明下八行半經。明別示顯法功用之相。然所證者。即得六神通故。後徵釋云。得無住無作神通力故。以不住不作故得無礙。次我已得此下六行半經。別明神通十八變之相。次或一念下有十三行半經。明由此神通即能遍至十方世界供養諸佛。亦能現形益物。結云。若有眾生親近我者悉令安性如是法門。此備示無礙解門。故結云。我唯知此解脫門。如此而已。故次如諸菩薩下謙己所不知者。推後勝友。然所不知皆言戒者意顯無礙解脫皆由持別解脫戒為本。非戒不能修治心故。次從此南方為指示後友。名曰彌伽。寄生貴住。善財頂禮辭退而行。

大方廣佛華嚴經綱要卷第六十二


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十三

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之四

　　爾時善財童子一心正念法光明法門深信趣入。專念於佛不斷三寶。歎離欲性念善知識。普照三世憶諸大願。普救眾生不著有為。究竟思惟諸法自性。悉能嚴淨一切世界。於一切佛眾會道場心無所著。漸次南行至自在城求覓彌伽。乃見其人於市肆中坐於說法師子之座。十千人眾所共圍繞。說輪字莊嚴法門。時善財童子頂禮其足。繞無量帀。於前合掌而作是言。聖者。我已先發阿耨多羅三藐三菩提心。而我未知菩薩云何學菩薩行。云何修菩薩道。云何流轉於諸有趣常不忘失菩提之心。云何得平等意堅固不動。云何獲清淨心無能沮壞。云何生大悲力恒不勞疲。云何入陀羅尼普得清淨。云何發生智慧廣大光明於一切法離諸闇障。云何具無礙解辯才之力決了一切甚深義藏。云何得正念力憶持一切差別法輪。云何得淨趣力於一切趣普演諸法。云何得智慧力於一切法悉能決定分別其義。

　　第四彌伽寄生貴住。生貴者謂生佛法家。亦云生菩提心家。種性尊貴故。意顯善財由聞前法光明門。深信趣入故得生佛家。初四行經明起觀修。漸次南行趣求後友。乃見其人於市肆中說法。善財頂禮見敬。次陳已發心。次而我未知下七行半經正陳所問。乃修證之相。

　　爾時彌伽告善財言。善男子。汝已發阿耨多羅三藐三菩提心耶。善財言唯。我已先發阿耨多羅三藐三菩提心。彌伽遽即下師子座。於善財所五體投地。散金銀華無價寶珠。及以上妙碎末栴檀。無量種衣以覆其上。復散無量種種香華。種種供具以為供養。然後起立而稱歎言。善哉善哉。善男子。乃能發阿耨多羅三藐三菩提心。善男子。若有能發阿耨多羅三藐三菩提心。則為不斷一切佛種。則為嚴淨一切佛剎。則為成熟一切眾生。則為了達一切法性。則為悟解一切業種。則為圓滿一切諸行。則為不斷一切大願。則如實解離貪種性。則能明見三世差別。則令信解永得堅固。則為一切如來所持。則為一切諸佛憶念。則與一切菩薩平等。則為一切賢聖讚喜。則為一切梵王禮覲。則為一切天主供養。則為一切夜叉守護。則為一切羅剎侍衛。則為一切龍王迎接。則為一切緊那羅王歌詠讚歎。則為一切諸世間主稱揚慶悅。則令一切諸眾生界悉得安隱。所謂令捨惡趣故。令出難處故。斷一切貧窮根本故。生一切天人快樂故。遇善知識親近故。聞廣大法受持故。生菩提心故。淨菩提心故。照菩薩道故。入菩薩智故。住菩薩地故。善男子。應知菩薩所作甚難。難出難值。見菩薩者倍更難有。菩薩為一切眾生恃怙。生長成就故。為一切眾生拯濟。拔諸苦難故。為一切眾生依處守護世間故。為一切眾生救護令免怖畏故。菩薩如風輪持諸世間不令墮落惡趣故。如大地增長眾生善根故。如大海福德充滿無盡故。如淨日智慧光明普照故。如須彌善根高出故。如明月智光出現故。如猛將摧伏魔軍故。如君主佛法城中得自在故。如猛火燒盡眾生我愛心故。如大雲降霔無量妙法雨故。如時雨增長一切信根芽故。如船師示導法海津濟處故。如橋梁令其得度生死海故。

　　第三爾時彌伽下稱讚授法。初審定發心。次彌伽遽即下師子座。先禮善財而後方授法者。意顯上善財所問之法。乃依事造修。將明攝俗之行。故先致敬而後授法。亦顯菩提心乃最尊上心。固當重故。下然後起立廣讚菩提因心深廣。所謂發心畢竟二無別。如是二心先心難。由此故得十王敬護。廣益眾生。故下結示云應知菩薩所作甚難。以善知識難出難遇。而堪受法器。師資雅合。更難之難。此所以極言其難者。固其增進之心耳。次菩薩為一切眾生下九行經。別讚善知識之大益。申其難遇之所以。文有十喻。極讚知識之大利。

　　彌伽如是讚歎善財。令諸菩薩皆歡喜已。從其面門出種種光普照三千大千世界。其中眾生遇斯光已。諸龍神等乃至梵天悉皆來至彌伽之所。彌伽大士即以方便。為開示演說分別解釋輪字品莊嚴法門。彼諸眾生聞此法已。皆於阿耨多羅三藐三菩提得不退轉。彌伽於是還升本座。告善財言。善男子。我已獲得妙音陀羅尼。能分別知三千大千世界中諸天語言。諸龍。夜叉。乾闥婆。阿修羅。迦樓羅。緊那羅。摩睺羅伽。人與非人。及諸梵天所有語言。如此三千大千世界。十方無數乃至不可說不可說世界悉亦如是。善男子。我唯知此菩薩妙音陀羅尼光明法門。如諸菩薩摩訶薩能普入一切眾生種種想海。種種施設海。種種名號海。種種語言海。能普入說一切深密法句海。說一切究竟法句海。說一切所緣中有一切三世所緣法句海。說上法句海。說上上法句海。說差別法句海。說一切差別法句海。能普入一切世間呪術海。一切音聲莊嚴輪一切差別字輪際。如是功德。我今云何能知能說。善男子。從此南行有一聚落名曰住林。彼有長者曰名解脫。汝詣彼問菩薩云何修菩薩行。菩薩云何成菩薩行。菩薩云何集菩薩行。菩薩云何思菩薩行。爾時善財童子以善知識故。於一切智法深生尊重。深植淨信。深自增益。禮彌伽足。涕泗悲泣繞無量帀。戀慕瞻仰辭退而行。

　　第二彌伽如是讚歎已下授己法門。先五行經。從其面門放種種光。乃現通益物。光中演說輪字品莊嚴法門。即彌伽之所證也。輪字品者謂從字母音聲旋轉無礙。入法性海。之蓋約文字性空以顯總持法門也。彌伽現通已畢。於是還升本座。告善財言。但云我已獲得妙音陀羅尼。分別語言三昧。於三千大千世界中。諸天及人所有語言音聲。一一皆是入法界之門。意顯入此法門則一切善惡麤細音聲皆是說法之聲。無一言音而非入理之門。若上善財所問修進法光明門。即從此音聲三昧而入。故彌伽答善財處。但只放此一光。全體顯示。更不容聲正欲目擊而道存也。故彌伽即告善財云。我唯知此菩薩妙音陀羅尼光明法門而已。若諸菩薩。能普入一切眾生想海。乃至一切音聲莊嚴輪。一切差別輪。則非我所知。然所不知者初舉種種想。末結一切音聲差別者。意顯一切語言音聲皆由妄想而發。以眾生有種種妄想。故有種種語言音聲。若了妄想本空。則音聲無體。如此則一切語言皆入法界之法門矣。故為文字總持法門也。上既謙己不能。故指示後友名解脫長者。善財依教辭退而去。

　　爾時善財童子。思惟諸菩薩無礙解陀羅尼光明莊嚴門。深入諸菩薩語言海門。憶念諸菩薩知一切眾生微細方便門。觀察諸菩薩清淨心門。成就諸菩薩善根光明門。淨治諸菩薩教化眾生門。明利諸菩薩攝眾生智門。堅固諸菩薩廣大志樂門。任持諸菩薩殊勝志樂門。淨治諸菩薩種種信解門。思惟諸菩薩無量善心門。誓願堅固心無疲厭。以諸甲冑而自莊嚴。精進深心不可退轉具不壞信。其心堅固猶如金剛及那羅延無能壞者。守持一切善知識教。於諸境界得不壞智。普門清淨所行無礙。智光圓滿普照一切。具足諸地總持光明。了知法界種種差別。無依無住平等無二。自性清淨而普莊嚴。於諸所行皆得究竟。智慧清淨離諸執著。知十方差別法智無障礙。往十方差別處身不疲懈。於十方差別業皆得明了。於十方差別佛無不現見。於十方差別時悉得深入。清淨妙法充滿其心。普智三昧明照其心。心恒普入平等境界。如來智慧之所照觸。一切智流相續不斷。若身若心不離佛法。一切諸佛神力所加。一切如來光明所照。成就大願。願身周徧一切剎網。一切法界普入其身。漸次遊行十有二年。至住林城周徧推求解脫長者。既得見已。五體投地。起立合掌白言。聖者。我今得與善知識會。是我獲得廣大善利。何以故。善知識者難可得見。難可得聞。難可出現。難得奉事。難得親近。難得承接。難可逢值。難得共居。難令喜悅。難得隨逐。我今會遇為得善利。聖者。我已先發阿耨多羅三藐三菩提心。為欲事一切佛故。為欲值一切佛故。為欲見一切佛故。為欲觀一切佛故。為欲知一切佛故。為欲證一切佛平等故。為欲發一切佛大願故。為欲滿一切佛大願故。為欲具一切佛智光故。為欲成一切佛眾行故。為欲得一切佛神通故。為欲具一切佛諸力故。為欲獲一切佛無畏故。為欲聞一切佛法故。為欲受一切佛法故。為欲持一切佛法故。為欲解一切佛法故。為欲護一切佛法故。為欲與一切諸菩薩眾同一體故。為欲與一切菩薩善根等無異故。為欲圓滿一切菩薩波羅蜜故。為欲成就一切菩薩所修行故。為欲出生一切菩薩清淨願故。為欲得一切諸佛菩薩威神藏故。為欲得一切菩薩法藏無盡智慧大光明故。為欲得一切菩薩三昧廣大藏故。為欲成就一切菩薩無量無數神通藏故。為欲以大悲藏教化調伏一切眾生皆令究竟到邊際故。為欲顯現神變藏故。為於一切自在藏中悉以自心得自在故。為欲入於清淨藏中以一切相而莊嚴故。聖者。我今以如是心。如是意。如是樂。如是欲。如是希求。如是思惟。如是尊重。如是方便。如是究竟。如是謙下。至聖者所。我聞聖者善能誘誨諸菩薩眾。能以方便闡明所得。示其道路。與其津梁。授其法門。令除迷倒障。拔猶豫箭。截疑惑網。照心稠林。浣心垢濁。令心潔白。使心清淨。正心諂曲。絕心生死。止心不善。解心執著。於執著處令心解脫。於染愛處使心動轉。令其速入一切智境。使其疾到無上法城。令住大悲。令修大慈。令入菩薩行。令修三昧門。令入證位。令觀法心。令增長力。令修習行。普於一切其心平等。唯願聖者為我宣說。菩薩云何學菩薩行。修菩薩道。隨所修習疾得清淨疾得明了。

　　第五解脫長者寄具足方便住。然具足方便者。正明帶真隨俗。習無量善巧化生無住之行也。由得入上妙音陀羅尼門。故能入俗利生無住。故善財依教趣求。先思念前教。一一從思證入。有六行經十一句。皆所思之法門。次誓願堅固下十二行半經顯修之益。漸次遊行十有二年。周徧推求解脫長者。意顯深窮十二因緣。故令根塵十二皆徧法界。一一皆解脫門故。然後乃見既得見已。善財極言善知識難見難聞難出難事。難近難接難逢難共。難悅難隨如此深言十難者。以入法既深。感恩彌重。求教益切。為法之心益深矣。故自慶如此之難。幸而得見。以希望多年故也。上申見敬。後方咨請。先陳自已發心。次為欲事一切佛下別陳發心之相。有三。初五行經陳欲上窮佛境。二為欲下二行經欲罄盡法源。後為欲與一切下九行經欲齊菩薩行。亦是僧寶。以善財入法既深。故請問亦有序。故此特以三寶為問。欲顯己有荷負之願故。次聖者我今以如是心者。結前發心之相。為發問之端。次我聞聖者下九行經。讚能誘誨。故請決所疑。

　　時解脫長者以過去善根力。佛威神力。文殊師利童子憶念力故。即入菩薩三昧門名普攝一切佛剎無邊旋陀羅尼。入此三昧已。得清淨身。於其身中顯現十方各十佛剎微塵數佛及佛國土眾會道場。種種光明諸莊嚴事。亦現彼佛往昔所行神通變化一切大願助道之法諸出離行清淨莊嚴。亦見諸佛成等正覺轉妙法輪教化眾生。如是一切於其身中。悉皆顯現無所障礙。種種形相種種次第如本而住不相雜亂。所謂種種國土。種種眾會。種種道場。種種嚴飾。其中諸佛現種種神力。立種種乘道。示種種願門。或於一世界處兜率宮而作佛事。或於一世界歿兜率宮而作佛事。如是或有住胎。或復誕生。或處宮中。或復出家。或詣道場。或破魔軍。或諸天龍恭敬圍繞。或諸世主勸請說法。或轉法輪。或般涅槃。或分舍利。或起塔廟。彼諸如來於種種眾會。種種世間。種種趣生。種種家族。種種欲樂。種種業行。種種語言。種種根性。種種煩惱。隨眠習氣諸眾生中。或處微細道場。或處廣大道場。或處一由旬量道場。或處十由旬量道場。或處不可說不可說佛剎微塵數由旬量道場。以種種神通。種種言辭。種種音聲。種種法門。種種總持門。種種辯才門。以種種聖諦海。種種無畏大師子吼。說諸眾生種種善根。種種憶念。授種種菩薩記。說種種諸佛法。彼諸如來所有言說。善財童子悉能聽受。亦見諸佛及諸菩薩不可思議三昧神變。爾時解脫長者從三昧起。告善財童子言。善男子。我已入出如來無礙莊嚴解脫門。善男子。我入出此解脫門時即見東方閻浮檀金光明世界龍自在王如來應正等覺。道場眾會之所圍繞毗盧遮那藏菩薩而為上首。又見南方速疾力世界普香如來應正等覺。道場眾會之所圍繞心王菩薩而為上首。又見西方香光世界須彌燈王如來應正等覺。道場眾會之所圍繞無礙心菩薩而為上首。又見北方袈裟幢世界不可壞金剛如來應正等覺。道場眾會之所圍繞金剛步勇猛菩薩而為上首。又見東北方一切上妙寶世界無所得境界眼如來應正等覺。道場眾會之所圍繞無所得善變化菩薩而為上首。又見東南方香𦦨光音世界香燈如來應正等覺。道場眾會之所圍繞金剛𦦨慧菩薩而為上首。又見西南方智慧日普光明世界法界輪幢如來應正等覺。道場眾會之所圍繞現一切變化幢菩薩而為上首。又見西北方普清淨世界一切佛寶高勝幢如來應正等覺。道場眾會之所圍繞法幢王菩薩而為上首。又見上方佛次第出現無盡世界無邊智慧光圓滿幢如來應正等覺。道場眾會之所圍繞法界門幢王菩薩而為上首。又見下方佛光明世界無礙智幢如來應正等覺。道場眾會之所圍繞一切世間剎幢王菩薩而為上首。

　　第三時解脫下正示法界。初入定默示。後出定言答。即入普攝一切佛剎無邊旋陀羅尼三昧者。謂普攝十方佛剎在於身中。由唯心之智稱性總持。令如體用。旋轉無礙。故以為名。此顯唯心觀成。普攝無邊差別諸佛境界。頓入平等法界。故下文入此三昧已下有二十一行經。皆示三昧中所攝境界。全現長者一身之中。即所現境界中。諸佛說法。所有言說。及不可說三昧神變。是所謂諸佛法身入我性。我身還共如來合。皆令善財親聞親見。即此三昧。已彰無盡無盡法界。以明定之業用。將以默示善財所問也。後爾時解脫長者從三昧起下。方以言答。乃告之曰。我已入出如來無礙莊嚴解脫門。疏釋此解脫總有五義。一一切如來各具一切無礙莊嚴。二一一如來互徧無礙。三一切如來莊嚴悉入長者之身。四長者徹見十方佛海。五長者智持不以為礙。此正所謂先以定動後以智拔故。次我出入此下有二十行經。歷見十方佛眾會道場。皆入長者之身。正明定之業用。即此三昧中境界。通身全彰入法界之門矣。

　　善男子。我見如是等十方各十佛剎微塵數如來。彼諸如來不來至此。我不往彼。我若欲見安樂世界阿彌陀如來。隨意即見。我若欲見栴檀世界金剛光明如來。妙香世界寶光明如來。蓮華世界寶蓮華光明如來。妙金世界寂靜光如來。妙喜世界不動如來。善住世界師子如來。鏡光明世界月覺如來。寶師子莊嚴世界毗盧遮那如來。如是一切悉皆即見。然彼如來不來。至此我身亦不往詣於彼。知一切佛及與我心悉皆如夢。知一切佛猶如影像自心如水。知一切佛所有色相及以自心悉皆如幻。知一切佛及以己心悉皆如響。我如是知。如是憶念。所見諸佛皆由自心。善男子。當知菩薩修諸佛法。淨諸佛剎。積集妙行調伏眾生。發大誓願入一切智。自在遊戲不可思議解脫之門。得佛菩提現大神通。徧住一切十方法界。以微細智普入諸劫。如是一切悉由自心。是故善男子。應以善法扶助自心。應以法水潤澤自心。應於境界淨治自心。應以精進堅固自心。應以忍辱坦蕩自心。應以智證潔白自心。應以智慧明利自心。應以佛自在開發自心。應以佛平等廣大自心。應以佛十力照察自心。善男子。我唯於此如來無礙莊嚴解脫門而得入出。如諸菩薩摩訶薩得無礙智。住無礙行。得常見一切佛三昧。得不住涅槃際三昧。了達三昧普門境界。於三世法悉皆平等。能善分身徧一切剎。住於諸佛平等境界。十方境界皆悉現前。智慧觀察無不明了。於其身中悉現一切世界成壞。而於己身及諸世界不生二想。如是妙行而我云何能知能說。善男子。從此南行至閻浮提畔有一國土名摩利伽羅。彼有比丘名曰海幢。汝詣彼問菩薩云何學菩薩行修菩薩道。時善財童子。頂禮解脫長者足。右繞觀察稱揚讚歎。思惟戀仰悲泣流淚。一心憶念依善知識。事善知識。敬善知識。由善知識見一切智。於善知識不生違逆。於善知識心無諂誑。於善知識心常隨順。於善知識起慈母想。捨離一切無益法故。於善知識起慈父想。出生一切諸善法故。辭退而去。

　　四善男子我見如是下。彰定體相。即唯心觀門。此明涉俗利生之行。次前法門而示唯心觀者。正顯利生之要。先了達眾生無邊境界皆唯心現。以顯心佛眾生三無差別。乃入平等法界故。次示唯心觀門。十方佛境平等顯現。故見彼十方如來不來至此。我不往彼故。次五行經廣顯隨心見佛。初明要見即見。次然彼如來下。正顯唯心念佛觀體。意謂見佛無來往之相者。其故何耶。以知一切佛與我心皆悉如夢。一切佛如影像。若水清月現。鏡明像顯。了自心如幻知一切佛及己心皆悉如響。以此五種觀門。故知如是念佛皆由自心。大哉念佛法門。為涉俗利生之第一妙行。故特於長者以示之。然念佛必唯心為要。故示於長者所親證。嗟哉今人薄念佛而不為者。豈知圓宗廣大無礙之法界。必欲漸證。當以念佛為第一也。故善財首參德雲。即開示念佛。今將利生特委示念佛之三昧。末法緇白有志者可不敬哉。故後廣讚唯心法門。非但念佛一門。以心該萬法。即佛果體用。菩薩萬行。通依一心建立。故次指示當知菩薩修諸佛法等。悉由自心。故後結示以十種治心之法。以為修觀入門之要。二利之行。無喻唯心觀門。故後長者謙己云我唯於此如來無礙莊嚴解脫門而得出入。若如諸菩薩下。皆己所不能。故推後勝友。從此南行至閻浮提岸。有海幢比丘。當往詣彼問。善財頂禮長者。戀慕悲泣。依教而往。辭退而去。

　　爾時善財童子一心正念彼長者教。觀察彼長者教。憶念彼不思議菩薩解脫門。思惟彼不思議菩薩智光明。深入彼不思議法界門。趣向彼不思議菩薩普入門。明見彼不思議如來神通。解了彼不思議普入佛剎。分別彼不思議佛力莊嚴。思惟彼不思議菩薩三昧解脫境界分位。了達彼不思議差別世界究竟無礙。修行彼不思議菩薩堅固深心。發起彼不思議菩薩大願淨業。漸次南行至閻浮提畔摩利聚落。周徧求覓海幢比丘。乃見其在經行地側結加趺坐入于三昧。離出入息無別思覺。身安不動。從其足下出無數百千億長者居士婆羅門眾。皆以種種諸莊嚴具莊嚴其身。悉著寶冠頂繫明珠。普往十方一切世界。雨一切寶一切瓔珞一切衣服一切飲食如法上味一切華一切鬘一切香一切塗香一切欲樂資生之具。於一切處救攝一切貧窮眾生。安慰一切苦惱眾生。皆令歡喜心意清淨。成就無上菩提之道。從其兩膝出無數百千億剎帝利婆羅門眾。皆悉聰慧。種種色相種種形貌種種衣服上妙莊嚴。普徧十方一切世界。愛語同事攝諸眾生。所謂貧者令足。病者令愈。危者令安。怖者令止。有憂苦者咸使快樂。復以方便而勸導之。皆令捨惡安住善法。從其腰間出等眾生數無量僊人。或服草衣或樹皮衣。皆執澡瓶威儀寂靜。周旋住返十方世界。於虗空中以佛妙音稱讚如來演說諸法。或說清淨梵行之道。令其修習調伏諸根。或說諸法皆無自性。使其觀察發生智慧。或說世間言論軌則。或復開示一切智智出要方便。令隨次第各修其業。從其兩脇出不思議龍不思議龍女。示現不思議諸龍神變。所謂雨不思議香雲不思議華雲不思議鬘雲。不思議寶蓋雲不思議寶旛雲不思議妙寶莊嚴具雲。不思議大摩尼寶雲不思議寶瓔珞雲。不思議寶座雲不思議寶宮殿雲。不思議寶蓮華雲不思議寶冠雲。不思議天身雲不思議采女雲。悉徧虗空而為莊嚴。充滿一切十方世界諸佛道場而為供養。令諸眾生皆生歡喜。從胸前卍字中出無數百千億阿脩羅王。皆悉示現不可思議自在幻力令百世界皆大震動。一切海水自然涌沸。一切山王互相衝擊。諸天宮殿無不動搖。諸魔光明無不隱蔽。諸魔兵眾無不摧伏。普令眾生捨憍慢心。除怒害心。破煩惱山。息眾惡法。長無鬬諍永共和善。復以幻力開悟眾生。令滅罪惡。令怖生死。令出諸趣。令離染著。令住無上菩提之心。令修一切諸菩薩行。令住一切諸波羅蜜。令入一切諸菩薩地。令觀一切微妙法門。令知一切諸佛方便。如是所作周徧法界。從其背上。為應以二乘而得度者。出無數百千億聲聞獨覺。為著我者說無有我。為執常者說一切行皆悉無常。為貪行者說不淨觀。為瞋行者說慈心觀。為癡行者說緣起觀。為等分行者說與智慧相應境界法。為樂著境界者說無所有法。為樂著寂靜處者說發大誓願普饒益一切眾生法。如是所作周徧法界。從其兩肩出無數百千億諸夜叉羅剎種種。王形貌種種色相或長或短皆可怖畏。無量眷屬而自圍繞。守護一切行善眾生并諸賢聖菩薩眾會若向正住及正住者。或時現作執金剛神守護諸佛及佛住處。或徧守護一切世間。有怖畏者令得安隱。有疾病者令得除差。有苦惱者令得免離。有過惡者令其厭悔。有灾橫者令其息滅。如是利益一切眾生。皆悉令其捨生死輪轉正法輪。從其腹出無數百千億緊那羅王。各有無數緊那羅女前後圍繞。又出無數百千億乾闥婆王。各有無數乾闥婆女前後圍繞。各奏無數百千天樂歌詠讚歎諸法實性。歌詠讚歎一切諸佛。歌詠讚歎發菩提心。歌詠讚歎脩菩薩行。歌詠讚歎一切諸佛成正覺門。歌詠讚歎一切諸佛轉法輪門。歌詠讚歎一切諸佛現神變門。開示演說一切諸佛般涅槃門。開示演說守護一切諸佛教門。開示演說令一切眾生皆歡喜門。開示演說嚴淨一切諸佛剎門。開示演說顯示一切微妙法門。開示演說捨離一切諸障礙門。開示演說發生一切諸善根門。如是周徧十方法界。從其面門出無數百千億轉輪聖王。七寶具足。四兵圍繞。放大捨光雨無量寶。諸貧乏者悉使充足。令其永斷不與取行。端正采女無數百千。悉以捨施心無所著。令其永斷邪婬之行。令生慈心不斷生命。令其究竟常真實語。不作虗誑無益談說。令攝他語不行離間。令柔輭語無有麤惡。令常演說甚深決定明了之義。不作無義綺飾言辭。為說少欲令除貪愛心無瑕垢。為說大悲令除忿怒意得清淨。為說實義令其觀察一切諸法。深入因緣善明諦理。拔邪見刺破疑惑山。一切障礙悉皆除滅。如是所作充滿法界。從其兩目出無數百千億日輪。普照一切諸大地獄及諸惡趣皆令離苦。又照一切世界中間令除黑闇。又照一切十方眾生。皆令捨離愚癡翳障。於垢濁國土放清淨光。白銀國土放黃金色光。黃金國土放白銀色光。瑠璃國土放玻瓈色光。坡瓈國土放瑠璃色光。硨磲國土放碼碯色光。碼碯國土放硨磲色光。帝青國土放日藏摩尼王色光。日藏摩尼王國土放帝青色光。赤真珠國土放月光網藏摩尼王色光。月光網藏摩尼王國土放赤真珠色光。一寶所成國土放種種寶色光。種種寶所成國土放一寶色光。照諸眾生心之稠林。辦諸眾生無量事業。嚴飾一切世間境界。令諸眾生心得清涼生大歡喜。如是所作充滿法界。從其眉間白毫相中出無數百千億帝釋。皆於境界而得自在。摩尼寶珠繫其頂上。光照一切諸天宮殿。震動一切須彌山王。覺悟一切諸天大眾。歎福德力。說智慧力。生其樂力。持其志力。淨其念力。堅其所發菩提心力。讚樂見佛令除世欲。讚樂聞法令厭世境。讚樂觀智令絕世染。止修羅戰斷煩惱諍。滅怖死心發降魔願。興立正法須彌山王。成辦眾生一切事業如是所作周徧法界。從其額上出無數百千億梵天。色相端嚴世間無比威儀寂靜言音美妙。勸佛說法歎佛功德。令諸菩薩悉皆歡喜。能辦眾生無量事業。普徧一切十方世界。從其頭上出無量佛剎微塵數諸菩薩眾。悉以相好莊嚴其身。放無邊光說種種行。所謂讚歎布施令捨慳貪。得眾妙寶莊嚴世界。稱揚讚歎持戒功德。令諸眾生永斷諸惡。住於菩薩大慈悲戒。說一切有悉皆如夢。說諸欲樂無有滋味。令諸眾生離煩惱縛。說忍辱力。令於諸法心得自在。讚金色身。令諸眾生離瞋恚垢。起對治行絕畜生道。歎精進行。令其遠離世間放逸。皆悉勤修無量妙法。又為讚歎禪波羅蜜。令其一切心得自在。又為演說般若波羅蜜開示正見。令諸眾生樂自在智拔諸見毒。又為演說隨順世間種種所作。令諸眾生雖離生死而於諸趣自在受生。又為示現神通變化說壽命自在。令諸眾生發大誓願。又為演說成就總持力。出生大願力。淨治三昧力。自在受生力。又為演說種種諸智。所謂普知眾生諸根智。普知一切心行智。普知如來十方智。普知諸佛自在智。如是所作周徧法界。從其頂上出無數百千億如來身。其身無等。諸相隨好清淨莊嚴。威光赫奕如真金山。無量光明普照十方。出妙音聲充滿法界。示現無量大神通力。為一切世間普雨法雨。所謂為坐菩提道場諸菩薩雨普知平等法雨。為灌頂位諸菩薩雨入普門法雨。為法王子位諸菩薩雨普莊嚴法雨。為童子位諸菩薩雨堅固山法雨。為不退位諸菩薩雨海藏法雨。為成就正心位諸菩薩雨普境界法雨。為方便具足位諸菩薩雨自性門法雨。為生貴位諸菩薩雨隨順世間法雨。為修行位諸菩薩雨普悲愍法雨。為新學諸菩薩雨積集藏法雨。為初發心諸菩薩雨攝眾生法雨。為信解諸菩薩雨無盡境界普現前法雨。為色界諸眾生雨普門法雨。為諸梵天雨普藏法雨。為諸自在天雨生力法雨。為諸魔眾雨心幢法雨。為諸化樂天雨淨念法雨。為諸兜率天雨生意法雨。為諸夜魔天雨歡喜法雨。為諸忉利天雨疾莊嚴虗空界法雨。為諸夜叉王雨歡喜法雨。為諸乾闥婆王雨金剛輪法雨。為諸阿修羅王雨大境界法雨。為諸迦樓羅王雨無邊光明法雨。為諸緊那羅王雨一切世間殊勝智法雨。為諸人王雨無樂著法雨。為諸龍王雨歡喜幢法雨。為諸摩睺羅伽王雨大休息法雨。為諸地獄眾生雨正念莊嚴法雨。為諸畜生雨智慧藏法雨。為閻羅王界眾生雨無畏法雨。為諸厄難處眾生雨普安慰法雨。悉令得入賢聖眾會。如是所作充滿法界。海幢比丘又於其身一切毛孔一一皆出阿僧祇佛剎微塵數光明網。一一光明網具阿僧祇色相阿僧祇莊嚴阿僧祇境界阿僧祇事業充滿十方一切法界。爾時善財童子。一心觀察海幢比丘深生渴仰。憶念彼三昧解脫。思惟彼不思議菩薩三昧。思惟彼不思議利益眾生方便海。思惟彼不思議無作用普莊嚴門。思惟彼莊嚴法界清淨智。思惟彼受佛加持智。思惟彼出生菩薩自在力。思惟彼堅固菩薩大願力。思惟彼增廣菩薩諸行力。如是住立思惟觀察。經一日一夜乃至經於七日七夜。半月一月乃至六月。復經六日。過此已後海幢比丘從三昧出。善財童子讚言聖者。希有奇特。如此三昧最為甚深。如此三昧最為廣大。如此三昧境界無量。如此三昧神力難思。如此三昧光明無等。如此三昧莊嚴無數。如此三昧威力難制。如此三昧境界平等。如此三昧普照十方。如此三昧利益無限。以能除滅一切眾生無量苦故。所謂能令一切眾生離貧苦故。出地獄故。免畜生故。閉諸難門故。開人天道故。令人天眾生喜樂故。令其愛樂禪境界故。能令增長有為樂故。能為顯示出有樂故。能為引發菩提心故。能使增長福智行故。能令增長大悲心故。能令生起大願力故。能令明了菩薩道故。能使莊嚴究竟智故。能令趣入大乘境故。能令照了普賢行故。能令證得諸菩薩地智光明故。能令成就一切菩薩諸願行故。能令安住一切智智境界中故。聖者此三昧者名為何等。海幢比丘言。善男子。此三昧名普眼捨得。又名般若波羅蜜境界清淨光明。又名普莊嚴清淨門。善男子。我以修習般若波羅蜜故得此普莊嚴清淨三昧等百萬阿僧祇三昧。善財童子言。聖者。此三昧境界究竟唯如是耶。海幢言。善男子。入此三昧時了知一切世界無所障礙。往詣一切世界無所障礙。超過一切世界無所障礙。莊嚴一切世界無所障礙。修治一切世界無所障礙。嚴淨一切世界無所障礙。見一切佛無所障礙。觀一切佛廣大威德無所障礙。知一切佛自在神力無所障礙。證一切佛諸廣大力無所障礙。入一切佛諸功德海無所障礙。受一切佛無量妙法無所障礙。入一切佛法中修習妙行無所障礙。證一切佛轉法輪平等智無所障礙。入一切諸佛眾會道場海無所障礙。觀十方佛法無所障礙。大悲攝受十方眾生無所障礙。常起大慈充滿十方無所障礙。見十方佛心無厭足無所障礙。入一切眾生海無所障礙。知一切眾生根海無所障礙。知一切眾生諸根差別智無所障礙。善男子。我唯知此一般若波羅蜜三昧光明。如諸菩薩入智慧海淨法界境。達一切趣徧無量剎。總持自在三昧清淨。神通廣大辯才無盡。善說諸地為眾生依。而我何能知其妙行。辯其功德了其所行。明其境界。究其願力。入其要門。達其所證。說其道分。住其三昧。見其心境。得其所有平等智慧。善男子。從此南行有一住處名曰海潮。彼有園林名普莊嚴。於其園中有優婆夷名曰休捨。汝往彼問菩薩云何學菩薩行修菩薩道。時善財童子於海幢比丘所。得堅固身獲妙法財入深境界。智慧明徹三昧照耀。住清淨解見甚深法。其心安住諸清淨門。智慧光明充滿一方。心生歡喜踴躍無量。五體投地頂禮其足。繞無量帀恭敬瞻仰。思惟觀察咨嗟戀慕。持其名號。想其容止。念其音聲。思其三昧。及彼大願所行境界。受其智慧清淨光明。辭退而行。

　　第六海幢比丘。寄正心住。初念長者教觀察思惟。隨修證人。漸次南行。至閻浮提岸。周徧尋求海幢比丘。乃見在經行路側結加趺坐入於三昧。初見未及問。以在定故。但見定中所現業用境界。以從足至頂一十四處。所現人天八部修羅帝釋梵王。乃至聲聞菩薩。以至於佛。皆在一身中現。經文有十四段。後於頂上所現佛出妙音聲。普雨法雨。有三十二種法雨。初十二種法雨特為菩薩。後二十種法雨普及人天雜類。上至色界梵天下。及地獄三途。無不充足。如是所作充滿法界。又於其身一切毛孔。皆出阿僧祇佛剎微塵數光明網。一一光明網具阿僧祇色相莊嚴境界事業。如是充滿十方一切法界。比丘定中俱現如是相用。善財見已一心觀察。深生渴仰。憶念彼三昧解脫。思惟彼不思議境界。如是住立思惟觀察。日夜不已。以至六月六日。未曾暫捨。比丘過此已後。乃從三昧起。善財乃作禮讚言。聖者。希有奇特。如此三昧甚深廣大利益等。有十三行經。讚已。然後乃問聖者。此三昧名為何等。比丘答言此三昧名普眼捨得。又名般若波羅蜜境界清淨光明。又名普莊嚴清淨門。以修習般若波羅蜜故得此三昧。有百萬阿僧祇三昧。言三昧名普眼捨得者。謂以般若智。圓照法界故名普眼。般若之體清淨光明。一法不受。故云捨得。以此般若生佛平等。聖凡一際。故圓現法界事相。此即顯示前唯心觀門之體用耳。似不必局於滅受想定也。善財童子既聞三昧之名。因問此三昧境界究竟如何。此問其實際也。比丘答言。入此三昧時則智正覺世間器世間眾生世間此三種世間一際平等。一一融通。無所障礙。如此而已。此直指唯心觀門究竟實際也。故比丘告善財言。我唯知此一般若波羅蜜三昧光明而已。若諸菩薩入智慧海。淨法界境。乃至平等智慧。則非我所知。乃推後友云從此南行有一住處。名曰海潮。有優婆夷名曰休捨。汝可往問。時善財童子。於海幢比丘所。得堅固身等種種法門。故感恩戀慕。持其名號。想其容止。念其音聲。思其三昧。受其智慧。得其清淨光明。於此法門有深證矣。辭退而行。

大方廣佛華嚴經綱要卷第六十三


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十四

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之五

　　爾時善財童子蒙善知識力。依善知識教。念善知識語。於善知識深心愛樂。作是念言。因善知識令我見佛。因善知識令我聞法。善知識者是我師傅。示導於我諸佛法故。善知識者是我眼目。令我見佛如虗空故。善知識者是我津濟。令我得入諸佛如來蓮華池故。漸漸南行至海潮處見普莊嚴園。眾寶垣墻周帀圍繞。一切寶樹行列莊嚴。一切寶華樹雨眾妙華布散其地。一切寶香樹香氣氛氳普熏十方。一切寶鬘樹雨大寶鬘處處垂下。一切摩尼寶王樹雨大摩尼寶徧布充滿。一切寶衣樹雨種種色衣隨其所應周帀敷布。一切音樂樹風動成音其音美妙過於天樂。一切莊嚴具樹各雨珍玩奇妙之物處處分布以為嚴飾。其地清淨無有高下。於中具有百萬殿堂。大摩尼寶之所合成。百萬樓閣閻浮檀金以覆其上。百萬宮殿毗盧遮那摩尼寶間錯莊嚴。一萬浴池眾寶合成。七寶欄楯周帀圍繞。七寶階道四面分布。八功德水湛然盈滿。其水香氣如天栴檀。金沙布底。水清寶珠周徧間錯。鳧鴈孔雀俱枳羅鳥遊戲其中出和雅音。寶多羅樹周帀行列。覆以寶網垂諸金鈴。微風徐搖恒出美音。施大寶帳寶樹圍繞。建立無數摩尼寶幢。光明普照百千由旬其中復有百萬陂池。黑栴檀泥凝積其底。一切妙寶以為蓮華敷布水上。大摩尼華光色照耀。園中復有廣大宮殿名莊嚴幢。海藏妙寶以為其地。毗瑠璃寶以為其柱。閻浮檀金以覆其上。光藏摩尼以為莊嚴。無數寶王光𦦨熾然。重樓挾閣種種莊飾。阿盧那香王。覺悟香王。皆出妙香普熏一切。其宮殿中復有無量寶蓮華座周迴布列。所謂照耀十方摩尼寶蓮華座。毗盧遮那摩尼寶蓮華座。照耀世間摩尼寶蓮華座。妙藏摩尼寶蓮華座。師子藏摩尼寶蓮華座。離垢藏摩尼寶蓮華座。普門摩尼寶蓮華座。光嚴摩尼寶蓮華座。安住大海藏清淨摩尼王寶蓮華座。金剛師子摩尼寶蓮華座。園中復有百萬種帳。所謂衣帳。鬘帳。香帳。華帳。枝帳。摩尼帳。真金帳。莊嚴具帳。音樂帳。象王神變帳。馬王神變帳。帝釋所著摩尼寶帳。如是等其數百萬。有百萬大寶網彌覆其上。所謂寶鈴網。寶蓋網。寶身網。海藏真珠網。紺瑠璃摩尼寶網。師子摩尼網。月光摩尼網。種種形像眾香網。寶冠網。寶瓔珞網。如是等其數百萬。有百萬大光明之所照耀。所謂𦦨光摩尼寶光明。日藏摩尼寶光明。月幢摩尼寶光明。香𦦨摩尼寶光明。勝藏摩尼寶光明。蓮華藏摩尼寶光明。𦦨幢摩尼寶光明。大燈摩尼寶光明。普照十方摩尼寶光明。香光摩尼寶光明。如是等其數百萬。常雨百萬莊嚴具。百萬黑栴檀香出妙音聲。百萬出過諸天曼陀羅華而以散之。百萬出過諸天瓔珞以為莊嚴。百萬出過諸天妙寶鬘帶處處垂下。百萬出過諸天眾色妙衣。百萬雜色摩尼寶妙光普照。百萬天子欣樂瞻仰頭面作禮。百萬采女於虗空中投身而下。百萬菩薩恭敬親近常樂聞法。時休捨優婆夷坐真金座。戴海藏真珠網冠。挂出過諸天真金寶釧。垂紺青髮。大摩尼網莊嚴其首。師子口摩尼寶以為耳璫。如意摩尼寶王以為瓔珞。一切寶網垂覆其身。百千億那由他眾生曲躬恭敬。東方有無量眾生來詣其所。所謂梵天梵眾天大梵天梵輔天自在天乃至一切人及非人。南西北方四維上下皆亦如是。其有見此優婆夷者一切病苦悉得除滅。離煩惱垢拔諸見刺。摧障礙山。入於無礙清淨境界。增明一切所有善根。長養諸根。入一切智慧門。入一切總持門。一切三昧門。一切大願門。一切妙行門。一切功德門。皆得現前。其心廣大具足神通。身無障礙至一切處。爾時善財童子。入普莊嚴園周徧觀察。見休捨優婆夷坐於妙座。往詣其所頂禮其足。繞無數帀白言。聖者。我已先發阿耨多羅三藐三菩提心。而未知菩薩云何學菩薩行云何修菩薩道。我聞聖者善能誘誨。願為我說。休捨告言。善男子。我唯得菩薩一解脫門。若有見聞憶念於我與我同住供給我者。悉不唐捐。善男子。若有眾生不種善根不為善友之所攝受不為諸佛之所護念。是人終不得見於我。善男子。其有眾生得見我者。皆於阿耨多羅三藐三菩提獲不退轉。善男子。東方諸佛常來至此。處於寶座。為我說法。南西北方四維上下一切諸佛悉來至此。處於寶座。為我說法。善男子。我常不離見佛聞法。與諸菩薩而共同住。善男子。我此大眾有八萬四千億那由他。皆在此園與我同行。悉於阿耨多羅三藐三菩提得不退轉。其餘眾生住此園者。亦皆普入不退轉位。

　　第七休捨優婆夷寄不退住。善財以蒙善知識力故。於所入法門心心不退。隨念證入。依教趣求。至海潮處。覓優婆夷。未見其人。先見所居依報莊嚴園殊勝之境。有十事莊嚴。一寶牆圍繞。二林樹行列。三堂閣崇麗。四浴沼清華。五池流暎帶。六園敷殿座。七羅以帳網。八光明照耀。九雨散雜嚴。十凡聖欣敬。次見正報端嚴姝妙。有十方那由他人天雲集圍繞。其有見者皆得利益。業用難測。爾時善財入已。乃見優婆夷坐於妙座。善財往詣其所。頂禮繞無數帀。既修敬已。乃諮問法要。白已發心。乃請說修菩薩行。優婆夷見善財已。更無稱讚。即示法界。直云我唯得菩薩一解脫門。若有見我憶念於我。興我同住供給我者。悉不唐捐。故諸眾生若無深厚善根者決不得見我。若有得見我者即於無上菩提獲不退轉。前雖未讚善財。即此得見徵之。則善財可謂深種善根。即此見我不必更問法門何如。則早已登不退轉位矣。所以見我有如此大利益者。以十方諸佛時來為我說法。以我常不離佛法與諸菩薩而共同住。以我常不離三寶故。故此園中有八萬四千那由他眾生皆普入不退轉位。此顯由上得般若三昧光明故。表方便入俗。則八萬四千塵勞皆成波羅蜜門。此已為善財直示法界之門矣。已上共有六十七行經。直敘法門之事。

　　善財白言。聖者。發阿耨多羅三藐三菩提心為久近耶。答言。善男子。我憶過去於然燈佛所修行梵行。恭敬供養。聞法受持。次前於離垢佛所出家學道受持正法。次前於妙幢佛所。次前於勝須彌佛所。次前於蓮華德藏佛所。次前於毗盧遮那佛所。次前於普眼佛所。次前於梵壽佛所。次前於金剛臍𦠕𪗌佛所。次前於婆樓那天佛所。善男子。我憶過去於無量劫無量生中。如是次第三十六恒河沙佛所皆悉承事恭敬供養。聞法受持淨修梵行。於此已往。佛智所知。非我能測。善男子。菩薩初發心無有量。充滿一切法界故。菩薩大悲門無有量。普入一切世間故。菩薩大願門無有量究竟十方法界故。菩薩大慈門無有量普覆一切眾生故。菩薩所修行無有量於一切剎一切劫中修習故。菩薩三昧力無有量令菩薩道不退故。菩薩總持力無有量能持一切世間故。菩薩智光力無有量普能證入三世故。菩薩神通力無有量普現一切剎網故。菩薩辯才力無有量一音一切悉解故。菩薩清淨身無有量悉徧一切佛剎故。

　　此下善財見優婆夷如是大益。乃問發菩提心為久近耶。故下優婆夷答。從過去然燈佛所修行梵行時。返推次前已往。次第歷事三十六恒河沙佛。一一佛所精修梵行。於此更推已往所事之佛已非我所測。唯佛智能知耳。即此告以久遠事佛之心。不退至今。則已全示善財不退之法門矣。故教善財云。菩薩初發心。應無限量。當與法界等。則一一所修之行皆與法界等。則前無始。後無終。故所發者法界常住真心耳。此上有十七行經。具顯發心之因深。

　　善財童子言。聖者。久如當得阿耨多羅三藐三菩提。答言。善男子。菩薩不為教化調伏一眾生故發菩提心。不為教化調伏百眾生故發菩提心。乃至不為教化調伏不可說不可說轉眾生故發菩提心。不為教化一世界眾生故發菩提心。乃至不為教化不可說不可說轉世界眾生故發菩提心。不為教化閻浮提微塵數世界眾生故發菩提心。不為教化三千大千世界微塵數世界眾生故發菩提心。乃至不為教化不可說不可說轉三千大千世界微塵數世界眾生故發菩提心。不為供養一如來故發菩提心。乃至不為供養不可說不可說轉如來故發菩提心。不為供養一世界中次第興世諸如來故發菩提心。乃至不為供養不可說不可說轉世界中次第與世諸如來故發菩提心。不為供養一三千大千世界微塵數世界中次第興世諸如來故發菩提心。乃至不為供養不可說不可說轉佛剎微塵數世界中次第興世諸如來故發菩提心。不為嚴淨一世界故發菩提心。乃至不為嚴淨不可說不可說轉世界故發菩提心。不為嚴淨一三千大千世界微塵數世界故發菩提心。乃至不為嚴淨不可說不可說轉三千大千世界微塵數世界故發菩提心。不為住持一如來遺法故發菩提心。乃至不為住持不可說不可說轉如來遺法故發菩提心。不為住持一世界如來遺法故發菩提心。乃至不為住持不可說不可說轉世界如來遺法故發菩提心。不為住持一閻浮提微塵數世界如來遺法故發菩提心。乃至不為住持不可說不可說轉佛剎微塵數世界如來遺法故發菩提心。如是略說不為滿一佛誓願故。不為往一佛國土故。不為入一佛眾會故。不為持一佛法眼故。不為轉一佛法輪故。不為知一世界中諸劫次第故。不為知一眾生心海故。不為知一眾生根海故。不為知一眾生業海故。不為知一眾生行海故。不為知一眾生煩惱海故。不為知一眾生煩惱習海故。乃至不為知不可說不可說轉佛剎。微塵數眾生煩惱習海故發菩提心。欲教化調伏一切眾生悉無餘故發菩提心。欲承事供養一切諸佛悉無餘故發菩提心。欲嚴淨一切諸佛國土悉無餘故發菩提心。欲護持一切諸佛正教悉無餘故發菩提心。欲成滿一切如來誓願悉無餘故發菩提心。欲往一切諸佛國土悉無餘故發菩提心。欲入一切諸佛眾會悉無餘故發菩提心。欲知一切世界中諸劫次第悉無餘故發菩提心。欲知一切眾生心海悉無餘故發菩提心。欲知一切眾生根海悉無餘故發菩提心。欲知一切眾生業海悉無餘故發菩提心。欲知一切眾生行海悉無餘故發菩提心。欲滅一切眾生諸煩惱海悉無餘故發菩提心。欲拔一切眾生煩惱習海悉無餘故發菩提心。善男子。取要言之。菩薩以如是等百萬阿僧祇方便行故發菩提心。善男子。菩薩行普入一切法皆證得故。普入一切剎悉嚴淨故。是故善男子。嚴淨一切世界盡。我願乃盡。拔一切眾生煩惱習氣盡。我願乃滿。

　　此下善財已知因心無量。故問將來得果之久近。下優婆夷答言。菩薩發心不可齊限。初不為調伏三千大千世界微塵數世界眾生故而發菩提心。亦不為供爾所佛。淨爾所佛土。住持爾所佛遺法故而發菩提心。乃至知不可說不可說轉佛剎微塵數眾生煩惱習氣故而發菩提心。此上反顯心無齊限。下正釋云。直欲眾生界盡。供養佛盡。護持法盡。乃至眾生煩惱習海盡故發菩提心。要而言之。菩薩嚴淨一切世界盡。我願乃盡。拔一切眾生煩惱習氣盡。我願乃滿。如是發心。豈有求成佛果之念耶。此已極示善財稱法界無盡不退之行矣。此外更有何法耶。此上有四十八行經。

　　善財童子言。聖者。此解脫名為何等。答言。善男子。此解脫名離憂安穩幢。善男子。我唯知此一解脫門。如諸菩薩摩訶薩其心如海。悉能容受一切佛法。如須彌山。志意堅固不可動搖。如善見藥能除眾生煩惱重病。如明淨日能破眾生無明闇障。猶如大地能作一切眾生依處。猶如好風能作一切眾生義利。猶如明燈能為眾生生智慧光。猶如大雲能為眾生雨寂滅法。猶如淨月能為眾生放福德光。猶如帝釋悉能守護一切眾生。而我云何能知能說彼功德行。善男子。於此南方海潮之處。有一國土名那羅素。中有僊人名毗目瞿沙。汝詣彼問菩薩云何學菩薩行修菩薩道。時善財童子。頂禮其足繞無數帀。殷勤瞻仰悲泣流淚作是思惟。得菩提難。近善知識難。遇善知識難。得菩薩諸根難。淨菩薩諸根難。值同行善知識難。如理觀察難。依教修行難。值遇出生善心方便難。值遇增長一切智法光明難。作是念已辭退而行。

　　此善財童子已領上法門。故問此解脫門名為何等。答言。此解脫名離憂安穩幢。言離憂者。以有如是廣大無量不退之心。又何憂眾生之難度。以不求佛果。及何憂佛道之難成。以不捨眾生界。又何憂生死之苦可撓。而有何不安穩耶。直以此不厭不求之心。則上不見有涅槃。下不見有生死。故此二見悉已摧盡。故以幢名也。故結示云。我唯知此一解脫門而已。如諸菩薩其心如海悉能容受一切佛法。如須彌之志堅固不可動搖等。皆我所不能也。故指授後友。那羅素國有毗目瞿沙僊人。能為汝說。時善財童子。聞上開示不退法門。愈增尊重之念。故思惟得菩提難。近善知識難。遇善知識難。得菩薩根難。淨菩薩根難。值同行善友難。如理觀察難。依教修行難。出生善心方便難。增長一切智光明難。如此十種難遭之想。故此增進勤求不退也。作是念已。辭退而行。

　　爾時善財童子。隨順思惟菩薩正教。隨順思惟菩薩淨行。生增長菩薩福力心。生明見一切諸佛心。生出生一切諸佛心。生增長一切大願心。生普見十方諸法心。生明照諸法實性心。生普散一切障礙心。生觀察法界無闇心。生清淨意寶莊嚴心。生摧伏一切眾魔心。漸漸遊行至那羅素國。周徧推求毗目瞿沙。見一大林阿僧祇樹以為莊嚴。所謂種種葉樹扶疎布濩。種種華樹開敷鮮榮。種種果樹相續成熟。種種寶樹雨摩尼果。大栴檀樹處處行列。諸沈水樹常出好香。悅意香樹妙香莊嚴。波咤羅樹四面圍繞。尼拘律樹其身聳擢。閻浮檀樹常雨甘果。優鉢羅華波頭摩華以嚴池沼。時善財童子。見彼仙人在栴檀樹下敷草而坐。領徒一萬。或著鹿皮。或著樹皮。或復編草以為衣服。髻環垂鬢前後圍繞。善財見已。往詣其所。五體投地作如是言。我今得遇真善知識。善知識者則是趣向一切智門。令我得入真實道故。善知識者則是趣向一切智乘。令我得至如來地故。善知識者則是趣向一切智船令我得至智寶洲故。善知識者則是趣向一切智炬令我得生十力光故。善知識者則是趣向一切智道令我得入涅槃城故。善知識者則是趣向一切智燈令我得見夷險道故。善知識者則是趣向一切智橋令我得度險惡處故。善知識者則是趣向一切智蓋令我得生大慈涼故。善知識者則是趣向一切智眼令我得見法性門故。善知識者則是趣向一切智潮令我滿足大悲水故。作是語已。從地而起繞無量帀。合掌前住白言。聖者。我已先發阿耨多羅三藐三菩提心。而未知菩薩云何學菩薩行云何修菩薩道。我聞聖者善能誘誨。願為我說。時毗目瞿沙顧其徒眾而作是言。善男子。此童子已發阿耨多羅三藐三菩提心。善男子。此童子普施一切眾生無畏。此童子普與一切眾生利益。此童子常觀一切諸佛智海。此童子欲飲一切甘露法雨。此童子欲測一切廣大法海。此童子欲令眾生住智海中。此童子欲普發起廣大悲雲。此童子欲普雨於廣大法雨。此童子欲以智月普照世間。此童子欲滅世間煩惱毒熱。此童子欲長含識一切善根。時諸僊眾聞是語已。各以種種上妙香華散善財上。投身作禮圍繞恭敬。作如是言。今此童子必當救護一切眾生。必當除滅諸地獄苦。必當永斷諸畜生道。必當轉去閻羅王界。必當關閉諸難處門。必當乾竭諸愛欲海。必令眾生永滅苦蘊。必當永破無明黑暗。必當永斷貪愛繫縛。必以福德大輪圍山圍繞世間。必以智慧大寶須彌顯示世間。必當出現清淨智日。必當開示善根法藏。必使世間明識險易。時毗目瞿沙告羣僊言。善男子。若有能發阿耨多羅三藐三菩提心。必當成就一切智道。此善男子已發阿耨多羅三藐三菩提心。當淨一切佛功德地。時毗目瞿沙告善財童子言。善男子。我得菩薩無勝幢解脫。善財白言。聖者。無勝幢解脫境界云何。時毗目僊人即申右手摩善財頂執善財手。即時善財自見其身往十方十佛剎微塵數世界中。到十佛剎微塵數諸佛所。見彼佛剎及其眾會。諸佛相好種種莊嚴。亦聞彼佛隨諸眾生心之所樂而演說法。一文一句皆悉通達。各別受持無有雜亂。亦知彼佛以種種解淨治諸願。亦知彼佛以清淨願成就諸力。亦見彼佛隨眾生心所現色相。亦見彼佛大光明網種種諸色清淨圓滿。亦知彼佛無礙智慧大光明力。又自見身於諸佛所經一日夜或七日夜半月一月一年十年百年千年或經億年。或阿庾多億年。或那由他億年。或經半劫。或經一劫。百劫千劫或百千億乃至不可說不可說佛剎微塵數劫。爾時善財童子。為菩薩無勝幢解脫智光明照故。得毗盧遮那藏三昧光明。為無盡智解脫三昧光明照故。得普攝諸方陀羅尼光明。為金剛輪陀羅尼門光明照故。得極清淨智慧心三昧光明。為普門莊嚴藏般若波羅蜜光明照故。得佛虗空藏輪三昧光明。為一切佛法輪三昧光明照故。得三世無盡智三昧光明。時彼仙人放善財手。善財童子。即自見身還在本處。時彼仙人告善財言。善男子。汝憶念耶。善財言唯。此是聖者善知識力。仙人言。善男子。我唯知此菩薩無勝幢解脫。如諸菩薩摩訶薩成就一切殊勝三昧。於一切時而得自在。於一念頃出生諸佛無量智慧。以佛智燈而為莊嚴普照世間。一念普入三世境界。分形徧往十方國土。智身普入一切法界。隨眾生心普現其前。觀其根行而為利益。放淨光明甚可愛樂。而我云何能知能說彼功德行。彼殊勝願。彼莊嚴剎。彼智境界。彼三昧所行。彼神通變化。彼解脫遊戲。彼身相差別。彼音聲清淨。彼智慧光明。善男子。於此南方有一聚落名伊沙那。有婆羅門名曰勝熱。汝詣彼問菩薩云何學菩薩行修菩薩道。時善財童子歡喜踊躍頂禮其足。繞無數帀殷勤瞻仰。辭退南行。

　　第八毗目仙人寄童真住。善財隨順思惟前知識教。增長種種不退之心。漸次至那羅素國。推求毗目瞿沙仙人。見一大林。阿僧祇樹以為莊嚴。善財見彼仙人在栴檀樹下敷草而坐。一萬羣仙前後圍繞。善財見已。五體投地。設敬稱讚。然極讚真善知識。如乘如船。如炬如橋梁等。有十二句。所以如此讚者。以上來見善知識之難故也。讚已作禮。諮問法要。時瞿目仙人顧其徒眾而讚善財有十一種功德。眾仙聞已。各致供養。亦讚善財有十三種當得利益。末後仙人總讚善財。當淨一切佛功德。此深見其為法器。故即告言。我得菩薩無勝幢解脫。善財白問此無勝幢解脫境界云何。所以如此問者欲親證故。時毗目仙人執善財手。即時善財自見其身。往十方十佛剎微塵數世界。見爾所佛眾會相好。及隨眾生心說種種法。一文一字皆悉通達。乃至種種境界。又見自身於彼佛所。已經不可說佛剎微塵數劫。此執手之頃。業已身徧十方。親近多佛。歷多法門。經多多劫數。此正廣狹無礙。延促同時。劫念圓融。此正法界圓融無礙大解脫門。所以能如是者。皆毗目仙人之無勝幢解脫智光明之力。亦令善財頓證種種光明三昧。斯蓋一念頓證之力也。故仙人放善財手。而善財即自見其身。還在本處。仙人曰汝憶念耶。此不待言說但一執手而已。於是足見法力加持。故善財言此是善知識力。意此特夢幻法門。非己實證也。下謙己推勝。故仙人言我唯知此解脫門。其如種種殊勝三昧。故略舉二十種所不知者。指示伊沙那聚落勝熱婆羅門當為汝說。善財歡喜辭退南行。

　　爾時善財童子。為菩薩無勝幢解脫所照故住諸佛不思議神力。證菩薩不思議解脫神通智。得菩薩不思議三昧智光明。得一切時熏修三昧智光明。得了知一切境界皆依想所住三昧智光明。得一切世間殊勝智光明。於一切處悉現其身。以究竟智說無二無分別平等法。以明淨智普照境界。凡所聞法皆能忍受。清淨信解。於法自性決定明了。心恒不捨菩薩妙行。求一切智永無退轉。獲得十力智慧光明。勤求妙法常無厭足。以正修行入佛境界。出生菩薩無量莊嚴。無邊大願悉已清淨。以無窮盡智知無邊世界網。以無怯弱心度無量眾生海。了無邊菩薩諸行境界。見無邊世界種種差別。見無邊世界種種莊嚴。入無邊世界微細境界。知無邊世界種種名號。知無邊世界種種言說。知無邊眾生種種解。見無邊眾生種種行。見無邊眾生成熟行。見無邊眾生差別想。念善知識漸次遊行。至伊沙那聚落。見彼勝熱修諸苦行求一切智。四面火聚猶如大山。中有刀山高峻無極。登彼山上投身入火。時善財童子頂禮其足。合掌而立。作如是言。聖者。我已先發阿耨多羅三藐三菩提心。而未知菩薩云何學菩薩行云何修菩薩道。我聞聖者善能誘誨願為我說。婆羅門言。善男子。汝今若能上此刀山投身火聚。諸菩薩行悉得清淨。時善財童子作如是念。得人身難。離諸難難。得無難難。得淨法難。得值佛難。具諸根難。聞佛法難。遇善人難。逢真善知識難。受如理正教難。得正命難。隨法行難。此將非魔魔所使耶。將非是魔險惡徒黨詐現菩薩善知識相。而欲為我作善根難。作壽命難。障我修行一切智道。牽我令入諸惡道中。欲障我法門。障我佛法。作是念時。十千梵天在虗空中作如是言。善男子。莫作是念。莫作是念。今此聖者得金剛𦦨三昧光明。發大精進度諸眾生心無退轉。欲竭一切貪愛海。欲截一切邪見網。欲燒一切煩惱薪。欲照一切惑稠林。欲斷一切老死怖。欲壞一切三世障。欲放一切法光明。善男子。我諸梵天多著邪見。皆悉自謂是自在者。是能作者。於世間中我是最勝。見婆羅門五熱炙身。於自宮殿心不樂著。於諸禪定不得滋味。皆共來詣婆羅門所。時婆羅門以神通力。示大苦行為我說法。能令我等滅一切見除一切慢。住於大慈行於大悲。起廣大心發菩提意。常見諸佛恒聞妙法。於一切處心無所礙。復有十千諸魔在虗空中。以天摩尼寶散婆羅門上。告善財言。善男子。此婆羅門五熱炙身時其火光明暎奪於我所有宮殿諸莊嚴具皆如聚墨。令我於中不生樂著。我與眷屬來詣其所。此婆羅門為我說法。令我及餘無量天子諸天女等皆於阿耨多羅三藐三菩提得不退轉。復有十千自在天王。於虗空中各散天華。作如是言。善男子。此婆羅門五熱炙身時其火光明暎奪我等所有宮殿諸莊嚴具皆如聚墨。令我於中不生愛著。即與眷屬來詣其所。此婆羅門為我說法。令我於心而得自在。於煩惱中而得自在。於受生中而得自在。於諸業障而得自在。於諸三昧而得自在。於莊嚴具而得自在。於壽命中而得自在。乃至能於一切佛法而得自在。復有十千化樂天王。於虗空中作天音樂。恭敬供養作如是言。善男子。此婆羅門五熱炙身時其火光明照我宮殿諸莊嚴具及諸采女。能令我等不受欲樂。不求欲樂。身心柔輭。即與眾俱來詣其所。時婆羅門為我說法。能令我等心得清淨。心得明潔。心得純善。心得柔輭。心生歡喜。乃至令得清淨十力清淨之身生無量身。乃至令得佛身佛語佛聲佛心具足成就一切智智。復有十千兜率天王天子天女無量眷屬。於虗空中雨眾妙香。恭敬頂禮作如是言。善男子。此婆羅門五熱炙身時令我等諸天及其眷屬於自宮殿無有樂著。共詣其所聞其說法。能令我等不貪境界少欲知足。心生歡喜心得充滿。生諸善根發菩提心。乃至圓滿一切佛法。復有十千三十三天并其眷屬天子天女前後圍繞。於虗空中雨天曼陀羅華。恭敬供養作如是言。善男子。此婆羅門五熱炙身時令我等諸天於天音樂不生樂著。共詣其所。時婆羅門為我等說一切諸法無常敗壞。令我捨離一切欲樂。令我斷除憍慢放逸。令我愛樂無上菩提。又善男子。我當見此婆羅門時須彌山頂六種震動。我等恐怖皆發菩提心堅固不動。復有十千龍王。所謂伊那跋羅龍王。難陀優波難陀龍王等。於虗空中雨黑栴檀。無量龍女奏天音樂。雨天妙華及天香水。恭敬供養作如是言。善男子。此婆羅門五熱炙身時其火光明普照一切諸龍宮殿。令諸龍眾離熱沙怖。金翅鳥怖。滅除瞋恚。身得清涼。心無垢濁。聞法信解。厭惡龍趣。以至誠心悔除業障。乃至發阿耨多羅三藐三菩提意。住一切智。復有十千夜叉王。於虗空中以種種供具恭敬供養。此婆羅門及以善財。作如是言。善男子。此婆羅門五熱炙身時我及眷屬悉於眾生發慈愍心。一切羅剎鳩槃茶等亦生慈心。以慈心故於諸眾生無所惱害。而來見我。我及彼等於自宮殿不生樂著。即與共俱來詣其所。時婆羅門即為我等如應說法一切皆得身心安樂。又令無量夜叉羅剎鳩槃茶等。發於無上菩提之心。復有十千乾闥婆王於虗空中作如是言。善男子。此婆羅門五熱炙身時其火光明照我宮殿。悉令我等受不思議無量快樂。是故我等來詣其所。此婆羅門為我說法。能令我等於阿耨多羅三藐三菩提得不退轉。復有十千阿修羅王。從大海出住在虗空舒右膝輪合掌前禮作如是言。善男子。此婆羅門五熱炙身時我阿修羅所有宮殿大海大地悉皆震動。令我等捨憍慢放逸。是故我等來詣其所。從其聞法捨離諂誑。安住忍地堅固不動。圓滿十力。復有十千迦樓羅王。勇力持王而為上首。化作外道童子之形。於虗空中唱如是言。善男子。此婆羅門五熱炙身時其火光明照我宮殿一切震動皆悉恐怖。是故我等來詣其所。時婆羅門即為我等如應說法。令修習大慈稱讚大悲。度生死海。於欲泥中拔濟眾生。歎菩提心起方便智。隨其所宜調伏眾生。復有十千緊那羅王於虗空中唱如是言。善男子。此婆羅門五熱炙身時我等所住宮殿諸多羅樹諸寶鈴網諸寶繒帶。諸音樂樹諸妙寶樹及諸樂器自然而出佛聲法聲。及不退轉菩薩僧聲。願求無上菩提之聲。云某方某國有某菩薩發菩提心。某方某國有某菩薩修行苦行難捨能捨。乃至清淨一切智行。某方某國有某菩薩往詣道場。乃至某方某國有某如來作佛事已而般涅槃。善男子。假使有人以閻浮提一切草木末為微塵。此微塵數可知邊際。我宮殿中寶多羅樹乃至樂器所說菩薩名。如來名。所發大願所修行等。無有能得知其邊際。善男子。我等以聞佛聲法聲菩薩僧聲。生大歡喜來詣其所。時婆羅門即為我等如應說法。令我及餘無量眾生於阿耨多羅三藐三菩提得不退轉。復有無量欲界諸天。於虗空中以妙供具恭敬供養唱如是言。善男子。此婆羅門五熱炙身時其火光明照阿鼻等一切地獄。諸所受苦悉令休息。我等見此火光明故心生淨信。以信心故從彼命終生於天中。為知恩故而來其所。恭敬瞻仰無有厭足。時婆羅門為我說法。令無量眾生發菩提心。爾時善財童子聞如是法心大歡喜。於婆羅門所發起真實善知識心。頭頂禮敬。唱如是言。我於大聖善知識所生不善心。唯願聖者容我悔過。時婆羅門即為善財而說頌言。

　若有諸菩薩　　順善知識教　　一切無疑懼
　安住心不動　　當知如是人　　必獲廣大利
　坐菩提樹下　　成於無上覺

　　爾時善財童子。即登刀山自投火聚。未至中間即得菩薩善住三昧。纔觸火𦦨又得菩薩寂靜樂神通三昧。善財白言。甚奇聖者。如是刀山及大火聚。我身觸時安隱快樂。時婆羅門告善財言。善男子。我唯得此菩薩無盡輪解脫。如諸菩薩摩訶薩大功德𦦨。能燒一切眾生見惑。令無有餘必不退轉。無窮盡心。無懈怠心。無怯弱心。發如金剛藏那羅延心。疾修諸行無遲緩心。願如風輪普持一切精進大誓皆無退轉。而我云何能知能說彼功德行。善男子。於此南方有城名師子奮迅。中有童女名曰慈行。汝詣彼問菩薩云何學菩薩行修菩薩道。時善財童子。頂禮其足繞無數帀。辭退而去。

　　此下第九勝熱婆羅門寄王子住。善財由得無勝解脫光明所照故頓證諸佛不思議神力。故證得菩薩不思議解脫神通智及種種三昧智光明。求一切智永無退轉。乃至見無邊眾生差別想。有十三行半經。皆敘證入法門之益。依教趣求。漸次至伊沙那聚落。見勝熱婆羅門修諸苦行。四面火聚。中有刀山。仙人從刀山上投身入火。善財見已。修敬諮問修菩薩行。願為我說。婆羅門言。汝今若能上此刀山投身火聚。諸菩薩行悉得清淨。刀山火聚。乃婆羅熟遊法門。故以己所證法界指授善財。乃示法勸修。疏言刀山不可執。火聚不可取。故般若如大火聚。四面不可入。四面亦可入。若執之取之則成四謗。若不執不取則成四解脫門。然刀山乃喻執取之見也。善財未能忘見。故疑憚而不敢入。且疑為魔作障道因緣。故自念有十三難。故疑懼而不敢入。正在疑難之時。有十方梵天勸喻。又有魔王乃至六欲諸天共十三類。齊聲同勸善財。令其諦信莫疑。勸令依教真入。由是善財心大歡喜。乃作禮悔過。而婆羅門亦說偈示其實證。爾時善財。乃敢即登刀山。自投火聚。未至中間。正在空中。已即得菩薩善住三昧。纔觸火𦦨。又得菩薩寂靜樂神通三昧。乃白言甚奇。如是刀山火聚。我身觸時安隱快樂。善財到此。若不全身跳入刀山火聚。親證寂靜樂解脫。則前所參知識所見法門。乃是假他力。非己實證。必至此親證實證之地。乃堪為佛子。紹佛慧命。故入此解脫門為法王子住也。時婆羅門告善財言。我唯得此菩薩無盡輪解脫如是而已。如諸菩薩大功德𦦨等。種種法門。則非我所知。故謙己推勝。乃指師子城中慈行童女。當為汝說也。善財作禮辭退而去。

大方廣佛華嚴經綱要卷第六十四


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十五

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之六

　　爾時善財童子。於善知識所。起最極尊重心。生廣大清淨解。常念大乘。專求佛智。願見諸佛。觀法境界。無障礙智常現在前。決定了知諸法實際。常住際。一切三世諸剎那際。如虗空際。無二際。一切法無分別際一切義無障礙際。一切劫無失壞際。一切如來無際之際。於一切佛心無分別。破眾想網離諸執著。不取諸佛眾會道場。亦不取佛清淨國土。知諸眾生皆無有我。知一切聲悉皆如響。知一切色悉皆如影。漸次南行至師子奮迅城。周徧推求慈行童女。聞此童女是師子幢王女。五百童女以為侍從。住毗盧遮那藏殿。於龍勝栴檀足金線網天衣座上而說妙法。善財聞已。詣王宮門求見彼女。見無量眾來入宮中。善財問言。諸人今者何所往詣。咸報之言。我等欲詣慈行童女聽受妙法。善財童子即作是念。此王宮門既無限礙我亦應入。善財入已。見毗盧遮那藏殿。玻瓈為地。瑠璃為柱。金剛為壁。閻浮檀金以為垣墻。百千光明而為窓牖。阿僧祇摩尼寶而莊校之。寶藏摩尼鏡周帀莊嚴。以世間最上摩尼寶而為莊飾。無數寶網羅覆其上。百千金鈴出妙音聲。有如是等不可思議眾寶嚴飾。其慈行童女皮膚金色。眼紺紫色。髮紺青色。以梵音聲而演說法。善財見已。頂禮其足繞無數帀。合掌前住作如是言。聖者。我已先發阿耨多羅三藐三菩提心。而未知菩薩云何學菩薩行云何修菩薩道。我聞聖者善能誘誨。願為我說。時慈行童女告善財言。善男子。汝應觀我宮殿莊嚴。善財頂禮周徧觀察。見一一壁中。一一柱中。一一鏡中。一一相中。一一形中。一一摩尼寶中。一一莊嚴具中。一一金鈴中。一一寶樹中。一一寶形像中。一一寶瓔珞中。悉見法界一切如來。從初發心修菩薩行。成滿大願具足功德。成等正覺轉妙法輪。乃至示現入於涅槃。如是影像靡不皆現。如淨水中普見虗空日月星宿所有眾像。如此皆是慈行童女過去世中善根之力。爾時善財童子。憶念所見諸佛之相。合掌瞻仰慈行童女。爾時童女告善財言。善男子。此是般若波羅蜜普莊嚴門。我於三十六恒河沙佛所求得此法。彼諸如來各以異門令我入此般若波羅蜜普莊嚴門。一佛所演現不重說。善財白言。聖者。此般若波羅蜜普莊嚴門境界云何。童女答言。善男子。我入此般若波羅蜜普莊嚴門隨順趣向。思惟觀察憶持分別時。得普門陀羅尼。百萬阿僧祇陀羅尼門皆悉現前。所謂佛剎陀羅尼門。佛陀羅尼門。法陀羅尼門。眾生陀羅尼門。過去陀羅尼門。未來陀羅尼門。現在陀羅尼門。常住際陀羅尼門。福德陀羅尼門。福德助道具陀羅尼門。智業陀羅尼門。智慧助道具陀羅尼門。諸願陀羅尼門。分別諸願陀羅尼門。集諸行陀羅尼門。清淨行陀羅尼門。圓滿行陀羅尼門。業陀羅尼門。業不失壞陀羅尼門。業流注陀羅尼門。業所作陀羅尼門。捨離惡業陀羅尼門。修習正業陀羅尼門。業自在陀羅尼門。善行陀羅尼門。持善行陀羅尼門。三昧陀羅尼門。隨順三昧陀羅尼門。觀察三昧陀羅尼門。三昧境界陀羅尼門。從三昧起陀羅尼門。神通陀羅尼門。心海陀羅尼門。種種心陀羅尼門。直心陀羅尼門。照心稠林陀羅尼門。調心清淨陀羅尼門。知眾生所從生陀羅尼門。知眾生煩惱行陀羅尼門。知煩惱習氣陀羅尼門。知煩惱方便陀羅尼門。知眾生解陀羅尼門。知眾生行陀羅尼門。知眾生行不同陀羅尼門。知眾生性陀羅尼門。知眾生欲陀羅尼門。知眾生想陀羅尼門。普見十方陀羅尼門。說法陀羅尼門。大悲陀羅尼門。大慈陀羅尼門。寂靜陀羅尼門。言語道陀羅尼門。方便非方便陀羅尼門。隨順陀羅尼門。差別陀羅尼門。普入陀羅尼門。無礙際陀羅尼門。普徧陀羅尼門。佛法陀羅尼門。菩薩法陀羅尼門。聲聞法陀羅尼門。獨覺法陀羅尼門。世間法陀羅尼門。世界成陀羅尼門。世界壞陀羅尼門。世界住陀羅尼門。淨世界陀羅尼門。垢世界陀羅尼門。於垢世界現淨陀羅尼門。於淨世界現垢陀羅尼門。純垢世界陀羅尼門。純淨世界陀羅尼門。平坦世界陀羅尼門。不平坦世界陀羅尼門。覆世界陀羅尼門。因陀羅網世界陀羅尼門。世界轉陀羅尼門。知依想住陀羅尼門。細入麤陀羅尼門。麤入細陀羅尼門。見諸佛陀羅尼門。分別佛身陀羅尼門。佛光明莊嚴網陀羅尼門。佛圓滿音陀羅尼門。佛法輪陀羅尼門。成就佛法輪陀羅尼門。差別佛法輪陀羅尼門。無差別佛法輪陀羅尼門。解釋佛法輪陀羅尼門。轉佛法輪陀羅尼門。能作佛事陀羅尼門。分別佛眾會陀羅尼門。入佛眾會海陀羅尼門。普照佛力陀羅尼門。諸佛三昧陀羅尼門。諸佛三昧自在用陀羅尼門。諸佛所住陀羅尼門。諸佛所持陀羅尼門。諸佛變化陀羅尼門。佛知眾生心行陀羅尼門。諸佛神通變現陀羅尼門。住兜率天宮乃至示現入於涅槃陀羅尼門。利益無量眾生陀羅尼門。入甚深法陀羅尼門。入微妙法陀羅尼門。菩提心陀羅尼門。起菩提心陀羅尼門。助菩提心陀羅尼門。諸願陀羅尼門。諸行陀羅尼門。神通陀羅尼門。出離陀羅尼門。總持清淨陀羅尼門。智輪清淨陀羅尼門。智慧清淨陀羅尼門。菩提無量陀羅尼門。自心清淨陀羅尼門。善男子。我唯知此般若波羅蜜普莊嚴門。如諸菩薩摩訶薩其心廣大等虗空界。入於法界福德成滿。住出世法遠世間行。智眼無瞖普觀法界。慧心廣大猶如虗空。一切境界悉皆明見。獲無礙地大光明藏。善能分別一切法義。行於世行不染世法。能益於世非世所壞。普作一切世間依止。普知一切眾生心行。隨其所應而為說法。於一切時常得自在。而我云何能知能說彼功德行。善男子。於此南方有一國土名為三眼。彼有比丘名曰善見。汝詣彼問菩薩云何學菩薩行。修菩薩道。時善財童子。頂禮其足繞無數帀。戀慕瞻仰辭退而行。

　　第十慈行童女。寄灌頂住。以從前觀空。得無生心最為上首。諸佛法水灌其頂故。善財由上從勝熱刀山火聚。親證般若實際。已造法身極則。故寄此位。名為灌頂。故善財思惟觀法界境。決定了知諸法實際。至無際之際故。依教趣求。漸次南行。至師子奮迅城。推求慈行童女。初聞此女。是師子幢王女。意表般若能破諸法故如師子無畏。摧一切見故表如幢。得大自在故表如王。至此將起利他之行故如女柔順。故後說自證法門乃名般若波羅蜜普莊嚴也。此女居恒以五百童女而說妙法者。表五度皆從般若所流故。善財聞已。詣王宮門。入已。見此女於毗盧遮那藏殿。以種種妙好莊嚴而說法者。表般若乃毗盧法身之體。將以稱法界眾行莊嚴。以成報身之德。此十住位滿。將起果中之行。故特用此表之。善財見敬頂禮諮問。正示法界。時慈行童女。別無所說。但令善財觀我宮殿莊嚴。周徧觀察。見一一壁柱。及諸莊嚴之中。悉見法界一切如來從初發心以至成佛轉法輪乃至示入涅槃。如是始終諸事。悉現於壁柱莊嚴之中。如淨水中普暎日月星宿之影像。此慈行童女。特示自所證法門如此。故云皆是過去善根之力。善財見已默契於心。口不能言。故但瞻仰童女而已。時童女告言。此是般若波羅蜜普莊嚴門。乃是我於三十六恒河汝佛所求得者。三十六恒河沙者。表般若通融六度。一一度中皆具六度。六六三十六中成恒沙性德。以莊嚴法界故。故以此為法門之名。善財乃問此法門境界云何。然雖問境界。意在造脩。故童女答言。我入此法門隨順趣向。思惟觀察憶持分別時即得普門陀羅尼。由是百萬阿僧祇陀羅尼皆悉現前。以般若乃總總持之門。故證般若則無法不具。故曰總持。即所謂一法界大總相法門體也。故下列一百一十八種陀羅尼門。但略舉耳。時慈行童女告善財言。我唯知此般若波羅蜜普莊嚴一法門而已。若諸菩薩其心廣大等虗空界。入於法界等種種法門。非我所知。此謙己推勝。乃指示後友云。於此南方有三眼國。有善見比丘。汝往彼問。當為汝說。善財頂禮辭退而去。

　　爾時善財童子。思惟菩薩所住行甚深。思惟菩薩所證法甚深。思惟菩薩所入處甚深。思惟眾生微細智甚深。思惟世間依想住甚深。思惟眾生所作行甚深。思惟眾生心流注甚深。思惟眾生如光影甚深。思惟眾生名號甚深。思惟眾生言說甚深。思惟莊嚴法界甚深。思惟種植業行甚深。思惟業莊飾世間甚深。漸次遊行至三眼國。於城邑聚落村鄰市肆川原山谷一切諸處。周徧求覓善見比丘。見在林中經行往返。壯年美貌端正可喜。其髮紺青右旋不亂。頂有肉髻皮膚金色。頸文三道額廣平正。眼目脩廣如青蓮華。脣口丹潔如頻婆果。胷標卍字七處平滿。其臂纖長。其指網縵。手足掌中有金剛輪。其身殊妙如淨居天。上下端直如尼拘陀樹。諸相隨好悉皆圓滿。如雪山王種種嚴飾。目視不瞬圓光一尋。智慧廣博猶如大海。於諸境界心無所動。若沈若舉。若智非智。動轉戲論一切皆息。得佛所行平等境界。大悲教化一切眾生心無暫捨。為欲利樂一切眾生。為欲開示如來法眼。為踐如來所行之道。不遲不速審諦經行。無量天龍夜叉乾闥婆。阿脩羅。迦樓羅。緊那羅。摩睺羅伽。釋梵護世。人與非人前後圍繞。主方之神隨方迴轉引導其前。足行諸神持寶蓮華以承其足。無盡光神舒光破闇。閻浮幢林神雨眾雜華。不動藏地神現諸寶藏。普光明虗空神莊嚴虗空。成就德海神雨摩尼寶。無垢藏須彌山神頭頂禮敬曲躬合掌。無礙力風神雨妙香華。春和主夜神莊嚴其身舉體投地。常覺主晝神執普照諸方摩尼幢住在虗空放大光明。時善財童子詣比丘所。頂禮其足。曲躬合掌。白言。聖者。我已先發阿耨多羅三藐三菩提心。求菩薩行。我聞聖者善能開示諸菩薩道。願為我說。菩薩云何學菩薩行。云何修菩薩道。善見答言。善男子。我年既少。出家又近。我此生中於三十八恒河沙佛所淨脩梵行。或有佛所一日一夜淨脩梵行。或有佛所七日七夜淨脩梵行。或有佛所半月一月一歲百歲萬歲億歲那由他歲。乃至不可說不可說歲。或一少劫。或半大劫。或一大劫。或百大劫。乃至不可說不可說大劫。聽聞妙法受行其教。莊嚴諸願入所證處。淨脩諸行滿足六種波羅蜜海。亦見彼佛成道說法。各各差別無有雜亂。住持遺教乃至滅盡。亦知彼佛本所興願。以三昧願力。嚴淨一切諸佛國土。以入一切行三昧力。淨脩一切諸菩薩行。以普賢乘出離力。清淨一切佛波羅蜜。又善男子。我經行時一念中一切十方皆悉現前。智慧清淨故。一念中一切世界皆悉現前。經過不可說不可說世界故。一念中不可說不可說佛剎皆悉嚴淨。成就大願力故。一念中不可說不可說眾生差別行皆悉現前。滿足十力智故。一念中不可說不可說諸佛清淨身皆悉現前。成就普賢行願力故。一念中恭敬供養不可說不可說佛剎微塵數如來。成就柔輭心供養如來願力故。一念中領受不可說不可說如來法。得證阿僧祇差別法住持法輪陀羅尼力故。一念中不可說不可說菩薩行海皆悉現前。得能淨一切行如因陀羅網願力故。一念中不可說不可說諸三昧海皆悉現前。得於一三昧門入一切三昧門皆令清淨願力故。一念中不可說不可說諸根海皆悉現前。得了知諸根際於一根中見一切根願力故。一念中不可說不可說佛剎微塵數時皆悉現前。得於一切時轉法輪眾生界盡法輪無盡願力故。一念中不可說不可說一切三世海皆悉現前。得了知一切世界中一切三世分位智光明願力故。善男子。我唯知此菩薩隨順燈解脫門。如諸菩薩摩訶薩如金剛燈。於如來家真正受生。具足成就不死命根。常然智燈無有盡滅。其身堅固不可沮壞。現於如幻色相之身。如緣起法無量差別隨眾生心各各示現。形貌色相世無倫匹。毒刃火灾所不能害。如金剛山無能壞者。降伏一切諸魔外道。其身妙好如真金山。於天人中最為殊特。名稱廣大靡不聞知。觀諸世間咸對目前。演深法藏如海無盡。放大光明普照十方。若有見者必破一切障礙大山。必拔一切不善根本必令種植廣大善根。如是之人難可得見。難可出世。而我云何能知能說彼功德行。善男子。於此南方有一國土名曰名聞。於河渚中有一童子名自在主。汝詣彼問菩薩云何學菩薩行修菩薩道。時善財童子。為欲究竟菩薩勇猛清淨之行。欲得菩薩大力光明。欲脩菩薩無勝無盡諸功德行。欲滿菩薩堅固大願。欲成菩薩廣大深心。欲持菩薩無量勝行。於菩薩法心無厭足。願入一切菩薩功德。欲常攝御一切眾生。欲超生死稠林曠野。於善知識常樂見聞。承事供養無有厭倦。頂禮其足繞無量帀。殷勤瞻仰。辭退而去。

　　大文第三善見比丘已下有十善友寄十行位。位各一人。初善見比丘。寄歡喜行。此約檀度。疏釋施隨自他。故名歡喜。然四十位。每十位行皆修十度。然前十住位中。以入理為勝。故度相雖含。而經文義未甚顯。今此十行。疏皆按次而釋。以初知識自敘證入法門滿足六波羅蜜故。然離各位單屬一度。其實圓融一度。具一切度。皆以般若為首。故善財南行之時。思惟般若有十三種甚深。以此般若為行本故。善財依教趣求。漸次南行。至三眼國。見善見比丘。在林中經行。善財觀此比丘。正報端正可喜。廣讚相貌如佛。圓光一尋。又觀其內心智慧廣博。猶如大海。心安神定。沉浮兩捨。即此比丘外相之福。內心之慧。又有無量八部諸神圍繞。皆足驗其往因。從脩六度中來。時善財修敬致問。云何修菩薩道。善見答言。我初出家。於此生中。於三十八恒河沙佛所淨修梵行。此已具戒度。又云或於佛一日一夜修。或七日一月一歲。乃至百千萬歲修。乃至小劫大劫。至不可說不可說大劫修。此在現生而言。至不可說劫者。正劫念同時。延促無礙。而長劫不倦。此精進度。又聞法受行入證。此智度。并前止觀雙運為禪度。故云滿足六波羅蜜。故後云我經行時一念中一切十方皆悉現前。智慧清淨。有十七行經。皆言修般若行之業用。此已極為善財發揚般若法門之妙。以是十行之首。故詳盡如此。即此一行具足一切行矣。故善見比丘。既陳所證唯此隨順燈解脫門而已。復謙己不能者。略舉十二事。推後勝友。乃曰於此南方有一國土。名曰名聞。於河渚中有一童子。名自在主。汝受往問。時善財童子。為欲究竟菩薩清淨之行。故發十二種願樂之心。辭退而去。

　　爾時善財童子。受善見比丘教已。憶念誦持思惟修習明了決定。於彼法門而得悟入。天龍夜叉乾闥婆眾前後圍繞。向名聞國。周徧求覓自在主童子。時有天龍乾闥婆等。於虗空中告善財言。善男子。今此童子在河渚上。爾時善財即詣其所。見此童子。十千童子所共圍繞聚沙為戲。善財見已。頂禮其足繞無量帀。合掌恭敬却住一面。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。願為解說。自在主言。善男子。我昔曾於文殊師利童子所。修學書數算印等法。即得悟入一切工巧神通智法門。善男子。我因此法門故得知世間書數算印界處等法。亦能療治風癎消瘦鬼魅所著。如是所有一切諸病。亦能造立城邑聚落。園林臺觀宮殿屋宅種種諸處。亦善調鍊種種僊藥。亦善營理田農商賈一切諸業。取捨進退咸得其所。又善別知眾生身相作善作惡。當生善趣。當生惡趣。此人應得聲聞乘道。此人應得緣覺乘道。此人應入一切智地如是等事皆悉能知。亦令眾生學習此法。增長決定究竟清淨。善男子。我亦能知菩薩算法。所謂一百洛叉為一俱胝。俱胝俱胝為一阿庾多。阿庾多阿庾多為一那由他。那由他那由他為一頻婆羅。頻婆羅頻婆羅為一矜羯羅。廣說乃至優鉢羅優鉢羅為一波頭摩。波頭摩波頭摩為一僧祇。僧祇僧祇為一趣。趣趣為一喻。喻喻為一無數。無數無數為一無數轉。無數轉無數轉為一無量。無量無量為一無量轉。無量轉無量轉為一無邊。無邊無邊為一無邊轉。無邊轉無邊轉為一無等。無等無等為一無等轉。無等轉無等轉為一不可數。不可數不可數為一不可數轉。不可數轉不可數轉為一不可稱。不可稱不可稱為一不可稱轉。不可稱轉不可稱轉為一不可思。不可思不可思為一不可思轉。不可思轉不可思轉為一不可量。不可量不可量為一不可量轉。不可量轉不可量轉為一不可說。不可說不可說為一不可說轉。不可說轉不可說轉為一不可說不可說。此又不可說不可說為一不可說不可說轉。善男子。我以此菩薩算法。算無量由旬廣大沙聚。悉知其內顆粒多少。亦能算知東方所有一切世界種種差別次第安住。南西北方四維上下亦復如是。亦能算知十方所有一切世界廣狹大小及以名字。其中所有一切劫名。一切佛名。一切法名。一切眾生名。一切業名。一切菩薩名。一切諦名。皆悉了知。善男子。我唯知此一切工巧大神通智光明法門。如諸菩薩摩訶薩能知一切諸眾生數。能知一切諸法品類數。能知一切諸法差別數。能知一切三世數。能知一切眾生名數。能知一切諸法名數。能知一切諸如來數。能知一切諸佛名數。能知一切諸菩薩數。能知一切菩薩名數。而我何能說其功德。示其所行。顯其境界。讚其勝力。辯其樂欲。宣其助道。彰其大願。歎其妙行。闡其諸度。演其清淨。發其殊勝智慧光明。善男子。於此南方有一大城名曰海住。有優婆夷名為具足。汝詣彼問菩薩云何學菩薩行修菩薩道。時善財童子聞是語已。舉身毛豎歡喜踊躍。獲得希有信樂寶心。成就廣大利眾生心。悉能明見一切諸佛出興次第。悉能通達甚深智慧清淨法輪。於一切趣皆隨現身。了知三世平等境界。出生無盡功德大海。放大智慧自在光明。開三有城所有關鑰。頂禮其足。繞無量帀。殷勤瞻仰。辭退而去。

　　此下第二自在主。寄饒益行。此約戒度。疏云。三聚淨戒。能益自他。故名饒益。初依教趣求。國曰名聞者。能持淨戒現世果故。河渚上者。若持淨戒生死愛河不漂溺故。童子自在主者。三業無非。六根離過。故得自在。則戒為主矣。故善財聞前法門思惟修習。而得悟入。故往參童子。空中神告。此童子者在河渚上。時善財往詣。見此童子與十千童子聚沙為戲。見聚沙者。恒沙功德由戒積集故。善財諮問修菩薩道。自在答言。我昔於文殊師利童子所修學書數算印等法。即得悟入一切工巧神通智法門。然此戒而言學書數算印等者。疏釋智能護戒故。從文殊能記止作。故云學書。表撿三業四重十重。三千威儀。八萬細行故。學數算者。籌量一一因能感果。印者。持犯善惡。感果決定故。意雖兼五明。皆約戒釋故。後童子自陳所證法門。由此算數一明而兼五明。故舉醫方等事決定究竟清淨。及廣陳能算所算之數目。有二十一行經。然但舉數者。意在了知一切劫中一切佛及佛法眾生及業。與菩薩行諦。皆悉了知。皆依微細戒品所建立也。故自童子舉此數已。即言我唯知此一切工巧大神通智光明法門而已。其如知一切眾生諸菩薩品數。則非我所知。故謙己推勝。指往海住城。具足優婆夷。汝可往問。時善財聞已。歡喜踊躍。發希有信樂等心。殷勤瞻仰。辭退而去。

　　爾時善財童子。觀察思惟善知識教。猶如巨海受大雲雨無有厭足。作是念言善知識教猶如春日。生長一切善法根苗。善知識教猶如滿月。凡所照及皆使清涼。善知識教如夏雪山。能除一切諸獸熱渴。善知識教如芳池日。能開一切善心蓮華。善知識教如大寶洲。種種法寶充滿其心。善知識教如閻浮樹。積集一切福智華果。善知識教如大龍王。於虗空中遊戲自在。善知識教如須彌山。無量善法三十三天於中止住。善知識教猶如帝釋。眾會圍繞無能暎蔽。能伏異道脩羅軍眾。如是思惟漸次遊行。至海住城。處處尋覓此優婆夷。時彼眾人咸告之言。善男子。此優婆夷在此城中所住宅內。善財聞已。即詣其門合掌而立。其宅廣博種種莊嚴。眾寶垣牆周帀圍繞。四面皆有寶莊嚴門。善財入已。見優婆夷處於寶座。盛年好色端正可喜。素服垂髮身無瓔珞。其身色相威德光明。除佛菩薩餘無能及。於其宅內敷十億座。超出人天一切所有。皆是菩薩業力成就。宅中無有衣服飲食。及餘一切資生之物。但於其前置一小器。復有一萬童女圍繞。威儀色相如天婇女。妙寶嚴具莊飾其身。言音美妙聞者喜悅。常在左右親近瞻仰。思惟觀察。曲躬低首應其教命。彼諸童女身出妙香普熏一切。若有眾生遇斯香者。皆不退轉無怒害心。無怨結心。無慳嫉心。無諂誑心。無險曲心。無憎愛心。無瞋恚心。無下劣心。無高慢心。生平等心。起大慈心。發利益心。住律儀心。離貪求心。聞其音者歡喜踊躍。見其身者悉離貪染。爾時善財。既見具足優婆夷已。頂禮其足恭敬圍繞。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何脩菩薩道。我聞聖者。善能誘誨願為我說。彼即告言善男子。我得菩薩無盡福德藏解脫門。能於如是一小器中。隨諸眾生種種欲樂。出生種種美味飲食悉令充滿。假使百眾生。千眾生。百千眾生。億眾生。百億眾生。千億眾生。百千億那由他眾生。乃至不可說不可說眾生。假使閻浮提微塵數眾生。一四天下微塵數眾生。小千世界中千世界大千世界。乃至不可說不可說佛剎微塵數眾生。假使十方世界一切眾生隨其欲樂悉令充滿。而其飲食無有窮盡。亦不減少。如是飲食。如是種種上味。種種牀座。種種衣服。種種臥具。種種車乘。種種華。種種鬘。種種香。種種塗香。種種燒香。種種末香。種種珍寶。種種瓔珞。種種幢。種種旛。種種蓋。種種上妙資生之具。隨意所樂悉令充足。又善男子。假使東方一世界中聲聞獨覺食我食已。皆證聲聞辟支佛果。住最後身。如一世界中。如是百世界。千世界。百千世界。億世界。百億世界。千億世界。百千億世界。百千億那由他世界。閻浮提微塵數世界。一四天下微塵數世界。小千國土微塵數世界。中千國土微塵數世界。三千大千國土微塵數世界。乃至不可說不可說佛剎微塵數世界中。所有一切聲聞獨覺食我食已。皆證聲聞辟支佛果住最後身。如於東方。南西北方四維上下亦復如是。又善男子。東方一世界。乃至不可說不可說佛剎微塵數世界中。所有一生所繫菩薩食我食已。皆菩提樹下坐於道場降伏魔軍。成阿耨多羅三藐三菩提。如東方。南西北方四維上下亦復如是。善男子。汝見我此十千童女眷屬已不。答言已見。優婆夷言。善男子。此十千童女而為上首。如是眷屬百萬阿僧祇。皆悉與我同行。同願。同善根。同出離道。同清淨解。同清淨念。同清淨趣。同無量覺。同得諸根。同廣大心。同所行境。同理。同義。同明了法。同淨色相。同無量力。同最精進。同正法音。同隨類音。同清淨第一音。同讚無量清淨功德。同清淨業。同清淨報。同大慈周普救護一切。同大悲周普成熟眾生。同清淨身業隨緣集起令見者欣悅。同清淨口業隨世語言宣布法化。同往詣一切諸佛眾會道場。同往詣一切佛剎供養諸佛。同能現見一切法門。同住菩薩清淨行地。善男子。是十千童女能於此器取上飲食。一剎那頃徧至十方。供養一切後身菩薩聲聞獨覺。乃至徧及諸餓鬼趣。皆令充足。善男子。此十千女以我此器。能於天中充足天食。乃至人中充足人食。善男子。且待須臾汝當自見。說是語時。善財則見無量眾生從四門入。皆優婆夷本願所請。既來集已。敷座令坐。隨其所須。給施飲食悉使充足。告善財言。善男子。我唯知此無盡福德藏解脫門。如諸菩薩摩訶薩一切功德猶如大海甚深無盡。猶如虗空廣大無際。如如意珠滿眾生願。如大聚落所求皆得。如須彌山普集眾寶。猶如奧藏常貯法財。猶如明燈破諸黑闇。猶如高蓋普蔭羣生。而我云何能知能說彼功德行。善男子。南方有城名曰大興。彼有居士名曰明智。汝詣彼問菩薩云何學菩薩行。修菩薩道。時善財童子。頂禮其足。繞無量帀。瞻仰無厭。辭退而去。

　　此下第三具足優婆夷寄無違逆行。此約忍度。忍順物理。名無違逆。城名海住者。近海而住故。安住於忍。如海包含故。友名具足者一器之中無不具故。忍氣徧容一切德故。忍辱柔和故寄女人。善財既聞前友之教。思惟觀察善知識教有多利益。故稱十種大益。漸次南行。至海住城。尋覓此優婆夷。眾人告言。此優婆夷在此城中所住宅內。善財聞已。即往詣其門。見其宅廣博眾寶莊嚴。善財入已見優婆夷。盛年好色。威德光明。除佛菩薩無能及者。見其宅內敷有十億座。如有待者。其餘一切空無所有。但於其前置一小器。復有一萬童女圍繞。善財作禮。致敬諮問。修菩薩道。彼即告言。我得菩薩無盡福德藏解脫門。能於此一小器中出生種種美味飲食。悉令充滿。假使百千萬億眾生至三千大千世界。乃至不可說佛剎微塵數一切眾生。隨其所欲。悉皆充滿亦不減少。如飲食。如是種種衣服臥具上妙莊嚴資生之具。隨意所樂。悉令充足。此正示法界無盡藏。皆依一忍行所出生也。然忍之為行最下故表一小器。包含無外故隨出無盡。謂不但滿眾生欲樂。即十方微塵數世界中若聲聞緣覺菩薩乃至一生所繫菩薩。食我器中之食。皆坐道場。成無上菩提之果。極盡忍行之大用也。優婆夷又言。善男子。我以器中之食。不但外益十方。即我宅中同行十千童女而為上首。乃至百萬阿僧祇眷屬。食此飲食。則一剎那頃遍至十方。作大佛事。乃至地獄餓鬼皆令充足。善男子。且待須臾。當自見之。善財則見無量眾生。從四門入。隨其所須。悉使充足。作是事已。優婆夷告善財言。我唯知此無盡福藏解脫門而已。若諸菩薩功德大海甚深無盡。種種勝行。非我所知。乃謙己推勝。指示後友云南方有城名大興。有居士名明智。汝可往問。善財頂禮。辭退而去。

　　爾時善財童子。得無盡莊嚴福德藏解脫光明已。思惟彼福德大海。觀察彼福德虗空。趣彼福德聚。登彼福德山。攝彼福德藏。入彼福德淵。遊彼福德池。淨彼福德輪。見彼福德藏。入彼福德門。行彼福德道。修彼福德種。漸次而行至大興城。周徧推求明智居士。於善知識心生渴仰。以善知識熏習其心。於善知識志欲堅固。方便求見諸善知識心不退轉。願得承事諸善知識心無懈倦。知由依止善知識故能滿眾善。知由依止善知識故能生眾福。知由依止善知識故能長眾行。知由依止善知識故不由他教自能承事一切善友。如是思惟時長其善根。淨其深心。增其根性。益其德本。加其大願。廣其大悲。近一切智。具普賢道。照明一切諸佛正法。增長如來十力光明。爾時善財見彼居士在其城內市四衢道七寶臺上。處無數寶莊嚴之座。其座妙好。清淨摩尼以為其身。金剛帝青以為其足。寶繩交絡。五百妙寶而為校飾。敷天寶衣。建天幢旛。張大寶網。施大寶帳。閻浮檀金以為其蓋。毗瑠璃寶以為其竿。令人執持以覆其上。鵞王羽翮清淨嚴潔以為其扇。熏眾妙香。雨眾天華。左右常奏五百樂音。其音美妙過於天樂。眾生聞者無不悅豫。十千眷屬前後圍繞。色相端嚴人所喜見。天莊嚴具以為嚴飾。於天人中最勝無比。悉已成就菩薩志欲。皆與居士同昔善根。侍立瞻對承其教命。爾時善財頂禮其足。繞無量帀。合掌而立。白言。聖者。我為利益一切眾生故。為令一切眾生出諸苦難故。為令一切眾生究竟安樂故。為令一切眾生出生死海故。為令一切眾生住法寶洲故。為令一切眾生枯竭愛河故。為令一切眾生起大慈悲故。為令一切眾生捨離欲愛故。為令一切眾生渴仰佛智故。為令一切眾生出生死曠野故。為令一切眾生樂諸佛功德故。為令一切眾生出三界城故。為令一切眾生入一切智城故。發阿耨多羅三藐三菩提心。而未知菩薩云何學菩薩行。云何修菩薩道。能為一切眾生作依止處。居士告言。善哉善哉。善男子。汝乃能發阿耨多羅三藐三菩提心。善男子。發阿耨多羅三藐三菩提心是人難得。若能發心是人則能求菩薩行。值遇善知識恒無厭足。親近善知識恒無勞倦。供養善知識恒不疲懈。給侍善知識不生憂慼。求覓善知識終不退轉。愛念善知識終不放捨。承事善知識無暫休息。瞻仰善知識無時憩止。行善知識教未曾怠惰。稟善知識心無有誤失。善男子。汝見我此眾會人不。善財答言。唯然已見。居士言善男子。我已令其發阿耨多羅三藐三菩提心。生如來家增長白法。安住無量諸波羅蜜。學佛十力。離世間種住如來種。棄生死輪轉正法輪。滅三惡趣住正法趣。如諸菩薩悉能救護一切眾生。善男子。我得隨意出生福德藏解脫門。凡有所須悉滿其願。所謂衣服瓔珞。象馬車乘。華香幢蓋。飲食湯藥。房舍屋宅。牀座燈炬。奴婢牛羊。及諸侍使。如是一切資生之物。諸有所須悉令充滿。乃至為說真實妙法。善男子。且待須臾汝當自見。說是語時。無量眾生從種種方所。種種世界。種種國土。種種城邑。形類各別愛欲不同。皆以菩薩往昔願力。其數無邊俱來集會。各隨所欲而有求請。爾時居士如眾普集。須臾繫念仰視虗空。如其所須悉從空下。一切眾會普皆滿足。然後復為說種種法。所謂為得美食而充足者。與說種種集福德行。離貧窮行。知諸法行。成就法喜禪悅食行。修習具足諸相好行。增長成就難屈伏行。善能了達無上食行。成就無盡大威德力降魔冤行。為得好飲而充足者。與其說法。令於生死捨離愛著入佛法味。為得種種諸上味者。與其說法。皆令獲得諸佛如來上味之相。為得車乘而充足者。與其宣說種種法門。皆令得載摩訶衍乘。為得衣服而充足者。與其說法。令得清淨慚愧之衣乃至如來清淨妙色。如是一切靡不周贍。然後悉為如應說法。既聞法已還歸本處。爾時居士為善財童子示現菩薩不可思議解脫境界已。告言。善男子。我唯知此隨意出生福德藏解脫門。如諸菩薩摩訶薩成就寶手。徧覆一切十方國土。以自在力普雨一切資生之具。所謂雨種種色寶。種種色瓔珞。種種色寶冠。種種色衣服。種種色音樂。種種色華。種種色香。種種色末香。種種色燒香。種種色寶蓋。種種色幢旛。徧滿一切眾生住處。及諸如來眾會道場。或以成熟一切眾生。或以供養一切諸佛。而我云何能知能說彼諸功德自在神力。善男子。於此南方有一大城名師子宮。彼有長者名法寶髻。汝可往問菩薩云何學菩薩行修菩薩道。時善財童子歡喜踊躍。恭敬尊重如弟子禮。作如是念由此居士護念於我。令我得見一切智道。不斷愛念善知識見。不壞尊重善知識心。常能隨順善知識教。決定深信善知識語。恒發深心事善知識。頂禮其足。繞無量帀。殷勤瞻仰。辭退而去。

　　此下第四明智居士。寄無撓行。約進度。無屈撓者勤無怠退故。善財依教趣求。依前修治漸次趣求。城名大興者起大精進故。友名明智者進足必假智目導故。善財見彼居士在其城內市四衢道七寶座上。眾寶莊嚴。十千眷屬圍繞。善財見已。致敬諮問。白言。聖者。我為利益一切眾生故。具陳發心之相。乃問修菩薩行。長者告言。善哉善哉。廣讚發心之勝能。即問汝見我此眾會否。此等皆我所化發心眷屬。已生如來家。未說法門而先示此者。以見所化不虗也。後乃正示法界。告言。善男子。我得隨意出生福德藏解脫門。凡有所須悉滿其願。且待須臾。汝當自見。說是語時。有無量眾生。從種種方所而來。各有所求。時居士仰視虗空。如其所須悉從空下。一切眾會普皆滿足。先以財施。然後復為說法。而為法施。無不充足法喜禪悅。各歸本處。意謂財法蘊在虗空。隨意給施。故名隨意出生福德藏。然寄進行而言財法二施者。此以二施。心無疲厭。是大精進。所謂檀義攝於六也。蘊在空中者。意顯從般若妙空所出生故。時居士為善財童子。示現不思議境界。告善財言。我唯知此隨意出生福德藏解脫門而已。如諸菩薩種種殊勝功德。非我所知。乃謙己推後師子城寶髻長者。可往問彼。善財歡喜。感念殷勤。頂禮其足。辭退而去。

大方廣佛華嚴經綱要卷第六十五


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十六

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之七

　　爾時善財童子。於明智居士所聞此解脫已。遊彼福德海。治彼福德田。仰彼福德山。趣彼福德津。開彼福德藏。觀彼福德法。淨彼福德輪。味彼福德聚。生彼福德力。增彼福德勢。漸次而行向師子城。周徧推求寶髻長者。見此長者在於市中。遽即往詣頂禮其足。繞無數帀。合掌而立。白言。聖者。我已先發阿耨多羅三藐三菩提心。而未知菩薩云何修菩薩行。云何修菩薩道。善哉聖者。願為我說諸菩薩道。我乘此道趣一切智。爾時長者執善財手。將詣所居示其舍宅。作如是言。善男子。且觀我家。爾時善財見其舍宅。清淨光明真金所成。白銀為牆。玻瓈為殿。紺瑠璃寶以為樓閣。硨磲妙寶而作其柱。百千種寶周徧莊嚴。赤珠摩尼為師子座。摩尼為帳。真珠為網彌覆其上。碼碯寶池香水盈滿。無量寶樹周徧行列。其宅廣博十層八門。善財入已次第觀察。見最下層施諸飲食。見第二層施諸寶衣。見第三層布施一切寶莊嚴具。見第四層施諸采女并及一切上妙珍寶。見第五層乃至五地菩薩雲集。演說諸法利益世間。成就一切陀羅尼門諸三昧印諸三昧行智慧光明。見第六層有諸菩薩皆已成就甚深智慧。於諸法性明了通達。成就廣大總持三昧無障礙門。所行無礙不住二法。在不可說妙莊嚴道場中而共集會。分別顯示般若波羅蜜門。所謂寂靜藏般若波羅蜜門。善分別諸眾生智般若波羅蜜門。不可動轉般若波羅蜜門。離欲光明般若波羅蜜門。不可降伏藏般若波羅蜜門。照眾生輪般若波羅蜜門。海藏般若波羅蜜門。普眼捨得般若波羅蜜門。入無盡藏般若波羅蜜門。一切方便海般若波羅蜜門。入一切世間海般若波羅蜜門。無礙辯才般若波羅蜜門。隨順眾生般若波羅蜜門。無礙光明般若波羅蜜門。常觀宿緣而布法雲般若波羅蜜門。說如是等百萬阿僧祇般若波羅蜜門。見第七層有諸菩薩得如響忍。以方便智分別觀察而得出離悉能聞持諸佛正法。見第八層無量菩薩共集其中。皆得神通無有退墮。能以一音徧十方剎。其身普現一切道場。盡於法界靡不周徧。普入佛境普見佛身。普於一切佛眾會中而為上首演說於法。見第九層一生所繫諸菩薩眾於中集會。見第十層一切如來充滿其中。從初發心修菩薩行超出生死。成滿大願及神通力。淨佛國土道場眾會。轉正法輪調伏眾生。如是一切悉使明見。爾時善財見是事已。白言聖者。何緣致此清淨眾會。種何善根獲如是報。長者告言。善男子。我念過去過佛剎微塵數劫。有世界名圓滿莊嚴。佛號無邊光明法界普莊嚴王如來應正等覺十號圓滿。彼佛入城我奏樂音并燒一丸香而以供養。以此功德迴向三處。謂永離一切貧窮困苦。常見諸佛及善知識。恒聞正法。故獲斯報。善男子。我唯知此菩薩無量福德寶藏解脫門。如諸菩薩摩訶薩得不思議功德寶藏。入無分別如來身海。受無分別無上法雲。修無分別功德道具。起無分別普賢行網。入無分別三昧境界。等無分別菩薩善根。住無分別如來所住。證無分別三世平等。住無分別普眼境界。住一切劫無有疲厭。而我云何能知能說彼功德行。善男子。於此南方有一國土名曰藤根。其土有城名曰普門。中有長者名為普眼。汝詣彼問菩薩云何學菩薩行修菩薩道。時善財童子頂禮其足。繞無數帀。殷勤瞻仰。辭退而去。

　　此下第五法寶髻長者。寄離癡亂行。約禪度。以慧資定。靜無遺照。動不離寂。名無癡亂。善財童子。由從明智長者。聞出生福德藏解脫門故。如法修證。得十種福德海等。依教趣求。漸次南行向師子城。周徧推求寶髻長者。見此長者在於市中。然於市中者。表處閙忘懷。亂中常定。即動而靜。故無癡亂也。善財見已。即便往詣。諮問法門。爾時長者正示法界。乃執善財手。將詣所居。示其宅舍。曰且觀我家。此即欲善財觸目頓證矣。至於細觀舍宅。清淨光明莊嚴。此特顯從方便而入也。其宅十層八門如八角浮屠。西域王者大宅。大槩若此。然有所表以八正道為入妙之門。十層之中各有所設。疏表十地所含多義。又云總不必表。但此菩薩以行就機。現居勝報。漸次高勝。十顯無盡故。然下四層所積財物以資生施。次五六二層。菩薩說法。即以法施。後四層所顯因果行位等法。總顯此位菩薩具足所蘊之德。故積集宅內。善財見是事已。乃問此勝果報從何因緣而得。長者答其因緣。憶念過去微塵數劫。有佛出世。號普莊嚴王如來。彼佛入城。我燒一丸香而以供養。我供物雖微。但迴向三處。故獲斯報。此一丸香。表般若混融萬行。故一細行亦具無盡稱法界行。故感報殊勝。即此是為長者行矣。故曰善男子。我唯知此菩薩無盡福德寶藏解脫門而已。如諸菩薩不思議功德寶藏等種種法門。非我所知。故指示後友。於此南方有藤根國普門城。有長者名普眼。當為汝說。汝可往問。善財頂禮辭退而去。

　　爾時善財童子於寶髻長者所聞此解脫已。深入諸佛無量知見。安住菩薩無量勝行。了達菩薩無量方便。希求菩薩無量法門。清淨菩薩無量信解。明利菩薩無量諸根。成就菩薩無量欲樂。通達菩薩無量行門。增長菩薩無量願力。建立菩薩無能勝幢。起菩薩智。照菩薩法。漸次而行至藤根國。推問求覓彼城所在。雖歷艱難不憚勞苦。但唯正念善知識教。願常親近承事供養。徧策諸根離眾放逸。然後乃得見普門城。百千聚落周帀圍繞。雉堞崇峻衢路寬平。見彼長者往詣其所。於前頂禮合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。長者告言。善哉善哉。善男子。汝已能發阿耨多羅三藐三菩提心。善男子。我知一切眾生諸病。風黃痰熱。鬼魅蟲毒。乃至水火之所傷害。如是一切所生諸疾。我悉能以方便救療。善男子。十方眾生諸有病者咸來我所。我皆療治令其得差。復以香湯沐浴其身。香華瓔珞名衣上服種種莊嚴。施諸飲食及以財寶悉令充足無所乏短。然後各為如應說法。為貪欲多者教不淨觀。瞋恚多者教慈悲觀。愚癡多者教其分別種種法相。等分行者為其顯示殊勝法門。為欲令其發菩提心。稱揚一切諸佛功德。為欲令其起大悲意。顯示生死無量苦惱。為欲令其增長功德。讚歎修習無量福智。為欲令其發大誓願。稱讚調伏一切眾生。為欲令其修普賢行。說諸菩薩於一切剎一切劫住修諸行網。為欲令其具佛相好。稱揚讚歎檀波羅蜜。為欲令其得佛淨身悉能徧至一切處故。稱揚讚歎尸波羅蜜。為欲令其得佛清淨不思議身。稱揚讚歎忍波羅蜜。為欲令其獲於如來無能勝身。稱揚讚歎精進波羅蜜。為欲令其得於清淨無與等身。稱揚讚歎禪波羅蜜。為欲令其顯現如來清淨法身。稱揚讚歎般若波羅蜜。為欲令其現佛世尊清淨色身。稱揚讚歎方便波羅蜜。為欲令其為諸眾生住一切劫。稱揚讚歎願波羅蜜。為欲令其現清淨身悉過一切諸佛剎土。稱揚讚歎力波羅蜜。為欲令其現清淨身隨眾生心悉使歡喜。稱揚讚歎智波羅蜜。為欲令其獲於究竟淨妙之身。稱揚讚歎永離一切諸不善法。如是施已。各令還去。善男子我又善知和合一切諸香要法。所謂無等香。辛頭波羅香。無勝香。覺悟香。阿盧那䟦底香。堅黑栴檀香。烏洛迦栴檀香。沈水香。不動諸根香。如是等香悉知調理和合之法。又善男子。我持此香以為供養。普見諸佛所願皆滿。所謂救護一切眾生願。嚴淨一切佛剎願。供養一切如來願。又善男子。然此香時。一一香中出無量香。徧至十方一切法界一切諸佛眾會道場。或為香宮。或為香殿。如是香欄檻。香垣牆。香却敵。香戶牖。香重閣。香半月。香蓋。香幢。香旛。香帳。香羅網。香形像。香莊嚴具。香光明。香雲雨。處處充滿以為莊嚴。善男子。我唯知此令一切眾生普見諸佛歡喜法門。如諸菩薩摩訶薩如大藥王若見若聞若憶念。若同住。若隨行住。若稱名號。皆獲利益無空過者。若有眾生暫得值遇。必令消滅一切煩惱入於佛法離諸苦蘊。永息一切生死怖畏到無所畏一切智處。摧壞一切老死大山安住平等寂滅之樂。而我云何能知能說彼功德行。善男子。於此南方有一大城名多羅幢。彼中有王名無厭足。汝詣彼問菩薩云何學菩薩行修菩薩道。時善財童子。禮普眼足。繞無量帀殷勤瞻仰。辭退而去。

　　第六普眼長者。寄善現行。約慧度。慧能顯發三諦之理。般若現前故。善財童子於寶髻長者所。聞此解脫已。深入諸善無量知見等十二種法門。漸次南行至藤根國。國以藤根名者。夫藤根深入於地。上發華苗。表善現行般若深證能生後得。後得隨物而轉故取類於藤。城名普門者。實相般若無所不通故。長者名普眼者。觀照般若無不見故。善財第一依教趣求。周徧求覓。然後得見普門城。百千聚落周帀圍繞者。表眷屬般若輔翼實相故。見彼長者致敬諮問云何學菩薩行修菩薩道。長者先讚發心。乃正示法界云。我知一切眾生諸病風黃痰熱鬼魅蠱毒等病。悉能救療十方眾生諸病者。既治其病。後以種種上妙飲食衣服及以財寶悉令充足。此資生施也。既治身病。然後為說種種妙法以治心病。不唯令斷煩惱。亦令發菩提心。廣讚六度。教令修習此法施也。如是施已各令還去。上我下化眾生之行也。然我又能和合諸香。持所和香上供諸佛。此供佛行也。燃此香時。香中出無量香。充滿十方法界。結成種種莊嚴。處處充滿。此表般若融攝眾行。莊嚴法身以為妙行。是所以為現前行也。長者示法界已。乃曰我唯知此令一切眾生普見諸佛歡喜法門。謂身心病除。得二世樂。故皆歡喜。以香普供。得佛十身。則何佛不見。所證如此而已。如諸菩薩如大藥王。凡見聞憶念稱名。無不獲益。無空過者。如此勝行非我能知。乃謙己推勝。指示後友。於此南方有多羅幢城有王名無厭足。汝可往問。時善財作禮瞻戀。辭退而去。

　　爾時善財童子。憶念思惟善知識教。念善知識能攝受我。能守護我。令我於阿耨多羅三藐三菩提無有退轉。如是思惟。生歡喜心。淨信心。廣大心。怡暢心。踊躍心。欣慶心。勝妙心。寂靜心。莊嚴心。無著心。無礙心。平等心。自在心。住法心。徧往佛剎心。見佛莊嚴心。不捨十力心。漸次遊行。經歷國土村邑聚落。至多羅幢城問無厭足王所在之處。諸人答言此王今者在於正殿坐師子座。宣布法化調御眾生。可治者治。可攝者攝。罰其罪惡。決其諍訟。撫其孤弱。皆令永斷殺盜邪婬。亦令禁止妄言兩舌惡口綺語。又使遠離貪瞋邪見。時善財童子。依眾人語尋即往詣。遙見彼王坐那羅延金剛之座。阿僧祇寶以為其足。無量寶像以為莊嚴。金繩為網。彌覆其上。如意摩尼以為寶冠莊嚴其首。閻浮檀金以為半月莊嚴其額。帝青摩尼以為耳璫。相對垂下無價摩尼以為瓔珞莊嚴其頸。天妙摩尼以為印釧莊嚴其臂。閻浮檀金以為其蓋。眾寶間錯以為輪輻。大瑠璃寶以為其竿。光味摩尼以為其臍𦠕𪗌。雜寶為鈴恒出妙音。放大光明周徧十方。如是寶蓋而覆其上。阿那羅王有大力勢。能伏他眾無能與敵。以離垢繒而繫其頂。十千大臣前後圍繞。共理王事。其前復有十萬猛卒。形貌醜惡。衣服褊陋。執持器仗。攘臂瞋目。眾生見者無不恐怖。無量眾生犯王教敕。或盜他物。或害他命。或侵他妻。或生邪見。或起瞋恨。或懷貪嫉。作如是等種種惡業。身被五縛將詣王所隨其所犯而治罰之。或斷手足。或截耳鼻。或挑其目。或斬其首。或剝其皮。或解其體。或以湯煑。或以火焚。或驅上高山推令墮落。有如是等無量楚毒。發聲號叫。譬如眾合大地獄中。善財見已作如是念。我為利益一切眾生。求菩薩行。修菩薩道。今者此王滅諸善法作大罪業。逼惱眾生乃至斷命。曾不顧懼未來惡道。云何於此而欲求法發大悲心救護眾生。作是念時。空中有天而告之言。善男子。汝當憶念普眼長者善知識教。善財仰視而白之曰。我常憶念初不敢忘。天曰。善男子。汝莫厭離善知識語。善知識者能引導汝至無險難安隱之處。善男子。菩薩善巧方便智不可思議。攝受眾生智不可思議。護念眾生智不可思議。成熟眾生智不可思議。守護眾生智不可思議。度脫眾生智不可思議。調伏眾生智不可思議。時善財童子聞此語已。即詣王所頂禮其足。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。時阿那羅王理王事已。執善財手將入宮中。命之同坐。告言。善男子。汝應觀我所住宮殿。善財如語即徧觀察。見其宮殿廣大無比。皆以妙寶之所合成。七寶為牆。周帀圍繞。百千眾寶以為樓閣。種種莊嚴悉皆妙好。不思議摩尼寶網羅覆其上。十億侍女端正殊絕。威儀進止皆悉可觀。凡所施為無非巧妙。先起後臥輭意承旨。時阿那羅王告善財言。善男子。於意云何。我若實作如是惡業。云何而得如是果報。如是色身。如是眷屬。如是富贍。如是自在。善男子。我得菩薩如幻解脫。善男子。我此國土所有眾生。多行殺盜乃至邪見。作餘方便不能令其捨離惡業。善男子。我為調伏彼眾生故。化作惡人造諸罪業受種種苦。令其一切作惡眾生見是事已心生惶怖。心生厭離。心生怯弱。斷其所作一切惡業。發阿耨多羅三藐三菩提意。善男子。我以如是巧方便故。令諸眾生捨十惡業。住十善道。究竟快樂。究竟安隱。究竟住於一切智地。善男子。我身語意未曾惱害於一眾生。善男子。如我心者。寧於未來受無間苦。終不發生一念之意與一蚊一蟻而作苦事。況復人耶。人是福田。能生一切諸善法故。善男子。我唯得此如幻解脫。如諸菩薩摩訶薩得無生忍。知諸有趣悉皆如幻。菩薩諸行悉皆如化。一切世間悉皆如影。一切諸法悉皆如夢。入真實相無礙法門。修行帝網一切諸行。以無礙智行於境界。普入一切平等三昧。於陀羅尼已得自在。而我云何能知能說彼功德行。善男子。於此南方有城名妙光。王名大光。汝詣彼問菩薩云何學菩薩行修菩薩道。時善財童子頂禮王足。繞無數帀。辭退而去。

　　此下無厭足王。寄無著行。約方便度。方便涉有。不迷於空。事理無滯。不捨不受故名無著。善財聞前善知識教。憶念思惟深心證入。生歡喜心等十七種心。依教趣求漸次南行。至多羅幢城。多羅者此云明淨。幢者建立。表依般若立勝行故。如幻方便故無疲厭。故為王名。善財問王所在。諸人答言。王正殿坐師子座。宣布法化。調御眾生。可治者治。可攝者攝。令離十惡斷貪嗔癡。善財尋即往詣。遙見彼王。坐那羅延金剛之座。無量眾寶以為莊嚴。十千大臣前後圍繞。共理王事。表漚和般若。方便涉俗。萬行輔導。莊嚴法界故。十千猛卒形貌醜惡執持器仗治罰罪人者。此示逆行折伏眾生。故示種種楚毒之事。善財見已。心生疑懼。空中有天曉喻。先令憶念前知識教不謬。不可生疑。然後告以示現善巧方便。應當信入。乃曰。菩薩調伏眾生智不可思議。善財聞已。乃敢敬問修菩薩道。時阿那羅王執善財手。入王宮中。命之同坐。告言。善男子。汝應觀我所住宮殿。此王正示法界令證相應也。善財徧觀宮殿廣大莊嚴之妙。眷屬侍從之姝麗。此舉果報。令知宿因也。王乃告曰。善男子。我若實作如是惡業。云何而得如是果報。如是色身眷屬。如是富贍自在耶。乃正示實證曰。我得菩薩如幻解脫。以我國眾生多作惡業。故我以如幻法門而化如幻之眾生。欲令至於究竟一切智地而已。豈以實法作惡事耶。然我身語意業。從來未曾惱害於一眾生。乃至蚊蟻未嘗作一苦事。況復人耶。人是福田能生一切諸善法故。我豈害之。此具示慈悲自在如幻事中。乃曰善男子。我唯得此如幻解脫門而已。如諸菩薩得無生忍。知諸有趣皆悉如幻。如化。如影。如夢等。無礙法門。非我能知。乃謙己推勝。指此南方有城名妙光。有王大光。汝可往問學菩薩道。善財聞已頂禮瞻仰。辭退而去。

　　爾時善財童子。一心正念彼王所得幻智法門。思惟彼王如幻解脫。觀察彼王如幻法性。發如幻願。淨如幻法。普於一切如幻三世。起於種種如幻變化。如是思惟漸次遊行。或至人間城邑聚落。或經曠野巖谷險難。無有疲懈。未曾休息。然後乃至妙光大城。而問人言。妙光大城在於何所。人咸報言妙光城者今此城是。是大光王之所住處。時善財童子歡喜踊躍。作如是念。我善知識在此城中。我今必當親得奉見。聞諸菩薩所行之行。聞諸菩薩出要之門。聞諸菩薩所證之法。聞諸菩薩不思議功德。聞諸菩薩不思議自在。聞諸菩薩不思議平等。聞諸菩薩不思議勇猛。聞諸菩薩不思議境界廣大清淨。作是念已入妙光城。見此大城以金銀瑠璃玻瓈真珠硨磲碼碯七寶所成。七寶深壍七重圍繞。八功德水盈滿其中。底布金沙。優鉢羅華。波頭摩華。拘物頭華。芬陀利華。徧布其上。寶多羅樹七重行列。七重金剛以為其垣各各圍繞。所謂師子光明金剛垣。無能超勝金剛垣。不可沮壞金剛垣。不可毀缺金剛垣。堅固無礙金剛垣。勝妙網藏金剛垣。離塵清淨金剛垣。悉以無數摩尼妙寶間錯莊嚴。種種眾寶而為埤堄。其城縱廣一十由旬。周迴八方面開八門。皆以七寶周徧嚴飾。毗瑠璃寶以為其地。種種莊嚴甚可愛樂。其城之內十億衢道。一一道間。皆有無量萬億眾生於中止住。有無數閻浮檀金樓閣。毗瑠璃摩尼網羅覆其上。無數銀樓閣赤真珠摩尼網羅覆其上。無數毗琉璃樓閣。妙藏摩尼網羅覆其上。無數玻瓈樓閣。無垢藏摩尼王網羅覆其上。無數光照世間摩尼寶樓閣。日藏摩尼王網羅覆其上。無數帝青摩尼寶樓閣。妙光摩尼王網羅覆其上。無數眾生海摩尼王樓閣。𦦨光明摩尼王網羅覆其上。無數金剛寶樓閣。無能勝幢摩尼王網羅覆其上。無數黑栴檀樓閣。天曼陀羅華網羅覆其上。無數無等香王樓閣。種種華網羅覆其上。其城復有無數摩尼網。無數寶鈴網。無數天香網。無數天華網。無數寶形像網。無數寶衣帳。無數寶蓋帳。無數寶樓閣帳。無數寶華鬘帳之所彌覆。處處建立寶蓋幢旛。當此城中有一樓閣名正法藏。阿僧祇寶以為莊嚴。光明赫奕最勝無比。眾生見者心無厭足。彼大光王常處其中。爾時善財童子。於此一切珍寶妙物。乃至男女六塵境界皆無愛著。但正思惟究竟之法。一心願樂見善知識。漸次遊行。見大光王去於所住樓閣不遠。四衢道中。坐如意摩尼寶蓮華藏廣大莊嚴師子之座。紺瑠璃寶以為其足。金繒為帳。眾寶為網。上妙天衣以為茵褥。其王於上結加趺坐。二十八種大人之相八十隨好而以嚴身。如真金山光色熾盛。如淨空日威光赫奕。如盛滿月見者清涼。如梵天王處於梵眾。亦如大海。功德法寶無有邊際。亦如雪山相好樹林以為嚴飾。亦如大雲。能震法雷啟悟羣品。亦如虗空。顯現種種法門星象。如須彌山。四色普現眾生心海。亦如寶洲。種種智寶充滿其中。於王座前有金銀瑠璃摩尼真珠珊瑚琥珀珂貝璧玉諸珍寶聚。衣服瓔珞及諸飲食無量無邊種種充滿。復見無量百千萬億上妙寶車。百千萬億諸天妓樂。百千萬億天諸妙香。百千萬億病緣湯藥資生之具。如是一切悉皆珍好。無量亂牛蹄角金色。無量千億端正女人上妙栴檀以塗共體。天衣瓔珞種種莊嚴。六十四能靡不該練。世情禮則悉皆善解。隨眾生心而以給施。城邑聚落四衢道側。悉置一切資生之具。一一道傍皆有二十億菩薩。以此諸物給施眾生。為欲普攝眾生故。為令眾生歡喜故。為令眾生踊躍故。為令眾生心淨故。為令眾生清涼故。為滅眾生煩惱故。為令眾生知一切義理故。為令眾生入一切智道故。為令眾生捨冤敵心故。為令眾生離身語惡故。為令眾生拔諸邪見故。為令眾生淨諸業道故。時善財童子。五體投地。頂禮其足。恭敬右繞。經無量帀。合掌而住。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。時王告言。善男子。我淨修菩薩大慈幢行。我滿足菩薩大慈幢行。善男子。我於無量百千萬億乃至不可說不可說佛所。問難此法。思惟觀察修習莊嚴。善男子。我以此法為王。以此法教敕。以此法攝受。以此法隨逐世間。以此法引導眾生。以此法令眾生修行。以此法令眾生趣入。以此法與眾生方便。以此法令眾生熏習。以此法令眾生起行。以此法令眾生安住思惟諸法自性。以此法令眾生安住慈心以慈為主。具足慈力。如是令住利益心。安樂心。哀愍心。攝受心。守護眾生不捨離心。拔眾生苦無休息心。我以此法令一切眾生畢竟快樂。恒自悅豫。身無諸苦。心得清涼。斷生死愛樂正法樂。滌煩惱垢破惡業障。絕生死流入真法海。斷諸有趣求一切智。淨諸心海生不壞信。善男子。我已住此大慈幢行。能以正法教化世間。善男子。我國土中一切眾生。皆於我所無有恐怖。善男子。若有眾生貧窮困乏。來至我所而有求索。我開庫藏恣其所取。而語之言。莫造諸惡。莫害眾生。莫起諸見。莫生執著。汝等貧乏。若有所須。當來我所及四衢道。一切諸物種種具足。隨意而取勿生疑難。善男子。此妙光城所住眾生。皆是菩薩發大乘意。隨心所欲所見不同。或見此城其量狹小。或見此城其量廣大。或見土砂以為其地。或見眾寶而以莊嚴。或見聚土以為垣墻。或見寶墻周帀圍繞。或見其地多諸瓦石高下不平。或見無量大摩尼寶間錯莊嚴平坦如掌。或見屋宅土木所成。或見殿堂及諸樓閣。階墀牕闥軒檻戶牖。如是一切無非妙寶。善男子。若有眾生其心清淨。曾種善根供養諸佛。發心趣向一切智道。以一切智為究竟處。及我昔時修菩薩行曾所攝受。則見此城眾寶嚴淨。餘皆見穢。善男子。此國土中一切眾生。五濁世時。樂作諸惡。我心哀愍而欲救護。入於菩薩大慈為首。隨順世間三昧之門。入此三昧時。彼諸眾生所有怖畏心。惱害心。怨敵心。諍論心。如是諸心悉自消滅。何以故。入於菩薩大慈為首順世三昧法如是故。善男子。且待須臾自當現見。時大光王即入此定。其城內外六種震動。諸寶地寶墻。寶堂寶殿。臺觀樓閣。階砌戶牗。如是一切咸出妙音。悉向於王曲恭敬禮。妙光城內所有居人靡不同時歡喜踴躍。俱向王所舉身投地。村營城邑一切人眾。咸來見王歡喜敬禮。近王所住鳥獸之屬。互相瞻視起慈悲心。咸向王前恭敬禮拜。一切山原及諸草樹莫不迴轉向王禮敬。陂池泉井及以河海。悉皆騰溢流注王前。十千龍王起大香雲。激電震雷注微細雨。有十千天王。所謂忉利天王。夜摩天王。兜率陀天王。善變化天王。他化自在天王。如是等而為上首。於虗空中作眾妓樂。無數天女歌詠讚歎。雨無數華雲。無數香雲。無數寶鬘雲。無數寶衣雲。無數寶蓋雲。無數寶幢雲。無數寶幡雲。於虗空中而為莊嚴供養其王。伊羅婆拏大象王以自在力。於虗空中敷布無數大寶蓮華。垂無數寶瓔珞。無數寶繒帶。無數寶鬘。無數寶嚴具。無數寶華。無數寶香。種種奇妙以為嚴飾。無數婇女種種歌讚。閻浮提內。復有無量百千萬億諸羅剎王。諸夜叉王。鳩槃茶王。毗舍闍王。或住大海。或居陸地。飲血噉肉殘害眾生。皆起慈心願行利益。明識後世不造諸惡。恭敬合掌頂禮於王。如閻浮提。餘三天下乃至三千大千世界。乃至十方百千萬億那由他世界中。所有一切毒惡眾生。悉亦如是。時大光王從三昧起。告善財言。善男子。我唯知此菩薩大慈為首隨順世間三昧門。如諸菩薩摩訶薩為高蓋。慈心普蔭諸眾生故。為修行。下中上行悉等行故。為大地。能以慈心任持一切諸眾生故。為滿月。福德光明於世間中平等現故。為淨日。以智光明照耀一切所知境故。為明燈。能破一切眾生心中諸黑闇故。為水清珠。能清一切眾生心中諂誑濁故。為如意寶。悉能滿足一切眾生心所願故。為大風。速令眾生修習三昧入一切智大城中故。而我云何能知其行。能說其德。能稱量彼福德大山。能瞻仰彼功德眾星。能觀察彼大願風輪。能趣入彼甚深法門。能顯示彼莊嚴大海。能闡明彼普賢行門。能開示彼諸三昧窟。能讚歎彼大慈悲雲。善男子於此南方有一王都名曰安住。有優婆夷名曰不動。汝詣彼問菩薩云何學菩薩行修菩薩道。時善財童子頂禮王足。繞無數帀。殷勤瞻仰。辭退而去。

　　此下第八大光王。寄難得行。約願度。難得者。無障礙願力乃能得故。善財思念如幻法門。依教趣求。漸次遊行至妙光城。城名妙光者。前位悲增。今得無住妙慧運眾生故。王名大光者。慈定之智無不該故。廣大願中皆照徹故。時善財童子。自慶當益。必聞諸菩薩不思議境界廣大清淨。作是念已。入妙光城。見此大城有無量眾寶莊嚴。縱廣一十由旬。八方八門。城內有十億衢道。有無量眾生於此止住。種種上妙樓閣種種微妙莊嚴光明赫奕。最勝無比。善財見此皆無愛著。一心願樂見善知識。然此知識。依報莊嚴如此殊勝者。以前所修眾行皆粹於此。位將滿故。善財見大光王。去所住樓閣不遠。四衢中。坐蓮華藏師子之座。四衢者。表以四無量攝眾生故。王之正報有二十八種大人之相。八十隨好。以嚴其身。相有二十八者。因未滿故。如真金色光明熾盛。如空中日。其王座前。有無量妙寶莊嚴衣服飲食。女人以為給施。一一道傍。有二十億菩薩。以此諸物給施眾生。此表願度。以攝諸度。以成大願也。善財見已。五體投地。敬問修菩薩道。時王正授法界。先總示法門告言。我淨修菩薩大慈幢行。我滿足菩薩大慈幢行。先示此行者。謂大慈首出。離染圓滿故。後告以得法因緣曰。我於無量百千億不可說佛所問難此法。思惟觀察。修習莊嚴。此言從聞思修。三慧而入也。故我以此大慈法門教化攝受一切眾生。各令熏修。求一切智。我住此大慈幢行。能以正法教化世間。我以此下有十二行經。言化眾生事。此以法施。又若有貧窮眾生求索我者。我開庫藏恣其所取。有四行經。言其財施。上言化生以財法二施。隨心所欲。故所感果報亦隨各見不同。有十行經。言各見此城淨穢不同。此由我大慈隨順世間三昧所感。有五行經言此三昧之事。時大光王為善財即入此定以示其相。王入此定。其城內外六種震動。一切樓臺戶牖之中。咸出妙音。一切山原草木叢林。皆迴轉向王低首。一切江河陂池井泉。皆向王流注。有諸天龍王八部眾等。各隨所有微妙供養。充滿空中。如是有二十一行經。言定中所現境界。以彰大慈三昧之業用。惟大光王以大慈三昧攝化眾生。今以此三昧境界。直示善財。然入定時情與無情皆感動歸向者。表同體大慈。物我一體。故皆隨三昧迴轉也。大哉慈行。以慈行愈大。故願力益廣。所以圓滿。此所以為難得也。時大王從三昧起。告善財言。我惟知此菩薩大慈為首隨順世間三昧門。如此而已。如諸菩薩慈心高蓋。普蔭眾生等種種大慈悲雲。非我所知。乃謙己推勝。云此南方有一王都名曰安住。有優婆夷名曰不動。汝可往問時善財童子頂禮瞻仰。辭退而去。

　　爾時善財童子出妙光城遊行道路。正念思惟大光王教。憶念菩薩大慈幢行門。思惟菩薩隨順世間三昧光明門。增長彼不思議願福德自在力。堅固彼不思議成熟眾生智。觀察彼不思議不共受用大威德。憶念彼不思議差別相。思惟彼不思議清淨眷屬。思惟彼不思議所作業。生歡喜心。生淨信心。生猛利心。生欣悅心。生踊躍心。生慶幸心。生無濁心。生清淨心。生堅固心。生廣大心。生無盡心。如是思惟。悲泣流淚。念善知識實為希有。出生一切諸功德處。出生一切諸菩薩行。出生一切菩薩淨念。出生一切陀羅尼輪。出生一切三昧光明。出生一切諸佛知見。普雨一切諸佛法雨。顯示一切菩薩願門。出生難思智慧光明。增長一切菩薩根芽。又作是念。善知識者能普救護一切惡道。能普演說諸平等法。能普顯示諸夷險道。能普開闡大乘奧義。能普勸發普賢諸行。能普引到一切智城。能普令入法界大海。能普令見三世法海。能普授與眾聖道場。能普增長一切白法。善財童子。如是悲哀思念之時。彼常隨逐覺悟菩薩。如來使天於虗空中而告之言。善男子。其有修行善知識教。諸佛世尊悉皆歡喜。其有隨順善知識語。則得近於一切智地。其有能於善知識語無疑惑者。則常值遇一切善友。其有發心願常不離善知識者。則得具足一切義利。善男子。汝可往詣安住王都。即當得見不動優婆夷大善知識。時善財童子。從彼三昧智光明起。漸次遊行至安住城。周徧推求不動優婆夷今在何所。無量人眾咸告之言。善男子。不動優婆夷身是童女。在其家內父母守護。與自親屬無量人眾演說妙法。善財童子。聞是語已。其心歡喜如見父母。即詣不動優婆夷舍。入其宅內。見彼堂宇金色光明普皆照耀。遇斯光者身意清涼。善財童子。光明觸身。即時獲得五百三昧門。所謂了一切希有相三昧門。入寂靜三昧門。遠離一切世間三昧門。普眼捨得三昧門。如來藏三昧門。得如是等五百三昧門。以此三昧門故身心柔輭如七日胎。又聞妙香。非諸天龍乾闥婆等人與非人之所能有。善財童子前詣其所。恭敬合掌一心觀察。見其形色端正殊妙。十方世界一切女人無有能及。況其過者。唯除如來及以一切灌頂菩薩。口出妙香。宮殿莊嚴并其眷屬悉無與等。況復過者。十方世界一切眾生。無有於此優婆夷所起染著心。若得暫見。所有煩惱悉自消滅。譬如百萬大梵天王決定不生欲界煩惱。其有見此優婆夷者。所有煩惱應知亦然。十方眾生觀此女人皆無厭足。唯除具足大智慧者。爾時善財童子曲躬合掌正念觀察。見此女人其身自在不可思議色相顏容世無與等。光明洞徹物無能障。普為眾生而作利益。其身毛孔恒出妙香。眷屬無邊宮殿第一。功德深廣莫知涯際。心生歡喜。以頌讚曰。

　守護清淨戒　　修行廣大忍　　精進不退轉
　光明照世間

　　爾時善財童子說此頌已白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。時不動優婆夷。以菩薩柔輭語悅意語。慰喻善財而告之言。善哉善哉。善男子。汝已能發阿耨多羅三藐三菩提心。善男子。我得菩薩難摧伏智慧藏解脫門。我得菩薩堅固受持行門。我得菩薩一切法平等地總持門。我得菩薩照明一切法辯才門。我得菩薩求一切法無疲厭三昧門。善財童子言聖者。菩薩難摧伏智慧藏解脫門。乃至求一切法無疲厭三昧門境界云何。童女言。善男子。此處難知。善財白言。唯願聖者。承佛神力為我宣說。我當因善知識能信。能受。能知。能了。趣入觀察。修習隨順。離諸分別。究竟平等。優婆夷言。善男子。過去世中有劫名離垢。佛號修臂。時有國王。名曰電授。唯有一女即我身是。我於夜分廢音樂時。父母兄弟悉已眠寢。五百童女亦皆昏寐。我於樓上仰觀星宿。於虗空中見彼如來如寶山王。無量無邊天龍八部諸菩薩眾所共圍繞。佛身普放大光明網。周徧十方無所障礙。佛身毛孔皆出妙香。我聞是香。身體柔輭心生歡喜。便從樓下至於地上。合十指爪頂禮於佛。又觀彼佛不見頂相。觀身左右莫知邊際。思惟彼佛諸相隨好。無有厭足。竊自念言。此佛世尊作何等業。獲於如是上妙之身。相好圓滿光明具足。眷屬成就宮殿嚴好。福德智慧悉皆清淨。總持三昧不可思議神通自在辯才無礙。善男子。爾時如來知我心念。即告我言。汝應發不可壞心。滅諸煩惱。應發無能勝心。破諸取著。應發無退怯心。入深法門。應發能堪耐心。救惡眾生。應發無迷惑心。普於一切諸趣受生。應發無厭足心。求見諸佛無有休息。應發無知足心。悉受一切如來法雨。應發正思惟心。普生一切佛法光明。應發大住持心。普轉一切諸佛法輪。應發廣流通心。隨眾生欲施其法寶。善男子。我於彼佛所聞如是法。求一切智。求佛十力。求佛辯才。求佛光明。求佛色身。求佛相好。求佛眾會。求佛國土。求佛威儀。求佛壽命。發是心已。其心堅固猶如金剛。一切煩惱及以二乘悉不能壞。善男子。我發是心已來經閻浮提微塵數劫。尚不生於念欲之心。況行其事。爾所劫中於自親屬不起瞋心。況他眾生。爾所劫中於其自身不生我見。況於眾具而計我所。爾所劫中死時生時及住胎藏未曾迷惑起眾生想及無記心。況於餘時。爾所劫中乃至夢中隨見一佛未曾忘失。何況菩薩十眼所見。爾所劫中受持一切如來正法未曾忘失一文一句。乃至世俗所有言辭尚不忘失何況如來金口所說。爾所劫中受持一切如來法海。一文一句無不思惟。是不觀察。乃至一切世俗之法亦復如是。爾所劫中受持如是一切法海。未曾於一法中不得三昧。乃至世間技術之法。一一法中悉亦如是。爾所劫中住持一切如來法輪。隨所住持未曾廢捨一文一句。乃至不曾生於世智。唯除為欲調眾生故。爾所劫中見諸佛海。未曾於一佛所不得成就清淨大願。乃至於諸化佛之所悉亦如是。爾所劫中見諸菩薩修行妙行無有一行我不成就。爾所劫中所有眾生。無一眾生我不勸發阿耨多羅三藐三菩提心。未曾勸一眾生發於聲聞辟支佛意。爾所劫中於一切佛法。乃至一文一句不生疑惑。不生二想。不生分別想。不生種種想。不生執著想。不生勝劣想。不生愛憎想。善男子。我從是來常見諸佛。常見菩薩。常見真實善知識。常聞諸佛願。常聞菩薩行。常聞菩薩波羅蜜門。常聞菩薩地智光明門。常聞菩薩無盡藏門。常聞入無邊世界網門。常聞出生無邊眾生界因門。常以清淨智慧光明。除滅一切眾生煩惱。常以智慧生長一切眾生善根。常隨一切眾生所樂示現其身。常以清淨上妙言音。開悟法界一切眾生。善男子。我得菩薩求一切法無厭足莊嚴門。我得一切法平等地總持門。現不思議自在神變。汝欲見不。善財言唯。我心願見。爾時不動優婆夷坐於龍藏師子之座。入求一切法無厭足莊嚴三昧門。不空輪莊嚴三昧門。十力智輪現前三昧門。佛種無盡藏三昧門。入如是等一萬三昧門。入此三昧門時十方各有不可說佛剎微塵數世界六種震動。皆悉清淨瑠璃所成。一一世界中。有百億四天下百億如來。或住兜率天。乃至般涅槃。一一如來。放光明網周徧法界。道場眾會清淨圍繞。轉妙法輪開悟羣生。時不動優婆夷從三昧起。告善財言。善男子。汝見此不。善財言。唯我皆已見。優婆夷言。善男子。我唯得此求一切法無厭足三昧光明。為一切眾生說微妙法。皆令歡喜。如諸菩薩摩訶薩如金翅鳥遊行虗空無所障礙。能入一切眾生大海。見有善根已成熟者。便即執取置菩提岸。又如商客入大寶洲採求如來十力智寶。又如漁師持正法網入生死海。於愛水中漉諸眾生。如阿修羅王能徧撓動三有大城諸煩惱海。又如日輪出現虗空。照愛水泥令其乾竭。又如滿月出現虗空。令可化者心華開敷。又如大地普見平等。無量眾生於中止住。增長一切善法根芽。又如大風所向無礙。能拔一切諸見大樹。如轉輪王遊行世間。以四攝事攝諸眾生。而我云何能知能說彼功德行。善男子。於此南方有一大城名無量都薩羅。其中有一出家外道名曰徧行。汝往彼問菩薩云何學菩薩行修菩薩道。時善財童子頂禮其足。繞無量帀。殷勤瞻仰。辭退而去。

　　第九不動優婆夷。寄善法行。約力度。自發心來。於一切法無不得定。煩惱二乘不能動故。亦令眾生心不動故。以智修慈。故示以女。居王都者。王子位故。智契實法不為緣壞。名為安住。言善法者。說法授人動成物軌。思擇修習。一切法故。善財初依教趣求。正念思惟大光王教。種種憶念。觀察思修前法。生歡喜心。因修得益。故有十一種心。如是思惟。悲泣流淚。念善知識實為希有。為出生一切諸功德處。有九行經。皆思念之事。廣歎友能。如是思惟時。如來使空中天而告之以隨善知識教。有六行半經。皆空中天教示之事。推功歸友。然善財一向求善知識。但是精勤不倦。至此而言悲泣流淚者。修悲將滿。故積悲於此。天乃歡往後友。時善財童子漸次遊行。至安住城。推求不動優婆夷。今在何所。時眾生告言。此優婆夷身是童女。在其家內。父母守護。與自親屬演說妙法。善財聞已。即詣其舍。入其宅內。見彼堂宇金色光明照耀。遇斯光者。身意清涼。善財身觸其光。頓得五百三昧門。身心柔軟如七日胎。善財前詣其所。恭敬合掌。一念觀察。見其正報殊妙。有七行半經。言其形相端好。唯除如來。餘無及者。爾時善財見此女人。其身心自在。色相容顏。世無等者。乃先說偈讚。然後陳已發心。諮問法要。時不動優婆夷。先以軟語慰讚。次乃正授法界。告言。我得菩薩難摧伏智慧藏解脫門。又得堅固受持行門。又得一切法等地總持門。又得照明一切法辯才門。又得求一切無疲厭三昧門。所以此位得五種法門者。此亦同九地當法師位。須廣知故。此五種門疏有多義。次善財徵問五種三昧之業用境界云何。童女曰。此處難知。則已示其三昧廣大深遠矣。善財重請。自陳堪受。時優婆夷先明得法因緣云。過去世中有佛。號修臂如來。修者長也。臂有提挈之義。表大悲為手提挈眾生。故時國王唯有一女。即我身是。我於夜分樓上。仰觀於空中。見彼如來心生歡喜。便從樓下瞻禮彼佛。請問法要。時彼如來為我說法。我是時發心已來。經閻浮提微塵數劫。尚不生一念欲心。歷事多佛所得法門一字不忘。我從是來。劫劫生生。以妙言音開悟法界一切眾生。如此有四十八行經。具敘往因之事。釋上難知。次言我得菩薩求一切法無厭足莊嚴門。乃問善財。汝欲見否。善財言願見。時優婆夷。即入此三昧。顯示業用。即見十方微塵數如來示現八相利生之事。時優婆夷從三昧起。問善財言。汝見此否。善財言我皆已見。優婆夷言。我惟得此求一切法無厭足三昧而已。以此三昧光明為眾生說法。如諸菩薩廣大攝生事業。非我所知。乃謙己推勝。於此南方有都薩羅城。有一出家外道名曰徧行。汝可往問。善財頂禮辭退而去。

大方廣佛華嚴經綱要卷第六十六


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十七

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之八

　　爾時善財童子。於不動優婆夷所。得聞法已。專心憶念所有教誨。皆悉信受思惟觀察。漸漸遊行經歷國邑。至都薩羅城。於日沒時入彼城中。廛店鄰里四衢道側。處處尋覓徧行外道。

　　第十徧行外道。寄真實行。約智度謂智度已圓。稱於二諦。言行不虗故名真實。初善財依教趣求。

　　城東有山名曰善得。善財童子於中夜時。見此山頂草樹巖巘。光明照耀。如日初出。見此事已。生大歡喜。作是念言。我必於此見善知識。便從城出而登彼山。見此外道。於其山上平坦之處徐步經行。色相圓滿威光照耀。大梵天王所不能及。十千梵眾之所圍繞。往詣其所頭頂禮足。繞無量帀。於前合掌而作是言。聖者。我已先發阿耨多羅三藐三菩提心。而我未知菩薩云何學菩薩行。云何修菩薩道。我聞聖者善能教誨。願為我說。徧行答言。善哉善哉。善男子。我已安住至一切處菩薩行已。成就普觀世間三昧門。已成就無依無作神通力。已成就普門般若波羅蜜。善男子。我普於世間種種方所種種形貌。種種行解。種種歿生一切諸趣。所謂天趣。龍趣。夜叉趣。乾闥婆阿修羅迦樓羅緊那羅摩睺羅伽地獄畜生閻羅王界人非人等一切諸趣。或住諸見。或信二乘。或復信樂大乘之道。如是一切諸眾生中。我以種種方便種種智門而為利益。所謂或為演說一切世間種種技藝。令得具足一切巧術陀羅尼智。或謂演說四攝方便。令得具足一切智道。或為演說諸波羅蜜令其迴向一切智位。或為稱讚大菩提心。令其不失無上道意。或為稱讚諸菩薩行。令其滿足淨佛國土度眾生願。或為演說造諸惡行受地獄等種種苦報。令於惡業深生厭離。或為演說供養諸佛種諸善根。決定獲得一切智果。令其發起歡喜之心。或為讚說一切如來應正等覺所有功德。令樂佛身求一切智。或為讚說諸佛威德。令其願樂佛不壞身。或為讚說佛自在身。令求如來無能映蔽大威德體。又善男子。此都薩羅城中一切方所一切族類。若男若女諸人眾中。我皆以方便示同其形。隨其所應而為說法。諸眾生等悉不能知我是何人從何而至。唯令聞者如實修行。善男子。如於此城利益眾生。於閻浮提城邑聚落所有人眾住止之處。悉亦如是而為利益。善男子。閻浮提內九十六眾。各起異見而生執著。我悉於中方便調伏令其捨離所有諸見。如閻浮提。餘四天下亦復如是。如四天下三千大千世界亦復如是。如三千大千世界。如是十方無量世界諸眾生海。我悉於中隨諸眾生心之所樂。以種種方便。種種法門。現種種色身。以種種言音而為說法。令得利益。善男子。我唯知此至一切處菩薩行。如諸菩薩摩訶薩身。與一切眾生數等。得與眾生無差別身。以變化身普入諸趣。於一切處皆現受生。普現一切眾生之前。清淨光明徧照世間。以無礙願住一切劫。得如帝網諸無等行。常勤利益一切眾生。恒與共居而無所著。普於三世悉皆平等。以無我智周徧照耀。以大悲藏一切觀察。而我云何能知能說彼功德行。善男子。於此南方有一國土名為廣大。有鬻香長者名優鉢羅華。汝詣彼問菩薩云何學菩薩行。修菩薩道。時善財童子。頂禮其足。繞無量帀。殷勤瞻仰。辭退而去。

　　二城東有山下見敬諮問。以日暮入城故於中夜見亦表智入生死故。於山頂者。表行位極頂。有光明者。表智慧光。破生死暗故。請問修菩薩行。徧行答下稱讚授法。言已安住至一切處菩薩行。已成就普觀世間三昧。此正授法界。先彰三昧名體也。言至一切處者。言化境普周。徧行之名。亦由此立。普觀世間者。入定觀機。言無依無作神通者。由此神通。故能徧至化處。由普門般若。故能在定普觀。次普於世間種種方所下有二十八行經。顯普觀業用。分為四段。初三行半。明至一切處。二或住諸見下十二行經。明普觀世間用。三又善男子下五行經。明無作無依。故云不知從何而至。四善男子下六行經。明若用九十六種。皆能窮故。我唯知此下七行經。謙己推勝。乃指示後友。於此南方有廣大國。鬻香長者。汝可往問。當為汝說。時善財頂禮其足。辭退而去。

　　爾時善財童子因善知識教。不顧身命。不著財寶。不樂人眾。不耽五欲。不戀眷屬。不重王位。唯願化度一切眾生唯願嚴淨諸佛國土。唯願供養一切諸佛。唯願證知諸法實性。唯願修集一切菩薩大功德海。唯願修行一切功德終無退轉。唯願恒於一切劫中。以大願力修菩薩行。唯願普入一切諸佛眾會道場。唯願入一三昧門。普現一切三昧門自在神力。唯願於佛一毛孔中見一切佛。心無厭足。唯願得一切法智慧光明能持一切諸佛法藏。專求此等一切諸佛菩薩功德。漸次遊行至廣大國。詣長者所頂禮其足繞無量帀。合掌而立。白言。聖者。我已先發阿耨多羅三藐三菩提心。欲求一切佛平等智慧。欲滿一切佛無量大願。欲淨一切佛最上色身。欲見一切佛清淨法身。欲知一切佛廣大智身。欲淨治一切菩薩諸行。欲照明一切菩薩三昧。欲安住一切菩薩總持。欲除滅一切所有障礙。欲遊行一切十方世界。而未知菩薩云何學菩薩行。云何修菩薩道。而能出生一切智智。長者告言。善哉善哉。善男子汝乃能發阿耨多羅三藐三菩提心。善男子。我善別知一切諸香。亦知調合一切香法。所謂一切香。一切燒香。一切塗香。一切末香。亦知如是一切香王所出之處。又善了知天香。龍香。夜叉香乾闥婆阿修羅迦樓羅緊那羅摩睺羅伽人非人等所有諸香。又善別知治諸病香。斷諸惡香。生歡喜香。增煩惱香。滅煩惱香。令於有為生樂著香。令於有為生厭離香。捨諸憍逸香。發心念佛香。證解法門香。聖所受用香。一切菩薩差別香。一切菩薩地位香。如是等香形相生起。出現成就。清淨安隱方便境界。威德業用及以根本。如是一切我皆了達。善男子。人間有香名曰象藏。因龍鬪生。若燒一丸。即起大香雲。彌覆王都。於七日中雨細香雨。若著身者。身則金色。若著衣服宮殿樓閣。亦皆金色。若因風吹入宮殿中。眾生齅者七日七夜歡喜充滿。身心快樂無有諸病。不相侵害離諸憂苦。不驚不怖。不亂不恚。慈心相向志意清淨。我知是已而為說法。令其決定發阿耨多羅三藐三菩提心。善男子。摩羅耶山出栴檀香名曰牛頭。若以塗身。設入火坑火不能燒。善男子。海中有香名無能勝。若以塗鼓及諸螺貝。其聲發時一切敵軍皆自退散。善男子。阿那婆達多池邊。出沈水香名蓮華藏。其香一丸如麻子大。若以燒之。香氣普熏閻浮提界。眾生聞者。離一切罪。戒品清淨。善男子。雪山有香名阿盧那。若有眾生齅此香。者其心決定離諸染著。我為說法。莫不皆得離垢三昧。善男子。羅剎界中有香名海藏。其香但為轉輪王用。若燒一丸而以熏之。王及四軍皆騰虗空。善男子。善法天中有香名淨莊嚴。若燒一丸而以熏之。普使諸天心念於佛。善男子。須夜摩天有香名淨藏。若燒一丸而以熏之。夜摩天眾莫不雲集。彼天王所而共聽法。善男子兜率天中有香名先陀婆。於一生所繫菩薩座前燒其一丸。與大香雲徧覆法界。普雨一切諸供養具供養一切諸佛菩薩。善男子。善變化天有香名曰奪意。若燒一丸。於七日中普雨一切諸莊嚴具。善男子。我唯知此調和香法。如諸菩薩摩訶薩遠離一切諸惡習氣。不染世欲永斷煩惱眾魔罥索。超諸有趣以智慧香而自莊嚴。於諸世間皆無染著。具足成就無所著戒。淨無著智。行無著境。於一切處悉無有著。其心平等無著無依。而我何能知其妙行。說其功德顯其所有清淨戒門。示其所作無過失業。辯其離染身語意行。善男子。於此南方有一大城名曰樓閣。中有船師名婆施羅。汝詣彼問菩薩云何學菩薩行。修菩薩道。時善財童子頂禮其足。繞無量帀。殷勤瞻仰。辭退而去。

　　此下大文第四。有十善友。寄十迴向者。謂以前十行所修歷別十波羅蜜。融成一味。總迴向三處。謂迴向眾生。乃廣大心。迴向菩提。乃第一心。迴向實際。乃常心。以此三心。會歸法界中道一心。故以廣大國香表之。言鬻香者。鬻者。賣也。若買若賣二皆得香。謂自他善根皆可迴向。然香質雖微而香氣普熏徧滿。以表微因小善。一一迴向等同法界故。長者名青蓮華者。蓮華出淤泥而不染猶護眾生而離相。然青蓮為水中之最。救護為入生死之尊。故以表之。寄十善友。而以青蓮華長者寄第一。救護眾生離眾生。相迴向也。故善財童子因前知識教。故不顧身命。因發化度一切眾生等十一種大願專求此等一切諸佛菩薩功德。漸次遊行。至廣大國。趣求後位。詣長者所見敬諮問。白已發心。欲求一切佛平等智慧等十種樂欲之心。故長者稱讚。正授法界。但云我善別知一切諸香。亦知和合一切香法。言知香者。謂以戒定慧慈悲等香。熏修生善滅惡習氣故。然知香差別行也。亦知調和香者。融通行也。以金剛杵碎之。實相波羅蜜調和。令純雜無礙。悲智圓融。成迴向故。次所謂一切香下一知香體異。二約數辨異。三知力用異。如是等下明委窮本末。云香形相。生起。出現。成就。清淨。安隱方便。境界。威德。業用。及以根本。如是一切我皆了達。上有八行半經。下云人間有香下有二十二行經。指事別顯。有十種香。皆有法喻。明上本末等十法。總顯迴向法界之行也。次我唯知此下謙己推勝。云我唯知調和香法耳。如諸菩薩遠離一切諸惡習氣等勝行。非我所知。乃推後友云此去南方有樓閣城。中有船師。名婆施羅。汝可往問。當為汝說。善財頂禮。辭退而去。

　　爾時善財童子。向樓閣城觀察道路。所謂觀道高卑。觀道夷險。觀道淨穢。觀道曲直。漸次遊行。作是思惟我當親近彼善知識。善知識者是成就修行諸菩薩道因。是成就修行波羅蜜道因。是成就修行攝眾生道因。是成就修行普入法界無障礙道因。是成就修行令一切眾生除惡慧道因。是成就修行令一切眾生離憍慢道因。是成就修行令一切眾生滅煩惱道因。是成就修行令一切眾生捨諸見道因。是成就修行令一切眾生拔一切惡刺道因。是成就修行令一切眾生至一切智城道因。何以故。於善知識處。得一切善法故依善知識力。得一切智道故。善知識者難見難遇如是思惟漸次遊行。既至彼城。見其船師在城門外海岸上住。百千商人及餘無量大眾圍繞。說大海法方便開示佛功德海。善財見已往詣其所。頂禮其足繞無量帀。於前合掌而作是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。船師告言。善哉善哉。善男子。汝已能發阿耨多羅三藐三菩提心。今復能問生大智因。斷除一切生死苦因。往一切智大寶洲因。成就不壞摩訶衍因。遠離二乘怖畏生死。住諸寂靜三昧旋因。乘大願車。徧一切處行菩薩行。無有障礙清淨道因。以菩薩行莊嚴一切無能壞智清淨道因。普觀一切十方諸法皆無障礙清淨道因。速能趣入一切智海清淨道因。善男子。我在此城海岸路中。淨修菩薩大悲幢行。善男子。我觀閻浮提內貧窮眾生。為饒益故修諸苦行。隨其所願悉令滿足。先以世物充滿其意。復施法財令其歡喜。令修福行。令生智道。令增善根力。令起菩提心。令淨菩提願。令堅大悲力。令修能滅生死道。令生不厭生死行。令攝一切眾生海。令修一切功德海。令照一切諸法海。令見一切諸佛海。令入一切智智海。善男子。我住於此如是思惟。如是作意。如是利益一切眾生。善男子。我知海中一切寶洲一切寶處一切寶類一切寶種。我知淨一切寶鑽一切寶出一切寶作一切寶。我知一切寶器一切寶用一切寶境界一切寶光明。我知一切龍宮處一切夜叉宮處一切部多宮處。皆善迴避免其諸難。亦善別知漩澓淺深波濤遠近水色好惡種種不同。亦善別知日月星宿運行度數。晝夜晨晡晷漏延促。亦知其船鐵木堅脆。機關澁滑。水之大小。風之逆順。如是一切安危之相。無不明了。可行即行。可止即止。善男子。我以成就如是智慧。常能利益一切眾生。善男子。我以好船運諸商眾行安隱道。復為說法令其歡喜。引至寶洲。與諸珍寶咸使充足。然後將領還閻浮提。善男子。我將大船如是往來。未始令其一有損壞。若有眾生得見我身聞我法者。令其永不怖生死海。必得入於一切智海。必能消竭諸愛欲海。能以智光照三世海。能盡一切眾生苦海。能淨一切眾生心海。速能嚴淨一切剎海。普能往詣十方大海。普知一切眾生根海。普了一切眾生行海。普順一切眾生心海。善男子。我唯得此大悲幢行。若有見我及以聞我與我同住憶念我者。皆悉不空。如諸菩薩摩訶薩善能遊涉生死大海。不染一切諸煩惱海。能捨一切諸妄見海。能觀一切諸法性海。能以四攝攝眾生海。已善安住一切智海。能滅一切眾生著海。能平等住一切時海。能以神通度眾生海。能以其時調眾生海。而我云何能知能說彼功德行。善男子。於此南方有城名可樂。中有長者名無上勝。汝詣彼問菩薩云何學菩薩行修菩薩道。時善財童子頂禮其足。繞無量帀。殷勤瞻仰。悲泣流淚。求善知識心無厭足。辭退而去。

　　第二船師婆施羅。寄不壞迴向。謂得不壞信千種善根。而迴向故。名為不壞。婆施羅者此云自在。謂於佛法海已善通達。於生死海善能運度。於一切法深信不壞。故名自在。在樓閣城者。由此迴向令菩提心轉更增長。悲智相依而勝出故。初依教趣求。先依教觀道。於迴向道初得不壞故。佛道為高。餘皆是卑。生死涅槃為夷險。障無障為淨穢。二乘為曲。菩薩為直。如是觀察趣求。起十種思惟。善知識為成就菩薩道因。如是思惟。漸次遊行。既知彼城。見其船師在海岸上住。善財見已諮問法要。在海岸者。若佛法海以生死為此岸。不捨生死故。若生死海以大悲修因為此岸。住大慈悲令離因故。船師告言下稱讚受法。先讚其能問。入一切智海。清淨道因。後乃正示法界。云我在此海岸淨修菩薩大悲幢行。此標法門名體。後辨其業用。云我觀閻浮下有七行經。先明於陸化生。令知有海。次我知海中下有三行經。明善知海相。三我知一切龍宮下知生死海中三毒之相。亦善別知下一行經明知眾生心識之相。次亦善別知下一行經。明能知時之可否。知機之生熟。亦知其船下二行經。明知萬行不同。次我以成就下九行經。彰化成益。知十種海。前四自利。後六利他。此不壞迴向但言海者。以入生死海。教化眾生。不壞善根。即涅槃海故。以船師寄之。次我唯知此下謙己推勝。謂我唯知此大悲幢行而已。如諸菩薩遊涉生死大海等種種勝行。非我能知。故謙推後友云。於此南方有城名可樂。中有長者名無上勝。汝可往問。善財頂禮。辭退而去。

　　爾時善財童子起大慈周徧心。大悲潤澤心。相續不斷。福德智慧二種莊嚴。捨離一切煩惱塵垢。證法平等心無高下。拔不善刺。滅一切障。堅固精進以為牆壍。甚深三昧而作園苑。以慧日光破無明闇。以方便風開智慧華。以無礙願充滿法界。心常現入一切智城。如是而求菩薩之道。漸次經歷到彼城內。見無上勝在其城東大莊嚴幢無憂林中。無量商人百千居士之所圍繞。理斷人間種種事務。因為說法。令其永拔一切我慢。離我我所捨所積聚。滅慳嫉妬心得清淨。無諸穢濁獲淨信力。常樂見佛受持佛法。生菩薩力。起菩薩行。入菩薩三昧。得菩薩智慧。住菩薩正念。增菩薩樂欲。爾時善財童子。觀彼長者為眾說法已。以身投地頂禮其足。良久乃起。白言。聖者。我是善財。我是善財。我專尋求菩薩之行。菩薩云何學菩薩行。菩薩云何修菩薩道。隨修學時常能化度一切眾生。常能現見一切諸佛。常得聽聞一切佛法。常能住持一切佛法。常能趣入一切法門。入一切剎學菩薩行。住一切劫修菩薩道。能知一切如來神力。能受一切如來護念。能得一切如來智慧。時彼長者告善財言。善哉善哉。善男子。汝已能發阿耨多羅三藐三菩提心。善男子。我成就至一切處菩薩行門無依無作神通之力。善男子。云何為至一切處菩薩行門。善男子。我於此三千大千世界。欲界一切諸眾生中所謂一切三十三天。一切須夜摩天。一切兜率陀天。一切善變化天。一切他化自在天。一切魔天。及餘一切天龍夜叉。羅剎娑。鳩槃茶。乾闥婆。阿修羅。迦樓羅。緊那羅。摩睺羅伽。人與非人。村營城邑一切住處。諸眾生中而為說法。令捨非法。令息諍論。令除鬪戰。令止忿競令破冤結。令解繫縛。令出牢獄。令免怖畏。令斷殺生乃至邪見一切惡業不可作事。皆令禁止。令其順行一切善法。令其修學一切技藝。於諸世間而作利益。為其分別種種諸論。令生歡喜。令漸成熟。隨順外道為說勝智。令斷諸見。令入佛法。乃至色界一切梵天我亦為其說超勝法。如於此三千大千世界。乃至十方十不可說百千億那由他佛剎微塵數世界中我皆為說佛法。菩薩法。聲聞法。獨覺法。說地獄。說地獄眾生。說向地獄道。說畜生。說畜生差別。說畜生受苦。說向畜生道。說閻羅王世間。說閻羅王世間苦。說向閻羅王世間道。說天世間。說天世間樂。說向天世間道。說人世間。說人世間苦樂。說向人世間道。為欲開顯菩薩功德。為令捨離生死過患。為令知見一切智人諸妙功德。為欲令知諸有趣中迷惑受苦。為令知見無障礙法。為欲顯示一切世間生起所因。為欲顯示一切世間寂滅為樂。為令眾生捨諸想著。為令證得佛無依法。為令永滅諸煩惱輪。為令能轉如來法輪。我為眾生說如是法。善男子。我唯知此至一切處修菩薩行清淨法門。無依無作神通之力。如諸菩薩摩訶薩具足一切自在神通。悉能徧往一切佛剎。得普眼地悉聞一切音聲言說。普入諸法智慧自在。無有乖諍勇健無比。以廣長舌出平等音。其身妙好同諸菩薩與諸如來。究竟無二無有差別。智身廣大普入三世。境界無際同於虗空。而我云何能知能說彼功德行。善男子。於此南方有一國土名曰輸那。其國有城名迦陵迦林。有比丘尼名師子嚬申。汝詣彼問菩薩云何學菩薩行修菩薩道。時善財童子頂禮其足。繞無量帀。殷勤瞻仰。辭退而去。

　　第三無上勝長者。寄等一切佛迴向。以得勝通有過上故。等於諸佛。更無勝故。在可樂國者。由等佛迴向。不見美惡。皆清淨歡喜樂故。善財由受前知識教。起發大慈周徧心等。殊勝智願。漸次經歷。到彼城內。見無上勝。在城東大莊嚴幢無憂林中。無量商人圍繞。理斷人間種種務務。而為說法。善財觀彼長者。頂禮其足。白言勝者。我是善財。我專尋求菩薩之道。願為我說。時彼長者。種種讚其發心正示法界。云我就至一切處菩薩行門。無依無作神通之力。由無作無依故能遍至後云何為至一切處菩薩行門。謂我於此三千大千世界。為六道眾生。隨其所應而為說法。乃至出世四聖之法。我亦為說。令其證佛無依法。有二十二行半經。徵釋其業用。明至一切處。廣說法故。次下謙己推勝云。我唯知此至一切處修菩薩行清淨法門。無依無作神通之力法門而已。如諸菩薩具足一切神通等。一切清涼法門者。非我能知。乃謙己推勝。指示後友云。南方有輸那國城。名迦陵迦林。有比丘尼名師子嚬申。汝可往問。當為汝說。善財頂禮。辭退而去。

　　爾時善財童子漸次遊行至彼國城周徧推求此比丘尼。有無量人咸告之言。善男子。此比丘尼。在勝光王之所捨施日光園中說法。利益無量眾生。時善財童子。即詣彼園周徧觀察。見其園中有一大樹名為滿月。形如樓閣。放大光明照一由旬。見一葉樹名為普覆。其形如蓋放毗瑠璃紺青光明。見一華樹名曰華藏。其形高大如雪山王。雨眾妙華無有窮盡。如忉利天中波利質多羅樹。復見有一甘露果樹。形如金山。常放光明。種種眾果悉皆具足。復見有一摩尼寶樹。名毗盧遮那藏。其形無比。心王摩尼寶最在其上。阿僧祇色相摩尼寶周徧莊嚴復有衣樹名為清淨種種色衣垂布嚴飾。復有音樂樹名為歡喜。其音美妙過諸天樂。復有香樹名普莊嚴。恒出妙香普熏十方無所障礙。園中復有泉流陂池一切皆以七寶莊嚴。黑栴檀泥凝積其中。上妙金沙彌布其底。八功德水具足盈滿。優鉢羅華。波頭摩華。拘物頭華。芬陀利華徧覆其上。無量寶樹周徧行列。諸寶樹下敷師子座。種種妙寶以為莊嚴。布以天衣。熏諸妙香。垂諸寶繒。施諸寶帳。閻浮金網彌覆其上。寶鐸徐搖出妙音聲。或有樹下敷蓮華藏師子之座。或有樹下敷香王摩尼藏師子之座。或有樹下敷龍莊嚴摩尼王藏師子之座。或有樹下敷寶師子聚摩尼王藏師子之座。或有樹下敷毗盧遮那摩尼王藏師子之座。或有樹下敷十方毗盧遮那摩尼王藏師子之座。其一一座。各有十萬寶師子座周帀圍繞。一一皆具無量莊嚴。此大園中眾寶徧滿。猶如大海寶洲之上。迦鄰陀衣以布其地。柔輭妙好能生樂觸。蹈則沒足。舉則還復。無量諸鳥出和雅音。寶栴檀林上妙莊嚴。種種妙華常雨無盡。猶如帝釋雜華之園。無比香王普熏一切。猶如帝釋善法之堂。諸音樂樹寶多羅樹眾寶鈴網出妙音聲。如自在天善口天女所出歌音。諸如意樹種種妙衣垂布莊嚴。猶如大海有無量色。百千樓閣眾寶莊嚴。如忉利天宮善見大城。寶蓋遐張如須彌峰。光明普照如梵王宮。爾時善財童子。見此大園。無量功德種種莊嚴。皆是菩薩業報成就。出世善根之所生起。供養諸佛功德所流。一切世間無與等者。如是皆從師子嚬申比丘尼了法如幻。集廣大清淨福德善業之所成就。三千大千世界天龍八部無量眾生。皆入此園而不迫窄。何以故。此比丘尼不可思議威神力故。爾時善財見師子嚬申比丘尼。徧坐一切諸寶樹下大師子座。身相端嚴威儀寂靜。諸根調順如大象王。心無垢濁如清淨池。普濟所求如如意寶。不染世法猶如蓮華。心無所畏如師子王。護持淨戒不可傾動如須彌山。能令見者心得清涼如妙香王。能除眾生諸煩惱熱如雪山中妙栴檀香。眾生見者諸苦消滅如善見藥王。見者不空如婆樓那天。能長一切眾善根芽如良沃田。在一一座眾會不同。所說法門亦各差別。或見處座。淨居天眾所共圍繞。大自在天子而為上首。此比丘尼為說法門名無盡解脫。或見處座。諸梵天眾所共圍繞。愛樂梵王而為上首。此比丘尼為說法門名普門差別清淨言音輪。或見處座他化自在天天子天女所共圍繞。自在天王而為上首。此比丘尼為說法門名菩薩清淨心。或見處座。善變化天天子天女所共圍繞。善化天王而為上首。此比丘尼為說法門名一切法善莊嚴。或見處座。兜率陀天天子天女所共圍繞。兜率天王而為上首。此比丘尼為說法門名心藏旋。或見處座。須夜摩天天子天女所共圍繞。夜摩天王而為上首。此比丘尼為說法門名無邊莊嚴。或見處座。三十三天天子天女所共圍繞。釋提桓因而為上首。此比丘尼為說法門名厭離門。或見處座百光明龍王。難陀龍王。優波難陀龍王。摩那斯龍王。伊羅䟦難陀龍王。阿那婆達多龍王等。龍子龍女所共圍繞。娑伽羅龍王而為上首。此比丘尼為說法門名佛神通境界光明莊嚴。或見處座。諸夜叉眾所共圍繞。毗沙門天王而為上首。此比丘尼為說法門名救護眾生藏。或見處座。乾闥婆眾所共圍繞。持國乾闥婆王而為上首。此比丘尼為說法門名無盡喜。或見處座。阿修羅眾所共圍繞。羅睺阿修羅王而為上首。此比丘尼為說法門名速疾莊嚴法界智門。或見處座。迦樓羅眾所共圍繞。捷持迦樓羅王而為上首。此比丘尼為說法門名怖動諸有海。或見處座。緊那羅眾所共圍繞。大樹緊那羅王而為上首。此比丘尼為說法門名佛行光明。或見處座。摩睺羅伽眾所共圍繞。菴羅林摩睺羅伽王而為上首。此比丘尼為說法門名生佛歡喜心。或見處座。無量百千男子女人所共圍繞。此比丘尼為說法門名諸勝行。或見處座諸羅剎眾所共圍繞。常奪精氣大樹羅剎王而為上首。此比丘尼為說法門名發生悲愍心。或見處座。信樂聲聞乘眾生所共圍繞。此比丘尼為說法門名勝智光明。或見處座。信樂緣覺乘眾生所共圍繞。此比丘尼為說法門名佛功德廣大光明。或見處座。信樂大乘眾生所共圍繞。此比丘尼為說法門名普門三昧智光明門。或見處座。初發心諸菩薩所共圍繞。此比丘尼為說法門名一切佛願聚。或見處座。第二地諸菩薩所共圍繞。此比丘尼為說法門名離垢輪。或見處座。第三地諸菩薩所共圍繞。此比丘尼為說法門名寂靜莊嚴。或見處座。第四地諸菩薩所共圍繞。此比丘尼為說法門名生一切智境界。或見處座。第五地諸菩薩所共圍繞。此比丘尼為說法門名妙華藏。或見處座。第六地諸菩薩所共圍繞。此比丘尼為說法門名毗盧遮那藏。或見處座。第七地諸菩薩所共圍繞。此比丘尼為說法門名普莊嚴地。或見處座。第八地諸菩薩所共圍繞。此比丘尼為說法門名徧法界境界身。或見處座。第九地諸菩薩所共圍繞。此比丘尼為說法門名無所得力莊嚴。或見處座。第十地諸菩薩所共圍繞。此比丘尼為說法門名無礙輪。或見處座。執金剛神所共圍繞。此比丘尼為說法門名金剛智那羅延莊嚴。善財童子。見如是等一切諸趣所有眾生。已成熟者。已調伏者。堪為法器。皆入此園。各於座下圍繞而坐。師子嚬申比丘尼隨其欲解勝劣差別而為說法。令於阿耨多羅三藐三菩提得不退轉。何以故。此比丘尼入普眼捨得般若波羅蜜門。說一切佛法般若波羅蜜門。法界差別般若波羅蜜門。散壞一切障礙輪般若波羅蜜門。生一切眾生善心般若波羅蜜門。殊勝莊嚴般若波羅蜜門。無礙真實藏般若波羅蜜門。法界圓滿般若波羅蜜門。心藏般若波羅蜜門。普出生藏般若波羅蜜門。此十般若波羅蜜門為首。入如是等無數百萬般若波羅蜜門。此日光園中所有菩薩及諸眾生。皆是師子嚬申比丘尼初勸發心。受持正法。思惟修習。於阿耨多羅三藐三菩提得不退轉。時善財童子。見師子嚬申比丘尼如是園林。如是床座。如是經行。如是眾會。如是神力。如是辯才。復聞不可思議法門。廣大法雲潤澤其心。便生是念我當右繞無量百千帀。時比丘尼放大光明。普照其園眾會莊嚴。善財童子即自見身及園林中所有眾樹。皆悉右繞此比丘尼。經於無量百千萬帀。圍繞畢已。善財童子合掌而住。白言聖者。我已先發阿耨多羅三藐三菩提心。而未知菩薩云何學菩薩行云何修菩薩道。我聞聖者善能誘誨。願為我說。比丘尼言。善男子。我得解脫名成就一切智。善財言。聖者。何故名為成就一切智。比丘尼言。善男子。此智光明於一念中普照三世一切諸法。善財白言。聖者。此智光明境界云何。比丘尼言。善男子。我入此智光明門得出生一切法三昧王。以此三昧故得意生身。往十方一切世界。兜率天宮。一生所繫菩薩所。一一菩薩前現不可說佛剎微塵數身。一一身作不可說佛剎微塵數供養。所謂現天王身。乃至人王身。執持華雲。執持鬘雲。燒香塗香及以末香。衣服瓔珞。幢旛繒蓋寶網寶帳寶藏寶燈如是一切諸莊嚴具我皆執持而以供養。如於住兜率宮菩薩所如是於住胎出胎。在家出家往詣道場。成等正覺轉正法輪。入於涅槃。如是中間或住天宮。或住龍宮。乃至或復住於人宮。於彼一一諸如來所。我皆如是而為供養。若有眾生知我如是供養佛者。皆於阿耨多羅三藐三菩提得不退轉。若有眾生來至我所。我即為說般若波羅蜜。善男子。我見一切眾生不分別眾生相。智限明見故。聽一切語言不分別語言相。心無所著故。見一切如來不分別如來相。了達法身故。住持一切法輪不分別法輪相。悟法自性故。一念徧知一切法不分別諸法相。知法如幻故。善男子。我唯知此成就一切智解脫。如諸菩薩摩訶薩心無分別。普知諸法。一身端坐充滿法界。於自身中現一切剎。一念悉詣一切佛所。於自身內普現一切諸佛神力。一毛徧舉不可言說諸佛世界。於其自身一毛孔中現不可說世界成壞。於一念中與不可說不可說眾生同住。於一念中入不可說不可說一切諸劫。而我云何能知能說彼功德行。善男子。於此南方有一國土。名曰險難。此國有城名寶莊莊嚴。中有女人名婆須蜜多。汝詣彼問菩薩云何學菩薩行修菩薩道。時善財童子。頂禮其足。繞無數。帀殷勤瞻仰辭退而去。

　　第四至一切處迴向。寄善友名師子嚬申者。嚬申。乃舒展自在之意。以無畏遊行。無不至故。比丘尼者。純淨之慈。令善徧故。國名輸那者。此云勇猛。勇猛之力。能使善根無不至故。又以十度明義。此當進故。城名迦陵迦林者。以義翻為相鬪戰時。謂因鬪勝而立城故。表此迴向。願以信解大威力故。廣大智慧無障礙故。義當戰時。初依教趣求。言勝光園者。表因實際勝光。令其善根徧法界之園苑故。時善財童子。即詣彼園下見敬諮問。初見依報有六種。經為六段。一見園中樹林。有十行經。即表無漏林樹。依無漏法行而建立故。二見泉流陂池下三行經。表八解泉。流八功德水。三無量寶樹下有八行半經。表敷法寶座。而隨法嚴異四此大園中下有八行經。雜明諸嚴。表萬行非一。五爾時善財下有四行經。出其所因。六三千下二行經。明果用自在。次爾時善財下明見正報。初八行經。明徧彰勝德周遍。次見處座下有三十行經。別明所遍。說法各異。共有三十處。分三。今初十六處。為人天八部等處。次或見處座下三行經。明遍聲聞緣覺。次或見下有十六行經。明遍十地等覺諸菩薩眾。次如是下。總結多類。聞法發心。次何以故下總顯所因。釋成自在。有九行經。前十般若以為能化。次此日華園下由彼所化。根已熟故。已上通顯此比丘尼。即以現身。在此一園。徧坐九處道場說法。化九界眾生之法故。表至一切處迴向。而所迴向者。皆此法行也。下善財童子見師子嚬申比丘尼。如是勝妙。故更發勝心。時比丘尼先放光攝受善財申敬。白已發心。請問法要。下正示法界。比丘尼言。我唯得成就一切智解脫。言一切智者。同佛智故。次善財徵問其體。云一念普照故。後善財復問境界。乃辨其業用。次比丘答言。我入此智光明門。得出生一切法三昧王。故得意生身。此先明所依一切智。故能入王三昧。王三昧者一切三昧皆入中故。次往十方下有十五行經。明能依業用智用。謂比丘尼上為六道三乘說法。皆此三昧之業用智用故。此已示至一切處迴向之體用也。故下謙己推勝云。我唯知此一切智解脫門而已。如諸菩薩普知諸法。一身端坐充滿法界等。不可說法門。我云何知。故指示後友云。於此南方有險難國寶莊嚴城中。有女人名婆須蜜。汝可往問當為汝說。時善財瞻禮。辭退而去。

大方廣佛華嚴經綱要卷第六十七


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十八

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之九

　　爾時善財童子大智光明照啟其心。思惟觀察見諸法性。得了知一切言音陀羅尼門。得受持一切法輪陀羅尼門。得與一切眾生作所歸依大悲力。得觀察一切法義理光明門。得充滿法界清淨願得普照十方一切法智光明。得徧莊嚴一切世界自在力。得普發起一切菩薩業圓滿願。漸次遊行至險難國寶莊嚴城。處處尋覓婆須蜜多女。城中有人不知此女功德智慧。作如是念。今此童子諸根寂靜智慧明了。不迷不亂諦視一尋。無有疲懈無所取著。目視不瞬心無所動。甚深寬廣猶如大海。不應於此婆須蜜女有貪愛心。有顛倒心。生於淨想。生於欲想。不應為此女色所攝。此童子者不行魔行。不入魔境。不沒欲泥。不被魔縛。不應作處已能不作。有何等意而求此女。其中有人先知此女有智慧者。告善財言。善哉善哉。善男子。汝今乃能推求尋覓婆須蜜女。汝已獲得廣大善利。善男子。汝應決定求佛果位。決定欲為一切眾生作所依怙。決定欲拔一切眾生貪愛毒箭。決定欲破一切眾生於女色中所有淨想。善男子。婆須蜜女於此城內市廛之北自宅中住。時善財童子聞是語已。歡喜踊躍往詣其門。見其住宅廣博嚴麗。寶牆寶樹。及以寶壍。一一皆有十重圍繞。其寶壍中香水盈滿金沙布地。諸天寶華。優鉢羅華。波頭摩華。拘物頭華。芬陀利華。徧覆水上。宮殿樓閣處處分布。門闥窻牖相望間列。咸施網鐸悉置旛幢。無量珍奇以為嚴飾。瑠璃為地。眾寶間錯。燒諸沈水。塗以栴檀。懸眾寶鈴風動成音。散諸天華徧布其地。種種嚴麗不可稱說。諸珍寶藏其數百千。十大園林以為莊嚴。爾時善財見此女人顏貌端嚴。色相圓滿。皮膚金色。目髮紺青。不長不短。不麤不細。欲界人天無能與比。音聲美妙超諸梵世。一切眾生差別言音悉皆具足無不解了。深達字義善巧談說。得如幻智入方便門眾寶瓔珞及諸嚴具莊嚴其身。如意摩尼以為寶冠而冠其首。復有無量眷屬圍繞。皆共善根同一行願。福德大藏具足無盡。時婆須蜜多女從其身出廣大光明普照宅中一切宮殿。遇斯光者身得清涼。爾時善財前詣其所。頂禮其足。合掌而住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。彼即告言。善男子。我得菩薩解脫名離貪欲際。隨其欲樂而為現身。若天見我。我為天女形貌光明殊勝無比。如是乃至人非人等而見我者。我即為現人非人女。隨其樂欲皆令得見。若有眾生。欲意所纏。來詣我所。我為說法。彼聞法已則離貪欲。得菩薩無著境界三昧。若有眾生暫見於我則離貪欲得菩薩歡喜三昧。若有眾生暫與我語。則離貪欲得菩薩無礙音聲三昧。若有眾生暫執我手。則離貪欲得菩薩徧往一切佛剎三昧。若有眾生暫升我座。則離貪欲。得菩薩解脫光明三昧。若有眾生暫觀於我。則離貪欲。得菩薩寂靜莊嚴三昧。若有眾生見我頻申。則離貪欲。得菩薩摧伏外道三昧。若有眾生見我目瞬。則離貪欲。得菩薩佛境界光明三昧。若有眾生抱持於我。則離貪欲。得菩薩攝一切眾生恒不捨離三昧。若有眾生唼我脣吻。則離貪欲。得菩薩增長一切眾生福德藏三昧。凡有眾生親近於我。一切皆得住離貪際。入菩薩一切智地現前無礙解脫。善財白言。聖者。種何善根修何福業。而得成就如是自在。答言。善男子。我念過去有佛出世。名為高行。其王都城。名曰妙門。善男子。彼高行如來哀愍眾生。入於王城。蹈彼門閫。其城一切悉皆震動。忽然廣博眾寶莊嚴。無量光明遞相暎徹。種種寶華散布其地。諸天音樂同時俱奏。一切諸天充滿虗空。善男子。我於彼時。為長者妻。名曰善慧。見佛神力心生覺悟。則與其夫往詣佛所。以一寶錢而為供養。是時文殊師利童子為佛侍者。為我說法令發阿耨多羅三藐三菩提心。善男子。我唯知此菩薩離貪際解脫。如諸菩薩摩訶薩成就無邊巧方便智。其藏廣大。境界無比。而我云何能知能說彼功德行。善男子。於此南方有城名善度。中有居士。名鞞瑟胝羅。彼常供養栴檀座佛塔。汝詣彼問菩薩云何學菩薩行修菩薩道。時善財童子頂禮其足。繞無數帀。殷勤瞻仰。辭退而去。

　　第五善友婆須密女。寄無盡功德藏迴向。由迴向力。能成無量功德藏故。婆須密多。此云世友。亦云天友。隨世人天方便化故。國名險難者。逆行非道。下位不能行故。城名寶莊嚴者。逆順世行。能生無盡功德藏故。善財由聞一切智光。故思修趣入。得二種益。見諸法性得前實智。又得了知一切下則得權智。由前窮三世差別智故。由得二智。故能示現逆行。於生死中一一逆行。盡成功德藏矣。故以婆須寄此位也善財既得此益矣。漸次遊行。至險難國寶莊嚴城。覓婆須蜜。言險難者。於逆行入欲是為險難。轉逆為順。故成寶莊嚴。婆須逆行。意在於此。以逆行難測。非尋常可知故。善財初問。人皆生疑。非智眼不知故。有人告言。獲廣大善利。言在城市𨞬北者。在欲行禪。處喧常寂故。自宅中者。謂安住畢竟空。方能逆行故。善財依教往詣。先見依報殊勝。有七行經。言究宅舍種種莊嚴者。畢竟空中。無德不具故。次見正報端嚴。有八行經。婆須身有光明普照宅中者。以本有智光。照畢竟空故。觸之者身得清涼。即此以具離欲三昧矣。善財敬問法門。婆須答以得菩薩解脫。名離貪欲際。此正授己法界。先示其名也。言離欲際者。以凡夫著欲。二乘離欲。菩薩不斷貪欲而得解脫。以智了性空。欲即道故。故處染不染。方為究竟離欲際。即真實故。次別顯三昧業用。現種種身。示種種行。有十五行經。具彰隨欲便宜。得甚深三昧。次善財白言。乃問得法因緣。意在依教而修。故婆須答以往昔以一寶錢供養高行如來。是時文殊師利童子為佛侍者。為我說法。令我發菩提心。此則從根本智而發此行。故佛為高行。此是三昧之本故。然一錢甚微。能得此深三昧者。以寶為至愛。物小而愛甚。由能捨甚愛。故得離貪際解脫宜矣。次謙己云。我唯得此一法門耳。如諸菩薩成就無邊廣大境界。則非我所知。乃指後友云。南方有善度城。有居士名鞞瑟枳羅。汝可往問。當為汝說。善財作禮。辭退而去。

　　爾時善財童子漸次遊行。至善度城。詣居士宅。頂禮其足。合掌而立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。居士告言。善男子。我得菩薩解脫名不般涅槃際。善男子。我不生心言如是如來已般涅槃。如是如來現般涅槃。如是如來當般涅槃。我知十方一切世界諸佛如來畢竟無有般涅槃者。唯除為欲調伏眾生而示現耳。善男子。我開栴檀座如來塔門時得三昧名佛種無盡。善男子。我念念中入此三昧。念念得知一切無量殊勝之事。善財白言。此三昧者境界云何。居士答言善男子。我入此三昧。隨其次第見此世界一切諸佛。所謂迦葉佛。拘那含牟尼佛。拘留孫佛。尸棄佛。毗婆尸佛。提舍佛。弗沙佛。無上勝佛。無上蓮華佛。如是等而為上首。於一念頃得見百佛。得見千佛。得見百千佛。得見億佛。千億佛。百千億佛。阿庾多億佛。那由他億佛。乃至不可說不可說世界微塵數佛。如是一切次第皆見。亦見彼佛初始發心種諸善根。獲勝神通。成就大願。修行妙行具波羅蜜。入菩薩地。得清淨忍。摧伏魔軍成正等覺。國土清淨眾會圍繞。放大光明轉妙法輪。神通變現種種差別。我悉能持我悉能憶。悉能觀察分別顯示。未來彌勒佛等一切諸佛。現在毗盧遮那佛等一切諸佛。悉亦如是。如此世界。十方世界所有三世一切諸佛。聲聞獨覺諸菩薩眾。悉亦如是。善男子。我唯得此菩薩所得不般涅槃際解脫。如諸菩薩摩訶薩以一念智普知三世。一念徧入一切三昧。如來智入恒照其心。於一切法無有分別。了一切佛悉皆平等。如來及我一切眾生等無有二。知一切法自性清淨。無有思慮無有動轉。而能普入一切世間。離諸分別住佛法印。悉能開悟法界眾生。而我云何能知能說彼功德行。善男子。於此南方有山名補怛洛迦。彼有菩薩名觀自在。汝詣彼問菩薩云何學菩薩行。修菩薩道。即說頌日。

　海上有山多聖賢　　眾寶所成極清淨
　華果樹林皆徧滿　　泉流池沼悉具足
　勇猛丈夫觀自在　　為利眾生住此山
　汝詣往問諸功德　　彼當示汝大方便

　　時善財童子頂禮其足。繞無量帀已。殷勤瞻仰。辭退而去。

　　第六善友鞞瑟胝羅。寄入一切平等善根迴向。善友名鞞瑟胝羅者。此云纏裹。義當包攝。謂塔中包攝一切佛故。或云攝入。以此長者供佛塔故。然塔表寂滅法身。以法身生佛平等。故表攝諸善根。入法身平等際故。城名善友者。無一善根不到究竟實際故。善財依教趣求。至善度城。詣居士宅。見敬諮問。居士告曰。我得菩薩解脫。名不般涅槃際。此正授法界之名也。言不般涅槃。般者入也。窮諸如來不入涅槃之實際故。謂法身常住。寂滅永安。一向涅槃。何容更入。故云不入。以栴檀香表法身。然香氣普熏。故生佛平等。故眾生凡有善根。皆法身所流故為平等。一一歸於實際故。故云迴向。故長者告善財言。我開塔門時得三昧名佛種無盡。意顯一切善根皆依法身故為佛種。故念念中入此三昧。念念得知無量殊勝之事。以事事稱法界性。故云殊勝。次善財問此三昧之境界。長者告以入三昧時次第見一切佛。有十三行經。皆言三昧境界。以顯三昧之業用。故結云聲聞獨覺菩薩。與一切三世佛等。與毗盧遮那等。此結示平等法界也。次謙己云。我唯得此不般涅槃解脫一法門耳。如諸菩薩一念普知三世等殊勝功德。非我所知。乃推勝指示後友云。於此南方有山名補怛洛伽。有菩薩名觀自在。汝可往問當為汝說。復偈以讚之。言海上有山者。大悲隨順入生死海。住涅槃山故。即南印度之南海。時善財童子。瞻仰辭退而去。

　　大文第七觀自在菩薩寄等隨順一切眾生迴向。謂以善根等心隨順諸眾生故。然約觀音普門示現隨眾生心感而應現。為等隨順義。言觀自在。亦云觀世音。以梵云婆盧枳底。此云觀。濕法羅。此云自在。又云攝伐多。此云音。以約菩薩修甚深般若。照見五蘊皆空。故云自在。若約於觀音如來。從聞思修。得耳根圓通。故云觀音。然以普門示現。即是等隨順一切眾生迴向之義。

　　爾時善財童子一心思惟彼居士教。入彼菩薩解脫之藏。得彼菩薩能隨念力。憶彼諸佛出現次第。念彼諸佛相續次第。持彼諸佛名號次第。觀彼諸佛所說妙法。知彼諸佛具足莊嚴。見彼諸佛成正等覺。了彼諸佛不思議業。漸次遊行至於彼山。處處求覓此大菩薩。見其西面巖谷之中。泉流縈映樹林蓊鬱。香草柔輭右旋布地。觀自在菩薩於金剛寶石上結加趺坐。無量菩薩皆坐寶石恭敬圍繞。而為宣說大慈悲法。令其攝受一切眾生。善財見已歡喜踊躍。合掌諦觀目不暫瞬。作如是念。善知識者則是如來。善知識者一切法雲。善知識者諸功德藏。善知識者難可值遇。善知識者十力寶因。善知識者無盡智炬。善知識者福德根芽。善知識者一切智門。善知識者智海導師。善知識者至一切智助道之具。便即往詣大菩薩所。爾時觀自在菩薩遙見善財。告言善來。汝發大乘意普攝眾生。起正直心專求佛法。大悲深重救護一切。普賢妙行相續現前。大願深心圓滿清淨。勤求佛法悉能領受。積集善根恒無厭足。順善知識不違其教。從文殊師利功德智慧大海所生。其心成熟得佛勢力。已獲廣大三昧光明。專意希求甚深妙法。當見諸佛生大歡喜。智慧清淨猶如虗空。既自明了復為他說。安住如來智慧光明。爾時善財童子頂禮觀自在菩薩足。繞無數帀。合掌而住白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。菩薩告言。善哉善哉善男子。汝已能發阿耨多羅三藐三菩提心。善男子。我已成就菩薩大悲行解脫門。善男子。我以此菩薩大悲行門平等教化一切眾生相續不斷。善男子。我住此大悲行門。常在一切諸如來所。普現一切眾生之前。或以布施攝取眾生。或以愛語。或以利行。或以同事攝取眾生。或現色身攝取眾生。或現種種不思議色淨光明網攝取眾生。或以音聲。或以威儀。或為說法。或現神變令其心悟而得成熟。或為化現同類之形。與其共居而成熟之。善男子。我修行此大悲行門。願常救護一切眾生。願一切眾生離險道怖。離熱惱怖。離迷惑怖。離繫縛怖。離殺害怖。離貧窮怖。離不活怖。離惡名怖。離於死怖。離大眾怖。離惡趣怖。離黑闇怖。離遷移怖。離愛別怖。離冤會怖。離逼迫身怖。離逼迫心怖。離憂悲怖。復作是願。願諸眾生若念於我。若稱我名。若見我身。皆得免離一切怖畏。善男子。我以此方便令諸眾生離怖畏已。復教令發阿耨多羅三藐三菩提心。永不退轉。善男子。我唯得此菩薩大悲行門。如諸菩薩摩訶薩已淨普賢一切願。已住普賢一切行。常行一切諸善法。常入一切諸三昧。常住一切無邊劫。常知一切三世法。常詣一切無邊剎。常息一切眾生惡。常長一切眾生善。常絕眾生生死流。而我云何能知能說彼功德行。爾時東方有一菩薩名曰正趣。從空中來至娑婆世界輪圍山頂。以足按地。其娑婆世界六種震動。一切皆以眾寶莊嚴。正趣菩薩放身光明映蔽一切日月星電。天龍八部釋梵護世所有光明皆如聚墨。其光普照一切地獄畜生餓鬼閻羅王處。令諸惡趣眾苦皆滅。煩惱不起。憂悲悉離。又於一切諸佛國土普雨一切華香瓔珞衣服幢蓋。如是所有諸莊嚴具供養於佛。復隨眾生心之所樂。普於一切諸宮殿中而現其身。令其見者皆悉歡喜。然後來詣觀自在所。時觀自在菩薩告善財言。善男子。汝見正趣菩薩來此會不。白言已見。告言。善男子汝可往問菩薩云何學菩薩行。修菩薩道。

　　文中先釋名。此下依教趣求。故善財思惟彼教。即入彼解脫。隨思證入。故漸次遊行。至彼山處。見其西面巖谷中。菩薩於金剛寶石上坐。無量菩薩圍繞。而為宣說大慈悲法。善財見已。歡喜踊躍。諦觀作念善知識益。即往詣大菩薩所。見敬諮問。爾時觀自在菩薩。遙見善財。即以讚攝。大悲深厚隨順攝受故。有七行經。皆讚攝之辭。善財頂禮。敬問法要。菩薩先審發心。次授法界。云我已成就菩薩大悲行解脫門。以此行行平等教化一切眾生。相續不斷。次我住此大悲行門下廣顯業用。先五行半經。約普門以顯業用。以四攝等十一句。已攝種種示現。然三十二應在此或現色身及說法二句。已攝盡無遺。次有八行經。約大悲行以顯業用。末後令進大心永不退轉。次謙己云。我唯得此大悲行門而已。如諸菩薩普賢願等廣大行門。非我所知。爾時即見東方有一菩薩。名曰正趣。從空中來。至娑婆界。現大神變。時觀自在菩薩告善財言。汝見正趣菩薩來此會否。答言已見。觀自在云。汝可往問。以在本會。故闕禮辭。

　　爾時善財童子敬承其教。遽即往詣彼菩薩所。頂禮其足合掌而立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。正趣菩薩言。善男子。我得菩薩解脫名普門速疾行。善財言。聖者於何佛所得此法門。所從來剎去此幾何。發來久如。告言善男子。此事難知。一切世間天人阿修羅沙門婆羅門等所不能了。唯勇猛精進無退無怯諸菩薩眾。已為一切善友所攝。諸佛所念。善根具足。志樂清淨。得菩薩根。有智慧眼。能聞能持能解能說。善財言。聖者。我承佛神力善知識力。能信能受。願為我說。正趣菩薩言。善男子我從東方妙藏世界普勝生佛所而來此土。於彼佛所得此法門。從彼發來。已經不可說不可說佛剎微塵數劫。一一念中。舉不可說不可說佛剎微塵數步。一一步過不可說不可說世界微塵數佛剎。一一佛剎我皆徧入。至其佛所以妙供具而為供養。此諸供具皆是無上心所成。無作法所印。諸如來所忍。諸菩薩所歎。善男子。我又普見彼世界中一切眾生。悉知其心。悉知其根。隨其欲解現身說法。或放光明。或施財寶種種方便教化調伏無有休息。如從東方。南西北方四維上下亦復如是。善男子。我唯得此菩薩普疾行解脫。能疾周徧到一切處。如諸菩薩摩訶薩普於十方無所不至。智慧境界等無差別。善布其身悉徧法界。至一切道入一切剎。知一切法到一切世。平等演說一切法門。同時照耀一切眾生。於諸佛所不生分別。於一切處無有障礙。而我云何能知能說彼功德行。善男子。於此南方有城名墮羅鉢底。其中有神名曰大天。汝詣彼問菩薩云何學菩薩行修菩薩道時善財童子。頂禮其足繞無數帀。殷勤瞻仰。辭退而去。

　　第八正趣菩薩寄真如相迴向。謂善根即如。成迴向故。以一切法皆趣真如。故名正趣。善財陳已發心。乃問修菩薩道。正趣菩薩告言。我得菩薩解脫名普門速疾行。此正授法界。先標名體。十方無際。故云普門。一念超多。故云速疾。以依真如行。則一念頓證菩提。故下顯法門業用。故善財問從何佛得此法。又問所從來剎去此幾何。發來久如。正趣告言。此處難知。謂非大根不堪領受。善財自謂己力所堪。正趣告言。我從東方妙藏世界普勝生佛所得此法門。從彼發來。意顯自不動本智如來藏界。普生萬善本覺而來。此答得處。以一念頓超。故言從彼發來。經不可說劫。此答時之久近。多時多步則知其遠。不離一念。則雖遠而近。故為速疾。所經一一佛剎調伏眾生。一方如此。十方亦然。故為普門。次謙己云。我唯得此菩薩普速疾行解脫而已。如諸菩薩。普於十方無所不至。智慧境界等勝功德行。非我能知。乃指後友云。此南方有城。名墮羅鉢底。彼中有神名曰大天。汝可往問。當為汝說。時善財童子。殷勤瞻仰。辭退而去。

　　爾時善財童子入菩薩廣大行求菩薩智慧境。見菩薩神通事。念菩薩勝功德。生菩薩大歡喜。起菩薩堅精進。入菩薩不思議自在解脫。行菩薩功德地。觀菩薩三昧地。住菩薩總持地。入菩薩大願地。得菩薩辯才地。成菩薩諸力地。漸次遊行至於彼城。推問大天今在何所。人咸告言。在此城內現廣大身為眾說法。爾時善財至大天所。頂禮其足。於前合掌。而作是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。爾時大天長舒四手。取四大海水自洗其面。持諸金華以散善財。而告之言。善男子。一切菩薩難可得見。難可得聞。希出世間。於眾生中最為第一。是諸人中芬陀利華。為眾生歸。為眾生救。為諸世間作安隱處。為諸世間作大光明。示迷惑者安隱正道。為大導師。引諸眾生入佛法門。為大法將善能守護一切智城。菩薩如是難可值遇。唯身語意無過失者。然後乃得見其形像聞其辯才。於一切時常現在前。善男子。我已成就菩薩解脫名為雲網。善財言。聖者。雲網解脫境界云何。爾時大天於善財前示現金聚。銀聚。瑠璃聚。玻瓈聚。硨磲聚。碼碯聚。大𦦨寶聚。離垢藏寶聚。大光明寶聚。普現十方寶聚。寶冠聚。寶印聚。寶瓔珞聚。寶璫聚。寶釧聚。寶鎖聚。珠網聚。種種摩尼寶聚。一切莊嚴具聚。如意摩尼聚皆如大山。又復示現一切華。一切鬘。一切香。一切燒香。一切塗香。一切衣服。一切幢旛。一切音樂。一切五欲娛樂之具皆如山積。及現無數百千萬億諸童女眾。而彼大天告善財言。善男子。可取此物供養如來修諸福德。并施一切攝取眾生。令其修學檀波羅蜜能捨難捨。善男子。如我為汝示現此物教汝行施。為一切眾生悉亦如是。皆令以此善根熏習於三寶所善知識所恭敬供養增長善法。發於無上菩提之意。善男子。若有眾生貪著五欲自放逸者。為其示現不淨境界。若有眾生瞋恚憍慢多諍競者。為其示現極可怖形。如羅剎等飲血噉肉。令其見已驚恐惶懼。心意調柔。捨離冤結。若有眾生惛沈嬾墮。為其示現王賊水火及諸重疾。令其見已心生惶怖。知有憂苦而自勉策。以如是等種種方便。令捨一切諸不善行修行善法。令除一切波羅蜜障具波羅蜜。令超一切障礙險道到無障處。善男子。我唯知此雲網解脫。如諸菩薩摩訶薩猶如帝釋。已能摧伏一切煩惱阿修羅軍。猶如大水。普能消滅一切眾生諸煩惱火。猶如猛火普能乾竭一切眾生諸愛欲水。猶如大風普能吹倒一切眾生諸見取幢。猶如金剛悉能摧破一切眾生諸我見山。而我云何能知能說彼功德行。善男子。此閻浮提摩竭提國菩提場中。有主地神其名安住。汝詣彼問。菩薩云何學菩薩行。修菩薩道。時善財童子禮大天足。繞無數帀。辭退而去。

　　第九善友大天寄無縛無著解脫迴向。謂不為相縛。不為見著。作用自在故。解脫善友名大天者。現大身故。無縛無著。智淨自在。故名為天。稱理普應。故名為大。妙用難測故名為神。墮羅鉢底城者。此云有門。謂有此微妙法門為法師故。爾時善財童子。由領前教。得入菩薩廣大行等十三種法門。漸次至彼城。聞大天現廣大身。為眾說法。以九當法師位。稱法界說。故現大身說。善財作禮。諮問法要。時大天長舒四手取四大海水。自洗其面。持諸金華散善財上。以將授法界。故先作此方便也。長舒等者。疏有二義。約事則發心難遇。當淨目而觀。散華而供。約表為展四無礙解手。取所證勝真如流相應法門。先當自洗法身。後因利他。故云散華。大天告言。善男子。我已成就菩薩解脫。名為雲網。此正授法界。善財問雲網解脫境界云何。大天即於善財前。示現金銀等諸珍寶聚。猶如大山。又復示現一切華香妓樂諸童女等。告善財言。汝可取此修諸福德。施諸眾生等。有九行半經。皆法門之業用。所以示現而以施者。意表菩薩以如幻法門以四攝事教化眾生。故無縛著令超障礙。到無障處。以表此位說法利生。皆隨所示現也。後謙己云。我唯知此雲網解脫門。如諸菩薩種種妙行。非我能知。乃推勝云。此閻浮提菩提場。有主地神其名安住。汝可往問。當為汝說。時善財瞻仰。辭退而去。

　　爾時善財童子。漸次遊行趣摩竭提國菩提場內安住神所。百萬地神同在其中。更相謂言。此來童子即是佛藏。必當普為一切眾生作所依處。必當普壞一切眾生無明㲉藏。此人已生法王種中。當以離垢無礙法繒而冠其首。當開智慧大珍寶藏。摧伏一切邪論異道。時安住等百萬地神。放大光明徧照三千大千世界。普令大地同時震吼。種種寶物處處莊嚴。影潔光流遞相鑒徹。一切樹葉俱時生長。一切華樹咸共開敷。一切果樹靡不成熟。一切河流遞相灌注。一切池沼悉皆盈滿。雨細香雨徧灑其地。風來吹華普散其上。無數音樂一時俱奏。天莊嚴具咸出美音。牛王象王師子王等。皆生歡喜踊躍哮吼猶。如大山相擊出聲。百千伏藏自然涌現。時安住地神告善財言。善來童子。汝於此地曾種善根。或為汝現。汝欲見不。爾時善財禮地神足。繞無數帀。合掌而立。白言聖者。唯然欲見。時安住地神以足按地。百千億阿僧祇寶藏自然涌出。告言善男子。今此寶藏隨逐於汝。是汝往昔善根果報。是汝福力之所攝受。汝應隨意自在受用。善男子。我得菩薩解脫名不可壞智慧藏。常以此法成就眾生。善男子。我憶自從然燈佛來。常隨菩薩恭敬守護。觀察菩薩所有心行智慧境界。一切誓願諸清淨行。一切三昧廣大神通。大自在力無能壞法。徧往一切諸佛國土。普受一切諸如來記。轉於一切諸佛法輪。廣說一切修多羅門。大法光明普皆照耀。教化調伏一切眾生。示現一切諸佛神變。我皆能領受皆能憶持。善男子。乃往古世過須彌山微塵數劫。有劫名莊嚴。世界名月幢。佛號妙眼。於彼佛所得此法門。善男子。我於此法門若入若出修習增長。常見諸佛未曾捨離。始從初得乃至賢劫。於其中間值遇不可說不可說佛剎微塵數如來應正等覺。悉皆承事恭敬供養。亦見彼佛詣菩提座現大神力。亦見彼佛所有一切功德善根。善男子。我唯知此不可壞智慧藏法門。如諸菩薩摩訶薩常隨諸佛。能持一切諸佛所說。入一切佛甚深智慧。念念充徧一切法界。等如來身。生諸佛心。具諸佛法。作諸佛事。而我云何能知能說彼功德行。善男子。此閻浮提摩竭提國迦毗羅城有主夜神名婆珊婆演底。汝詣彼問菩薩云何學菩薩行修菩薩道。時善財童子禮地神足。繞無數帀。殷勤瞻仰。辭退而去。

　　第十安住地神。寄入法界無量迴向。謂等以法界善根。迴向法界故。善友名安住地神者。地為萬法所依。即所入法界。安住即入義。在菩提場者。菩提是本。前南有所表。從本之南。今攝末歸本之法界。故不云南矣。又地上證如。亦同本故。今迴向終。故攝歸此。此疏義也。統約長途。以前三賢所修普賢眾行。皆依真如法界建立。今迴向位滿。三賢因終攝前眾行統歸一心。以為入地之勝進。以始從法界所流。今終歸法界。以地為根本法界。故以安住地神寄此迴向也。故下有百萬地神。同在其中者。表地為萬行之所歸故。更相讚善財者。以善財隨修證入真如地故。時百萬地神皆放大光明現種種瑞者。謂證此真如。自然而有不思用。故不待問即為示現。故安住地神以足按地下萬阿僧祇寶藏自然涌出。正顯真如法界。為大功德法寶藏故。已證在己。故云隨意受用。次乃告言。我得菩薩解脫名不可壞智慧藏。言不可壞者。然可壞者無明。不可壞者真如如來藏。亦名智慧。此正示法界。先標名體用。疏云謂一念之智。冥乎法界。則不可壞。此中則無所不生。故名為藏。由賢位既滿。總會三賢為入地之因。故顯善財之福。常隨地神之智不壞。是則昔因不失能入證矣。次我憶下別顯業用。次乃往古昔下顯得法時處。次我於下總結純熱。次謙己云。我唯知此不可壞智慧藏法門而已。如諸菩薩入一切佛甚深智慧等勝行。非我所知。乃推勝云。此閻浮提有主夜神。名婆珊婆演底。汝可往問。當為汝說。時善財童子禮地神足。瞻仰辭退而去。

　　上十迴向竟。

　　下寄十地。

　　爾時善財童子一心思惟安住神教。憶持菩薩不可沮壞智藏解脫。修其三昧。學其軌則。觀其遊戲。入其微妙。得其智慧。達其平等。知其無邊。測其甚深。漸次遊行至於彼城。從東門入住立未久便見日沒。心念隨順諸菩薩教。渴仰欲見彼主夜神。於善知識生如來想。復作是念。由善知識得周徧眼。普能明見十方境界。由善知識得廣大解。普能了達一切所緣。由善知識得三昧眼。普能觀察一切法門。由善知識得智慧眼。普能明照十方剎海。作是念時。見彼夜神於虗空中處寶樓閣香蓮華藏師子之座。身真金色。目髮紺青。形貌端嚴見者歡喜。眾寶瓔珞以為嚴飾。身服朱衣。首戴梵冠。一切星宿炳然在體。於其身上一一毛孔。皆現化度無量無數惡道眾生。令其免離險難之像。是諸眾生或生人中。或生天上。或有趣向二乘菩提。或有修行一切智道。又彼一一諸毛孔中示現種種教化方便。或為現身。或為說法。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩師子嚬申。菩薩解脫遊戲。如是種種成熟眾生。善財童子。見聞此已。心大歡喜。以身投地。禮夜神足。繞無數帀。於前合掌。而作是言。聖者。我已先發阿耨多羅三藐三菩提心。我心冀望依善知識。獲諸如來功德法藏。唯願示我一切智道。我行於中至十力地。時彼夜神。告善財言。善哉善哉。善男子。汝能深心敬善知識。樂聞其語。修行其教。以修行故。決定當得阿耨多羅三藐三菩提。善男子。我得菩薩破一切眾生癡暗法光明解脫。善男子。我於惡慧眾生起大慈心。於不善業眾生起大悲心。於作善業眾生起於喜心。於善惡二行眾生起不二心。於離染眾生起令生清淨心。於邪道眾生起令生正行心。於劣解眾生起令興大解心。於樂生死眾生起令捨輪轉心。於住二乘道眾生起令住一切智心。善男子。我以得此解脫故。常與如是心共相應。善男子。我於夜闇人靜鬼神盜賊諸惡眾生所遊行時。蜜雲重霧惡風暴雨日月星宿並皆昏蔽不見色時。見諸眾生若入於海。若行於陸。山林曠野諸險難處。或遭盜賊。或乏資糧。或迷惑方隅或忘失道路。慞惶憂怖不能自出。我時即以種種方便而救濟之。為海難者示作船師。魚王。馬王。龜王。象王。阿修羅王。及以海神。為彼眾生止惡風雨息大波浪。引其道路示其洲岸。令免怖畏悉得安隱。復作是念。以此善根迴施眾生願令捨離一切諸苦。為在陸地一切眾生於夜闇中遭恐怖者。現作日月及諸星宿晨霞夕電種種光明。或作屋宅。或為人眾。令其得免恐怖之厄。復作是念以此善根迴施眾生。悉令除滅諸煩惱闇。一切眾生有惜壽命。有愛名聞。有貪財寶。有重官位。有著男女。有戀妻妾。未稱所求多生憂怖。我皆救濟令其離苦。為行山險而留難者。為作善神現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。令其免離一切憂厄。為行曠野稠林險道藤蘿所罥雲霧所闇而恐怖者。示其正道令得出離。作是念言。願一切眾生伐見稠林截愛羅網。出生死野。滅煩惱愛。入一切智平坦正道。到無畏處畢竟安樂。善男子。若有眾生樂著國土而憂苦者。我以方便令生厭離。作是念言。願一切眾生不著諸蘊。住一切佛薩婆若境。善男子。若有眾生樂著聚落貪愛宅舍。常處黑闇受諸苦者。我為說法令生厭離。令法滿足。令依法住。作是念言。願一切眾生悉不貪樂六處聚落。速得出離生死境界。究竟安住一切智城。善男子。若有眾生行闇夜中迷惑十方。於平坦路生險難想。於險難道起平坦想。以高為下以下為高。其心迷惑生大苦惱。我以方便舒光照及。若欲出者示其門戶。若欲行者示其道路。欲度溝洫示其橋梁。欲涉河海與其船筏。樂觀方者示其險易。安危之處欲休息者示其城邑水樹之所。作是念言。如我於此照除夜闇令諸世事悉得宣敘。願我普於一切眾生生死長夜無明闇處。以智慧光普皆照了。是諸眾生無有智眼。想心見倒之所覆翳。無常常想。無樂樂想。無我我想。不淨淨想。堅固執著我人眾生蘊界處法。迷惑因果不識善惡。殺害眾生乃至邪見。不孝父母。不敬沙門及婆羅門。不知惡人不識善人。貪著惡事。安住邪法。毀謗如來壞正法輪。於諸菩薩呰辱傷害。輕大乘道斷菩提心。於有恩人反加殺害。於無恩處常懷冤結。毀謗賢聖親近惡伴。盜塔寺物作五逆罪。不久當墮三惡道處。願我速以大智光明破彼眾生無明黑闇。令其疾發阿耨多羅三藐三菩提心。既發心已。示普賢乘開十力道。亦示如來法王境界。亦示諸佛一切智城諸佛所行諸佛自在諸佛成就諸佛總持。一切諸佛共同一身。一切諸佛平等之處令其安住。善男子。一切眾生或病所纏。或老所侵。或苦貧窮。或遭禍難。或犯王法臨當被刑。無所依怙生大怖畏。我皆救濟使得安隱。復作是念。願我以法普攝眾生。令其解脫一切煩惱。生老病死憂悲苦患。近善知識。常行法施。勤行善業。速得如來清淨法身。住於究竟無變易處。善男子。一切眾生入見稠林。住於邪道。於諸境界起邪分別。常行不善身語意業。妄作種種諸邪苦行。於非正覺生正覺想。於正覺所非正覺想。為惡知識之所攝受。以起惡見將墮惡道。我以種種諸方便門而為救護。令住正見。生人天中。復作是念。如我救此將墜惡道諸眾生等。願我普救一切眾生。悉令解脫一切諸苦。住波羅蜜出世聖道。於一切智得不退轉。具普賢願近一切智。而不捨離諸菩薩行。常勤教化一切眾生。爾時婆珊婆演底主夜神。欲重宣此解脫義。承佛神力。觀察十方為善財童子。而說頌曰。

　我此解脫門　　生淨法光明　　能破愚癡闇
　待時而演說　　我昔無邊劫　　勤行廣大慈
　普覆諸世間　　佛子應修學　　寂淨大悲海
　出生三世佛　　能滅眾生苦　　汝應入此門
　能生世間樂　　亦生出世樂　　令我心歡喜
　汝應入此門　　既捨有為患　　亦遠聲聞果
　淨修諸佛力　　汝應入此門　　我目甚清淨
　普見十方剎　　亦見其中佛　　菩提樹下坐
　相好莊嚴身　　無量眾圍繞　　一一毛孔中
　種種光明出　　見諸羣生類　　死此而生彼
　輪迴五趣中　　常受無量苦　　我耳甚清淨
　聽之無不及　　一切語言海　　悉聞能憶持
　諸佛轉法輪　　其聲妙無比　　所有諸文字
　悉皆能憶持　　我鼻甚清淨　　於法無所礙
　一切皆自在　　汝應入此門　　我舌甚廣大
　淨好能言說　　隨應演妙法　　汝應入此門
　我身甚清淨　　三世等如如　　隨諸眾生心
　一切悉皆現　　我心淨無礙　　如空含萬象
　普念諸如來　　而亦不分別　　了知無量剎
　一切諸心海　　諸根及欲樂　　而亦不分別
　我以大神通　　震動無量剎　　其身悉徧往
　調彼難調眾　　我福甚廣大　　如空無有盡
　供養諸如來　　饒益一切眾　　我智廣清淨
　了知諸法海　　除滅眾生惑　　汝應入此門
　我知三世佛　　及以一切法　　亦了彼方便
　此門徧無等　　一一塵中見　　三世一切剎
　亦見彼諸佛　　此是普門力　　十方剎塵內
　悉見盧舍那　　菩提樹下坐　　成道演妙法

　　爾時善財童子白夜神言。汝發阿耨多羅三藐三菩提心。為幾時耶。得此解脫其已久如。乃能如是饒益眾生。其神答言。善男子。乃往古世過如須彌山微塵數劫。有劫名寂靜光。世界名出生妙寶。有五億佛於中出現。彼世界中有四天下名寶月燈光。有城名蓮華光。王名善法度。以法施化。成就七寶。王四天下。王有夫人名法慧月。夜久眠寐。時彼城東有一大林名為寂住。林中有一大菩提樹名一切光摩尼王莊嚴身。出生一切佛神力光明。爾時有佛名一切法雷音王。於此樹下成等正覺。放無量色廣大光明。徧照出生妙寶世界。蓮華城內有主夜神名為淨月。詣王夫人法慧月所。動身瓔珞以覺夫人。而告之言。夫人當知一切法雷音王如來。於寂住林成無上覺。及廣為說諸佛功德自在神力。普賢菩薩所有行願。令王夫人發阿耨多羅三藐三菩提意。供養彼佛。及諸菩薩聲聞僧眾。善男子。時王夫人法慧月者。豈異人乎。我身是也。我於彼佛所發菩提心種善根故。於須彌山微塵數劫不生地獄餓鬼畜生諸惡趣中。亦不生於下賤之家。諸根具足無有眾苦。於天人中福德殊勝。不生惡世。恒不離佛及諸菩薩大善知識。常於其所種植善根。經八十須彌山微塵數劫常受安樂。而未滿足菩薩諸根。過此劫已。復過萬劫。於賢劫前。有劫名無憂徧照。世界名離垢妙光。其世界中淨穢相雜。有五百佛於中出現。其第一佛名須彌幢寂靜妙眼如來應正等覺。我為名稱長者女名妙慧光明。端正殊妙。彼淨月夜神以願力故。於離垢世界一四天下妙幢王城中生。作主夜神名清淨眼。我於一時在父母邊夜久眠息。彼清淨眼來詣我所。震動我宅放大光明。出現其身讚佛功德。言妙眼如來坐菩提座始成正覺。勸喻於我及以父母并諸眷屬令速見佛。自為前導引至佛所廣興供養。我纔見佛即得三昧名出生見佛調伏眾生三世智光明輪。獲此三昧故能憶念須彌山微塵數劫。亦見其中諸佛出現。於彼佛所聽聞妙法。以聞法故即得此破一切眾生闇法光明解脫。得此解脫已。即見其身徧往佛剎微塵數世界。亦見彼世界所有諸佛。又見自身在其佛所。亦見彼世界一切眾生。解其言音。識其根性。知其往昔曾為善友之所攝受。隨其所樂而為現身令生歡喜。我時於彼所得解脫念念增長。此心無間。又見自身徧往百佛剎微塵數世界。此心無間。又見自身徧往千佛剎微塵數世界。此心無間又見自身徧往百千佛剎微塵數世界。如是念念乃至不可說不可說佛剎微塵數世界。亦見彼世界中一切如來。亦自見身在彼佛所聽聞妙法。受持憶念觀察決了。亦知彼佛諸本事海諸大願海。彼諸如來嚴淨佛剎我亦嚴淨。亦見彼世界一切眾生隨其所應而為現身。教化調伏此解脫門念念增長。如是乃至充滿法界。善男子。我唯知此菩薩破一切眾生闇法光明解脫。如諸菩薩摩訶薩成就普賢無邊行願。普入一切諸法界海。得諸菩薩金剛智幢自在三昧。出生大願住持佛種。於念念中成滿一切大功德海。嚴淨一切廣大世界。以自在智。教化成熟一切眾生。以智慧日。滅除一切世間闇障。以勇猛智。覺悟一切眾生惛睡。以智慧月決了一切眾生疑惑。以清淨音。斷除一切諸有執著。於一切法界一一塵中。示現一切自在神力。智眼明淨等見三世。而我何能知其妙行。說其功德。入其境界。示其自在。善男子。此閻浮提摩竭提國菩提場內。有主夜神名普德淨光。我本從其發阿耨多羅三藐三菩提心。常以妙法開悟於我。汝詣彼問。菩薩云何學菩薩行修菩薩道。爾時善財童子。向婆珊婆演底神。而說頌曰。

　見汝清淨身　　相好超世間　　如文殊師利
　亦如寶山王　　汝法身清淨　　三世悉平等
　世界悉入中　　成壞無所礙　　我觀一切趣
　悉見汝形像　　一一毛孔中　　星月各分布
　汝心極廣大　　如空徧十方　　諸佛悉入中
　清淨無分別　　一一毛孔內　　悉放無數光
　十方諸佛所　　普雨莊嚴具　　一一毛孔內
　各現無數身　　十方諸國土　　方便度眾生
　一一毛孔內　　示現無量剎　　隨諸眾生欲
　種種令清淨　　若有諸眾生　　聞名及見身
　悉獲功德利　　成就菩提道　　多劫在惡趣
　始得見聞汝　　亦應歡喜受　　以滅煩惱故
　千剎微塵劫　　歎汝一毛德　　劫數猶可窮
　功德終無盡

　　時善財童子說此頌已。頂禮其足。繞無量帀。殷勤瞻仰。辭退而去。

　　自下大文第五。有十善友。寄十地位。即分十段。第一婆珊婆底夜神。寄歡喜地。初歡喜者。初獲聖性。具證二空。能益自他生大歡喜故。城名迦毗羅者。此云黃色。往昔黃頭仙人依此處故。黃是中色。色契中道故。又是佛生之城。表初地生佛家故。婆珊此云春也。婆演底此云主。當於春時。主苗稼故。謂顯初入地。能生長萬行。護眾生故。地上多見夜神者。證智玄妙。離相破暗故。初依教趣求中。先依前修證。故善財童子一心思惟。修學入其智慧。測其甚深。漸次遊行。至於彼城。從東門入。未久日沒。善財心念渴仰欲見。得智慧眼。普能明照十方剎海。作是念時。先彼夜神於虗空中。處蓮華藏師子之座。見其正報端嚴。於其身上一一毛孔。皆現化度無量六道眾生。乃至三乘。種種成熟。善財見已歡喜敬禮。陳已發心諮問法要。時彼夜神稱讚授法。先讚發心。次正示法界。云我得菩薩破一切癡暗法光明解脫。次廣示業用。我於惡慧眾生起大慈心等。各類不一。有八種心隨應利益。已下有六十四行經。列十種隨應救難拔苦等十門。皆此解脫之業用。先救世苦。令得世樂後以迴向大願。令得究竟離苦得樂。爾時婆珊婆演底主夜神。既說十門救難之事。復說偈頌重申前義。通明業用廣大。爾時善財問發心時節。得法久近夜神具陳昔因。有十九行經。具述本事因緣。以答發心時節。次過此劫已下有二十四行半經答得法久近。總顯得法因緣。寄顯入地。乃廣積多行累劫修因。乃至此地故。次謙己云。我唯知此菩薩破一切眾生暗法光明解脫而已。如諸菩薩成就普賢無邊行願等。廣大法門。非我所知。乃推勝云。此菩提場內有主夜神名普德淨光。汝可往問。當為汝說。爾時善財童子。說偈讚夜神德已頂禮其足。殷勤瞻仰。辭退而去。

大方廣佛華嚴經綱要卷第六十八


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第六十九

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十

　　爾時善財童子。了知彼婆珊婆演底夜神。初發菩提心所生菩薩藏。所發菩薩願。所淨菩薩度。所入菩薩地。所修菩薩行。所行出離道。一切智光海普救眾生心。普徧大悲雲。於一切佛剎盡未來際常能出生普賢行願。漸次遊行至普德淨光夜神所。頂禮其足繞無數帀。於前合掌。而作是言。聖者。我已先發阿耨多羅三藐三菩提心。而我未知菩薩云何修行菩薩地。云何出生菩薩地。云何成就菩薩地。夜神答言。善哉善哉。善男子。汝已能發阿耨多羅三藐三菩提心。今復問於菩薩地。修行出生及以成就。善男子。菩薩成就十法。能圓滿菩薩行。何者為十。一者得清淨三昧常見一切佛。二者得清淨眼常觀一切佛相好莊嚴。三者知一切如來無量無邊功德大海。四者知等法界無量諸佛法光明海。五者知一切如來一一毛孔放等眾生數大光明海。利益無量一切眾生。六者見一切如來一一毛孔出一切寶色光明𦦨海。七者於念念中出現一切佛變化海充滿法界。究竟一切諸佛境界調伏眾生。八者得佛音聲同一切眾生言音海。轉三世一切佛法輪。九者知一切佛無邊名號海。十者知一切佛調伏眾生不思議自在力。善男子。菩薩成就此十種法。則能圓滿菩薩諸行。善男子。我得菩薩解脫名寂靜禪定樂普遊步。普見三世一切諸佛。亦見彼佛清淨國土道場眾會。神通名號說法壽命。言音身相種種不同。悉皆明覩而無取著。何以故。知諸如來非去。世趣永滅故。非來體性無生故。非生。法身平等故。非滅。無有生相故。非實。住如幻法故。非妄。利益眾生故。非遷。超過生死故。非壞。性常不變故。一相。言語悉離故。無相。性相本空故。善男子。我如是了知一切如來時。於菩薩寂靜禪定樂。普遊步解脫門。分明了達成就增長。思惟觀察堅固莊嚴。不起一切妄想分別。大悲救護一切眾生。一心不動修習初禪。息一切意業。攝一切眾生。智力勇猛喜心悅豫。修第二禪。思惟一切眾生自性。厭離生死。修第三禪。悉能息滅一切眾生眾苦熱惱。修第四禪。增長圓滿一切智願。出生一切諸三昧海。入諸菩薩解脫海門。遊戲一切神通。成就一切變化。以清淨智普入法界。善男子。我修此解脫時以種種方便成就眾生。所謂於在家放逸眾生令生不淨想。可厭想。疲勞想。逼迫想。繫縛想。羅剎想。無常想。苦想。無我想。空想。無生想。不自在想。老病死想。自於五欲不生樂著。亦勸眾生不著欲樂唯住法樂。出離於家入於非家。若有眾生住於空間。我為止息諸惡音聲。於靜夜時為說深法。與順行緣。開出家門示正道路。為作光明除其闇障。滅其怖畏。讚出家業。歎佛法僧及善知識具諸功德。亦歎親近善知識行。復次善男子。我修解脫時。令諸眾生不生非法貪。不起邪分別。不作諸罪業。若已作者皆令止息。若未生善法。未修波羅蜜行。未求一切智。未起大慈悲。未造人天業皆令其生。若已生者令其增長。我與如是順道因緣。乃至令成一切智智。善男子。我唯得此菩薩寂靜禪定樂普遊步解脫門。如諸菩薩摩訶薩具足普賢所有行願。了達一切無邊法界。常能增長一切善根。照見一切如來智力。住於一切如來境界。恒處生死心無障礙。疾能滿足一切智願。普能往詣一切世界。悉能觀見一切諸佛。徧能聽受一切佛法。能破一切眾生癡闇。能於生死大夜之中出生一切智慧光明。而我云何能知能說彼功德行。善男子。去此不遠於菩提場右邊。有一夜神名喜日觀察眾生。汝詣彼問。菩薩云何學菩薩行。修菩薩道。爾時普德淨光夜神。欲重宣此解脫義。為善財童子。而說頌曰。

　若有信解心　　盡見三世佛　　彼人眼清淨
　能入諸佛海　　汝觀諸佛身　　清淨相莊嚴
　一念神通力　　法界悉充滿　　盧舍那如來
　道場成正覺　　一切法界中　　轉於淨法輪
　如來知法性　　寂滅無有二　　清淨相嚴身
　徧示諸世間　　佛身不思議　　法界悉充滿
　普現一切剎　　一切無不見　　佛身常光明
　一切剎塵等　　種種清淨色　　念念徧法界
　如來一毛孔　　放不思議光　　普照諸羣生
　令其煩惱滅　　如來一毛孔　　出生無盡化
　充徧於法界　　除滅眾生苦　　佛演一妙音
　隨類皆令解　　普雨廣大法　　使發菩提意
　佛昔修諸行　　已曾攝受我　　故得見如來
　普現一切剎　　諸佛出世間　　量等眾生數
　種種解脫境　　非我所能知　　一切諸菩薩
　入佛一毛孔　　如是妙解脫　　非我所能知
　此近有夜神　　名喜目觀察　　汝應往詣彼
　問修菩薩行

　　時善財童子。頂禮其足。繞無數帀殷勤瞻仰。辭退而去。

　　第二普德淨光夜神。寄離垢地善友。離垢地者謂真淨尸羅。離於能起微細毀犯煩惱垢故。善財童子。由了知彼婆珊婆演底夜神。初發菩提心因緣。即念所生十種勝行。故依教趣求。詣普德淨光夜神所。見敬諮問。頂禮合掌。先陳發心。請問修菩薩行。夜神答言。先讚發心。次正授法界云。善男子。菩薩成就十法。能圓滿菩薩行。一者得清淨三昧等。備示十行。乃總答所問。次云。我得菩薩解脫。名寂靜禪定樂普遊步。此乃別示已證法門之名體也。疏釋云。契理無著為寂靜。止觀雙運為禪定。正法樂住為樂。大用無涯為普遊步。此善友本行。專修禪定。然約寄二地。當是戒度。今言禪定者。意顯定共戒故。故後普見三世一切諸佛下廣顯業用。明四種禪。初六行經。明攀緣如禪同如來清淨禪。此即寂靜之業用。次善男子我如是了知一切如來下明現法樂住禪。即顯定之業用。初二行經。牒前起後。次有四段。約四禪名以明樂住。初二行經思惟觀察不起妄想。約修初禪。次息一切意業。約修二禪。次思惟一切眾生自性下一行約修三禪。四悉能息滅下一行約修四禪。但約四禪友以明樂住。此約一乘修。故下文云普入法界。次增長圓滿一切智願下二行經。明引生功德禪。言遊戲神通。即普遊步義。次善男子。我修此下十二行半經。明饒益有情禪。云種種方便。無不饒益。故云我修解脫時令諸眾生不生非法貪等。乃至令成一切智智。次謙己云。我唯得此菩薩寂靜禪定樂普遊步解脫門而已。如諸菩薩具足普賢所有行願等十二種廣大法門。非我能知。乃指後友云。去此不遠於菩提場右邊。有一夜神名喜目觀察。汝可往問。時普德淨光主夜神而說頌言。有十三偈。初十偈頌正授法門。次二偈謙己推勝。後一頌指示後友。重說頌者。殷重之意故。時善財童子。殷勤瞻仰。辭退而去。

　　爾時善財童子敬善知識教。行善知識語。作如是念。善知識者難見難遇。見善知識令心不散亂。見善知識破障礙山。見善知識入大悲海救護眾生。見善知識得智慧光普照法界。見善知識悉能修行一切智道。見善知識普能覩見十方佛海。見善知識得見諸佛轉於法輪憶持不忘。作是念已。發意欲詣喜目觀察眾生夜神所。時喜目神加善財童子。令知親近善知識能生諸善業增長成熟。所謂令知親近善知識能修助道具。令知親近善知識能起勇猛心。令知親近善知識能作難壞業。令知親近善知識能得難伏力。令知親近善知識能入無邊方。令知親近善知識能久遠修行。令知親近善知識能辨無邊業。令知親近善知識能行無量道。令知親近善知識能得速疾力普詣諸剎。令知親近善知識能不離本處徧至十方。時善財童子。遽發是念。由親近善知識能勇猛勤修一切智道。由親近善知識能速疾出生諸大願海由親近善知識能為一切眾生盡未來劫受無邊苦。由親近善知識能被大精進甲於一微塵中說法聲徧法界。由親近善知識能速往詣一切方海。由親近善知識於一毛道盡未來劫修菩薩行。由親近善知識於念念中行菩薩行究竟安住一切智地。由親近善知識能入三世一切如來自在神力諸莊嚴道。由親近善知識能常徧入諸法界門。由親近善知識常緣法界未曾動出而能徧往十方國土。爾時善財童子發是念已。即詣喜目觀察眾生夜神所。見彼夜神在於如來眾會道場坐蓮華藏師子之座。入大勢力普喜幢解脫。於其身上一一毛孔。出無量種變化身雲。隨其所應。以妙言音而為說法。普攝無量一切眾生。皆令歡喜而得利益。所謂出無量化身雲。充滿十方一切世界。說諸菩薩行檀波羅蜜。於一切事皆無戀著。於一切眾生普皆施與。其心平等無有輕慢。內外悉施難捨能捨。出等眾生數無量化身雲。充滿法界。普現一切眾生之前。說持淨戒無有缺犯。修諸苦行皆悉具足。於諸世間無有所依。於諸境界無所愛著。說在生死輪迴往返。說諸人天盛衰苦樂。說諸境界皆是不淨。說一切法皆是無常。說一切行悉苦無味。令諸世間捨離顛倒。住諸佛境。持如來戒。如是演說種種戒行。戒香普熏。令諸眾生悉得成熟。又出等眾生數種種身雲。說能忍受一切眾苦。所謂割截捶楚訶罵欺辱。其心泰然不動不亂。於一切行不卑不高。於諸眾生不起我慢。於諸法性安住忍受。說菩提心無有窮盡。心無盡故智亦無盡。普斷一切眾生煩惱。說諸眾生卑賤醜陋不具足身。令生厭離。讚諸如來清淨妙色無上之身。令生欣樂。如是方便成熟眾生。又出等眾生界種種身雲。隨諸眾生心之所樂。說勇猛精進修一切智助道之法。勇猛精進降伏魔冤。勇猛精進發菩提心不動不退。勇猛精進度一切眾生出生死海。勇猛精進除滅一切惡道諸難。勇猛精進壞無智山。勇猛精進供養一切諸佛如來不生疲厭。勇猛精進受持一切諸佛法輪。勇猛精進壞散一切諸障礙山。勇猛精進教化成熟一切眾生。勇猛精進嚴淨一切諸佛國土。如是方便成熟眾生。又出種種無量身雲。以種種方便令諸眾生心生歡喜捨離惡意厭一切欲。為說慚愧。令諸眾生藏護諸根。為說無上清淨梵行。為說欲界是魔境界令生恐怖。為現不樂世間欲樂。住於法樂。隨其次第入諸禪定諸三昧樂。令思惟觀察除滅一切所有煩惱。又為演說一切菩薩諸三昧海神力變現自在遊戲。令諸眾生歡喜適悅離諸憂怖。其心清淨諸根猛利。愛重於法修習增長。又出等眾生界種種身雲。為說往詣十方國土供養諸佛。及以師長真善知識。受持一切諸佛法輪精勤不懈。又為演說稱讚一切諸如來海。觀察一切諸法門海。顯示一切諸法性相。開闡一切諸三昧門。開智慧境界。竭一切眾生疑海。示智慧金剛。壞一切眾生見山。升智慧日輪。破一切眾生癡闇。皆令歡喜成一切智。又出等眾生界種種身雲。普詣一切眾生之前。隨其所應。以種種言辭而為說法。或說世間神通福力。或說三界皆是可怖。令其不作世間業行離三界處出見稠休。或為稱讚一切智道。令其超越二乘之地。或為演說不住生死不住涅槃。令其不著有為無為。或為演說住於天宮乃至道場。令其欣樂發菩提意。如是方便教化眾生。皆令究竟得一切智。又出一切世界微塵數身雲。普詣一切眾生之前。念念中示普賢菩薩一切行願。念念中示清淨大願充滿法界。念念中示嚴淨一切世界海。念念中示供養一切如來海。念念中示入一切法門海。念念中示入一切世界海。微塵數世界海。念念中示於一切剎盡未來劫清淨修行一切智道。念念中示入如來力。念念中示入一切三世方便海。念念中往住一切剎現種種神通變化。念念中示諸菩薩一切行願。令一切眾生住一切智。如是所作恒無休息。又出等一切眾生心數身雲。普詣一切眾生之前。說諸菩薩集一切智助道之法無邊際力。求一切智不破壞力。無窮盡力。修無上行不退轉力。無間斷力。於生死法無染著力。能破一切諸魔眾力。遠離一切煩惱垢力。能破一切業障山力。住一切劫修大悲行無疲倦力。震動一切諸佛國土。令一切眾生生歡喜力。能破一切諸外道力。普於世間轉法輪力。以如是等方便成熟。令諸眾生至一切智。又出等一切眾生心數無量變化色身雲。普詣十方無量世界。隨眾生心。演說一切菩薩智行。所謂說入一切眾生界海智。說入一切眾生心海智。說入一切眾生根海智。說入一切眾生行海智。說度一切眾生未曾失時智。說出一切法界音聲智。說念念徧一切法界海智。說念念知一切世界海壞智。說念念知一切世界海成住莊嚴差別智。說念念自在親近供養一切如來聽受法輪智。示現如是智波羅蜜。令諸眾生皆大歡喜調暢適悅。其心清淨生決定解。求一切智無有退轉。如說菩薩諸波羅蜜成熟眾生。如是宣說一切菩薩種種行法而為利益。復於一一諸毛孔中出無量種眾生身雲。所謂出興色究竟天善現天善見天無熱天無煩天相似身雲。出少廣廣果福生無雲天相似身雲。出徧淨無量淨少淨天相似身雲。出光音無量光少光天相似身雲。出大梵梵輔梵眾天相似身雲。出自在天化樂天兜率陀天須夜摩天忉利天及其采女諸天子眾相似身雲。出提頭賴吒乾闥婆王乾闥婆子乾闥婆女相似身雲。出毗樓勒叉鳩槃茶王鳩槃茶子鳩槃茶女相似身雲。出毗樓博叉龍王龍子龍女相似身雲。出毗沙門夜叉王夜叉子夜叉女相似身雲。出大樹緊那羅王。善慧摩睺羅伽王。大速疾力迦樓羅王。羅睺阿修羅王。閻羅法王及其子其女相似身雲。出諸人王及其子其女相似身雲。出聲聞獨覺及諸佛眾相似身雲。出地神水神火神風神河神海神山神樹神乃至晝夜主方神等相似身雲。周徧十方充滿法界。於彼一切眾生之前現種種聲。所謂風輪聲。水輪聲。火𦦨聲。海潮聲。地震聲。大山相擊聲。天城震動聲。摩尼相擊聲。天王聲。龍王聲。夜叉王聲。乾闥婆王聲。阿修羅王聲。迦樓羅王聲。緊那羅王聲。摩睺羅伽王聲。人王聲。梵王聲。天女歌詠聲。諸天音樂聲。摩尼寶王聲。以如是等種種音聲。說喜目觀察眾生夜神從初發心所集功德。所謂承事一切諸善知識。親近諸佛修行善法。行檀波羅蜜。難捨能捨。行尸波羅蜜。棄捨王位宮殿眷屬出家學道。行羼提波羅蜜。能忍世間一切苦事及以菩薩所修苦行。所持正法皆悉堅固其心不動。亦能忍受一切眾生於己身心惡作惡說。忍一切業皆不失壞。忍一切法生決定解。忍諸法性能諦思惟。行精進波羅蜜。起一切智行。成一切佛法。行禪波羅蜜。其禪波羅蜜所有資具。所有修習。所有成就。所有清淨。所有起三昧神通。所有入三昧海門。皆悉顯示。行般若波羅蜜。其般若波羅蜜所有資具。所有清淨。大智慧日。大智慧雲。大智慧藏。大智慧門皆悉顯示。行方便波羅蜜。其方便波羅蜜所有資具。所有修行。所有體性。所有理趣。所有清淨。所有相應事皆悉顯示。行願波羅蜜。其願波羅蜜所有體性。所有成就。所有修習。所有相應事皆悉顯示。行力波羅蜜。其力波羅蜜所有資具。所有因緣。所有理趣。所有演說。所有相應事皆悉顯示。行智波羅蜜。其智波羅蜜所有資具。所有體性。所有成就。所有清淨。所有處所。所有增長。所有深入。所有光明。所有顯示。所有理趣。所有相應事。所有簡擇。所有行相。所有相應法。所有所攝法。所知法。所知業。所知剎。所知劫。所知世。所知佛出現。所知佛。所知菩薩。所知菩薩心。菩薩位。菩薩資具。菩薩發趣。菩薩迴向。菩薩大願。菩薩法輪。菩薩簡擇法。菩薩法海。菩薩法門海。菩薩法旋流。菩薩法理趣。如是等智波羅蜜相應境界皆悉顯示。成熟眾生。又說此神從初發心所集功德相續次第。所習善根相續次第。所修無量諸波羅蜜相續次第。死此生彼及其名號相續次第。親近善友承事諸佛。受持正法。修菩薩行。入諸三昧。以三昧力普見諸佛。普見諸剎。普知諸劫。深入法界觀察眾生。入法界海。知諸眾生死此生彼。得淨天耳聞一切聲。得淨天眼見一切色。得他心智知眾生心。得宿住智知前際事。得無依無作神足智通。自在遊行徧十方剎。如是所有相續次第。得菩薩解脫。入菩薩解脫海。得菩薩自在。得菩薩勇猛。得菩薩遊步。住菩薩想。入菩薩道。如是一切所有功德相續次第。皆悉演說分別顯示。成熟眾生。如是說時。於念念中十方各嚴淨不可說不可說諸佛國土。度脫無量惡趣眾生。令無量眾生生天人中富貴自在。令無量眾生出生死海。令無量眾生安住聲聞辟支佛地。令無量眾生住如來地。爾時善財童子。見聞如上所現一切諸希有事。念念觀察思惟解了深入安住。承佛威力。及解脫力。則得菩薩不思議大勢力普喜幢自在力解脫。何以故。與喜目夜神於往昔時同修行故。如來神力所加持故。不思議善根所祐助故。得菩薩諸根故。生如來種中故。得善友力所攝受故。受諸如來所護念故。毗盧遮那如來曾所化故。彼分善根已成熟故。堪修普賢菩薩行故。爾時善財童子。得此解脫已。心生歡喜。合掌向喜目觀察眾生夜神。以偈讚曰。

　無量無數劫　　學佛甚深法　　隨其所應化
　顯現妙色身　　了知諸眾生　　沈迷嬰妄想
　種種身皆現　　隨應悉調伏　　法身恒寂靜
　清淨無二相　　為化眾生故　　示現種種形
　於諸蘊界處　　未曾有所著　　示行及色身
　調伏一切眾　　不著內外法　　已度生死海
　而現種種身　　住於諸有界　　遠離諸分別
　戲論所不動　　為著妄想者　　弘宣十力法
　一心住三昧　　無量劫不動　　毛孔出化雲
　供養十方佛　　得佛方便力　　念念無邊際
　示現種種身　　普攝諸羣生　　了知諸有海
　種種業莊嚴　　為說無礙法　　令其悉清淨
　色身妙無比　　清淨如普賢　　隨諸眾生心
　示現世間相

　　爾時善財童子說此頌已。白言。天神。汝發阿耨多羅三藐三菩提心。為幾時耶。得此解脫其已久如爾時喜目觀察眾生主夜神。以頌答曰。

　我念過去世　　過於剎塵劫　　剎號摩尼光
　劫名寂靜音　　百萬那由他　　俱胝四天下
　其王數亦爾　　各各自臨馭　　中有一王都
　號曰香幢寶　　莊嚴最殊妙　　見者皆欣悅
　中有轉輪王　　其身甚微妙　　三十二種相
　隨好以莊嚴　　蓮華中化生　　金色光明身
　騰空照遠近　　普及閻浮界　　其王有千子
　勇猛身端正　　臣佐滿一億　　智慧善方便
　嬪御有十億　　顏容狀天女　　利益調柔意
　慈心給侍王　　其王以法化　　普及四天下
　輪圍大地中　　一切皆豐盛　　我時為寶女
　具足梵音聲　　身出金色光　　照及千由旬
　日光既已沒　　音樂咸寂然　　大王及侍御
　一切皆安寢　　彼時德海佛　　出興於世間
　顯現神通力　　充滿十方界　　放大光明海
　一切剎塵數　　種種自在身　　徧滿於十方
　地震出妙音　　普告佛興世　　天人龍神眾
　一切皆歡喜　　一一毛孔中　　出佛化身海
　十方皆徧滿　　隨應說妙法　　我時於夢中
　見佛諸神變　　亦聞深妙法　　心生大歡喜
　一萬主夜神　　共在空中住　　讚歎佛興世
　同時覺悟我　　賢慧汝應起　　佛已現汝國
　劫海難值遇　　見者得清淨　　我時便寐寤
　即覩清淨光　　觀此從何來　　見佛樹王下
　諸相莊嚴體　　猶如寶山王　　一切毛孔中
　放大光明海　　見已心歡喜　　便生此念言
　願我得如佛　　廣大神通力　　我時尋覺悟
　大王并眷屬　　令見佛光明　　一切皆歡喜
　我時與大王　　騎從千萬億　　眾生亦無量
　俱行詣佛所　　我於二萬歲　　供養彼如來
　七寶四天下　　一切皆奉施　　時彼如來說
　功德普雲經　　普應羣生心　　莊嚴諸願海
　夜神覺悟我　　令我得利益　　我願作是身
　覺諸放逸者　　我從此初發　　最上菩提願
　往來諸有中　　其心無忘失　　從此後供養
　十億那由佛　　恒受人天樂　　饒益諸群生
　初佛功德海　　第二功德燈　　第三妙寶藏
　第四虗空智　　第五蓮華藏　　第六無礙慧
　第七法月王　　第八智燈輪　　第九兩足尊
　寶𦦨山燈王　　第十調御師　　三世華光音
　如是等諸佛　　我悉曾供養　　然未得慧眼
　入於解脫海　　從此次第有　　一切寶光剎
　其劫名天勝　　五百佛興世　　最初月光輪
　第二名日燈　　第三名光幢　　第四寶須彌
　第五名華𦦨　　第六號燈海　　第七熾然佛
　第八天藏佛　　九光明王幢　　十普智光王
　如是等諸佛　　我悉曾供養　　尚於諸法中
　無而計為有　　從此復有劫　　名曰梵光明
　世界蓮華燈　　莊嚴極殊妙　　彼有無量佛
　一一無量眾　　我悉曾供養　　尊重聽聞法
　初寶須彌佛　　二功德海佛　　三法界音佛
　四法震雷佛　　五名法幢佛　　六名地光佛
　七名法力光　　八名虗空覺　　第九須彌光
　第十功德雲　　如是等如來　　我悉曾供養
　未能明了法　　而入諸佛海　　次後復有劫
　名為功德月　　爾時有世界　　其名功德幢
　彼中有諸佛　　八十那由他　　我皆以妙供
　深心而敬奉　　初乾闥婆王　　二名大樹王
　三功德須彌　　第四寶眼佛　　第五盧舍那
　第六光莊嚴　　第七法海佛　　第八光勝佛
　九名賢勝佛　　第十法王佛　　如是等諸佛
　我悉曾供養　　然未得深智　　入於諸法海
　此後復有劫　　名為寂靜慧　　剎號金剛寶
　莊嚴悉殊妙　　於中有千佛　　次第而出興
　眾生少煩惱　　眾會悉清淨　　初金剛臍𦠕𪗌佛
　二無礙力佛　　三名法界影　　四號十方燈
　第五名悲光　　第六名戒海　　第七忍燈輪
　第八法輪光　　九名光莊嚴　　十名寂靜光
　如是等諸佛　　我悉曾供養　　猶未能深悟
　如空清淨法　　遊行一切剎　　於彼修諸行
　次第復有劫　　名為善出現　　剎號香燈雲
　淨穢所共成　　億佛於中現　　莊嚴剎及劫
　所說種種法　　我皆能憶持　　初名廣稱佛
　次名法海佛　　三名自在王　　四名功德雲
　第五法勝佛　　第六天冠佛　　第七智𦦨佛
　第八虗空音　　第九兩足尊　　名普生殊勝
　第十無上士　　眉間勝光明　　如是一切佛
　我悉曾供養　　然猶未能淨　　離諸障礙道
　次第復有劫　　名集堅固王　　剎號寶幢王
　一切善分布　　有五百諸佛　　於中而出現
　我恭敬供養　　求無礙解脫　　最初功德輪
　其次寂靜音　　次名功德海　　次名日光王
　第五功德王　　第六須彌相　　次名法自在
　次佛功德王　　第九福須彌　　第十光明王
　如是等諸佛　　我悉曾供養　　所有清淨道
　普入盡無餘　　然於所入門　　未能成就忍
　次第復有劫　　名為妙勝主　　剎號寂靜音
　眾生煩惱薄　　於中有佛現　　八十那由他
　我悉曾供養　　修行最勝道　　初佛名華聚
　次佛名海藏　　次名功德生　　次號天王髻
　第五摩尼藏　　第六真金山　　第七寶聚尊
　第八法幢佛　　第九名勝財　　第十名智慧
　此十為上首　　供養無不盡　　次第復有劫
　名曰千功德　　爾時有世界　　號善化幢燈
　六十億那由　　諸佛興於世　　最初寂靜幢
　其次奢摩他　　第三百燈王　　第四寂靜光
　第五雲密陰　　第六日大明　　七號法燈光
　八名殊勝𦦨　　九名天勝藏　　十名大吼音
　如是等諸佛　　我悉常供養　　未得清淨忍
　深入諸法海　　次第復有劫　　名無著莊嚴
　爾時有世界　　名曰無邊光　　中有三十六
　那由他佛現　　初功德須彌　　第二虗空心
　第三具莊嚴　　第四法雷音　　第五法界聲
　第六妙音雲　　第七照十方　　第八法海音
　第九功德海　　第十功德幢　　如是等諸佛
　我悉曾供養　　次有佛出現　　名為功德幢
　我為月面天　　供養人中主　　時佛為我說
　無依妙法門　　我聞專念持　　出生諸願海
　我得清淨眼　　寂滅定總持　　能於念念中
　悉見諸佛海　　我得大悲藏　　普明方便眼
　增長菩提心　　成就如來力　　見眾生顛倒
　執常樂我淨　　愚癡闇所覆　　妄想起煩惱
　行止見稠林　　往來貪欲海　　集於諸惡趣
　無量種種業　　一切諸趣中　　隨業而受身
　生老死眾患　　無量苦逼迫　　為彼眾生故
　我發無上心　　願得如十方　　一切十力尊
　緣佛及眾生　　起於大願雲　　從是修功德
　趣入方便道　　願雲悉彌覆　　普入一切道
　具足波羅蜜　　充滿於法界　　速入於諸地
　三世方便海　　一念修諸佛　　一切無礙行
　佛子我爾時　　得入普賢道　　了知十法界
　一切差別門

　　善男子。於汝意云何。彼時轉輪聖王名十方主。能紹隆佛種者豈異人乎。文殊師利童子是也。爾時夜神覺悟我者。普賢菩薩之所化耳。我於爾時為王寶女。蒙彼夜神覺悟於我。令我見佛發阿耨多羅三藐三菩提心。自從是來經佛剎微塵數劫不墮惡趣常生人天。於一切處常見諸佛。乃至於妙燈功德幢佛所。得此大勢力普喜幢菩薩解脫。以此解脫如是利益一切眾生。善男子。我唯得此大勢力普喜幢解脫門。如諸菩薩摩訶薩於念念中普詣一切諸如來所。疾能趣入一切智海。於念念中以發趣門入於一切諸大願海。於念念中以願海門盡未來劫念念出生一切諸行。一一行中出生一切剎微塵數身。一一身普入一切法界門。一一法界門一切佛剎中隨眾生心說諸妙行。一切剎一一塵中悉見無邊諸如來海。一一如來所悉見徧法界諸佛神通。一一如來所悉見往劫修菩薩行。一一如來所受持守護所有法輪。一一如來所悉見三世一切如來諸神變海。而我云何能知能說彼功德行。善男子。此眾會中有一夜神名普救眾生妙德。汝詣彼問。菩薩云何入菩薩行淨菩薩道。時善財童子頂禮其足。繞無數帀。殷勤瞻仰。辭退而去。

　　第三喜目觀察眾生夜神。寄發光地。發光者。諸成就勝定大法總持能發無邊妙慧光故。時善財童子。敬受前教。念善知識能成己益。有五行半經。述所念益。作是念已。發意詣喜目觀察眾生夜神所。時喜目神先以神力加持善財。今知近友之益。善財因加。更起增進之念。未見之先。已受其益。有十七行經。具明其事。爾時善財即詣喜目觀察眾生夜神所。即見喜目夜神於如來眾會道場坐蓮華藏師子之座。入大勢力普喜幢解脫三昧。未及請問。即正授法界。懸示三昧之相默示已竟。向下明三昧之業用云。於其身上一一毛孔。出無量種種變化身雲。總顯大用無涯。次所謂出無量化身雲下有六十五行半經。別明顯所現十度之相。次一行半經。結類通餘法。云如是宣說種種行法而為利益。次出演說本行身中。先云復於一一諸毛孔中出無量種眾生身雲下有十四行半經。明出能說之身。次於彼一切眾生之前現種種聲下有五行經。明演法之聲。次如是等種種言音下有三十五行半經。顯所說之法。其法皆喜目本行十度之行法。不但十度。其餘諸行無一不備。如是說時於念念中下有四行經。彰說之益。次爾時善財童子見聞下有七行經。明覩用獲益即證入法界。故向下善財說偈。以慶益稱讚。通有十偈。善財既慶讚已。乃白問天神。發心幾時。得此解脫其已久如。時喜目說偈以答。共有九十一頌。分二。前七十九頌答發心久近。後十二頌答得法時節。前中有十復次。初一偈總標寂靜音劫。正是發心之時。有三十偈。分為六段。初有八偈顯其本為輪王之寶女。次有十偈明發心本事。即從德海佛發心。次一偈正顯發心。次有六偈明發後之德。次有五偈明轉值餘佛。次從此次第有天勝劫已下歷九番劫。每一劫中有多佛出現。且約次第有十佛出世。於一一佛所聞法修行。漸次證入。直至第十無著莊嚴劫於所修證方得圓滿。上七十九頌。通答發心久近竟。下次有佛出現下答得法時節。初四偈明得無功用已至十地。次見眾生顛倒下四偈半。結成普賢行位。牒舉大心之始。次從是修功德下二偈半。明成德之終。次佛子我爾時下一偈。總結圓滿。次善男子於汝意云何下七行經。結會古今。云初轉輪王即是文殊。時夜神覺悟我發心者即是普賢。彼輪王之寶女從佛發心者。即我身是。已陳所證之法界。乃謙己云我唯得此大勢力普喜幢解脫門而已。如諸菩薩於念念中普詣一切諸如來所等。十二種廣大佛事。而我云何能說彼功德行。乃指示後友云。此眾會中有一夜神。名普救眾生妙德。汝可往問當為汝說。時善財童子頂禮其足。殷勤瞻仰。辭退而去。

大方廣佛華嚴經綱要卷第六十九


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十一

　　爾時善財童子。於喜目觀察眾生夜神所。聞普喜幢解脫門。信解趣入。了知隨順思惟修習。念善知識所有教誨。心無暫捨。諸根不散。一心願得見善知識。普於十方勤求匪懈。願常親近生諸功德。與善知識同一善根。得善知識巧方便行。依善知識入精進海。於無量劫常不遠離。作是願已。往詣普救眾生妙德夜神所。時彼夜神為善財童子示現菩薩調伏眾生解脫神力。以諸相好莊嚴其身。於兩眉間放大光明。名智燈普照清淨幢。無量光明以為眷屬。其光普照一切世間。照世間已。入善財頂充滿其身。善財爾時即得究竟清淨輪三昧。得此三昧已。悉見二神兩處中間。所有一切地塵水塵及以火塵。金剛摩尼眾寶微塵。華香瓔珞諸莊嚴具如是一切所有微塵。一一塵中各見佛剎微塵數世界成壞。及見一切地水火風諸大積聚。亦見一切世界接連。皆以地輪任持而住。種種山海。種種河池。種種樹林。種種宮殿。所謂天宮殿。龍宮殿。夜叉宮殿。乃至摩睺羅伽人非人等宮殿屋宅。地獄畜生閻羅王界一切住處。諸趣輪轉生死往來。隨業受報。各各差別。靡不悉見。又見一切世界差別。所謂或有世界雜穢。或有世界清淨。或有世界趣雜穢。或有世界趣清淨。或有世界雜穢清淨。或有世界清淨雜穢。或有世界一向清淨。或有世界其形平正。或有覆住。或有側住。如是等一切世界一切趣中。悉見此普救眾生夜神。於一切時一切處。隨諸眾生形貌言辭行解差別。以方便力普現其前隨宜化度。令地獄眾生免諸苦毒。令畜生眾生不相食噉。令餓鬼眾生無有飢渴。令諸龍等離一切怖。令欲界眾生離欲界苦。令人趣眾生離闇夜怖。毀呰怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸想繫縛怖。如是等怖悉令捨離。又見一切眾生卵生。胎生。濕生。化生。有色無色。有想無想。非有想。非無想。普現其前常勤救護。為成就菩薩大願力故。深入菩薩三昧力故。堅固菩薩神通力故。出生普賢行願力故。增廣菩薩大悲海故。得普覆眾生無礙大慈故。得普與眾生無量喜樂。故得普攝一切眾生智慧方便故。得菩薩廣大解脫自在神通故。嚴淨一切佛剎故。覺了一切諸法故。供養一切諸佛故。受持一切佛教故。積集一切善根修一切妙行故。入一切眾生心海而無障礙故。知一切眾生諸根教化成熟故。淨一切眾生信解除其惡障故。破一切眾生無知黑闇故。令得一切智清淨光明故。時善財童子。見此夜神如是神力不可思議甚深境界。普現調伏一切眾生菩薩解脫已。歡喜無量。頭面作禮一心瞻仰。時彼夜神即捨菩薩莊嚴之相。還復本形。而不捨其自在神力。爾時善財童子恭敬合掌。却住一面。以偈讚曰。

　我善財得見　　如是大神力　　其心生歡喜
　說偈而讚歎　　我見尊妙身　　眾相以莊嚴
　譬如空中星　　一切悉嚴淨　　所放殊勝光
　無量剎塵數　　種種微妙色　　普照於十方
　一一毛孔放　　眾生心數光　　一一光明端
　皆出寶蓮華　　華中出化身　　能滅眾生苦
　光中出妙音　　普熏於眾生　　復雨種種華
　供養一切佛　　兩眉放妙光　　量與須彌等
　普觸諸含識　　令滅愚癡闇　　口放清淨光
　譬如無量日　　普照於廣大　　毗盧舍那境
　眼放清淨光　　譬如無量月　　普照十方剎
　悉滅世癡翳　　現化種種身　　相狀等眾生
　充滿十方界　　度脫三有海　　妙身徧十方
　普現眾生前　　滅除水火賊　　王等一切怖
　我承喜目教　　令得詣尊所　　見尊眉間相
　放大清淨光　　普照十方海　　悉滅一切闇
　顯現神通力　　而來入我身　　我遇圓滿光
　心生大歡喜　　得總持三昧　　普見十方佛
　我於所經處　　悉見諸微塵　　一一微塵中
　各見塵數剎　　或有無量剎　　一切咸濁穢
　眾生受諸苦　　常悲歎號泣　　或有染淨剎
　少樂多憂苦　　示現三乘像　　往彼而救度
　或有淨染剎　　眾生所樂見　　菩薩常充滿
　住持諸佛法　　一一微塵中　　無量淨剎海
　毗盧遮那佛　　往劫所嚴淨　　佛於一切剎
　悉坐菩提樹　　成道轉法輪　　度脫諸羣生
　我見普救天　　於彼無量剎　　一切諸佛所
　普皆往供養

　　爾時善財童子說此頌已。白普救眾生妙德夜神言。天神。今此解脫甚深希有其名何等。得此解脫其已久如。修何等行而得清淨。

　　第四普救眾生妙德夜神。寄𦦨慧者。謂安住最勝菩提分法。燒煩惱薪。慧𦦨增故。善財於喜目觀察眾生夜神所。聞普喜幢解脫門。信解趣入。依教趣求。一心願見善知識。勤求匪懈願常親近。往詣普救眾生妙德夜神所。未及諮問。時彼夜神。即為善財默示己所證法界。現菩薩調伏眾生解脫神力。於兩眉間放大光明。名智燈普照清淨幢。無量光明以為眷屬。普照世間已。入善財頂。充滿其身。即此一光已為善財頓示法界全體。加持善財。故善財得究竟清淨輪三昧。頓入法界。得此三昧已。悉見二神兩處中間一切所有微塵。一一塵中各見佛剎微塵數世界壞成住持。六道宮殿。及眾生生死往來。各各差別。及世界染淨等安立。一一界中趣中悉見普救眾生夜神。現種種形。隨宜化度眾生。令地獄等九類眾生。皆得離苦。及見夜神所以化生之意。如是有三十二行半經。言光中見法界中境界。善財見夜神如是神力不可思議甚深境界已。歡喜無量頭面作禮。一心瞻仰。時彼夜神即捨光相。還復本形。爾時善財說偈讚曰。有二十偈半。初一偈總。餘讚光用無涯及推功獲益等事。爾時善財說此頌已。乃問夜神曰。此解脫甚深。其名何等。此問其名。得此解脫其已久。如此問得法久近。修何等行而得清淨。此問修因。陳此三問。

　　下夜神答。

　　夜神言。善男子。是處難知。諸天及人一切二乘所不能測。何以故。此是住普賢菩薩行者境界故。住大悲藏者境界故。救護一切眾生者境界故。能淨一切三惡八難者境界故。能於一切佛剎中紹隆佛種不斷者境界故。能住持一切佛法者境界故。能於一切劫修菩薩行成滿大願海者境界故。能於一切法界海以清淨智光滅無明闇障者境界故。能以一念智慧光明普照一切三世方便海者境界故。我承佛力。今為汝說。善男子。乃往古世過佛剎微塵數劫爾時有劫名圓滿清淨。世界名毗盧遮那大威德。有須彌山微塵數如來於中出現。其佛世界以一切香王摩尼寶為體。眾寶莊嚴。住無垢光明摩尼王海上。其形正圓淨穢合成。一切嚴具帳雲而覆其上。一切莊嚴摩尼輪山千帀圍繞。有十萬億那由他四天下皆妙莊嚴。或有四天下惡業眾生於中止住。或有四天下雜業眾生於中止住。或有四天下善根眾生於中止住。或有四天下一向清淨諸大菩薩之所止住。此界東際輪圍山側。有四天下名寶燈華幢。國界清淨。飲食豐足。不藉耕耘而生稻粱。宮殿樓閣悉皆奇妙。諸如意樹處處行列。種種香樹恒出香雲。種種鬘樹恒出鬘雲。種種華樹常雨妙華。種種寶樹出諸奇寶。無量色光周帀照耀。諸音樂樹出諸音樂。隨風吹動演妙音聲。日月光明摩尼寶王普照一切。晝夜受樂無時間斷。此四天下有百萬億那由他諸王國土。一一國土有千大河周帀圍繞。一一皆以妙華覆上。隨流漂動出天樂音。一切寶樹列植其岸。種種珍奇以為嚴飾。舟船來往稱情戲樂。一一河間有百萬億城。一一城有百萬億那由他聚落。如是一切城邑聚落。各有無量百千億那由他宮殿園林周帀圍繞。此四天下閻浮提內。有一國土名寶華燈。安隱豐樂人民熾盛。其中眾生具行十善。有轉輪王於中出現。名毗盧遮那妙寶蓮華髻。於蓮華中忽然化生。三十二相以為嚴好。七寶具足。王四天下。恒以正法教導羣生。王有千子。端正勇健能伏冤敵。百萬億那由他宮人采女。皆悉與王同種善根。同修諸猶。行同時誕。生端正姝妙如天女。身真金色常放光明。諸毛孔中恒出妙音。良臣猛將具足十億。王有正妃名圓滿面。是王女寶。端正殊特。皮膚金色目髮紺青。言同梵音。身有天香。常放光明照千由旬。其有一女名普智𦦨妙德眼。形體端嚴。色相殊美。眾生見者情無厭足。爾時眾生壽命無量。或有不定而中夭者。種種形色。種種音聲。種種名字。種種族姓。愚智勇怯。貧富苦樂。無量品類皆悉不同。時或有人語餘人言。我身端正。汝形鄙陋。作是語已。遞相毀辱集不善業。以是業故。壽命色力一切樂事。悉皆損減。時彼城北有菩提樹名普光法雲音幢。以念念出現一切如來道場莊嚴。堅固摩尼王而為其根。一切摩尼以為其榦。眾雜妙寶以為其葉。次第分布並相稱可。四方上下圓滿莊嚴。放寶光明出妙音聲。說一切如來甚深境界。於彼樹前有一香池名寶華光明。演法雷音。妙寶為岸。百萬億那由他寶樹圍繞。一一樹形如菩提樹。眾寶瓔珞周帀垂下。無量樓閣皆寶所成周徧道場以為嚴飾。彼香池內出大蓮華。名普現三世一切如來莊嚴境界雲。須彌山微塵數佛於中出現。其第一佛名普智寶𦦨妙德幢。於此華上最初得阿耨多羅三藐三菩提。無量千歲演說正法成熟眾生。其彼如來未成佛時。十千年前此大蓮華放淨光明。名現諸神通成熟眾生。若有眾生遇斯光者。心自開悟無所不了。知十千年後佛當出現。九千年前放淨光明。名一切眾生離垢燈。若有眾生遇斯光者。得清淨眼見一切色。知九千年後佛當出現。八千年前放大光明。名一切眾生業果音。若有眾生遇斯光者。悉得自知諸業果報。知八千年後佛當出現。七千年前放大光明。名生一切善根音。若有眾生遇斯光者。一切諸根悉得圓滿。知七千年後佛當出現。六千年前放大光明。名佛不思議境界音。若有眾生遇斯光者。其心廣大普得自在。知六千年後佛當出現。五千年前放大光明。名嚴淨一切佛剎音。若有眾生遇斯光者。悉見一切清淨佛土。知五千年後佛當出現。四千年前放大光明。名一切如來境界無差別燈。若有眾生遇斯光者。悉能往覲一切諸佛。知四千年後佛當出現。三千年前放大光明。名三世明燈。若有眾生遇斯光者。悉能現見一切如來諸本事海。知三千年後佛當出現。二千年前放大光明。名如來離翳智慧燈。若有眾生遇斯光者。則得普眼。見一切如來神變一切諸佛國土一切世界眾生。知二千年後佛當出現。一千年前放大光明。名令一切眾生見佛集諸善根。若有眾生遇斯光者。則得成就見佛三昧。知一千年後佛當出現。次七日前放大光明。名一切眾生歡喜音。若有眾生遇斯光者。得普見諸佛生大歡喜。知七日後佛當出現。滿七日已一切世界悉皆震動。純淨無染。念念普現十方一切清淨佛剎。亦現彼剎種種莊嚴。若有眾生根性淳熟應見佛者。咸詣道場。爾時彼世界中一切輪圍一切須彌一切諸山一切大海一切地一切城一切垣牆一切宮殿一切音樂一切語言。皆出音聲讚說一切諸佛如來神力境界。又出一切香雲一切燒香雲一切末香雲一切香摩尼形像雲一切寶𦦨雲一切𦦨藏雲一切摩尼衣雲一切瓔珞雲一切妙華雲一切如來光明雲一切如來圓光雲一切音樂雲一切如來願聲雲一切如來言音海雲一切如來相好雲顯示如來出現世間不思議相。善男子。此普照三世一切如來莊嚴境界。大寶蓮華王有十佛剎微塵數蓮華周帀圍繞。諸蓮華內悉有摩尼寶藏師子之座。一一座上。皆有菩薩結加趺坐。善男子。彼普智寶𦦨妙德幢王如來於此成阿耨多羅三藐三菩提時。即於十方一切世界中成阿耨多羅三藐三菩提。隨眾生心悉現其前為轉法輪。於一一世界令無量眾生離惡道苦。令無量眾生得生天中。令無量眾生住於聲聞辟支佛地。令無量眾生成就出離菩提之行。令無量眾生成就勇猛幢菩提之行。令無量眾生成就法光明菩提之行。令無量眾生成就清淨根菩提之行。令無量眾生成就平等力菩提之行。令無量眾生成就入法城菩提之行。令無量眾生成就徧至一切處不可壞神通力菩提之行。令無量眾生入普門方便道菩提之行。令無量眾生安住三昧門菩提之行。令無量眾生成就緣一切清淨境界菩提之行。令無量眾生發菩提心。令無量眾生住菩薩道。令無量眾生安住清淨波羅蜜道。令無量眾生住菩薩初地。令無量眾生住菩薩二地乃至十地。令無量眾生入於菩薩殊勝行願。令無量眾生安住普賢清淨行願。善男子。彼普智寶𦦨妙德幢如來。現如是不思議自在神力轉法輪時。於彼一一諸世界中。隨其所應念念調伏無量眾生。時普賢菩薩知寶華燈王城中眾生。自恃色貌及諸境界。而生憍慢陵蔑他人。化現妙身端正殊特。往詣彼城。放大光明普照一切。令彼聖王及諸妙寶。日月星宿眾生身等。一切光明悉皆不現。譬如日出眾景奪曜。亦如聚墨對閻浮金。時諸眾生咸作是言。此為是誰。為天為梵。今放此光。令我等身所有光色皆不顯現。種種思惟無能解了。爾時普賢菩薩在彼輪王寶宮殿上虗空中住。而告之言。大王當知。今汝國中有佛興世。在普光明法雲音幢菩提樹下。時聖王女蓮華妙眼。見普賢菩薩所現色身光明自在。及聞身上諸莊嚴具所出妙音。心生歡喜作如是念。願我所有一切善根。得如是身。如是莊嚴。如是相好。如是威儀。如是自在。今此大聖能於眾生生死長夜黑闇之中放大光明。開示如來出興於世。願令於我亦得如是為諸眾生作智光明。破彼所有無知黑闇。願我所在受生之處常得不離此善知識。善男子。時轉輪王與其寶女千子眷屬。大臣輔佐四種兵眾及其城內無量人民前後圍繞。以王神力俱升虗空高一由旬。放大光明照四天下。普使一切咸得瞻仰欲令眾生往往見佛。以偈讚曰。

　如來出世間　　普救諸羣生　　汝等應速起
　往詣導師所　　無量無數劫　　乃有佛興世
　演說深妙法　　饒益一切眾　　佛觀諸世間
　顛倒常癡惑　　輪迴生死苦　　而起大悲心
　無數億千劫　　修習菩提行　　為欲度眾生
　斯由大悲力　　頭目手足等　　一切悉能捨
　為求菩提故　　如是無量劫　　無量億千劫
　導師難可遇　　見聞若承事　　一切無空過
　今當共汝等　　往觀調御尊　　坐於如來座
　降魔成正覺　　瞻仰如來身　　放演無量光
　種種微妙色　　除滅一切闇　　一一毛孔中
　放光不思議　　普照諸羣生　　咸令大歡喜
　汝等咸應發　　廣大精進心　　詣彼如來所
　恭敬而供養

　　爾時轉輪聖王說偈讚佛。開悟一切眾生已。從輪王善根出十千種大供養雲。往詣道場向如來所。所謂一切寶蓋雲一切華帳雲一切寶衣雲一切寶鈴網雲一切香海雲一切寶座雲一切寶幢雲一切宮殿雲一切妙華雲一切諸莊嚴具雲。於虗空中周徧嚴飾。到已頂禮普智寶𦦨妙德幢王如來足。繞無量百千帀。即於佛前坐普照十方寶蓮華座。時轉輪王女普智𦦨妙德眼。即解身上諸莊嚴具持以散佛。時莊嚴具於虗空中變成寶蓋。寶網垂下。龍王執持。一切宮殿於中間列。十種寶蓋周帀圍繞。形如樓閣內外清淨。諸瓔珞雲及諸寶樹。香海摩尼以為莊嚴。於此蓋中有菩提樹。枝葉榮茂普覆法界。念念示現無量莊嚴。毗盧遮那如來坐此樹下。有不可說佛剎微塵數菩薩前後圍繞。皆從普賢行願出生。住諸菩薩無差別住。亦見有一切諸世間主。亦見如來自在神力。又見一切諸劫次第世界成壞。又亦見彼一切世界一切諸佛出興次第。又亦見彼一切世界一一皆有普賢菩薩供養於佛。調伏眾生。又亦見彼一切菩薩莫不皆在普賢身中。亦見自身在其身內。亦見其身在一切如來前。一切普賢前。一切菩薩前。一切眾生前。又亦見彼一切世界。一一各有佛剎微塵數世界種種際畔。種種任持。種種形狀。種種體性。種種安布。種種莊嚴。種種清淨。種種莊嚴雲而覆其上。種種劫名。種種佛興。種種三世。種種方處。種種住法界。種種入法界。種種住虗空。種種如來菩提場。種種如來神通力。種種如來師子座。種種如來大眾海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經雲。既見是已。其心清淨。生大歡喜。普智寶𦦨妙德幢王如來。為說修多羅名一切如來轉法輪。十佛剎微塵數修多羅而為眷屬。時彼女人聞此經已。則得成就十千三昧門。其心柔輭無有麤彊。如初受胎。如始誕生。如娑羅樹初始生芽。彼三昧心亦復如是。所謂現見一切佛三昧。普照一切剎三昧。入一切三世門三昧。說一切佛法輪三昧。知一切佛願海三昧。開悟一切眾生令出生死苦三昧。常願破一切眾生闇三昧。常願滅一切眾生苦三昧。常願生一切眾生樂三昧。教化一切眾生不生疲厭三昧。一切菩薩無障礙幢三昧。普詣一切清淨佛剎三昧。得如是等十千三昧已。復得妙定心。不動心。歡喜心。安慰心。廣大心。順善知識心。緣甚深一切智心。住廣大方便海心。捨離一切執著心。不住一切世間境界心。入如來境界心。普照一切色海心。無惱害心。無高倨心。無疲倦心。無退轉心。無懈怠心。思惟諸法自性心。安住一切法門海心。觀察一切法門海心。了知一切眾生海心。救護一切眾生海心。普照一切世界海心。普生一切佛願海心。悉破一切障山心。積集福德助道心。現見諸佛十力心。普照菩薩境界心。增長菩薩助道心。徧緣一切方海心。一心思惟普賢大願。發一切如來十佛剎微塵數願海。願嚴淨一切佛國。願調伏一切眾生。願徧知一切法界。願普入一切法界海。願於一切佛剎盡未來際劫修菩薩行。願盡未來際劫不捨一切菩薩行。願得親近一切如來。願得承事一切善友。願得供養一切諸佛。願於念念中修菩薩行增一切智無有間斷。發如是等十佛剎微塵數願海。成就普賢所有大願。時彼如來復為其女開示演說發心已來所集善根所修妙行。所得大果令其開悟。成就如來所有願海。一心趣向一切智位。善男子。復於此前過十大劫。有世界名日輪光摩尼。佛號因陀羅幢妙相。此妙眼女於彼如來遺法之中。普賢菩薩勸其修補蓮華座上故壞佛像。既修補已而復彩畫。既彩畫已復寶莊嚴。發阿耨多羅三藐三菩提心。善男子。我念過去由普賢菩薩善知識故種此善根。從是已來不墮惡趣。常於一切天王人王種族中生。端正可喜。眾相圓滿。令人樂見。常見於佛。常得親近普賢菩薩。乃至於今示導開悟成熟於我。令生歡喜。善男子。於意云何。爾時毗盧遮那藏妙寶蓮華髻轉輪聖王者豈異人乎。今彌勒菩薩是。時王妃圓滿面者寂靜音海夜神是。今所住處去此不遠。時妙德眼童女者即我身是。我於彼時身為童女。普賢菩薩勸我修補蓮華座像。以為無上菩提因緣。令我發於阿耨多羅三藐三菩提心。我於彼時初始發心。次復引導。令我得見妙德幢佛。解身瓔珞散佛供養。見佛神力。聞佛說法。即得菩薩普現一切世界調伏眾生解脫門。於念念中見須彌山微塵數佛。亦見彼佛道場眾會。清淨國土我皆尊重恭敬供養。聽聞說法。依教修行。

　　此下夜神先歎解脫甚深難知難說。所以深者。若約時。時則久遠。若約因因則廣大。若約理則契理甚深。若約其名名如體用。所以難說。有七行半經。通明甚深之義。我今承佛神力當為汝說。向下答中有長行偈頌。長行先通答三結。先明得法久近。二明發心之始三結會古今。然後方答修行治淨。答中。初言乃往古世劫名圓滿清淨。有世界名毗盧遮那大威德。有轉輪王名毗盧遮那妙寶蓮華髻。其王有女。名普智𦦨妙德眼。已上有三十五行經。明夜神本生父母出處。向下明佛出興及見佛發心因緣。云時彼城北有菩提樹。名普光法雲音幢。有須彌山微塵數如來。於此樹下出現。其最初第一佛號普智寶𦦨妙德幢。其彼如來未出現時。十千年前有大蓮華。放淨光明現種種瑞。為彼如來將出之先兆。有三十七行經言所現種種之瑞相。次後普智寶𦦨妙德幢王如來。於蓮華上成阿耨多羅三藐三菩提。於此成時。即於十方一切世界中成。此乃一成一切成成正覺已。隨眾生心轉正法輪。有十七行經。顯轉法輪。利益九界眾生事。次後敘夜神往昔見佛之因。時普賢菩薩現身虗空。告輪王言。今汝國中有佛出興。在普光明法雲音幢菩提樹下。時輪王女蓮華妙眼。見普賢菩薩色身光明。心生歡喜。即作是念。願我得如是身。常不離此善知識。此最初發心。有十五行經。敘見普賢因緣。時轉輪王聞普賢告。即與千子眷屬臣民俱往見佛。以偈讚佛而作供養。有二十行經。敘見佛偈讚。興供之事。時輪王女。即解身上莊嚴具。持以散佛。時莊嚴於虗空中。變成寶蓋寶網。種種莊嚴。於中有菩提樹。見毗盧遮那於樹下成佛。又見種種不思議境界。有二十一行經。具明所獻供中變現不思議事。意表此女所獻之供。稱法性空。故因小果大。以彰法界不思議境。故輪王女。見此事已。心大歡喜。次得聞普智如來說修多羅。名一切如來轉法輪。時彼女聞此經已。即得成就十千三昧門。下有二十四行經。明聞經獲三種益。即是調伏眾生解脫。是知此解脫其得已久。時彼如來復為其女。開示往昔之因。乃示其本因。以證今日之緣。言本因者。乃此見佛已前。過十大劫。有佛出世。號因陀羅幢妙相。此妙眼女。於彼如來遺法之中。普賢菩薩勸其修補蓮華座上故壞佛像。復為莊嚴。由是發菩提心。此發心之始。其來固已久矣。下會古今云。善男子。於汝意云何。爾時毗盧遮那藏妙寶蓮華髻轉輪王者。豈異人乎。今彌勒菩薩是也。彼王妃圓滿面者。寂靜音海夜神是也。妙德眼童女者。即我身是。我於彼為童女時。普賢菩薩勸我發心。乃初始發心。令我得見妙德幢佛。聞佛說法。即得調伏眾生解脫門。依教修行。前初即標解脫名。至此方酬其名。此上從此處難知已來。通答三問已竟。下文別答修行淨治問。意顯從得法已後修行至今也。

　　善男子。過彼毗盧遮那大威德世界圓滿清淨劫已。次有世界名寶輪妙莊嚴。劫名大光。有五百佛於中出現。我皆承事恭敬供養。其最初佛名大悲幢。初出家時。我為夜神恭敬供養。次有佛出名金剛那羅延幢。我為轉輪王恭敬供養。其佛為我說修多羅名一切佛出現。十佛剎微塵數修多羅以為眷屬。次有佛出名金剛無礙德。我於彼時為轉輪王恭敬供養。其佛為我說修多羅名普照一切眾生根。須彌山微塵數修多羅而為眷屬。我皆受持。次有佛出名火𦦨山妙莊嚴。我於彼時為長者女。其佛為我說修多羅名普照三世藏。閻浮提微塵數修多羅而為眷屬。我皆聽聞如法受持。次有佛出名一切法海高勝王。我為阿修羅王恭敬供養。其佛為我說修多羅名分別一切法界。五百修多羅而為眷屬。我皆聽聞如法受持。次有佛出名海嶽法光明。我為龍王女雨如意摩尼寶雲而為供養。其佛為我說修多羅名增長歡喜海。百萬億修多羅而為眷屬。我皆聽聞如法受持。次有佛出名寶𦦨山燈。我為海神雨寶蓮華雲恭敬供養。其佛為我說修多羅名法界方便海光明。佛剎微塵數修多羅而為眷屬。我皆聽聞如法受持。次有佛出名功德海光明輪。我於彼時為五通仙現大神通。六萬諸仙前後圍繞。雨香華雲而為供養。其佛為我說修多羅名無著法燈。六萬修多羅而為眷屬。我皆聽聞如法受持。次有佛出名毗盧遮那功德藏。我於彼時為主地神名出生平等義。與無量地神俱。雨一切寶樹一切摩尼藏一切寶瓔珞雲而為供養。其佛為我說修多羅名出生一切如來智藏。無量修多羅而為眷屬。我皆聽聞受持不忘。善男子。如是次第其最後佛名充滿虗空法界妙德燈。我為妓女名曰美顏。見佛入城歌舞供養。承佛神力踊在空中。以千偈頌讚歎於佛。佛為於我放眉間光。名莊嚴法界大光明。徧觸我身。我蒙光已。即得解脫門名法界方便不退藏。善男子。此世界中有如是等佛剎微塵數劫。一切如來於中出現。我皆承事恭敬供養。彼諸如來所說正法。我皆憶念。乃至不忘一文一句。於彼一一諸如來所。稱揚讚歎一切佛法。為無量眾生廣作利益。於彼一一諸如來所。得一切智光明。現三世法界海。入一切普賢行。善男子。我依一切智光明故。於念念中見無量佛。既見佛已。先所未得先所未見普賢諸行悉得成滿。何以故。以得一切智光明故。爾時普救眾生夜神。欲重明此解脫義。承佛神力。為善財童子而說頌言。

　善財聽我說　　甚深難見法　　普照於三世
　一切差別門　　如我初發心　　專求佛功德
　所入諸解脫　　汝今應諦聽　　我念過去世
　過剎微塵劫　　次前有一劫　　名圓滿清淨
　是時有世界　　名為徧照燈　　須彌塵數佛
　於中出興世　　初佛名智𦦨　　次佛名法幢
　第三法須彌　　第四德師子　　第五寂靜王
　第六滅諸見　　第七高名稱　　第八大功德
　第九名勝日　　第十名月面　　於此十佛所
　最初悟法門　　從此後次第　　復有十佛出
　初名虗空處　　第二名普光　　三名住諸方
　四名正念海　　五名高勝光　　六名須彌雲
　七名法𦦨佛　　八名山勝佛　　九名大悲華
　十名法界華　　此十出現時　　第二悟法門
　從此後次第　　復有十佛出　　第一光幢佛
　第二智慧佛　　第三心義佛　　第四德主佛
　第五天慧佛　　第六慧王佛　　第七勝智佛
　第八光王佛　　第九勇猛佛　　第十蓮華佛
　於此十佛所　　第三悟法門　　從此後次第
　復有十佛出　　第一寶𦦨山　　第二功德海
　第三法光明　　第四蓮華藏　　第五眾生眼
　第六香光寶　　七須彌功德　　八乾闥婆王
　第九摩尼藏　　第十寂靜色　　從此後次第
　復有十佛出　　初佛廣大智　　次佛寶光明
　第三虗空雲　　第四殊勝相　　第五圓滿戒
　第六那羅延　　第七須彌德　　第八功德輪
　第九無勝幢　　第十大樹山　　從此後次第
　復有十佛出　　第一婆羅藏　　第二世主身
　第三高顯光　　第四金剛照　　第五地威力
　第六甚深法　　第七法慧音　　第八須彌幢
　第九勝光明　　第十妙寶光　　從此後次第
　復有十佛出　　第一梵光明　　第二虗空音
　第三法界身　　第四光明輪　　第五智慧幢
　第六虗空燈　　第七微妙德　　第八徧照光
　第九勝福光　　第十大悲雲　　從此後次第
　復有十佛出　　第一力光明　　第二普現前
　第三高顯光　　第四光明身　　第五法起佛
　第六寶相佛　　第七速疾風　　第八勇猛幢
　第九妙寶蓋　　第十照三世　　從此後次第
　復有十佛出　　第一願海光　　第二金剛身
　第三須彌德　　第四念幢王　　第五功德慧
　第六智慧燈　　第七光明幢　　第八廣大智
　第九法界智　　第十法海智　　從此後次第
　復有十佛出　　初名布施法　　次名功德輪
　三名勝妙雲　　四名忍智燈　　五名寂靜音
　六名寂靜幢　　七名世間燈　　八名深大願
　九名無勝幢　　十名智𦦨海　　從此後次第
　復有十佛出　　初佛法自在　　二佛無礙慧
　三名意海慧　　四名眾妙音　　五名自在施
　六名普現前　　七名隨樂身　　八名住勝德
　第九本性佛　　第十賢德佛　　須彌塵數劫
　此中所有佛　　普作世間燈　　我悉曾供養
　佛剎微塵劫　　所有佛出現　　我皆曾供養
　入此解脫門　　我於無量劫　　修行得此道
　汝若能修行　　不久亦當得

　　善男子。我唯知此菩薩普現一切世間調伏眾生解脫。如諸菩薩摩訶薩集無邊行。生種種解。現種種身。具種種根。滿種種願。入種種三昧。起種種神變。能種種觀察法。入種種智慧門。得種種法光明。而我云何能知能說彼功德行。善男子。去此不遠有主夜神名寂靜音海。坐摩尼光幢莊嚴蓮華座。百萬阿僧祇主夜神前後圍繞。汝詣彼問。菩薩云何學菩薩行修菩薩道。時善財童子頂禮其足。繞無數帀殷勤瞻仰。辭退而去。

　　此下明得法已後修行。自圓滿清淨劫已後。有大光劫。有五百佛出世。我皆承事。其最初佛名大悲幢。我為夜神。恭敬供養。次下略舉十佛一一佛出我皆承事。佛佛所說修多羅法門我皆聞而依教修行。如是有三十六行經。敘多佛出世說法之事。總結云。此世界中有佛剎微塵數如來出世。我皆承事。一一修行普賢諸行悉得圓滿。以得一切智光明故。此上長行但總舉所事多佛。次下說偈重頌。自爾時普救眾生夜神而說頌言已下有四十一偈。初二偈舉法誡聽。次二十八偈頌前正說。後一偈舉因勸修。偈中最初圓滿劫中有須彌塵數佛出世。特舉次第有一百一十佛。各以初佛為主。一一佛所依之修行。以表所修十地等覺之行故。後總頌云。須彌塵數劫。此中所有佛。我皆曾供養。入此解脫門。此上通答第三修因淨治問。以此具見發心已久事佛已多。聞法已廣。修因已深。故今乃得此解脫門耳。次謙己云。我唯知此菩薩普現一切世間調伏眾生解脫門而已。如諸菩薩集無邊行。乃至得種種法光明門我何能知。乃指後友云。去此不遠有主夜神名寂靜音海。此即前輪王之妃。乃妙德夜神之母也。時善財童子頂禮其足。殷勤瞻仰。辭退而去。

大方廣佛華嚴經綱要卷第七十


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十一

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十二

　　爾時善財童子。於普救眾生妙德夜神所。聞菩薩普現一切世間調伏眾生解脫門。了知信解自在安住。而往寂靜音海夜神所。頂禮其足繞無數帀。於前合掌而作是言。聖者。我已先發阿耨多羅三藐三菩提心。我欲依善知識學菩薩行入菩薩行修菩薩行住菩薩行。唯願慈哀為我宣說。菩薩云何學菩薩行。云何修菩薩道。時彼夜神告善財言。善哉善哉。善男子。汝能依善知識求菩薩行。善男子。我得菩薩念念出生廣大喜莊嚴解脫門。善財言。大聖此解脫門為何事業。行何境界。起何方便。作何觀察。夜神言。善男子。我發起清淨平等樂欲心。我發起離一切世間塵垢清淨堅固莊嚴不可壞樂欲心。我發起攀緣不退轉位永不退轉心。我發起莊嚴功德寶山不動心。我發起無住處心。我發起普現一切眾生前救護心。我發起見一切佛海無厭足心。我發起求一切菩薩清淨願力心。我發起住大智光明海心。我發起令一切眾生超過憂惱曠野心。我發起令一切眾生捨離愁憂苦惱心。我發起令一切眾生捨離不可意色聲香味觸法心。我發起令一切眾生捨離愛別離苦冤憎會苦心。我發起令一切眾生捨離惡緣愚癡等苦心。我發起與一切險難眾生作依怙心。我發起令一切眾生出生死苦處心。我發起令一切眾生捨離生老病死等苦心。我發起令一切眾生成就如來無上法樂心。我發起令一切眾生皆受喜樂心。發是心已。復為說法令其漸至一切智地。所謂若見眾生樂著所住宮殿屋宅。我為說法令其了達諸法自性離諸執著。若見眾生戀著父母兄弟姊妹。我為說法令其得預諸佛菩薩清淨眾會。若見眾生戀著妻子。我為說法令其捨離生死愛染起大悲心。於一切眾生平等無二。若見眾生住於王宮采女侍奉。我為說法令其得與眾聖集會入如來教。若見眾生染著境界。我為說法令其得入如來境界。若見眾生多嗔恚者。我為說法令住如來忍波羅蜜。若見眾生其心懈怠。我為說法令得清淨精進波羅蜜。若見眾生其心散亂。我為說法令得如來禪波羅蜜。若見眾生入見稠林無明闇障。我為說法令得出離稠林黑闇。若見眾生無智慧者。我為說法令得般若波羅蜜。若見眾生染著三界。我為說法令出生死。若見眾生志意下劣。我為說法令其圓滿佛菩提願。若見眾生住自利行。我為說法令其發起利益一切諸眾生願。若見眾生志力微弱。我為說法令得菩薩力波羅蜜。若見眾生愚癡闇心。我為說法令得菩薩智波羅蜜。若見眾生色相不具。我為說法令得如來清淨色身。若見眾生形容醜陋。我為說法令得無上清淨法身。若見眾生色相麤惡。我為說法令得如來微妙色身。若見眾生情多憂惱。我為說法令得如來畢竟安樂。若見眾生貧窮所苦。我為說法令得菩薩功德寶藏。若見眾生住止園林。我為說法令彼勤求佛法因緣。若見眾生行於道路。我為說法令其趣向一切智道。若見眾生在聚落中。我為說法令出三界。若見眾生住止人間。我為說法令其超越二乘之道住如來地。若見眾生居住城郭。我為說法令其得住法王城中。若見眾生住於四隅。我為說法令得三世平等智慧。若見眾生住於諸方。我為說法令得智慧見一切法。若見眾生貪行多者。我為彼說不淨觀門。令其捨離生死愛染。若見眾生瞋行多者。我為彼說大慈觀門。令其得入勤加修習。若見眾生癡行多者。我為說法令得明智觀諸法海。若見眾生等分行者。我為說法令其得入諸乘願海。若見眾生樂生死樂。我為說法令其厭離。若見眾生厭生死苦應為如來所化度者。我為說法令能方便示現受生。若見眾生愛著五蘊。我為說法令其得住無依境界。若見眾生其心下劣。我為顯示勝莊嚴道。若見眾生心生憍慢。我為其說平等法忍。若見眾生其心諂曲。我為其說菩薩直心。善男子。我以此等無量法施。攝諸眾生。種種方便教化調伏。令離惡道受人天樂。脫三界縛。住一切智。我時便得廣大歡喜法光明海。其心怡暢安隱適悅。復次善男子。我常觀察一切菩薩道場眾會。修種種願行。現種種淨身。有種種常光。放種種光明。以種種方便入一切智門。入種種三昧。現種種神變。出種種音聲海。具種種莊嚴身。入種種如來門。詣種種國土海。見種種諸佛海。得種種辯才海。照種種解脫境。得種種智光海。入種種三昧海。遊戲種種諸解脫門。以種種門趣一切智。種種莊嚴虗空法界。以種種莊嚴雲徧覆虗空。觀察種種道場眾會。集種種世界。入種種佛剎。詣種種方海。受種種如來命。從種種如來所。與種種菩薩俱。雨種種莊嚴雲。入如來種種方便。觀如來種種法海。入種種智慧海。坐種種莊嚴座。善男子。我觀察此道場眾會。知佛神力無量無邊。生大歡喜。善男子。我觀毗盧遮那如來。念念出現不可思議清淨色身。既見是已生大歡喜。又觀如來於念念中放大光明。充滿法界既見是已生大歡喜。又見如來一一毛孔念念出現無量佛剎微塵數光明海。一一光明以無量佛剎微塵數光明而為眷屬。一一周徧一切法界。消滅一切諸眾生苦。既見是已生大歡喜。又善男子。我觀如來頂及兩肩。念念出現一切佛剎微塵數寶𦦨山雲。充滿十方一切法界。既見是已生大歡喜。又善男子。我觀如來一一毛孔於念念中出一切佛剎微塵數香光明雲。充滿十方一切佛剎。既見是已生大歡喜。又善男子。我觀如來一一相念念出一切佛剎微塵數諸相莊嚴如來身雲。徧往十方一切世界。既見是已生大歡喜。又善男子。我觀如來一一毛孔於念念中出不可說佛剎微塵數佛變化雲。示現如來從初發心。修波羅蜜。具莊嚴道。入菩薩道。既見是已生大歡喜。又善男子。我觀如來一一毛孔念念出現不可說不可說佛剎微塵數天王身雲。及以天王自在神變充徧一切十方法界。應以天王身而得度者。即現其前而為說法。既見是已生大歡喜。如天王身雲。其龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王身雲。莫不皆於一一毛孔如是出現如是說法。我見是已於念念中生大歡喜。生大信樂。量與法界薩婆若等。昔所未得而今始得。昔所未證而今始證。昔所未入而今始入。昔所未滿而今始滿。昔所未見而今始見。昔所未聞而今始聞。何以故。以能了知法界相故。知一切法唯一相故。能平等入三世道故。能說一切無邊法故。善男子。我入此菩薩念念出生廣大喜莊嚴解脫光明海。又善男子。此解脫無邊。普入一切法界門故。此解脫無盡。等發一切智性心故。此解脫無際入無際畔一切眾生心想中故。此解脫甚深寂靜智慧所知境故。此解脫廣大周徧一切如來境故。此解脫無壞菩薩智眼之所知故。此解脫無底盡於法界之源底故。此解脫者即是普門。於一事中普見一切諸神變故。此解脫者終不可取。一切法身等無二故。此解脫者終無有生以能了知如幻法故。此解脫者猶如影像一切智願光所生故。此解脫者猶如變化化生菩薩諸勝行故。此解脫者猶如大地為一切眾生所依處故。此解脫者猶如大水能以大悲潤一切故。此解脫者猶如大火乾竭眾生貪愛水故。此解脫者猶如大風令諸眾生速疾趣於一切智故。此解脫者猶如大海種種功德莊嚴一切諸眾生故。此解脫者如須彌山出一切智法寶海故。此解脫者如大城郭一切妙法所莊嚴故。此解脫者猶如虗空普容三世佛神力故。此解脫者猶如大雲普為眾生雨法雨故。此解脫者猶如淨日能破眾生無知闇故。此解脫者猶如滿月滿足廣大福德海故。此解脫者猶如真如悉能周徧一切處故。此解脫者猶如自影從自善業所化出故。此解脫者猶如呼響隨其所應為說法故。此解脫者猶如影像隨眾生心而照現故。此解脫者如大樹王開敷一切神通華故。此解脫者猶如金剛從本已來不可壞故。此解脫者如如意珠出生無量自在力故。此解脫者如離垢藏摩尼寶王示現一切三世如來諸神力故。此解脫者如喜幢摩尼寶能平等出一切諸佛法輪聲故。善男子。我今為汝說此譬喻。汝應思惟隨順悟入。爾時善財童子。白寂靜音海夜神言。大聖云何修行得此解脫。夜神言。善男子。菩薩修行十大法藏。得此解脫。何等為十。一修布施廣大法藏。隨眾生心悉令滿足。二修淨戒廣大法藏。普入一切佛功德海。三修堪忍廣大法藏。能徧思惟一切法性。四修精進廣大法藏。趣一切智恒不退轉。五修禪定廣大法藏。能滅一切眾生熱惱。六修般若廣大法藏。能徧了知一切法海七修方便廣大法藏。能徧成熟諸眾生海。八修諸願廣大法藏。徧一切佛剎一切眾生海。盡未來劫修菩薩行。九修諸力廣大法藏。念念現於一切法界海。一切佛國土成等正覺常不休息。十修淨智廣大法藏。得如來智徧知三世一切諸法無有障礙。善男子。若諸菩薩安住如是十大法藏。則能獲得如是解脫清淨增長。積集堅固安住圓滿。善財童子言。聖者。汝發阿耨多羅三藐三菩提心。其已久如。夜神言。善男子。此華藏莊嚴世界海東過十世界海。有世界海名一切淨光寶。此世界海中有世界種名一切如來願光明音。中有世界名清淨光金莊嚴。一切香金剛摩尼王為體。形如樓閣。眾妙寶雲以為其際。住於一切寶瓔珞海妙宮殿雲而覆其上。淨穢相雜。此世界中乃往古世有劫名普光幢。國名普滿妙藏。道場名一切寶藏妙月光明。有佛名不退轉法界音。於此成阿耨多羅三藐三菩提。我於爾時作菩提樹神。名具足福德燈光明幢。守護道場。我見彼佛成等正覺示現神力。發阿耨多羅三藐三菩提心。即於此時獲得三昧。名普照如來功德海。此道場中次有如來出興於世。名法樹威德山。我時命終還生此中。為道場主夜神。名殊妙福智光。見彼如來轉正法輪現大神通。即得三昧名普照一切離貪境界。次有如來出興於世。名一切法海音聲王。我於彼時身為夜神。因得見佛。承事供養。即獲三昧名生長一切善法地。次有如來出興於世。名寶光明燈幢王。我於彼時身為夜神。因得見佛。承事供養。即獲三昧名普現神通光明雲。次有如來出興於世。名功德須彌光。我於彼時身為夜神。因得見佛。承事供養。即獲三昧名普照諸佛海。次有如來出興於世。名法雲音聲王。我於彼時身為夜神。因得見佛承事供養。即獲三昧名一切法海燈。次有如來出興於世。名智燈照耀王。我於彼時身為夜神。因得見佛。承事供養。即獲三昧名滅一切眾生苦清淨光明燈。次有如來出興於世。名法勇妙德幢。我於彼時身為夜神。因得見佛。承事供養。即獲三昧名三世如來光明藏。次有如來出興於世。名師子勇猛法智燈。我於彼時身為夜神。因得見佛。承事供養。即獲三昧名一切世間無障礙智慧輪。次有如來出興於世。名智力山王。我於彼時身為夜神。因得見佛。承事供養。即獲三昧名普照三世眾生諸根行。善男子。清淨光金莊嚴世界普光明幢劫中。有如是等佛剎微塵數如來出興於世。我於彼時。或為天王。或為龍王。或為夜叉王。或為乾闥婆王。或為阿修羅王。或為迦樓羅王。或為緊那羅王。或為摩睺羅伽王。或為人王。或為梵王。或為天身。或為人身。或為男子身。或為女人身。或為童男身。或為童女身。悉以種種諸供養具。供養於彼一切如來。亦聞其佛所說諸法。從此命終還即於此世界中生。經二佛剎微塵數劫修菩薩行。然後命終生此華藏莊嚴世界海娑婆世界。值迦羅鳩孫䭾如來承事供養。得三昧名離一切塵垢光明。次值拘那含牟尼如來承事供養。得三昧名普現一切諸剎海。次值迦葉如來承事供養。得三昧名演一切眾生言音海。次值毗盧遮那如來於此道場成等正覺。念念示現大神通力。我時得見即獲此念念出生廣大喜莊嚴解脫。得此解脫已。能入十不可說不可說佛剎微塵數法界安立海。見彼一切法界安立海一切佛剎所有微塵。一一塵中有十不可說不可說佛剎微塵數佛國土。一一佛土皆有毗盧遮那如來坐於道場。於念念中成正等覺。現諸神變。所現神變一一皆徧一切法界海。亦見自身在彼一切諸如來所。又亦聞其所說妙法。又亦見彼一切諸佛一一毛孔出變化海。現神通力。於一切法界海一切世界海一切世界種一切世界中。隨眾生心轉正法輪。我得速疾陀羅尼力。受持思惟一切文義。以明了智普入一切清淨法藏。以自在智普遊一切甚深法海。以周徧智普知三世諸廣大義。以平等智普達諸佛無差別法。如是悟解一切法門。一一法門中悟解一切修多羅雲。一一修多羅雲中悟解一切法海。一一法海中悟解一切法品。一一法品中悟解一切法雲。一一法雲中悟解一切法流。一一法流中出生一切大喜海。一一大喜海出生一切地。一一地出生一切三昧海。一一三昧海得一切見佛海。一一見佛海得一切智光海。一一智光海普照三世徧入十方。知無量如來往昔諸行海。知無量如來所有本事海。知無量如來難捨能施海。知無量如來清淨戒輪海。知無量如來清淨堪忍海。知無量如來廣大精進海。知無量如來甚深禪定海。知無量如來般若波羅蜜海。知無量如來方便波羅蜜海。知無量如來願波羅蜜海。知無量如來力波羅蜜海。知無量如來智波羅蜜海。知無量如來往昔超菩薩地。知無量如來往昔住菩薩地無量劫海現神通力。知無量如來往昔入菩薩地。知無量如來往昔修菩薩地。知無量如來往昔治菩薩地。知無量如來往昔觀菩薩地。知無量如來昔為菩薩時常見諸佛。知無量如來昔為菩薩時盡見佛海劫海同住。知無量如來昔為菩薩時以無量身徧生剎海。知無量如來昔為菩薩時周徧法界修廣大行。知無量如來昔為菩薩時示現種種諸方便門調伏成熟一切眾生。知無量如來放大光明普照十方一切剎海。知無量如來現大神力普現一切諸眾生前。知無量如來廣大智地。知無量如來轉正法輪。知無量如來示現相海。知無量如來示現身海。知無量如來廣大力海彼諸如來從初發心乃至法滅。我於念念悉得知見。善男子。汝問我言汝發心來其已久如。善男子。我於往昔過二佛剎微塵數劫。如上所說於清淨光金莊嚴世界中為菩提樹神。聞不退轉法界音如來說法。發阿耨多羅三藐三菩提心。於二佛剎微塵數劫中修菩薩行。然後乃生此娑婆世界賢劫之中。從迦羅鳩孫䭾佛至釋迦牟尼佛。及此劫中未來所有一切諸佛。我皆如是親近供養。如於此世界賢劫之中供養未來一切諸佛。一切世界一切劫中所有未來一切諸佛悉亦如是親近供養。善男子。彼清淨光金莊嚴世界今猶現在。諸佛出現相續不斷。汝當一心修此菩薩大勇猛門。爾時寂靜音海主夜神。欲重宣此解脫義。為善財童子。而說頌言。

　善財聽我說　　清淨解脫門　　聞已生歡喜
　勤修令究竟　　我昔於劫海　　生大信樂心
　清淨如虗空　　常觀一切智　　我於三世佛
　皆生信樂心　　并及其眾會　　悉願常親近
　我昔曾見佛　　為眾生供養　　得聞清淨法
　其心大歡喜　　常尊重父母　　恭敬而供養
　如是無休懈　　入此解脫門　　老病貧窮人
　諸根不具足　　一切皆愍濟　　令其得安隱
　水火及王賊　　海中諸恐怖　　我昔修諸行
　為救彼眾生　　煩惱恒熾然　　業障所纏覆
　墮於諸險道　　我救彼眾生　　一切諸惡趣
　無量楚毒苦　　生老病死等　　我當悉除滅
　願盡未來劫　　普為諸羣生　　滅除生死苦
　得佛究竟樂

　　善男子我唯知此念念出生廣大善莊嚴解脫。如諸菩薩摩訶薩深入一切法界海。悉知一切諸劫數。普見一切剎成壞。而我云何能知能說彼功德行。善男子。此菩提場如來會中有主夜神。名守護一切城增長威力。汝詣彼問菩薩云何學菩薩行修菩薩道。爾時善財童子。一心觀察寂靜音海主夜神身。而說頌言。

　我因善友教　　來詣天神所　　見神處寶座
　身量無有邊　　非是著色相　　計有於諸法
　劣智淺識人　　能知尊境界　　世間天及人
　無量劫觀察　　亦不能測度　　色相無邊故
　遠離於五蘊　　亦不住於處　　永斷世間疑
　顯現自在力　　不取內外法　　無動無所礙
　清淨智慧眼　　見佛神通力　　身為正法藏
　心是無礙智　　既得智光照　　復照諸羣生
　心集無邊業　　莊嚴諸世間　　了世皆是心
　現身等眾生　　知世悉如夢　　一切佛如影
　諸法皆如響　　令眾無所著　　為三世眾生
　念念示現身　　而心無所住　　十方徧說法
　無邊諸剎海　　佛海眾生海　　悉在一塵中
　此尊解脫力

　　時善財童子說此偈已。頂禮其足。繞無量帀。殷勤瞻仰。辭退而去。

　　此下第五寂靜音海夜神。寄難勝地。難勝者。謂真俗兩智。行相互違。合令相應極難勝故。善財已領前善友教。了知安住。而往寂靜音海夜神所。見敬諮問。時彼夜神稱讚善財。即正授法界。謂已得菩薩念念出生廣大喜莊嚴解脫門。以此地菩薩涉俗利生。權實雙運。以觀化生遂志。故生喜。觀佛菩薩勝用。故歡喜。故化無間斷。故名念念出生。此法門之名體也。善財聞此解脫之名。了知甚深廣大故。即問此解脫為何事業。此問所起業用。次問行何境界。此問所行之境。亦即解脫境界。又問起何方便。此問能起方便。次問能觀之觀。此問觀智。有此四問。下夜神先答起何方便。云我發起清淨平等樂欲心等。有二十種心。為發起方便。蓋以悲智雙運等心為能起之方便。前十起上求大智心。後我發起令一切眾生超過憂惱等十種心。為下化大悲心。此上二十種心。有十三行半經。次云發是心已復為說法令其漸至一切智地已下。答所作事業。正以化生為事業故。次下別釋化生事。有三十七門。分三段。初所謂若見眾生樂著下有十六行經。列十五門。明隨方便宜以十度化生。前五門明施戒二度。後八明八度。次若見眾生色相不具下有十一行半經。列十二門。明化無功德眾生。令得佛因果功德。見第一義。次若見眾生貪行多者下九行半經。列有十門。明但以對治門破眾生之惑障。意顯上利生皆以前二十心為發起方便。故能成此利生之事業。次我以此等無量法施攝諸眾生下三行經。總結化意。見物成益。故大歡喜。此上已答事業方便二問。結中兼釋解脫之名。下復次善男子。我常觀察下答觀察問。有二段。初常觀察一切菩薩下有十行半經。先觀菩薩境界。次我觀察此道場眾會知佛神力下有二十二行經。正顯觀佛境界。所觀有十門。一一皆生大歡喜。由此解脫。故得廣大喜之名。次我見是已於念念中生大歡喜下有六行半經。總結前所觀。皆稱法界性。以能觀之大智。稱法界之體相。故所生歡喜等一切智。次又善男子。此解脫無邊下答境界問。上是能觀。此境界為所觀。其境界有二。若約入法界門即所觀境。若發一切智惟心即分齊境。有二十六行經。初七行半列十門法說。次如影下十九行經列二十二門喻說。末後結勸云。汝應思惟隨順悟入。上已答所問。故勸修也。次爾時善財童子白寂靜音。問言。大聖。云何修行得此解脫。此問解脫因也。夜神答以具修十度為因。有十三行經。一一皆云大法藏。此顯一一度中皆含萬行也。善財童子言。聖者發心其已久如。此問發心久近也。下具述發心因緣。云此華藏世界東世界海中有世界種。此世界種中有一世界名清淨光金莊嚴。此世界中乃往古世有劫名普光幢。此劫中有國。名普滿妙藏。國中有一道場。名一切寶藏妙月光明。爾時有佛。名不退轉法界如來。於此道場成等正覺。我於是時。作菩提樹神。守護道場。我見彼佛發菩提心。即於此時獲得三昧。名普照如來功德海。此是最初見佛發心之始。即得三昧。此則正酬發心之問也。自此後此道場中次第略舉有九佛出興於世。一一佛所我皆承事供養聞法。各得一種三昧。此發心已來修行不退有五十二行經。敘已往之事。於中指云。此清淨光金莊嚴世界普光明幢劫。有如是等佛剎微塵數如來出興於世。我皆承事。是則所舉九佛。特剎塵數中之九耳。如是所事之佛已不可思議。其所得三昧又豈可得而思議耶。然上所敘。一向專在金莊嚴世界中。歷事剎塵數佛。故云從此命終。還即於此世界中生。經佛剎微塵數劫修菩薩行。此結指在金莊嚴一世中之行也。下敘於此娑婆世界修菩薩行。云然後命終生此華莊嚴世界海中娑婆世界。以前是華藏之東伴剎耳。故今特云來生華藏海中娑婆世界。然生此娑婆。當賢劫中已遇過去拘那含等三佛。皆承事供養。聞法。各得三昧。今乃值我本師毗盧遮那。成等正覺。現大神通。我乃獲得出生廣大喜莊嚴解脫門。是知前歷多佛皆是修因。今乃成就解脫之果。至此方顯出解脫名體也。上有六行經。敘今得解脫之因緣。向下廣明解脫之業用。云得此解脫已能入十不可說佛剎微塵數法界安立海已去。通顯解脫之大用無涯。有三十六行經。至我於念念悉得知見。於中顯重重重重無盡無盡微細甚深法界之大用。以顯此解脫根深。故用廣也。次後結云。善男子汝問我發心久如。如我上來所說。於金莊嚴世界中從初發心起。經二佛剎微塵數劫修菩薩行。然後乃生娑婆世界賢劫之中。已遇過去三佛。至我本師。修菩薩行。從此已去。未來劫中所有諸佛。我亦皆承事親近供養。如是長劫不退之心。故勸善財云。汝當一心修此菩薩大勇猛門。爾時寂靜音海夜神重宣此解脫義而說頌言。說有十偈。初一偈勸修。次八偈正明昔行。後一偈結行分齊。說此偈已。乃謙己推勝云。我唯知此念念出生廣大喜莊嚴解脫門而已。如諸菩薩深入一切法界海。悉知一切諸劫數。普見一切剎成壞。而我云何能知能說彼功德行。指後友云。此菩提場有主夜神名守護一切城增長威力。汝可往問當為汝說。爾時善財童子一心觀察寂靜音海夜神。而說頌言。說有十偈。讚法門勝益。說此偈已。殷勤瞻仰。辭退而去。

　　爾時善財童子隨順寂靜音海夜神教。思惟觀察所說法門。一一文句皆無忘失。於無量深心。無量法性。一切方便神通智慧。憶念思繹相續不斷。其心廣大證入安住。行詣守護一切城夜神所。見彼夜神坐一切寶光明摩尼王師子之座。無數夜神所共圍繞。現一切眾生色相身。現普對一切眾生身。現不染一切世間身。現一切眾生身數身。現超過一切世間身。現成熟一切眾生身。現速往一切十方身。現徧攝一切十方身。現究竟如來體性身。現究竟調伏眾生身。善財見已。歡喜踊躍。頂禮其足繞無量帀。於前合掌。而作是言。聖者。我已先發阿耨多羅三藐三菩提心。而未知菩薩修菩薩行時。云何饒益眾生。云何以無上攝而攝眾生。云何順諸佛教。云何近法王位。唯願慈哀為我宣說。時彼夜神告善財言。善男子。汝為救護一切眾生故。汝為嚴淨一切佛剎故。汝為供養一切如來故。汝欲住一切劫救眾生故。汝欲守護一切佛種性故。汝欲普入十方修諸行故。汝欲普入一切法門海故。汝欲以平等心徧一切故。汝欲普受一切佛法輪故。汝欲普隨一切眾生心之所樂雨法雨故。問諸菩薩所修行門。善男子。我得菩薩甚深自在妙音解脫。為大法師無所罣礙。善能開示諸佛法藏故。具大誓願大慈悲力。令一切眾生住菩提心故。能作一切利眾生事積集善根無有休息故。為一切眾生調御之師令一切眾生住薩婆若道故。為一切世間清淨法日普照世間令生善根故。於一切世間其心平等普令眾生增長善法故。於諸境界其心清淨除滅一切諸不善業故。誓願利益一切眾生身恒普現一切國土故。示現一切本事因緣令諸眾生安住善行故。恒事一切諸善知識為令眾生安住佛教故。佛子。我以此等法施眾生。令生白法求一切智。其心堅固猶如金剛那羅延藏。善能觀察佛力魔力。常得親近諸善知識。摧破一切業惑障山。集一切智助道之法。心恒不捨一切智地。善男子。我以如是淨法光明。饒益一切眾生集善根助道法時。作十種觀察法界。何者為十。所謂我知法界無量。獲得廣大智光明故。我知法界無邊。見一切佛所知見故。我知法界無限普入一切諸佛國土恭敬供養諸如來故。我知法界無畔普於一切法界海中示現修行菩薩行故。我知法界無斷入於如來不斷智故。我知法界一性如來一音一切眾生無不了故。我知法界性淨了如來願普度一切諸眾生故。我知法界徧眾生。普賢妙行悉周徧故。我知法界一莊嚴普賢妙行善莊嚴故。我知法界不可壞一切智善根充滿法界不可壞故。善男子。我作此十種觀察法界。集諸善根。辦助道法。了知諸佛廣大威德。深入如來難思境界。又善男子。我如是正念思惟。得如來十種大威德陀羅尼輪。何者為十。所謂普入一切法陀羅尼輪。普持一切法陀羅尼輪。普說一切法陀羅尼輪。普念十方一切佛陀羅尼輪。普說一切佛名號陀羅尼輪。普入三世諸佛願海陀羅尼輪。普入一切諸乘海陀羅尼輪。普入一切眾生業海陀羅尼輪。疾轉一切業陀羅尼輪。疾生一切智陀羅尼輪。善男子。此十陀羅尼輪。以十千陀羅尼輪而為眷屬。恒為眾生演說妙法。善男子。我或為眾生說聞慧。法或為眾生說思慧法。或為眾生說修慧法。或為眾生說有一法。或為眾生說一切有法。或為說一如來名海法。或為說一切如來名海法。或為說一世界海法。或為說一切世界海法。或為說一佛授記海法。或為說一切佛授記海法。或為說一如來眾會道場海法。或為說一切如來眾會道場海法。或為說一如來法輪海法。或為說一切如來法輪海法。或為說一如來修多羅法。或為說一切如來修多羅法。或為說一如來集會法。或為說一切如來集會法。或為說一薩婆若心海法。或為說一切薩婆若心海法。或為說一乘出離法。或為說一切乘出離法。善男子。我以如是等不可說法門為眾生說。善男子。我入如來無差別法界門海。說無上法。普攝眾生。盡未來劫住普賢行。善男子。我成就此甚深自在妙音解脫。於念念中增長一切諸解脫門。念念充滿一切法界。時善財童子白夜神言。奇哉天神。此解脫門如是希有。聖者證得其已久如。夜神言。善男子。乃往古世過世界轉微塵數劫有劫名離垢光明。有世界名法界功德雲。以現一切眾生業摩尼王海為體。形如蓮華。住四天下微塵數香摩尼須彌山網中。以出一切如來本願音蓮華而為莊嚴。須彌山微塵數蓮華而為眷屬。須彌山微塵數香摩尼以為間錯。有須彌山微塵數四天下。一一四天下有百千億那由他不可說不可說城。善男子。彼世界中有四天下名為妙幢。中有王都名普寶華光。去此不遠有菩提場名普顯現法王宮殿。須彌山微塵數如來於中出現。其最初佛名法海雷音光明王。彼佛出時有轉輪王名清淨日光明面。於其佛所受持一切法海旋修多羅。佛涅槃後。其王出家護持正法。法欲滅時有千部異眾千種說法。近於末劫業惑障重諸惡比丘多有鬪諍。樂著境界不求功德。樂說王論賊論女論國論海論及以一切世間之論。時王比丘而語之言。奇哉苦哉。佛於無量諸大劫海集此法炬。云何汝等而共毀滅。作是說已上升虗空高七多羅樹。身出無量諸色𦦨雲。放種種色大光明網。令無量眾生除煩惱熱。令無量眾生發菩提心。以是因緣。彼如來教復於六萬五千歲中而得興盛。時有比丘尼名法輪化光。是此王女。百千比丘尼而為眷屬。聞父王語及見神力。發菩提心永不退轉。得三昧名一切佛教燈。又得此甚深自在妙音解脫。得已身心柔輭。即得現見法海雷音光明王如來一切神力。善男子。於汝意云何。彼時轉輪聖王隨於如來轉正法輪。佛涅槃後興隆末法者豈異人乎。今普賢菩薩是。其法輪化光比丘尼即我身是。我於彼時守護佛法。令十萬比丘尼於阿耨多羅三藐三菩提得不退轉。又令得現見一切佛三昧。又令得一切佛法輪金剛光明陀羅尼。又令得普入一切法門海般若波羅蜜。次有佛興名離垢法光明。次有佛興名法輪光明髻。次有佛興名法日功德雲。次有佛興名法海妙音王。次有佛興名法日智慧燈。次有佛興名法華幢雲。次有佛興名法𦦨山幢王。次有佛興名甚深法功德月。次有佛興名法智普光藏。次有佛興名開示普智藏。次有佛興名功德藏山王。次有佛興名普門須彌賢。次有佛興名一切法精進幢。次有佛興名法寶華功德雲。次有佛興名寂靜光明髻。次有佛興名法光明慈悲月。次有佛興名功德燄海。次有佛興名智日普光明。次有佛興名普賢圓滿智。次有佛興名神通智光王。次有佛興名福德華光燈。次有佛興名智師子幢王。次有佛興名日光普照王。次有佛興名須彌寶莊嚴相。次有佛興名日光普照。次有佛興名法王功德月。次有佛興名開敷蓮華妙音雲。次有佛興名日光明相。次有佛興名普光明妙法音。次有佛興名師子金剛那羅延無畏。次有佛興名普智勇猛幢。次有佛興名普開法蓮華身。次有佛興名功德妙蓮華海。次有佛興名道場功德月。次有佛興名法炬熾然月。次有佛興名普光明髻。次有佛興名法幢燈。次有佛興名金剛海幢雲。次有佛興名名稱山功德雲。次有佛興名栴檀妙月。次有佛興名普妙光明華。次有佛興名照一切眾生光明王。次有佛興名功德蓮華藏。次有佛興名香𦦨光明王。次有佛興名波頭摩華因。次有佛興名眾相山普光明。次有佛興名普名稱幢。次有佛興名須彌普門光。次有佛興名功德法城光。次有佛興名大樹山光明。次有佛興名普德光明幢。次有佛興名功德吉祥相。次有佛興名勇猛法力幢。次有佛興名法輪光明音。次有佛興名功德山智慧光。次有佛興名無上妙法月。次有佛興名法蓮華淨光幢。次有佛興名寶蓮華光明藏。次有佛興名光𦦨雲山燈。次有佛興名普覺華。次有佛興名種種功德𦦨須彌藏。次有佛興名圓滿光山王。次有佛興名福德雲莊嚴。次有佛興名法山雲幢。次有佛興名功德山光明。次有佛興名法日雲燈王。次有佛興名法雲名稱王。次有佛興名法輪雲。次有佛興名開悟菩提智光幢。次有佛興名普照法輪月。次有佛興名寶山威德賢。次有佛興名賢德廣大光。次有佛興名普智雲。次有佛興名法力功德山。次有佛興名功德香𦦨王。次有佛興名金色摩尼山妙音聲。次有佛興名頂髻出一切法光明雲。次有佛興名法輪熾盛光。次有佛興名無上功德山。次有佛興名精進熾光明雲。次有佛興名三昧印廣大光明冠。次有佛興名寶光明功德王。次有佛興名法炬寶蓋音。次有佛興名普照虗空界無畏法光明。次有佛興名月相莊嚴幢。次有佛興名光明𦦨山雲。次有佛興名照無障礙法虗空。次有佛興名開顯智光身。次有佛興名世主德光明音。次有佛興名一切法三昧光明音。次有佛興名法音功德藏。次有佛興名熾然𦦨法海雲。次有佛興名普照三世相大光明。次有佛興名普照法輪山。次有佛興名法界師子光。次有佛興名須彌華光明。次有佛興名一切三昧海師子燄。次有佛興名普智光明燈。善男子。如是等須彌山微塵數如來。其最後佛名法界城智慧燈。並於離垢光明劫中出興於世。我皆尊重親近供養。聽聞受持所說妙法。亦於彼一切諸如來所。出家學道。護持法教。入此菩薩甚深自在妙音解脫。種種方便教化成熟。無量眾生。從是已來。於佛剎微塵數劫所有諸佛出興於世。我皆供養。修行其法。善男子。我從是來於生死夜無明昏寐諸眾生中而獨覺悟。令諸眾生守護心城。捨三界城。住一切智無上法城。善男子。我唯知此甚深自在妙音解脫。令諸世界離戲論語。不作二語。常真實語。恒清淨語。如諸菩薩摩訶薩能知一切語言自性。於念念中自在開悟一切眾生。入一切眾生言音海。於一切言辭悉皆辯了。明見一切諸法門海。於普攝一切法陀羅尼已得自在。隨諸眾生心之所疑而為說法。究竟調伏一切眾生。能普攝受一切眾生。巧修菩薩諸無上業。深入菩薩諸微細智。能善觀察諸菩薩藏。能自在說諸菩薩法。何以故。已得成就一切法輪陀羅尼故。而我云何能知能說彼功德行。善男子。此佛會中有主夜神名開敷一切樹華。汝詣彼問菩薩云何學一切智。云何安立一切眾生住一切智。爾時守護一切城主夜神。欲重宣此解脫義。為善財童子。而說頌言。

　菩薩解脫深難見　　虗空如如平等相
　普見無邊法界內　　一切三世諸如來
　出生無量勝功德　　證入難思真法性
　增長一切自在智　　開通三世解脫道
　過於剎轉微塵劫　　爾時有劫名淨光
　世界名為法𦦨雲　　其城號曰寶華光
　其中諸佛興於世　　無量須彌塵數等
　有佛名為法海音　　於此劫中先出現
　乃至其中最後佛　　名為法界𦦨燈王
　如是一切諸如來　　我皆供養聽受法
　我見法海雷音佛　　其身普作真金色
　諸相莊嚴如寶山　　發心願得成如來
　我暫見彼諸如來　　即發菩提廣大心
　誓願勤求一切智　　性與法界虗空等
　由斯普見三世佛　　及以一切菩薩眾
　亦見國土眾生海　　而普攀緣起大悲
　隨諸眾生心所樂　　示現種種無量身
　普徧十方諸國土　　動地舒光悟含識
　見第二佛而親近　　亦見十方剎海佛
　乃至最後佛出興　　如是須彌塵數等
　於諸剎轉微塵劫　　所有如來照世燈
　我皆親近而瞻奉　　今此解脫得清淨

　　爾時善財童子。得入此菩薩甚深自在妙音解脫故。入無邊三昧海。入廣大總持海。得菩薩大神通。獲菩薩大辯才。心大歡喜。觀察守護一切城主夜神。以偈讚曰。

　已行廣大妙慧海　　已度無邊諸有海
　長壽無患智藏身　　威德光明住此眾
　了達法性如虗空　　普入三世皆無礙
　念念攀緣一切境　　心心永斷諸分別
　了達眾生無有性　　而於眾生起大悲
　深入如來解脫門　　廣度羣迷無量眾
　觀察思惟一切法　　了知證入諸法性
　如是修行佛智慧　　普化眾生令解脫
　天是眾生調御師　　開示如來智慧道
　普為法界諸含識　　說離世間眾怖行
　已住如來諸願道　　已受菩提廣大教
　已修一切徧行力　　已見十方佛自在
　天神心淨如虗空　　普離一切諸煩惱
　了知三世無量剎　　諸佛菩薩及眾生
　天神一念悉了知　　晝夜日月年劫海
　亦知一切眾生類　　種種名相各差別
　十方眾生生死處　　有色無色想無想
　隨順世俗悉了知　　引導使入菩提路
　已生如來誓願家　　已入諸佛功德海
　法身清淨心無礙　　隨眾生樂現眾色

　　時善財童子說此頌已。禮夜神足。繞無量帀。殷勤瞻仰。辭退而去。

　　第六守護一切城夜神。寄現前地。現前者。謂住緣起智。引無分別最勝般若令現前故。善財聞寂靜音海神教。思惟觀察所說法門。一一文句皆無忘失。其心廣大證入安住。往詣守護一切城夜神所。見彼夜神。坐一切寶光明摩尼王師子之座。無數夜神所共圍繞。現種種身調伏眾生。善財見已歡喜作禮。陳已發心。諮問法要。時彼夜神稱讚善財發心之相。正授法界云。我得菩薩甚深自在妙音解脫。言甚深等者。即事契劫故曰甚深。權實無礙蘊攝妙辯。稱為自在。依此演法普應羣機。是為妙音。此名體也。次為大法師無所礙下十二行經。總顯解脫之業用。彰法施之德。次我以如是淨法光明下有十二行經。別顯業用釋甚深義。次我如是正念思惟下有八行經。釋自在義。次或為眾生說聞慧法下有十二行經。釋妙音義。有二十三句。明所說法事理不二。故總結云。我以如是等不可說法門為眾生說。次我入如來無差別法門下三行餘經。結益。通結甚深妙音自在。以明解脫業用之益。次善財童子問天神言。此解脫門如是希有。聖者證得其已久如。此問得法門之久近。意含發心之時節。故夜神歷敘發心因緣云。乃往古世過世界轉微塵數劫。言世界轉者。謂初以一世界碎為微塵。以此微塵為數。一塵一世界。總將微塵數世界又含為微塵。以此塵數一塵一劫。則過去之劫遠矣遠矣。彼大劫中有世界。此世界中有須彌山微塵數四天下。內有一四天下名妙幢。中有王都去此王都不遠有菩提場。此場中有須彌山微塵如來於中出現。則出現之佛已多多矣。推至此中最初有佛。名法海雷音光明王。彼佛出時有轉輪王名清淨日光明面。於彼佛所聞法出家。護持正法。彼佛法欲滅時異部千種說法破壞佛法。時王比丘。以神通力重興佛法。時比丘尼名法輪化光。是此王女。聞父王語。見護法神力。遂發菩提心永不退轉。得見法海光明王如來一切神力。即得此甚深自在妙音解脫。彼興隆末法王比丘者今普賢菩薩是也。其法輪化光比丘尼即我身是。此我發心之始。得解脫之初。此上已答得法久近也。自從見最初佛已後。次有佛興名離垢法光明。相繼次第於大劫中可數者有一百佛出世。我皆承事親近供養。從是已來。有佛剎微塵數劫。所有佛出世。我皆承事。令諸眾生守護心城。捨三界城。令得一切智無上法城。此守護一切城之名所由稱也。作是說已。乃謙己推勝云。我唯知此甚深自在妙音解脫而已。如諸菩薩知一切語言自性。乃至成就一切法輪陀羅尼。我何能知。指後友云。此佛會中有主夜神。名開敷一切樹華。汝可往問。當為汝說。爾時守護一切城主夜神重說頌言。以頌前法云。菩薩解脫深難見。虗空如如平等相。乃至令此解脫得清淨等。有十一偈。初二偈頌前體用。餘頌顯法根深。臨去殷勤囑令修學。爾時善財得入此菩薩甚深自在妙音解脫。即得入無邊三昧海總持海。得大神通辯才。心大歡喜。說偈以讚夜神之德。通有十偈。讚福智超絕。三昧甚深。以顯德圓離障。善財說此頌已。瞻仰作禮。辭退而去。

大方廣佛華嚴經綱要卷第七十一


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十二

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十三

　　爾時善財童子。入菩薩甚深自在妙音解脫門修行增進。往詣開敷一切樹華夜神所。見其身在眾寶香樹樓閣之內妙寶所成師子座上。百萬夜神所共圍繞。時善財童子頂禮其足。於前合掌而作是言。聖者。我已先發阿耨多羅三藐三菩提心。而未知菩薩云何學菩薩行。云何得一切智。唯願垂慈為我宣說。夜神言。善男子。我於此娑婆世界日光已沒蓮華覆合。諸人眾等罷遊觀時。見其一切若山若水若城若野如是等處種種眾生。咸悉發心欲還所住。我皆密護令得正道達其處所宿夜安樂。善男子。若有眾生盛年好色。憍慢放逸五欲自恣。我為示現老病死相。令生恐怖捨離諸惡。復為稱歎種種善根使其修習。為慳悋者讚歎布施。為破戒者稱揚淨戒。有瞋恚者教住大慈。懷惱害者令行忍辱。若懈怠者令起精進。若散亂者令修禪定。住惡慧者令學般若。樂小乘者令住大乘。樂著三界諸趣中者令住菩薩願波羅蜜。若有眾生福智微劣為諸結業之所逼迫多留礙者。令住菩薩力波羅蜜。若有眾生其心闇昧無有智慧。令住菩薩智波羅蜜。善男子。我已成就菩薩出生廣大喜光明解脫門。善財言。大聖。此解脫門境界云何。夜神言。善男子。入此解脫能知如來普攝眾生巧方便智。云何普攝。善男子。一切眾生所受諸樂皆是如來威德力故。順如來教故。行如來語故。學如來行故。得如來所護力故。修如來所印道故。種如來所行善故。依如來所說法故。如來智慧日光之所照故。如來性淨業力之所攝故。云何知然。善男子。我入此出生廣大喜光明解脫。憶念毗盧遮那如來應正等覺往昔所修菩薩行海。悉皆明見。善男子。世尊往昔為菩薩時見一切眾生著我我所住無明闇室。入諸見稠林。為貪愛所縛。忿怒所壞。愚癡所亂。慳嫉所纏。生死輪迴貧窮困苦。不得值遇諸佛菩薩。見如是已。起大悲心。利益眾生。所謂起願得一切妙寶資具攝眾生心。願一切眾生皆悉具足資生之物無所乏心。於一切眾事離執著心。於一切境界無貪染心。於一切所有無慳悋心。於一切果報無希望心。於一切榮好無羨慕心。於一切因緣無迷惑心。起觀察真實法性心。起救護一切眾生心。起深入一切法漩澓心。起於一切眾生住平等大慈心。起於一切眾生行方便大悲心。起為大法蓋普覆眾生心。起以大智金剛杵破一切眾生煩惱障山心。起令一切眾生增長喜樂心。起願一切眾生究竟安樂心。起隨眾生所欲雨一切財寶心。起以平等方便成熟一切眾生心。起令一切眾生滿足聖財心。起願一切眾生究竟皆得十方智果心。起如是心已。得菩薩力現大神變。徧法界虗空界。於一切眾生前普雨一切資生之物。隨其所欲悉滿其意。皆令歡喜。不悔不悋。無間無斷。以是方便普攝眾生。教化成熟皆令得出生死苦難。不求其報。淨治一切眾生心寶。令其生起一切諸佛同一善根。增一切智福德大海。菩薩如是念念成熟一切眾生。念念嚴淨一切佛剎。念念普入一切法界。念念皆悉徧虗空界。念念普入一切三世。念念成就調伏一切諸眾生智。念念恒轉一切法輪。念念恒以一切智道利益眾生。念念普於一切世界種種差別諸眾生前。盡未來劫現一切佛成等正覺。念念普於一切世界一切諸劫修菩薩行不生二想。所謂普入一切廣大世界海一切世界種中種種際畔諸世界。種種莊嚴諸世界。種種體性諸世界。種種形狀諸世界。種種分布諸世界。或有世界穢而兼淨。或有世界淨而兼穢。或有世界一向雜穢。或有世界一向清淨。或小或大。或麤或細。或正或側。或覆或仰。如是一切諸世界中。念念修行諸菩薩行。入菩薩位。現菩薩力。亦現三世一切佛身。隨眾生心普使知見。善男子。毗盧遮那如來於過去世。如是修行菩薩行時見諸眾生不修功德。無有智慧。著我我所無明翳障。不正思惟入諸邪見。不識因果順煩惱業。墮於生死險難深坑。具受種種無量諸苦。起大悲心。具修一切波羅蜜行。為諸眾生稱揚讚歎堅固善根。令其安住。遠離生死貧窮之苦。勤修福智助道之法。為說種種諸因果門。為說業報不相違反。為說於法證入之處。為說一切眾生欲解。及說一切受生國土。令其不斷一切佛種。令其守護一切佛教。令其捨離一切諸惡。又為稱讚趣一切智助道之法。令諸眾生心生歡喜。令行法施普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切聖財。令其得入佛自在門。令其攝取無量方便。令其觀見如來威德。令其安住菩薩智慧。善財童子言。聖者。發阿耨多羅三藐三菩提心。其已久如。夜神言。善男子。此處難信難知難解難入難說。一切世間及以二乘皆不能知。唯除諸佛神力所護善友所攝。集勝功德。欲樂清淨無下劣心。無襍染心。無諂曲心。得普照耀智光明心。發普饒益諸眾生心。一切煩惱及以眾魔無能壞心。起必成就一切智心。不樂一切生死樂心。樂求一切諸佛妙樂。能滅一切眾生苦惱。能修一切佛功德海。能觀一切諸法實性。能具一切清淨信解。能起一切生死暴流。能入一切如來智海。能決定到無上法城。能勇猛入如來境界。能速疾趣諸佛地位。能即成就一切智力。能於十力已得究竟。如是之人。於此能持能入能了。何以故。此是如來智慧境界。一切菩薩尚不能知。況餘眾生。然我今者以佛威力。欲令調順可化眾生意速清淨。欲令修習善根眾生心得自在。隨汝所問。為汝宣說。爾時開敷一切樹華夜神。欲重明其義。觀察三世知來境界。而說頌言。

　佛子汝所問　　甚深佛境界　　難思剎塵劫
　說之不可盡　　非是貪恚癡　　憍慢惑所覆
　如是眾生等　　能知佛妙法　　非是住慳嫉
　諂誑諸濁意　　煩惱業所覆　　能知佛境界
　非著蘊界處　　及計於有身　　見倒想倒人
　能知佛所覺　　佛境界寂靜　　性淨離分別
　非著諸有者　　能知此法性　　生於諸佛家
　為佛所守護　　持佛法藏者　　智眼之境界
　親近善知識　　愛樂白淨法　　勤求諸佛力
　聞此法歡喜　　心淨無分別　　猶如太虗空
　慧燈破諸闇　　是彼之境界　　以大慈悲意
　普覆諸世間　　一切皆平等　　是彼之境界
　歡喜心無著　　一切皆能捨　　平等施眾生
　是彼之境界　　心淨離諸惡　　究竟無所悔
　順行諸佛教　　是彼之境界　　了知法自性
　及以諸業種　　其心無動亂　　是彼之境界
　勇猛勤精進　　安住心不退　　勤修一切智
　是彼之境界
　其心寂靜住三昧　　究竟清涼無熱惱
　已修一切智海因　　此證悟者之解脫
　善知一切真實相　　深入無邊法界門
　普度羣生靡有餘　　此慧燈者之解脫
　了達眾生真實性　　不著一切諸有海
　如影普現心水中　　此正道者之解脫
　從於一切三世佛　　方便願種而出生
　盡諸劫剎勤修行　　此普賢者之解脫
　普入一切法界門　　悉見十方諸剎海
　亦見其中劫成壞　　而心畢竟無分別
　法界所有微塵中　　悉見如來坐道樹
　成就菩提化羣品　　此無礙眼之解脫
　汝於無量大劫海　　親近供養善知識
　為利羣生求正法　　聞已憶念無遺忘
　毗盧遮那廣大境　　無量無邊不可思
　我承佛力為汝說　　令汝深心轉清淨

　　善男子。乃往古世過世界海微塵數劫。有世界海名普光明真金摩尼山。其世界海中有佛出現。名普照法界智慧山寂靜威德王。善男子。其佛往修菩薩行時淨彼世界海。其世界海中有世界微塵數世界種。一一世界種有世界微塵數世界。一一世界皆有如來出興於世。一一如來說世界海微塵數修多羅。一一修多羅授佛剎微塵數諸菩薩記。現種種神力。說種種法門。度無量眾生。善男子。彼普光明真金摩尼山世界海中有世界種。名普莊嚴幢。此世界種中有世界。名一切寶色普光明。以現一切化佛影摩尼王為體。形如天城。以現一切如來道場影像摩尼王為其下際。住一切寶華海上。淨穢相雜。此世界中有須彌山微塵數四天下。有一四天下最處其中。名一切寶山幢。其四天下一一縱廣十萬由旬。一一各有一萬大城。其閻浮提中有一王都名堅固妙寶莊嚴雲燈。一萬大城周帀圍繞。閻浮提人壽萬歲時。其中有王名一切法音圓滿蓋。有五百大臣六萬采女七百王子。其諸王子皆端正勇健有大威力。爾時彼王威德普被閻浮提內無有冤敵。時彼世界劫欲盡時有五濁起。一切人眾壽命短促資財乏少。形色鄙陋多苦少樂。不修十善專作惡業。更相忿諍互相毀辱。離他眷屬妬他榮好。任情起見。非法貪求。以是因緣。風雨不時。苗稼不登。園林草樹一切枯槁。人民匱乏。多諸疫病。馳走四方靡所依怙。咸來共繞王都大城。無量無邊百千萬億。四面周帀高聲大呼。或舉其手。或合其掌。或以頭扣地。或以手搥胸。或屈膝長號。或踊身大叫。頭髮蓬亂。衣裳弊惡。皮膚皴裂。面目無光。而向王言。大王大王。我等今者貧窮孤露。飢渴寒凍。疾病衰羸。眾苦所逼命將不久。無依無救無所控告。我等今者來歸大王。我觀大王仁慈智慧。於大王所生得安樂想。得所愛想。得活命想。得攝受想。得寶藏想。遇津梁想。逢道路想。值船筏想。見寶洲想。獲財利想。升天宮想。爾時大王聞此語已。得百萬阿僧祇大悲門。一心思惟發十種大悲語。其十者何。所謂哀哉眾生墮於無底生死大坑。我當云何而速勉濟令其得住一切智地。哀哉眾生為諸煩惱之所逼迫。我當云何而作救護令其安住一切善業。哀哉眾生生老病死之所恐怖。我當云何為作歸依令其永得身心安隱。哀哉眾生常為世間眾怖所逼。我當云何而為祐助令其得住一切智道。哀哉眾生無有智眼常為身見疑惑所覆。我當云何為作方便令其得抉疑見翳膜。哀哉眾生常為痴闇之所迷惑。我當云何為作明炬令其照見一切智城。哀哉眾生常為慳嫉諂誑所濁。我當云何而為開曉令其證得清淨法身。哀哉眾生長時漂沒生死大海。我當云何而普運度令其得上菩提彼岸。哀哉眾生諸根剛彊難可調伏。我當云何而為調御令其具足諸佛神力。哀哉眾生猶如盲瞽不見道路。我當云何而為引導令其得入一切智門。作是語已擊鼓宣令。我今普施一切眾生。隨有所須悉令充足。即時頒下閻浮提內大小諸城及諸聚落。悉開庫藏出種種物置四衢道。所謂金銀瑠璃摩尼等寶衣服飲食華香瓔珞。宮殿屋宅牀榻敷具。建大光明摩尼寶幢。其光觸身悉使安隱。亦施一切病緣湯藥。種種寶器盛眾雜寶。金剛器中盛種種香。寶香器中盛種種衣。輦轝車乘幢旛繒蓋。如是一切資生之物。悉開庫藏而以給施。亦施一切村營城邑山澤林藪。妻子眷屬及以王位。頭目耳鼻脣舌牙齒。手足皮肉心腎肝肺。內外所有悉皆能捨。其堅固妙寶莊嚴雲燈城東面有門。名摩尼山光明。於其門外有施會處。其地廣博清淨平坦。無諸坑坎荊棘沙礫。一切皆以妙寶所成。散眾寶華。熏諸妙香。然諸寶燈。一切香雲充滿虗空。無量寶樹次第行列。無量華網無量香網彌覆其上。無量百千億那由他諸音樂器恒出妙音。如是一切皆以妙寶而為莊嚴。悉是菩薩淨業果報。於彼會中置師子座。十寶為地。十寶欄楯。十種寶樹周帀圍繞。金剛寶輪以承其下。以一切寶為龍神像而共捧持。種種寶物以為嚴飾。幢旛間列眾網覆上。無量寶香常出香雲。種種寶衣處處分布。百千種樂恒奏美音。復於其上張施寶蓋。常放無量寶𦦨光明。如閻浮金熾然清淨。覆以寶網垂諸瓔珞。摩尼寶帶周迴間列。種種寶鈴恒出妙音。勸諸眾生修行善業。時彼大王處師子座。形容端正人相具足。光明妙寶以為其冠。那羅延身不可沮壞。一一肢分悉皆圓滿。性普賢善王種中生。於財及法悉得自在。辯才無礙智慧明達。以政治國無違命者。爾時閻浮提無量無數百千萬億那由他眾生。種種國土。種種族類。種種形貌。種種衣服。種種言辭。種種欲樂。俱來此會觀察彼王。咸言此王是大智人。是福須彌。是功德月。住菩薩願。行廣大施。時王見彼諸來乞者。生悲愍心。生歡喜心。生尊重心。生善友心。生廣大心。生相續心。生精進心。生不退心。生捨施心。生周徧心。善男子。爾時彼王見諸乞者。心大歡喜。經須臾頃。假使忉利天王。夜摩天王。兜率陀天王。盡百千億那由他劫所受快樂亦不能及。善化天王於無數劫所受快樂。自在天王於無量劫所受快樂。大梵天王於無邊劫所受梵樂。光音天王於難思劫所受天樂。徧淨天王於無盡劫所受天樂。淨居天王不可說劫住寂靜樂。悉不能及。善男子。譬如有人仁慈孝友遭逢世難。父母妻息兄弟姊妹並皆散失。忽於曠野道路之間而相值遇。瞻奉撫對情無厭足。時彼大王見來求者。心生歡喜亦復如是。善男子。其王爾時因善知識。於佛菩提解欲增長。諸根成就。信心清淨。歡喜圓滿。何以故。此菩薩勤修諸行求一切智。願得利益一切眾生。願獲菩提無量妙樂。捨離一切諸不善心。常樂積集一切善根。常願救護一切眾生。常樂觀察薩婆若道。常樂修行一切智法。滿足一切眾生所願。入一切佛功德大海。破一切魔業惑障山。隨順一切如來教行。行一切智無障礙道。已能深入一切智流。一切法流常現在前。大願無盡。為大丈夫住大人法。積集一切普門善藏。離一切著。不染一切世間境界。知諸法性猶如虗空。於來乞者生一子想。生父母想。生福田想。生難得想。生恩益想。生堅固想。師想。佛想。不簡方處。不擇族類。不選形貌。隨有來至。如其所欲。以大慈心平等無礙。一切普施皆令滿足。求飲食者施與飲食。求衣服者施與衣服。求香華者施與香華。求鬘蓋者施與鬘蓋。幢旛瓔珞。宮殿園苑。象馬車乘。床座被褥。金銀摩尼諸珍寶物。一切庫藏。及諸眷屬。城邑聚落。皆悉如是普施眾生。時此會中有長者女名寶光明。與六十童女俱。端正殊妙人所喜見。皮膚金色。目髮紺青。身出妙香。口演梵音。上妙寶衣以為莊嚴。常懷慚愧。正念不亂。具足威儀。恭敬師長。常念順行甚深妙行。所聞之法憶持不忘。宿世善根流潤其心。清淨廣大猶如虗空。等安眾生。常見諸佛求一切智。時寶光明女去王不遠。合掌頂禮作如是念。我獲善利我獲善利。我今得見大善知識。於彼王所生大師想。善知識想。具慈悲想。能攝受想。其心正直生大歡喜。脫身瓔珞持奉彼王。作是願言。今此大王。為無量無邊無明眾生作所依處。願我未來亦復如是。如彼大王所知之法。所載之乘。所修之道。所具色相。所有財產。所攝眾會。無邊無盡難勝難壞。願我未來悉得如是。隨所生處皆隨往生。爾時大王知此童女發如是心。而告之言。童女。隨汝所欲我皆與汝。我今所有一切皆捨。令諸眾生普得滿足。時寶光明女信心清淨。生大歡喜。即以偈頌。而讚王言。

　往昔此城邑　　大王未出時　　一切不可樂
　猶如餓鬼處　　眾生相殺害　　竊盜縱婬佚
　兩舌不實語　　無義麤惡言　　貪愛他財物
　瞋恚懷毒心　　邪見不善行　　命終墮惡道
　以是等眾生　　愚癡所覆蔽　　住於顛倒見
　天旱不降澤　　以無時雨故　　百穀悉不生
　草木皆枯槁　　泉流亦乾竭　　大王未興世
　津池悉枯涸　　園苑多骸骨　　望之如曠野
　大王升寶位　　廣濟諸羣生　　汕雲被八方
　普雨皆充洽　　大王臨庶品　　普斷諸暴虐
　刑獄皆止措　　惸獨悉安隱　　往昔諸眾生
　各各相殘害　　飲血而噉肉　　今悉起慈心
　往昔諸眾生　　貧窮少衣服　　以草自遮蔽
　飢羸如餓鬼　　大王既興世　　粳米自然生
　樹中出妙衣　　男女皆嚴飾　　昔日競微利
　非法相陵奪　　今時並豐足　　如遊帝釋園
　昔時人作惡　　非分生貪染　　他妻及童女
　種種相侵逼　　今見他婦人　　端正妙嚴飾
　而心無染著　　猶如知足天　　昔日諸眾生
　妄言不真實　　非法無利益　　諂曲取人意
　今日羣生類　　悉離諸惡言　　其心既柔輭
　發語亦調順　　昔日諸眾生　　種種行邪法
　合掌恭敬禮　　牛羊犬豚類　　今聞王正法
　悟解除邪見　　了知苦樂報　　悉從因緣起
　大王演妙音　　聞者皆欣樂　　梵釋音聲等
　一切無能及　　大王眾寶蓋　　逈處虗空中
　擎以瑠璃幹　　覆以摩尼網　　金鈴自然出
　如來和雅音　　宣揚微妙法　　除滅眾生惑
　次復廣演說　　十方諸佛剎　　一切諸劫中
　如來并眷屬　　又復次第說　　過去十方剎
　及彼國土中　　一切諸如來　　又出微妙音
　普徧閻浮界　　廣說人天等　　種種業差別
　眾生聽聞已　　自知諸業藏　　離惡勤修行
　迴向佛菩提　　王父淨光明　　王母蓮華光
　五濁出現時　　處位治天下　　時有廣大園
　園有五百池　　一一千樹繞　　各各華彌覆
　於其池岸上　　建立千柱堂　　欄楯等莊嚴
　一切無不備　　末世惡法起　　積年不降雨
　池流悉乾竭　　草樹皆枯槁　　王生七日前
　先現靈瑞相　　見者咸心念　　救世今當出
　爾時於中夜　　大地六種動　　有一寶華池
　光明猶日現　　五百諸池內　　功德水充滿
　枯樹悉生枝　　華葉皆榮茂　　池水既盈滿
　流演一切處　　普及閻浮地　　靡不皆霑洽
　藥草及諸樹　　百穀苗稼等　　枝葉華果實
　一切皆繁盛　　溝坑及塠阜　　種種高下處
　如是一切地　　莫不皆平坦　　荊棘沙礫等
　所有諸雜穢　　皆於一念中　　變成眾寶玉
　眾生見是已　　歡喜而讚歎　　咸言得善利
　如渴飲美水　　時彼光明王　　眷屬無量眾
　僉然備法駕　　遊觀諸園苑　　五百諸池內
　有池名慶喜　　池上有法堂　　父王於此住
　先王語夫人　　我念七夜前　　中宵地震動
　此中有光現　　時彼華池內　　千葉蓮華出
　光如七日照　　上徹須彌頂　　金剛以為莖
　閻浮金為臺　　眾寶為華葉　　妙香作鬚藥
　王生彼華上　　端身結加坐　　相好以莊嚴
　天神所恭敬　　先王大歡喜　　入池自撫鞠
　持以授夫人　　汝子應欣慶　　寶藏皆涌出
　寶樹生妙衣　　天樂奏美聲　　充滿虗空中
　一切諸眾生　　皆生大歡喜　　合掌稱希有
　善財救護心　　王時放身光　　普照於一切
　能令四天下　　闇盡病除滅　　夜叉毗舍闍
　毒蟲諸惡獸　　所欲害人者　　一切自藏匿
　惡名失善利　　橫事病所持　　如是眾苦滅
　一切皆歡喜　　凡是眾生類　　相視如父母
　離惡起慈心　　專求一切智　　關閉諸惡趣
　開示人天路　　宣揚薩婆若　　度脫諸羣生
　我等見大王　　普獲於善利　　無歸無導者
　一切悉安樂

　　爾時寶光明童女。以偈讚歎一切法音圓滿蓋王已。繞無量帀。合掌頂禮。曲躬恭敬。却住一面。時彼大王告童女言。善哉童女。汝能信知他人功德。是為希有。童女。一切眾生不能信知他人功德。童女。一切眾生不知報恩無有智慧。其心濁亂性不明了。本無志力又退修行。如是之人不信不知菩薩如來所有功德神通智慧。童女。汝今決定求趣菩提。能知菩薩如是功德。汝今生此閻浮提中。發勇猛心普攝眾生功不唐捐。亦當成就如是功德。王讚女已。以無價寶衣手自授與寶光童女并其眷屬。一一告言。汝著此衣。時諸童女雙膝著地。兩手承捧。置於頂上然後而著。既著衣已右繞於王。諸寶衣中。普出一切星宿光明。眾人見之咸作是言。此諸女等皆悉端正。如淨夜天星宿莊嚴。善男子。爾時一切法音圓滿蓋王者豈異人乎。今毗盧遮那如來應正等覺是也。光明王者淨飯王是。蓮華光夫人者摩耶夫人是。寶光童女者即我身是。其王爾時以四攝法所攝眾生。即此會中一切菩薩是。皆於阿耨多羅三藐三菩提得不退轉。或住初地乃至十地。具種種大願。集種種助道。修種種妙行。備種種莊嚴。得種種神通。住種種解脫。於此會中處於種種妙法宮殿。爾時開敷一切樹華主夜神。為善財童子。欲重宣此解脫義。而說頌言。

　我有廣大眼　　普見於十方　　一切剎海中
　五趣輪迴者　　亦見彼諸佛　　菩提樹下坐
　神通徧十方　　說法度眾生　　我有清淨耳
　普聞一切聲　　亦聞佛說法　　歡喜而信受
　我有他心智　　無二無所礙　　能於一念中
　悉了諸心海　　我得宿命智　　能知一切劫
　自身及他人　　分別悉明了　　我於一念知
　剎海微塵劫　　諸佛及菩薩　　五道眾生類
　憶知彼諸佛　　始發菩提願　　乃至修諸行
　一一悉圓滿　　亦知彼諸佛　　成就菩提道
　以種種方便　　為眾轉法輪　　亦知彼諸佛
　所有諸乘海　　正法住久近　　眾生度多少
　我於無量劫　　修習此法門　　我令為汝說
　佛子汝應學

　　善男子。我唯知此菩薩出生廣大喜光明解脫門。如諸菩薩摩訶薩。親近供養一切諸佛。入一切智大願海。滿一切佛諸願海。得勇猛智。於一菩薩地普入一切菩薩地海。得清淨願。於一菩薩行普入一切菩薩行海。得自在力。於一菩薩解脫門普入一切菩薩解脫門海。而我云何能知能說彼功德行。善男子。此道場中有一夜神名大願精進力救護一切眾生。汝詣彼問菩薩云何教化眾生令趣阿耨多羅三藐三菩提。云何嚴淨一切佛剎。云何承事一切如來。云何修行一切佛法。時善財童子頂禮其足。繞無數帀。殷勤瞻仰。辭退而去。

　　第七開敷一切樹華夜神。寄遠行地。遠行者。謂至無相住功用後邊。出過世間二乘道故。爾時善財童子。聞菩薩甚深自在妙音解脫門已。能悟入修行增進依教趣求。往開敷一切樹華夜神所。見其身在眾寶香樹樓閣之內妙寶師子座上而坐。善財頂禮。陳已發心。諮問法要。夜神即授己法界。先顯功用云。我於此娑婆世界日光已沒。於夜暗中。見一切處種種眾生遠遊歸者。我皆密護。達其處所宿夜安樂。其有盛年眾生好色放逸五欲自恣者。我示老病死相。恐怖令其捨欲修善。其有種種著欲眾生。我說六波羅蜜法。一一對治。令其捨蔽住菩薩道。此我所行之行。因善財問菩薩行。故先告以此。然後乃示法門之名曰。我已成就菩薩出生廣大喜光明解脫門。善財問言。此解脫門境界云何。乃問解脫之業用分齊也。夜神答意。入此解脫能知如來普攝眾生巧方便智。此總標答言。謂以知佛攝生之智為業用分齊。次云何普攝。謂一切眾生所受諸樂。皆是如來威德力故。通有十句。略顯普攝之相。下云何知然。乃徵釋廣顯巧方便智。云我入此解脫時。我見如來從因至果大悲巧攝眾生。故知樂由佛生。此總標其意。下文先示如來因中所發善巧普攝之心。以見一切眾生著我我所。住無明暗室。入諸見稠林。種種顛倒造種種業。輪迴生死。貧窮困苦。不得值遇諸佛菩薩。故是可悲之境。遂發大悲救苦之心。利益眾生。所謂願眾生得一切妙寶資具攝眾生心。由是發二十種心。通有十五行經。以顯悲智雙運之心既發救苦普攝之心。即行救苦之行。次下起如是心已得菩薩力。現大神變。徧法界虗空界。於一切眾生前。普雨一切資生之物。隨其所欲。悉滿其意。皆令歡喜。不悔不悋。無間無斷。起如是心已下有十八行經。具明起普攝之行。謂念念周徧盡眾生界。廣無齊限。下善男子毗盧遮那如來於過去世修菩薩行時。無一類眾生不度。故無一行不修。是以修種種雜行。以眾生苦有無涯。故行亦無量。皆令眾生心生歡喜。毗盧遮那下有十三行半經。悉明種種行。此上通答解脫境界之問。以能知如來往昔因中普攝眾生巧方便智。如上略說。乃解脫之境界也。下善財童子問言。聖者發心其已久如。此問夜神發心之始。以辨法界根深。據下答處。乃與毗盧遮那同時發心。故所窮深遠難測。故夜神答言。此處難信難知。難解難入難說。以此法界心緣處滅非聞思修境。故難信難知難解難入。以言語道斷。故難說。以此超情離見之境。故非世間二乘所知。亦非權教菩薩之所知也。所可許知者。唯諸佛神力所護。永斷煩惱。得成就如來智者。乃知之耳。以此法界是如來智慧境界。故非三乘所知。上有十一行半經。皆明許可知之人。然此法門固不可說。我今承佛神力。亦可說之。雖難得能知之人。然欲為調順可化眾生。亦有上上根可能信入者。故今隨汝所問亦可說也。下爾時開敷一切樹華夜神。觀察三世如來境界。重宣上難知難說之意。先說頌以顯其義。而說頌言。佛子汝所問。甚深佛境界。難思剎塵劫。說之不可盡。以下有二十一偈。皆重顯甚深難知之意。上乃敘法門之意。下乃正酬所問。有長行偈頌。先敘答發心之始。云善男子。乃往古世過世界海微塵數劫。即此一句已不可思議矣。言世界海者。以一佛剎碎為微塵。一塵一剎。聚此多多塵數之剎。合為一世界海。此中取喻。將世界海通碎為塵。以此一塵一劫。如是之劫。豈可得而思議耶。此舉過此剎海塵數之劫已前。乃是毗盧遮那發心之始。此處安可得而知之耶。言過此塵劫已前。有世界海。名普光明真金摩尼山。此舉最初一世界海之都名。是為大剎種。此總顯發心時處。有七行經。但說彼時佛興於世說法度生之事。次善男子。彼普光明世界海中有世界種名普莊嚴幢者。意顯前普光明世界海乃聚多多剎種而為世界海。此普莊嚴世界種乃彼海中多中之一世界種耳。次云。此世界種中有世界。名一切寶色普光明。意顯聚多世界成一普莊嚴世界種。此一切寶色世界。乃彼種中之一世界耳。自寬至陋。從無邊剎海中。敘到一世界。意顯法界無量。此一一處皆能知也。下敘一切寶色世界中有須彌山微塵數四天下。此又從多四天下敘。縮至一四天下內一南閻浮提。乃正是毗盧遮那發心之處。上敘世界有八行經。次云其中有王下乃正敘本事。言閻浮提王。乃鐵輪王耳。名一切法音圓滿蓋。此正是毗盧遮那最初發心之本身。下時彼世界劫欲盡時有五濁起。此下敘輪王最初發心攝生之行。言劫欲盡時。謂因眾生五濁惡業。感三災之苦。有五行經。敘劫中苦事。次云咸來共繞王都大城。言苦眾生來求救於王。正是可悲之境。有八行半經。敘可悲之狀。次爾時大王聞此語已。得百萬阿僧祇大悲門。此言大悲救苦之心一時頓發。何其勇猛。故發十種大悲。語云。哀哉眾生墮於無底生死大坑。我云何而能速勉濟令其得住一切智地。此乃毗盧遮那如來最初一念所發之心。觀此一語不但盡拔眾生之苦。盡與其樂。且云令住一切智地。謂各各令其究竟成佛得涅槃樂。此心豈二乘及權教菩薩可知耶。此下有十哀哉眾生。而所哀者有三等眾生。謂欲求。有求。邪梵行求。以三界內之苦眾生止。此三種耳。故此十哀。欲盡救拔。此十哀經意甚隱。疏引二地之文釋之。乃見其妙。故十哀末後云。我當云何而為引導令其得入一切智門。故為弟子者。不可不知吾佛往劫修因最初所發之心也。次作是語已。乃作十哀之語已。遂擊鼓宣令。曉喻求救眾生云。我今普施一切眾生。隨有所須悉令充足。即頒所統南閻浮提大小諸城悉開庫藏。出種種物。盡施眾生。下有五十七行經。敘廣行大施之事。及王歡喜之心。及因施深入一切法門。而云不擇方處。不擇族類。不選形貌。隨有來者。如其所欲。以大慈平等。如是普施一切眾生。即此最初一念發心。所行一行。如此廣大無遮。又豈可得而思議耶。上敘毗盧遮那發心之始。次下敘開敷樹華夜神發心之始。乃與毗盧遮那同時。故其來久遠可知矣。次時此會中有長者女。名寶光明。此女乃夜神往昔發心之本身也。王正設施會時。寶光明女去王不遠。見王行廣大施。遂生難遭之想。乃脫身瓔珞。持以奉王。作是願言。願我未來亦復如是。此即夜神往昔最初一念發心。乃因王而發也。以寶光明女發心願一切如王。且隨所生處。皆得往生。爾時大王知此童女發如是心。而告之曰。童女隨汝所欲。我皆與汝。此上有十四行半經。敘童女發心見夜神之往因。次時寶光女說偈讚王。共有五十二偈。從初至迴向佛菩提二十五偈。總讚二德。次後王父淨光明王母蓮華光已下有二十七偈。顯王之本生父母。所以敘及王之父母者。要顯今之淨飯摩耶皆毗盧往昔最初發心之父母所由來矣。偈中敘王本生之事。以見一會之因緣也。爾時寶光明女讚王已。合掌恭敬。却住一面。時彼大王深讚童女。且記以亦當成就如是功德。乃以寶衣手授童女。令即著之。童女著已。眾見此女端正。如淨夜天星宿莊嚴。此夜神之記自是而來。上有十三行經。敘王讚童女之事。此上二大段歷敘往因。正答善財發心久如之問。觀其發心一事一行之難思。以歷劫數之長遠。故夜神初言。此處難信難解難入難知難說也。上已敘發心之始。乃指昔因。故今會昔。次云善男子。爾時一切法音圓滿蓋王者豈異人乎。今毗盧遮那如來是。光明王者淨飯王是。蓮華光夫人者摩耶夫人是。寶光童女者即我身是。其王爾時以四攝法所攝眾生。即此會中諸菩薩是。皆於無上菩提得不退轉。或住初地乃至十地者。有七行經。結會古今。爾時開敷一切樹華主夜神。為善財童子。重宣解脫義而說頌言。我有廣大眼。普見於十方。一切剎海中。五趣輪迴者。已下通有十偈。但是解脫總相。顯己能知。後一偈云。我於無量劫。修習此法門。我今為汝說。佛子汝應學。結已法界勸令修學。次下謙己推勝云。我唯知此菩薩出生廣大喜光明解脫門而已。如諸菩薩親近供養一切諸佛。入一切智大願海。乃至普入一切解脫海。我何能知。乃推後友云。此道場中有一夜神名大願精進力救護一切眾生。汝可往問。當為汝說。時善財童子。頂禮其足。殷勤瞻仰。辭退而去。

大方廣佛華嚴經綱要卷第七十二


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十三

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十四

　　爾時善財童子。往大願精進力救護一切眾生夜神所。見彼夜神在大眾中坐普現一切宮殿摩尼王藏師子之座。普現法界國土摩尼寶網彌覆其上。現日月星宿影像身。現隨眾生心普令得見身。現等一切眾生形相身。現無邊廣大色相海身。現普現一切威儀身。現普於十方示現身。現普調一切眾生身。現廣運速疾神通身。現利益眾生不絕身。現常遊虗空利益身。現一切佛所頂禮身。現修習一切善根身。現受持佛法不忘身。現成滿菩薩大願身。現光明充滿十方身。現法燈普滅世闇身。現了法如幻淨智身。現遠離塵闇法性身。現普智照法明了身。現究竟無患無熱身。現不可沮壞堅固身。現無所住佛力身。現無分別離染身。現本清淨法性身。時善財童子見如是等佛剎微塵數差別身。一心頂禮。舉體投地。良久乃起合掌瞻仰。於善知識生十種心。何等為十。所謂於善知識生同己心。令我精勤辦一切智助道法故。於善知識生清淨自業果心。親近供養生善根故。於善知識生莊嚴菩薩行心。令我速能莊嚴一切菩薩行故。於善知識生成就一切佛法心。誘誨於我令修道故。於善知識生能生心。能生於我無上法故。於善知識生出離心。令我修行普賢菩薩所有行願而出離故。於善知識生具一切福智海心。令我積集諸白法故。於善知識生增長心。令我增長一切智故。於善知識生具一切善根心。令我志願得圓滿故。於善知識生能成辦大利益心。令我自在安住一切菩薩法故。成一切智道故。得一切佛法故。是為十。發是心已。得彼夜神與諸菩薩佛剎微塵數同行。所謂同念。心常憶念十方三世一切佛故。同慧。分別決了一切法海差別門故。同趣。能轉一切諸佛如來妙法輪故。同覺。以等空智普入一切三世間故。同根。成就菩薩清淨光明智慧根故。同心。善能修習無礙功德莊嚴一切菩薩道故。同境。普照諸佛所行境故。同證。得一切智照實相海淨光明故。同義。能以智慧了一切法真實性故。同勇猛。能壞一切障礙山故。同色身。隨眾生心示現身故。同力。求一切智不退轉故。同無畏。其心清淨如虗空故。同精進。於無量劫行菩薩行無懈倦故。同辯才。得法無礙智光明故。同無等。身相清淨超世間故。同愛語。令一切眾生皆歡喜故。同妙音。普演一切法門海故。同滿音。一切眾生隨類解故。同淨德。修習如來淨功德故。同智地。一切佛所受法輪故。同梵行。安住一切佛境界故。同大慈。念念普覆一切國土眾生海故。同大悲。普雨法雨潤澤一切諸眾生故。同身業。以方便行教化一切諸眾生故。同語業。以隨類音演說一切諸法門故。同意業。普攝眾生置一切智境界中故。同莊嚴。嚴淨一切諸佛剎故。同親近。有佛出世皆親近故。同勸請。請一切佛轉法輪故。同供養。常樂供養一切佛故。同教化。調伏一切諸眾生故。同光明。照了一切諸法門故。同三昧。普知一切眾生心故。同充徧。以自在力充滿一切諸佛剎海修諸行故。同住處。住諸菩薩大神通故。同眷屬。一切菩薩共止住故。同入處。普入世界微細處故。同心慮。普知一切諸佛剎故。同往詣。普入一切佛剎海故。同方便。悉現一切諸佛剎故。同超勝。於諸佛剎皆無比故。同不退。普入十方無障礙故。同破闇。得一切佛成菩提智大光明故。同無生忍。入一切佛眾會海故。同徧一切諸佛剎網。恭敬供養不可說剎諸如來故。同智證。了知彼彼法門海故。同修行。順行一切諸法門故。同希求。於清淨法深樂欲故。同清淨。集佛功德而以莊嚴身口意故。同妙意。於一切法智明了故。同精進。普集一切諸善根故。同淨行。成滿一切菩薩行故。同無礙。了一切法皆無相故。同善巧。於諸法中智自在故。同隨樂。隨眾生心現境界故。同方便。善習一切所應習故。同護念。得一切佛所護念故。同入地。得入一切菩薩地故。同所住。安住一切菩薩位故。同記別。一切諸佛授其記故。同三昧。一剎那中普入一切三昧門故。同建立。示現種種諸佛事故。同正念。正念一切境界門故。同修行。盡未來劫修行一切菩薩行故。同淨信。於諸如來無量智慧極欣樂故。同捨離。滅除一切諸障礙故。同不退智。與諸如來智慧等故。同受生。應現成熟諸眾生故。同所住。住一切智方便門故。同境界。於法界境得自在故。同無依。永斷一切所依心故。同說法。已入諸法平等智故。同勤修。常蒙諸佛所護念故。同神通。開悟眾生令修一切菩薩行故。同神力。能入十方世界海故。同陀羅尼。普照一切總持海故。同祕密法。了知一切修多羅中妙法門故。同甚深法。解一切法如虗空故。同光明。普照一切諸世界故。同欣樂。隨眾生心而為開示令歡喜故。同震動。為諸眾生現神通力普動十方一切剎故。同不虗。見聞憶念皆悉令其心調伏故。同出離。滿足一切諸大願海成就如來十力智故。時善財童子。觀察大願精進力救護一切眾生夜神起十種清淨心。獲如是等佛剎微塵數同菩薩行。既獲此已心轉清淨。偏袒右肩頂禮其足。一心合掌。以偈讚曰。

　我發堅固意　　志求無上覺　　今於善知識
　而起自己心　　以見善知識　　集無盡白法
　滅除眾罪垢　　成就菩提果　　我見善知識
　功德莊嚴心　　盡未來剎劫　　勤修所行道
　我念善知識　　攝受饒益我　　為我悉示現
　正教真實法　　關閉諸惡趣　　顯示人天路
　亦示諸如來　　成一切智道　　我念善知識
　是佛功德藏　　念念能出生　　虗空功德海
　與我波羅蜜　　增我難思福　　長我淨功德
　令我冠佛繒　　我念善知識　　能滿佛智道
　誓願常依止　　圓滿白淨法　　我以此等故
　功德悉具足　　普為諸眾生　　說一切智道
　聖者為我師　　與我無上法　　無量無數劫
　不能報其恩

　　爾時善財說此偈已。白言大聖。願為我說。此解脫門名為何等。發心已來為幾時耶。久如當得阿耨多羅三藐三菩提。夜神告言。善男子。此解脫門名教化眾生令生善根。我以成就此解脫故。悟一切法自性平等。入於諸法真實之性。證無依法捨離世間。悉知諸法色相差別。亦能了達青黃赤白。性皆不實無有差別。而恒示現無量色身。所謂種種色身。非一色身。無邊色身。清淨色身。一切莊嚴色身。普見色身。等一切眾生色身。普現一切眾生前色身。光明普照色身。見無厭足色身。相好清淨色身。離眾惡光明色身。示現大勇猛色身。甚難得色身。一切世間無能暎蔽色身。一切世間共稱歎無盡色身。念念常觀察色身。示現種種雲色身。種種形顯色色身。現無量自在力色身。妙光明色身。一切淨妙莊嚴色身。隨順成熟一切眾生色身。隨其心樂現前調伏色身。無障礙普光明色身。清淨無濁穢色身。具足莊嚴不可壞色身。不思議法方便光明色身。無能暎奪一切色身。無諸闇破一切闇色身。集一切白淨法色身。大勢力功德海色身。從過去恭敬因所生色身。如虗空清淨心所生色身。最勝廣大色身。無斷無盡色身。光明海色身。於一切世間無所依平等色身。徧十方無所礙色身。念念現種種色相海色身。增長一切眾生歡喜心色身。攝取一切眾生海色身。一一毛孔中說一切佛功德海色身。淨一切眾生欲解海色身。決了一切法義色身。無障礙普照耀色身。等虗空淨光明色身。放廣大淨光明色身。照現無垢法色身。無比色身。差別莊嚴色身。普照十方色身。隨時示現應眾生色身。寂靜色身。滅一切煩惱色身。一切眾生福田色身。一切眾生見不虗色身。大智慧勇猛力色身。無障礙普周徧色身。妙身雲普現世間皆蒙益色身。具足大慈海色身。大福德寶山王色身。放光明普照世間一切趣色身。大智慧清淨色身。生眾生正念心色身。一切寶光明色身。普光藏色身。現世間種種清淨相色身。求一切智處色身。現微笑令眾生生淨信色身。一切寶莊嚴光明色身。不取不捨一切眾生色身。無決定無究竟色身。現自在加持力色身。現一切神通變化色身。生如來家色身。遠離眾惡徧法界海色身。普現一切如來道場眾會色身。具種種眾色海色身。從善行所流色身。隨所應化示現色身。一切世間見無厭足色身。種種淨光明色身。現一切三世海色身。放一切光明海色身。現無量差別光明海色身。超諸世間一切香光明色身。現不可說日輪雲色身。現廣大月輪雲色身。放無量須彌山妙華雲色身。出種種鬘雲色身。現一切寶蓮華雲色身。興一切燒香雲徧法界色身。散一切末香藏雲色身。現一切如來大願身色身。現一切語言音聲演法海色身。現普賢菩薩像色身。念念中現如是等色相身充滿十方。令諸眾生或見或念。或聞說法。或因親近。或得開悟。或見神通。或覩變化。悉隨心樂應時調伏。捨不善業住於善行。善男子。當知此由大願力故。一切智力故。菩薩解脫力故。大悲力故。大慈力故作如是事。善男子。我入此解脫。了知法性無有差別。而能示現無量色身。一一身現無量色相海。一一相放無量光明雲。一一光現無量佛國土。一一土現無量佛興世。一一佛現無量神通力。開發眾生宿世善根。未種者令種。已種者令增長。已增長者令成熟。念念中令無量眾生於阿耨多羅三藐三菩提得不退轉。善男子。如汝所問從幾時來發菩提心修菩薩行。如是之義。承佛神力當為汝說。善男子。菩薩智輪遠離一切分別境界。不可以生死中長短染淨廣狹多少如是諸劫分別顯示。何以故。菩薩智輪本性清淨。離一切分別網。超一切障礙山。隨所應化而普照故。善男子。譬如日輪無有晝夜。但出時名晝。沒時名夜。菩薩智輪亦復如是。無有分別亦無三世。但隨心現教化眾生。言其止住前劫後劫。善男子。譬如日輪。住閻浮空其影悉現一切寶物。及以河海諸淨水中。一切眾生莫不目見。而彼淨日不來至此。菩薩智輪亦復如是。出諸有海。住佛實法寂靜空中。無有所依。為欲化度諸眾生故。而於諸趣隨類受生。實不生死無所染著。無長短劫諸想分別。何以故。菩薩究竟離心想見一切顛倒。得真實見。見法實性。知一切世間如夢如幻無有眾生。但以大悲大願力故。現眾生前教化調伏。佛子。譬如船師。常以大船於河流中不依此岸。不著彼岸。不住中流。而度眾生無有休息。菩薩摩訶薩亦復如是。以波羅蜜船。於生死流中。不依此岸。不著彼岸。不住中流。而度眾生無有休息。雖無量劫修菩薩行未曾分別劫數長短。佛子。如太虗空。一切世界於中成壞。而無分別本性清淨。無染無亂無礙無厭。非長非短。盡未來劫持一切剎。菩薩摩訶薩亦復如是。以等虗空界廣大深心。起大願風輪。攝諸眾生。令離惡道生諸善趣。悉令安住一切智地。滅諸煩惱生死苦縛。而無憂喜疲厭之心。善男子。如幻化人支體雖具。而無入息及以出息寒熱飢渴憂喜生死十種之事。菩薩摩訶薩亦復如是。以如幻智。平等法身。現眾色相。於諸有趣。住無量劫教化眾生。於生死中一切境界無欣無厭。無愛無恚。無苦無樂。無取無捨。無安無怖。佛子。菩薩智慧雖復如是甚深難測。我當承佛威神之力為汝解說。令未來世諸菩薩等滿足大願成就諸力。佛子。乃往古世過世界海微塵數劫。有劫名善光。世界名寶光。於其劫中有一萬佛出興于世。其最初佛號法輪音虗空燈王如來應正等覺。十號圓滿。彼閻浮提有一王都。名寶莊嚴。其東不遠有一大林名曰妙光。中有道場名為寶華。彼道場中有普光明摩尼蓮華藏師子之座。時彼如來於此座上。成阿耨多羅三藐三菩提。滿一百年坐於道場。為諸菩薩諸天世人及閻浮提宿植善根已成熟者。演說正法。是時國王名曰勝光。時世人民壽一萬歲。其中多有殺盜婬佚妄言綺語兩舌惡口貪瞋邪見。不孝父母。不敬沙門婆羅門等。時王為欲調伏彼故。造立囹圄枷鎻禁閉。無量眾生於中受苦。王有太子名為善伏。端正殊特。人所喜見。具二十八大人之相。在宮殿中。遙聞獄囚楚毒音聲。心懷傷愍。從宮殿出入牢獄中。見諸罪人杻械枷鎖遞相連繫置幽闇處。或以火炙。或以烟熏。或被榜笞。或遭臏割。倮形亂髮。飢渴羸瘦。筋斷骨現。號叫苦劇。太子見已心生悲愍。以無畏聲安慰之言。汝莫憂惱。汝勿愁怖。我當令汝悉得解脫。便詣王所而白王言。獄中罪人苦毒難處。願垂寬宥施以無畏。時王即集五百大臣而問之言。是事云何。諸臣答言。彼罪人者私竊官物。謀奪王位。盜入宮闈。罪應刑戮。有哀救者。罪亦至死。時彼太子悲心轉切。語大臣言。如汝所說。但放此人隨其所應可以治我。我為彼故。一切苦事悉皆能受。粉身歿命無所顧惜。要令罪人皆得免苦。何以故。我若不救此眾生者。云何能救三界牢獄諸苦眾生。一切眾生在三界中。貪愛所縛。愚癡所蔽。貧無功德。墮諸惡趣。身形鄙陋。諸根放逸。其心迷惑不求出道。失智慧光樂著三有。斷諸福德。滅諸智慧。種種煩惱濁亂其心。住苦牢獄入。魔罥網。生老病死憂悲惱害。如是諸苦常所逼迫。我當云何令彼解脫。應捨身命而拔濟之。時諸大臣共詣王所。悉舉其手高聲唱言。大王當知。如太子意毀壞王法。禍及萬人。若王愛念不責治者。王之寶祚亦不久立。王聞此言赫然大怒令誅太子及諸罪人。王后聞之愁憂號哭。毀形降服與千采女馳詣王所。舉身投地頂禮王足俱作是言。唯願大王赦太子命。王即迴顧語太子言。莫救罪人。若救罪人必當殺汝。爾時太子為欲專求一切智故。為欲利益諸眾生故。為以大悲普救攝故。其心堅固無有退怯。復白王言。願恕彼罪。身當受戮。王言隨意。爾時王后白言。大王。願聽太子半月行施。恣意修福然後治罪。王即聽許。時都城北有一大園。名曰日光。是昔施場。太子往彼設大施會。飲食衣服華鬘瓔珞。塗香末香。幢旛寶蓋諸莊嚴具。隨有所求靡不周給。經半月已。於最後日。國王大臣長者居士城邑人民及諸外道。悉來集會。時法輪音虗空燈王如來。知諸眾生調伏時至。與大眾俱。天王圍繞。龍王供養。夜叉王守護。乾闥婆王讚歎。阿修羅王曲躬頂禮。迦樓羅王以清淨心散諸寶華。緊那羅王歡喜勸請。摩睺羅伽王一心瞻仰。來入彼會。爾時太子及諸大眾遙見佛來。端嚴殊特。諸根寂定如調順象。心無垢濁如清淨池。現大神通。示大自在。顯大威德。種種相好莊嚴其身。放大光明普照世界。一切毛孔出香𦦨雲。震動十方無量佛剎。隨所至處普雨一切諸莊嚴具。以佛威儀。以佛功德。眾生見者心淨歡喜煩惱消滅。爾時太子及諸大眾。五體投地頂禮其足。安施牀座。合掌白言。善來世尊。善來善逝。唯願哀愍攝受於我處于此座。以佛神力。淨居諸天即變此座為香摩尼蓮華之座。佛坐其上。諸菩薩眾亦皆就座周帀圍繞。時彼會中一切眾生。因見如來苦滅障除堪受聖法。爾時如來知其可化。以圓滿音說修多羅。名普照因輪。令諸眾生隨類各解。時彼會中有八十那由他眾生。遠塵離垢得淨法眼。無量那由他眾生得無學地。十千眾生住大乘道。入普賢行成滿大願。當爾之時。十方各百佛剎微塵數眾生。於大乘中心得調伏。無量世界一切眾生免離惡趣生於天上。善伏太子即於此時得菩薩教化眾生令生善根解脫門。善男子。爾時太子豈異人乎。我身是也。我因往昔起大悲心。捨身命財救苦眾生。開門大施供養於佛。得此解脫。佛子。當知我於爾時但為利益一切眾生。不著三界。不求果報。不貪名稱。不欲自讚輕毀於他。於諸境界無所貪染無所怖畏。但莊嚴大乘出要之道。常樂觀察一切智門。修行苦行得此解脫。佛子。於汝意云何。彼時五百大臣欲害我者豈異人乎。今提婆達多等五百徒黨是也。是諸人等蒙佛教化。皆當得阿耨多羅三藐三菩提。於未來世過須彌山微塵數劫。爾時有劫名善光。世界名寶光。於中成佛。其五百佛次第興世。最初如來名曰大悲。第二名饒益世間。第三名大悲師子。第四名救護眾生。乃至最後名曰醫王。雖彼諸佛大悲平等。然其國土種族父母。受生誕生出家學道。往詣道場。轉正法輪。說修多羅。語言音聲。光明眾會。壽命法住。及其名號各各差別。佛子。彼諸罪人我所救者。即拘留孫等賢劫千佛。及百萬阿僧祇諸大菩薩。於無量精進力名稱功德慧如來所。發阿耨多羅三藐三菩提心。今於十方國土行菩薩道修習增長。此菩薩教化眾生令生善根解脫者是。時勝光王今薩遮尼乾子大論師是。時王宮人及諸眷屬即彼尼乾六萬弟子。與師俱來建大論幢。共佛論議。悉降伏之。授阿耨多羅三藐三菩提記者是。此諸人等皆當作佛。國土莊嚴劫數名號。各各有異。佛子。我於爾時救罪人已。父母聽我捨離國土妻子財寶。於法輪音虗空燈王佛所出家學道。五百歲中淨修梵行。即得成就百萬陀羅尼。百萬神通。百萬法藏。百萬求一切智勇猛精進。淨治百萬堪忍門。增長百萬思惟心。成就百萬菩薩力。入百萬菩薩智門。得百萬般若波羅蜜門。見十方百萬諸佛。生百萬菩薩大願。念念中十方各照百萬佛剎。念念中憶念十方世界前後際劫百萬諸佛。念念中知十方世界百萬諸佛變化海。念念中見十方百萬世界所有眾生種種諸趣隨業所受。生時死時。善趣惡趣。好色惡色。其諸眾生種種心行。種種欲樂。種種根性。種種業習。種種成就。皆悉明了。佛子。我於爾時命終之後。還復於彼王家受生。作轉輪王。彼法輪音虗空燈王如來滅後。次即於此值法空王如來承事供養。次為帝釋。即此道場值天王藏如來親近供養。次為夜摩天王。即於此世界值大地威力山如來親近供養。次為兜率天王。即於此世界值法輪光音聲王如來親近供養。次為化樂天王。即於此世界值虗空智王如來親近供養。次為他化自在天王。即於此世界值無能壞幢如來親近供養。次為阿修羅王。即於此世界值一切法雷音王如來親近供養。次為梵王。即於此世界值普現化演法音如來親近供養。佛子。此寶光世界善光劫中有一萬佛出興於世。我皆親近承事供養。次復有劫名曰日光。有六十億佛出興于世。最初如來名妙相山。我時為王名曰大慧。於彼佛所承事供養。次有佛出名圓滿肩。我為居士親近供養。次有佛出名離垢童子。我為大臣親近供養。次有佛出名勇猛持。我為阿修羅王親近供養。次有佛出名須彌相。我為樹神親近供養。次有佛出名離垢臂。我為商主親近供養。次有佛出名師子遊步。我為城神親近供養。次有佛出名為寶髻。我為毗沙門天王親近供養。次有佛出名最上法稱。我為乾闥婆王親近供養。次有佛出名光明冠。我為鳩槃茶王親近供養。於彼劫中如是次第有六十億如來出興于世。我常於此受種種身。一一佛所親近供養。教化成就無量眾生。於一一佛所得種種三昧門。種種陀羅尼門。種種神通門。種種辯才門。種種一切智門。種種法明門。種種智慧門。照種種十方海。入種種佛剎海。見種種諸佛海。清淨成就增長廣大。如於此劫中親近供養爾所諸佛。於一切處一切世界海微塵數劫。所有諸佛出興于世。親近供養聽聞說法信受護持亦復如是。如是一切諸如來所。皆悉修習此解脫門。復得無量解脫方便。爾時救護一切眾生主夜神。欲重宣此解脫義。即為善財。而說頌言。

　汝以歡喜信樂心　　問此難思解脫法
　我承如來護念力　　為汝宣說應聽受
　過去無邊廣大劫　　過於剎海微塵數
　時有世界名寶光　　其中有劫號善光
　於此善光大劫中　　一萬如來出興世
　我皆親近而供養　　從其修學此解脫
　時有王都名喜嚴　　縱廣寬平極殊麗
　雜業眾生所居住　　或心清淨或作惡
　爾時有王名勝光　　恒以正法御羣生
　其王太子名善伏　　形體端正備眾相
　時有無量諸罪人　　繫身牢獄當受戮
　太子見已生悲愍　　上請於王請寬宥
　爾時諸臣共白王　　今此太子危王國
　如是罪人應受戮　　如何悉救令除免
　時勝光王語太子　　汝救彼罪自當受
　太子哀念情轉深　　誓救眾生無退怯
　時王夫人采女等　　俱來王所白王言
　願放太子半月中　　布施眾生作功德
　時王聞已即聽許　　設大施會濟貧乏
　一切眾生靡不臻　　隨有所求咸給與
　如是半月日云滿　　太子就戮時將至
　大眾百千萬億人　　同時瞻仰俱號泣
　彼佛知眾根將熟　　而來此會化羣生
　顯現神變大莊嚴　　靡不親近而恭敬
　佛以一音方便說　　法燈普照修多羅
　無量眾生意柔輭　　悉蒙與授菩提記
　善伏太子生歡喜　　發興無上正覺心
　誓願承事於如來　　普為眾生作依處
　便即出家依佛住　　修行一切種智道
　爾時便得此解脫　　大悲廣濟諸羣生
　於中止住經劫海　　諦觀諸法真實性
　常於苦海救眾生　　如是修習菩提道
　劫中所有諸佛現　　悉皆承事無有餘
　咸以清淨信解心　　聽聞持護所說法
　次於佛剎微塵數　　無量無邊諸劫海
　所有諸佛現世間　　一一供養皆如是
　我念往昔為太子　　見諸眾生在牢獄
　誓願捨身而救護　　因其證此解脫門
　經於佛剎微塵數　　廣大劫海常修習
　念念令其得增長　　復獲無邊巧方便
　彼中所有諸如來　　我悉得見蒙開悟
　令我增明此解脫　　及以種種方便力
　我於無量千億劫　　學此難思解脫門
　諸佛法海無有邊　　我悉一時能普飲
　十方所有一切剎　　其身普入無所礙
　三世種種國土名　　念念了知皆悉盡
　三世所有諸佛海　　一一明見盡無餘
　亦能示現其身相　　普詣於彼如來所
　又於十方一切剎　　一切諸佛導師前
　普雨一切莊嚴雲　　供養一切無上覺
　又以無邊大問海　　啟請一切諸世尊
　彼佛所雨妙法雲　　皆悉受持無忘失
　又於十方無量剎　　一切如來眾會前
　坐於眾妙莊嚴座　　示現種種神通力
　又於十方無量剎　　示現種種諸神變
　一身示現無量身　　無量身中現一身
　又於一一毛孔中　　悉放無數大光明
　各以種種巧方便　　除滅眾生煩惱海
　又於一一毛孔中　　出現無量化身雲
　充滿十方諸世界　　普雨法雨濟羣品
　十方一切諸佛子　　入此難思解脫門
　悉盡未來無量劫　　安住修行菩薩行
　隨其心樂為說法　　令彼皆除邪見網
　示以天道及二乘　　乃至如來一切智
　一切眾生受生處　　示現無邊種種身
　悉同其類現眾像　　普應其心而說法
　若有得此解脫門　　則住無邊功德海
　譬如剎海微塵數　　不可思議無有量

　　善男子。我唯知此教化眾生令生善根解脫門。如諸菩薩摩訶薩超諸世間現諸趣身。不住攀緣。無有障礙。了達一切諸法自性。善能觀察一切諸法。得無我智。證無我法。教化調伏一切眾生恒無休息。心常安住無二法門。普入一切諸言辭海。我今云何能知能說彼功德海。彼勇猛智。彼心行處。彼三昧境。彼解脫力。善男子。此閻浮提有一園林名嵐毗尼。彼園有神名妙德圓滿。汝詣彼問。菩薩云何修菩薩行。生如來家。為世光明。盡未來劫而無厭倦。時善財童子頂禮其足。繞無量帀。合掌瞻仰。辭退而去。

　　第八大願精進夜神。寄不動地。無功用道任大願風普救護故。不動地者。謂無分別智任運相續。相用煩惱不能動故。時善財童子。依前善知識教。往大願精進力救護一切眾生夜神所。見彼夜神在大眾中坐普現一切宮殿摩尼王藏師子之座。善財未及諮問。時彼夜神即默授法界。為現日月星宿影像身相。有二十四種身。各有所顯示。初十種即應機攝化身。次現一切佛所下六種。是應法成行身。現了法如幻下八種。是離障契理身。多隨內德現身差別。令見身了心。此即夜神所證之法界。時善財童子見如是等佛剎微塵數差別身。一心頂禮。即隨所見頓證法界。於善知識所生十種心。所謂於善知識生同己心等。深證懸同。發是心已得彼夜神與諸菩薩佛剎微塵數同行。由前起同己等十心。故得同善友菩薩等行。所言同者。疏有四義。一人法無二。與一切法界同。二因果無二。與一切諸佛同。三自他無二與一切菩薩同。四染淨無二與一切眾生同。所以能同者。良由八地菩薩證無生理。故自他相作。得色自在。皆無礙故。徧此明同。善財一往所參。至此方顯實證。故下所謂同念。心常憶念十方一切三世佛故等八十四種同行。有五十行經。亦略舉耳。其實更多。故下總結云。時善財童子觀察大願精進力救護一切眾生夜神。起十種清淨心。獲如是等佛剎微塵數同菩薩行。既獲此同已。心轉清淨。以偈讚曰。我發堅固意志求無上覺等。十偈。頌已發增勝心。以顯深證懸同。以申荷恩深重。此上乃夜神不待善財請問。先默示法界。已令善財得深證之益矣。然善財已覩解脫之用。得蒙其益。但不知此解脫之名。故下請問此解脫門名為何等。發心已來為幾時耶。久如當得成佛菩提。善財申此三問。而夜神但答解脫之名及發心之時。不答幾時成佛。意顯己成佛竟。後文義自含。夜神先答解脫名曰。善男子。此解脫門名教化眾生令生善根。前但默授。此方言授己法界也。下顯解脫之業用。曰我以成就此解脫故悟一切法自性平等。有三行經。顯先證平等法界之理體然依體起用。乃是稱法界無涯之大用。下示其用云。而恒示現無量色身。所謂種種色身等。略舉現一百種色身。有三十八行經。此意顯已證平等法界。則證三種意生身中之種類俱生無行作意生身。故結示云。現普賢菩薩像色身。以顯解脫門之大用無涯。亦由八地菩薩。證平等真如。當色自在地。故現多多色身。故下結示云。念念中現如是等色相身。充滿十方等。有十行經。總結大用深廣無涯。以酬解脫名之問也。後答發心久近云。善男子。如汝所問發心久近。如是之義甚深難說。我承佛神力當為汝說。下正說中先歎法甚深。顯難說之所以。云菩薩智輪。遠離一切分別境界。不可以生死中長短染淨廣狹多少。如是諸劫分別顯示。如此甚深。本性清淨。離一切分別。又豈可以言說分別耶。雖然。不可說中而欲說者。但隨所應化而普照故。雖說亦難曉。故下舉如日輪船師太虗幻化等五喻。有二十三行云經。以喻顯甚深難測之義。故次結示云。佛子菩薩智慧。雖復如是甚深難測。我當承佛神力為汝解說。下文正敘發心之始。以酬善財久近之問。云佛子乃往古世過世界海者。謂聚多多世界為一世界種。聚多多世界種為一世界海。今將此世界海中之佛剎盡碎為塵。以此塵數一塵一劫。即此劫數豈可得而思議耶。今指此塵數之劫已前。故曰過等。比前有劫名善光。此劫中有一世界。名曰寶光。此世界當此劫中。有一萬佛出興于世。其最初一佛。號法輪音虗空燈王。彼世界有南閻浮提。中有一王都。其都之東不遠有一大林。名曰妙光。林中有道場。名為寶華。時彼法輪音佛。於此林中成等正覺。滿一百年演說正法。成熟眾生。彼佛住世。時國中有王。名曰勝光。王治世時人壽萬歲。但其人民多造惡業種種不善。時勝光王。為欲調伏惡眾生故。造立囹圄牢獄枷鎻刑具禁閉。無量眾生受大苦楚。時王有太子名為善伏。居於宮中。遙聞獄囚楚痛之聲。親入牢獄具見罪人種種苦事。太子心生悲愍。欲救赦之。即白王言。獄中罪人苦毒難處。願王寬宥。王即集五百大臣相議。諸臣咸言不可。時彼太子悲心轉切。願捨身以代眾囚之苦。時諸大臣共白王言。太子不法。若不責治。大王寶祚亦不久立。王聞赫然大怒。欲誅太子。時王后聞知。愁憂號哭。毀形降服。往救太子。王命太子若救罪人必當殺汝。太子悲心堅固必欲救之。甘受其戮。王必不宥。時王后為太子請。寬假半月。聽其行施而後就死。王亦聽許。時都城之北。有一大園。名曰日光。太子往彼設大施會。種種所須。隨其所求靡不周給。此敘夜神往昔最初發心之始。有三十一行經。歷敘其事。上乃夜神在昔未出家時所修之本事。下敘彼佛親救太子云。經半月已。將就戮期。時法輪音虗空燈王佛隨八部眾。來入彼會。時太子遙見。心大歡喜。安施床座。佛坐其上。為說修多羅名普照因輪。令諸眾生隨類各解。遠塵離垢。得法眼淨。時善伏太子。即於此時得菩薩教化眾生令生善根解脫門。此上有二十二行經敘夜神往昔在家所修之行。此正答發心久近之問也。下結會古今。云彼太子者即我身是。彼五百大臣即今提婆達多等五百徒黨是。彼所救之罪人即賢劫中拘留孫等千佛是。時勝光王今薩遮尼乾子大論師是。此上諸人等。當來各得成佛。名號各異。上結會之文。有二十二行經。上敘夜神往昔在家之行。向下敘昔出家之行。云佛子我于爾時救罪人已。父母聽我捨離國土妻子。於法輪音虗空燈王佛所出家學道。五百歲中淨修梵行。即得成百萬陀羅尼門等法門。結云。皆悉明了。有十一行經。次明轉生值佛修因云。我於爾時命終之後。還復於彼王家作轉輪王。即於寶光世界善光一劫之中次第值一萬佛。略舉八佛。次復於第二劫。名日光劫中次第有六十億佛出興。我皆承事。一一佛所復得無量解脫方便。已上敘出家以來所師之佛。有三十行經。歷敘事何等佛。受何等身。未曾空過。此所以甚深難說。以非心識思量境界故。爾時救護一切眾生主夜神。欲重宣此解脫義。而說頌曰。汝以歡喜信樂心問此難思解脫法。我承如來護念力。為汝宣說應聽受等。有三十四頌。初一偈頌許說。次二偈頌古佛出興。次一偈半頌先王治化。其王太子下頌夜神修因。初九偈半頌在家本事。次一偈頌出家得法。次有二偈頌一萬佛。次於佛剎微塵下有十七偈。頌總結時處得法。以解脫深廣難知。故此重頌以示殷重之意。具答解脫法門因緣已。乃謙己推勝云。我唯知此教化眾生令生善根解脫門而已。如諸菩薩超諸世間現諸趣身。乃至普入一切諸言辭海。而我云何能知能說。乃指後友云。此閻浮提有一園林。名嵐毗尼。彼園有神名妙德圓滿。汝可往問。當為汝說。時善財童子頂禮其足。合掌瞻仰。辭退而去。

大方廣佛華嚴經綱要卷第七十三


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十四

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十五

　　爾時善財童子。於大願精進力救護一切眾生夜神所。得菩薩解脫已。憶念修習了達增長。漸次遊行至嵐毗尼林。周徧尋覓彼妙德神。見在一切寶樹莊嚴樓閣中。坐寶蓮華師子之座。二十億那由他諸天恭敬圍繞。為說菩薩受生海經。令其皆得生如來家。增長菩薩大功德海。善財見已頂禮其足。合掌前立。白言大聖。我已先發阿耨多羅三藐三菩提心。而未能知菩薩云何修菩薩行生如來家為世大明。彼神答言。善男子。菩薩有十種受生藏。若菩薩成就此法。則生如來家。念念增長菩薩善根。不疲不懈不厭不退。無斷無失。離諸迷惑。不生怯劣惱悔之心。趣一切智入法界門。發廣大心增長諸度。成就諸佛無上菩提。捨世間趣入如來地。獲勝神通。諸佛之法常現在前。順一切智真實義境。何等為十。一者願常供養一切諸佛受生藏。二者發菩提心受生藏。三者觀諸法門勤修行受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。善男子。云何名願常供養一切佛受生藏。善男子。菩薩初發心時作如是願。我當尊重恭敬供養一切諸佛。見佛無厭。於諸佛所常生愛樂。常起深信修諸功德恒無休息。是為菩薩為一切智始集善根受生藏。云何名發菩提心受生藏。善男子。此菩薩發阿耨多羅三藐三菩提心。所謂起大悲心。救護一切眾生故。起供養佛心。究竟承事故。起普求正法心一切無悋故。起廣大趣向心求一切智故。起慈無量心普攝眾生故。起不捨一切眾生心。被求一切智堅誓甲故。起無諂誑心得如實智故。起如說行心修菩薩道故。起不誑諸佛心守護一切佛大誓願故。起一切智願心盡未來化眾生不休息故。菩薩以如是等佛剎微塵數菩提心功德故得生如來家。是為菩薩第二受生藏。云何名觀諸法門勤修行受生藏。善男子。此菩薩摩訶薩起觀一切法門海心。起迴向一切智圓滿道心。起正念無過失業心。起一切菩薩三昧海清淨心。起修成一切菩薩功德心。起莊嚴一切菩薩道心。起求一切智大精進行修諸功德如劫火熾然無休息心。起修普賢行教化一切眾生心。起善學一切威儀修菩薩功德捨離一切所有住無所有真實心。是為菩薩第三受生藏。云何名以深淨心普照三世受生藏。善男子。此菩薩具清淨增上心。得如來菩提光。入菩薩方便海。其心堅固猶若金剛。背捨一切諸有趣生。成就一切佛自在力。修殊勝行。具菩薩根。其心明潔願力不動。常為諸佛之所護念。破壞一切諸障礙山。普為眾生作所依處。是為菩薩第四受生藏。云何名平等光明受生藏。善男子。此菩薩具足眾行普化眾生。一切所有悉皆能捨。住佛究竟淨戒境界。具足忍法成就諸佛法忍光明。以大精進趣一切智到於彼岸。修習諸禪得普門定。淨智圓滿。以智慧日明照諸法。得無礙眼見諸佛海。悟入一切真實法性。一切世間見者歡喜。善能修習如實法門。是為菩薩第五受生藏。云何名生如來家受生藏。善男子。此菩薩生如來家隨諸佛住。成就一切甚深法門。具三世佛清淨大願。得一切佛同一善根。與諸如來共一體性。具出世行白淨善法。安住廣大功德法門。入諸三昧見佛神力。隨所應化淨諸眾生。如問而對。辯才無盡。是為菩薩第六受生藏。云何名佛力光明受生藏。善男子。此菩薩深入佛力遊諸佛剎。心無退轉。供養承事菩薩眾會。無有疲厭。了一切法皆如幻起。知諸世間如夢所見。一切色相猶如光影。神通所作皆如變化。一切受生悉皆如影諸佛說法皆如谷響。開示法界咸令究竟。是為菩薩第七受生藏。云何名觀普智門受生藏。善男子。此菩薩住童真位。觀一切智。一一智門盡無量劫。開演一切菩薩所行。於諸菩薩甚深三昧心得自在。念念生於十方世界諸如來所。於有差別境入無差別定。於無差別法現有差別智。於無量境知無境界。於少境界入無量境。通達法性廣大無際。知諸世間悉假施設。一切皆是識心所起。是為菩薩第八受生藏。云何名普現莊嚴受生藏。善男子。此菩薩能種種莊嚴無量佛剎。普能化現一切眾生及諸佛身。得無所畏。演清淨法周流法界。無所障礙。隨其心樂普使知見。示現種種成菩提行。令生無礙一切智道。如是所作不失其時。而常在三昧毗盧遮那智慧之藏。是為菩薩第九受生藏。云何名入如來地受生藏。善男子。此菩薩悉於三世諸如來所受灌頂法。普知一切境界次第。所謂知一切眾生前際後際沒生次第。一切菩薩修行次第。一切眾生心念次第。三世如來成佛次第。善巧方便說法次第。亦知一切初中後際所有諸劫若成若壞名號次第。隨諸眾生所應化度。為現成道功德莊嚴。神通說法。方便調伏。是為菩薩第十受生藏。佛子。若菩薩摩訶薩於此十法修習增長圓滿成就。則能於一莊嚴中現種種莊嚴。如是莊嚴一切國土開導示悟一切眾生。盡未來劫無有休息。演說一切諸佛法海。種種境界。種種成熟。展轉傳來無量諸法。現不思議佛自在力。充滿一切虗空法界。於諸眾生心行海中而轉法輪。於一切世界示現成佛恒無間斷。以不可說清淨言音說一切法。住無量處通達無礙。以一切法莊嚴道場。隨諸眾生欲解差別而現成佛。開示無量甚深法藏。教化成就一切世間。爾時嵐毗尼林神。欲重明其義。以佛神力。普觀十方。而說頌言。

　最上離垢清淨心　　見一切佛無厭足
　願盡未來常供養　　此明慧者受生藏
　一切三世國土中　　所有眾生及諸佛
　悉願度脫恒瞻奉　　此難思者受生藏
　聞法無厭樂觀察　　普於三世無所礙
　身心清淨如虗空　　此名稱者受生藏
　其心恒住大悲海　　堅如金剛及寶山
　了達一切種智門　　此最勝者受生藏
　大慈普覆於一切　　妙行常增諸度海
　以法光明照羣品　　此勇猛者受生藏
　了達法性心無礙　　生於三世諸佛家
　普入十方法界海　　此明智者受生藏
　法身清淨心無礙　　普詣十方諸國土
　一切佛力靡不成　　此不思議受生藏
　入深智慧已自在　　於諸三昧亦究竟
　觀一切智如實門　　此真身者受生藏
　淨治一切諸佛土　　勤修普化眾生法
　顯現如來自在力　　此大名者受生藏
　久已修行薩婆若　　疾能趣入如來位
　了知法界皆無礙　　此諸佛子受生藏

　　善男子。菩薩具此十法生如來家。為一切世間清淨光明。善男子。我從無量劫來得是自在受生解脫門。善財白言。聖者。此解脫門境界云何。答言。善男子。我先發願。願一切菩薩示受生時皆得親近。願入毗盧遮那如來無量受生海。以昔願力生此世界閻浮提中嵐毗尼園。專念菩薩何時下生。經於百年世尊果從兜率陀天而來生此。時此林中現十種相。何等為十。一者此園中地忽自平坦。坑坎塠阜悉皆不現。二者金剛為地眾寶莊嚴。無有瓦礫荊棘株杌。三者寶多羅樹周帀行列其根深植至於水際。四者生眾香芽現眾香藏。寶香為樹扶疎蔭暎。其諸香氣皆踰天香。五者諸妙華鬘寶莊嚴具行列分布處處充滿。六者園中所有一切諸樹皆自然開摩尼寶華。七者諸池沼中皆自生華。從地涌出周布水上。八者時此林中娑婆世界欲色所住天龍夜叉。乾闥婆。阿修羅。迦樓羅。緊那羅。摩睺羅伽。一切諸王。莫不來集合掌而住。九者此世界中所有天女乃至摩睺羅伽女。皆生歡喜各各捧持諸供養具。向畢洛叉樹前恭敬而立。十者十方一切諸佛臍𦠕𪗌中皆放光明。名菩薩受生自在燈。普照此林。一一光中悉現諸佛受生誕生所有神變及一切菩薩受生功德。又出諸佛種種言音。是為林中十種瑞相。此相現時諸天王等即知當有菩薩下生。我見此瑞歡喜無量。善男子。摩耶夫人出迦毗羅城入此林時。復現十種光明瑞相。令諸眾生得法光明。何等為十。所謂一切寶華藏光。寶香藏光。寶蓮華開演出真實妙音聲光。十方菩薩初發心光。一切菩薩得入諸地現神變光。一切菩薩修波羅蜜圓滿智光。一切菩薩大願智光。一切菩薩教化眾生方便智光。一切菩薩證於法界真實智光。一切菩薩得佛自在受生出家成正覺光。此十光明普照無量諸眾生心。善男子。摩耶夫人於畢洛叉樹下坐時。復現菩薩將欲誕生十種神變。何等為十。善男子。菩薩將欲誕生之時。欲界諸天天子天女。及以色界一切諸天。諸龍夜叉。乾闥婆。阿修羅。迦樓羅。緊那羅。摩睺羅伽。并其眷屬。為供養故悉皆雲集。摩耶夫人威德殊勝。身諸毛孔咸放光明。普照三千大千世界無所障礙。一切光明悉皆不現。除滅一切眾生煩惱及惡道苦。是為菩薩將欲誕生第一神變。又善男子。當爾之時。摩耶夫人腹中悉現三千世界一切形像。其百億閻浮提內各有都邑。各有園林。名號不同。皆有摩耶夫人於中止住。天眾圍繞。悉為顯現菩薩將生不可思議神變之相。是為菩薩將欲誕生第二神變。又善男子。摩耶夫人一切毛孔皆現如來往昔修行菩薩道時。恭敬供養一切諸佛。及聞諸佛說法音聲。譬如明鏡及以水中能現虗空日月星宿雲雷等像。摩耶夫人身諸毛孔亦復如是。能現如來往昔因緣。是為菩薩將欲誕生第三神變。又善男子。摩耶夫人身諸毛孔一一皆現如來往修菩薩行時。所住世界城邑聚落。山林河海眾生劫數。值佛出世。入淨國土。隨所受生壽命長短。依善知識修行善法。於一切剎在在生處摩耶夫人常為其母。如是一切於毛孔中靡不皆現。是為菩薩將欲誕生第四神變。又善男子。摩耶夫人一一毛孔顯現如來往昔修行菩薩行時。隨所生處色相形貌衣服飲食苦樂等事。一一普現分明辨了。是為菩薩將欲誕生第五神變。又善男子。摩耶夫人身諸毛孔。一一皆現世尊往昔修施行時。捨所難捨頭目耳鼻脣舌牙齒。身體手足血肉筋骨。男女妻妾城邑宮殿。衣服瓔珞金銀寶貨。如是一切內外諸物。亦見受者形貌音聲及其處所。是為菩薩將欲誕生第六神變。又善男子。摩耶夫人入此園時。其林普現過去所有一切諸佛入母胎時。國土園林衣服華鬘。塗香末香旛繒幢蓋。一切眾寶莊嚴之事。妓樂歌詠上妙音聲。令諸眾生普得見聞。是為菩薩將誕生時第七神變。又善男子。摩耶夫人入此園時。從其身出菩薩所住摩尼寶王宮殿樓閣。超過一切天龍夜叉乾闥婆。阿修羅。迦樓羅。緊那羅。摩睺羅伽。及諸人王之所住者。寶網覆上。妙香普覆。眾寶莊嚴。內外清淨。各各差別。不相雜亂。周帀徧滿嵐毗尼園。是為菩薩將誕生時第八神變。又善男子。摩耶夫人入此園時從其身出十不可說百千億那由他佛剎微塵數菩薩。其諸菩薩身形容貌相好光明。進止威儀神通眷屬。皆與毗盧遮那菩薩等無有異。悉共同時讚歎如來。是為菩薩將誕生時第九神變。又善男子。摩耶夫人將欲誕生菩薩之時。忽於其前從金剛際出大蓮華。名為一切寶莊嚴藏。金剛為莖。眾寶為鬚。如意寶王以為其臺。有十佛剎微塵數葉。一切皆以摩尼所成。寶網寶蓋以覆其上。一切天王所共執持。一切龍王降注香雨。一切夜叉王恭敬圍繞散諸天華。一切乾闥婆王出微妙音歌讚菩薩往昔供養諸佛功德。一切阿修羅王捨憍慢心稽首敬禮。一切迦樓羅王垂寶繒旛徧滿虗空。一切緊那羅王歡喜瞻仰歌詠讚歎菩薩功德。一切摩睺羅伽王皆主歡喜歌詠讚歎。普雨一切寶莊嚴雲。是為菩薩將誕生時第十神變。善男子。嵐毗尼園示現如是十種相已。然後菩薩其身誕生。如虗空中現淨日輪。如高山頂出於慶雲。如密雲中而耀電光。如夜闇中而然大炬。爾時菩薩從母脇生身相光明亦復如是。善男子。菩薩爾時雖現初生。悉已了達一切諸法如夢如幻。如影如像。無來無去。不生不滅。善男子。當我見佛於此四天下閻浮提內嵐毗尼園示現初生種種神變時。亦見如來於三千大千世界百億四天下閻浮提內嵐毗尼園中示現初生種種神變。亦見三千大千世界一一塵中無量佛剎。亦見百佛世界千佛世界乃至十方一切世界一一塵中無量佛剎。如是一切諸佛剎中皆有如來示現受生種種神變。如是念念常無間斷。時善財童子白彼神言。大天得此解脫其已久如。答言。善男子。乃往古世過億佛剎微塵數劫。復過是數。時有世界名為普寶。劫名悅樂。八十那由他佛於中出現。其第一佛名自在功德幢。十號具足。彼世界中有四天下名妙光莊嚴。其四天下閻浮提中有一王都。名須彌莊嚴幢。其中有王名寶𦦨眼。其王夫人名曰喜光。善男子。如此世界摩耶夫人為毗盧遮那如來之母。彼世界中喜光夫人為初佛母亦復如是。善男子。其喜光夫人將欲誕生菩薩之時。與二十億那由他采女詣金華園。園中有樓名妙寶峯。其邊有樹名一切施。喜光夫人攀彼樹枝而生菩薩。諸天王眾各持香水共以洗沐。時有乳母名為淨光。侍立其側。既洗沐已。諸天王眾授與乳母。乳母敬受生大歡喜。即得菩薩普眼三昧。得此三昧已。普見十方無量諸佛。復得菩薩於一切處示現受生自在解脫。如初受胎識速疾無礙。得此解脫故。見一切佛乘本願力受生自在亦復如是。善男子。於汝意云何。彼乳母者豈異人乎。我身是也。我從是來念念常見毗盧遮那佛示現菩薩受生海調伏眾生自在神力。如見毗盧遮那佛乘本願力念念於此三千大千乃至十方一切世界微塵之內皆現菩薩受生神變。見一切佛悉亦如是。我皆恭敬承事供養。聽所說法。如說修行。時嵐毗尼林神。欲重宣此解脫義。承佛神力。普觀十方。而說頌言。

　佛子汝所問　　諸佛甚深境　　汝今應聽受
　我說其因緣　　過億剎塵劫　　有劫名悅樂
　八十那由他　　如來出興世　　最初如來號
　自在功德幢　　我在金華園　　見彼初生日
　我時為乳母　　智慧極聰利　　諸天授與我
　菩薩金色身　　我時疾捧持　　諦觀不見頂
　身相皆圓滿　　一一無邊際　　離垢清淨身
　相好以莊嚴　　譬如妙寶像　　見已自欣慶
　思惟彼功德　　疾增眾福海　　見此神通事
　發大菩提心　　專求佛功德　　增廣諸大願
　嚴淨一切剎　　滅除三惡道　　普於十方土
　供養無數佛　　修行本誓願　　救脫眾生苦
　我於彼佛所　　聞法得解脫　　億剎微塵數
　無量劫修行　　劫中所有佛　　我昔曾供養
　護持其正法　　淨此解脫海　　億剎微塵數
　過去十力尊　　盡持其法輪　　增明此解脫
　我於一念頃　　見此剎塵中　　一一有如來
　所淨諸剎海　　剎內悉有佛　　園中示誕生
　各現不思議　　廣大神通力　　或見不思議
　億剎諸菩薩　　住於天宮上　　將證佛菩提
　無量剎海中　　諸佛現受生　　說法眾圍繞
　於此我皆見　　一念見億剎　　微塵數菩薩
　出家趣道場　　示現佛境界　　我見剎塵內
　無量佛成道　　各現諸方便　　度脫苦眾生
　一一微塵中　　諸佛轉法輪　　悉以無盡音
　普雨甘露法　　億剎微塵數　　一一剎塵內
　悉見於如來　　示現般涅槃　　如是無量剎
　如來示誕生　　而我悉分身　　現前興供養
　不思議剎海　　無量趣差別　　我悉現其前
　雨於大法雨　　佛子我知此　　難思解脫門
　無量億劫中　　稱揚不可盡

　　善男子。我唯知此菩薩於無量劫徧一切處示現受生自在解脫。如諸菩薩摩訶薩能以一念為諸劫藏觀一切法。以善方便而現受生。周徧供養一切諸佛。究竟通達一切佛法。於一切處皆現受生。一切佛前。坐蓮華座。知諸眾生應可度時。為現受生方便調伏。於一切剎現諸神變。猶如影像悉現其前。我當云何能知能說彼功德行。善男子。此迦毗羅城有釋種女名曰瞿波。汝詣彼問。菩薩云何於生死中教化眾生。時善財童子頂禮其足。繞無數帀。殷勤瞻仰。辭退而去。

　　此下第九嵐毗尼林神寄善慧地。善慧地者謂成就微妙四無礙辯。能徧十方善說法故。此園林乃生佛之處。表九地當得受職生佛家故。時善財童子。聞前解脫門。憶念修習了達增長依教趣求。至嵐毗尼林妙德神所。見在一切寶莊嚴樓閣中坐師子座。為諸天眾說受生海經。令其皆得生如來家。善財見已。致敬陳已發心。諮問生如來家。彼神即授己法界。答言。善男子。菩薩有十種受生藏。若菩薩成就此十法。則得生如來家。此正酬其問。初有五行半經。歎此法殊勝。次下徵云。何等為十。次列其名曰。一者願常供養一切諸佛受生藏。二者發菩提心受生藏。三者觀諸法門勤修受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。此列十種受生藏名。其義已收六位因果。一當十信。二即十住。三通行向。四是初地。五從二地至七地。六七二門皆八地。八即九地。九當十地。十即等覺入如來地。疏雖豎配六位。其實圓融終始通收。故前歎云成就此法則得生如來家。義顯因果交徹故。次先長行一一釋義。十段并結有六十八行經。并下重頌有十偈。通釋法門之義。下牒立其名云。菩薩具此十法生如來家。為一切世間清淨光明。此牒答問義。次立法門之名。云我從無量劫來。得自在受生解脫門。此指前法立目。言自在受生者。以機感便現。無所擁礙故。次下善財白言。聖者此解脫門境界云何。此問解脫境界。下答即顯法門業用。云善男子。我先發願。願一切菩薩示受生時皆得親近。願入毗盧遮那如來無量受生海。以昔願力生此世界閻浮提中嵐毗尼園。專念菩薩何時下生。此明依願受生。自生此園以來。經於百年。世尊果從兜率天而來生此。未生之前。我覩見此林中先現十種瑞。有十六行零經。敘其瑞相。結云。此瑞現時諸天即知當有菩薩下生。我觀此瑞歡喜無量。次菩薩未生之時摩耶夫人出迦毗羅城入此林時。復現十種瑞相。有八行半經。敘摩耶入林之瑞。次摩耶夫人於畢洛叉樹下。將欲誕生菩薩之時。復現十種神變。其十種神變者。一菩薩將誕生時欲色諸天八部神等皆集園中。備獻供養。二摩耶夫人腹中悉現三千世界一切形像。萬億閻浮各有園林。一一皆有夫人。於中將生菩薩之瑞。三夫人一切毛孔。皆現如來往昔供佛聞法之事。四夫人身諸毛孔一一皆現如來往昔修行所住之處。及值佛出世劫數壽命長短。所依知識修行善法。在在生處摩耶夫人常為其母。五摩耶夫人一一毛孔。現如來往昔修行時隨所生處色相形貌苦樂等事。六摩耶身諸毛孔皆現如來往昔修行捨頭目髓腦身體血肉及國城妻妾等事。七摩耶夫人入此園時其林普現過去諸佛入母胎時莊嚴等事。八摩耶夫人入此園時從其身出菩薩所住宮殿等事。九摩耶夫人入此園時身出十不可說佛剎微塵數菩薩同時讚歎。十摩耶夫人將欲誕生菩薩之時忽於其前從金剛際出大蓮華。眾寶莊嚴。天王執持。八部神等各興供養。此上見菩薩將欲降生先現之瑞。有五十行經。歷敘其事。向下正覩誕生之事。云嵐毗尼園現是事已。然後菩薩其身誕生。如虗空中現淨日輪。如高山頂出於慶雲等相。菩薩從母脇生。身相光明亦復如是。當我見佛於此閻浮嵐毗尼園生時。亦見三千界內百億四天下閻浮內示現初生。乃至亦見於十方一切世界一一塵中一一剎中皆現受生種種神變。念念不斷。有十一行半經。敘遍一切處現生之事。上答解脫境界。顯其業用。下問發心久近。善財白彼神言。大天得此解脫其已久如。答言。乃往古世過億佛剎微塵數劫。復過是數有世界名普寶。劫名悅樂。彼世界中有四天下。閻浮提中有一王都。名須彌莊嚴幢。其中有王名寶𦦨眼。其王夫人名曰喜光。如此世界摩耶夫人為毗盧遮那之母。彼世界中喜光夫人為初佛母亦復如是。善男子。其喜光夫人將欲誕生菩薩之時詣彼華園。園中有樹。名一切施。喜光攀彼樹枝而生菩薩。時有乳母名為淨光。侍立其側。諸天授與乳母。乳母敬受生大歡喜。即得菩薩普眼三昧。普見十方無量諸佛一切處自在受生解脫。得此解脫故。見一切佛乘本願力受生自在。善男子。彼乳母者豈異人乎。我身是也。不會夫人者。顯今夫人即昔佛之母也。我自是來念念常見毗盧遮那佛。示現菩薩受生海自在神力。此上有二十一行零經。敘往昔得解脫因緣。以顯法根深。下嵐毗尼神重宣其義而說頌言。有二十三偈。頌往昔因緣。下謙己推勝云。我唯知此菩薩於無量劫徧一切處示現受生自在解脫而已。如諸菩薩以一念為諸劫藏。乃至於一切趣皆現受生。調伏眾生諸神變事。我何能知。乃指後友云。此迦毗羅城有釋種女。名曰瞿波。汝可往問。當為汝說。時善財童子。瞻仰作禮辭退而去。

大方廣佛華嚴經綱要卷第七十四


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十五

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十六

　　爾時善財童子。向迦毗羅城思惟修習受生解脫。增長廣大憶念不捨。漸次遊行至菩薩集會普現法界光明講堂。其中有神號無憂德。與一萬主宮殿神。俱來迎善財。作如是言。善來丈夫。有大智慧。有大勇猛。能修菩薩不可思議自在解脫。心恒不捨廣大誓願。善能觀察諸法境界。安住法城。入於無量諸方便門。成就如來功德大海。得妙辯才善調眾生。獲聖智身恒順修行。知諸眾生心行差別。令其歡喜趣向佛道。我觀仁者修諸妙行心無暫懈。威儀所行悉皆清淨。汝當不久得諸如來清淨莊嚴無上三業。以諸相好莊嚴其身。以十力智瑩飾其心。遊諸世間。我觀仁者勇猛精進而無有比。不久當得普見三世一切諸佛聽受其法。不久當得一切菩薩禪定解脫諸三昧樂。不久當入諸佛如來甚深解脫。何以故。見善知識親近供養。聽受其教憶念修行。不懈不退。無憂無悔。無有障礙。魔及魔民不能為難。不久當成無上果故。善財童子言。聖者。如向所說願我皆得。聖者。我願一切眾生息諸熱惱。離諸惡業。生諸安樂。修諸淨行。聖者。一切眾生起諸煩惱。造諸惡業。墮諸惡趣。若身若心恒受楚毒。菩薩見已心生憂惱。聖者。譬如有人唯有一子。愛念情至。忽見被人割截支體。其心痛切不能自安。菩薩摩訶薩亦復如是。見諸眾生以煩惱業墮三惡趣受種種苦。心大憂惱。若見眾生起身語意三種善業生天人趣受身心樂。菩薩爾時生大歡喜。何以故。菩薩不自為故求一切智。不貪生死諸欲快樂。不隨想倒見倒心倒諸結隨眠愛見力轉。不起眾生種種樂想。亦不味著諸禪定樂。非有障礙疲厭退轉住於生死。但見眾生於諸有中具受無量種種諸苦。起大悲心。以大願力而普攝取。悲願力故修菩薩行。為斷一切眾生煩惱。為求如來一切智智。為供養一切諸佛如來。為嚴淨一切廣大國土。為淨治一切眾生樂欲及其所有身心諸行。於生死中無有疲厭。聖者。菩薩摩訶薩於諸眾生為莊嚴。令生人天富貴樂故。為父母。為其安立菩提心故。為養育令其成就菩薩道故。為衛護令其遠離三惡道故。為船師令其得度生死海故。為歸依令捨諸魔煩惱怖故。為究竟令其永得清涼樂故。為津濟令入一切諸佛海故。為導師令至一切法寶州故。為妙華開敷諸佛功德心故。為嚴具常放福德智慧光故。為可樂凡有所作悉端嚴故。為可尊遠離一切諸惡業故。為普賢具足一切端嚴身故。為大明常放智慧淨光明故。為大雲常雨一切甘露法故。聖者菩薩如是修諸行時。令一切眾生皆生愛樂具足法樂。爾時善財童子將升法堂。其無憂德及諸神眾以出過諸天上妙華鬘塗香末香及以種種寶莊嚴具。散善財上。而說頌言。

　汝今出世間　　為世大明燈　　普為諸眾生
　勤求無上覺　　無量億千劫　　難可得見汝
　功德日今出　　滅除諸世闇　　汝見諸眾生
　顛倒惑所覆　　而興大悲意　　求證無師道
　汝以清淨心　　尋求佛菩提　　承事善知識
　不自惜身命　　汝於諸世間　　無依無所著
　其心普無礙　　清淨如虗空　　汝修菩提行
　功德悉圓滿　　放大智慧光　　普照一切世
　汝不離世間　　亦不著於世　　行世無障礙
　如風遊虗空　　譬如火災起　　一切無能滅
　汝修菩提行　　精進火亦然　　勇猛大精進
　堅固不可動　　金剛慧師子　　遊行無所畏
　一切法界中　　所有諸剎海　　汝悉能往詣
　親近善知識

　　爾時無憂德神說此頌已。為愛樂法故隨逐善財恒不捨離。爾時善財童子。入普現法界光明講堂。周徧推求彼釋氏女。見在堂內坐寶蓮華師子之座。八萬四千采女所共圍繞。是諸采女靡不皆從王種中生。悉於過去修菩薩行同種善根。布施愛語普攝眾生已能明見一切智境。已共修集佛菩提行。恒住正定。常遊大悲。普攝眾生猶如一子。慈心具足眷屬清淨。已於過去成就菩薩不可思議善巧方便。皆於阿耨多羅三藐三菩提得不退轉。具足菩薩諸波羅蜜。離諸取著。不樂生死。雖行諸有心常清淨。恒勤觀察一切智道。離障蓋網超諸著處。從於法身而示化形。生普賢行長菩薩力。智日慧燈悉已圓滿。爾時善財童子詣彼釋女瞿波之所。頂禮其足。合掌而住。作如是言。聖者。我已先發阿耨多羅三藐三菩提心。而未知菩薩云何於生死中而不為生死過患所染。了法自性而不住聲聞辟支佛地。具足佛法而修菩薩行。住菩薩地而入佛境界。超過世間而於世受生。成就法身而示現無邊種種色身。證無相法而為眾生示現諸相。知法無說而廣為眾生演說諸法。知眾生空而恒不捨化眾生事。雖知諸佛不生不滅而勤供養無有退轉。雖知諸法無業無報而修諸善行恒不止息。時瞿波女告善財言。善哉善哉。善男子。汝今能問菩薩摩訶薩如是行法。修習普賢諸行願者。能如是問。諦聽諦聽。善思念之。我當承佛神力。為汝宣說。善男子。若諸菩薩成就十法。則能圓滿因陀羅網普智光明菩薩之行。何等為十。所謂依善知識故。得廣大勝解故。得清淨欲樂故。集一切福智故。於諸佛所聽聞法故。心恒不捨三世佛故。同於一切菩薩行故。一切如來所護念故。大悲妙願皆清淨故。能以智力普斷一切諸生死故。是為十。若諸菩薩成就此法。則能圓滿因陀羅網普智光明菩薩之行。佛子。若菩薩親近善知識。則能精進不退。修習出生無盡佛法。佛子。菩薩以十種法承事善知識。何等為十。所謂於自身命無所顧惜。於世樂具心不貪求。知一切法性皆平等永不退捨一切智願。觀察一切法界實相。心恒捨離一切有海。知法如空心無所依。成就一切菩薩大願。常能示現一切剎海。淨修菩薩無礙智輪。佛子。應以此法承事一切諸善知識無所違逆。爾時釋迦瞿波女。欲重明此義。承佛神力。觀察十方。而說頌言。

　菩薩為利諸羣生　　正念親承善知識
　敬之如佛心無怠　　此行於世帝網行
　勝解廣大如虗空　　一切三世悉入中
　國土眾生佛皆爾　　此是普智光明行
　志樂如空無有際　　永斷煩惱離諸垢
　一切佛所修功德　　此行於世身雲行
　菩薩修習一切智　　不可思議功德海
　淨諸福德智慧身　　此行於世不染行
　一切諸佛如來所　　聽受其法無厭足
　能生實相智慧燈　　此行於世普照行
　十方諸佛無有量　　一念一切悉能入
　心恒不捨諸如來　　此向菩提大願行
　能入諸佛大眾會　　一切菩薩三昧海
　願海及以方便海　　此行於世帝網行
　一切諸佛所加持　　盡未來際無邊劫
　處處修行普賢道　　此是菩薩分身行
　見諸眾生受大苦　　起大慈悲現世間
　演法光明除闇冥　　此是菩薩智日行
　見諸眾生在諸趣　　為集無邊諸法輪
　令其永斷生死流　　此是修行普賢行
　菩薩修行此方便　　隨眾生心而現身
　普於一切諸趣中　　化度無量諸含識
　以大慈悲方便力　　普徧世間而現身
　隨其解欲為說法　　皆令趣向菩提道

　　時釋迦瞿波說此頌已。告善財童子言。善男子。我已成就觀察一切菩薩三昧海解脫門。善財言。大聖。此解脫門境界云何。答言。善男子。我入此解脫。知此娑婆世界佛剎微塵數劫所有眾生於諸趣中死此生彼。作善作惡受諸果報。有求出離不求出離。正定邪定及以不定。有煩惱善根無煩惱善根。具足善根不具足善根。不善根所攝善根。善根所攝不善根。如是所集善不善法我皆知見。又彼劫中所有諸佛名號次第我悉了知。彼佛世尊從初發心及以方便求一切智。出生一切諸大願海。供養諸佛修菩薩行。成等正覺轉妙法輪。現大神通化度眾生我悉了知。亦知彼佛眾會差別。其眾會中有諸眾生。依聲聞乘而得出離。其聲聞眾過去修習一切善根。及其所得種種智慧我悉了知。有諸眾生依獨覺乘而得出離。其諸獨覺所有善根。所得菩提寂滅解脫神通變化成熟眾生入於涅槃我悉了知。亦知彼佛諸菩薩眾。其諸菩薩從初發心修習善根。出生無量諸大願行。成就滿足諸波羅蜜。種種莊嚴菩薩之道。以自在力入菩薩地。住菩薩地觀菩薩地淨菩薩地。菩薩地相。菩薩地智。菩薩攝智。菩薩教化眾生智。菩薩建立智。菩薩廣大行境界。菩薩神通行。菩薩三昧海。菩薩方便。菩薩於念念中所入三昧海。所得一切智光明。所獲一切智電光雲。所得實相忍。所通達一切智。所住剎海。所入法海。所知眾生海。所住方便。所發誓願。所現神通我悉了知。善男子。此娑婆世界盡未來際所有劫海展轉不斷我皆了知。如知娑婆世界。亦知娑婆世界內微塵數世界。亦知娑婆世界內一切世界。亦知娑婆世界微塵內所有世界。亦知娑婆世界外十方無間所住世界。亦知娑婆世界世界種所攝世界。亦知毗盧遮那世尊此華藏世界海中十方無量諸世界種所攝世界。所謂世界廣博。世界安立。世界輪。世界場。世界差別。世界轉。世界蓮華。世界須彌。世界名號。盡此世界海一切世界。由毗盧遮那世尊本願力故。我悉能知亦能憶念。亦念如來往昔所有諸因緣海。所謂修習一切諸乘方便。無量劫中住菩薩行淨佛國土教化眾生。承事諸佛。造立住處。聽受說法獲諸三昧。得諸自在。修檀波羅蜜入佛功德海。持戒苦行。具足諸忍。勇猛精進。成就諸禪。圓滿淨慧。於一切處示現受生。普賢行願悉皆清淨。普入諸剎。普淨佛土。普入一切如來智海。普攝一切諸佛菩提。得於如來大智光明。證於諸佛一切智性。成等正覺轉妙法輪。及其所有道場眾會。其眾會中一切眾生往世已來所種善根。從初發心成熟眾生。修行方便念念增長獲諸三昧神通解脫。如是一切我悉了知。何以故。我此解脫能知一切眾生心行。一切眾生修行善根。一切眾生雜染清淨。一切眾生種種差別。一切聲聞諸三昧門。一切緣覺寂靜三昧神通解脫。一切菩薩一切如來解脫光明皆了知故。爾時善財童子白瞿波言。聖者。得此解脫其已久如。答言。善男子。我於往世過佛剎微塵數劫。有劫名勝行。世界名無畏。彼世界中有四天下名為安隱。其四天下閻浮提中有一王城名高勝樹。於八十王城中最為上首。彼時有王名曰財主。其王具有六萬采女五百大臣五百王子。其諸王子皆悉勇健能伏冤敵。其王太子名威德主。端正殊特人所樂見。足下平滿輪相備具。足趺隆起。手足指間皆有網縵。足根齊正。手足柔輭。伊尼耶鹿王腨。七處圓滿。陰藏隱密。其身上分如師子王。兩肩平滿。雙臂𦟛長。身相端直。頸文三道。頰如師子。具四十齒悉皆齊密。四牙鮮白。其舌長廣出梵音聲。眼目紺青。睫如牛王。眉間毫相。頂上肉髻。皮膚細輭如真金色。身毛上靡。髮帝青色。其身洪滿如尼拘陀樹。爾時太子受父王教。與十千采女詣香牙園遊觀戲樂。太子是時乘妙寶車。其車具有種種嚴飾。置大摩尼師子之座而坐其上。五百采女各就寶繩牽馭而行。進止有度不遲不速。百千萬人持諸寶蓋。百千萬人持諸寶幢。百千萬人持諸寶旛。百千萬人作諸妓樂。百千萬人燒諸名香。百千萬人散諸妙華。前後圍繞而為翊從。道路平正無有高下。眾寶雜華散布其上。寶樹行列寶網彌覆。種種樓閣延袤其間。其樓閣中或有積聚種種珍寶。或有陳列諸莊嚴具。或有供設種種飲食。或有懸布種種衣服。或有備擬諸資生物。或復安置端正女人。及以無量僮僕侍從。隨有所須悉皆施與。時有母人名為善現。將一童女名具足妙德。顏容端正色相嚴潔。洪纖得所修短合度。目髮紺青。聲如梵音。善達工巧。精通辯論。恭勤匪懈。慈愍不害。具足慚愧柔和質直。離癡寡欲無諸諂誑。乘妙寶車。采女圍繞。及與其母從王城出先太子行。見其太子言辭諷詠。心生愛染而白母言。我心願得敬事此人。若不遂情當自殞滅。母告女言莫生此念。何以故此甚難得。此人具足輪王諸相。後當嗣位作轉輪王。有寶女出騰空自在。我等卑賤非其匹偶。此處難得勿生是念。彼香牙園側有一道場名法雲光明。時有如來名勝日身。十號具足。於中出現已經七日。時彼童女暫時假寐。夢見彼佛。從夢覺已空中有天而告之言。勝日身如來於法雲光明道場成等正覺已經七日。諸菩薩眾前後圍繞。天龍夜叉乾闥婆。阿修羅。迦樓羅。緊那羅。摩睺羅伽。梵天乃至色究竟天。諸地神。風神。火神。水神。河神。海神。山神。樹神。園神。藥神。主城神等。為見佛故皆來集會。時妙德童女。夢覩如來故。聞佛功德故。其心安隱無有怖畏。於太子前。而說頌言。

　我身最端正　　名聞徧十方　　智慧無等倫
　善達諸工巧　　無量百千眾　　見我皆貪染
　我心不於彼　　而生少愛欲　　無瞋亦無恨
　無嫌亦無喜　　但發廣大心　　利益諸眾生
　我今見太子　　具諸功德相　　其心大歡慶
　諸根咸悅樂　　色如光明寶　　髮美而右旋
　額廣眉纖曲　　我心願事汝　　我觀太子身
　譬若真金像　　亦如大寶山　　相好有光明
　目廣紺青色　　月面師子頰　　喜顏美妙音
　願垂哀納我　　舌相廣長妙　　猶如赤銅色
　梵音緊那聲　　聞者皆歡喜　　口方不褰縮
　齒白悉齊密　　發言現笑時　　見者心歡喜
　離垢清淨身　　具相三十二　　必當於此界
　而作轉輪位

　　爾時太子告彼女言。汝是誰女。為誰守護。若先屬人我則不應起愛染心。爾時太子。以頌問言。

　汝身極清淨　　功德相具足　　我今問於汝
　汝於誰所住　　誰為汝父母　　汝今繫屬誰
　若已屬於人　　彼人攝受汝　　汝不盜他物
　汝不有害心　　汝不作邪婬　　汝依何語住
　不說他人惡　　不壞他所親　　不侵他境界
　不於他恚怒　　不生邪險見　　不作相違業
　不以諂曲力　　方便誑世間　　尊重父母不
　敬善知識不　　見諸貧窮人　　能生攝心不
　若有善知識　　誨示於汝法　　能生堅固心
　究竟尊重不　　愛樂於佛不　　了知菩薩不
　眾僧功德海　　汝能恭敬不　　汝能知法不
　能淨眾生不　　為住於法中　　為住於非法
　見諸孤獨者　　能起慈心不　　見惡道眾生
　能生大悲不　　見他得榮樂　　能生歡喜不
　他來逼迫汝　　汝無瞋惱不　　汝發菩提意
　開悟眾生不　　無邊劫修行　　能無疲倦不

　　爾時女母。為其太子。而說頌言。

　太子汝應聽　　我今說此女　　初生及成長
　一切諸因緣　　太子始生日　　即從蓮華生
　其目淨修廣　　肢節悉具足　　我曾於春月
　遊觀娑羅園　　普見諸藥草　　種種皆榮茂
　奇樹發妙華　　望之如慶雲　　好鳥相和鳴
　林間共歡樂　　同遊八百女　　端正奪人心
　被服皆嚴麗　　歌詠悉殊美　　彼園有浴池
　名曰蓮華幢　　我於池岸坐　　采女眾圍繞
　於彼蓮池內　　忽生千葉華　　寶葉瑠璃莖
　閻浮金為臺　　爾時夜分盡　　日光初出現
　其蓮正開剖　　放大清淨光　　其光極熾盛
　譬如日初出　　普照閻浮提　　眾歎未曾有
　時見此玉女　　從彼蓮華生　　其身甚清淨
　肢分皆圓滿　　此是人間寶　　從於淨業生
　宿因無失壞　　今受此果報　　紺髮青蓮眼
　梵聲金色光　　華鬘眾寶髻　　清淨無諸垢
　肢節悉具足　　其身無缺減　　譬如真金像
　安處寶華中　　毛孔旃檀香　　普熏於一切
　口出青蓮香　　常演梵音聲　　此女所住處
　常有天音樂　　不應下劣人　　而當如是偶
　世間無有人　　堪與此為夫　　唯汝相嚴身
　願垂見納受　　非長亦非短　　非麤亦非細
　種種悉端嚴　　願垂見納受　　文字算數法
　工巧諸技藝　　一切皆通達　　願垂見納受
　善了諸兵法　　巧斷眾諍訟　　能調難可調
　願垂見納受　　其身甚清淨　　見者無厭足
　功德自莊嚴　　汝應垂納受　　眾生所有患
　善達彼緣起　　應病而與藥　　一切能消滅
　閻浮語言法　　差別無量種　　乃至妓樂音
　靡不皆通達　　婦人之所能　　此女一切知
　而無女人過　　願垂速納受　　不嫉亦不慳
　無貪亦無恚　　質直性柔輭　　離諸麤獷惡
　恭敬於尊者　　奉事無違逆　　樂修諸善行
　此能隨順汝　　若見於老病　　貧窮在苦難
　無救無所依　　常生大慈愍　　常觀第一義
　不求自利樂　　但願益眾生　　以此莊嚴心
　行住與坐臥　　一切無放逸　　言說及默然
　見者咸欣樂　　雖於一切處　　皆無染著心
　見有功德人　　樂觀無厭足　　尊重善知識
　樂見離惡人　　其心不躁動　　先思後作業
　福智所莊嚴　　一切無怨恨　　女人中最上
　宜應事太子

　　爾時太子入香牙園已。告其妙德及善現言。善女。我趣求阿耨多羅三藐三菩提。當於盡未來際無量劫。集一切智助道之法。修無邊菩薩行。淨一切波羅蜜。供養一切諸如來。護持一切諸佛教。嚴淨一切佛國土。當令一切如來種性不斷。當隨一切眾生種性而普成熟。當滅一切眾生生死苦置於究竟安樂處。當淨治一切眾生智慧眼。當修習一切菩薩所修行。當安住一切菩薩平等心。當成就一切菩薩所行地。當令一切眾生普歡喜。當捨一切物盡未來際行檀波羅蜜。令一切眾生普得滿足。衣服飲食妻妾男女。頭目手足。如是一切內外所有。悉當捨施無所悋惜。當於爾時。汝或於我而作障難。施財物時汝心悋惜。施男女時汝心痛惱。割肢體時汝心憂悶。捨汝出家汝心悔恨。爾時太子即為妙德。而說頌言。

　哀愍眾生故　　我發菩提心　　當於無量劫
　習行一切智　　無量大劫中　　淨修諸願海
　入池及治障　　悉經無量劫　　三世諸佛所
　學六波羅蜜　　具足方便行　　成就菩提道
　十方垢穢剎　　我當悉嚴淨　　一切惡道難
　我當令永出　　我當以方便　　廣度諸羣生
　令滅愚癡闇　　住於佛智道　　當供一切佛
　當淨一切地　　起大慈悲心　　悉捨內外物
　汝見來乞者　　或生慳悋心　　我心常樂施
　汝勿違於我　　若見我施頭　　慎勿生憂惱
　我今先語汝　　令汝心堅固　　乃至截手足
　汝勿嫌乞者　　汝今聞我語　　應可諦思惟
　男女所愛物　　一切我皆捨　　汝能順我心
　我當成汝意

　　爾時童女白太子言。敬奉來教。即說頌言。

　無量劫海中　　地獄火焚身　　若能眷納我
　甘心受此苦　　無量受生處　　碎身如微塵
　若能眷納我　　甘心受此苦　　無量劫頂戴
　廣大金剛山　　若能眷納我　　甘心受此苦
　無量生死海　　以我身肉施　　汝得法王處
　願令我亦然　　若能眷納我　　與我為主者
　生生行施處　　願常以我施　　為愍眾生苦
　而發菩提心　　既已攝眾生　　亦當攝受我
　我不求豪富　　不貪五欲樂　　但為共行法
　願以仁為主　　紺青修廣眼　　慈愍觀世間
　不起染著心　　必成菩薩道　　太子所行處
　地出眾寶華　　必作轉輪王　　願能眷納我
　我曾夢見此　　妙法菩提場　　如來樹下坐
　無量眾圍繞　　我夢彼如來　　身如真金山
　以手摩我頂　　寤已心歡喜　　往昔眷屬天
　名曰喜光明　　彼天為我說　　道場佛興世
　我曾生是念　　願見太子身　　彼天報我言
　汝今當得見　　我昔所志願　　於念悉成滿
　唯願俱往詣　　供養彼如來

　　爾時太子聞勝日身如來名。生大歡喜願見彼佛。以五百摩尼寶散其女上。冠以妙藏光明寶冠。被以火𦦨摩尼寶衣。其女爾時心不動搖。亦無喜相。但合掌恭敬瞻仰太子目不暫捨。其母善現。於太子前而說頌言。

　此女極端正　　功德莊嚴身　　昔願奉太子
　今意已滿足　　持戒有智慧　　具足諸功德
　普於一切世　　最勝無倫匹　　此女蓮華生
　種姓無譏醜　　太子同行業　　遠離一切過
　此女身柔輭　　猶如天繒纊　　其手所觸摩
　眾患悉除滅　　毛孔出妙香　　芬馨最無比
　眾生若聞者　　悉住於淨戒　　身色如真金
　端坐華臺上　　眾生若見者　　離害具慈心
　言音極柔輭　　聽之無不喜　　眾生若得聞
　悉離諸惡業　　心淨無瑕垢　　遠離諸諂曲
　稱心而發言　　聞者皆歡喜　　調柔具慚愧
　恭敬於尊宿　　無貪亦無誑　　憐愍諸眾生
　此女心不恃　　色相及眷屬　　但以清淨心
　恭敬一切佛

　　爾時太子與妙德女及十千采女并其眷屬出香牙園。詣法雲光明道場。至已下車步進詣如來所。見佛身相端嚴寂靜。諸根調順。內外清淨。如大龍池無諸垢濁。皆生淨信踊躍歡喜。頂禮佛足繞無數帀。于時太子及妙德女。各持五百妙寶蓮華供散彼佛。太子為佛造五百精舍。一一皆以香木所成。眾寶莊嚴。五百摩尼以為間錯。時佛為說普眼燈門修多羅。聞是經已。於一切法中得三昧海。所謂得普照一切佛願海三昧。普照三世藏三昧。現見一切佛道場三昧。普照一切眾生三昧。普照一切世間智燈三昧。普照一切眾生根智燈三昧。救護一切眾生光明雲三昧。普照一切眾生大明燈三昧。演一切佛法輪三昧。具足普賢清淨行三昧。時妙德女得三昧名難勝海藏。於阿耨多羅三藐三菩提永不退轉。時彼太子與妙德女并其眷屬。頂禮佛足繞無數帀辭退還宮。詣父王所。拜跪畢已。奉白王言。大王當知勝日身知來出興於世。於此國內法雲光明菩提場中。成等正覺。于今未久。爾時大王語太子言。是誰為汝說如是事。天耶人耶。太子白言。是此具足妙德女說。時王聞已歡喜無量。譬如貧人得大伏藏。作如是念。佛無上寶難可值遇。若得見佛永斷一切惡道怖畏。佛如醫王。能治一切諸煩惱病。能救一切生死大苦。佛如導師。能令眾生至於究竟安隱住處。作是念已。集諸小王羣臣眷屬及以剎利婆羅門等一切大眾。便捨王位授與太子。灌頂訖已。與萬人俱往詣佛所。到已禮足繞無數帀。并其眷屬悉皆退坐。爾時如來觀察彼王及諸大眾。白毫相中放大光明名一切世間心燈。普照十方無量世界。住於一切世主之前。示現如來不可思議大神通力。普令一切應受化者心得清淨。爾時如來以不思議自在神力。現身超出一切世間。以圓滿音。普為大眾說陀羅尼。名一切法義離闇燈。佛剎微塵數陀羅尼而為眷屬。彼王聞已。即時獲得大智光明。其眾會中有閻浮提微塵數菩薩。俱時證得此陀羅尼。六十萬那由他人盡諸有漏心得解脫。十千眾生遠塵離垢得法眼淨。無量眾生發菩提心。時佛又以不思議力廣現神變。普於十方無量世界演三乘法化度眾生。時彼父王作如是念。我若在家不能證得如是妙法。若於佛所出家學道即當成就。作是念已。前白佛言。願得從佛出家修學。佛言隨意。宜自知時。時財主王與十千人皆於佛所同時出家。未久之間。悉得成就一切法義離闇燈陀羅尼。亦得如上諸三昧門。又得菩薩十神通門。又得菩薩無邊辯才。又得菩薩無礙淨身。往詣十方諸如來所。聽受其法。為大法師演說妙法。復以神力徧十方剎。隨眾生心而為現身。讚佛出現。說佛本行。示佛本緣。稱揚如來自在神力。護持於佛所說教法。爾時太子於十五日在正殿上采女圍繞。七寶自至。一者輪寶名無礙行。二者象寶名金剛身。三者馬寶名迅疾風。四者珠寶名日光藏。五者女寶名具妙德。六藏臣寶名為大臣。七主兵寶名離垢眼。七寶具足為轉輪王王閻浮提。正法治世。人民快樂。王有千子端正勇健。能伏冤敵。其閻浮提中有八十王城。一一城中有五百僧坊。一一僧坊立佛支提皆悉高廣。以眾妙寶而為校飾。一一王城皆請如來。以不思議眾妙供具而為供養。佛入城時現大神力。令無量眾生種諸善根。無量眾生心得清淨。見佛歡喜發菩提意。起大悲心利益眾生。勤修佛法入真實義。住於法性了法平等。獲三世智等觀三世。知一切佛出興次第。說種種法攝取眾生。發菩薩願入菩薩道。知如來法成就法海。能普現身徧一切剎。知眾生根及其性欲。令其發起一切智願。佛子。於汝意云何。彼時太子得輪王位供養佛者豈異人乎。今釋迦牟尼佛是也。財主王者寶華佛是。其寶華佛現在東方。過世界海微塵數佛剎有世界海名現法界虗空影像雲。中有世界種名普現三世影摩尼王。彼世界種中有世界名圓滿光。中有道場名現一切世主身。寶華如來於此成阿耨多羅三藐三菩提。不可說佛剎微塵數諸菩薩眾前後圍繞而為說法。寶華如來往昔修行菩薩道時淨此世界海。其世界海中去來今佛出興世者。皆是寶華如來為菩薩時教化令發阿耨多羅三藐三菩提心。彼時女母善現者今我母善目是。其王眷屬今如來所眾會是也。皆具修行普賢諸行成滿大願。雖恒在此眾會道場而能普現一切世間。住諸菩薩平等三昧。常得現見一切諸佛。一切如來以等虗空妙音聲雲演正法輪。悉能聽受。於一切法悉得自在。名稱普聞諸佛國土。普詣一切道場之所。普現一切眾生之前。隨其所應教化調伏。盡未來劫修菩薩道恒無間斷。成滿普賢廣大誓願。佛子。其妙德女與威德主轉輪聖王以四事供養勝日身如來者我身是也。彼佛滅後其世界中六十億百千那由他佛出興於世。我皆與王承事供養。其第一佛名清淨身。次名一切智月光明身。次名閻浮檀金光明王。次名諸相莊嚴身。次名妙月光。次名智觀幢。次名大智光。次名金剛那羅延精進。次名智力無能勝。次名普安詳智。次名離垢勝智雲。次名師子智光明。次名光明髻。次名功德光明幢。次名智日幢。次名寶蓮華開敷身。次名福德嚴淨光。次名智𦦨雲。次名普照月。次名莊嚴蓋妙音聲。次名師子勇猛智光明。次名法界月。次名現虗空影像開悟眾生心。次名恒齅寂滅香。次名普震寂靜音。次名甘露山。次名法海音。次名堅固網。次名佛影髻。次名月光毫。次名辯才口。次名覺華智。次名寶𦦨山。次名功德星。次名寶月幢。次名三昧身。次名寶光王。次名普智行。次名𦦨海燈。次名離垢法音王。次名無比德名稱幢。次名修臂。次名本願清淨月。次名照義燈。次名深遠音。次名毗盧遮那勝藏王。次名諸乘幢。次名法海妙蓮華。佛子。彼劫中有如是等六十億百千那由他佛出興于世。我皆親近承事供養。其最後佛名廣大解。於彼佛所。得淨智眼。爾時彼佛入城教化。我為王妃與王禮覲。以眾妙物而為供養。於其佛所聞說出生一切如來燈法門。即時獲得觀察一切菩薩三昧海境界解脫。佛子。我得此解脫已。與菩薩於佛剎微塵數劫勤加修習。於佛剎微塵數劫中承事供養無量諸佛。或於一劫承事一佛。或二或三或不可說。或值佛剎微塵微佛。悉皆親近承事供養。而未能知菩薩之身形量色貌及其身業心行智慧三昧境界。佛子。若有眾生得見菩薩修菩提行。若疑若信。菩薩皆以世出世間種種方便而攝取之。以為眷屬。令於阿耨多羅三藐三菩提得不退轉。佛子。我見彼佛得此解脫已。與菩薩於百佛剎微塵數劫而共修習。於其劫中所有諸佛出興於世。我皆親近承事供養。聽所說法讀誦受持。於彼一切諸如來所得此解脫種種法門。知種種三世。入種種剎海。見種種成正覺。入種種佛眾會。發菩薩種種大願。修菩薩種種妙行。得菩薩種種解脫。然未能知菩薩所得普賢解脫門。何以故。菩薩普賢解脫門如太虗空。如眾生名。如三世海。如十方海。如法界海。無量無邊。佛子。菩薩普賢解脫門與如來境界等。佛子。我於佛剎微塵數劫觀菩薩身無有厭足。如多欲人男女集會遞相愛染。起於無量妄想思覺。我亦如是。觀菩薩身一一毛孔。念念見無量無邊廣大世界。種種安住。種種莊嚴。種種形狀。有種種山。種種地。種種雲。種種名。種種佛興。種種道場。種種眾會。演種種修多羅。說種種灌頂。種種諸乘。種種方便。種種清淨。又於菩薩一一毛孔。念念常見無邊佛海坐種種道場。現種種神變。轉種種法輪。說種種修多羅恒不斷絕。又於菩薩一一毛孔。見無邊眾生海種種住處。種種形貌。種種作業。種種諸根。又於菩薩一一毛孔。見三世諸菩薩無邊行門。所謂無邊廣大願。無邊差別地。無邊波羅蜜。無邊往昔事。無邊大慈門。無邊大悲雲。無邊大喜心。無邊攝取眾生方便。佛子。我於佛剎微塵數劫。念念如是觀於菩薩一一毛孔。已所至處而不重至。已所見處而不重見。求其邊際竟不可得。乃至見彼悉達太子住於宮中。采女圍繞。我以解脫力。觀於菩薩一一毛孔。悉見三世法界中事。佛子。我唯得此觀察菩薩三昧海解脫。如諸菩薩摩訶薩究竟無量諸方便海。為一切眾生現隨類身。為一切眾生說隨樂行。於一一毛孔現無邊色相海。知諸法性無性為性。知眾生性同虗空相無有分別。知佛神力同於如如。徧一切處。示現無邊解脫境界。於一念中能自在入廣大法界。遊戲一切諸地法門。而我云何能知能說彼功德行。善男子。此世界中有佛母摩耶。汝詣彼問菩薩云何修菩薩行。於諸世間無所染著。供養諸佛恒無休息。作菩薩業永不退轉。離一切障礙。入菩薩解脫不由於他。住一切菩薩道。詣一切如來所。攝一切眾生界。盡未來劫修菩薩行。發大乘願。增長一切眾生善根。常無休息。爾時釋迦瞿波女。欲重明此解脫義。承佛神力。即說頌言。

　若有見菩薩　　修行種種行　　起善不善心
　菩薩皆攝取　　乃往久遠世　　過百剎塵劫
　有劫名清淨　　世界名光明　　此劫佛興世
　六十千萬億　　最後天人主　　號曰法幢燈
　彼佛涅槃後　　有王名智山　　統領閻浮提
　一切無冤敵　　王有五百子　　端正能勇健
　其身悉清淨　　見者皆歡喜　　彼王及王子
　信心供養佛　　護持其法藏　　亦樂勤修法
　太子名善光　　離垢多方便　　諸相皆圓滿
　見者無厭足　　五百億人俱　　出家行學道
　勇猛堅精進　　護持其佛法　　王都名智樹
　千億城圍繞　　有林名靜德　　眾寶所莊嚴
　善光住彼林　　廣宣佛正法　　辯才智慧力
　令眾悉清淨　　有時因乞食　　入彼王都城
　行止極安詳　　正知心不亂　　城中有居士
　號曰善名稱　　我時為彼女　　名為淨日光
　時我於城中　　遇見善光明　　諸相極端嚴
　其心生染著　　次乞至我門　　我心增愛染
　即解身瓔珞　　并珠至鉢中　　雖以愛染心
　供養彼佛子　　二百五十劫　　不墮三惡趣
　或生天王家　　或作人王女　　恒見善光明
　妙相莊嚴身　　此後所經劫　　二百有五十
　生於善現家　　名為具妙德　　時我見太子
　而生尊重心　　願得備瞻侍　　幸蒙哀納受
　我時與太子　　覲佛勝日身　　恭敬供養畢
　即發菩提意　　於彼一劫中　　六十億如來
　最後佛世尊　　名為廣大解　　於彼得淨眼
　了知諸法相　　普見受生處　　永除顛倒心
　我得觀菩薩　　三昧境解脫　　一念入十方
　不思議剎海　　我見諸世界　　淨穢種種別
　於淨不貪樂　　於穢不增惡　　普見諸世界
　如來坐道場　　皆於一念中　　悉放無量光
　一念能普入　　不可說眾會　　亦知彼一切
　所得三昧門　　一念能悉知　　彼諸廣大行
　無量地方便　　及以諸願海　　我觀菩薩身
　無邊劫修行　　一一毛孔量　　求之不可得
　一一毛孔剎　　無數不可說　　地水火風輪
　靡不在其中　　種種諸建立　　種種諸形狀
　種種體名號　　無邊種莊嚴　　我見諸剎海
　不可說世界　　及見其中佛　　說法化眾生
　不了菩薩身　　及彼身諸業　　亦不知心智
　諸劫所行道

　　爾時善財童子。頂禮其足繞無數帀。辭退而去。

　　第十瞿波女。寄法雲地。法雲地者。謂大智法雲含眾德水。蔽如空麤重。充滿法身故。善財受前知識教。思惟修習憶念不捨。依教趣求。漸次至普光明講堂。未見瞿波先有神來迎。其神名無憂德。與一萬主宮殿神俱來迎善財。讚言善來丈夫。有大智慧勇猛。能修菩薩不可思議自在解脫。乃至不久當成無上果故。有十三行零經。讚善財能究竟精進得法之辭。善財童子言。聖者。如向所說。願我皆得。次乃自述所得云。我願一切眾生息諸熱惱。乃至於生死中無有疲厭者。蓋以慈悲喜捨四無量心攝諸眾生故。有十五行經。述自得之行。次下云聖者。菩薩於諸眾生為莊嚴等。有十行經。明以萬行益物之行。以善財參多善知識證多法門。至此寄十地位滿。純起利他之行故此異前諸位也。爾時善財將升法堂。時無憂神以種種妙華莊嚴。散善財上。復說頌言。汝今出世間。為世大明燈等十偈。以申敬增深之意。且隨逐善財恒不捨離。爾時善財入普現法界光明講堂。求釋氏女。見在堂內坐寶蓮華師子之座。八萬四千婇女所共圍繞。善財極讚釋女主伴殊勝之德。有十行餘經。具述其勝。所以然者。表十地位滿。已證圓滿法界。則八萬四千塵勞皆為利生莊嚴妙行矣。上乃見敬。次乃頂禮諮問法要。先陳已發心。次正問修菩薩行云。而未知菩薩云何於生死中而不為生死過患所染。有十一句。通問悲智逆順權實寂用無礙雙行之行。此問亦逈別諸位。時瞿波女告善財言。下正示法界云。善男子。若菩薩成就十法。則能圓滿因陀羅網普智光明菩薩之行。此乃直于圓照法界。帝網重重無盡之行。此名普賢妙行。將躋覺位。故示以圓滿法界之行也。言此行以十法而成。次示十法。通前讚辭。有十六行經。然此十行發依善知識而成故。重宣其義而說頌言。首稱親近知識而能成就帝網勝行。是則上說十法一一具十。故為重重無盡之行也。有十二偈。如次頌前十帝網行。上但示其法。意謂難說十法帝網無盡法門不知何名。故下瞿波說此頌已。告善財言。我已成就觀察一切菩薩三昧海解脫門。此正示其名。謂普賢三昧。深廣如海。以能入法界海。故得此名。善財既聞法界之名。乃問大聖。此解脫門境界云何。此問境界。意明法界之業用也。次瞿波答言。善男子。我入此解脫三昧。但觀察法界海。知法界海中微細之事耳。下示其觀法。乃從狹至寬。有次第三重。一但觀一娑婆世界中有十法界。先觀此世界中有六道眾生。從佛剎微塵數劫以來於諸趣中。死此生彼。善惡果報。邪定正定。各各心行樂欲煩惱。一一根行差別我皆知見。次觀此世界塵數劫中諸佛出世名號。乃至從初發心。經塵數劫修菩薩行。乃至成佛轉法輪化眾生至入涅槃。我悉了知。次觀聲聞緣覺及諸菩薩。一一從初發心。歷劫修行。各證自乘乃至菩薩各各所修一一行門。所得三昧神通方便誓願等我悉了知。末後結云此娑婆世界盡未來際所有劫海展轉不斷。我皆了知。如是有二十三行經。顯示觀察了知娑婆一世界中十法界微細之事。此但略示娑婆世界一重境界。次類知剎海漸次廣大微細。而有六重。一如知娑婆世界。亦知娑婆界內有微塵數世界。亦如是了知。此但是與娑婆同類之剎。如微塵之多耳。二亦知娑婆世界內一切異類世界。亦如是了知。三亦知娑婆世界微塵內所包含之世界。以一一塵中皆含多多之世界故。此之入細。且約娑婆一世界而言。次下第四漸寬云亦知娑婆世界外十方無間所住世界。然娑婆世界。乃在華藏世界第十三層。娑婆正當居中心。其外有十三佛剎微塵數世界圍繞。以為眷屬。此言娑婆外世界。蓋指圍繞之眷屬世界。一一界中皆如娑婆有十法界。亦如是了知。五亦知娑婆世界世界種所攝世界。此則通觀二十重華藏世界。名世界種。言所攝世界者。如最下一層。即有一佛剎微塵數世界圍繞。乃至最上第二十重。則有二十佛剎微塵數世界圍繞。如此皆是世界種所攝之世界。如是一一世界中。皆如娑婆有十法界。皆悉了知。六亦知此華藏世界海中十方無量諸世界種所攝世界。此則全舉華藏世界海而言也。言世界種所攝世界海者。謂華藏海者。謂大蓮華藏中心如華之蕋。一箇二十重世界在一蕋中。以華有無盡之蕋。一一蕋中有一箇二十重世界。攝盡多多蕋中之世界。包含於一廣大蓮華之中。總名世界海。此則無盡無盡。名為無邊剎海。自他不隔於毛端。如此海中所攝之世界。一一界中。皆如娑婆有十法界。如此剎海。盡在普賢三昧心中。一一了知。故名三昧海解脫門。故以所觀察海以示三昧之境界。故云了知。此上但示所觀境界之分齊。下乃示其所知世界之相狀云。所謂世界廣博。世界安立等。略舉十種不同。此華藏之果報。皆是毗盧遮那世尊本願之所成就。如此廣大因果皆能憶念。故下文結指毗盧遮那之因行云。亦念如來往昔所有諸因緣海。所謂修集一切諸乘方便諸波羅蜜等。有十行經。明毗盧因行之事。故結云。如是一切我悉了知。故後自釋云。何故上來廣大因果。我皆了知。以我此解脫門能知一切眾生心行。乃至一切如來解脫光明故我以此解脫力。故能了知也。此上已答解脫境界。問下顯法界根深。故善財白瞿波言。聖者。得此解脫其如久如。此問窮解脫之源也。下文瞿波具答。敘其往因。先明最初發心之始。云我於往世過佛剎微塵數劫。有劫名勝行。有世界名無畏。彼世界中有四天下。閻浮提中有城名高勝樹。城中有王名曰財主。其王有太子名威德主。端正殊特。人所樂見。具三十二大人之相。太子一日與十千婇女。詣香牙園遊觀戲樂。陳列種種寶物資生之物。於園中捨施。時有一女母名為善現。携一童女名具足妙德。容顏端正。色相無比。偶隨母出城。見其太子心生愛染。即白母言。我心願得敬事此人。母言此人具足輪王之相。當來必為輪王。自有寶女。我等卑賤非其匹偶。勿生此念。時香牙園中有一道場。時有勝日身如來出現於此。時童女假寐夢見彼佛。從夢覺已。因夢覩如來故。其心安隱無有怖畏。即自往太子前而說偈言。我身最端正智慧無等倫。遂讚太子願歸求納。總有十偈。爾時太子因告女言。汝是誰女。為誰守護。若先屬人。我則不可亦說偈審問其屬緣有無過失。亦有十二偈。皆審實之辭。爾時女母亦為說偈。以白太子言。太子汝應聽。此女不由胞胎。乃從蓮華中生。故相貌殊妙。人中無比。有三十一偈。具述女德。乃至云一切無怨恨。女人中最上。宜應事太子。爾時太子入香牙園。告其女母善現及女妙德。重與要誓云。我願趣求無上菩提。當盡未來際。具說種種修菩薩行。乃至云捨汝出家汝心悔恨否。要誓之語。長行有十二行半經。皆自述深行。恐其為障之事。太子復為說頌有十偈。皆敘深行。要其莫障。乃至結云。汝能順我心。我當隨汝意。爾時童女白太子言。敬奉來教。亦說偈自誓云。無量劫海中。地獄火焚身。若能眷納我。甘心受此苦。於中云為愍眾生故。而發菩提心。此正發心之始。乃至云因夢見如來。故得見太子。今既滿我願。願同見如來。有十四偈。皆敘忘苦眷德希同勝行發菩提心之事。爾時太子具見女志。遂即攝受。乃散以妙寶。冠以寶冠。衣以寶衣。爾時其女心不動搖。亦無喜相。其女母善現。於太子前。自陳慶遂。說偈重讚女德。有十偈。皆讚女之辭。次爾時太子與妙德女。遂同發心修行。共出香牙園。詣法雲光明道場。見勝日身如來。各伸供養。時佛為說普眼燈門修多羅。太子童女聞已即得十種三昧已。退還宮中。具白父王佛出與事。并問妙德女因緣。王聞歡喜。時王即發心見佛。遂禪位與太子。即往見佛。爾時如來放光攝受。為說陀羅尼。王聞法已。即得大智光明。其會中有微塵數菩薩。得陀羅尼。及無量眾生發菩提心。時彼王聞法已發心出家。修證亦得種種三昧。爾時太子即紹王位。弘通大化。從太子見佛已下。至欲其發起一切智願。有五十八行經。敘太子見佛。父王出家。及太子紹位一往因緣。乃歷答發心久近之問也。故次乃結會古今云。彼太子者豈異人乎。即釋迦牟尼佛是。彼財主王者寶華佛是。時彼女母善現者今我母善目是。其王眷屬今如來所眾會是。其妙德女我身是也。結會之文有十八行經。自勝日身如來滅度已後。其彼世界中有六十億那由他佛次第出興於世。我皆與王承事供養。見中間多佛。略舉四十佛號。有十七行餘經。其最後佛名廣大解。彼佛入城。我為王妃。與王禮敬。聞所說法。即得觀察一切菩薩三昧海境界解脫。此證明得法之時。有三行半經。次下敘得解脫後。多劫修瑩云。我得此解脫。於佛剎微塵數劫中。勤加修習。雖歷事多佛修行。而未窮菩薩三昧之境界。而菩薩難遇所見亦不空。有七行經。敘多劫修行之事。次下有六行經。又敘我見彼佛得此解脫以來。於百佛剎微塵數劫修習。雖得種種解脫。然未能知所得普賢解脫門。下徵釋其不知之所以云。何所以故多劫修行而不知耶。良由普賢解脫門如太虗空。如眾生名。如十方法界海。與如來境界等故。以深廣難知故也。下釋深廣難知之所以云。我於佛剎微塵數劫中。觀菩薩身一一毛孔。念念見無量無邊廣大器世間。於一一毛孔念念見無量無邊智正覺世間。一一毛孔念念見無量無邊眾生世間。一一毛孔念念見三世菩薩無邊行門。及至一一毛孔悉見三世法界中事。總結深廣難窮。有十九行經。敘深廣難窮之相。所以難窮者。以稱理事之無邊。等諸佛之境界故。斯則等覺菩薩解脫。十地不知。故名普賢解脫門。上答解脫久近已竟。下謙己推勝云。我唯得此觀察菩薩海解脫而已。如諸菩薩究竟無量者方便海。乃至入廣大法界遊戲一切諸地法門。我云何知。乃指後友云。此世界中有佛母摩耶。汝可往問。菩薩詣一切如來所攝一切眾生界等。臨行再述重宣其義。有三十一偈。初一偈總顯菩薩益生。次十五偈頌明遠劫前事。長行所無。後十五偈正頌長行女德因緣。時善財聞已。頂禮其足。辭退而去。

　　上從文殊已來四十一知識顯寄位修行相已竟。

大方廣佛華嚴經綱要卷第七十五


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十六

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十七

　　自下大文第二從摩耶下有十一人。明會緣入實相。謂會前諸位差別之緣。令歸一實法界。生於佛果。如摩耶生佛。故次明之。然人雖十一。約法唯九。約會為十。初一為總。餘九為別。故摩耶得智幻法門。末後亦得幻住。始終相會。該於中間。總別圓融。歸實無二故。意表諸佛出興。及菩薩修行一往所說種種法門。始終唯一如幻智解脫。種種幻緣。不離一真法界故。此等覺極位。會前幻緣入實法界。總不出摩耶一大願智幻解脫。末後德生善友亦證幻住解脫。意顯成佛始終一幻場耳。以十地因圓。乃入等覺。位極理窮。故善財見摩耶等覺善友。亦不易見。故有城神羅剎等先導。以表此位勝進。即摩耶一解脫門。以攝前五位因果。乃成等覺之行。義最深玄。當以觀智融通。乃會其要。

　　爾時善財童子。一心欲詣摩耶夫人所。即時獲得觀佛境界智。作如是念。是善知識遠離世間住無所住。超過六處離一切著。知無礙道。具淨法身。以如幻業而現化身。以如幻智而觀世間。以如幻願而持佛身。隨意生身。無生滅身。無來去身。非虗實身。不變壞身。無起盡身。所有諸相皆一相身。離二邊身。無依處身。無窮盡身。離諸分別如影現身。知如夢身。了如像身。如淨日身。普於十方而化現身。住於三世無變異身。非身心身。猶如虗空所行無礙。超諸世眼。唯是普賢淨目所見。如是之人我今云何而得親近承事供養。與其同住。觀其狀貌。聽其音聲。思其語言。受其教誨。作是念已。有主城神名曰寶眼。眷屬圍繞。於虗空中而現其身。種種妙物以為嚴飾。手持無量眾色寶華以散善財。作如是言。善男子。應守護心城。謂不貪一切生死境界。應莊嚴心城。謂專意趣求如來十力。應淨治心城謂畢竟斷除慳嫉諂誑。應清涼心城謂思惟一切諸法實性。應增長心城謂成辦一切助道之法。應嚴飾心城謂造立諸禪解脫宮殿。應照耀心城謂普入一切諸佛道場聽受般若波羅蜜法。應增益心城謂普攝一切佛方便道。應堅固心城謂恒勤修習普賢行願。應防護心城謂常專禦扞惡友魔軍。應廓徹心城謂開引一切佛智光明。應善補心城謂聽受一切佛所說法。應扶助心城謂深信一切佛功德海。應廣大心城謂大慈普及一切世間。應善覆心城謂集眾善法以覆其上。應寬廣心城謂大悲哀愍一切眾生。應開心城門謂悉捨所有隨應給施。應密護心城謂防諸惡欲不令得入。應嚴肅心城謂逐諸惡法不令其住。應決定心城謂集一切智助道之法恒無退轉。應安立心城謂正念三世一切如來所有境界。應瑩徹心城謂明達一切佛正法輪修多羅中所有法門種種緣起。應部分心城謂普曉示一切眾生皆令得見薩婆若道。應住持心城謂發一切三世如來諸大願海。應富貴心城謂集一切周徧法界大福德聚。應令心城明了謂普知眾生根欲等法。應令心城自在謂普攝一切十方法界。應令心城清淨謂正念一切諸佛如來。應知心城自性。謂知一切法皆無有性。應知心城如幻。謂以一切智了諸法性。佛子。菩薩摩訶薩若能如是淨修心城則能積集一切善法。何以故。蠲除一切諸障難故。所謂見佛障。聞法障。供養如來障。攝諸眾生障。淨佛國土障。善男子。菩薩摩訶薩以離如是諸障難故。若發希求善知識心。不用功力則便得見。乃至究竟必當成佛。爾時有身眾神名蓮華法德。及妙華光明無量諸神。前後圍繞。從道場出住虗空中。於善財前以妙音聲種種稱歎摩耶夫人。從其耳璫放無量色相光明網。普照無邊諸佛世界。令善財見十方國土一切諸佛。其光明網右繞世間經一帀已。然後還來入善財頂。乃至徧入身諸毛孔。善財即得淨光明眼。永離一切愚癡闇故。得離翳眼。能了一切眾生性故。得離垢眼能觀一切法性門故。得淨慧眼能觀一切佛國性故。得毗盧遮那眼見佛法身故。得普光明眼見佛平等不思議身故。得無礙光眼觀察一切剎海成壞故。得普照眼見十方佛起大方便轉正法輪故。得普境界眼見無量佛以自在力調伏眾生故。得普見眼覩一切剎諸佛出興故。時有守護菩薩法堂羅剎鬼王。名曰善眼。與其眷屬萬羅剎俱。於虗空中以眾妙華散善財上。作如是言。善男子。菩薩成就十法。則得親近諸善知識。何等為十。所謂其心清淨離諸諂誑。大悲平等普攝眾生。知諸眾生無有真實。趣一切智心不退轉。以信解力普入一切諸佛道場。得淨慧眼了諸法性。大慈平等普覆眾生。以智光明廓諸妄境。以甘露雨滌生死執。以廣大眼徹鑒諸法。心常隨順諸善知識。是為十。復次佛子。菩薩成就十種三昧門則常現見諸善知識。何等為十。所謂法空清淨輪三昧。觀察十方海三昧。於一切境界不捨離不缺減三昧。普見一切佛出興三昧。集一切功德藏三昧。心恒不捨善知識三昧。常見一切善知識生諸佛功德三昧。常不離一切善知識三昧。常供養一切善知識三昧。常於一切善知識所無過失三昧。佛子。菩薩成就此十三昧門。常得親近諸善知識。又得善知識轉一切佛法輪三昧。得此三昧已。悉知諸佛體性平等。處處值遇諸善知識。說是語時。善財童子仰視空中而答之言。善哉善哉。汝為哀愍攝受我故。方便教我見善知識。願為我說。云何往詣善知識所。於何方處城邑聚落求善知識。羅剎答言。善男子。汝應普禮十方求善知識。正念思惟一切境界求善知識。勇猛自在徧遊十方求善知識。觀身觀心如夢如影求善知識。

　　此下摩耶夫人寄等覺善友。梵語摩耶此云天后。然此一位。因行之極。將入果海。故寄佛母。能生佛故。故會前五位之因。通歸一實故。善財亦能會前所參知識。所證法門。融為一味已行。故至此未見摩耶。即得觀佛境界。故作是念。是善知識遠離世間。住無所住。乃至以如幻智願而持佛身。是則已能暗合摩耶願智幻門。故見十七種身。且云唯是普賢淨目所見。則已入佛境界超前諸解脫矣。此十七種身乃後天后所現。故善財云。如是之人我今云何而得親近供養受其教誨耶。此蓋言其難得見也。善財作是念已。時有主城神名曰寶眼。於虗空中。以種種寶華散善財上。因告之曰。善男子。應守護心城。已下有三十門。教善財見善知識之方便。此即表入等覺之勝進故。前十二門明十度。意顯無一事一塵非成佛法門。言心城者。謂此心乃正覺法王所居。萬德所聚。以成佛不出此心。故守護等為妙行也。以十度乃十地所修故。次應扶助心城下有十一門。明十地十種勝行。次應住持心城下有七門。明福智圓滿。次若能如是淨修心城。至乃至究竟必當成佛。結讚成益。共有二十八行經。意明會眾行而歸一心。乃成佛之要。故為等覺勝進行也。次有身眾神名蓮華法德。從道場出。住虗空中。以妙音聲讚天后德。又放無量色相光。普照無邊諸佛世界。令善財見十方佛。還入善財頂。乃至遍入身諸毛孔。此身眾神。先以光加善財。密授法界。此表極位。智境甚深。誠不易入。故須假神力加持攝受乃能入之。故善財因光圓徧毛孔則頓得智眼圓明。故即得淨光明眼等十種眼。乃至得普見眼覩一切佛剎諸佛出興故。此仗加持之力。即能見佛境界也。然此十眼不但見法身。亦見不思議十身無礙之佛身矣。善財既蒙二神指教加持。雖能見佛境界猶易。而見此善知識尤難。何以故。以是生佛之母故。故次下有守護法堂之羅剎。於虗空中。教善財以見善友之方。應以十一種心為本。十心之文有七行半經。既教十一種已。又示以十種三昧為見知識之要。然必須三昧乃能見者。以此知識以法界為身。十方一切諸佛從之出生。殊非散心可見。故教以十種三昧深心。得此三昧。則悉知諸佛體性平等。如此方能處處見善知識。若入此三昧。圓證法界。則觸目對境窮盡法源。則一切處皆善知識矣。羅剎說是語時。善財仰空而答之曰。既蒙哀愍攝受方便教我。願為我說何方何處求善知識耶。羅剎告言。善男子。汝應普禮十方求善知識。此即掃其南求之心矣。又云。正念思惟一切境界求善知識。此已掃其一往於諸知識所證之法矣。又云。勇猛自在遍遊十方求善知識。此則掃其區區一機一境求善知識之見矣。上三已泯所求之人與法也。次云觀身觀心如夢如影求善知識。此則泯其能求之人及存有所得法之見也。如此人法雙亡。自他俱泯。平等如如。則自然入平等法界。掃蹤絕跡之教。盡歸於羅剎一言之下矣。然羅剎乃惡鬼。而能示入法界之妙行。又何生死之法。非法界之妙用乎。善財一往參求萃極於此。又何必求天后乎。然善財已證至此。而天后所現者。正是智幻法門耳。

　　爾時善財受行其教。即時覩見大寶蓮華從地涌出。金剛為莖。妙寶為藏。摩尼為葉。光明寶王以為其臺。眾寶色香以為其鬚。無數寶網彌覆其上。於其臺上有一樓觀。名普納十方法界藏。奇妙嚴飾。金剛為地。千柱行列。一切皆以摩尼寶成。閻浮檀金以為其壁。眾寶瓔珞四面垂下。階陛欄楯周帀莊嚴。其樓觀中有如意寶蓮華之座。種種眾寶以為嚴飾。妙寶欄楯寶衣間列。寶帳寶網以覆其上。眾寶繒旛周帀垂下。微風徐動光流響發。寶華幢中雨眾妙華。寶鈴鐸中出美音聲。寶戶牖間垂諸瓔珞。摩尼身中流出香水。寶象口中出蓮華網。寶師子口吐妙香雲。梵形寶輪出隨樂音。金剛寶鈴出諸菩薩大願之音。寶月幢中出佛化形。淨藏寶王現三世佛受生次第。日藏摩尼放大光明徧照十方一切佛剎。摩尼寶王放一切佛圓滿光明。毗盧遮那摩尼寶王興供養雲。供養一切諸佛如來。如意珠王念念示現普賢神變充滿法界。須彌寶王出天宮殿。天諸婇女種種妙音歌讚如來不可思議微妙功德。爾時善財見如是座。復有無量眾座圍繞。摩耶夫人在彼座上。於一切眾生前現淨色身。所謂超三界色身。已出一切諸有趣故。隨心樂色身。於一切世間無所著故。普周徧色身等於一切眾生數故。無等比色身令一切眾生滅倒見故。無量種色身隨眾生心種種現故。無邊相色身普現種種諸形相故。普對現色身以大自在而示現故。化一切色身隨其所應而現前故。恒示現色身盡眾生界而無盡故。無去色身於一切趣無所滅故。無來色身於諸世間無所出故。不出色身無生起故。不滅色身離語言故。非實色身得如實故。非虗色身隨世現故。無動色身生滅永離故。不壞色身法性不壞故。無相色身言語道斷故。一相色身無相為相故。如像色身隨心應現故。如幻色身幻智所生故。如𦦨色身但想所持故。如影色身隨願現生故。如夢色身隨心而現故。法界色身性淨如空故。大悲色身常護眾生故。無礙色身念念周徧法界故。無邊色身普淨一切眾生故。無量色身超出一切語言故。無住色身願度一切世間故。無處色身恒化眾生不斷故。無生色身幻願所成故。無勝色身超諸世間故。如實色身定心所現故。不生色身隨眾生業而出現故。如意珠色身普滿一切眾生願故。無分別色身但隨眾生分別起故。離分別色身一切眾生不能知故。無盡色身盡諸眾生生死際故。清淨色身同於如來無分別故。如是身者非色。所有色相如影像故。非受。世間苦受究竟滅故。非想。但隨眾生想所現故。非行。依如幻業而成就故。離識。菩薩願智空無性故。一切眾生語言斷故。已得成就寂滅身故。爾時善財童子。又見摩耶夫人隨諸眾生心之所樂。現超過一切世間色身。所謂或現超過他化自在天女身。乃至超過四大天王天女身。或現超過龍女身。乃至超過人女身。現如是等無量色身。饒益眾生集一切智助道之法。行於平等檀波羅蜜。大悲普覆一切世間。出生如來無量功德。修習增長一切智心。觀察思惟諸法實性。獲深忍海。具眾定門。住於平等三昧境界。得如來定圓滿光明。消竭眾生煩惱巨海。心常正定未常動亂。恒轉清淨不退法輪。善能了知一切佛法。恒以智慧觀法實相。見諸如來心無厭足。知三世佛出興次第。見佛三昧常現在前。了達如來出現於世無量無數諸清淨道。行於諸佛虗空境界普攝眾生。各隨其心教化成就。入佛無量清淨法身。成就大願淨諸佛剎。究竟調伏一切眾生。心恒徧入諸佛境界。出生菩薩自在神力。已得法身清淨無染而恒示現無量色身。摧一切魔力。成大善根力。出生正法力。具足諸佛力。得諸菩薩自在之力。速疾增長一切智力。得佛智光普照一切。悉知無量眾生心海。根性欲解種種差別。其身普徧十方剎海。悉知諸剎成壞之相。以廣大眼見十方海。以周徧智知三世海。身普成事一切佛海。心恒納受一切法海。修習一切如來功德。出生一切菩薩智慧。常樂觀察一切菩薩。從初發心乃至成就所行之道。常勤守護一切眾生。常樂稱揚諸佛功德。願為一切菩薩之母。爾時善財童子。見摩耶夫人現如是等閻浮提微塵數諸方便門。既見是已。如摩耶夫人所現身數。善財亦現作爾許身。於一切處摩耶之前恭敬禮拜。即時證得無量無數諸三昧門。分別觀察修行證入。從三昧起右繞摩耶并其眷屬。合掌而立。白言。大聖。文殊師利菩薩教我發阿耨多羅三藐三菩提心。求善知識親近供養。我於一一善知識所皆往承事無空過者。漸來至此。願為我說菩薩云何學菩薩行而得成就。答言。佛子。我以成就菩薩大願智幻解脫門。是故常為諸菩薩母。佛子。如我於此閻浮提中迦毗羅城淨飯王家。右脇而生悉達太子。現不思議自在神變。如是乃至盡此世界海所有一切毗盧遮那如來。皆入我身。示現誕生自在神變。又善男子。我於淨飯王宮。菩薩將欲下生之時。見菩薩身一一毛孔咸放光明。名一切如來受生功德輪。一一毛孔皆現不可說不可說佛剎微塵數菩薩受生莊嚴。彼諸光明皆悉普照一切世界。照世界已來入我頂乃至一切諸毛孔中。又彼光中普現一切菩薩名號受生神變。宮殿眷屬五欲自娛。又見出家往詣道場成等正覺。坐師子座。菩薩圍繞。諸王供養。為諸大眾轉正法輪。又見如來往昔修行菩薩道時。於諸佛所恭敬供養。發菩提心。淨佛國土。念念示現無量化身。充徧十方一切世界。乃至最後入般涅槃。如是等事靡不皆見。又善男子。彼妙光明入我身時。我身形量雖不踰本。然其實已超諸世間。所以者何。我身爾時量同虗空。悉能容受十方菩薩受生莊嚴諸宮殿故。爾時菩薩從兜率天將降神時。有十佛剎微塵數諸菩薩。皆與菩薩同願。同行。同善根。同莊嚴。同解脫。同智慧。諸地諸力。法身色身。乃至普賢神通行願悉皆同等。如是菩薩前後圍繞。又有八萬諸龍王等一切世主。乘其宮殿俱來供養。菩薩爾時以神通力。與諸菩薩普現一切兜率天宮。一一宮中。悉現十方一切世界閻浮提內受生影像。方便教化無量眾生。令諸菩薩離諸懈怠無所執著。又以神力放大光明普照世間。破諸黑闇滅諸苦惱。令諸眾生皆識宿世所有業行永出惡道。又為救護一切眾生。普現其前作諸神變。現如是等諸奇特事。與眷屬俱來入我身。彼諸菩薩於我腹中遊行自在。或以三千大千世界而為一步。或以不可說不可說佛剎微塵數世界而為一步。又念念中。十方不可說不可說一切世界諸如來所菩薩眾會。及四天王天。三十三天。乃至色界諸梵天王。欲見菩薩處胎神變恭敬供養聽受正法。皆入我身。雖我腹中。悉能容受如是眾會。而身不廣大。亦不迫窄。其諸菩薩各見自處眾會道場。清淨嚴飾。善男子。如此四天下閻浮提中菩薩受生我為其母。三千大千世界百億四天下閻浮提中悉亦如是。然我此身本來無二。非一處住。非多處住。何以故。以修菩薩大願智幻莊嚴解脫門故。善男子。如今世尊我為其母。往昔所有無量諸佛悉亦如是而為其母。善男子。我昔曾作蓮華池神。時有菩薩於蓮華藏忽然化生。我即捧持瞻侍養育。一切世間皆共號我為菩薩母。又我昔為菩提場神時。有菩薩於我懷中忽然化生。世亦號我為菩薩母。善男子。有無量最後身菩薩。於此世界種種方便示現受生。我皆為母。善男子。如此世界賢劫之中過去世時拘留孫佛。拘那含牟尼佛。迦葉佛。及今世尊釋迦牟尼佛現受生時。我為其母。未來世中彌勒菩薩從兜率天將降神時放大光明普照法界。示現一切諸菩薩眾受生神變。乃於人間生大族家。調伏眾生。我於彼時亦為其母。如是次第有師子佛。法幢佛。善眼佛。淨華佛。華德佛。提舍佛。弗沙佛。善意佛。金剛佛。離垢佛。月光佛。持炬佛。名稱佛。金剛楯佛。清淨義佛。紺身佛。到彼岸佛。寶𦦨山佛。持明佛。蓮華德佛。名稱佛。無量功德佛。最勝燈佛。莊嚴身佛。善威儀佛。慈德佛。無住佛。大威光佛。無邊音佛。勝冤敵佛。離疑惑佛。清淨佛。大光佛。淨心佛。雲德佛。莊嚴頂髻佛。樹王佛。寶璫佛。海慧佛。妙寶佛。華冠佛。滿願佛。大自在佛。妙德王佛。最尊勝佛。栴檀雲佛。紺眼佛。勝慧佛。觀察慧佛。熾盛王佛。堅固慧佛。自在名佛。師子王佛。自在佛。最勝頂佛。金剛智山佛。妙德藏佛。寶網嚴身佛。善慧佛。自在天佛。大天王佛。無依德佛。善施佛。𦦨慧佛。水天佛。得上味佛。出生無上功德佛。仙人侍衛佛。隨世語言佛。功德自在幢佛。光幢佛。觀身佛。妙身佛。香𦦨佛。金剛寶嚴佛。喜眼佛。離欲佛。高大身佛。財天佛。無上天佛。順寂滅佛。智覺佛。滅貪佛。大𦦨王佛。寂諸有佛。毗舍佉天佛。金剛山佛。智𦦨德佛。安隱佛。師子出現佛。圓滿清淨佛。清淨賢佛。第一義佛。百光明佛。最增上佛。深自在佛。大地王佛。莊嚴王佛。解脫佛。妙音佛。殊勝佛。自在佛。無上醫王佛。功德月佛。無礙光佛。功德聚佛。月現佛。日天佛。出諸有佛。勇猛名稱佛。光明門佛。娑羅王佛。最勝佛。藥王佛。寶勝佛。金剛慧佛。無能勝佛。無能暎蔽佛。眾會王佛。大名稱佛。敏持佛。無量光佛。大願光佛。法自在不虗佛。不退地佛。淨天佛。善天佛。堅固苦行佛。一切善友佛。解脫音佛。遊戲王佛。滅邪曲佛。薝蔔淨光佛。具眾德佛。最勝月佛。執明炬佛。殊妙身佛。不可說佛。最清淨佛。友安眾生佛。無量光佛。無畏音佛。水天德佛。不動慧光佛。華勝佛。月𦦨佛。不退慧佛。離愛佛。無著慧佛。集功德蘊佛。滅惡趣佛。普散華佛。師子吼佛。第一義佛。無礙見佛。破他軍佛。不著相佛。離分別海佛。端嚴海佛。須彌山佛。無著智佛。無邊座佛。清淨住佛。隨師行佛。最上施佛。常月佛。饒益王佛。不動聚佛。普攝受佛。饒益慧佛。持壽佛。無滅佛。具足名稱佛。大威力佛。種種色相佛。無相慧佛。不動天佛。妙德難思佛。滿月佛。解脫月佛。無上王佛。希有身佛。梵供養佛。不瞬佛。順先古佛。最勝業佛。順法智佛。無勝天佛。不思議功德光佛。隨法行佛。無量賢佛。普隨順自在佛。最尊天佛。如是乃至樓至如來。在賢劫中於此三千大千世界當成佛者。悉為其母。如於此三千大千世界如是。於此世界海十方無量諸世界一切劫中諸有修行普賢行願為化一切諸眾生者。我自見身悉為其母。爾時善財童子白摩耶夫人言。大聖。得此解脫。經今幾時。答言。善男子。乃往古世過不可思議非最後身菩薩神通道眼所知劫數。爾時有劫名淨光。世界名須彌德。雖有諸山五趣雜居。然其國土眾寶所成。清淨莊嚴無諸穢惡。有千億四天下。有一四天下名師子幢。於中有八十億王城。有一王城名自在幢。有轉輪王名大威德。彼王城北有一道場名滿月光明。其道場神名曰慈德。時有菩薩名離垢幢。坐於道場將成正覺。有一惡魔名金色光。與其眷屬無量眾俱至菩薩所。彼大威德轉輪聖王。已得菩薩神通自在。化作兵眾其數倍多。圍繞道場。諸魔惶怖悉自奔散。故彼菩薩得成阿耨多羅三藐三菩提。時道場神見是事已。歡喜無量。便於彼王而生子想。頂禮佛足作是願言。此轉輪王在在生處乃至成佛。願我常得與其為母。作是願已。於此道場復曾供養十那由他佛。善男子。於汝意云何。彼道場神豈異人乎。我身是也。轉輪王者今世尊毗盧遮那是。我從於彼發願已來。此佛世尊於十方剎一切諸趣處處受生。種諸善根修菩薩行。教化成就一切眾生。乃至示現住最後身。念念普於一切世界示現菩薩受生神變。常為我子。我常為母。善男子。過去現在十方世界無量諸佛將成佛時。皆於臍𦠕𪗌中放大光明來照我身。及我所住宮殿屋宅。彼最後生我悉為母。善男子。我唯知此菩薩大願智幻解脫門。如諸菩薩摩訶薩具大悲藏。教化眾生常無厭足。以自在力一一毛孔示現無量諸佛神變。我今云何能知能說彼功德行。善男子。於此世界三十三天有王名正念。其王有女名天主光。汝詣彼問菩薩云何學菩薩行修菩薩道。時善財童子敬受其教。頭面作禮繞無數帀。戀慕瞻仰却行而退。

　　爾時善財已受上三神之教。將見天后。而未見其人。乃先見大寶蓮華從地湧出。此華與前十定品中所現同。蓋等覺菩薩將成正覺。必先有大寶蓮華湧出。以為前相。有十六行餘經。明蓮華妙寶莊嚴之相。此表所證法界性淨無染。從地湧者。以表性淨萬行之因圓。從法性地而出現故。此乃依報後見天后在蓮華座上而坐。有無量眾圍繞。在彼座上於一切眾生前現淨色身。如此則摩耶非一身矣。當於何身見之耶。羅剎之言有徵矣。次所謂超三界色身已下有四十種身。有二十七行餘經。其實所現之身萬類難思。此略舉耳。次下云。行於平等檀波羅蜜等。其明身業。有十九行半經。先明六度之行。次修習一切如來下明二嚴之行。結云為一切菩薩之母。示其本行。次下爾時善財見摩耶夫人所現種種身。善財亦現爾許身。於一切處摩耶前。恭敬禮拜。此羅剎之言又徵矣。善財不唯現爾許身。亦即證得無量三昧。從三昧起。乃繞摩耶合掌而立。乃諮問所以。白言大聖。文殊師利菩薩教我發菩提心。求善知識。漸來至此。願為我說學菩薩行。而得成就。摩耶答言。佛子。我已成就菩薩大願智幻解脫門。此正授法界。下顯用云。由此解脫。是故我常為菩薩母。如我於此閻浮提中迦毗羅城淨飯王家而生悉達太子所現神變。乃至盡此世界海。毗盧遮那如來。皆入我身。示現神變。我於淨飯王宮。菩薩將欲出生之時。身諸毛孔咸放光明。光中普現一切菩薩受生神變。及見出家八相成道。轉正法輪。及往昔修行。乃至入般涅槃。靡不皆見。彼菩薩光明入我身時。我身即同虗空。悉能容受十方菩薩受生宮殿。此上有十六行半經。敘身能容剎海菩薩受生難思議境界。謂身不大而容十方無盡法界。次下正明釋迦入胎自在之相。云爾時菩薩從兜率天將降神時。有十佛剎微塵數同願同行菩薩。及八部世主宮殿等神變之事。俱來入我腹中。遊行自在。或以三千大千世界而為一步。或以不可說佛剎微塵數世界而為一步。又念念中十方不可說世界諸如來菩薩諸天海會道場皆入我身。而我腹中悉能容受。亦不迫窄。如此四天下閻浮提中菩薩受生我為其母。三千大千世界閻浮提悉亦如是。結云。皆以大願智幻莊嚴解脫門故。此上有三十七行半經。敘菩薩受生摩耶腹中廣大之事。以明大願智幻解脫之業用。次下取摩耶不獨今為佛母。即往昔無量諸佛我皆為母。如此賢劫之中。過去三佛。及釋迦我為其母。即未來彌勒。乃至千佛。我自見身悉為其母。如是有五十行餘經。敘為其母。總之十方三世一切諸佛皆為其母。故結云。世界海十方無量諸世界。凡有諸佛皆為其母。此皆乘大願智幻解脫之大用也。爾時善財童子。聞上所說。乃白摩耶夫人言。大聖。得此解脫經今幾時。此窮法界根源也。摩耶答言。乃往古世過唯佛眼所知劫數。爾時有劫名淨光。有世界名須彌德。時四天下有一王城。有轉輪王名大威德。彼王城北有一道場。其道場神名曰慈德。時有菩薩名離垢幢。坐於道場將成正覺。時有一惡魔。與無量眾俱至菩薩所。欲興破害。時大威德轉輪王。已得神通。化作兵眾。圍繞道場。諸魔惶怖悉自奔散。故彼菩薩得成菩提。時道場神見是事已。歡喜無量。便於彼王而生子想。作是願言。此轉輪王在在生處。乃至成佛。我願為母。作是願已。於此道場復曾供養十那由他佛。善男子。彼道場神我身是也。彼轉輪王今毗盧遮那是。我從發願已來。此佛世尊。於十方剎處處受生常為我子。我常為母。善男子。過去現在十方世界無量諸佛將成佛時。皆於臍𦠕𪗌中放光來照我身。最後生身我悉為母。此上敘法界根源。有二十二行經。謂前來為佛生時之母。乃是願母。此明為佛成道時母。即是智母。足見一念願力窮劫不昧也。下謙己推勝云。善男子。我唯知此菩薩大願智幻解脫而已。如諸佛子具大悲藏。教化眾生。常無厭足。乃至一一毛孔示現無量諸佛神變。我何能知。乃指後友云。此世界有三十三天。有王名正念。有女名天主光。汝可往問。當為汝說。時善財頂禮。却行而退。

　　遂往天宮見彼天女。禮足圍繞合掌前住。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。天女答言。善男子。我得菩薩解脫名無礙念清淨莊嚴。善男子。我以此解脫力憶念過去有最勝劫名青蓮華。我於彼劫中供養恒河沙數諸佛如來。彼諸如來從初出家。我皆瞻奉守護供養。造僧伽藍營辦什物。又彼諸佛從為菩薩住母胎時。誕生之時。行七步時。大師子吼時。住童子位在宮中時。向菩提樹成正覺時。轉正法輪現佛神變。教化調伏眾生之時。如是一切諸所作事。從初發心乃至法盡。我皆明憶無有遺餘。常現在前念持不忘。又憶過去劫名善地。我於彼供養十恒河沙數諸佛如來。又過去劫名為妙德。我於彼供養一佛世界微塵數諸佛如來。又劫名無所得。我於彼供養八十四億百千那由他諸佛如來。又劫名善光。我於彼供養閻浮提微塵數諸佛如來。又劫名無量光。我於彼供養二十恒河沙數諸佛如來。又劫名最勝德。我於彼養一恒河沙數諸佛如來。又劫名善悲。我於彼供養八十恒河沙數諸佛如來。又劫名勝遊。我於彼供養六十恒河沙數諸佛如來。又劫名妙月。我於彼供養七十恒河沙數諸佛如來。善男子。如是憶念恒河沙劫。我常不捨諸佛如來應正等覺。從彼一切諸如來所。聞此無礙念清淨莊嚴菩薩解脫。受持修行恒不忘失。如是先劫所有如來。從初菩薩乃至法盡一切所作。我以淨嚴解脫之力。皆隨憶念明了現前。持而順行曾無懈廢。善男子。我唯知此無礙念清淨解脫。如諸菩薩摩訶薩出生死夜朗然明徹。永離癡冥未嘗惛寐。心無諸蓋身行輕安。於諸法性清淨覺了。成就十力開悟羣生。而我云何能知能說彼功德行。善男子。迦毗羅城有童子師名曰徧友。行詣彼問菩薩云何學菩薩行修菩薩道。時善財童子。以聞法故歡喜踊躍。不思議善根自然增廣。頂禮其足。繞無數帀。辭退而去。

　　第二善財受摩耶教。直往天宮。參天主光。言天主光者。謂悲智勝用光淨自在。破暗義故。故法門名無礙清淨念。初一句即依教趣求。見天主光下即見敬諮問。陳已發心。問修菩薩行。天主答言。我得菩薩解脫名無礙念清淨莊嚴。此正示法界。言無礙等者。謂以一念無礙智。普觀三世無不明現。而無去來今為無礙念。不離異念為清淨念。念佛功德有益悲智。故曰莊嚴。然善財所參知識。最初德雲。即示以念佛法門。是則所歷知識所授法門皆入佛境界之方便。及十地因終。所入等覺乃生佛之母。雖則明證佛由己成。尚有出生不無去來之相。但存出沒去來之見。則念不清淨。今天主明見過恒河沙劫微塵數佛。我皆供養承事。所受法門乃至盡法界一切所作。我皆隨順憶念明了現前。持而順行。如是則佛身常住不滅。時無古今去來。分明了了。現前不昧。此為真實念佛法門。故為無礙念清淨莊嚴解脫。是總會念佛之成功。故此善友法門當等覺初心。為成佛之妙行也。所述憶念多劫多佛。有二十二行經。則已示法門之業用。乃謙己推勝云。我唯知此無礙念清淨解脫而已。如諸菩薩出生死夜朗然明徹。永離痴冥。未嘗惛寐。乃至於諸法性清淨覺了。此示離念清淨朗然大覺之地。我何能知。乃指後友云。迦毗羅城有童子之師名曰徧友。汝可往問。當為汝說。時善財童子以聞法故。不思議善根自然增廣。頂禮瞻仰。辭退而去。

　　從天宮下漸向彼城。至徧友所禮足圍繞。合掌恭敬於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。徧友答言。善男子。此有童子名善知眾藝。學菩薩字智。汝可問之。當為汝說。爾時善財即至其所。頭頂禮敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。時彼童子告善財言。善男子。我得菩薩解脫名善知眾藝。我恒唱持此之字母。

　　第三善財聞天主教。增廣善根。漸向迦毗羅城至徧友所。見敬諮問。陳已發心。請問修菩薩行。徧友答言。此有童子名善知眾藝。學菩薩字智。汝可往問。徧友為童子師者楞伽云。宗通自修行。說通示童蒙。故此善友為童子師。意表等覺已前一往法門未離言語文字相故。徧友不說者。意表言語道斷說本無說故。然自不說而又指眾藝說者。意表雖復不依言語道亦復不著無言說故。故下眾藝所說四十二字。皆入般若波羅蜜門。正顯了悟言說。皆不可得。意在離言方入果海。意雖果海離言。要因言以入故也。此義疏未發明。但云徧友不說。略有四義。一與眾藝法門同故。二法有所付顯流通故。三表一切法門體無二故。四表無所得方為得故。四雖正義以當文字師。義應含有故。疏稱眾藝為幻智字母善知識。時彼童子告善財言。我得菩薩解脫。名善知眾藝。言知眾藝者。不但字母。謂世間一切語言資生業等。皆順正法。而與實相不相違背。此即正授法界。下顯業用云。我恒唱持此之字母。謂字母乃眾藝之勝。書說之本故。然四十二字。皆言入般若波羅蜜門者。以從字入於無相之門。字義為門。以語能顯義故。故毗盧經中。皆言不可得智。無所得。即般若故。又文殊五字經云。受持此陀羅尼。即入一切法平等。速得成就摩訶般若。纔誦一遍。如持八萬四千法藏。向下具引疏文釋之。以備觀覽。

　　唱阿字時。入般若波羅蜜門。名以菩薩威力入無差別境界。

　　一阿字者。是無生義。以無生之理。統該萬法。故云無差別。而菩薩得此無生。則能達諸法空。斷一切障。故云威力。

　　唱多字時。入般若波羅蜜門。名無邊差別門。

　　二多字者。彼五字經當囉字。是清淨無染離垢義。今云多者。毗盧經釋多云如如解脫。金剛頂云。如如不可得故。謂如即無邊差別故。如不可得。囉多二字。字形相近。聲相濫故。今順多釋。

　　唱波字時。入般若波羅蜜門名普照法界。

　　三波字者。五字經云。亦無第一義諦。諸法平等。謂真俗雙亡是真法界。諸法平等即是普照。

　　唱者字時。入般若波羅蜜門名普輪斷差別。

　　四者字者謂諸法無有諸行。謂諸行既空。故徧摧差別。

　　唱那字時。入般若波羅蜜門名得無依無上。

　　五那字者。謂諸法無有性相。言說文字皆不可得。謂性相雙亡故無所依。能所雙亡是謂無上。此上五字即文殊五字心呪。結歸觀心云。汝知是要當觀是心本來清淨。無染無著。離我我所分別之相。

　　唱邏字時。入般若波羅蜜門名離依止無垢。

　　六邏字者。悟一切法離世間故。愛支因緣永不現故。離世故無依。愛不現故無垢。

　　唱柁(音輕呼)字時。入般若波羅蜜門名不退轉方便。

　　七柁字者。悟一切法調伏寂靜。真如平等無分別故。方為不退轉方便。

　　唱婆字時。入般若波羅蜜門名金剛場。

　　八婆字者。悟一切法離縛解故方入金剛。

　　唱荼字時。入般若波羅蜜門名曰普輪。

　　九荼字者。悟一切法離熱矯穢。得清涼故。是普摧義。

　　唱沙字時。入般若波羅蜜門名為海藏。

　　十沙字者。悟一切法無罣礙故如海含像。

　　唱嚩字時。入般若波羅蜜門名普生安住。

　　十一嚩字者。悟一切法言語道斷。故能徧安住。

　　唱哆字時。入般若波羅蜜門名圓滿光。

　　十二哆字者。悟一切法真不動故。不動則圓滿發光。

　　唱也字時。入般若波羅蜜門名差別積聚。

　　十三也字者。悟一切法真實不生故。則諸乘差別積聚皆不可得。

　　唱瑟吒字時。入般若波羅蜜門名普光明息煩惱。

　　十四瑟吒字者。悟一切法制伏任持相不可得。普光明即能制伏。任持煩惱即所制伏。息即伏義。

　　唱迦字時。入般若波羅蜜門名無差別雲。

　　十五迦字者悟一切法作者不可得。則作業如雲。皆無差別。

　　唱娑字時。入般若波羅蜜門名降霔大雨。

　　十六娑字者。悟一切法即得平等。性不可得。

　　唱麼字時入般若波羅蜜門名大流湍激眾峰齊峙。

　　十七麼字者。悟一切法我所性不可得。大流等者。謂我慢則生死長流。湍馳奔激。我慢高舉。若眾峰齊峙。皆我所執故。

　　唱伽字時。入般若波羅蜜門名普安立。

　　十八伽字者。即悟一切法行取性不可得。言安立者。以行取故而能安立。

　　唱他字時。入般若波羅蜜門名真如平等藏。

　　十九他字者。即是悟一切法處所性不可得。以真如平等。是一切法所依處所故。

　　唱社字時。入般若波羅蜜門名入世間海清淨。

　　二十社字者。即悟一切法能所生起不可得。以有能有所是世間海故。

　　唱鎻字時。入般若波羅蜜門名念一切佛莊嚴。

　　二十一鎻字者。即悟安隱性不可得。以念佛莊嚴最安隱故。

　　唱柁字時。入般若波羅蜜門名觀察簡擇一切法聚。

　　二十二柁字者。別譯為䭾字。即悟一切法能持界性不可得。以簡法聚。即能持界性故。

　　唱奢字時。入般若波羅蜜門名隨順一切佛教輪光明。

　　二十三奢字者。即悟一切法寂靜性不可得。以寂靜別順佛教故。

　　唱佉字時。入般若波羅蜜門名修因地智慧藏。

　　二十四佉字者。即悟一切法如虗空性不可得。以智慧如空。故能含藏。

　　唱叉字時。入般若波羅蜜門名息諸業海藏。

　　二十五叉字者。即悟一切法盡性不可得。謂業海深廣。無不包含。故名為藏。

　　唱娑哆字時。入般若波羅蜜門名蠲諸惑障開淨光明。

　　二十六娑哆字者。即悟一切法任持處非處。令不動性不可得。以惑障為非處。開淨光明為其處。此以離障真空。為如實處。

　　唱壤字時。入般若波羅蜜門名作世間智慧門。

　　二十七壤字者。別譯為孃字謂即悟一切法能知性不可得。能知為智慧。所知為門。

　　唱曷攞哆字時。入般若波羅蜜門名生死境界智慧輪。

　　二十八曷攞哆字者。即悟一切法執著義性不可得。謂執著為生死境。義即智慧輪。以執著生死。是智慧所觀境。

　　唱婆字時。入般若波羅蜜門名一切智宮殿圓滿莊嚴。

　　二十九婆字者。即悟一切法可破壞性不可得。圓滿之言。不空譯為道場。謂宮殿道場莊嚴從緣故可破壞。即非莊嚴故不可得。

　　唱車字時。入般若波羅蜜門名修行方便藏各別圓滿。

　　三十車字者。別譯為縒。即悟一切法欲樂覆性不可得。既方便隨喜樂。故各別圓滿。則覆性不可得。

　　唱娑麼字時。入般若波羅蜜門名隨十方現見諸佛。

　　三十一娑麼字者。即悟一切法可憶念性不可得。

　　唱訶婆字時。入般若波羅蜜門名觀察一切無緣眾生。方便攝受令出生無礙力。

　　三十二訶婆字者。別譯為訶嚩。即悟一切法可呼召性不可得。謂無緣召令有緣故。

　　唱縒字時。入般若波羅蜜門名修行趣入一切功德海。

　　三十三縒字者。即悟一切法勇徤性不可得。以勇徤方能修入功德。

　　唱伽字時。入般若波羅蜜門名一切法雲堅固海藏。

　　三十四伽字者。即悟一切法厚平等性不可得。謂如地之厚。平等能持。亦能含藏如海平等。能持能包。雲雨說法。以不可得。故能持能含。

　　唱吒字時。入般若波羅蜜門名隨願普見十方諸佛。

　　三十五吒字者。別譯為姹字。即悟一切法積集性不可得。謂積集念佛故能普見。

　　唱拏字時。入般若波羅蜜門名觀察字輪。有無盡諸億字。

　　三十六拏字者。即悟一切法離諸喧諍。無往無來行住坐臥性不可得。謂以常觀字輪。謂眾生空法空故。

　　唱娑頗字時。入般若波羅門名化眾生究竟處。

　　三十七娑頗字者。別譯但云頗。即悟一切法徧滿果報不可得。謂化眾生究竟。方為徧滿果報。因果俱空。方為圓滿。

　　唱娑迦字時。入般若波羅蜜門名廣大藏無礙辯光明輪徧照。

　　三十八娑迦字者。別譯為塞迦。悟一切法積聚蘊性不可得。謂蘊積為廣大藏。無礙光輪所積蘊也。

　　唱也娑字時。入般若波羅蜜門名宣說一切佛法境界。

　　三十九也娑字者。即悟一切法衰老性相不可得。謂衰老性即佛法境界。

　　唱室者字時。入般若波羅蜜門名於一切眾生界法雷徧吼。

　　四十室者字者。別譯為室左。即悟一切法聚積足跡不可得。謂聚集即一切眾生。法雷即是足跡。足即能行。因行有跡。跡為所行。法雷徧吼。即行法也。

　　唱佗字時。入般若波羅蜜門名以無我法開曉眾生。

　　四十一佗字者。即悟一切法相驅迫性不可得。謂以無我曉之。即為驅迫令至彼岸。若約表位。此當等覺法身欲滿。始本欲齊。故亡二岸。

　　唱陀字時。入般若波羅蜜門名一切法輪差別藏。

　　四十二陀字者。即悟一切法究竟處不可得。言差別藏者。謂此究竟處含藏一切法輪。亦是一切法輪歸極之處。約表位當妙覺。是一切法究竟邊際。盡其處所。以無所得故得菩提故也。上皆疏義。

　　補義云。上之字母。皆言入般若波羅蜜門。而等覺位善友說此字母法門者。意在離文字相。離心緣相。乃至離一切相乃能入妙。證一法界心之源也。何以明之。謂字母者。乃言語文字之本也。以我娑婆以言語音聞而為教體。不但佛法。即一切世間出世間法。凡有詮表。皆是言語文字。然此文字。蓋從一真法界所流故。故十法界凡聖之法。種種語言。總不出此四十二字為母。即今華嚴所演無盡法界。四十二位行布圓融因果法門總不出語音音聲所表。故以四十二字。總攝四十二位法門。然果海離言。要離言乃可證入。故善財參至因位已極。必要忘言頓證。故此四十二字。一一皆云入般若波羅蜜門。然此般若究竟。為佛根本果智。疏引二經釋入般若。皆以不可得釋之。以不可得乃得菩提。是為入法界之究竟歸極之處。以唱此字母。乃是引入般若之門。非是字為般若也。法界重玄之義妙極於此。有志大法門者請深觀之。

　　善男子。我唱如是字母時。此四十二般若波羅蜜門為首。入無量無數般若波羅蜜門。善男子。我唯知此善知眾藝菩薩解脫。如諸菩薩摩訶薩能於一切世出世間善巧之法。以智通達到於彼岸。殊方異藝咸綜無遺。文字算數蘊其深解。醫方呪術善療眾病。有諸眾生鬼魅所持。怨憎呪詛。惡星變怪。死屍奔逐。顛癎羸瘦。種種諸疾。咸能救之使得痊愈。又善別知金玉珠貝。珊瑚瑠璃。摩尼硨磲。雞薩羅等一切寶藏出生之處。品類不同。價直多少。村營鄉邑大小都城。宮殿園苑。巖泉藪澤。凡是一切人眾所居。菩薩咸能隨方攝護。又善觀察天文地理。人相吉凶。鳥獸音聲。雲霞氣候。年糓豐儉。國土安危。如是世間所有技藝。莫能該練盡其源本。又能分別出世之法。正名辯義。觀察體相。隨順修行。智入其中。無疑無礙。無愚暗。無頑鈍。無憂惱。無沉沒。無不現證。而我云何能知能說彼功德行。善男子。此摩竭提國有一聚落。彼中有城名婆呾那。有優婆夷號曰賢勝。汝詣彼問菩薩云何學菩薩行修菩薩道。時善財童子。頭面敬禮知藝之足。繞無數帀。戀仰辭去。

　　眾藝為善財唱如是字母時。乃云此四十二般。若波羅蜜門為首。入無量無數波羅蜜門。謂表四十二位。諸位圓融。明初阿具後諸字一一法門。以法門無量。故文字亦無量。一一不可得。故般若門亦無量無數。法門結證於此。乃謙推云。我唯知此善知眾藝解脫而已。如諸菩薩於一切世間善巧之法。以智通達到於彼岸。乃至殊方異藝世間所有技藝莫不該練盡其本源。出世間法。正名辯義。無不現證等。我何能知。乃指後友云。此摩竭提國有一聚落。有城名婆呾那。彼有優婆夷名曰賢勝。汝可往問。當為汝說。時善財童子。戀仰辭去。

　　向聚落城至賢勝所。禮足圍繞合掌恭敬。於一面立。白言聖者。我已先發阿耨多羅三藐三菩提心。而未知菩薩云學菩薩行。云何修菩薩道。我聞聖者善能誘誨。願為我說。賢勝答言。善男子。我得菩薩解脫名無依處道場。既自開解復為人說。又得無盡三昧。非彼三昧法有盡無盡。以能出生一切智性眼無盡故。又能出生一切智性耳無盡故。又能出生一切智性鼻無盡故。又能出生一切智性舌無盡故。又能出生一切智性身無盡故。又能出生一切智性意無盡故。又能出生一切智性功德波濤無盡故。又能出生一切智性智慧光明無盡故。又能出生一切智性速疾神通無盡故。善男子。我唯知此無依處道場解脫。如諸菩薩摩訶薩一切無著功德行。而我云何盡能知說。善男子。南方有城名為沃田。彼有長者名堅固解脫。汝可往問菩薩云何學菩薩行修菩薩道。爾時善財禮賢勝足。繞無數帀。戀慕瞻仰。辭退南行。

　　第四善財受眾藝教。往參賢勝優婆夷。為幻智無依善友。至已見敬。陳已發心。諮問法要。時賢勝答言。我得菩薩解脫。名無依處道場。既自開解復為他說。此正授法界。明初得解脫。後得三昧。云名法有盡無盡。言無依處道場者。言內外無依。即是道場。賢首云。梵語那阿賴耶曼茶囉。那者此云無。阿賴耶此云依處。曼茶囉此云道場。圓場也。謂無阿賴耶染分依處。而有淨分圓場出生勝德無盡。即轉依究竟。顯德無盡。故次云有盡無盡三昧者。謂一真法界雙超染淨。故云有盡。即空如來藏。依此出生無盡功德。即不空如來藏。要心無依。契於本空。方見不空具性功德。故云出生智性。故眼等六用。息妄顯出發大智用。故云出生智慧光明神通無盡。此轉依極證。故云得無盡三昧。此已授法界。乃謙推云。我唯知此無依處道場解脫而已。如諸菩薩一切無著行功德。我何能知。指後友云。南方有城名為沃田。彼有長者名堅固解脫。汝可往問。當為汝說。時善財童子。戀慕瞻仰。辭退南行。

　　到於彼城詣長者所。禮足圍繞。合掌恭敬於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫名無著念清淨莊嚴。我自得是解脫已來。於十方佛所。勤求正法無有休息。善男子。我唯知此無著念淨莊嚴解脫。如諸菩薩摩訶薩獲無所畏大師子吼。安住廣大福智之聚。而我云何能知能說彼功德行。善男子。即此城中有一長者名為妙月。其長者宅常有光明。汝詣彼問。菩薩云何學菩薩行修菩薩道。時善財童子。禮堅固足。繞無數帀。辭退而行。

　　第五堅固長者。為幻智無著善友。沃田南天竺近水沃潤故。顯無念空水能滋長故。長者名堅固者。無著清淨。惑不能動即解脫故。善財見已致敬。陳已發心。諮問法要。長者答言。我得菩薩解脫名無著念清淨莊嚴。無著約境。離所知故。無念約心。心體離念故。無煩惱。二障永盡。故曰清淨。淨則能嚴法身。我得是解脫已來。於十方佛所。勤求正法無有休息。我唯知此解脫而已。如諸菩薩能師子吼安住廣大福聚。我何能知。即此城中有長者名為妙月。汝可往問。當為汝說。善財敬禮。辭退而行。

　　向妙月所禮足圍繞。合掌恭敬於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。妙月答言。善男子。我得菩薩解脫名淨智光明。善男子。我唯知此智光解脫。如諸菩薩摩訶薩證得無量解脫法門。而我云何能知能說彼功德行。善男子。於此南方有城名出生。彼有長者名無勝軍。汝詣彼問。菩薩云何學菩薩行修菩薩道。是時善財禮妙月足。繞無數帀。戀仰辭去。

　　第六妙月長者。為幻智智光善友。真智廓妄名為淨智。後智照法名為智光。能淨能光。若秋空片月。故名妙月。善財見已。陳已發心。請問法要。妙月答言。我得菩薩解脫名淨智光。我唯得此解脫而已。如諸菩薩得無量解脫。我何能知。於此南方有城名出生。彼有長者名無勝軍。汝可往問。善財禮妙月足。戀仰辭去。

　　漸向彼城。至長者所。禮足圍繞。合掌恭敬於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫名無盡相。我以證此菩薩解脫。見無量佛得無盡藏。善男子。我唯知此無盡相解脫。如諸菩薩摩訶薩得無限智無礙辯才。而我云何能知能說彼功德行。善男子。於此城南有一聚落名之為法。彼聚落中有婆羅門名最寂靜。汝詣彼問。菩薩云何學菩薩行修菩薩道。時善財童子。禮無勝軍足。繞無數帀。戀仰辭去。

　　第七無勝軍長者。為幻智無盡相善友。善財見已。陳已發心。敬問法要。長者答言。我得菩薩解脫名無盡。此正示法門。法門之名即所成德無窮盡故。我以證此解脫。見無量佛。得無盡藏。此以用釋名。得無盡藏謂聞諸妙法。若佛若法皆無有盡。既見佛得法無盡。故無能勝。眾德所聚從喻如軍。亦能普勝諸魔軍故。皆從體出。故城名出生。已示法門業用。乃謙推云。我唯知此解脫而已。如諸菩薩無礙辯才。我何能說。於此城南有一聚落。彼有婆羅門名最寂靜。汝可往問。當為汝說。善財敬禮戀仰辭去。

　　漸次南行詣彼聚落見最寂靜。禮足圍繞。合掌恭敬於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。婆羅門答言。善男子。我得菩薩解脫名誠願語。過去現在未來菩薩以是語故。乃至於阿耨多羅三藐三菩提無有退轉。無已退。無現退。無當退。善男子。我以住於誠願語故。隨意所作莫不成滿。善男子。我唯知此誠語解脫。如諸菩薩摩訶薩。與誠願語行止無違。言必以誠未曾虗妄。無量功德因之出生。而我云何能知能說。善男子。於此南方有城名妙意華門。彼有童子名曰德生。復有童女名為有德。汝詣彼問。菩薩云何學菩薩行修菩薩道。時善財童子。於法尊重。禮婆羅門足。繞無數帀。戀仰辭去。

　　第八最寂靜婆羅門。為幻智誠願語善友。善財見最寂靜。陳已發心。諮問法要。婆羅門答言。我得菩薩解脫。名誠願語。此正示法門。然標願語者。一謂始終無妄故。是從初發心立弘誓言。必如言行。不乖先語故。二隨行不虗故。然此位善友。當等覺後心。而獨證誠願語解脫者。誠者無妄也。以最初發心一念願至成佛。決定到此不虗。此願無妄也。以願成佛一語既出。決定踐言而行。直至成佛不退。亦不中道而止。亦不得少為足。此語無妄。由願語無妄故。歷多劫。直至究竟。故此位獨標得此解脫。故四重戒。以不妄語與殺盜婬等。豈淺淺哉。以虗妄言息。故云寂靜。寂靜即為淨行。故以婆羅門寄之。故示其用云。過去現在未來以是語故乃至得無上菩提。無有退轉。以住誠願語故。隨意所作。莫不成滿。是為大用。乃謙推云。我唯得誠願語解脫而已。如諸菩薩言必以誠。出生無量功德。我何能知。於此南方有城名妙意華門。彼有童子名曰德生。復有童女名為有德。汝可往問。當為汝說。善財作禮。戀仰辭去。

大方廣佛華嚴經綱要卷第七十六


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十七

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十八

　　爾時善財童子。漸次南行至妙意華門城。見德生童子有德童女。頂禮其足。右繞畢已。於前合掌。而作是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。唯願慈哀為我宣說。時童子童女告善財言。善男子。我等證得菩薩解脫。名為幻住。得此解脫。故見一切世界皆幻住。因緣所生故。一切眾生皆幻住。業煩惱所起故。一切世間皆幻住無明有愛等展轉緣生故。一切法皆幻住我見等種種幻緣所生故。一切三世皆幻住我見等顛倒智所生故。一切眾生生滅生老病死憂悲苦惱皆幻住虗妄分別所生故。一切國土皆幻住想倒心倒見倒無明所現故。一切聲聞辟支佛皆幻住智斷分別所成故。一切菩薩皆幻住能自調伏教化眾生諸行願法之所成故。一切菩薩眾會變化調伏諸所施為皆幻住願智幻所成故。善男子。幻境自性不可思議。善男子。我等二人但能知此幻住解脫。如諸菩薩摩訶薩善入無邊諸事幻網。彼功德行。我等云何能知能說。時童子童女。說自解脫已。以不思議諸善根力。令善財身柔軟光澤。而告之言。善男子。於此南方有國名海岸。有園名大莊嚴。其中有一廣大樓閣。名毗盧遮那莊嚴藏。從菩薩善根果報生。從菩薩念力願力自在力神通力生。從菩薩善巧方便生。從菩薩福德智慧生。善男子。住不思議解脫菩薩以大悲心。為諸眾生現如是境界。集如是莊嚴。彌勒菩薩摩訶薩安處其中。為欲攝受本所生處父母眷屬及諸人民令成熟故。又欲令彼同受生同修行眾生於大乘中得堅固故。又欲令彼一切眾生隨住地隨善根皆成就故。又欲為汝顯示菩薩解脫門故。顯示菩薩徧一切處受生自在故。顯示菩薩以種種身普現一切眾生之前常教化故。顯示菩薩以大悲力普攝一切世間資財而不厭故。顯示菩薩具修諸行知一切行離諸相故。顯示菩薩處處受生了一切生皆無相故。汝詣彼問菩薩云何行菩薩行。云何修菩薩道。云何學菩薩戒。云何淨菩薩心。云何發菩薩願。云何集菩薩助道具。云何入菩薩所住地。云何滿菩薩波羅蜜。云何獲菩薩無生忍。云何具菩薩功德法。云何事菩薩善知識。何以故。善男子。彼菩薩摩訶薩通達一切菩薩行。了知一切眾生心。常現其前教化調伏。彼菩薩已滿一切波羅蜜。已住一切菩薩地。已證一切菩薩忍。已入一切菩薩位。已蒙授與具足記。已遊一切菩薩境。已得一切佛神力。已蒙一切如來以一切智甘露法水而灌其頂。善男子。彼善知識。能潤澤汝諸善根。能增長汝菩提心。能堅汝志。能益汝善。能長汝菩提根。能示汝無礙法。能令汝入普賢地。能為汝說菩薩願。能為汝說普賢行。能為汝說一切菩薩行願所成功德。善男子。汝不應修一善。照一法。行一行。發一願。得一記。住一忍。生究竟想。不應以限量心行於六度。住於十地。淨佛國土事善知識。何以故。善男子。菩薩摩訶薩應種無量諸善根。應集無量菩提具。應修無量菩提因。應學無量巧迴向。應化無量眾生界。應知無量眾生行。應知無量眾生根。應識無量眾生解。應觀無量眾生心。應調伏無量眾生。應斷無量煩惱。應淨無量業習。應滅無量邪見。應除無量雜染心。應發無量清淨心。應拔無量苦毒箭。應涸無量愛欲海。應破無量無明暗。應摧無量我慢山。應斷無量生死縛。應度無量諸有流。應竭無量受生海。應令無量眾生出五欲淤泥。應使無量眾生離三界牢獄。應置無量眾生於聖道中。應消滅無量貪欲行。應淨治無量瞋恚行。應摧破無量愚癡行。應超無量魔網。應離無量魔業。應淨治菩薩無量欲樂。應增長菩薩無量方便。應出生菩薩無量增上根。應明潔菩薩無量決定解。應趣入菩薩無量平等。應清淨菩薩無量功德。應修治菩薩無量諸行。應示現菩薩無量隨順世間行。應生無量淨信力。應住無量精進力。應淨無量正念力。應滿無量三昧力。應起無量淨慧力。應堅無量勝解力。應集無量福德力。應長無量智慧力。應發起無量菩薩力。應圓滿無量如來力。應分別無量法門。應了知無量法門。應清淨無量法門。應生無量法光明。應作無量法照耀。應照無量品類根。應知無量煩惱病。應集無量妙法藥。應療無量眾生疾。應嚴辦無量甘露供。應往詣無量佛國土。應供養無量諸如來。應入無量菩薩會。應受無量諸佛教。應忍無量眾生罪。應滅無量惡道難。應令無量眾生生善道。應以四攝攝無量眾生。應修無量總持門。應生無量大願門。應修無量大慈大願力。應勤求無量法常無休息。應起無量思惟力。應起無量神通事。應淨無量智光明。應往無量眾生趣。應受無量諸有生。應現無量差別身。應知無量言辭法。應入無量差別心。應知菩薩大境界。應住菩薩大宮殿。應觀菩薩甚深妙法。應知菩薩難知境界。應行菩薩難行諸行。應具菩薩尊重威德。應踐菩薩難入正位。應知菩薩種種諸行。應現菩薩普徧神力。應受菩薩平等法雲。應廣菩薩無邊行網。應滿菩薩無邊諸度。應受菩薩無量記別。應入菩薩無量忍門。應治菩薩無量諸地。應淨菩薩無量法門。應同諸菩薩安住無邊劫。供養無量佛。嚴淨不可說佛國土。出生不可說菩薩願。善男子。舉要言之。應普修一切菩薩行。應普化一切眾生界。應普入一切劫。應普生一切處。應普知一切世。應普行一切法。應普淨一切剎。應普滿一切願。應普供一切佛。應普同一切菩薩願。應普事一切善知識。善男子。汝求善知識不應疲倦。見善知識勿生厭足。請問善知識勿憚勞苦。親近善知識勿懷退轉。供養善知識不應休息。受善知識教不應倒錯。學善知識行不應疑惑。聞善知識演說出離門不應猶豫。見善知識隨煩惱行勿生嫌怪。於善知識所生深信尊敬心不應變改。何以故。善男子。菩薩因善知識。聽聞一切菩薩諸行。成就一切菩薩功德。出生一切菩薩大願。引發一切菩薩善根。積集一切菩薩助道。開發一切菩薩法光明。顯示一切菩薩出離門。修學一切菩薩清淨戒。安住一切菩薩功德法。清淨一切菩薩廣大志。增長一切菩薩堅固心。具足一切菩薩陀羅尼辯才門。得一切菩薩清淨藏。生一切菩薩定光明。得一切菩薩殊勝願。與一切菩薩同一願。聞一切菩薩殊勝法。得一切菩薩祕密處。至一切菩薩法寶洲。增一切菩薩善根芽。長一切菩薩智慧身。護一切菩薩深密藏。持一切菩薩福德聚。淨一切菩薩受生道。受一切菩薩正法雲。入一切菩薩大願路。趣一切如來菩提果。攝取一切菩薩妙行。開示一切菩薩功德。往一切方聽受妙法。讚一切菩薩廣大威德。生一切菩薩大慈悲力。攝一切菩薩勝自在力。生一切菩薩菩提分。作一切菩薩利益事。善男子。菩薩由善知識任持不墮惡趣。由善知識攝受不退大乘。由善知識護念不毀犯菩薩戒。由善知識守護不隨逐惡知識。由善知識養育。不缺減菩薩法。由善知識攝取超越凡夫地。由善知識教誨超越二乘地。由善知識示導得出離世間。由善知識長養能不染世法。由承事善知識修一切菩薩行。由供養善知識具一切助道法。由親近善知識。不為業惑之所摧伏。由恃怙善知識勢力堅固不怖諸魔。由依止善知識增長一切菩提分法。何以故。善男子。善知識者能淨諸障。能滅諸罪。能除諸難。能止諸惡。能破無明長夜黑暗。能壞諸見堅固牢獄。能出生死城。能捨世俗家。能截諸魔網。能拔眾苦箭。能離無智險難處。能出邪見大曠野。能度諸有流。能離諸邪道。能示菩提路。能教菩薩法。能令安住菩薩行。能令趣向一切智。能淨智慧眼。能長菩提心。能生大悲。能演妙行。能說波羅蜜。能擯惡知識。能令住諸地。能令獲諸忍。能令修習一切善根。能令成辦一切道具。能施與一切大功德。能令到一切種智位。能令歡喜集功德。能令踴躍修諸行。能令趣入甚深義。能令開示出離門。能令杜絕諸惡道。能令以法光照耀。能令以法雨潤澤。能令消滅一切惑。能令捨離一切見。能令增長一切佛智慧。能令安住一切佛法門。善男子。善知識者如慈母。出生佛種故。如慈父。廣大利益故。如乳母。守護不令作惡故。如教師。示其菩薩所學故。如善導。能示波羅蜜道故。如良醫。能治煩惱諸病故。如雪山。增長一切智藥故。如勇將。殄除一切怖畏故。如濟客。令出生死暴流故。如船師。令到智慧寶洲故。善男子。常當如是正念思惟諸善知識。復次善男子。汝承事一切善知識。應發如大地心。荷負重任無疲倦故。應發如金剛心。志願堅固不可壞故。應發如鐵圍山心。一切諸苦無能動故。應發如給侍心。所有教令皆隨順故。應發如弟子心。所有訓誨無違逆故。應發如僮僕心。不厭一切諸作務故。應發如養母心。受諸勤苦不告勞故。應發如傭作心。隨所受教無違逆故。應發如除糞人心。離憍慢故。應發如已熟稼心。能低下故。應發如良馬心。離惡性故。應發如大車心。能運重故。應發如調順象心。恒伏從故。應發如須彌山心。不傾動故。應發如良犬心。不害主故。應發如旃荼羅心。離憍慢故。應發如犗牛心。無威怒故。應發如舟船心。往來不倦故。應發如橋梁心。濟渡忘疲故。應發如孝子心。承順顏色故。應發如王子心。遵行教命故。復次善男子。汝應於自身生病苦想。於善知識生醫王想。於所說法生良醫想。於所修行生除病想。又應於自身生遠行想。於善知識生導師想。於所說法生正道想。於所修行生遠達想。又應於自身生求度想。於善知識生船師想。於所說法生舟檝想。於所修行生到岸想。又應於自身生苗稼想。於善知識生龍王想。於所說法生時雨想。於所修行生成熟想。又應於自身生貧窮想。於善知識生毗沙門王想。於所說法生財寶想。於所修行生富饒想。又應於自身生弟子想。於善知識生良工想。於所說法生技藝想。於所修行生了知想。又應於自身生恐怖想。於善知識生勇徤想。於所說法生器仗想。於所修行生破怨想。又應於自身生商人想。於善知識生導師想。於所說法生珍寶想。於所修行生捃拾想。又應於自身生兒子想。於善知識生父母想。於所說法生家業想。於所修行生紹繼想。又應於自身生王子想。於善知識生大臣想。於所說法生王教想。於所修行生冠王冠想。服王服想。繫王繒想。坐王殿想。善男子。汝應發如是心作如是意近善知識。何以故。以如是心近善知識。令其志願永得清淨。復次善男子。善知識者長諸善根。譬如雪山長諸藥草。善知識者是佛法器。譬如大海吞納眾流。善知識者是功德處。譬如大海出生眾寶。善知識者淨菩提心。譬如猛火能鍊真金。善知識者出過世法。如須彌山出於大海。善知識者不染世法。譬如蓮華不著於水。善知識者不受諸惡。譬如大海不宿死屍。善知識者增長白法。譬如白月光色圓滿。善知識者照明法界。譬如盛日照四天下。善知識者長菩薩身。譬如父母養育兒子。善男子。以要言之。菩薩摩訶薩若能隨順善知識教。得十不可說百千億那由他功德。淨十不可說百千億那由他深心。長十不可說百千億那由他菩薩根。淨十不可說百千億那由他菩薩力。斷十不可說百千億阿僧祗障。超十不可說百千億阿僧祇魔境。入十不可說百千億阿僧祇法門。滿十不可說百千億阿僧祇助道。修十不可說百千億阿僧祇妙行。發十不可說百千億阿僧祇大願。善男子。我復略說一切菩薩行。一切菩薩波羅蜜。一切菩薩地。一切菩薩忍。一切菩薩總持門。一切菩薩三昧門。一切菩薩神通智。一切菩薩迴向。一切菩薩願。一切菩薩成就佛法。皆由善知識力。以善知識而為根本。依善知識生。依善知識出。依善知識長。依善知識住。善知識為因緣。善知識能發起。時善財童子聞善知識如是功德。能開示無量菩薩妙行。能成就無量廣大佛法。踊躍歡喜。頂禮德生及有德足。繞無量帀。殷勤瞻仰。辭退而去。

　　第九德生有德。為幻智歸幻善友。言妙意華門者。妙意華。即蘇滿那華。其城門側有之。亦狂尚天。表受友訓得妙意勝因之華故。童子表淨智童女表淨悲以悲智相導。共二人同會。會緣之終悲智滿故。將見慈氏紹佛位故。爾時善財童子。依教趣求漸次南行。至妙意華門城。見德生童子有德童女。陳已發心。敬問法要。時童子童女。正授法界。告善財言。我等證得菩薩解脫名為幻住。謂能知境智深淨之法。皆從緣起無定性故。如幻而住。此明一往法門。修證境智。皆依法界緣起。所謂緣生如幻故。故下明業用云。得此解脫故。見一切世界皆幻住。因緣所生故。共有十種幻。初明緣生世界。染淨從緣。後九別明凡聖皆幻。前五約凡。染分依他。如幻緣生故。第六一切國土。義通染淨。凡聖所依。皆隨緣起故。後三淨分依地。三乘聖人皆幻力故。故結云。幻境自性不可思議。意顯一切聖凡染淨因果。皆法界緣起。此與初摩耶。始終相成一法界幻網。總別圓融。歸一實故。此會緣入實之究竟也。童子童女授法界已。乃謙推云。我等二人但能知此幻住解脫而已。如諸菩薩入無邊諸事幻網。我云何知。乃指示後友云。於此南方有國名海岸。有園名大莊嚴。其中有一廣大樓閣。名毗盧遮那莊嚴藏。彌勒菩薩摩訶薩安處其中。然彌勒主唯識。以識藏如來藏。萬行莊嚴成法界藏故。此閣名毗盧遮那莊嚴藏。以因窮果滿即入果海。故寄彌勒一生補處。而以此廣大樓閣表之也。次為欲攝授下有七行餘經明住此閣之因。後指示往問云。汝詣彼問菩薩云何行菩薩行。教以十問。次何以故下徵釋廣問之由。有九行經。示要廣問之所以。謂所求德廣。故須博問方知也。次汝不應下教之以能求大心。初標不應。有二行半經。誡其劣心必要廣問。次何故下徵釋廣問廣修。共有三十六行半經。九十八門。皆廣明上求下化斷惑證真之行。疏分十段。次舉要言之下四行經。結略顯廣。以要普修。故勸其發廣大心也。次汝求善知識不應疲倦下有一百行經。皆教誡勸事善友之事。初五行誡當勤求善友。次何以故下有十五行。三十五句經。明善友能示正行。次由善知識下有二十二行經。明善友能為外護。次善知識如慈母下五行半經。教勸謂教其事友之方。次汝承事一切善知識。應發如大地心下十二行半經。教起事友之心。有二十一句。次復次汝應於自身下教其身友對辨。發對治心。有十七行經。疏分十句。句各四事。次汝應發如是心下有十行經。結勸友能成益。次以要言之下有十二行經。雙結誡勸二門。以別說難盡。故結廣從略。皆云十不可說。意顯善友之益無盡耳。然善財已歷多善友。至此而廣讚善友之益。深教事友之心行者。以善財所受前善友法。總攝於此。以成入果之圓因。欲其不忘不愚。要顯總歸善友之益也。不然。何叮嚀告誡勸教之切如此耶。善財聞善知識如是功德已。殷勤瞻仰。辭退而去。

　　上會緣入實相竟。

　　下攝德成因相。

　　爾時善財童子聞善知識教。潤澤其心。正念思惟諸菩薩行。向海岸國。自憶往世不修禮敬。即時發意勤力而行。復憶往世身心不淨。即時發意專自治潔。復憶往世作諸惡業。即時發意專自防斷。復憶往世起諸妄想。即時發意恒正思惟。復憶往世所修諸行但為自身。即時發意令心廣大普及含識。復憶往世追求欲境常自損耗無有滋味。即時發意修行佛法長養諸根以自安隱。復憶往世起邪思念顛倒相應。即時發意生正見心起菩薩願。復憶往世日夜劬勞作諸惡事。即時發意起大精進成就佛法。復憶往世受五趣生。於自他身皆無利益。即時發意願以其身饒益眾生成就佛法。承事一切諸善知識。如是思惟生大歡喜。復觀此身是生老病死眾苦之宅。願盡未來劫修菩薩道教化眾生。見諸如來成就佛法。遊行一切佛剎。承事一切法師。住持一切佛教。尋求一切法侶。見一切善知識。集一切諸佛法。與一切菩薩願智身而作因緣。作是念時長不思議無量善根。即於一切菩薩深信尊重。生希有想。生大師想。諸根清淨善法增益。起一切菩薩恭敬供養。作一切菩薩曲躬合掌。生一切菩薩普見世間眼。起一切菩薩普念眾生想。現一切菩薩無量願化身。出一切菩薩清淨讚說音。想見過現一切諸佛及諸菩薩於一切處示現成道神通變化。乃至無有一毛端處而不周徧。又得清淨智光明眼。見一切菩薩所行境界。其心普入十方剎網。其願普徧虗空法界。三世平等無有休息。如是一切。皆以信受善知識教之所致耳。善財童子以如是尊重。如是供養。如是稱讚。如是觀察。如是願力。如是想念。如是無量智慧境界。於毗盧遮那莊嚴藏大樓閣前。五體投地。暫時斂念思惟觀察。以深信解大願力故。入徧一切處智慧身平等門。普現其身在於一切如來前。一切菩薩前。一切善知識前。一切如來塔廟前。一切如來形像前。一切諸佛諸菩薩住處前。一切法寶前。一切聲聞辟支佛及其塔廟前。一切聖眾福田前。一切父母尊者前。一切十方眾生前。皆如上說尊重禮讚。盡未來際無有休息。等虗空。無邊量故。等法界。無障礙故。等實際徧一切故。等如來無分別故。猶如影隨智現故。猶如夢從思起故。猶如像示一切故。猶如響緣所發故。無有生遞興謝故。無有性隨緣轉故。又決定知一切諸報皆從業起。一切諸果皆從因起。一切諸業皆從習起。一切佛興皆從信起。一切化現諸供養事。皆悉從於決定解起。一切化佛從敬心起。一切佛法從善根起。一切化身從方便起。一切佛事從大願起。一切菩薩所修諸行從迴向起。一切法界廣大莊嚴。從一切智境界而起。離於斷見知迴向故。離於常見知無生故。離無因見知正因故。離顛倒見知如實理故。離自在見知不由他故。離自他見知從緣起故。離邊執見知法界無邊故。離往來見知如影像故。離有無見知不生滅故。離一切法見知空無生故。知不自在故。知願力出生故。離一切相見入無相際故。知一切法如種生芽故。如印生文故。知質如像故。知聲如響故。知境如夢故。知業如幻故。了世心現故。了果因起故。了報業集故。了知一切諸功德法皆從菩薩善巧方便所流出故。善財童子入如是智端心潔念。於樓觀前舉體投地殷勤頂禮。不思議善根。流注身心。清涼悅懌。從地而起一心瞻仰目不暫捨。合掌圍繞經無量帀。作是念言。此大樓閣是解空無相無願者之所住處。是於一切法無分別者之所住處。是了法界無差別者之所住處。是知一切眾生不可得者之所住處。是知一切法無生者之所住處。是不著一切世間者之所住處。是不著一切窟宅者之所住處。是不樂一切聚落者之所住處。是不依一切境界者之所住處。是離一切想者之所住處。是知一切法無自性者之所住處。是斷一切分別業者之所住處。是離一切想心意識者之所住處。是不入不出一切道者之所住處。是入一切甚深般若波羅蜜者之所住處。是能以方便住普門法界者之所住處。是息滅一切煩惱火者之所住處。是以增上慧除斷一切見愛慢者之所住處。是出生一切諸禪解脫三昧通明而遊戲者之所住處。是觀察一切菩薩三昧境界者之所住處。是安住一切如來所者之所住處。是以一劫入一切劫以一切劫入一劫而不壞其相者之所住處。是以一剎入一切剎以一切剎入一剎而不壞其相者之所住處。是以一法入一切法以一切法入一法而不壞其相者之所住處。是以一眾生入一切眾生以一切眾生入一眾生而不壞其相者之所住處。是以一佛入一切佛以一切佛入一佛而不壞其相者之所住處。是於一念中而知一切三世者之所住處。是於一念中往詣一切國土者之所住處。是於一切眾生前悉現其身者之所住處。是心常利益一切世間者之所住處。是能徧至一切處者之所住處。是雖已出一切世間為化眾生故而恒於中現身者之所住處。是不著一切剎為供養諸佛故而遊一切剎者之所住處。是不動本處能普詣一切佛剎而莊嚴者之所住處。是親近一切佛而不起佛想者之所住處。是依止一切善知識而不起善知識想者之所住處。是住一切魔宮而不躭著欲境界者之所住處。是永離一切心想者之所住處。是雖於一切眾生中而現其身然於自他不生二想者之所住處。是能普入一切世界而於法界無差別想者之所住處。是願住未來一切劫而於諸劫無長短想者之所住處。是不離一毛端處而普現身一切世界者之所住處。是能演說難遭遇法者之所住處。是能住難知法。甚深法。無二法。無相法。無對治法。無所得法。無戲論法者之所住處。是住大慈大悲者之所住處。是已度一切二乘智。已超一切魔境界。已於世法無所染。已到菩薩所到彼岸。已住如來所住處者之所住處。是雖離一切諸相而亦不入聲聞正位。雖了一切法無生而亦不住無生法性者之所住處。是雖觀不淨而不證離貪法。亦不與貪欲俱。雖修於慈而不證離瞋法。亦不與瞋垢俱。雖觀緣起而不證離癡法。亦不與癡惑俱者之所住處。是雖住四禪而不隨禪生。雖行四無量為化眾生故而不生色界。雖修四無色定以大悲故而不住無色界者之所住處。是雖勤修止觀為化眾生故而不證明脫。雖行於捨而不捨化眾生事者之所住處。是雖觀於空而不起空見。雖行無相而常化著相眾生。雖行無願而不捨菩提行願者之所住處。是雖於一切業煩惱中而得自在為化眾生故而現隨順諸業煩惱。雖無生死為化眾生故示受生死。雖已離一切趣為化眾生故示入諸趣者之所住處。是雖行於慈而於諸眾生無所愛戀。雖行於悲而於諸眾生無所取著。雖行於喜而觀苦眾生心常哀愍。雖行於捨而不廢捨利益他事者之所住處。是雖行九次第定而不厭離欲界受生。雖知一切法無生無滅而不於實際作證。雖入三解脫門而不取聲聞解脫。雖觀四聖諦而不住小乘聖果。雖觀甚深緣起而不住究竟寂靜。雖修八聖道而不求永出世間。雖超凡夫地而不墮聲聞辟支佛地。雖觀五取蘊而不永滅諸蘊。雖超出四魔而不分別諸魔。雖不著六處而不永滅六處。雖安住真如而不墮實際。雖說一切乘而不捨大乘。此大樓閣。是住如是等一切諸功德者之所住處。爾時善財童子。而說頌言。

　如是大悲清淨智　　利益世間慈氏尊
　灌頂地中佛長子　　入如來境之住處
　一切名聞諸佛子　　已入大乘解脫門
　遊行法界心無著　　此無等者之住處
　施戒忍進禪智慧　　方便願力及神通
　如是大乘諸度法　　悉具足者之住處
　智慧廣大如虗空　　普知三世一切法
　無礙無依無所取　　了諸有者之住處
　善能解了一切法　　無性無生無所依
　如鳥飛空得自在　　此大智者之住處
　了知三毒真實性　　分別因緣虗妄起
　亦不厭彼而求出　　此寂靜人之住處
　三解脫門八聖道　　諸蘊處界及緣起
　悉能觀察不趣寂　　此善巧人之住處
　十方國土及眾生　　以無礙智咸觀察
　了性皆空不分別　　此寂滅人之住處
　普行法界悉無礙　　而求行性不可得
　如風行空無所行　　此無依者之住處
　普見惡道羣生類　　受諸楚毒無所歸
　放大慈光悉除滅　　此哀愍者之住處
　見諸眾生失正道　　譬如生盲踐畏途
　引其令入解脫城　　此大導師之住處
　見諸眾生入魔網　　生老病死常逼迫
　令其解脫得慰安　　此勇健人之住處
　見諸眾生嬰惑病　　而興廣大悲愍心
　以智慧藥悉除滅　　此大醫王之住處
　見諸羣生沒有海　　沉淪憂迫受眾苦
　悉以法船而救之　　此善度者之住處
　見諸眾生在惑海　　能發菩提妙寶心
　悉入其中而濟拔　　此善漁人之住處
　恒以大願慈悲眼　　普觀一切諸眾生
　從諸有海而拔出　　此金翅王之住處
　譬如日月在虗空　　一切世間靡不燭
　智慧光明亦如是　　此照世者之住處
　菩薩為化一眾生　　普盡未來無量劫
　如為一人一切爾　　此救世者之住處
　於一國土化眾生　　盡未來劫無休息
　一一國土咸如是　　此堅固意之住處
　十方諸佛所說法　　一座普受咸令盡
　盡未來劫恒悉然　　此智海人之住處
　徧遊一切世界海　　普入一切道場海
　供養一切如來海　　此修行者之住處
　修行一切妙行海　　發起無邊大願海
　如是經於眾劫海　　此功德者之住處
　一毛端處無量剎　　佛眾生劫不可說
　如是明見靡不周　　此無礙眼之住處
　一念普攝無邊劫　　國土諸佛及眾生
　智慧無礙悉正知　　此具德人之住處
　十方國土碎為塵　　一切大海以毛滴
　菩薩發願數如是　　此無礙者之住處
　成就總持三昧門　　大願諸禪及解脫
　一一皆住無邊劫　　此真佛子之住處
　無量無邊諸佛子　　種種說法度眾生
　亦說世間眾技術　　此修行者之住處
　成就神通方便智　　修行如幻妙法門
　十方五趣悉現生　　此無礙者之住處
　菩薩始從初發心　　具足修行一切行
　化身無量徧法界　　此神力者之住處
　一念成就菩提道　　普作無邊智慧業
　世情思慮悉發狂　　此難量者之住處
　成就神通無障礙　　遊行法界靡不周
　其心未甞有所得　　此淨慧者之住處
　菩薩修行無礙慧　　入諸國土無所著
　以無二智普照明　　此無我者之住處
　了知諸法無依止　　本性寂滅同虗空
　常行如是境界中　　此離垢人之住處
　普見羣生受諸苦　　發大仁慈智慧心
　願常利益諸世間　　此悲愍者之住處
　佛子住於此　　普現眾生前　　猶如明月輪
　徧除生死暗　　佛子住於此　　普順眾生心
　變現無量身　　充滿十方剎　　佛子住於此
　徧遊諸世界　　一切如來所　　無量無數劫
　佛子住於此　　思量諸佛法　　無量無數劫
　其心無厭倦　　佛子住於此　　念念入三昧
　一一三昧門　　闡明諸佛境　　佛子住於此
　悉知一切剎　　無量無數劫　　眾生佛名號
　佛子住於此　　一念攝諸劫　　但隨眾生心
　而無分別想　　佛子住於此　　修習諸三昧
　一一心念中　　了知三世法　　佛子住於此
　結跏身不動　　普現一切剎　　一切諸趣中
　佛子住於此　　飲諸佛法海　　深入智慧海
　具足功德海　　佛子住於此　　悉知諸剎數
　世數眾生數　　佛名數亦然　　佛子住於此
　一念悉能了　　一切三世中　　國土之成壞
　佛子住於此　　普知佛行願　　菩薩所修行
　眾生根性欲　　佛子住於此　　見一微塵中
　無量剎道場　　眾生及諸劫　　如一微塵內
　一切塵亦然　　種種咸具足　　處處皆無礙
　佛子住於此　　普觀一切法　　眾生剎及世
　無起無所有　　觀察眾生等　　法等如來等
　剎等諸願等　　三世悉平等　　佛子住於此
　教化諸羣生　　供養諸如來　　思惟諸法性
　無量千萬劫　　所修願智行　　廣大不可量
　稱揚莫能盡　　彼諸大勇猛　　所行無障礙
　安住於此中　　我合掌敬禮　　諸佛之長子
　聖德慈氏尊　　我今供敬禮　　願垂顧念我

　　爾時善財童子。以如是等一切菩薩無量稱揚讚歎法。而讚毗盧遮那莊嚴藏大樓閣中諸菩薩已。曲躬合掌恭敬頂禮。一心願見彌勒菩薩親近供養。乃見彌勒菩薩摩訶薩從別處來。無量天龍夜叉乾闥婆。阿修羅。迦樓羅。緊那羅。摩睺羅伽王。釋梵護世。及本生處無量眷屬婆羅門眾。及餘無數百千眾生前後圍繞而共來向莊嚴藏大樓觀所。善財見已。歡喜踊躍五體投地。時彌勒菩薩觀察善財。指示大眾。歎其功德而說頌曰。

　汝等觀善財　　智慧心清淨　　為求菩提行
　而來至我所　　善來圓滿慈　　善來清淨悲
　善來寂滅眼　　修行無懈倦　　善來清淨意
　善來廣大心　　善來不退根　　修行無懈倦
　善來不動行　　常求善知識　　了達一切法
　調伏諸羣生　　善來行妙道　　善來住功德
　善來趣佛果　　未曾有疲倦　　善來德為體
　善來法所滋　　善來無邊行　　世間難可見
　善來離迷惑　　世法不能染　　利衰毀譽等
　一切無分別　　善來施安樂　　調柔堪受化
　諂誑瞋慢心　　一切悉除滅　　善來真佛子
　普詣於十方　　增長諸功德　　調柔無懈倦
　善來三世智　　徧知一切法　　普生功德藏
　修行不疲厭　　文殊德雲等　　一切諸佛子
　令汝至我所　　示汝無礙處　　具修菩薩行
　普攝諸羣生　　如是廣大人　　今來至我所
　為求諸如來　　清淨之境界　　問諸廣大願
　而來至我所　　去來現在佛　　所成諸行業
　汝欲皆修學　　而來至我所　　汝於善知識
　欲求微妙法　　欲受菩薩行　　而來至我所
　汝念善知識　　諸佛所稱歎　　令汝成菩提
　而來至我所　　汝念善知識　　生我如父母
　養我如乳母　　增我菩提分　　如醫療眾疾
　如天灑甘露　　如日示正道　　如月轉淨輪
　如山不動搖　　如海無增減　　如船師濟渡
　而來至我所　　汝觀善知識　　猶如大猛將
　亦如大商主　　又如大導師　　能建正法幢
　能示佛功德　　能滅諸惡道　　能開善趣門
　能顯諸佛身　　能守諸佛藏　　能持諸佛法
　是故願瞻奉　　欲滿清淨智　　欲具端正身
　欲生尊貴家　　而來至我所　　汝等觀此人
　親近善知識　　隨其所修學　　一切應順行
　以昔福因緣　　文殊令發心　　隨順無違逆
　修行不懈倦　　父母與親屬　　宮殿及財產
　一切皆捨離　　謙下求知識　　淨治如是意
　永離世間身　　當生佛國土　　受諸勝果報
　善財見眾生　　生老病死苦　　為發大悲意
　勤修無上道　　善財見眾生　　五趣常流轉
　為求金剛智　　破彼諸苦輪　　善財見眾生
　心田甚荒穢　　為除三毒刺　　專求利智犁
　眾生處癡暗　　盲冥失正道　　善財為導師
　示其安隱處　　忍鎧解脫乘　　智慧為利劒
　能於三有內　　破諸煩惱賊　　善財法船師
　普濟諸含識　　令過爾𦦨海　　疾至淨寶洲
　善財正覺日　　智光大願輪　　周行法界空
　普照羣迷宅　　善財正覺月　　白法悉圓滿
　慈定清涼光　　等照眾生心　　善財聖智海
　依於直心住　　菩提行漸深　　出生眾法寶
　善財大心龍　　升於法界空　　興雲霔甘澤
　生成一切果　　善財然法燈　　信炷慈悲油
　念器功德光　　滅除三毒闇　　覺心迦羅邏
　悲胞慈為肉　　菩提分支節　　長於如來藏
　增長福德藏　　清淨智慧藏　　開顯方便藏
　出生大願藏　　如是大莊嚴　　救護諸羣生
　一切天人中　　難聞難可見　　如是智慧樹
　根深不可動　　眾行海增長　　普蔭諸羣生
　欲生一切德　　欲問一切法　　欲斷一切疑
　專求善知識　　欲破諸惑魔　　欲除諸見垢
　欲解眾生縛　　專求善知識　　當滅諸惡道
　當示人天路　　令修功德行　　疾入涅槃城
　當度諸見難　　當識諸見網　　當枯愛欲水
　當示三有道　　當為世依怙　　當作世光明
　當成三界師　　示其解脫處　　亦當令世間
　普離諸想著　　普覺煩惱唾　　普出愛欲泥
　當了種種法　　當淨種種剎　　一切咸究竟
　其心大歡喜　　汝行極調柔　　汝心甚清淨
　所欲修功德　　一切當圓滿　　不久見諸佛
　了達一切法　　嚴淨眾剎海　　成就大菩提
　當滿諸行海　　當知諸法海　　當度眾生海
　如是修諸行　　當到功德岸　　當生諸善品
　當與佛子等　　如是心決定　　當斷一切惑
　當淨一切業　　當伏一切魔　　滿足如是願
　當生妙智道　　當開正法道　　不久當捨離
　惑業諸苦道　　一切眾生輪　　沉迷諸有輪
　汝當轉法輪　　令其斷苦輪　　汝當持佛種
　汝當淨法種　　汝能集僧種　　三世悉周徧
　當斷眾愛網　　當裂眾見網　　當救眾苦網
　當成此願網　　當度眾生界　　當淨國土界
　當集智慧界　　當成此心界　　當令眾生喜
　當令菩薩喜　　當令諸佛喜　　當成此歡喜
　當見一切趣　　當見一切剎　　當見一切法
　當成此佛見　　當放破暗光　　當放息熱光
　當放滅惡光　　滌除三有苦　　當開天趣門
　當開佛道門　　當示解脫門　　普使眾生入
　當示於正道　　當絕於邪道　　如是勤修行
　成就菩提道　　當修功德海　　當度三有海
　普使羣生海　　出於眾苦海　　當於眾生海
　消竭煩惱海　　令修諸行海　　疾入大智海
　汝當增智海　　汝當修行海　　諸佛大願海
　汝當咸滿足　　汝當入剎海　　汝當觀眾海
　汝當以智力　　普飲諸法海　　當覲諸佛雲
　當起供養雲　　當聽妙法雲　　當興此願雲
　普遊三有室　　普壞眾惑室　　普入如來室
　當行如是道　　普入三昧門　　普遊解脫門
　普住神通門　　周行於法界　　普現眾生前
　普對諸佛前　　譬如日月光　　當成如是力
　所行無動亂　　所行無染著　　如鳥行虗空
　當成此妙用　　譬如因陀網　　剎網如是住
　汝當悉往詣　　如風無所礙　　汝當入法界
　徧往諸世界　　普見三世佛　　心生大歡喜
　汝於諸法門　　已得及當得　　應生大喜躍
　無貪亦無厭　　汝是功德器　　能隨諸佛教
　能修菩薩行　　得見此奇特　　如是諸佛子
　億劫難可遇　　況見其功德　　所修諸妙道
　汝生於人中　　大獲諸善利　　得見文殊等
　無量諸功德　　已離諸惡道　　已出諸難處
　已超眾苦患　　善哉勿懈怠　　已離凡夫地
　已住菩薩地　　當滿智慧地　　速入如來地
　菩薩行如海　　佛智同虗空　　汝願亦復然
　應生大欣慶　　諸根不懈倦　　志願恒決定
　親近善知識　　不久悉成滿　　菩薩種種行
　皆為調眾生　　普行諸法門　　慎勿生疑惑
　汝具難思福　　及以真實信　　是故於今日
　得見諸佛子　　汝見諸佛子　　悉獲廣大利
　一一諸大願　　一切咸信受　　汝於三有中
　能修菩薩行　　是故諸佛子　　示汝解脫門
　非是法器人　　與佛子同住　　設經無量劫
　莫知其境界　　汝見諸菩薩　　得聞如是法
　世間甚難有　　應生大喜慶　　諸佛護念汝
　菩薩攝受汝　　能順其教行　　善哉住壽命
　已生菩薩家　　已具菩薩德　　已長如來種
　當升灌頂位　　不久汝當得　　與諸佛子等
　見苦惱眾生　　悉置安隱處　　如下如是種
　必獲如是果　　我今慶慰汝　　汝應大欣悅
　無量諸菩薩　　無量劫行道　　未能成此行
　今汝皆獲得　　信樂堅進力　　善財成此行
　若有敬慕心　　亦當如是學　　一切功德行
　皆從願欲生　　善財已了知　　常樂勤修習
　如龍布密雲　　必當霔大雨　　菩薩起願智
　決定修諸行　　若有善知識　　示汝普賢行
　汝當好承事　　慎勿生疑惑　　汝於無量劫
　為欲妄捨身　　今為求菩提　　此捨方為善
　汝於無量劫　　具受生死苦　　不曾事諸佛
　未聞如是行　　汝今得人身　　值佛善知識
　聽受菩提行　　云何不歡喜　　雖遇佛興世
　亦值善知識　　其心不清淨　　不聞如是法
　若於善知識　　信樂心尊重　　離癡不疲厭
　乃聞如是法　　若有聞此法　　而興誓願心
　當知如是人　　已獲廣大利　　如是心清淨
　常得近諸佛　　亦近諸菩薩　　決定成菩提
　若入此法門　　則具諸功德　　永離眾惡趣
　不受一切苦　　不久捨此身　　往生佛國土
　常見十方佛　　及以諸菩薩　　往因今淨解
　及事善友力　　增長諸功德　　如水生蓮華
　樂事善知識　　勤供一切佛　　專心聽聞法
　常行勿懈倦　　汝是真法器　　當具一切法
　當修一切道　　當滿一切願　　汝以信解心
　而能敬禮我　　不久當普入　　一切諸佛會
　善哉真佛子　　恭敬一切佛　　不久具諸行
　到佛功德岸　　汝當往大智　　文殊師利所
　彼當令汝得　　普賢深妙行

　　爾時彌勒菩薩摩訶薩在眾會前。稱讚善財大功德藏。善財聞已。歡喜踊躍身毛皆竪。悲泣哽噎起立合掌。恭敬瞻仰繞無量帀。以文殊師利心念力故。眾華纓絡種種妙寶不覺忽然自盈其手。善財歡喜。即以奉散彌勒菩薩摩訶薩上。時彌勒菩薩摩善財頂為說頌言。

　善哉善哉真佛子　　普策諸根無懈倦
　不久當具諸功德　　猶如文殊及與我

　　時善財童子以頌答曰。

　我念善知識　　億劫難值遇　　今得咸親近
　而來詣尊所　　我以文殊故　　見諸難見者
　彼大功德尊　　願速還瞻覲

　　自下大文第三慈氏一人明攝德成因相。謂既會緣入實。攝前眾德為成佛之因。定堪成佛。故托一生補處。為等覺後心。所以彌勒樓閣名毗盧莊嚴藏也。以此位難入故前假多誡勸。此當參請之先發多種勝心也。故善財既蒙前善友教。往參彌勒。先別生勝念。悔往修來。故云自憶往昔不修禮敬即時發意勤力而行等。有二十三行半經。委觀昔非。以行對治。觀其現苦。策進當苦。如是思念。觀察如是。皆以信受善知識教之所致耳。此深領德生有德之誡勸也。後見敬諮問。先見依報。初善財童子以如是尊重觀察願力。想念如是無量智慧境界。於毗盧遮那莊嚴藏大樓閣前。暫時斂念。思惟觀察。以深信解大願力故入徧一切處智慧身平等門。此先入定以申敬也。疏云斂念標定。思察定之加行。信願是定因。入徧下辨定名相。此善財未見彌勒。先見樓閣即入此定者。意顯深位重玄之境非散心可見。故入定以觀。蓋攝前諸位之行以成此定。為入法界之因。次普現其身在於一切如來前下有八行餘經。別顯定之業用。即雙運定慧明即智定之妙用。故能普現十法界身。羅身雲於法界。次等虗空無邊量故等。明契法性之真源。善財一往所證法界。盡彰於此一定之間。次又決定知一切諸報下明稱法界之深觀。明稱法界三觀一心。共有十四行經。分為三段。初又決定知下五行餘經。明了法從緣。即是假觀。次離於斷見。至無相際。有五行餘經。明智契無性。即是空觀。次知一切法如種生芽。至善巧方便所流出故三行餘經。會歸中道。乃別明前定相。善財童子入如是智。至不思議善根流注身心清涼悅懌二行經。總結成益。次從地而起一心瞻仰繞無量帀。明出定敬讚。初繞以身敬。次作念言以心敬。念此大樓閣是解空無相無願者之所住處下六十二行餘經。乃舉能住者德。歎所住樓閣。初句具顯故。此大樓閣之言貫通諸句。疏分十段。大槩所歎皆約權實理事雙行之德。善財既說長行。復以偈讚。爾時善財童子而說頌言。偈讚中道有五十五偈。前三十四偈七言。乃舉德歎處。從二十一偈五言。乃指處明德。至我今供敬禮願垂顧念我止。上乃見依報。下見正報。爾時善財童子以如是等稱揚讚歎法。而讚毗盧遮那莊嚴藏大樓閣已。乃見彌勒菩薩從別處來。言彌勒從別處來者。且善財初參德雲。乃別峰相見。表不住正位。亦從體起用。今見彌勒因位終極。從別處來。表攝用歸體。意顯五位因果。無不從此法界流。今因窮果滿。無不還歸此法界故。無量八部諸天眷屬無數眾生圍繞彌勒而來也。善財見已。歡喜踊躍。五體投地。纔設敬儀。未及諮問。彌勒菩薩更不待問。蓋懸鑑觀察善財功德已圓。但指示大眾。歎其功德。說偈以讚曰。汝觀善財行。智慧心清淨。為求菩提故而來至我所。此下說有一百一十三頌。廣歎善財之德。末後一偈略示後友云。汝當往大智文殊師利所。彼當令汝得普賢之妙行。然彌勒不待善財更問法門。但說偈讚歎已竟即便指示後友者。意表位極忘言。當會法界智行。以入妙覺果海也。故彌勒如此稱讚善財大功德藏。故以文殊心念力故。故瓔珞眾華妙寶忽然盈手者。此表妙契果覺自然而有不思議用也以忘緣乃證。故善財以華復散彌勒。此表因果一如。故彌勒復說偈讚善財。而善財亦以偈答之也。此但初見因緣。問法具在後文。

大方廣佛華嚴經綱要卷第七十七


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十八

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之十九

　　爾時善財童子。合掌恭敬。重白彌勒菩薩摩訶薩言。大聖。我已先發阿耨多羅三藐三菩提心。而我未知菩薩云何學菩薩行。云何修菩薩道。大聖。一切如來授尊者記一生當得阿耨多羅三藐三菩提。若一生當得無上菩提。則已超越一切菩薩所住處。則已出過一切菩薩離生位。則已圓滿一切波羅蜜。則已深入一切諸忍門。則已具足一切菩薩地。則已遊戲一切解脫門。則已成就一切三昧法。則已通達一切菩薩行。則已證得一切陀羅尼辯才。則已於一切菩薩自在中而得自在。則已積集一切菩薩助道法。則已遊戲智慧方便。則已出生大神通智。則已成就一切學處。則已圓滿一切妙行。則已滿足一切大願。則已領受一切佛所記。則已了知一切諸乘門。則已堪受一切如來所護念。則已能說一切佛菩提。則已能持一切佛法藏。則已能持一切諸佛菩薩祕密藏。則已能於一切菩薩眾中為上首。則已能為破煩惱魔軍大勇將。則已能作出生死曠野大導師。則已能作治諸惑重病大醫王。則已能於一切眾生中為最勝。則已能於一切世主中得自在。則已能於一切聖人中最第一。則已能於一切聲聞獨覺中最增上。則已能於生死海中為船師。則已能布調伏一切眾生網。則已能觀一切眾生根。則已能攝一切眾生界。則已能守護一切菩薩眾。則已能談議一切菩薩事。則已能往詣一切如來所。則已能住止一切如來會。則已能現身一切眾生前。則已能於一切世法無所染。則已能超越一切魔境界。則已能安住一切佛境界。則已能到一切菩薩無礙境。則已能精勤供養一切佛。則已與一切諸佛法同體性。已繫妙法繒。已受佛灌頂。已住一切智。已能普生一切佛法。已能速踐一切智位。大聖。菩薩云何學菩薩行。云何修菩薩道。隨所修學疾得具足一切佛法。悉能度脫所念眾生。普能成滿所發大願。普能究竟所起諸行。普能安慰一切天人不負自身。不斷三寶。不虗一切佛菩薩種。能持一切諸佛法眼。如是等事願皆為說。爾時彌勒菩薩摩訶薩。觀察一切道場眾會。指示善財而作是言。諸仁者。汝等見此長者子今於我所問菩薩行諸功德不。諸仁者。此長者子勇猛精進。志願無雜。深心堅固。恒不退轉。具勝希望如救頭然無有厭足。樂善知識親近供養。處處尋求承事請法。諸仁者。此長者子曩於福城受文殊教。展轉南行求善知識。經由一百一十善知識已。然後而來至於我所。未曾暫起一念疲懈。諸仁者。此長者子甚為難有。趣向大乘乘於大慧。發大勇猛擐大悲甲。以大慈心救護眾生。起大精進波羅蜜行。作大商主護諸眾生。為大法船度諸有海。住於大道集大法寶。修諸廣大助道之法。如是之人難可得聞。難可得見。難得親近同居共行。何以故。此長者子發心救護一切眾生。令一切眾生解脫諸苦。超諸惡趣。離諸險難。破無明闇。出生死野。息諸趣論度魔境界。不著世法。出欲污泥。斷貪鞅。解見縛。壞相宅。絕迷道。摧慢幢。拔惑箭。撤睡蓋。裂愛網。滅無明。度有流。離諂幻。淨心垢。斷癡惑。出生死。諸仁者。此長者子為被四流漂汩者。造大法船。為被見泥沒溺者。立大法橋。為被癡暗昏迷者然大智燈。為行生死曠野者開示聖道。為嬰煩惱重病者調和法藥。為遭生老死苦者飲以甘露令其安隱。為入貪恚癡火者沃以定水使得清涼。多憂惱者慰喻使安。繫有獄者曉誨令出。入見網者開以智劒。住界城者示諸脫門。在險難者導安隱處。懼結賊者與無畏法。墮惡趣者授慈悲手。拘害蘊者示涅槃城。界蛇所纏解以聖道。著於六處空聚落者以智慧光引之令出。住邪濟者令入正濟。近惡友者示其善友。樂凡法者誨以聖法。著生死者令其趣入一切智城。諸仁者。此長者子恒以此行救護眾生。發菩提心未甞休息。求大乘道曾無懈倦。飲諸法水不生厭足。恒勤積集助道之行。常樂清淨一切法門。修菩薩行不捨精進。成滿諸願善行方便。見善知識情無厭足。事善知識身不疲懈。聞善知識所有教誨常樂順行未曾違逆。諸仁者。若有眾生能發阿耨多羅三藐三菩提心。是為希有。若發心已又能如是精進方便集諸佛法。倍為希有。又能如是求菩薩道。又能如是淨菩薩行。又能如是事善知識。又能如是如救頭然。又能如是順知識教。又能如是堅固修行。又能如是集菩提分。又能如是不求一切名聞利養。又能如是不捨菩薩純一之心。又能如是不樂家宅。不著欲樂。不戀父母親戚知識。但樂追求菩薩伴侶。又能如是不顧身命唯願勤修一切智道。應知展轉倍更難得。諸仁者。餘諸菩薩經於無量百千萬億那由他劫。乃能滿足菩薩願行。乃能親近諸佛菩提。此長者子於一生內則能淨佛剎。則能化眾生。則能以智慧深入法界。則能成就諸波羅蜜。則能增廣一切諸行。則能圓滿一切大願。則能超出一切魔業。則能承事一切善友。則能清淨諸菩薩道。則能具足普賢諸行。爾時彌勒菩薩摩訶薩如是稱歎善財童子種種功德。令無量百千眾生發菩提心已。告善財言。善哉善哉。善男子。汝為饒益一切世間。汝為救護一切眾生。汝為勤求一切佛法故。發阿耨多羅三藐三菩提心。善男子。汝獲善利。汝善得人身。汝善住壽命。汝善值如來出現。汝善見文殊師利大善知識。汝身是善器。為諸善根之所潤澤。汝為白法之所資持。所有解欲悉已清淨。已為諸佛共所護念。已為善友所共攝受。何以故。善男子。菩提心者猶如種子。能生一切諸佛法故。菩提心者猶如良田。能長眾生白淨法故。菩提心者猶如大地。能持一切諸世間故。菩提心者猶如淨水。能洗一切煩惱垢故。菩提心者猶如大風。普於世間無所礙故。菩提心者猶如盛火。能燒一切諸見薪故。菩提心者猶如淨日。普照一切諸世間故。菩提心者猶如盛月。諸白淨法悉圓滿故。菩提心者猶如明燈。能放種種法光明故。菩提心者猶如淨目。普見一切安危處故。菩提心者猶如大道。普令得入大智城故。菩提心者猶如正濟。令其得離諸邪法故。菩提心者猶如大車。普能運載諸菩薩故。菩提心者猶如門戶。開示一切菩薩行故。菩提心者猶如宮殿。安住修習三昧法故。菩提心者猶如園苑。於中遊戲受法樂故。菩提心者猶如舍宅。安隱一切諸眾生故。菩提心者則為所歸。利益一切諸世間故。菩提心者則為所依。諸菩薩行所依處故。菩提心者猶如慈父。訓導一切諸菩薩故。菩提心者猶如慈母。生長一切諸菩薩故。菩提心者猶如乳母。養育一切諸菩薩故。菩提心者猶如善友。成益一切諸菩薩故。菩提心者猶如君主。勝出一切二乘人故。菩提心者猶如帝王。一切願中得自在故。菩提心者猶如大海。一切功德悉入中故。菩提心者如須彌山。於諸眾生心平等故。菩提心者如鐵圍山。攝持一切諸世間故。菩提心者猶如雪山。長養一切智慧藥故。菩提心者猶如香山。出生一切功德香故。菩提心者猶如虗空。諸妙功德廣無邊故。菩提心者猶如蓮華。不染一切世間法故。菩提心者如調慧象。其心善順不獷戾故。菩提心者如良善馬。遠離一切諸惡性故。菩提心者如調御師。守護大乘一切法故。菩提心者猶如良藥。能治一切煩惱病故。菩提心者猶如坑穽。陷沒一切諸惡法故。菩提心者猶如金剛。悉能穿徹一切法故。菩提心者猶如香篋。能貯一切功德香故。菩提心者猶如妙華。一切世間所樂見故。菩提心者如白栴檀。除眾欲熱使清涼故。菩提心者如黑沉香。能熏法界悉周徧故。菩提心者如善見藥王。能破一切煩惱病故。菩提心者如毗笈摩藥。能拔一切諸惑箭故。菩提心者猶如帝釋。一切主中最為尊故。菩提心者如毗沙門。能斷一切貧窮苦故。菩提心者如功德天。一切功德所莊嚴故。菩提心者如莊嚴具。莊嚴一切諸菩薩故。菩提心者如劫燒火。能燒一切諸有為故。菩提心者如無生根藥。長養一切諸佛法故。菩提心者猶如龍珠。能消一切煩惱毒故。菩提心者如水清珠。能清一切煩惱濁故。菩提心者如如意珠。能周給一切諸貧乏故。菩提心者如功德瓶。滿足一切眾生心故。菩提心者如如意樹。能雨一切莊嚴具故。菩提心者如鵞羽衣。不受一切生死垢故。菩提心者如白氎線。從本已來性清淨故。菩提心者如快利犁。能治一切眾生田故。菩提心者如那羅延。能摧一切我見敵故。菩提心者猶如快箭。能破一切諸苦的故。菩提心者猶如利矛。能穿一切煩惱甲故。菩提心者猶如堅甲。能獲一切如理心故。菩提心者猶如利刀。能斬一切煩惱首故。菩提心者猶如利劒。能斷一切憍慢鎧故。菩提心者如勇將幢。能伏一切諸魔軍故。菩提心者猶如利鋸。能截一切無明樹故。菩提心者猶如利斧。能伐一切諸苦樹故。菩提心者猶如兵仗。能防一切諸苦難故。菩提心者猶如善手。防護一切諸度身故。菩提心者猶如好足。安立一切諸功德故。菩提心者猶如眼藥。滅除一切無明翳故。菩提心者猶如鉗鑷。能拔一切身見刺故。菩提心者猶如臥具。息除生死諸勞苦故。菩提心者如善知識。能解一切生死縛故。菩提心者如好珍財。能除一切貧窮事故。菩提心者如大導師。善知菩薩出要道故。菩提心者猶如伏藏。出功德財無匱乏故。菩提心者猶如涌泉。生智慧水無窮盡故。菩提心者猶如明鏡。普現一切法門像故。菩提心者猶如蓮華。不染一切諸罪垢故。菩提心者猶如大河。流引一切度攝法故。菩提心者如大龍王。能雨一切妙法雨故。菩提心者猶如命根。任持菩薩大悲身故。菩提心者猶如甘露。能令安住不死界故。菩提心者猶如大網。普攝一切諸眾生故。菩提心者猶如罥索。攝取一切所應化故。菩提心者猶如鈎餌。出有淵中所居者故。菩提心者如阿伽陀藥。能令無病永安隱故。菩提心者如除毒藥。悉能消歇貪愛毒故。菩提心者如善持呪。能除一切顛倒毒故。菩提心者猶如疾風。能卷一切諸障霧故。菩提心者如大寶洲。出生一切覺分寶故。菩提心者如好種性。出生一切白淨法故。菩提心者猶如住宅。諸功德法所依處故。菩提心者猶如市肆。菩薩商人貿易處故。菩提心者如鍊金藥。能治一切煩惱垢故。菩提心者猶如好蜜。圓滿一切功德味故。菩提心者猶如正道。令諸菩薩入智城故。菩提心者猶如好器。能持一切白淨法故。菩提心者猶如時雨。能滅一切煩惱塵故。菩提心者則為住處。一切菩薩所住處故。菩提心者則為壽行。不取聲聞解脫果故。菩提心者如淨瑠璃。自性明潔無諸垢故。菩提心者如帝青寶。出過世間二乘智故。菩提心者如更漏鼓。覺諸眾生煩惱睡故。菩提心者如清淨水。性本澄潔無垢濁故。菩提心者如閻浮金。暎奪一切有為善故。菩提心者如大山王。超出一切諸世間故。菩提心者則為所歸。不拒一切諸來者故。菩提心者則為義利。能除一切煩惱事故。菩提心者則為妙寶。能令一切心歡喜故。菩提心者如大施會。充滿一切眾生心故。菩提心者則為尊勝。諸眾生心無與等故。菩提心者猶如伏藏。能攝一切諸佛法故。菩提心者如因陀羅網。能伏煩惱阿修羅故。菩提心者如婆樓那風。能動一切所應化故。菩提心者如因陀羅火。能燒一切諸惑習故。菩提心者如佛支提。一切世間應供養故。善男子。菩提心者成就如是無量功德。舉要言之。應知悉與一切佛法諸功德等。何以故。因菩提心出生一切諸菩薩行。三世如來從菩提心而出生故。是故善男子。若有發阿耨多羅三藐三菩提心者。則已出生無量功德。普能攝取一切智道。善男子。譬如有人得無畏藥離五恐怖。何等為五。所謂火不能燒。毒不能中。刀不能傷。水不能漂。烟不能熏。菩薩摩訶薩亦復如是。得一切智菩提心藥。貪火不燒。瞋毒不中。惑刀不傷。有流不漂。諸覺觀烟不能熏害。善男子。譬如有人得解脫藥終無橫難。菩薩摩訶薩亦復如是。得菩提心解脫智藥。永離一切生死橫難。善男子。譬如有人持摩訶應伽藥。毒蛇聞氣即皆遠去。菩薩摩訶薩亦復如是。持菩提心大應伽藥。一切煩惱諸惡毒蛇聞其氣者悉皆散滅。善男子。譬如有人持無勝藥一切怨敵無能勝者。菩薩摩訶薩亦復如是。持菩提心無能勝藥。悉能降伏一切魔軍。善男子。譬如有人持毗笈摩藥能令毒箭自然墮落。菩薩摩訶薩亦復如是。持菩提心毗笈摩樂。令貪恚癡諸邪見箭自然墮落。善男子。譬如有人持善見藥能餘一切所有諸病。菩薩摩訶薩亦復如是。持菩提心善見藥王。悉除一切諸煩惱病。善男子。如有藥樹名珊陀那。有取其皮以塗瘡者瘡即除愈。然其樹皮隨取隨生終不可盡。菩薩摩訶薩從菩提心生一切智樹亦復如是。若有得見而生信者。煩惱業瘡悉得消滅。一切智樹初無所損。善男子。如有藥樹名無生根。以其力故增長一切閻浮提樹。菩薩摩訶薩菩提心樹亦復如是。以其力故增長一切學與無學及諸菩薩所有善法。善男子。譬如有藥名阿藍婆。若用塗身身之與心咸有堪能。菩薩摩訶薩得菩提心阿藍婆藥亦復如是。令其身心增長善法。善男子。譬如有人得念力藥。凡所聞事憶持不忘。菩薩摩訶薩得菩提心念力妙藥。悉能聞持一切佛法皆無忘失。善男子。譬如有藥名大蓮華。其有服者住壽一劫。菩薩摩訶薩服菩提心大蓮華藥亦復如是。於無數劫壽命自在。善男子。譬如有人執翳形藥。人與非人悉不能見。菩薩摩訶薩執菩提心翳形妙藥一切諸魔不能得見。善男子。如海有珠名普集眾寶。此珠若在。假使劫火焚燒世間能令此海減於一滴無有是處。菩薩摩訶薩菩提心珠亦復如是。住於菩薩大願海中。若常憶持不令退失。能壞菩薩一善根者終無是處。若退其心一切善法即皆散滅。善男子。如有摩尼名大光明。有以此珠瓔珞身者。暎蔽一切寶莊嚴具所有光明悉皆不現。菩薩摩訶薩菩提心寶亦復如是。瓔珞其身暎蔽一切二乘心寶諸莊嚴具悉無光彩。善男子。如水清珠能清濁水。菩薩摩訶薩菩提心珠亦復如是。能清一切煩惱垢濁。善男子。譬如有人得住水寶繫其身上。入大海中不為水害。菩薩摩訶薩亦復如是。得菩提心住水妙寶。入於一切生死海中終不沉沒。善男子。譬如有人得龍寶珠持入龍宮一切龍蛇不能為害。菩薩摩訶薩亦復如是。得菩提心大龍寶珠入欲界中。煩惱龍蛇不能為害。善男子。譬如帝釋著摩尼冠。暎蔽一切諸餘天眾。菩薩摩訶薩亦復如是。著菩提心大願寶冠。超過一切三界眾生。善男子。譬如有人得如意珠。除滅一切貧窮之苦。菩薩摩訶薩亦復如是。得菩提心如意寶珠。遠離一切邪命怖畏。善男子。譬如有人得日精珠。持向日光而生於火。菩薩摩訶薩亦復如是。得菩提心智日寶珠。持向智光而生智火。善男子。譬如有人得月精珠。持向月光而生於水。菩薩摩訶薩亦復如是。得菩提心月精寶珠。持此心珠鑒迴向光。而生一切善根願水。善男子。譬如龍王首戴如意摩尼寶冠。遠離一切怨敵怖畏。菩薩摩訶薩亦復如是。著菩提心大悲寶冠。遠離一切惡道諸難。善男子。如有寶珠名一切世間莊嚴藏。若有得者令其所欲悉得充滿。而此寶珠無所損減。菩提心寶亦復如是。若有得者令其所願悉得滿足而菩提心無有損減。善男子。如轉輪王有摩尼寶置於宮中。放大光明破一切暗。菩薩摩訶薩亦復如是。以菩提心大摩尼寶住於欲界。放大智光悉破諸趣無明黑暗。善男子。譬如帝青大摩尼寶。若有為此光明所觸即同其色。菩薩摩訶薩菩提心寶亦復如是。觀察諸法迴向善根。靡不即同菩提心色。善男子。如瑠璃寶於百千歲處不淨中。不為臰穢之所染著。性本淨故。菩薩摩訶薩菩提心寶亦復如是。於百千劫住欲界中。不為欲界過患所染。猶如法界性清淨故。善男子。譬如有寶名淨光明。悉能暎蔽一切寶色。菩薩摩訶薩菩提心寶亦復如是。悉能暎蔽一切凡夫二乘功德。善男子。譬如有寶名為火𦦨。悉能除滅一切暗冥。菩薩摩訶薩菩提心寶亦復如是。能滅一切無知暗冥。善男子。譬如海中有無價寶。商人采得船載入城。諸除摩尼百千萬種光色價直無與等者。菩提心寶亦復如是。住於生死大海之中。菩薩摩訶薩乘大願船。深心相續載之來入解脫城中。二乘功德無能及者。善男子。如有寶珠名自在王。處閻浮洲去日月輪四萬由旬。日月宮中所有莊嚴其珠影現悉皆具足。菩薩摩訶薩發菩提心淨功德寶亦復如是。住生死中照法界空。佛智日月一切功德悉於中現。善男子。如有寶珠名自在王。日月光明所照之處一切財寶衣服等物所有價直悉不能及。菩薩摩訶薩發菩提心自在王寶亦復如是。一切智光所照之處三世所有天人二乘漏無漏善。一切功德皆不能及。善男子。海中有寶名曰海藏。普現海中諸莊嚴事。菩薩摩訶薩菩提心寶亦復如是。普能顯現一切智海諸莊嚴事。善男子。譬如天上閻浮檀金。唯除心王大摩尼寶。餘無及者。菩薩摩訶薩發菩提心閻浮檀金亦復如是。除一切智心王大寶。餘無及者。善男子。譬如有人善調龍法於諸龍中而得自在。菩薩摩訶薩亦復如是。得菩提心善調龍法。於諸一切煩惱龍中而得自在。善男子。譬如勇士被執鎧仗一切怨敵無能降伏。菩薩摩訶薩亦復如是。被執菩提大心鎧仗一切業惑諸惡怨敵無能屈伏。善男子。譬如天上黑栴檀香。若燒一銖。其香普熏小千世界。三千世界滿中珍寶所有價直皆不能及。菩薩摩訶薩菩提心香亦復如是。一念功德普熏法界。聲聞緣覺一切功德皆所不及。善男子。如白栴檀若以塗身悉能除滅一切熱惱。令其身心普得清涼。菩薩摩訶薩菩提心香亦復如是。能除一切虗妄分別貪恚癡等諸惑熱惱。令其具足智慧清涼。善男子。如須彌山。若有近者即同其色。菩薩摩訶薩菩提心山亦復如是。若有近者悉得同其一切智色。善男子。譬如波利質多羅樹。其皮香氣。閻浮提中若婆師迦。若簷蔔迦。若蘇摩那。如是等華所有香氣皆不能及。菩薩摩訶薩菩提心樹亦復如是。所發大願功德之香。一切二乘無漏戒定智慧解脫解脫知見諸功德香悉不能及。善男子。譬如波利質多羅樹。雖未開華。應知即是無量諸華出生之處。菩薩摩訶薩菩提心樹亦復如是。雖未開發一切智華。應知即是無數天人眾菩提華所生之處。善男子。譬如波利質多羅華一日熏衣。簷蔔迦華。婆利師華。蘇摩那華。雖千歲熏亦不能及。菩薩摩訶薩菩提心華亦復如是。一生所熏諸功德香。普徹十方一切佛所。一切二乘無漏功德百千劫熏所不能及。善男子。如海島中生椰子樹。根莖枝葉及以華果一切眾生恒取受用無時暫歇。菩薩摩訶薩菩提心樹亦復如是。始從發起悲願之心。乃至成佛正法住世。常時利益一切世間無有間歇。善男子。如有藥汁名訶宅迦。人或得之。以其一兩變千兩銅悉成真金。非千兩銅能變此藥。菩薩摩訶薩亦復如是。以菩提心迴向智藥。普變一切業惑等法。悉使成於一切智相。非業惑等能變其心。善男子。譬如小火隨所焚燒其𦦨轉熾。菩薩摩訶薩菩提心火亦復如是。隨所攀緣智𦦨增長。善男子。譬如一燈然百千燈其本一燈無減無盡。菩薩摩訶薩菩提心燈亦復如是。普然三世諸佛智燈。而其心燈無減無盡。善男子。譬如一燈入於闇室。百千年闇悉能破盡。菩薩摩訶薩菩提心燈亦復如是。入於眾生心室之內。百千萬億不可說劫諸業煩惱種種暗障悉能除盡。善男子。譬如燈炷隨其大小而發光明。若益膏油明終不絕。菩薩摩訶薩菩提心燈亦復如是。大願為炷光照法界。益大悲油教化眾生莊嚴國土。施作佛事無有休息。善男子。譬如他化自在天王冠閻浮檀真金天冠欲界天子。諸莊嚴具皆不能及。菩薩摩訶薩亦復如是。冠菩提心大願天冠。一切凡夫二乘功德皆不能及。善男子。如師子王哮吼之時師子兒聞皆增勇健。餘獸聞之即皆竄伏。佛師子王菩提心吼應知亦爾。諸菩薩聞增長功德。有所得者聞皆退散。善男子。譬如有人以師子筋而為樂絃。其音既奏餘絃悉絕。菩薩摩訶薩亦復如是。以如來師子波羅蜜身菩提心筋為法樂絃。其音既奏一切五欲及以二乘諸功德絃悉皆斷滅。善男子。譬如有人以牛羊等種種諸乳假使積集盈於大海。以師子乳一滴投中。悉令變壞直過無礙。菩薩摩訶薩亦復如是。以如來師子菩提心乳著無量劫業煩惱乳大海之中。悉令壞滅直過無礙。終不住於二乘解脫。善男子。譬如迦陵頻伽鳥在卵㲉中有大勢力。一切諸鳥所不能及。菩薩摩訶薩亦復如是。於生死㲉發菩提心。所有大悲功德勢力。聲聞緣覺無能及者。善男子。如金翅鳥王子初始生時。目則明利飛則勁捷。一切諸鳥雖久成長無能及者。菩薩摩訶薩亦復如是。發菩提心為佛王子。智慧清淨大悲勇猛。一切二乘雖百千劫久修道行所不能及。善男子。如有壯夫手執利矛。刺堅密甲直過無礙。菩薩摩訶薩亦復如是。執菩提心銛利快矛。刺諸邪見隨眠密甲。悉能穿徹無有障礙。善男子。譬如摩訶那伽大力勇士。若奮威怒。於其頟上必生瘡疱。瘡若未合。閻浮提中一切人民無能制伏。菩薩摩訶薩亦復如是。若起大悲必定發於菩提之心。心未捨來一切世間魔及魔民不能為害。善男子。譬如射師有諸弟子。雖未慣習其師技藝。然其智慧方便善巧。餘一切人所不能及。菩薩摩訶薩初始發心亦復如是。雖未慣習一切智行。然其所有願智解欲一切世間凡夫二乘悉不能及。善男子。如人學射先安其足後習其法。菩薩摩訶薩亦復如是。欲學如來一切智道。先當安住菩提之心。然後修行一切佛法。善男子。譬如幻師將作幻事。先當起意憶持幻法。然後所作悉得成就。菩薩摩訶薩亦復如是。將起一切諸佛菩薩神通幻事。先當起意發菩提心。然後一切悉得成就。善男子。譬如幻術無色現色。菩薩摩訶薩菩提心相亦復如是。雖無有色不可覩見。然能普於十方法界示現種種功德莊嚴。善男子。譬如猫狸纔見於鼠。鼠即入穴不敢復出。菩薩摩訶薩發菩提心亦復如是。暫以慧眼觀諸惑業皆即竄匿不復出生。善男子。譬如有人著閻浮金莊嚴之具。暎蔽一切皆如聚墨。菩薩摩訶薩亦復如是。著菩提心莊嚴之具。暎蔽一切凡夫二乘功德莊嚴悉無光色。善男子。如好礠石少分之力即能吸壞諸鐵鈎鎻。菩薩摩訶薩發菩提心亦復如是。若起一念。悉能壞滅一切見欲無明鈎鎻。善男子。如有磁石。鐵若見之即皆散去無留住者。菩薩摩訶薩發菩提心亦復如是。諸業煩惱二乘解脫。若暫見之即皆散滅亦無住者。善男子。譬如有人善入大海一切水族無能為害。假使入於摩竭魚口。亦不為彼之所吞噬。菩薩摩訶薩亦復如是。發菩提心入生死海。諸業煩惱不能為害。假使入於聲聞緣覺實際法中。亦不為其之所留難。善男子。譬如有人飲甘露漿一切諸物不能為害。菩薩摩訶薩亦復如是。飲菩提心甘露法漿。不墮聲聞辟支佛地。以具廣大悲願力故。善男子。譬如有人得安繕那藥以塗其目。雖行人間人所不見。菩薩摩訶薩亦復如是。得菩提心安繕那藥。能以方便入魔境界。一切眾魔所不能見。善男子。譬如有人依附於王不畏餘人。菩薩摩訶薩亦復如是。依菩提心大勢力王。不畏障蓋惡道之難。善男子。譬如有人住於水中不畏火焚。菩薩摩訶薩亦復如是。住菩提心善根水中。不畏二乘解脫智火。善男子。譬如有人依倚猛將。即不怖畏一切怨敵。菩薩摩訶薩亦復如是。依菩提心勇猛大將。不畏一切惡行怨敵。善男子。如釋天王執金剛杵摧伏一切阿修羅眾。菩薩摩訶薩亦復如是。持菩提心金剛之杵摧伏一切諸魔外道。善男子。譬如有人服延齡藥。長得充健不老不瘦。菩薩摩訶薩亦復如是。服菩提心延齡之藥。於無數劫修菩薩行心無疲厭。亦無染著。善男子。譬如有人調和藥汁。必當先取好清淨水。菩薩摩訶薩亦復如是。欲修菩薩一切行願。先當發起菩提之心。善男子。如人護身先護命根。菩薩摩訶薩亦復如是。護持佛法亦當先護菩提之心。善男子。譬如有人命根若斷。不能利益父母宗親。菩薩摩訶薩亦復如是。捨菩提心不能利益一切眾生。不能成就諸佛功德。善男子。譬如大海無能壞者。菩提心海亦復如是。諸業煩惱二乘之心所不能壞。善男子。譬如日光星宿光明不能暎蔽。菩提心日亦復如是。一切二乘無漏智光所不能蔽。善男子。如王子初生即為大臣之所尊重。以種性自在故。菩薩摩訶薩亦復如是。於佛法中發菩提心。即為耆宿久修梵行聲聞緣覺所共尊重。以大悲自在故。善男子。譬如王子年雖幼稚一切大臣皆悉敬禮。菩薩摩訶薩亦復如是。雖初發心修菩薩行二乘耆舊皆應敬禮。善男子。譬如王子雖於一切臣佐之中未得自在。已具王相。不與一切諸臣佐等。以生處尊勝故。菩薩摩訶薩亦復如是。雖於一切業煩惱中未得自在。然已具足菩提之相。不與一切二乘齊等。以種性第一故。善男子。譬如清淨摩尼妙寶。眼有翳故見為不淨。菩薩摩訶薩菩提心寶亦復如是。無智不信謂為不淨。善男子。譬如有藥為呪所持。若有眾生見聞同住。一切諸病皆得消滅。菩薩摩訶薩菩提心藥亦復如是。一切善根智慧方便。菩薩願智共所攝持若有眾生見聞同住憶念之者。諸煩惱病悉得除滅。善男子。譬如有人常持甘露。其身畢竟不變不壞。菩薩摩訶薩亦復如是。若常憶持菩提心露。令願智身畢竟不壞。善男子。如機關木人若無有楔身即離散不能運動。菩薩摩訶薩亦復如是。無菩提心。行即分散。不能成就一切佛法。善男子。如轉輪王有沉香寶名曰象藏。若燒此香王四種兵悉騰虗空。菩薩摩訶薩菩提心香亦復如是。若發此意即令菩薩一切善根永出三界。行如來智無為空中。善男子。譬如金剛。唯從金剛處及金處生。非餘寶處生。菩薩摩訶薩菩提心金剛亦復如是。唯從大悲救護眾生金剛處一切智智殊勝境界金處而生。非餘眾生善根處生。善男子。譬如有樹名曰無根。不從根生而枝葉華果悉皆繁茂。菩薩摩訶薩菩提心樹亦復如是。無根可得。而能長養一切智智神通大願。枝葉華果扶疎陰暎普覆世間。善男子。譬如金剛非劣惡器及以破器所能容持。唯除全具上妙之器。菩提心金剛亦復如是。非下劣眾生慳嫉破戒懈怠妄念無智器中所能容持。亦非退失殊勝智願散亂惡覺眾生器中所能容持。唯除菩薩深心寶器。善男子。譬如金剛能穿眾寶。菩提心金剛亦復如是。悉能穿徹一切法寶。善男子。譬如金剛能壞眾山菩提心金剛亦復如是。悉能摧壞諸邪見山。善男子。譬如金剛雖破不全。一切眾寶猶不能及。菩提心金剛亦復如是。雖復志劣少有虧損。猶勝一切二乘功德。善男子。譬如金剛雖有損缺。猶能除滅一切貧窮。菩提心金剛亦復如是。雖有損缺不進諸行猶能捨離一切生死。善男子。如少金剛悉能破壞一切諸物。菩提心金剛亦復如是。入少境界即破一切無知諸惑。善男子。譬如金剛非凡人所得。菩提心金剛亦復如是。非劣意眾生之所能得。善男子。譬如金剛不識寶人不知其能。不得其用。菩提心金剛亦復如是。不知法人不了其能不得其用。善男子。譬如金剛無能消滅。菩提心金剛亦復如是。一切諸法無能消滅。善男子。如金剛杵諸大力人皆不能持。唯除有大那羅延力。菩提之心亦復如是。一切二乘皆不能持。唯除菩薩廣大因緣堅固善力。善男子。譬如金剛一切諸物無能壞者。而能普壞一切諸物。然其體性無所損減。菩提之心亦復如是。普於三世無數劫中教化眾生修行苦行。聲聞緣覺所不能者咸能作之。然其畢竟無有疲厭亦無損壞。善男子。譬如金剛餘不能持。唯金剛地之所能持。菩提之心亦復如是。聲聞緣覺皆不能持。唯除趣向薩婆若者。善男子。如金剛器無有瑕缺。用盛於水永不滲漏而入於地。菩提心金剛器亦復如是。盛善根水永不滲漏令入諸趣。善男子。如金剛際能持大地不令墜沒。菩提之心亦復如是。能持菩薩一切行願。不令墜沒入於三界。善男子。譬如金剛久處水中不爛不濕。菩提之心亦復如是。於一切劫處在生死業惑水中無壞無變。善男子。譬如金剛一切諸火不能燒然不能令熱。菩提之心亦復如是。一切生死諸煩惱火不能燒然不能令熱。善男子。譬如三千世界之中金剛座上。能持諸佛坐於道場。降伏諸魔成等正覺。非是餘座之所能持。菩提心座亦復如是。能持菩薩一切願行諸波羅蜜諸忍諸地迴向受記。修習菩提助道之法。供養諸佛聞法受行。一切餘心所不能持。善男子。菩提心者成就如是無量無邊乃至不可說不可說殊勝功德。若有眾生發阿耨多羅三藐三菩提心。則獲如是勝功德法。是故善男子。汝獲善利。汝發阿耨多羅三藐三菩提心求菩薩行。已得如是大功德故。善男子。如汝所問菩薩云何學菩薩行修菩薩道。善男子。汝可入此毗盧遮那莊嚴藏大樓閣中周徧觀察。則能了知學菩薩行。學已成就無量功德。

　　善財童子。既見彌勒廣稱歎已。方諮問法要。先陳已發心。乃問學菩薩行已。下至如是等事願皆為說。有五十句經。皆問因圓果滿之德。以位當究竟。意在總攝眾行。故應廣問也。次彌勒先稱歎其人。後方授法乃指善財示眾會云。汝等見此長者子諸功德不。然指人示眾者。欲人知所重故。次諸仁者此長者子下正讚其德。至處處尋求承事請法二行半經。總讚精勤。次諸仁者下至未曾暫起一念疲懈二行半經。別示精勤之相。謂一時之勤猶不足歎。以自始洎終一念無懈。故可稱歎耳。言經一百一十善知識者。意表十地等覺。一位具足一波羅蜜。今歷位滿。故云經已。次諸仁者此長者子甚為難有下二十四行半經。歎初乘廣大。初三行半經總歎希奇。次如是之人至入一切智城十六行經。別明難遇。次諸仁者至未曾違逆五行經。結歎所作。次諸仁者若有眾生下至展轉倍更難得。有十三句。歎具德無闕。以後後難於前前。故云展轉難得。次諸仁者餘諸菩薩下至能具足普賢諸行。有十句。歎速證超權。一生圓滿曠劫之果。以依實教修行。即此凡身一生便成佛果故。次爾時彌勒菩薩。如是稱歎善財種種功德一生能成佛果為令無量眾生發菩提心已告善財言下。標歎善財以發菩提心故獲善利。乃歎其發心之器成益。故為善友共所攝受。次何以故下廣舉菩提心功德。有二百二十一句。皆通三種發心。頓具諸位功德。且分為二。初從菩提心者猶如種子起。至一切智道。有一百十八句。明菩提心遍該諸地。次從譬如有人得無畏藥起。至一切餘心所不能持。有一百三句。廣明菩提心自在功德。通攝三賢十地及等覺位諸位功德。文中各有喻合。初七喻十住德。二十喻十行德。三九喻十迴向德。次四喻攝初地德。次三喻攝二地德。次四喻攝三地德。次四喻攝四地德。次四喻攝五地德。次六喻攝六地德。次五喻攝七地德。次十四喻攝八地德。次十喻攝九地德。次六喻攝十地德。次譬如金剛下十七喻攝等覺位功德。以金剛智終成菩提故。次善男子菩提心者成就如是無量無邊乃至不可說不可說殊勝功德等四行經。結釋所屬。謂上來多德皆屬菩提心。故結釋上獲善利之言。下乃正授法界云。善男子。如汝所問云何學菩薩行修菩薩道。汝可入此毗盧遮那莊嚴藏大樓閣中。周徧觀察。則能了知學菩薩行。學已成就無量功德。

大方廣佛華嚴經綱要卷第七十八


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第七十九

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之二十

　　爾時善財童子。恭敬右繞彌勒菩薩摩訶薩已而白之言。唯願大聖。開樓閣門令我得入。時彌勒菩薩前詣樓閣彈指出聲其門即開。命善財入。善財心喜。入已還閉。見其樓閣廣博無量同於虗空。阿僧祇寶以為其地。阿僧祇宮殿。阿僧祇門闥。阿僧祇牕牖。阿僧祇階陛。阿僧祇欄楯。阿僧祇道路皆七寶成。阿僧祇幡。阿僧祇幢。阿僧祇蓋周迴間列。阿僧祇眾寶瓔珞。阿僧祇真珠瓔珞。阿僧祇赤真珠瓔珞。阿僧祇師子珠瓔珞處處垂下。阿僧祇半月。阿僧祇繒帶。阿僧祇寶網以為嚴飾。阿僧祇寶鐸風動成音。散阿僧祇天諸雜華。懸阿僧祇天寶鬘帶。嚴阿僧祇眾寶香爐。雨阿僧祇細末金屑。懸阿僧祇寶鏡。然阿僧祇寶燈。布阿僧祇寶衣。列阿僧祇寶帳。設阿僧祇寶座。阿僧祇寶繒以敷座上。阿僧祇閻浮檀金童女像。阿僧祇雜寶諸形像。阿僧祇妙寶菩薩像處處充徧。阿僧祇眾鳥出和雅音。阿僧祇寶優鉢羅華。阿僧祇寶波頭摩華。阿僧祇寶拘物頭華。阿僧祇寶芬陀利華以為莊嚴。阿僧祇寶樹次第行列。阿僧祇摩尼寶放大光明。如是等無量阿僧祇諸莊嚴具以為莊嚴。又見其中有無量百千諸妙樓閣。一一嚴飾悉如上說。廣博嚴麗皆同虗空不相障礙亦無雜亂。善財童子於一處中見一切處。一切諸處悉如是見。爾時善財童子見毗盧遮那莊嚴藏樓閣如是種種不可思議自在境界。生大歡喜踊躍無量。身心柔輭。離一切想。除一切障。滅一切惑。所見不忘。所聞能憶。所思不亂。入於無礙解脫之門。普運其心。普見一切。普申敬禮。纔始稽首以彌勒菩薩威神之力。自見其身徧在一切諸樓閣中。具見種種不可思議自在境界。所謂或見彌勒菩薩初發無上菩提心時如是名字。如是種族。如是善友之所開悟。令其種植如是善根。住如是壽。在如是劫值如是佛。處於如是莊嚴剎土修如是行。發如是願。彼諸如來如是眾會。如是壽命。經爾許時親近供養悉皆明見。或見彌勒最初證得慈心三昧從是已來號為慈氏。或見彌勒修諸妙行成滿一切諸波羅蜜。或見得忍。或見住地。或見成就清淨國土。或現護持如來正教。為大法師得無生忍。某時某處某如來所受於無上菩提之記。或見彌勒為轉輪王勸諸眾生住十善道。或為護世饒益眾生。或為釋天訶責五欲。或為𦦨摩天王讚不放逸。或為兜率天王稱歎一生菩薩功德。或為化樂天王為諸天眾現諸菩薩變化莊嚴。或為他化自在天王為諸天眾演說一切諸佛之法。或作魔王說一切法皆悉無常。或為梵王說諸禪定無量喜樂。或為阿修羅王入大智海了法如幻為其眾會常演說法斷除一切憍慢醉慠。或復見其處閻羅界放大光明救地獄苦。或見在於餓鬼之處施諸飲食濟彼饑渴。或見在於畜生之道種種方便調伏眾生。或復見為護世天王眾會說法。或復見為忉利天王眾會說法。或復見為𦦨摩天王眾會說法。或復見為兜率天王眾會說法。或復見為化樂天王眾會說法。或復見為他化自在天王眾會說法。或復見為大梵王眾會說法。或復見為龍王眾會說法。或復見為夜叉羅剎王眾會說法。或復見為乾闥婆緊那羅王眾會說法。或復見為阿修羅陀那婆王眾會說法。或復見為迦樓羅摩睺羅伽王眾會說法。或復見為其餘一切人非人等眾會說法。或復見為聲聞眾會說法。或復見為緣覺眾會說法。或復見為初發心乃至一生所繫已灌頂者諸菩薩眾而演說法。或見讚說初地乃至十地所有功德。或見讚說滿足一切諸波羅蜜。或見讚說入諸忍門。或見讚說諸大三昧門。或見讚說甚深解脫門。或見讚說諸禪三昧神通境界。或見讚說諸菩薩行。或見讚說諸大誓願。或見與諸同行菩薩讚說世間資生工巧種種方便利眾生事。或見與諸一生菩薩讚說一切佛灌頂門。或見彌勒於百千年經行讀誦書寫經卷勤求觀察為眾說法。或入諸禪四無量心。或入徧處及諸解脫。或入三昧以方便力現諸神變。或見諸菩薩入變化三昧各於其身一一毛孔出於一切變化身雲。或見出天眾身雲。或見出龍眾身雲。或見出夜叉乾闥婆緊那羅阿修羅迦樓羅摩睺羅伽。釋梵護世。轉輪聖王。小王王子。大臣官屬。長者居士身雲。或見出聲聞緣覺及諸菩薩如來身雲。或見出一切眾生身雲。或見出妙音讚諸菩薩種種法門。所謂讚說菩提心功德門。讚說檀波羅蜜乃至智波羅蜜功德門。讚說諸攝諸禪諸無量心。及諸三昧三摩鉢底。諸通諸明。總持辯才。諸諦諸智。止觀。解脫。諸緣。諸依。諸說法門。讚說念處正勤神足根力七菩提分八聖道分。諸聲聞乘諸獨覺乘諸菩薩乘。諸地諸忍。諸行諸願。如是等一切諸功德門。或復於中見諸如來大眾圍繞。亦見其佛生處種姓。身形壽命。剎劫名號。說法利益。教住久近。乃至所有道場眾會種種不同悉皆明見。又復於彼莊嚴藏內諸樓閣中。見一樓閣高廣嚴飾最上無比。於中悉見三千世界百億四天下百億兜率陀天一一皆有彌勒菩薩降神誕生。釋梵天王捧持頂戴。遊行七步觀察十方大師子吼。現為童子居處宮殿遊戲園苑。為一切智出家苦行。示受乳糜往詣道場。降伏諸魔成等正覺。觀菩提樹。梵王勸請轉正法輪。升天宮殿而演說法。劫數壽量眾會莊嚴。所淨國土所修行願。教化成熟眾生方便。分布舍利住持教法皆悉不同。爾時善財自見其身在彼一切諸如來所。亦見於彼一切眾會一切佛事憶持不忘通達無礙。復聞一切諸樓閣內寶網鈴鐸及諸樂器。皆悉演暢不可思議微妙法音。說種種法。所謂或說菩薩發菩提心。或說修行波羅蜜行。或說諸願。或說諸地。或說恭敬供養如來。或說莊嚴諸佛國土。或說諸佛說法差別。如上所說一切佛法悉聞其音敷暢辨了。又聞某處有某菩薩聞某法門。某善知識之所勸導發菩提心。於某劫某剎某如來所某大眾中聞於某佛如是功德。發如是心。起如是願。種於如是廣大善根。經若干劫修菩薩行。於爾許時當成正覺。如是名號如是壽量。如是國土具足莊嚴。滿如是願。化如是眾。如是聲聞菩薩眾會。般涅槃後正法住世經爾許劫。利益如是無量眾生。或聞某處有某菩薩布施持戒忍辱精進禪定智慧修習如是諸波羅蜜。或聞某處有某菩薩為求法故棄捨王位及諸珍寶妻子眷屬手足頭目一切身分皆無所悋。或聞某處有某菩薩守護如來所說正法。為大法師廣行法施。建法幢。吹法蠡。擊法鼓。雨法雨。造佛塔廟。作佛形像。施諸眾生一切樂具。或聞某處有某如來於某劫中成等正覺如是國土如是眾會如是壽命。說如是法滿如是願教化如是無量眾生。善財童子聞如是等不可思議微妙法音。身心歡喜柔軟悅懌。即得無量諸總持門。諸辯才門。諸禪諸忍。諸願諸度。諸通諸明。及諸解脫諸三昧門。又見一切諸寶鏡中種種形像。所謂或見諸佛眾會道場。或見菩薩眾會道場。或見聲聞眾會道場。或見緣覺眾會道場。或見淨世界。或見不淨世界。或見淨不淨世界。或見不淨淨世界。或見有佛世界。或見無佛世界。或見小世界。或見中世界。或見大世界。或見因陀羅網世界。或見覆世界。或見仰世界。或見平坦世界。或見地獄畜生餓鬼所住世界。或見天人充滿世界。於如是等諸世界中見有無數大菩薩眾或行或坐作諸事業。或起大悲憐愍眾生。或造諸論利益世間。或受或持。或書或誦。或問或答。三時懺悔迴向發願。又見一切諸寶柱中放摩尼王大光明網。或青或黃。或赤或白。或頗梨色。或水精色。或帝青色。或虹蜺色。或閻浮檀金色。或作一切諸光明色。又見彼閻浮檀金童女及眾寶像。或以其手而執華雲。或執衣雲。或執幢幡。或執鬘蓋。或持種種塗香末香。或持上妙摩尼寶網。或垂金鎻。或挂纓絡。或舉其臂捧莊嚴具。或低其首垂摩尼冠曲躬瞻仰目不暫捨。又見彼真珠瓔珞常出香水具八功德。瑠璃瓔珞百千光明同時照耀。幢幡網蓋如是等物一切皆以眾寶莊嚴。又復見彼優鉢羅華。波頭摩華。拘物頭華。芬陀利華。各各生於無量諸華。或大一手。或長一肘。或復縱廣猶如車輪。一一華中皆悉示現種種色像以為嚴飾。所謂男色像。女色像。童男色像。童女色像。釋梵護世。天龍夜叉。乾闥婆阿修羅。迦樓羅緊那羅摩睺羅伽。聲聞緣覺及諸菩薩。如是一切眾生色像皆悉合掌曲躬禮敬。亦見如來結加趺坐三十二相莊嚴其身。又復見彼淨瑠璃地一一步間現不思議種種色像。所謂世界色像。菩薩色像。如來色像。及諸樓閣莊嚴色像。又於寶樹枝葉華果一一事中悉見種種半身色像。所謂佛半身色像。菩薩半身色像。天龍夜叉乃至護世轉輪聖王。小王王子。大臣官長。及以四眾半身色像。其諸色像或執華鬘。或執纓絡。或持一切諸莊嚴具。或有曲躬合掌禮敬一心瞻仰目不暫捨。或有讚歎。或入三昧。其身悉以相好莊嚴。普放種種諸色光明。所謂金色光明。銀色光明。珊瑚色光明。兜沙羅色光明。帝青色光明。毗盧遮那寶色光明。一切眾寶色光明。瞻波迦華色光明。又見諸樓閣半月像中出阿僧祇日月星宿種種光明普照十方。又見諸樓閣周迴四壁一一步內一切眾寶以為莊嚴。一一寶中皆現彌勒曩劫修行菩薩道時或施頭目。或施手足。唇舌牙齒。耳鼻血肉。皮膚骨髓。乃至瓜髮如是一切悉皆能捨。妻妾男女。城邑聚落。國土王位。隨其所須盡皆施與。處牢獄者令得出離。被繫縛者使其解脫。有疾病者為其救療。入邪徑者示其正道。或為船師令度大海。或為馬王救護惡難。或為大仙善說諸論。或為輪王勸修十善。或為醫王善療眾病。或孝順父母。或親近善友。或作聲聞。或作緣覺。或作菩薩。或作如來教化調伏一切眾生。或為法師奉行佛教。受持讀誦如理思惟。立佛支提。作佛形像。若自供養若勸於他。塗香散華恭敬禮拜。如是等事相續不絕。或見坐於師子之座廣演說法。勸諸眾生安住十善。一心歸向佛法僧寶。受持五戒及八齋戒。出家聽法受持讀誦如理修行。乃至見於彌勒菩薩百千億那由他阿僧祇劫修行諸度一切色像。又見彌勒曾所承事諸善知識悉以一切功德莊嚴。亦見彌勒在彼一一善知識所親近供養受行其教。乃至住於灌頂之地。時諸知識告善財言善來童子。汝觀此菩薩不思議事莫生疲厭。爾時善財童子得不忘失憶念力故。得見十方清淨眼故。得善觀察無礙智故。得諸菩薩自在智故。得諸菩薩已入智地廣大解故。於一切樓閣一一物中悉見如是及餘無量不可思議自在境界諸莊嚴事。譬如有人於睡夢中見種種物。所謂城邑聚落。宮殿園苑。山林河池。衣服飲食。乃至一切資生之具。或見自身父母兄弟內外親屬。或見大海須彌山王乃至一切諸天宮殿閻浮提等四天下事。或見其身形量廣大百千由旬房舍衣服悉皆相稱。謂於晝日經無量時不眠不寢受諸安樂。從睡覺已乃知是夢而能明記所見之事。善財童子亦復如是。以彌勒菩薩力所持故。知三界法皆如夢故。滅諸眾生狹劣想故。得無障礙廣大解故。住菩薩勝境界故。入不思議方便智故。能見如是自在境界。譬如有人將欲命終見隨其業所受報相。行惡業者見於地獄畜生餓鬼所有一切眾苦境界。或見獄卒手持兵仗或瞋或罵囚執將去。亦聞號叫悲歎之聲。或見灰河。或見鑊湯。或見刀山。或見劒樹。種種逼迫受諸苦惱。作善業者即見一切諸天宮殿。無量天眾天諸婇女種種衣服具足莊嚴。宮殿園林盡皆妙好。身雖未死而由業力見如是事。善財童子亦復如是。以菩薩業不思議力。得見一切莊嚴境界。譬如有人為鬼所持見種種事隨其所問悉皆能答。善財童子亦復如是。菩薩智慧之所持故見彼一切諸莊嚴事。若有問者靡不能答。譬如有人為龍所持。自謂是龍入於龍宮。於少時間自為已經日月年載。善財童子亦復如是。以住菩薩智慧想故。彌勒菩薩所加持故。於少時間謂無量劫。譬如梵宮名莊嚴藏於中悉見三千世界一切諸物不相雜亂。善財童子亦復如是。於樓觀中普現一切莊嚴境界種種差別不相雜亂。譬如比丘入徧處定。若行若住若坐若臥。隨所入定境界現前。善財童子亦復如是。入於樓觀一切境界悉皆明了。譬如有人於虗空中見乾闥婆城具足莊嚴。悉分別知無有障礙。譬如夜叉宮殿與人宮殿同在一處而不相雜。各隨其業所見不同。譬如大海於中悉見三千世界一切色像。譬如幻師以幻力故現諸幻事種種作業。善財童子亦復如是。以彌勒菩薩威神力故。及不思議幻智力故。能以幻智知諸法故。得諸菩薩自在力故。見樓閣中一切莊嚴自在境界。爾時彌勒菩薩摩訶薩即攝神力。入樓閣中彈指作聲。告善財言。善男子起。法性如是。此是菩薩知諸法智因緣聚集所現之相。如是自性如幻如夢如影如像。悉不成就。爾時善財聞彈指聲。從三昧起。彌勒告言。善男子。汝住菩薩不可思議自在解脫。受諸菩薩三昧喜樂。能見菩薩神力所持助道所流願智所現種種上妙莊嚴宮殿。見菩薩行聞菩薩法知菩薩德了如來願。善財白言。唯然聖者。是善知識加被憶念威神之力。聖者。此解脫門其名何等。彌勒告言。善男子。此解脫門名入三世一切境界不忘念智莊嚴藏。善男子。此解脫門中有不可說不可說解脫門。一生菩薩之所能得。善財問言。此莊嚴事何處去耶。彌勒答言。於來處去。曰從何處來。曰從菩薩智慧神力中來。依菩薩智慧神力而住。無有去處。亦無住處。非集非常。遠離一切。善男子。如龍王降雨。不從身出不從心出無有積集而非不見。但以龍王心念力故霈然洪霔周徧天下。如是境界不可思議。善男子。彼莊嚴事亦復如是。不住於內亦不住外而非不見。但由菩薩威神之力汝善根力見如是事。善男子。譬如幻師作諸幻事。無所從來無所至去。雖無來去。以幻力故分明可見。彼莊嚴事亦復如是。無所從來亦無所去。雖無來去。然以慣習不可思議幻智力故。及由往昔大願力故如是顯現。善財童子言。大聖從何處來。彌勒言。善男子。諸菩薩無來無去如是而來。無行無住如是而來。無處無著。不沒不生。不住不遷。不動不起。無戀無著。無業無報。無起無滅。不斷不常如是而來。善男子。菩薩從大悲處來。為欲調伏諸眾生故。從大慈處來。為欲救護諸眾生故。從淨戒處來隨其所樂而受生故。從大願處來往昔願力之所持故。從神通處來於一切處隨樂現故。從無動搖處來恒不捨離一切佛故。從無取捨處來不役身心使往來故。從智慧方便處來隨順一切諸眾生故。從示現變化處來猶如影像而化現故。然善男子。汝問於我從何處來者。善男子。我從生處摩羅提國而來於此。善男子。彼有聚落名為房舍。有長者子名瞿波羅。為化其人令入佛法而住於彼。又為生處一切人民隨所行化而為說法。亦為父母及諸眷屬婆羅門等演說大乘令其趣入故住於彼而從彼來。善財童子言。聖者。何者是菩薩生處。答言。善男子。菩薩有十種生處。何者為十。善男子。菩提心是菩薩生處。生菩薩家故。深心是菩薩生處。生善知識家故。諸地是菩薩生處生波羅蜜家故。大願是菩薩生處生妙行家故。大悲是菩薩生處生四攝家故。如理觀察是菩薩生處生般若波羅蜜家故。大乘是菩薩生處生方便善巧家故。教化眾生是菩薩生處生佛家故。智慧方便是菩薩生處生無生法忍家故。修行一切法是菩薩生處生過現未來一切如來家故。善男子。菩薩摩訶薩以般若波羅蜜為母。方便善巧為父。檀波羅蜜為乳母。尸波羅蜜為養母。忍波羅蜜為莊嚴具。勤波羅蜜為養育者。禪波羅蜜為浣濯人。善知識為教授師。一切菩提分為伴侶。一切善法為眷屬。一切菩薩為兄弟。菩提心為家。如理修行為家法。諸地為家處。諸忍為家族。大願為家教。滿足諸行為順家法。勸發大乘為紹家業。法水灌頂一生所繫菩薩為王太子。成就菩提為能淨家族。善男子。菩薩如是超凡夫地。入菩薩位。生如來家。住佛種性。能修諸行不斷三寶。善能守護菩薩種族。淨菩薩種。生處尊勝無諸過惡。一切世間天人魔梵沙門婆羅門恭敬讚歎。善男子。菩薩摩訶薩生於如是尊勝家已。知一切法如影像故。於諸世間無所惡賤。知一切法如變化故。於諸有趣無所染著。知一切法無有我故教化眾生心無疲厭。以大慈悲為體性故攝受眾生不覺勞苦。了達生死猶如夢故經一切劫而無怖畏。了知諸蘊皆如幻故示現受生而無疲厭。知諸界處同法界故於諸境界無所壞滅。知一切想如陽𦦨故入於諸趣不生倒惑。達一切法皆如幻故入魔境界不起染著。知法身故一切煩惱不能欺誑。得自在故於一切趣通達無礙。善男子。我身普生一切法界。等一切眾生差別色相。等一切眾生殊異言音。等一切眾生種種名號。等一切眾生所樂威儀隨順世間教化調伏。等一切清淨眾生示現受生。等一切事業凡夫眾生所作。等一切眾生想。等一切菩薩願而現其身充滿法界。善男子。我為化度與我往昔同修諸行今時退失菩提心者。亦為教化父母親屬。亦為教化諸婆羅門令其離於種族憍慢得生如來種性之中。而生於此閻浮提界摩羅提國拘吒聚落婆羅門家。善男子。我住於此大樓閣中。隨諸眾生心之所樂。種種方便教化調伏。善男子。我為隨順眾生心故。我為成熟兜率天中同行天故。我為示現菩薩福智變化莊嚴超過一切諸欲界故。令其捨離諸欲樂故。令知有為皆無常故。令知諸天盛必衰故。為欲示現將降生時大智法門與一生菩薩共談論故。為欲攝化諸同行故。為教化釋迦如來所遣來者令如蓮華悉開悟故。於此命終生兜率天。善男子。我願滿足成一切智得菩提時。汝及文殊俱得見我。善男子。汝當往詣文殊師利善知識所而問之言。菩薩云何學菩薩行。云何而入普賢行門。云何成就。云何廣大。云何隨順。云何清淨。云何圓滿。善男子。彼當為汝分別演說。何以故。文殊師利所有大願。非餘無量百千億那由他菩薩之所能有。善男子。文殊師利童子其行廣大其願無邊。出生一切菩薩功德無有休息。善男子。文殊師利常為無量百千億那由他諸佛母。常為無量百千億那由他菩薩師。教化成就一切眾生。名稱普聞十方世界。常於一切諸佛眾中為說法師。一切如來之所讚歎。住甚深智。能如實見一切諸法。通達一切解脫境界。究竟普賢所行諸行。善男子。文殊師利童子是汝善知識。令汝得生如來家。長養一切諸善根。發起一切助道法。值遇真實善知識。令汝修一切功德入一切願網住一切大願。為汝說一切菩薩祕密法。現一切菩薩難思行。與汝往昔同生同行。是故善男子。汝應往詣文殊之所莫生疲厭。文殊師利當為汝說一切功德。何以故。汝先所見諸善知識聞菩薩行入解脫門滿足大願。皆是文殊威神之力。文殊師利於一切處咸得究竟。時善財童子。頂禮其足繞無量帀。殷勤瞻仰。辭退而去。

　　爾時善財童子蒙彌勒讚菩提心已。乃指示云。汝可入此毗盧遮那莊嚴藏大樓閣中周遍觀察。則能了知學菩薩行。爾時善財白言。唯願大聖開樓閣門令我得入。以此樓閣即法界藏。善財因行已窮。故此求證入。爾時彌勒彈指出聲。其門即開。然必須彌勒彈指者。要借緣加。乃能頓證。意在亡言故彈指耳。入已即閉者。以法界藏祕密妙門入無所入相。故入已還閉。善財乃見樓閣如虗空者。以顯空如來藏稱法界性廣博包含無法不具故。然種種妙寶以為莊嚴者。表如來藏不空之體具有恒沙稱性功德以為莊嚴故。故下見其樓閣下有二十二行經。具明閣中種種莊嚴。即明入法界藏所證境界。是為依報下見正報云。纔始稽首即見自身遍在一切閣中。又見彌勒從初發心中間歷劫修行所證法。及多生行菩薩行。隨類攝生。在所生處種種說法。有三十八行經。明閣中見彌勒因行之事。此乃見彌勒一人正報。次或見諸菩薩入變化三昧下有十行餘經。明見伴菩薩種種修行。即前無量眷屬。次有二行半經。又見於中諸佛如來攝化之德。上乃閣中所含攝之境。次又復於彼莊嚴藏內諸樓閣中見一主閣。有十行經。明主閣中悉見三千世界百億兜率天一一皆有彌勒八相成道乃至舍利分布之事。善財亦見自身於彼一一彌勒所眾會道場聞法得益。憶念不忘。通達無礙。次下復聞一切諸樓閣內種種莊嚴內出種種音聲說微妙法。一一莊嚴具有種種作用境界。有七十六行半經。委明閣中莊嚴作用境界。次下爾時善財得不忘失憶念不可思議自在境界諸莊嚴事。有四行經。總結顯所見之相。次譬如有人於睡夢中見種種物。乃至一切莊嚴自在境界。有三十三行經。喻顯所見之相。各有所以。文有十喻。各喻能見與所見之相各各不同。所以上自善財入閣以來至此。共一百八十六行經。通顯閣中境界。總彰華嚴事事無礙法界。依報正報。重重重重無盡無盡之境。全經所詮四種法界十種玄門理觀。具在此一閣之中。妙極於此。以善財入此法界故一生能圓曠劫之果。然其經文似麤而易見。其實法門不可思議微細難知。即前五位因果。皆歸極於此。所謂入法界之究竟。然率歸於如夢如幻。所謂生死涅槃皆如昨夢。無障礙法界緣起總不出一如幻三昧也。有志入法界者。於此當深觀焉。然上閣中境界。乃善財入三昧中所見。既見是事已。爾時彌勒即攝神力。彈指作聲。告善財言。善男子。起。法性如是。此是因緣聚集所現之相。如是自性。如幻如夢。如影如像。悉不成就。此示無障礙法界緣起之宗也。悉不成就者直指緣起之宗。由一真法界本無自性。以無自性故能隨緣。然一切事法從緣無性。故事不成就。無性從緣。故理不成就。由各不成就。故事事從緣無障無礙。然此旨趣。經中隨處皆顯。獨於此極位乃直指歸宗。而以如幻如夢結之。爾時善財聞彈指聲。從三昧起。彌勒告言。汝住此不可思議解脫。此乃印其善財親證。善財推云。此是善知識加被威神之力。善財從三昧起。乃問彌勒。此解脫門名為何等。彌勒告言。此解脫門名入三世一切境界不忘念智莊嚴藏。以此是法界總相大解脫門。故其中有不可說不可說解脫。此正示法界之名也。然云一生菩薩之所得者。此指能住之人乃因位之極。足顯此法門非三賢十聖可知也。次善財問曰。此上法界從何處來。此窮法界實際也。彌勒告言。從菩薩智慧神力中來。此顯法界從緣起也。既云從緣而起。則無來無去。故云遠離一切。故說龍王行雨喻。以顯唯心所現。次說幻師幻事喻。以顯從緣無性。示本無生。故結指云。以慣習幻智力如是顯現。上明法界依報如幻。下善財因問彌勒從何處來。此問彌勒從何處來者。意謂解脫境界可許如幻。然能住之人豈如幻耶。故覈正報之色相也。然彌勒據實以三種來處答之。初答云。無來無去不生不滅而來者。此約常住法身遍一切處。此不來而來。單約理也。次云從大悲處來等。此約報身從萬行而來也。末後云。汝問我從何處者。乃說從生處摩羅提國而來。此約應身。隨機示現所生之處為調伏眾生故。意顯彌勒萬行已圓三身圓證也。善財因聞彌勒告以從生處來。即問何者是菩薩生處。彌勒即告以菩薩有十種生處。以菩提心為生佛家之本。十句皆上句為能生之行下句為所生之家。乃至究竟以一切法生一切如來家。此正指緣生報佛也。上明十種心為生佛家之正行。次下明緣生眷屬。乃十波羅蜜為助行。故云以方便為父以般若為母。此為生報化二身之父母也。次菩薩如是超凡夫。地入菩薩位生如來家下有十二行經。校量顯勝。謂生如來家最尊勝故。次我身普生一切法界等五行經。乃彌勒自示實報。已證法身。能隨願而現真身充滿法界。次云我為化度往昔同願故。住此樓閣。方便教化調伏眾生。有五行經。明現生摩羅提國婆羅門家。乃應緣之身。次云我為隨順眾生為成熟兜率天中同行天故。於此命終生兜率天有六行經。明當生兜率。為一生補處之身。開示同行菩薩令其悟入。故云釋迦所遣來者如蓮華開。是知彌勒將來出現。初會聞法者。皆我釋迦末法弟子。凡弘法者皆生兜率受彌勒教。故將來作輔翼眾耳。故後結云。我願滿足得菩提時汝及文殊皆得見我。是文殊乃過去已成之佛。彌勒當來現世之佛。善財又是彌勒未來之佛也。此已結會三聖。顯法門已竟。乃指示後友。汝當往詣文殊師利善知識所。意在指示善財見文殊。當問入果海之法門。意表返照心源。為證入之要也。次何以故下。徵釋指見文殊之所以。意云文殊已見。何必又見耶。釋意云。以彼德深廣。宿緣重故。有十行半經。明德廣緣深之所以。意謂善財向因文殊至此。得生如來家。皆仗大智之力。若欲究竟果海。非文殊之智不能妙契。此始本合一。故須往見也。故云。是故汝應往見。故云汝先所見諸善知識皆是文殊威神之力。今必一見。乃於一切處得究竟也。誡云勿生疲厭。善財聞教頂禮其足。殷勤瞻仰辭退而去。以彌勒行圓位極。故無謙推。

　　上攝德成因相竟。

大方廣佛華嚴經綱要卷第七十九


卍新纂大日本續藏經第 9 冊 No. 240 華嚴綱要


大方廣佛華嚴經綱要卷第八十

　　于闐國三藏沙門實叉難陀　譯經

　　清涼山大華嚴寺沙門澄觀　疏義

　　明匡山法雲寺憨山沙門德清提挈

　　入法界品第三十九之二十一

　　爾時善財童子依彌勒菩薩摩訶薩教。漸次而行經由一百一十餘城已。到普門國蘇摩那城。住其門所思惟文殊師利。隨順觀察周旋求覓。希欲奉覲。是時文殊師利遙申右手。過一百一十由旬按善財頂。作如是言。善哉善哉。善男子。若離信根心劣憂悔。功行不具退失精勤。於一善根心生住著。於少功德便已為足。不能善巧發起行願。不為善知識之所攝護。不為如來之所憶念。不能了知如是法性。如是理趣。如是法門。如是所行。如是境界。若周徧知。若種種知。若盡源底。若解了。若趣入。若解脫。若分別。若證知。若獲得皆悉不能。是時文殊師利宣說此法示教利喜。令善財童子成就阿僧祇法門具足無量大智光明。令得菩薩無邊際陀羅尼。無邊際願。無邊際三昧。無邊際神通。無邊際智。令入普賢行道場。及置善財自所住處。文殊師利還攝不現。於是善財思惟觀察。一心願見文殊師利。及見三千大千世界微塵數諸善知識。悉皆親近恭敬承事。受行其教無有違逆。

　　自下大文第四明智照無二相。顯前因法生果。體無分別。絕境智等諸二相故。又善財障盡惑除。未始動念。是故返照。唯是初心更無異也。然善財因位已窮。至此復見文殊者。以最初發心趣向菩提從文殊起。表從根本智起始覺智。今趣進至妄盡真窮。欲入果海。必須始覺合乎本覺。始本不二名究竟覺。故應見也。言智照無二者。以智即根本智照即始覺智。始本合一故云無二相。到此一切心境對待圓成一心。方為究竟耳。然不見文殊者。以對待斯絕。法身無有彼此迭相見故。遙申右手過一百一十由旬。并上言過一百一十城者。表十地所修十波羅蜜一一具十。故成一百。而等覺一位具含十地。而善財圓攝諸德。故云過。正超心境絕對待也。言遙申右手者。以善財遠歷諸位皆依本智。所謂智滿不異於初心。故云遙右手。表順法界性也。按善財頂者。示位極無上頂法故。作如是言善哉善哉者。然不見文殊但聞讚言者。表絕言之道因言顯故。若離信根下至皆悉不能六行經。乃舉其不能以顯其能。若離信根等九句。言其不能。次不能了知下十四句。皆返顯其能。不能了知。應云則不能了知。意謂若離信根等則不能了知此十四法。正顯善財以不離信根等。故能了知此諸門耳。此特顯不離初心之義。故下文云。是時文殊宣示此法。令善財成就阿僧祇法門等。八種無邊際大智等。乃智入普賢道場。皆是不離信根之益。此結益歸本也。末云及置善財自所住處者。此正攝始覺智。歸於本覺。同一覺故。故云自所住處。文殊還攝不現者。表既入實智。則遠離一切心境界相。故疏云普賢行道場即法界理。自所住處即法界智。理智一如。義云入云住。信窮智境。信相便亡。故云不現。然善財蒙文殊宣示成就阿僧祇等法門。已住文殊自所住處。於是思惟觀察一心願見文殊。及三千世界微塵數知識者。以此住義當等覺後心。由善財證性未忘。故猶願見。以證稱法界智。則見恒沙性德總在心源。一切法門不離當念。故三千世界塵數知識皆悉承事無有違逆。故不必遠求一一參請。故後云普觀普聞也。然善財後見普賢。今文殊直宣示成就法門。但云令入普賢行道場一語而已。更無指示後友者。意表果海離言。要亡言妙契。只令自悟而已。

　　上智照無二相竟。

　　增長趣求一切智慧。廣大悲海。益大慈雲。普觀眾生生大歡喜。安住菩薩寂靜法門。普緣一切廣大境界。學一切佛廣大功德。入一切佛決定知見。增一切智助道之法。善修一切菩薩深心。知三世佛出興次第。入一切法海。轉一切法輪。生一切世間。入於一切菩薩願海。住一切劫修菩薩行。照明一切如來境界。長養一切菩薩諸根。獲一切智清淨光明。普照十方除諸暗障。智周法界。於一切佛剎一切諸有。普現其身靡不周徧。摧一切障入無礙法。住於法界平等之地。觀察普賢解脫境界。即聞普賢菩薩摩訶薩名字行願。助道正道諸地。地方便。地入。地勝進。地住。地修習。地境界。地威力。地同住。渴仰欲見普賢菩薩。即於此金剛藏菩提場毗盧遮那如來師子座前一切寶蓮華藏座上。起等虗空界廣大心。捨一切剎離一切著無礙心。普行一切無礙法無礙心。徧入一切十方海無礙心。普入一切智境界清淨心。觀道場莊嚴明了心。入一切佛法海廣大心。化一切眾生界周徧心。淨一切國土無量心。住一切劫無盡心。趣如來十力究竟心。善財童子起如是心時。由自善根力。一切如來所加被力。普賢菩薩同善根力故。見十種瑞相。何等為十。所謂見一切佛剎清淨。一切如來成正等覺。見一切佛剎清淨。無諸惡道。見一切佛剎清淨眾妙蓮華以為嚴飾。見一切佛剎清淨一切眾生身心清淨。見一切佛剎清淨種種眾寶之所莊嚴。見一切佛剎清淨一切眾生諸相嚴身。見一切佛剎清淨諸莊嚴雲以覆其上。見一切佛剎清淨一切眾生互起慈心遞相利益不為惱害。見一切佛剎清淨道場莊嚴。見一切佛剎清淨一切眾生心常念佛。是為十。又見十種光明相。何等為十。所謂見一切世界所有微塵。一一塵中出一切世界微塵數佛光明網雲周徧照耀。一一塵中出一切世界微塵數佛光明輪雲種種色相周徧法界。一一塵中出一切世界微塵數佛色像寶雲周徧法界。一一塵中出一切世界微塵數佛光𦦨輪雲周徧法界。一一塵中出一切世界微塵數眾妙香雲周徧十方。稱讚普賢一切行願大功德海。一一塵中出一切世界微塵數日月星宿雲皆放普賢菩薩光明徧照法界。一一塵中出一切世界微塵數一切眾生身色像雲放佛光明徧照法界。一一塵中出一切世界微塵數一切佛色像摩尼雲周徧法界。一一塵中出一切世界微塵數菩薩身色像雲充滿法界。令一切眾生皆得出離所願滿足。一一塵中出一切世界微塵數如來身色像雲說一切佛廣大誓願周徧法界。是為十。時善財童子見此十種光明相已。即作是念。我今必見普賢菩薩。增益善根見一切佛。於諸菩薩廣大境界。生決定解得一切智。於時善財普攝諸根。一心求見普賢菩薩。起大精進心無退轉。即以普眼。觀察十方一切諸佛諸菩薩眾所見境界。皆作得見普賢之想。以智慧眼觀普賢道。其心廣大猶如虗空。大悲堅固猶如金剛。願盡未來常得隨逐普賢菩薩。念念隨順修普賢行。成就智慧入如來境住普賢地。時善財童子即見普賢菩薩在如來前眾會之中坐寶蓮華師子之座。諸菩薩眾所共圍繞。最為殊特世無與等。智慧境界無量無邊難測難思。等三世佛一切菩薩無能觀察。見普賢身一一毛孔出一切世界微塵數光明雲。徧法界虗空界一切世界。除滅一切眾生苦患。令諸菩薩生大歡喜。見一一毛孔出一切佛剎微塵數種種色香燄雲。徧法界虗空界一切諸佛眾會道場而以普熏。見一一毛孔出一切佛剎微塵數雜華雲。徧法界虗空界一切諸佛眾會道場雨眾妙華。見一一毛孔出一切佛剎微塵數香樹雲徧法界虗空界一切諸佛眾會道場雨眾妙香。見一一毛孔出一切佛剎微塵數妙衣雲。徧法界虗空界一切諸佛眾會道場雨眾妙衣。見一一毛孔出一切佛剎微塵數寶樹雲。徧法界虗空界一切諸佛眾會道場雨摩尼寶。見一一毛孔出一切佛剎微塵數色界天身雲。充滿法界歎菩提心。見一一毛孔出一切佛剎微塵數梵天身雲。勸諸如來轉妙法輪見一一毛孔出一切佛剎微塵數欲界天王身雲。護持一切如來法輪。見一一毛孔念念中出一切佛剎微塵數三世佛剎雲。徧法界虗空界為諸眾生無歸趣者為作歸趣。無覆護者為作覆護。無依止者為作依止。見一一毛孔念念中出一切佛剎微塵數清淨佛剎雲。徧法界虗空界一切諸佛於中出世菩薩眾會悉皆充滿。見一一毛孔念念中出一切佛剎微塵數淨不淨佛剎雲。徧法界虗空界令雜染眾生皆得清淨。見一一毛孔念念中出一切佛剎微塵數不淨淨佛剎雲。徧法界虗空界令雜染眾生皆得清淨。見一一毛孔念念中出一切佛剎微塵數不淨佛剎雲。徧法界虗空界令純染眾生皆得清淨。見一一毛孔念念中出一切佛剎微塵數眾生身雲。徧法界虗空界隨其所應教化眾生皆令發阿耨多羅三藐三菩提心。見一一毛孔念念中出一切佛剎微塵數菩薩身雲。徧法界虗空界稱讚種種諸佛名號令諸眾生增長善根。見一一毛孔念念中出一切佛剎微塵數菩薩身雲。徧法界虗空界一切佛剎宣揚一切諸佛菩薩從初發意所生善根。見一一毛孔念念中出一切佛剎微塵數菩薩身雲。徧法界虗空界於一切佛剎一一剎中宣揚一切菩薩願海及普賢菩薩清淨妙行。見一一毛孔念念中出普賢菩薩行雲。令一切生心得滿足。具足修習一切智道。見一一毛孔出一切佛剎微塵數正覺身雲。於一切佛剎現成正覺。令諸菩薩增長大法成一切智。爾時善財童子。見普賢菩薩如是自在神通境界。身心徧喜踊躍無量。重觀普賢一一身分一一毛孔。悉有三千大千世界風輪水輪地輪火輪。大海江河。及諸寶山須彌鐵圍。村營城邑宮殿園苑。一切地獄餓鬼畜生閻羅王界。天龍八部人與非人。欲界色界無色界處。日月星宿風雲雷電。晝夜月時及以年劫。諸佛出世菩薩眾會道場莊嚴。如是等事悉皆明見。如見此世界。十方所有一切世界悉如是見。如見現在十方世界。前際後際一切世界亦如是見各各差別不相雜亂。如於此毗盧遮那如來所示現如是神通之力。於東方蓮華德世界賢首佛所現神通力亦復如是。如賢首佛所。如是東方一切世界。如東方。南西北方四維上下一切世界諸如來所現神通力。當知悉爾。如十方一切世界。如是十方一切佛剎一一塵中皆有法界諸佛眾會。一一佛所普賢菩薩坐寶蓮華師子座上現神通力悉亦如是。彼一一普賢身中皆現三世一切境界。一切佛剎一切眾生一切佛出現一切菩薩眾。及聞一切眾生言音一切佛言音。一切如來所轉法輪。一切菩薩所成諸行。一切如來遊戲神通。善財童子見普賢菩薩如是無量不可思議大神通力。即得十種智波羅蜜。何等為十。所謂於念念中悉能周徧一切佛剎智波羅蜜。於念念中悉能往詣一切佛所智波羅蜜。於念念中悉能供養一切如來智波羅蜜。於念念中普於一切諸如來所聞法受持智波羅蜜。於念念中思惟一切如來法輪智波羅蜜。於念念中知一切佛不可思議大神通事智波羅蜜。於念念中說一句法盡未來際辯才無盡智波羅蜜。於念念中以深般若觀一切法智波羅蜜。於念念中入一切法界實相海智波羅蜜。於念念中知一切眾生心智波羅蜜。於念念中普賢慧行皆現在前智波羅蜜。善財童子既得是已。普賢菩薩即申右手摩觸其頂。既摩頂已。善財即得一切佛剎微塵數三昧門。各以一切佛剎微塵數三昧而為眷屬。一一三昧。悉見昔所未見一切佛剎微塵數佛大海。集一切佛剎微塵數一切智助道具。生一切佛剎微塵數一切智上妙法。發一切佛剎微塵數一切智大誓願。入一切佛剎微塵數大願海。住一切佛剎微塵數一切智出要道。修一切佛剎微塵數諸菩薩所修行。起一切佛剎微塵數一切智大精進。得一切佛剎微塵數一切智淨光明。如此娑婆世界毗盧遮那佛所普賢菩薩摩善財頂。如是十方所有世界及彼世界一一塵中一切世界一切佛所普賢菩薩悉亦如是摩善財頂。所得法門亦皆同等。爾時普賢菩薩摩訶薩告善財言。善男子。汝見我此神通力不。唯然已見。大聖。此不思議大神通事。唯是如來之所能知。普賢告言。善男子。我於過去不可說不可說佛剎微塵數劫。行菩薩行求一切智。一一劫中為欲清淨菩提心故。承事不可說不可說佛剎微塵數佛。一一劫中為集一切智福德具故。設不可說不可說佛剎微塵數廣大施會。一切世間咸使聞知。凡有所求悉令滿足。一一劫中為求一切智法故。以不可說不可說佛剎微塵數財物布施。一一劫中為求佛智故以不可說不可說佛剎微塵數城邑聚落。國土王位。妻子眷屬。眼耳鼻舌。身肉手足。乃至身命而為布施。一一劫中為求一切智首故以不可說不可說佛剎微塵數頭而為布施。一一劫中為求一切智故於不可說不可說佛剎微塵數諸如來所。恭敬尊重承事供養。衣服臥具飲食湯藥一切所須悉皆奉施。於其法中出家學道。修行佛法。護持正教。善男子。我於爾所劫海中。自憶未曾於一念間不順佛教。於一念間生瞋害心。我我所心。自他差別心。遠離菩提心。於生死中起疲厭心。懶墮心。障礙心。迷惑心。唯住無上不可沮壞集一切智助道之法大菩提心。善男子。我莊嚴佛土。以大悲心救護眾生教化成就。供養諸佛事善知識。為求正法弘宣護持。一切內外悉皆能捨。乃至身命亦無所吝。一切劫海說其因緣。劫海可盡此無有盡。善男子。我法海中無有一文無有一句非是捨施轉輪王位而求得者。非是捨施一切所有而求得者。善男子。我所求法。皆為救護一切眾生。一心思惟。願諸眾生得聞是法。願以智光普照世間。願為開示出世間智。願令眾生悉得安樂。願普稱讚一切諸佛所有功德。我如是等往昔因緣。於不可說不可說佛剎微塵數劫海說不可盡。是故善男子。我以如是助道法力。諸善根力。大志樂力。修功德力。如實思惟一切法力。智慧眼力。佛威神力。大慈悲力。淨神通力。善知識力故。得此究竟三世平等清淨法身。復得清淨無上色身超諸世間。隨諸眾生心之所樂而為現形入一切剎徧一切處。於諸世界廣現神通。令其見者靡不欣樂。善男子。汝且觀我如是色身。我此色身無邊劫海之所成就。無量千億那由他劫難見難聞。善男子。若有眾生未種善根及種少善根。聲聞菩薩猶尚不得聞我名字。況見我身。善男子。若有眾生得聞我名。於阿耨多羅三藐三菩提不復退轉。若見若觸若迎若送若暫隨逐。乃至夢中見聞我者皆亦如是。或有眾生一日一夜憶念於我即得成熟。或七日七夜。半月一月。半年一年。百年千年。一劫百劫。乃至不可說不可說佛剎微塵數劫憶念於我而成熟者。或一生或百生。乃至不可說不可說佛剎微塵數生憶念於我而成熟者。或見我放大光明。或見我震動佛剎。或生怖畏或生歡喜皆得成熟。善男子。我以如是等佛剎微塵數方便門。令諸眾生於阿耨多羅三藐三菩提得不退轉。善男子。若有眾生見聞於我清淨剎者。必得生此清淨剎中。若有眾生見聞於我清淨身者。必得生我清淨身中。善男子。汝應觀我此清淨身。爾時善財童子。觀普賢菩薩身相好肢節一一毛孔中皆有不可說不可說佛剎海。一一剎海皆有諸佛出興于世。大菩薩眾所共圍繞。又復見彼一切剎海種種建立。種種形狀。種種莊嚴。種種大山周帀圍繞。種種色雲彌覆虗空。種種佛興演種種法。如是等事各各不同。又見普賢於一一世界海中出一切佛剎微塵數佛化身雲。周徧十方一切世界。教化眾生令向阿耨多羅三藐三菩提。時善財童子。又見自身在普賢身內十方一切諸世界中教化眾生。又善財童子親近佛剎微塵數諸善知識。所得善根智慧光明。比見普賢菩薩所得善根。百分不及一千分不及一百千分不及一百千億分乃至算數譬喻亦不能及。是善財童子從初發心乃至得見普賢菩薩。於其中間所入一切諸佛剎海。今於普賢一毛孔中一念所入諸佛剎海。過前不可說不可說佛剎微塵數倍。如一毛孔一切毛孔悉亦如是。善財童子於普賢菩薩毛孔剎中行一步。過不可說不可說佛剎微塵數世界。如是而行盡未來劫猶不能知一毛孔中剎海次第。剎海藏。剎海差別。剎海普入。剎海成。剎海壞。剎海莊嚴所有邊際。亦不能知佛海次第。佛海藏。佛海差別。佛海普入。佛海生。佛海滅所有邊際。亦不能知菩薩眾海次第。菩薩眾海藏。菩薩眾海差別。菩薩眾海普入。菩薩眾海集。菩薩眾海散所有邊際。亦不能知入眾生界知眾生根教化調伏諸眾生智。菩薩所住甚深自在。菩薩所入諸地諸道。如是等海所有邊際。善財童子於普賢菩薩毛孔剎中。或於一剎經於一劫如是而行。乃至或有經不可說不可說佛剎微塵數劫如是而行。亦不於此剎沒於彼剎現。念念周徧無邊剎海教化眾生令向阿耨多羅三藐三菩提。當是之時善財童子則次第得普賢菩薩諸行願海。與普賢等。與諸佛等。一身充滿一切世界。剎等行等。正覺等神通等。法輪等。辯才等。言辭等音聲等。力無畏等佛所住等。大慈悲等。不可思議解脫自在悉皆同等。

　　此下大文第五顯因廣大相。以前照理無二。顯其甚深。方堪成佛廣大之因。以隨一一因皆稱法界性。故文殊般若即攝相歸體。普賢法界即祕密重重。增長趣求下即依教趣求。然有增長二字。意顯前諸知識但求菩薩之因行今直求佛果。故云增長趣求一切智慧。此一句總標所求者一切智慧。及佛果也。次廣大悲下二十五句。乃總觀圓因。皆是趣佛之因並是普賢解脫境界。故結云觀察等。以上所求之因皆普賢圓因故。故不同前諸知識位位各別故也。下即聞普賢名字行願等。由善財普觀法界。故得即聞普賢之名。此即聞二字貫下行願等諸句。此中聞者。非從一人多人聞之。即稱法界而聞。其行願諸地等十二句。即普賢位中圓融所攝諸地也。由聞前人法。故渴仰欲見。下明欲覩其人先須修觀者。以普賢法界圓妙果境非散心可見。故須修觀。故即於此金剛藏菩提場毗盧遮那如來師子座前一切寶蓮華座上。此下正明修觀。先指所觀處也。然金剛藏者即等覺後心。依佛果覺。名金剛心。亦即如來藏心。故云金剛藏。此金剛藏心即佛果地。故云菩提場。此即如來所證。故云毗盧遮那如來師子座。華藏莊嚴世界依之建立。故云蓮華藏座。此即普賢所證之法界。故於此而觀普賢。故疏云約表即於本所信自心佛果菩提體中。起一切因陀羅網普賢境界。為心觀也。此一句乃顯能觀之觀。下文云起虗空界廣大心等。至如來十力究竟心。有十一句。皆稱普賢境界而起觀心。故後得見。由善財作如是普觀心故。一者以自善根力。二者如來加被力。三者普賢同善根力。故先得十種瑞相。次何等為十所謂見一切佛剎清淨。至周遍法界是為十。為正覩希奇。於中前十句見瑞相。次又見十種光明下十種光明。光中所見一一塵中有微塵數等光明網等。乃見世界之塵中微細境界。此顯業用。然皆是普賢依報之剎。善財由作如上普觀。但見普賢依報剎土希奇之境。未見正報之身。故見此十種光明。起必見普賢之心。於時重起觀增修。普攝諸根。一心求見普賢菩薩。起大精進。即以普眼觀普賢體。以遍法界為身。乃至入如來境。住普賢地。有五行經。明重起觀智。此乃總攝諸觀。故後乃得見也。故次時善財即見普賢菩薩在如來前坐。歎云最為殊特世無與等。智慧境界無量無邊。難測難思。等三世佛。此一見普賢。即知智慧難思。此乃一念頓證。故疏科此下明見聞證入。然此大經一部。判此一品為依人證入。善財至此。乃真實證入。因圓果滿究竟於此。然此一科自下有一百六十四行經。至皆悉同等止。通明證入境界。然此大段分為二科。先通顯得益因圓。至末後當是之時下四行經。明果滿齊佛。於得益中。初見身得益。即下文見普賢身一一毛孔下有三十六行餘經。明見普賢身一一毛孔出生種種無盡身雲廣遍法界。實則重重無盡。文中略列二十重。此皆從前善財渴仰欲見十心之所出生。乃至於一切佛剎現成正覺成一切智。是知各由自心所見分齊。爾時善財見普賢菩薩如是自在神通境界。身心徧喜。然此上但見毛孔所出。未見所含。下文重見所含云。重觀普賢一一身分。一一毛孔。皆有三千大千世界中世界眾生。六道四生。上至諸佛眾會道場。十法界依正等事。悉皆明見。且不止一箇三千世界。如見此世界。則十方所有無盡世界。一一皆見十方三世。各各差別不相雜亂。此顯帝網無盡。十玄門中微細相容。純雜無礙之境。盡在一毛孔中。如是一切毛孔一一皆然。故下文云如於此毗盧遮那如來所示現乃至十方世界一一佛前皆有普賢。一一身一一毛孔皆如是現。有九行半經。結通周遍。疏云。末結塵中普賢。是知前則身中包含法界。廣無邊故。顯其普義。今則全此含法界身。潛入塵中調柔無礙。明其賢義。內外周遍故名普賢。此上但見普賢勝身。下文明得深益云。善財見普賢如是不思議大神通力。即得十種智波羅蜜等十波羅蜜。有十一行經。明得深益之事。既得智度。已彰地滿。況十表無盡。上從見普賢身已來至此。通明見身益。下明摩頂益云。善財既見是已。普賢菩薩即申右手摩觸其頂。既摩頂已。善財即得一切佛剎微塵數三昧門。乃至一切智淨光明。有八行經。明得益之事。次如於此娑婆世界下至亦皆同等。即前一一塵中所有普賢悉亦如是摩善財頂。是知不但普賢遍一一塵。即善財亦同遍此。即顯善財親證。故云三昧。次下爾時普賢告善財言。善男子。汝見我此神力不。如此問者。顯因深廣。故因深則果厚。意顯善財但見普賢所證境界果德之妙。而不知深因所致。將示其因。故特問之也。故下普賢告言。我於過去不可說不可說佛剎微塵數劫求一切智等。至大菩提心。有十七行經。別明求菩提心。於中結云。未曾一念不順佛教等。以顯離過成德。次我莊嚴佛土以大悲心下至此無有盡三行餘經。通明悲智之行。次明求法之行云。我法海中無有一文一句不是捨轉輪王而求得者。又云。我所求法皆為救護一切眾生等。往昔求法因緣。於不可說不可說佛剎微塵數劫海說不可盡。有六行經。別明求法之行。以一文一句尚無不捨。況全部耶。意謂我求法之行難且久故。所以因深。故得果廣大也。故下結因成果云。我以如是助道法力等十種力。乃結因深。以因有得果之功。故皆云力。次得此究竟三世平等法身。及得無上色身。靡不欣樂。此結所成之果。上自普賢問善財已來至此。有三十四行經。通顯因深廣。次下汝且觀我如是色身下明觀用無涯。然顯用無涯。而指觀色身者。意在要見色身果體。大用無涯。即當知修廣大因之所感也。故次云。我此色身無邊劫海之所成就。此即顯因深也。言無量劫難見難聞者。即令生難遭想。慕果生因。故下明難聞難見者。以暫見即得不退之利益故。次或有眾生下明得善根成熟之益。次我以如是等佛剎微塵數方便門令諸眾生於三菩提得不退等。乃至必得生我清淨身中有十四行餘經。明難見聞得益之事。故次總結云。汝應觀我此清淨身。然普賢必欲善財觀我身者。以毗盧遮那法身非身。即普賢法界以為身故。若入普賢身。即窮毗盧法身之境界。故令善財觀身。使證入也。若非普賢身以顯。又於何處見入果海也。故善財之所證入者。但入普賢身耳。此意疏未明顯。而經義甚明。故次下文云。爾時善財觀普賢身相好肢節。一一毛孔。皆有不可說不可說佛剎海。一一剎海皆有佛出興。及種種莊嚴。及演種種法等事。各各不同。此則一毛孔中含三世間。又見普賢於毛孔所現一一世界海。出無數佛化身。教化眾生。此見普賢出生大用。善財又見自身於普賢身內十方世界教化眾生。此見自身等普化。此上八行半經則總顯入不思議法界矣。下文校量顯勝。通顯善財到此因圓。有十九行半經。分為四段。初云親近佛剎塵數知識所得善根智慧。比普賢一毛孔功德百千萬億亦不能及一。此校量善根超勝。次從發心下明入普賢毛孔剎海中。校前未見已前所入即一念所入已超前不可說倍。次於普賢毛孔剎中行一步。即過不可說佛剎塵數世界。如是而行盡未來際。不可窮盡。況其中種種差別莊嚴。亦無邊際。乃至一一剎海。佛海。菩薩眾會海。眾生海。及調伏眾生海。菩薩所住甚深自在。所入諸地。諸道如是等海無有邊際。然此中所舉者。剎海佛海菩薩海三種。其實已總包初會十海之問。意願最初不知者。乃毗盧果海中十種海。故特舉而問之。然前九會之文。已答十海之因緣。且但言說未顯證入。今善財因圓。於普賢一毛孔中。悉已超過前所不知。其深證法界可知。次云善財於普賢毛孔剎中。或於一剎經於一劫。如是而行。乃至或經不可說不可說佛剎微塵數劫。如是而行。彼此無有出沒。念念周遍無邊剎海。教化眾生令得菩提。此見善財所證者廣大之如此。斯則無邊剎海。自他不隔於毛端。十世古今。始終不離於當念。此善財因圓不踰普賢一毛孔。所謂一生頓圓曠劫之果也。華嚴經四分。末為依人證入。是則初會所舉之果。勸大心眾生依之修證。今末後第四依人證入則善財所證之法。即是初會所舉之果海無邊。今但經文略結。其實已盡於十九行半經內。以文不能盡陳。故後結於十四等中。故次經云。當是之時。善財童子則次第得普賢菩薩諸行願海。與普賢等。與諸佛等。一身充滿一切世界。剎等。行等。正覺等。神通等。法輪等。辯才等。言辭等。音聲等。力無畏等。佛所住等。大慈悲等。不可思議解脫自在悉皆同等。此上十四種等。則無所不等矣。

　　補義云。疏科此四行經。明位滿齊佛。釋云因圓果滿。義當等覺。以因位既滿。更無所修。故但說等。若以此判為等覺。則與前品初判普賢一人名顯因廣大相。謂始覺同本。圓覺現前。稱周法界。無不包含。如是則此位圓覺現前。即當入妙。今云即當等覺。似有相違。蓋此言等者。乃平等之等。非齊等之等。以果海離言。故但云等耳。故後偈讚佛德難思。即歎善財之所等。以善財所證。乃平等法界。故借佛德以讚之。

　　上明見聞證入竟。

　　爾時普賢菩薩摩訶薩。即說頌言。

　汝等應除諸惑垢　　一心不亂而諦聽
　我說如來具諸度　　一切解脫真實道
　出世調御勝丈夫　　其心清淨如虗空
　恒放智日大光明　　普使羣生滅癡暗
　如來難可得見聞　　無量億劫今乃值
　如優曇華時一現　　是故應聽佛功德
　隨順世間諸所作　　譬如幻士現眾業
　但為悅可眾生心　　未曾分別起想念

　　爾時諸菩薩聞此說已。一心渴仰。唯願得聞如來世尊真實功德。咸作是念。普賢菩薩具修諸行。體性清淨。所有言說皆悉不虗。一切如來共所稱歎。作是念已深生渴仰。爾時普賢菩薩功德智慧具足莊嚴。猶如蓮華。不著三界一切塵垢。告諸菩薩言。汝等諦聽。我今欲說佛功德海一滴之相。即說頌言。

　佛智廣大同虗空　　普徧一切眾生心
　悉了世間諸妄想　　不起種種異分別
　一念悉知三世法　　亦了一切眾生根
　譬如善巧大幻師　　念念示現無邊事
　隨眾生心種種行　　往昔諸業誓願力
　令其所見各不同　　而佛本來無動念
　或有處處見佛坐　　充滿十方諸世界
　或有其心不清淨　　無量劫中不見佛
　或有信解離憍慢　　發意即得見如來
　或有諂誑不淨心　　億劫尋求莫值遇
　或一切處聞佛音　　其音美妙令心悅
　或有百千萬億劫　　心不淨故不聞者
　或見清淨大菩薩　　充滿三千大千界
　皆已具足普賢行　　如來於中儼然坐
　或見此界妙無比　　佛無量劫所嚴淨
　毗盧遮那最勝尊　　於中覺悟成菩提
　或見蓮華勝妙剎　　賢首如來住在中
　無量菩薩眾圍繞　　皆悉勤修普賢行
　或有見佛無量壽　　觀自在等所圍繞
　悉已住於灌頂地　　充滿十方諸世界
　或有見此三千界　　種種莊嚴如妙喜
　阿閦如來住在中　　及如香象諸菩薩
　或見月覺大名稱　　與金剛幢菩薩等
　住如圓鏡妙莊嚴　　普徧十方清淨剎
　或見日藏世所尊　　住善光明清淨土
　及與灌頂諸菩薩　　充徧十方而說法
　或見金剛大𦦨佛　　而與智幢菩薩俱
　周行一切廣大剎　　說法除滅眾生翳
　一一毛端不可說　　諸佛具相三十二
　菩薩眷屬共圍繞　　種種說法度眾生
　或有觀見一毛孔　　具足莊嚴廣大剎
　無量如來悉在中　　清淨佛子皆充滿
　或有見一微塵內　　具有恒沙佛國土
　無量菩薩便充滿　　不可說劫修諸行
　或有見一毛端處　　無量塵沙諸剎海
　種種業起各差別　　毗盧遮那轉法輪
　或見世界不清淨　　或見清淨寶所成
　如來住壽無量時　　乃至涅槃諸所現
　普徧十方諸世界　　種種示現不思議
　隨諸眾生心智業　　靡不化度令清淨
　如是無上大導師　　充滿十方諸國土
　示現種種神通力　　我說少分汝當聽
　或見釋迦成佛道　　已經不可思議劫
　或見今始為菩薩　　十方利益諸眾生
　或有見此釋師子　　供養諸佛修行道
　或見人中最勝尊　　現種種力神通事
　或見布施或持戒　　或忍或進或諸禪
　般若方便願力智　　隨眾生心皆示現
　或見究竟波羅蜜　　或見安住於諸地
　總持三昧神通智　　如是悉現無不盡
　或現修行無量劫　　住於菩薩堪忍位
　或現住於不退地　　或現法水灌其頂
　或現梵釋護世身　　或現剎利婆羅門
　種種色相所莊嚴　　猶如幻師現眾像
　或現兜率始降神　　或見宮中受嬪御
　或見棄捨諸榮樂　　出家離俗學行道
　或見始生或見滅　　或見出家學異行
　或見坐於菩提樹　　降伏魔軍成正覺
　或有見佛始涅槃　　或見起塔徧世間
　或見塔中立佛像　　以知時故如是現
　或見如來無量壽　　與諸菩薩授尊記
　而成無上大導師　　次補住於安樂剎
　或見無量億千劫　　作佛事已入涅槃
　或見今始成菩提　　或見正修諸妙行
　或見如來清淨月　　在於梵世及魔宮
　自在天宮化樂宮　　示現種種諸神變
　或見在於兜率宮　　無量諸天共圍繞
　為彼說法令歡喜　　悉共發心供養佛
　或見住在夜摩天　　忉利護世龍神處
　如是一切諸宮殿　　莫不於中現其像
　於彼然燈世尊所　　散華布髮為供養
　從是了知深妙法　　恒以此道化羣生
　或有見佛久涅槃　　或見初始成菩提
　或見住於無量劫　　或見須臾即滅度
　身相光明與壽命　　智慧菩提及涅槃
　眾會所化威儀聲　　如是一一皆無數
　或現其身極廣大　　譬如須彌大寶山
　或見加趺不動搖　　充滿無邊諸世界
　或見圓光一尋量　　或見千萬億由旬
　或見照于無量土　　或見充滿一切剎
　或見佛壽八十年　　或壽百千萬億歲
　或住不可思議劫　　如是展轉倍過此
　佛智通達淨無礙　　一念普知三世法
　皆從心識因緣起　　生滅無常無自性
　於一剎中成正覺　　一切剎處悉亦成
　一切入一一亦爾　　隨眾生心皆示現
　如來住於無上道　　成就十力四無畏
　具足智慧無所礙　　轉于十二行法輪
　了知苦集及滅道　　分別十二因緣法
　法義樂說辭無礙　　以是四辯廣開演
　諸法無我無有相　　業性不起亦無失
　一切遠離如虗空　　佛以方便而分別
　如來如是轉法輪　　普震十方諸國土
　宮殿山河悉搖動　　不使眾生有驚怖
　如來普演廣大音　　隨其根欲皆令解
　悉使發心除惑垢　　而佛未始生心念
　或聞施戒忍精進　　禪定般若方便智
　或聞慈悲及喜捨　　種種言辭各差別
　或聞四念四正勤　　神足根力及覺道
　諸念神通止觀等　　無量方便諸法門
　龍神八部人非人　　梵釋護世諸天眾
　佛以一音為說法　　隨其品類皆令解
　若有貪欲瞋恚癡　　忿覆慳嫉及憍諂
　八萬四千煩惱異　　皆令聞說彼治法
　若未具修白淨法　　令其聞說十戒行
　已能布施調伏人　　令聞寂滅涅槃音
　若人志劣無慈愍　　厭惡生死自求離
　令其聞說三脫門　　使得出苦涅槃樂
　若有自性少諸欲　　厭背三有求寂靜
　令其聞說諸緣起　　依獨覺乘而出離
　若有清淨廣大心　　具足施戒諸功德
　清淨如來具慈愍　　令其聞說大乘音
　或有國土聞一乘　　或二或三或四五
　如是乃至無有量　　悉是如來方便力
　涅槃寂靜未曾異　　智行勝劣有差別
　譬如虗空體性一　　鳥飛遠近各不同
　佛體音聲亦如是　　普徧一切虗空界
　隨諸眾生心智殊　　所聞所見各差別
　佛以過去修諸行　　能隨所樂演妙音
　無心計念此與彼　　我為誰說誰不說
　如來面門放大光　　具足八萬四千數
　所說法門亦如是　　普照世界除煩惱
　具足清淨功德智　　而常隨順三世佛
　譬如虗空無染著　　為眾生故而出現
　示有生老病死苦　　亦示住壽處於世
　雖順世間如是現　　體性清淨同虗空
　一切國土無有邊　　眾生根欲亦無量
　如來智眼皆明見　　隨所應化示佛道
　究竟虗空十方界　　所有人天大眾中
　隨其形相各不同　　佛現其身亦如是
　若在沙門大眾曾　　剃除鬚髮服袈裟
　執持衣鉢護諸根　　令其歡喜息煩惱
　若時親近婆羅門　　即為示現羸瘦身
　執杖持瓶恒潔淨　　具足智慧巧談說
　吐故納新自充飽　　吸風飲露無異食
　若坐若立不動搖　　現斯苦行摧異道
　或持彼戒為世師　　善達醫方等諸論
　書數天文地眾相　　及身休咎無不了
　深入諸禪及解脫　　三昧神通智慧行
　言談諷詠共嬉戲　　方便皆令住佛道
　或現上服以嚴身　　首戴華冠蔭高蓋
　四兵前後共圍繞　　警眾宣威伏小王
　或為聽訟斷獄官　　善解世間諸法務
　所有與奪皆明審　　令其一切悉欣伏
　或作大臣專弼輔　　善用諸王治政法
　十方利益皆周徧　　一切眾生莫了知
　或為粟散諸小王　　或作飛行轉輪帝
　令諸王子采女眾　　悉皆受化無能測
　或作護世四天王　　統領諸龍夜叉等
　為其眾會而說法　　一切皆令大欣慶
　或為忉利大天王　　住善法堂歡喜園
　首戴華冠說妙法　　諸天覲仰莫能測
　或住夜摩兜率天　　化樂自在魔王所
　居處摩尼寶宮殿　　說真實行令調伏
　或在梵天眾會中　　說四無量諸禪道
　普令歡喜便捨去　　而莫知其往來相
　或至阿迦尼吒天　　為說覺分諸寶華
　及餘無量聖功德　　然後捨去無知者
　如來無礙智所見　　其中一切諸眾生
　悉以無邊方便門　　種種教化令成就
　譬如幻師善幻術　　現作種種諸幻事
　佛化眾生亦如是　　為其示現種種身
　譬如淨月在虗空　　令世眾生見增減
　一切河池現影像　　所有星宿奪光色
　如來智月出世間　　亦以方便示增減
　菩薩心水現其影　　聲聞星宿無光色
　譬如大海寶充滿　　清淨無濁無有量
　四洲所有諸眾生　　一切於中現其像
　佛身功德海亦爾　　無垢無濁無邊際
　乃至法界諸眾生　　靡不於中現其像
　譬如淨日放千光　　不動本處照十方
　佛日光明亦如是　　無去無來除世暗
　譬如龍王降大雨　　不從身出及心出
　而能霑洽悉周徧　　滌除炎熱使清涼
　如是法雨亦復然　　不從於佛身心出
　而能開悟一切眾　　普使滅除三毒火
　如來清淨妙法身　　一切三界無倫匹
　以出世間言語道　　其性非有非無故
　雖無所依無不住　　雖無不至而不去
　如空中畫夢所見　　當於佛體如是觀
　三界有無一切法　　不能與佛為譬喻
　譬如山林鳥獸等　　無有依空而住者
　大海摩尼無量色　　佛身差別亦復然
　如來非色非非色　　隨應而現無所住
　虗空真如及實際　　涅槃法性寂滅等
　唯有如是真實法　　可以顯示於如來
　剎塵心念可數知　　大海中水可飲盡
　虗空可量風可繫　　無能盡說佛功德
　若有聞斯功德海　　而生歡喜信解心
　如所稱揚悉當獲　　慎勿於此懷疑念

　　自下第二明聞佛勝德難思。前長行但顯因圓。此偈方陳果用。非頌前文。然有二意。一對普賢。普賢意云。上見我難思。尚是因位。今示汝果。最更甚深。二對善財。善財等佛。但是因圓。以果海離言。故不說成佛。今寄現佛之德。以顯善財果相。故長行偈文因果綺互。今初四偈標德誡聽許說。次爾時諸菩薩渴仰願聞。次爾時普賢菩薩即說頌言下廣成德相。令眾求滿。次正說偈云。佛智廣大同虗空下廣顯佛德難思。有九十五偈。分二。前九十三偈別歎佛德。後二偈結德無盡。勸信勿疑。前中八十偈法說。後十三偈喻明。然通讚毗盧遮那十身圓滿二十一種殊勝功德。即分二十一段。初有二偈。即於所知一向無障轉功德。謂佛無障礙。於一切事品類差別。無著無疑故。二隨眾生心種種行下一偈。明於有無無二相真如最清淨能入功德。謂了真如無二。故無動念。三或有處處見佛坐下三三偈。即無功用佛事不休息功德。謂住佛無住處作佛事無休。故云或見等。四或見清淨大菩薩下十五偈。即於法身中所依意樂作事無差別功德。謂由諸佛所依智同。益生意樂同。報化作用同。故前經云得佛平等。五或見釋迦成佛道下三偈。即修一切障對治功德。謂一切時常修覺慧。治六蔽等故。既云已經多劫。則不定始成。六或見究竟波羅蜜下三偈。即降伏一切外道功德。七或見兜率始降神下有十六偈。即生在世間不為世法所礙功德。初五八相現世無礙。次三處天宮無礙。次六隨世巧化無礙。後二結無礙智之能隨機。八如來住於無上道下有十八偈。明安立正法功德。於中初四偈立三乘法輪。兼顯業用。次三明立六度道。亦對治法。次七明一音隨類。聞法不同。乃至無量。後四明平等語業而應一切。九具足清淨功德智下三偈。明授記功德。謂記別過未如現在。故云悉明見。十究竟虗空十方界下四偈。明示現受用變化身功德。十一或持彼戒為世師下二偈。明斷一切疑功德。謂於一切境善決定。故能斷他疑。十二或見上服以嚴身下九偈。令入種種行功德。謂徧了一切有情性行隨根令入故。十三如來無礙智所見下一偈。即當來生妙智功德謂佛知久遠故。十四譬如幻師善幻術下五偈隨其勝解示現功德。謂隨解現身故。十五譬如淨日放千光下三偈。即無量所依調伏有情加行功德。意云佛智為無量。菩薩調伏眾生加行之所依故。十六如來清淨妙法身下二偈。明平等法身波羅蜜多成滿功德。十七三界有無一切法下一偈。明隨勝解示現差別佛土功德。既隨解而現。故不可喻。十八大海摩尼無量色下一偈。明三種佛身方處無分限功德。十九虗空真如及實際下一偈。此攝三種功德。同法性等。即窮生死際。常現利樂一切有情功德。等虗空即無盡功德。等實際等即究竟功德。以如實際窮未來際故。次剎塵心念可數知。大海中水可飲盡。虗空可量風可繫。無能盡說佛功德。若有聞斯功德海。而生歡喜信解心。如所稱揚悉當獲。慎勿於此懷疑念。此二偈總結無盡。亦是別顯無盡功德。於中前偈讚德。後偈勸信。古德亦有將此二偈為一部流通。

　　大文已竟。

　　迴向偈云。

　法性深廣難思議　　我已隨分略開解
　願斯功德同實際　　普令含識得菩提

大方廣佛華嚴經綱要卷第八十終


