卍新纂大日本續藏經第 81 冊 No. 1571 五燈全書


　　No. 1571

五燈全書卷第一

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　七佛

　　古佛應世。綿歷無窮。不可以周知而悉數也。祖燈相傳。必自佛始。故自釋迦以上。略舉七佛。長阿含經云。七佛精進力。放光滅暗冥。各各坐樹下。於中成正覺。又曼殊室利。為七佛師。所以今之撰述。槩標七佛。

　　毗婆尸佛(過去莊嚴劫。第九百九十八尊)

　　偈曰。身從無相中受生。猶如幻出諸形象。幻人心識本來無。罪福皆空無所住。長阿含經云。人壽八萬歲時。此佛出世。種剎利。姓拘利若。父槃頭。母槃頭婆提。居般頭婆提城。坐波波羅樹下。說法三會。度人三十四萬八千。神足二。一名騫茶。二名提舍。侍者無憂。子方膺。

　　尸棄佛(莊嚴劫。第九百九十九尊)

　　偈曰。起諸善法本是幻。造諸惡業亦是幻。身如聚沫心如風。幻出無根無實性。長阿含經云。人壽七萬歲時。此佛出世。種剎利。姓拘利若。父明相。母光耀。居光相城。坐分陀利樹下。說法三會。度人二十五萬。神足二。一名阿毗浮。二名婆婆。侍者忍行。子無量。

　　毗舍浮佛(莊嚴劫第一千尊)

　　偈曰。假借四大以為身。心本無生因境有。前境若無心亦無。罪福如幻起亦滅。長阿含經云。人壽六萬歲時。此佛出世。種剎利。姓拘利若。父善燈。母稱戒。居無喻城。坐婆羅樹下。說法二會。度人一十三萬。神足二。一扶遊。二鬱多摩。侍者寂滅。子妙覺。

　　拘留孫佛(見在賢劫第一尊)

　　偈曰。見身無實是佛身。了心如幻是佛幻。了得身心本性空。斯人與佛何殊別。長阿含經云。人壽四萬歲時。此佛出世。種婆羅門。姓迦葉。父禮得。母善枝。居安和城。坐尸利沙樹下。說法一會。度人四萬。神足二。一薩尼。二毗樓。侍者善覺。子上勝。

　　拘那含牟尼佛(賢劫第二尊)

　　偈曰。佛不見身知是佛。若實有知別無佛。智者能知罪性空。坦然不怖於生死。長阿含經云。人壽三萬歲時。此佛出世。種婆羅門。姓迦葉。父大德。母善勝。居清淨城。坐烏暫婆羅門樹下。說法一會。度人三萬。神足二。一舒槃那。二鬱多樓。侍者安和。子導師。

　　迦葉佛(賢劫第三尊)

　　偈曰。一切眾生性清淨。從本無生無可滅。即此身心是幻生。幻化之中無罪福。長阿含經云。人壽二萬歲時。此佛出世。種婆羅門。姓迦葉。父梵德。母財主。居波羅奈城。坐尼拘律樹下。說法一會。度人二萬。神足二。一提舍。二婆羅婆。侍者善友。子集軍。

　　釋迦牟尼佛(賢劫第四尊)

　　姓剎利。父淨飯天。母大清淨玅。位登補處。生兜率天上。名曰勝善天人。亦名護明大士。度諸天眾。說補處行。於十方界中。現身說法。普曜經云。佛初生剎利王家。放大智光明。照十方世界。地涌金蓮華。自然捧雙足。東西及南北。各行於七步。分手指天地。作獅子吼聲。上下及四維無能尊我者。即周昭王。二十四年甲寅歲。四月八日也。至四十二年二月八日。年十九。欲求出家。而自念言。當復何遇。即於四門遊觀。見四等事。心有悲喜。而作思惟。此老病死。終可厭離。於是夜子時。有一天人。名曰淨居。於牕牖中。叉手白言。出家時至。可去矣。太子聞已。心生歡喜。即逾城而去。於檀特山中修道。始於阿藍迦藍處。三年學不用處定。知非便捨。復至鬱頭藍弗處。三年學非非想定。知非亦捨。又至象頭山。同諸外道。日食麻麥。經於六年。故經云。以無心意無受行。而悉摧伏諸外道。先歷試邪法。示諸方便。發諸異見。令至菩提。故普集經云菩薩於二月八日。明星出時成道。號天人師。時年三十矣。即穆王三年癸未歲也。既而於鹿野苑中。為憍陳如等五人。轉四諦法輪。而證道果。說法住世。四十九年。後告弟子摩訶迦葉吾以清淨法眼。涅槃妙心。實相無相。微妙正法。將付於汝。汝當護持。并勑阿難。副貳傳化。無令斷絕。而說偈曰。法本法無法。無法法亦法。今付無法時。法法何曾法。爾時世尊說此偈已。復告迦葉。吾將金縷僧伽梨衣。傳付於汝。轉授補處。至慈氏佛出世。勿令朽壞。迦葉聞偈。頭面禮足曰。善哉善哉。我當依勑。恭順佛故。爾時世尊至拘尸那城。告諸大眾。吾今背痛。欲入涅槃。即往熈連河側。娑羅雙樹下。右脇累足。泊然宴寂。復從棺起。為母說法。特示雙足化婆耆。并說無常偈曰。諸行無常。是生滅法。生滅滅已。寂滅為樂。時諸弟子。即以香薪。競茶毗之。燼後金棺如故。爾時大眾即於佛前。以偈讚曰。凡俗諸猛熾。何能致火爇。請尊三昧火。闍維金色身。爾時金棺從座而舉。高七多羅樹。往反空中。化火三昧。須臾灰生。得舍利八斛四斗。即穆王五十二年壬申歲。二月十五日也。自世尊滅後一千一十七年。教至中夏。即後漢永平十年戊辰歲也　世尊纔生下。乃一手指天。一手指地。周行七步。目顧四方曰。天上天下。唯吾獨尊　世尊一日陞座。大眾集定。文殊白椎曰。諦觀法王法。法王法如是。世尊便下座　世尊一日陞座。默然而坐。阿難白椎曰。請世尊說法。世尊曰。會中有二比丘犯律行。我故不說法。阿難以他心通。觀是比丘。遂乃遣出。世尊還復默然。阿難又白。適來為二比丘犯律。是二比丘已遣出。世尊何不說法。世尊曰。吾誓不為二乘聲聞人說法。便下座　世尊一日陞座。大眾集定。迦葉白椎曰。世尊說法竟。世尊便下座　世尊。九十日在忉利天。為母說法。及辭天界而下時。四眾八部。俱往空界奉迎。有蓮花色比丘尼。作念云。我是尼身。必居大僧後見佛。不如用神力。變作轉輪聖王。千子圍繞。最初見佛。果滿其願。世尊纔見。乃訶曰。蓮花色比丘尼。汝何得越大僧見吾。汝雖見吾色身。且不見吾法身。須菩提。巖中宴坐。却見吾法身　世尊。昔因文殊至諸佛集處。諸佛各還本處。唯有一女人。近彼佛坐。入於三昧。文殊乃白佛。云何此人。得近佛坐。而我不得。佛告文殊。汝但覺此女。令從三昧起汝自問之。文殊遶女人三匝。鳴指一下。乃托至梵天。盡其神力。而不能出。世尊曰。假使百千文殊。亦出此女人定不得。下方過四十二恒河沙國土。有罔明菩薩。能出此女人定。須臾罔明大士。從地涌出。作禮世尊。世尊勑罔明出。罔明却至女子前。鳴指一下。女子於是從定而出　世尊因波斯匿王問。勝義諦中。有世俗諦否。若言無。智不應二。若言有。智不應一。一二之義。其義云何。佛言大王。汝於過去龍光佛法中。曾問此義。我今無說。汝今無聽。無說無聽。是名為一義二義　世尊一日見文殊在門外立。乃曰。文殊文殊。何不入門來。文殊曰。我不見一法在門外。何以教我入門　世尊一日坐次。見二人舁豬過。乃問。這箇是甚麼。曰佛具一切智。豬子也不識。世尊曰。也須問過　世尊。因有異學問。諸法是常耶。世尊不對。又問。諸法是無常耶。亦不對。異學曰。世尊具一切智。何不對我。世尊曰。汝之所問。皆為戲論　世尊一日示隨色摩尼珠。問五方天王。此珠而作何色。時五方天王。互說異色。世尊復藏珠入袖。却擡手曰。此珠作何色。天王曰。佛手中無珠。何處有色。世尊嘆曰。汝何迷倒之甚。吾將世珠示之。便各彊說有青黃赤白色。吾將真珠示之。便總不知。時五方天王。悉皆悟道　世尊因乾闥婆王獻樂。其時山河大地。盡作琴聲。迦葉起作舞。王問。迦葉豈不是阿羅漢。諸漏已盡。何更有餘習。佛曰。實無餘習。莫謗法也。王又撫琴三徧。迦葉亦三度作舞。王曰。迦葉作舞。豈不是。佛曰。實不曾作舞。王曰。世尊何得妄語。佛曰。不妄語。汝撫琴山河大地木石。盡作琴聲。豈不是。王曰。是。佛曰。迦葉亦復如是。所以實不曾作舞。王乃信受　世尊因外道問。昨日說何法。曰說定法。外道曰。今日說何法。曰不定法。外道曰。昨日說定法。今日何說不定法。世尊曰。昨日定。今日不定　世尊因五通仙人問。世尊有六通。我有五通。如何是那一通。佛召五通仙人。五通應諾。佛曰。那一通你問我　世尊因普眼菩薩。欲見普賢。不可得見。乃至三度入定。徧觀三千大千世界。覔普賢不可得見。而來白佛。佛曰。汝但於靜三昧中起一念。便見普賢。普眼於是纔起一念。便見普賢向空中乘六牙白象　世尊因自恣日。文殊三處過夏。迦葉欲白椎擯出。纔拈椎。乃見百千萬億文殊。迦葉盡其神力。椎不能舉。世尊遂問迦葉。汝擬擯那箇文殊。迦葉無對　世尊因長爪梵志索論義。預約曰。我義若墮。我自斬首。世尊曰。汝義以何為宗。志曰。我以一切不受為宗。世尊曰。是見受否。志拂袖而去。行至中路。乃省。謂弟子曰。我當回去斬首以謝世尊。弟子曰。人天眾前。幸當得勝。何以斬首。志曰。我寧於有智人前斬首。不於無智人前得勝。乃歎曰。我義兩處負墮。是見若受。負門處麤。是見不受。負門處細。一切人天二乘。皆不知我義墮處。唯有世尊諸大菩薩。知我義墮。回至世尊前曰。我義兩處負墮。故當斬首以謝。世尊曰。我法中無如是事。汝當回心向道。於是同五百徒眾。一時投佛出家。證阿羅漢　世尊。昔欲將諸聖眾。往第六天。說大集經。勑他方此土。人間天上。一切獰惡鬼神。悉皆輯會。受佛付囑。擁護正法。設有不赴者。四天門王。飛熱鐵輪。追之令集。既集會已。無有不順佛勑者。各發弘誓。擁護正法。唯有一魔王。謂世尊曰。瞿曇。我待一切眾生成佛盡。眾生界空。無有眾生名字。我乃發菩提心　世尊甞與阿難行次。見一古佛墖。世尊便作禮。阿難曰。此是甚麼人墖。世尊曰。此是過去諸佛墖。阿難曰。過去諸佛。是甚麼人弟子。世尊曰。是吾弟子。阿難曰。應當如是　世尊因外道問。不問有言。不問無言。世尊良久。外道讚歎曰。世尊大慈大悲。開我迷雲。令我得入。乃作禮而去。阿難白佛。外道得何道理。稱讚而去。世尊曰。如世良馬。見鞭影而行　世尊一日勑阿難。食時將至。汝當入城持鉢。阿難應諾。世尊曰。汝既持鉢。須依過去七佛儀式。阿難便問。如何是過去七佛儀式。世尊召阿難。阿難應諾。世尊曰。持鉢去　世尊因有比丘問。我於世尊法中。見處即有。證處未是。世尊當何所示。世尊曰。比丘某甲。當何所示。是汝此問　世尊成道後。在逝多林中一樹下。跏趺而坐。有二商人。以五百乘車。經過林畔。有二車牛。不肯前進。商人乃訝見之。山神報言。林中有聖人成道。經逾四十九日未食。汝當供養。商人入林。果見一人端然不動。乃問曰。為是梵王耶。帝釋耶。山神耶。河神耶。世尊微笑。舉袈裟角示之。商人頂禮。遂陳供養　世尊。因耆婆善別音響。至一塚間。見五髑髏。乃敲一髑髏問耆婆。此生何處。曰此生人道。世尊又敲一曰。此生何處。曰此生天道。世尊又別敲一問。此生何處。耆婆罔知生處　世尊因黑氏梵志運神力。以左右手。擎合歡梧桐花兩株。來供養佛。佛召仙人。梵志應諾。佛曰。放下著。梵志遂放下左手一株華。佛又召仙人放下著。梵志又放下右手一株華。佛又召仙人放下著。梵志曰。世尊。我今兩手皆空。更教放下箇甚麼。佛曰。吾非教汝放捨其華。汝當放捨外六塵。內六根。中六識。一時捨却。無可捨處。是汝免生死處。梵志於言下。悟無生忍　世尊因靈山會上五百比丘。得四禪定。具五神通。未得法忍。以宿命智通。各各自見過去。殺父害母。及諸重罪。於自心內。各各懷疑。於甚深法。不能證入。於是。文殊承佛神力。遂手握利劒持逼如來。世尊乃謂文殊曰。住住。不應作逆。勿得害吾。吾必被害。為善被害。文殊師利。爾從本已來。無有我人。但以內心見有我人。內心起時。我必被害。即名為害。於是五百比丘。自悟本心。如夢如幻。於夢幻中。無有我人乃至能生所生父母。於是。五百比丘。同讚歎曰。文殊大智士。深達法源底。自手握利劒。持逼如來身。如劒佛亦爾。一相無有二。無相無所生。是中云何殺　世尊因地布髮掩泥。獻華於然燈。然燈見布髮處。遂約退眾。乃指地曰。此一方地。宜建一梵剎。時眾中有一賢于長者。持標於指處插曰。建梵剎竟。時諸天散華讚曰。庶子有大智矣　世尊因七賢女遊屍陀林。一女指屍曰。屍在者裏。人向甚處去。一女曰。作麼作麼。諸姊諦觀。各各契悟。感帝𤢟散華曰。惟願聖姊有何所須。我當終身供給。女曰。我家四事七珍。悉皆具足。唯要三般物。一要無根樹子一株。二要無陰陽地一片。三要呌不響山谷一所。帝釋曰。一切所須。我悉有之。若三般物。我實無得。女曰。汝若無此。爭解濟人。帝釋罔措。遂同往白佛。佛言。憍尸迦。我諸弟子大阿羅漢。不解此義。唯有諸大菩薩。乃解此義　世尊。因調達謗佛。生身入地獄。遂令阿難問。你在地獄中。安否。曰我雖在地獄。如三禪天樂。佛又令問。你還求出否。曰我待世尊來便出。阿難曰。佛是三界大師。豈有入地獄分。曰佛既無入地獄分。我豈有出地獄分　世尊。因文殊忽起佛見法見。被世尊威神。攝向二鐵圍山　城東有一老母。與佛同生。而不欲見佛。每見佛來。即便回避。雖然如此。回顧東西。總皆是佛。遂以手掩面。於十指掌中。亦總是佛　殃崛摩羅。因持鉢至一長者門。其家婦人。正值產難。子母未分。長者曰。瞿曇弟子。汝為至聖。當有何法能免產難。殃崛語長者曰。我乍入道。未知此法。待我回問世尊。却來相報。及返具事白佛。佛告殃崛。汝速去報言。我自從賢聖法來。未曾殺生。殃崛奉佛語。疾往告之。其婦得聞。當時分娩　世尊嘗在尼俱律樹下坐次。因二商人問。世尊還見車過否。曰不見。商人曰。還聞否。曰不聞。商人曰。莫禪定否。曰不禪定。曰莫睡眠否。曰不睡眠。商人乃嘆曰。善哉善哉。世尊覺而不見。遂獻白㲲兩段　世尊在靈山會上。拈華示眾。是時眾皆罔測。唯迦葉尊者。破顏微笑。世尊曰。吾有正法眼藏。涅槃妙心。實相無相。微妙法門。不立文字。教外別傳。付囑摩訶迦葉　世尊至多子墖前。命摩訶迦葉。分座令坐。以僧伽梨圍之。遂告曰。吾以正法眼藏。密付於汝。汝當護持傳付將來　世尊臨入涅槃。文殊大士。請佛再轉法輪。世尊咄曰。文殊。吾四十九年住世。未曾說一字。汝請吾再轉法輪。是吾曾轉法輪耶　世尊於涅槃會上。以手摩胸。告眾曰。汝等善觀吾紫磨金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。時百萬億眾。悉皆契悟。

　　西天祖師

　　一祖摩訶迦葉尊者

　　摩竭陀國人也。姓婆羅門。父飲澤。母香志。昔為鍛金師。善明金性。使其柔伏。付法傳云。甞於久遠劫中毗婆尸佛入涅槃後。四眾起墖。墖中像面。金色有缺壞。時有貧女。將金珠往金師所。請飾佛面。既而因共發願。願我二人。為無染夫妻。由是因緣。九十一劫。身皆金色。後生梵天。天壽盡。生中天摩竭陀國婆羅門家。名曰迦葉波。此云飲光勝尊。葢以金色為號也。繇是志求出家。冀度諸有。佛言。善來比丘。鬚髮自除。袈裟著體。常於眾中。稱歎第一。一日於世尊拈華示眾處。徹見法源。因而破顏微笑。世尊乃授以金縷伽黎。復言。吾以清淨法眼。付囑於汝。汝可流布無令斷絕　尊者因外道問。如何是我我。者曰。覔我者是汝我。外道曰。這箇是我我。師我何在。者曰。汝問我覔　尊者一日踏泥次。有一沙彌。見乃問。尊者何得自為。者曰。我若不為。誰為我為　涅槃經云。爾時世尊。欲涅槃時。迦葉不在眾會。佛告諸大弟子。迦葉來時。可合宣揚正法眼藏。爾時迦葉在耆闍崛山畢鉢羅窟。覩勝光明。即入三昧。以淨天眼。觀見世尊於熈連河側入般涅槃。乃告其徒曰。如來涅槃也。何其駛哉。即至雙樹間。悲戀號泣。佛於金棺出示雙足。爾時迦葉告諸比丘。佛已茶毗。金剛舍利。非我等事。我等宜當結集法眼。無令斷絕。乃說偈曰。如來弟子。且莫涅槃。得神通者。當赴結集。於是。得神通者。悉集王舍城耆闍崛山畢鉢羅窟。時阿難。為漏未盡。不得入會。後證阿羅漢果。由是得入。迦葉乃白眾言。此阿難比丘。多聞總持。有大智慧。常隨如來。梵行清淨。所聞佛法。如水傳器。無有遺餘。佛所讚歎。聰敏第一。宜可請彼集修多羅藏。大眾默然。迦葉告阿難曰。汝今宜宣法眼。阿難聞語信受。觀察眾心。而宣偈言。比丘諸眷屬。離佛不莊嚴。猶如虗空中。眾星之無月。說是偈已。禮眾僧足。升法座而宣是言。如是我聞。一時佛住某處。說某經教。乃至人天等。作禮奉行。時迦葉問諸比丘。阿難所言。不錯謬乎。皆曰。不異世尊所說。迦葉乃告阿難言。我今年不久留。今將正法付囑於汝。汝善守護。聽吾偈言。法法本來法。無法無非法。何於一法中。有法有不法。說偈已。乃持僧伽梨衣。入雞足山。俟慈氏下生。即周孝王五年丙辰歲也。

　　二祖阿難尊者

　　王舍城人也。姓剎帝利。父斛飯王。實佛之從弟也。梵語阿難陀。此云慶喜。亦云歡喜。如來成道夜生。因為之名。多聞博達。智慧無礙。世尊以為總持第一。甞所讚歎。加以宿世有大功德。受持法藏。如水傳器。佛乃命為侍者　尊者。一日白佛言。今日入城。見一奇特事。佛曰。見何奇特事。者曰。入城時。見一攢樂人作舞。出城總見無常。佛曰。我昨日入城。亦見一奇特事。者曰。未審見何奇特事。佛曰。我入城時。見一攢樂人作舞。出城時亦見樂人作舞　一日問迦葉曰。師兄。世尊傳金襴袈裟外。別傳箇甚麼。迦葉召阿難。阿難應諾。迦葉曰。倒卻門前剎竿著　後阿闍世王白言。仁者。如來迦葉尊勝二師。皆已涅槃。而我多故。悉不能覩。尊者般涅槃時。願垂告別。尊者許之。後自念言。我身危脆。猶如聚沫。況復衰老。豈堪久長。阿闍世王與吾有約。乃詣王宮告之曰。吾欲入涅槃。來辭耳。門者曰。王寢不可以聞。者曰。俟王覺時當為我說。時阿闍世王。夢中見一寶葢。七寶嚴飾。千萬億眾圍繞瞻仰。俄而風雨暴至。吹折其柄。珍寶瓔珞。悉墜於地。心甚驚異。既寤。門者具白上事。王聞。失聲號慟。哀感天地。即至毗舍離城。見尊者在恒河中流跏趺而坐。王乃作禮。而說偈曰。稽首三界尊。棄我而至此。暫憑悲願力。且莫般涅槃。時毗舍離王亦在河側。說偈言。尊者一何速。而歸寂滅場。願住須臾間。而受於供養。尊者見二國王咸來勸請。乃說偈言。二王善嚴住。勿為苦悲戀。涅槃當我淨。而無諸有故。尊者復念。我若偏向一國。諸國爭競。無有是處。應以平等度諸有情。遂以恒河中流。將入寂滅。是時山河大地。六種震動　雪山有五百仙人。覩茲瑞應。飛空而至。禮尊者足。胡跪白言。我於長老。當證佛法。願垂大慈。度脫我等。尊者默然受請。即變殑伽河。悉為金地。為其仙眾。說諸大法。尊者復念。先所度脫弟子。應當來集。須臾五百羅漢。從空而下。為諸仙人。出家授具。其仙眾中。有二羅漢。一名商那和修。二名末田底迦。尊者知是法器。乃告之曰。昔如來以正法眼。付大迦葉。迦葉入定而付於我。我今將滅。用傳於汝。汝受吾教。當聽偈言。本來付有法。付了言無法。各各須自悟。悟了無無法　尊者付法眼藏竟。踊身虗空。現十八變。入風奮迅三昧。分身四分。一分奉忉利天。一分奉娑竭羅龍宮。一分奉毗舍離王。一分奉阿闍世王。各造寶墖而供養之。乃周厲王十二年癸巳歲也。

　　三祖商那和修尊者

　　摩突羅國人也。亦名舍那婆斯。姓毗舍多。父林勝。母憍奢邪。在胎六年而生。梵語商諾迦。此云自然服。即西域九枝秀草名也。若聖人降生。則此草生於淨潔之地。和修生時。瑞草斯應。昔如來行化。至摩突羅國。見一青林枝葉茂盛。語阿難曰。此林地。名優留茶。吾滅度後一百年。有比丘商那和修。於此轉妙法輪。後百歲果誕和修。出家證道。受慶喜尊者法眼。化導有情。及止此林。降二火龍。歸順佛教。龍因施其地。以建梵宮　尊者化緣既久。思付正法。尋於吒利國。得優波毱多。以為給侍。因問毱多曰。汝年幾耶。答曰。我年十七。者曰。汝身十七。性十七耶。答曰。師髮已白。為髮白耶。心白耶。者曰。我但髮白。非心白耳。毱多曰。我身十七。非性十七也。尊者知是法器。後三載。遂為落髮授具。乃告曰。昔如來以無上法眼。付囑迦葉。展轉相授。而至於我。我今付汝。勿令斷絕。汝受吾教。聽吾偈言。非法亦非心。無心亦無法。說是心法時。是法非心法。說偈已。即隱於罽賓國南象白山中　後於三昧中。見弟子毱多。有五百徒眾。常多懈慢。尊者乃往彼。現龍奮迅三昧。以調伏之。而說偈曰。通達非彼此。至聖無長短。汝除輕慢意。疾得阿羅漢。五百比丘聞偈已。依教奉行。皆獲無漏　尊者乃現十八變。火光三昧。用焚其身。毱多收舍利。葬於梵迦羅山。五百比丘。各持一幡。迎導至彼。建墖供養。乃周宣王二十三年乙未歲也。

　　四祖優波毱多尊者

　　吒利國人也。亦名優波崛多。又名鄔波毱多。姓首陀。父善意。十七出家。二十證果。隨方行化。至摩突羅國。得度者甚眾。由是魔宮震動。波旬愁怖。遂竭其魔力。以害正法。尊者即入三昧。觀其所由。波旬復伺便。密持瓔珞。縻之於頸。及尊者出定。乃取人狗蛇三屍。化為華鬘。䎡言慰諭波旬曰。汝與我瓔珞。甚是珍妙。吾有華鬘。以相酬奉。波旬大喜。引頸受之。即變為三種臭屍。蟲蛆壞爛。波旬厭惡。大生憂惱。盡己神力。不能移動。乃升六欲天。告諸天主。又詣梵王求其解免。彼各告言。十力弟子所作神變。我輩凡陋。何能去之。波旬曰。然則奈何。梵王曰。汝可歸心尊者。即能除斷。乃為說偈。令其回向曰。若因地倒。還因地起。離地求起。終無其理。波旬受教已。即下天宮。禮尊者足。哀露懺悔。尊者告曰。汝自今去。於如來正法。更不作嬈害否。波旬曰。我誓回向佛道。永斷不善。尊者曰。若然者。汝可口自唱言歸依三寶。魔王合掌三唱。華鬘悉除。乃歡喜踊躍。作禮尊者。而說偈曰。稽首三昧尊。十力聖弟子。我今願回向。勿令有劣弱　尊者在世化導。證果最多。每度一人。以一籌置於石室。其室縱十八肘。廣十二肘。充滿其間。最後有一長者子。名曰香眾。來禮尊者。志求出家。尊者問曰。汝身出家。心出家。答曰。我來出家。非為身心。尊者曰。不為身心。復誰出家。答曰。夫出家者。無我我故。無我我故。即心不生滅。心不生滅。即是常道。諸佛亦常。心無形相。其體亦然。尊者曰。汝當大悟心自通達。宜依佛法僧。紹隆聖種。即為剃度。授具足戒。仍告之曰。汝父嘗夢金日而生汝。可名提多迦。復謂曰。如來以正法眼藏。次第傳授。以至於我。今復付汝。聽吾偈言。心自本來心。本心非有法。有法有本心。非心非本法。付法已。乃踊身虗空。呈十八變。卻復本座。跏趺而逝。提多迦。以室內籌用焚師軀。收舍利。建墖供養。即周平王三十一年庚子歲也。

　　五祖提多迦尊者

　　摩伽陀國人也。梵語提多迦。此云通真量。初生之時。父夢金日自屋而出。照耀天地。前有大山。諸寶嚴飾。山頂泉涌。滂沱四流。後遇毱多尊者。為之解言。寶山者。吾身也。泉涌者。法無盡也。日從屋出者。汝今入道之相也。照耀天地者。汝智慧超越也。尊者聞師說已。歡喜踊躍。而唱偈言。巍巍七寶山。常出智慧泉。回為真法味。能度諸有緣。毱多尊者。亦說偈曰。我法傳於汝。當現大智慧。金日從屋出。照耀於天地。提多迦。聞師妙偈。設禮奉持　後至中印度。彼國有八千大仙。彌遮迦為首。聞尊者至。率眾瞻禮。謂尊者曰。昔與師同生梵天。我遇阿私陀仙。授我仙法。師逢十力弟子。修習禪那。自此報分殊途。已經六劫。者曰。支離累劫。誠哉不虗今可捨邪歸正以入佛乘。彌遮迦曰。昔阿私陀仙人。授我記云。汝卻後六劫。當遇同學獲無漏果。今也相遇。非宿緣耶。願師慈悲。令我解脫。者即度出家。命諸聖授戒。其餘仙眾。始生我慢。尊者示大神通。於是俱發菩提心。一時出家。者將示寂日。乃告彌遮迦曰。昔如來。以正法眼藏。密付迦葉。展轉相授。而至於我。我今付汝。當護念之。乃說偈曰。通達本法心。無法無非法。悟了同未悟。無心亦無法。說偈已。踊身虗空。作十八變。火光三昧。自焚其軀。彌遮迦與八千比丘。同收舍利。於班茶山中。起墖供養。即周莊王七年己丑歲也。

　　六祖彌遮迦尊者

　　中印度人也。既傳法已。遊化至北天竺國。見雉堞之上。有金色祥雲。歎曰。斯道人氣也。必有大士為吾嗣。乃入城。於闤闠間。有一人。手持酒器。逆而問曰。師何方來。欲往何所。祖曰。從自心來。欲往無處。曰識我手中物否。祖曰。此是觸器。而負淨者。曰師識我否。祖曰。我即不識。識即非我。復謂之曰。汝試自稱名氏。吾當後示本因。彼說偈答曰。我從無量劫。至於生此國。本姓頗羅墮。名字婆須密。祖曰。我師提多迦說。世尊昔遊北印度。語阿難言。此國中。吾滅度後三百年。有一聖人。姓頗羅墮。名婆須密。而於禪祖當獲第七。世尊記汝。汝應出家。彼乃置器禮師。側立而言。我思往劫。嘗作檀那。獻一如來寶座。彼佛記我。汝於賢劫釋迦法中。宣傳至教。今符師說。願加度脫。祖即與披剃。復圓戒相。乃告之曰。正法眼藏。今付於汝。勿令斷絕。乃說偈曰。無心無可得。說得不名法。若了心非心。始解心心法。祖說偈已。入師子奮迅三昧。踊身虗空。高七多羅樹。卻復本座。化火自焚。婆須密收靈骨。貯七寶函。建浮圖寘於上級。即周襄王十七年甲申歲也。

　　七祖婆須密尊者

　　北天竺國人也。姓頗羅墮。常服淨衣執酒器。遊行里閈。或吟或嘯。人謂之狂。及遇彌遮迦尊者。宣如來往誌。自省前緣。投器出家受法。行化至迦摩羅國。廣興佛事　一日於法座前。忽有智者。自稱我名佛陀難提。今與師論義。祖曰。仁者論即不義。義即不論。若擬論義。終非義論。難提知師義勝。心即欽服曰。我願求道。霑甘露味。祖遂與剃度。而授具戒。復告之曰。如來正法眼藏。我今付汝。汝當護持。乃說偈曰。心同虗空界。示等虗空法。證得虗空時。無是無非法。即入慈心三昧　時梵王帝釋及諸天眾。俱來作禮。而說偈言。賢劫眾聖祖。而當第七位。尊者哀念我。請為宣佛地。尊者從三昧起。示眾曰。我所得法。而非有故。若識佛地。離有無故。語已。還入三昧。示涅槃相。難提即於本座。起七寶墖。以葬全身。即周定王十九年辛未歲也。

　　八祖佛陀難提尊者

　　迦摩羅國人也。姓瞿曇氏。頂有肉髻。辨捷無礙。初遇婆須密。出家受教。既而領徒。行化至提伽國毗舍羅家。見舍上有白光上騰。謂其徒曰。此家有聖人。口無言說。真大乘器。不行四衢。知觸穢耳。言訖。長者出致禮。問何所須。祖曰。我求侍者。長者曰。我有一子。名伏䭾蜜多。年已五十。口未曾言。足未曾履。祖曰。如汝所說。真吾弟子。伏䭾聞之。遽起禮拜。而說偈曰。父母非我親。誰是最親者。諸佛非我道。誰為最道者。祖以偈答曰。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。伏䭾聞偈已。便行七步。祖曰。此子昔曾值佛。悲願廣大。慮父母愛情難捨。故不言不履耳。長者遂捨令出家。祖尋授具戒。復告之曰。我今以如來正法眼藏。付囑於汝。勿令斷絕。乃說偈曰。虗空無內外。心法亦如此。若了虗空故。是達真如理。伏䭾承師付囑。以偈讚曰。我師禪祖中。當得為第八。法化眾無量。悉獲阿羅漢。爾時祖即現神變。卻復本座。儼然寂滅。眾興寶墖。葬其全身。即周景王十二年丙寅歲也。

　　九祖伏䭾蜜多尊者

　　提伽國人也。姓毗舍羅。既受八祖付囑。後至中印度行化。時有長者香葢。携一子而來。瞻禮祖曰。此子處胎六十歲。因號難生。嘗會一仙者。謂此兒非凡。當為法器。今遇尊者。可令出家。祖即與落髮授戒。羯磨之際。祥光燭座。仍感舍利三七粒現前。自此精進忘疲。既而祖告之曰。如來正法眼藏。今付於汝。汝護念之。乃說偈曰。真理本無名。因名顯真理。受得真實法。非真亦非偽。祖付法已。即入滅盡三昧。而般涅槃。眾以香油旃檀闍維。收舍利。建墖於那爛陀寺。即周敬王三十三年甲寅歲也。

　　十祖脇尊者

　　中印度人也。本名難生。將誕時。父夢一白象。背有寶座。座上安一明珠。從門而入。光照四眾。既覺。遂生。後值九祖。執侍左右。未嘗睡眠。謂其脇不至席。遂號脇尊者焉　初至華氏國。憩一樹下。右手指地而告眾曰。此地變金色。當有聖人入會。言訖。即變金色。時有長者子富那夜奢。合掌前立。祖問曰。汝從何來。答曰。我心非往。祖曰。汝何處住。答曰。我心非止。祖曰。汝不定耶。曰諸佛亦然。祖曰。汝非諸佛。曰諸佛亦非。祖因說偈曰。此地變金色。預知有聖至。當坐菩提樹。覺華而成已。夜奢復說偈曰。師坐金色地。常說真實義。回光而照我。令入三摩諦。祖知其意。即度出家。復具戒品。乃告之曰。如來正法眼藏。今付於汝。汝護念之。乃說偈曰。真體自然真。因真說有理。領得真真法。無行亦無止。祖付法已。即現神變。而入涅槃。化火自焚。四眾各以衣裓盛舍利。隨處興墖而供養之。即周貞定王二十八年己亥歲也。

　　十一祖富那夜奢尊者

　　華氏國人也。姓瞿曇氏。父寶身。既得法於脇尊者。尋詣波羅奈國。有馬鳴大士。迎而作禮。問曰。我欲識佛。何者即是。祖曰。汝欲識佛。不識者是。曰佛既不識。焉知是乎。祖曰。既不識佛。焉知不是。曰此是鋸義。祖曰。彼是木義。祖問。鋸義者何。曰與師平出。馬鳴卻問。木義者何。祖曰。汝被我解。馬鳴豁然省悟。稽首歸依。遂求剃度。祖謂眾曰。此大士者。昔為毗舍利國王。其國有一類人。如馬裸露。王運神力。分身為蠶彼乃得衣。王後復生中印度。馬人感戀悲鳴。因號馬鳴焉。如來記云。吾滅度後六百年。當有賢者馬鳴。於波羅奈國。摧伏異道。度人無量。繼吾傳化。今正是時。即告之曰。如來正法眼藏。今付於汝。即說偈曰。迷悟如隱顯。明暗不相離。今付隱顯法。非一亦非二。尊者付法已。即現神變。湛然圓寂。眾興寶墖。以閟全身。即周安王十九年戊戌歲也。

　　十二祖馬鳴大士

　　波羅奈國人也。亦名功勝。以有作無作諸功德。最為殊勝。故名焉。既受法於夜奢尊者。後於華氏國。轉妙法輪。忽有老人座前仆地。祖謂眾曰。此非庸流。當有異相。言訖不見。俄從地涌出一金色人。復化為女子。右手指祖。而說偈曰。稽首長老尊。當受如來記。今於此地上。宣通第一義。說偈已。瞥然不見。祖曰。將有魔來與吾較(音角)力。有頃風雨暴至。天地晦冥。祖曰。魔之來信矣。吾當除之。即指空中。現一大金龍。奮發威神。震動山嶽。祖儼然於座。魔事隨滅。經七日有一小蟲。大若蟭螟。潛形座下。祖以手取之。示眾曰。斯乃魔之所變。盜聽吾法耳。乃放之令去。魔不能動。祖告之曰。汝但歸依三寶。即得神通。遂復本形。作禮懺悔。祖問曰。汝名誰耶。眷屬多少。曰我名迦毗摩羅。有三千眷屬。祖曰。盡汝神力變化若何。曰我化巨海。極為小事。祖曰。汝化性海得否。曰何謂性海。我未嘗知。祖即為說性海曰。山河大地皆依建立。三昧六通由茲發現。迦毗摩羅聞言。遂發信心。與徒眾三千。俱求剃度。祖乃召五百羅漢。與授具戒。復告之曰。如來正法眼藏。今當付汝。汝聽偈言。隱顯即本法。明暗元不二。今付悟了法。非取亦非離。付囑已。即入龍奮迅三昧。挺身空中。如日輪相。然後示滅。四眾以真體。藏之龍龕。即周顯王四十二年甲午歲也。

　　十三祖迦毗摩羅尊者

　　華氏國人也。初為外道。有徒三千。通諸異論。後於馬鳴尊者得法。領徒至西印度。彼有太子。名雲自在。仰尊者名。請於宮中供養。祖曰。如來有教。沙門不得親近國王大臣權勢之家。太子云。我今國城之北。有大山焉。山有一石窟。可禪寂於此否。祖曰諾。即入彼山。行數里。逢一大蟒。祖直前不顧。盤繞祖身。祖因與授三歸依。蟒聽訖而去。祖將至石窟。復有一老人。素服而出。合掌問訊。祖曰。汝何所止。答曰。我昔嘗為比丘。多樂寂靜。有初學比丘。數來請益。而我煩於應答。起嗔恨想。命終墮為蟒身。住是窟中。今已千載。適遇尊者。獲聞戒法。故來謝爾。祖問曰。此山更有何人居止。曰北去十里。有大樹蔭覆五百大龍。其樹王名龍樹。常為龍眾說法。我亦聽受耳。祖遂與徒眾詣彼。龍樹出迎曰。深山孤寂。龍蟒所居。大德至尊。何枉神足。祖曰。吾非至尊。來訪賢者。龍樹默念。此師得決定性。明道眼否。是大聖繼真乘否。祖曰。汝雖心語。我已意知。但辦出家。何慮吾之不聖。龍樹聞已悔謝。祖即與度脫。及五百龍眾。俱授具戒。復告之曰。今以如來正法眼藏。付囑於汝。諦聽偈言。非隱非顯法。說是真實際。悟此隱顯法。非愚亦非智。付法已。即現神變。化火焚身。龍樹收五色舍利。建墖焉。即周赧王四十六年壬辰歲也。

　　十四祖龍樹尊者

　　西天竺國人也。亦名龍勝。始於摩羅尊者得法。後至南印度。彼國之人。多信福業。祖為說法。遞相謂曰。人有福業。世間第一。徒言佛性。誰能覩之。祖曰。汝欲見佛性。先須除我慢。彼人曰。佛性大小祖曰。非大非小。非廣非狹。無福無報。不死不生。彼聞理勝。悉回初心。祖復於座上。現自在身。如滿月輪。一切眾唯聞法音。不覩祖相。彼眾中有長者子。名迦那提婆。謂眾曰。識此相否。眾曰。目所未覩。安能辨識。提婆曰。此是尊者現佛性體相。以示我等。何以知之。葢以無相三昧。形如滿月。佛性之義。廓然虗明。言訖。輪相即隱。復居本座。而說偈言。身現圓月相。以表諸佛體。說法無其形。用辨非聲色。彼眾聞偈。頓悟無生。咸願出家。以求解脫。祖即為剃髮。命諸聖授具　其國先有外道五千餘眾。作大幻術。眾皆宗仰。祖悉為化之。令歸三寶　復造大智度論。中論。十二門論。垂之於世。後告上首弟子迦那提婆曰。如來正法眼藏。今當付汝。聽吾偈言。為明隱顯法。方說解脫理。於法心不證。無瞋亦無喜。付法訖。入月輪三昧。廣現神變。復就本座。凝然禪寂。迦那提婆。與諸四眾。共建寶墖以葬焉。即秦始皇三十五年己丑歲也。

　　十五祖迦那提婆尊者

　　南天竺國人也。姓毗舍羅。初求福業。兼樂辨論。後謁龍樹大士。將及門。龍樹知是智人。先遣侍者。以滿鉢水。置於座前。尊者覩之。即以一針投之而進。欣然契會。龍樹即為說法。不起於座。現月輪相。唯聞其聲。不見其形。祖語眾曰。今此瑞者。師現佛性。表說法非聲色也　祖既得法後。至迦毗羅國。彼有長者。曰梵摩淨德。一日園樹生耳如菌。味甚美。唯長者與第二子羅睺羅多。取而食之。取已隨長。盡而復生。自餘親屬皆不能見。祖知其宿因。遂至其家。長者乃問其故。祖曰。汝家昔曾供養一比丘。然此比丘。道眼未明。以虗霑信施故。報為木菌。唯汝與子。精誠供養。得以享之。餘即否矣。又問。長者年多少。答曰。七十有九。祖乃說偈曰。入道不通理。復身還信施。汝年八十一。此樹不生耳。長者聞偈已。彌加歎伏。且云。弟子衰老。不能事師。願捨次子。隨師出家。祖曰。昔如來記此子。當第二五百年。為大教主。今之相遇。葢符宿因。即與剃髮執侍。後至巴連弗城。聞諸外道欲障佛法。計之既久。祖乃執長旛。入彼眾中。彼問祖曰。汝何不前。祖曰。汝何不後。彼曰。汝似賤人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝實不得。彼曰。汝既不得。云何言得。祖曰。汝有我故。所以不得。我無我我。故自當得。彼辭既屈。乃問祖曰。汝名何等。祖曰。我名迦那提婆。彼既夙聞祖名。乃悔過致謝。時眾中猶互興問難。祖析以無礙之辨。由是歸伏。乃告上足羅睺羅多。而付法眼。偈曰。本對傳法人。為說解脫理。於法實無證。無終亦無始。祖說偈已。入奮迅定。身放光而歸寂滅。學眾興墖而供養之。即前漢文帝後元三年庚辰歲也。

五燈全書卷第一


卍新纂大日本續藏經第 81 冊 No. 1571 五燈全書


五燈全書卷第二

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　西天祖師

　　十六祖羅睺羅多尊者

　　迦毗羅國人也。行化至室羅筏城。有河。名曰金水。其味殊美。中流復現五佛影。祖告眾曰。此河之源。凡五百里。有聖者僧伽難提。居於彼處。佛誌一千年後當紹聖位。語已領諸學眾。泝流而上。至彼。見僧伽難提。安坐入定。祖與眾伺之。經三七日。方從定起。祖問曰。汝身定耶。心定耶。提曰。身心俱定。祖曰。身心俱定。何有出入。提曰。雖有出入。不失定相。如金在井。金體常寂。祖曰。若金在井。若金出井。金無動靜。何物出入。提曰。言金動靜。何物出入。言金出入。金非動靜。祖曰。若金在井。出者何金。若金出井。在者何物。提曰。金若出井。在者非金。金若在井。出者非物。祖曰。此義不然。提曰。彼義非著。祖曰。此義當墮。提曰。彼義不成。祖曰。彼義不成。我義成矣。提曰。我義雖成。法非我故。祖曰。我義已成。我無我故。提曰。我無我故。復成何義。祖曰。我無我故。故成汝義。提曰。仁者師誰。得是無我。祖曰。我師迦那提婆。證是無我。難提以偈讚曰。稽首提婆師。而出於仁者。仁者無我故。我欲師仁者。祖以偈答曰。我已無我故。汝須見我我。汝若師我故。知我非我我。難提心意豁然。即求度脫。祖曰。汝心自在。非我所繫。語已。即以右手擎金鉢。舉至梵宮。取彼香飯。將齋大眾。而大眾忽生厭惡之心。祖曰。非我之咎。汝等自業。即命難提。分座同食。眾復訝之。祖曰。汝不得食。皆由此故。當知與吾分座者。即過去娑羅樹王如來也。愍物降跡。汝輩亦莊嚴劫中。已至三果。而未證無漏者也。眾曰。我師神力。斯可信矣。彼云過去佛者。即竊疑焉。難提知眾生慢。乃曰。世尊在日。世界平正。無有丘陵。江河溝洫。水悉甘美。草木滋茂。國土豐盈。無八苦。行十善。自雙樹示滅。八百餘年。世界丘墟。樹木枯悴。人無至信。正念輕微。不信真如。唯愛神力。言訖。以右手漸展入地。至金剛輪際。取甘露水。以琉璃器。持至會所。大眾見之。即時欽慕悔過作禮。於是。祖命僧伽難提。而付法眼。偈曰。於法實無證。不取亦不離。法非有無相。內外云何起。祖付法已。安坐歸寂。四眾建墖。當前漢武帝元鼎四年戊辰歲也。

　　十七祖僧伽難提尊者

　　室羅筏城寶莊嚴王之子也。生而能言。常讚佛事。七歲即厭世樂。以偈告其父母曰。稽首大慈父。和南骨血母。我今欲出家。幸願哀愍故。父母固止之。遂終日不食。乃許其在家出家。號僧伽難提。復命沙門禪利多。為之師。積十九載。未嘗退倦。每自念言。身居王宮。胡為出家。一夕天光下。矚見一路坦平。不覺徐行。約十里許。至大巖前。有石窟焉。乃燕寂於中。父既失子。即擯禪利多出國。訪尋其子。不知所在。經十年。祖得法受記已　行化。至摩提國。忽有冷風。襲眾身心。悅適非常。而不知其然。祖曰。此道德之風也。當有聖者出世。嗣續祖燈乎。言訖。以神力攝諸大眾。遊歷山谷。食頃至一峯下。謂眾曰。此峯頂。有紫雲如葢。聖人居此矣。即與大眾。徘徊久之。見山舍。一童子持圓鑑。直造祖前。祖問。汝幾歲耶。曰百歲。祖曰。汝年尚幼。何言百歲。童曰。我不會理。正百歲耳。祖曰。汝善機耶。童曰。佛言。若人生百歲。不會諸佛機。未若生一日。而得決了之。祖曰。汝手中者。當何所表。童曰。諸佛大圓鑑。內外無瑕翳。兩人同得見。心眼皆相似。彼父母聞子語。即捨令出家。祖携至本處。授具戒訖。命名伽耶舍多　他時。聞風吹殿鈴聲。祖問曰。鈴鳴耶。風鳴耶。舍多曰。非風鈴鳴。我心鳴耳。祖曰。心復誰乎。舍多曰。俱寂靜故。祖曰。善哉善哉。繼吾道者。非子而誰。即付法眼。偈曰。心地本無生。因地從緣起。緣種不相妨。華果亦復爾。祖付法已。右手攀樹而化。大眾議曰。尊者樹下歸寂。其垂蔭後裔乎。將奉全身於高原建墖。眾力不能舉。即就樹下起墖。當前漢昭帝元平元年丁未歲也。

　　十八祖伽耶舍多尊者

　　摩提國人也。姓鬱頭藍。父天葢。母方聖。嘗夢大神持鑑。因而有娠。凡七日而誕。肌體瑩如琉璃。未嘗洗沐。自然香潔。幼好閒靜。語異常童。持鑑出遊。遇難提尊者得度。後領徒至大月氏國。見一婆羅門舍有異氣。祖將入彼舍。舍主鳩摩羅多問曰。是何徒眾。祖曰。是佛弟子。彼聞佛號。心神竦然。即時閉戶。祖良久扣其門。羅多曰。此舍無人。祖曰。答無者誰。羅多聞語。知是異人。遽開門延接。祖曰。昔世尊記曰。吾滅後一千年。有大士出現於月氏國。紹隆元化。今汝值吾。應斯嘉運。於是。鳩摩羅多。發宿命智。投誠出家。授具訖。付法偈曰。有種有心地。因緣能發萌。於緣不相礙。當生生不生。祖付法已。踊身虗空。現十八種神變。化火光三昧。自焚其身。眾以舍利起墖。當前漢成帝永始四年戊申歲也。

　　十九祖鳩摩羅多尊者

　　大月氏國婆羅門之子也。昔為自在天人。(欲界第六天)見菩薩瓔珞。忽起愛心。墮生忉利。(欲界第二天)聞憍尸迦說般若波羅蜜多。以法勝故。升子梵天。(色界)以根利故。善說法要。諸天尊為導師。以繼祖時至。遂降月氏。後至中天竺國。有大士。名闍夜多。問曰。我家父母。素信三寶。而常縈疾瘵。凡所營作。皆不如意。而我鄰家。久為旃陀羅行。而身常勇徤。所作和合。彼何幸。而我何辜。祖曰。何足疑乎。且善惡之報。有三時焉。凡人但見仁夭暴壽。逆吉義凶。便謂亡因果虗罪福。殊不知影響相隨。毫𨤲靡忒。縱經百千萬劫。亦不磨滅。時闍夜多。聞是語已。頓釋所疑。祖曰。汝雖已信三業。而未明業從惑生。惑因識有。識依不覺。不覺依心。心本清淨。無生滅。無造作。無報應。無勝負。寂寂然。靈靈然。汝若入此法門。可與諸佛同矣。一切善惡。有為無為。皆如夢幻。闍夜多。承言領旨。即發宿慧。懇求出家。既受具。祖告曰。吾今寂滅時至。汝當紹行化迹。乃付法眼。偈曰。性上本無生。為對求人說。於法既無得。何懷決不決。又曰。此是妙音如來。見性清淨之句。汝宣傳布後學。言訖。即於座上以指爪𠢐面。如紅蓮開。出大光明。照耀四眾。而入寂滅。闍夜多起墖。當漢子嬰壬午歲也。

　　二十祖闍夜多尊者

　　北天竺國人也。智慧淵冲。化導無量。後至羅閱城。敷揚頓教。彼有學眾。唯尚辯論。為之首者。名婆修盤頭。(此云遍行)常一食不臥。六時禮佛。清淨無欲。為眾所歸。祖將欲度之。先問彼眾曰。此徧行頭陀。能修梵行。可得佛道乎。眾曰。我師精進。何故不可。祖曰。汝師與道遠矣。設苦行歷於塵劫。皆虗妄之本也。眾曰。尊者蘊何德行。而譏我師。祖曰。我不求道。亦不顛倒。我不禮佛。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。時徧行聞已。發無漏智。歡喜讚嘆。祖又語彼眾曰。會吾語否。吾所以然者。為其求道心切。夫絃急即斷。故吾不贊。令其住安樂地。入諸佛智。復告徧行曰。吾適對眾。抑挫仁者。得無惱於衷乎。徧行曰。我憶念七劫前。生常安樂國。師於智者月淨。記我非久當證斯陀含果。時有大光明菩薩出世。我以老故。策杖禮謁。師叱我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畫佛面。以此過慢。遂失二果。我責躬悔過。以來聞諸惡言。如風如響。況今獲飲無上甘露。而反生熱惱耶。惟願大慈。以妙道垂誨。祖曰。汝久植眾德。當繼吾宗。聽吾偈曰。言下合無生。同於法界性。若能如是解。通達事理竟。祖付法已。不起於座。奄然歸寂。闍維收舍利建墖。當後漢明帝永平十七年甲戌歲也。

　　二十一祖婆修盤頭尊者

　　羅閱城人也。姓毗舍佉。父光葢。母嚴一。家富而無子。父母禱於佛墖。而求嗣焉。一夕。母夢吞明暗二珠。覺而有孕。經七日。有一羅漢。名賢眾。至其家。光葢設禮。賢眾端坐受之。嚴一出拜。賢眾避席云。回禮法身大士。光葢罔測其由。遂取一寶珠跪獻。試其真偽。賢眾即受之。殊無遜謝。光葢不能忍。問曰。我是丈夫。致禮不顧。我妻何德。尊者避之。賢眾曰。我受禮納珠。貴福汝耳。汝婦懷聖子。生當為世燈慧日。故我避之。非重女人也。賢眾又曰。汝婦當生二子。一名婆修盤頭。則吾所尊者也。二名芻尼。(此云野鵲子)昔如來在雪山修道。芻尼巢於頂上。佛既成道。芻尼受報。為那提國王。佛記云。汝至第二五百年。生羅閱城毗舍佉家。與聖同胞。今無爽矣。後一月。果產二子。尊者婆修盤頭。年至十五。禮光度羅漢出家。感毗婆訶菩薩。與之授戒。行化至那提國。彼王名常自在。有二子。一名摩訶羅。次名摩拏羅。王問祖曰。羅閱城土風。與此何異。祖曰。彼土。曾三佛出世。今王國有二師化導。王曰。二師者誰。祖曰。佛記第二五百年。有二神力大士。出家繼聖。即王之次子摩拏羅。是其一也。吾雖德薄。敢當其一。王曰。誠如尊者所言。當捨此子作沙門。祖曰。善哉大王。能遵佛旨。即與授具。付法偈曰。泡幻同無礙。如何不了悟。達法在其中。非今亦非古。祖付法已。踊身高半由旬。屹然而住。四眾仰瞻。虔請復坐。跏趺而逝。茶毗得舍利建墖。當漢安帝元初四年丁巳歲也。

　　二十二祖摩拏羅尊者

　　那提國常自在王之子也。年三十。遇婆修祖師出家。傳法至西印度。彼國王名得度。即瞿曇種族。歸向佛乘。勤行精進。一日於行道處。現一小墖。欲取供養。眾莫能舉。王即大會梵行禪觀呪術等三眾。欲問所疑。時祖亦赴此會。是三眾皆莫能辨。祖即為王廣說墖之所因。(塔。阿育王造者。此不繁錄)今之出現。王福力之所致也。王聞是說。乃曰。至理難逢。世樂非久。即傳位太子。投祖出家。七日而證四果。祖深加慰誨曰。汝居此國。善自度人。今異域有大法器。吾當往化。得度曰。師應迹十方。動念當至。寧勞往耶。師曰然。於是焚香遙語月氏國鶴勒那比丘曰。汝在彼國。教導鶴眾。道果將證。宜自知之。時鶴勒那。為彼國王寶印。說修多羅偈。忽覩異香成穗。王曰。是何祥也。曰此是西印土傳佛心印祖師。摩拏羅將至。先降信香耳。曰此師神力何如。曰此師遠承佛記。當於此土。廣宣玄化。時王與鶴勒那。俱遙作禮。祖知已。即辭得度比丘。往月氏國。受王與鶴勒那供養　後鶴勒那。問祖曰。我止林間。已經九白。有弟子龍子者。幼而聰慧。我於三世推窮。莫知其本。祖曰。此子於第五劫中。生妙喜國婆羅門家。曾以旃檀施於佛宇。作槌撞鐘。受報聰明。為眾欽仰。又問。我有何緣。而感鶴眾。祖曰。汝第四劫中。嘗為比丘。當赴會龍宮。汝諸弟子。咸欲隨從。汝觀五百眾中。無有一人堪任妙供。時諸弟子曰。師常說法。於食等者。於法亦等。今既不然。何聖之有。汝即令赴會。自汝捨生趣生。轉化諸國。其五百弟子。以福微德薄。生於羽族。今感汝之惠。故為鶴眾相隨。鶴勒那問曰。以何方便。令彼解脫。祖曰。我有無上法寶。汝當聽受。化未來際。而說偈曰。心隨萬境轉。轉處實能幽。隨流認得性。無喜復無憂。時鶴眾聞偈。飛鳴而去。祖跏趺寂然奄化。鶴勒那與寶印王起墖。當後漢桓帝延熹八年乙巳歲也。

　　二十三祖鶴勒那尊者

　　月氏國人也。姓婆羅門。父千勝。母金光。以無子故。禱於七佛金幢。即夢須彌山頂一神童。持金環云。我來也。覺而有孕。年七歲。遊行聚落。覩民間淫祀。乃入廟叱之曰。汝妄興禍福。幻惑於人。歲費牲牢。傷害斯甚。言訖。廟貌忽然而壞。由是鄉黨。謂之聖子。年二十二出家。三十遇摩拏羅尊者。付法眼藏。行化至中印度。彼國王名無畏海。崇信佛道。祖為說正法。次王忽見二人緋素服拜祖。王問曰。此何人也。祖曰。此是日月天子。吾昔曾為說法。故來禮拜。良久不見。唯聞異香。王曰。日月國土。總有多少。祖曰。千釋迦佛所化世界。各有百億彌盧日月。我若廣說。即不能盡。王聞忻然　時祖。演無上道。度有緣眾。以上足龍子早夭。有兄師子。博通強記。事婆羅門。厥師既逝。弟復云亡。乃歸依尊者。而問曰。我欲求道。當何用心。祖曰。汝欲求道。無所用心。曰既無用心。誰作佛事。祖曰。汝若有用。即非功德。汝若無作。即是佛事。經云。我所作功德。而無我所故。師子聞是語已。即入佛慧。時祖忽指東北。問曰。是何氣象。師子云。我見氣。如白虹貫乎天地。復有黑氣五道。橫亘其中。祖曰。其兆云何。曰莫可知矣。祖曰。吾滅後五十年。北天竺國。當有難起。嬰在汝身。吾將滅矣。今以法眼。付囑於汝。善自護持。乃說偈曰。認得心性時。可說不可議。了了無可得。得時不說知。師子比丘。聞偈欣愜。然未曉將罹何難。祖乃密示之。言訖。現十八變而歸寂。闍維畢。分舍利。各欲興墖。祖復現空中。而說偈曰。一法一切法。一切一法攝。吾身非有無。何分一切墖。大眾聞偈。遂不復分。就䭾都場而建墖焉。即後漢獻帝建安十四年己丑歲也。

　　二十四祖師子尊者

　　中印度人。姓婆羅門。得法遊方。至罽賓國。有波利迦者。本習禪觀。故有禪定知見執相捨相不語之五眾。祖詰而化之。四眾皆默然心服。唯禪定師達磨達者。聞四眾被責。憤悱而來。祖曰。仁者習定。何當來此。既至於此。胡云習定。彼曰。我雖來此。心亦不亂。定隨人習。豈在處所。祖曰。仁者既來。其習亦至。既無處所。豈在人習。彼曰。定習人故。非人習定。我當來此。其定常習。祖曰。人非習定。定習人故。當自來時。其定誰習。彼曰。如淨明珠。內外無翳。定若通達。必當如此。祖曰。定若通達。一似明珠。今見仁者。非珠之徒。彼曰。其珠明徹。內外悉定。我心不亂。猶若此淨。祖曰。其珠無內外。仁者何能定。穢物非動搖。此定不是淨。達磨達蒙祖開悟。心地朗然。祖即攝五眾。名聞遐邇。方求法嗣。遇一長者。引其子問祖白。此子名斯多。當生便拳左手。今既長矣。終未能舒。願尊者示其宿因。祖覩之。即以手接曰。可還我珠。童子遽開手奉珠。眾皆驚異。祖曰。吾前報為僧。有童子名婆舍。吾嘗赴西海齋。受襯珠付之。今還吾珠。理固然矣。長者遂捨其子出家。祖即與娑具。以前緣故。名婆舍斯多。祖即謂之曰。吾師密有懸記。罹難非久如來正法眼藏。今轉付汝。汝應保護普潤來際。偈曰。正說知見時。知見俱是心。當心即知見。知見即於今。祖說偈已。以僧伽梨。密付斯多。俾之他國。隨機演化。斯多受教。直抵南天。祖謂。難不可以苟免。獨留罽賓。時本國有外道二人。一名摩目多。二名都落遮。學諸幻法。欲共謀亂。乃盜為釋子形象。潛入王宮。且念。不成即罪歸佛子。妖既自作。禍亦旋踵。王果怒曰。吾素歸心三寶。何乃構害一至於斯。即命破毀伽藍。祛除釋眾。又自秉劒。至尊者所。問曰。師得蘊空否。祖曰。已得蘊空。王曰。離生死否。祖曰。已離生死。王曰。既離生死。可施我頭。祖曰。身非我有。何恡於頭。王即揮刃。斷尊者首。白乳涌高數尺。王之右臂。旋亦墮地。七日而終。太子光首歎曰。我父何故自取其禍。時有象白山仙人者。深明因果。即為光首。廣宣宿因。解其疑網。(事具聖胄集。及寶林傳)遂以師子尊者報禮而建墖焉。當漢後帝景耀二年己卯歲也。

　　二十五祖婆舍斯多尊者

　　罽賓國人也。姓婆羅門。父寂行。母常安樂。初母夢得神劒。因而有孕。既誕。拳左手。遇師子尊者。顯發宿因。密授心印。後適南天。至中印度。彼國王名迦勝。設禮供養。時有外道。號無我尊。先為王禮重。嫉祖之至。欲與論義。幸而勝之。以固其事。乃於王前請祖曰。我解默論。不假言說。祖曰。孰知勝負。彼曰。不爭勝負。但取其義。祖曰。汝以何為義。彼曰。無心為義。祖曰。汝既無心。豈得義乎。彼曰。我說無心。當名非義。祖曰。汝說無心。當名非義。我說非心。當義非名。彼曰。當義非名。誰能辨義。祖曰。汝名非義。此名何名。彼曰。為辨非義。是名無名。祖曰。名既非名。義亦非義。辨者是誰。當辨何物。如是往返。四十九番。外道杜口信服。於時祖忽面北合掌長吁曰。我師師子尊者。今日遇難。斯可傷焉。即辭王南邁。達於南天。潛隱山谷。時彼國王名天德。迎請供養。王有二子。一名德勝凶暴而色力充盛。一名不如密多。和柔而長嬰疾苦。祖乃為陳因果。王即頓釋所疑。又有呪術師。忌祖之道。乃潛置毒藥於飲食中。祖知而食之。彼返受禍。遂投祖出家。祖即與受具。後六十載。德勝即位。復信外道。致難於祖。不如密多。以進諫被囚。王遽問祖曰。予國素絕妖訛。師所傳者。當是何宗。祖曰。王國昔來實無邪法。我所得者。即是佛宗。王曰。佛滅已千二百載。師從誰得耶。師曰。飲光大士。親受佛印。展轉至二十四世師子尊者。我從彼得。王曰。予聞。師子比丘。不能免於刑戮。何能傳法後人。祖曰。我師難未起時。密授我信衣法偈。以顯師承。王曰。其衣何在。祖即於囊中。出衣示王。王命焚之。五色相鮮。薪盡如故。王即追悔致禮。師子真嗣既明。乃赦密多　密多遂求出家。祖問曰。汝欲出家。當為何事。密多曰。我若出家。不為其事。祖曰。不為何事。密多曰。不為俗事。師曰。當為何事。密多曰。當為佛事。祖曰。太子智慧天生。必諸聖降迹。即許出家。六年侍奉。後於王宮受具。羯磨之際。天地震動。多著靈異。祖乃命之曰。吾已衰朽。安可久留。汝當善護正法眼藏。普濟羣有。聽吾偈曰。聖人說知見。當境無是非。吾今悟真性。無道亦無理。不如密多聞偈。再啟祖曰。汝衣宜可傳授。祖曰。此衣為難故。假以證明。汝身無難。何假其衣。化被十方。人自信向。不如密多聞語。作禮而退。祖現神變。化三昧火自焚。平地舍利。可高一尺。德勝王。創浮圖而祕之。當東晉明帝太寧三年乙酉歲也。

　　二十六祖不如密多尊者

　　南印度天德王之次子也。既受度得法。至東印度。彼王名堅固。奉外道師長爪梵志。尊者將至。王與梵志。同覩白氣貫於上下。王曰。斯何瑞也。梵志預知祖入境。恐王遷善。乃曰。此是魔來之兆耳。何瑞之有。即鳩諸徒眾。議曰。不如密多。將入都城。誰能挫之。弟子曰。我等各有呪術。可以動天地。入水火。何患哉。祖至。先見宮牆。有黑氣。乃曰。小難耳。直詣王所。王曰。師來何為。祖曰。將度眾生。王曰。以何法度。祖曰。各以其類度之。時梵志聞言。不勝其怒。即以幻[泳-永+夫]。化大山於祖頂上。祖指之。忽在彼眾頭上。梵志等怖懼投祖。祖愍其愚惑。再指之。化山隨滅。乃為王演說法要。俾趣真乘。謂王曰。此國當有聖人。而繼於我。是時有婆羅門子。年二十許。幼失父母。不知名氏。或自言纓絡。故人謂之纓絡童子。遊行閭里。丐求度日。若常不輕之類。人問汝行何急。即答曰。汝行何緩。或問何姓。即曰。與汝同姓。莫知其故。後王與尊者。同車而出。見纓絡童子。稽首於前。祖曰。汝憶往事否。童曰。我念遠劫中。與師同居。師演摩訶般若。我轉甚深修多羅。今日之事。葢契昔因。祖又謂王曰。此童子非他。即大勢至菩薩。是也。此聖之後。復出二人。一人化南印度。一人緣在震旦。四五年內。却返此方。遂以昔因故。名般若多羅。付法眼藏。偈曰。真性心地藏。無頭亦無尾。應緣而化物。方便呼為智。祖付法已。即辭王曰。吾化緣已終。當歸寂滅。願王於最上乘。無忘外護。即還本座。跏趺而逝。化火自焚。收舍利。墖而瘞之。當東晉孝武帝太元十三年戊子歲也。

　　二十七祖般若多羅尊者

　　東印度人也。既得法已。東印度國王。請祖齋次。王乃問。諸人盡轉經。唯師為甚不轉。祖曰。貧道出息不隨眾緣。入息不居蘊界。常轉如是經。百千萬億卷。非但一卷兩卷。行化至南印度。彼王名香至。崇奉佛乘。尊重供養。度越倫等。又施無價寶珠。時王有三子。名月淨多羅。功德多羅。菩提多羅。其季開士也。祖欲試其所得。乃以所施珠。問三王子曰。此珠圓明。有能及否。第一王子。第二王子皆曰。此珠。七寶中尊。固無踰也。非尊者道力。孰能受之。第三王子曰。此是世寶。未足為上。於諸寶中。法寶為上。此是世光。未足為上。於諸光中。智光為上。此是世明。未足為上。於諸明中。心明為上。此珠光明。不能自照。要假智光。光辨於此。既辨此已。即知是珠。既知是珠。即明其寶。既明其寶。寶不自寶。若辨其珠。珠不自珠。珠不自珠者。要假智珠。而辨世珠。寶不自寶者。要假智寶。以明法寶。然則師有其道。其寶即現。眾生有道。心寶亦然。祖歎其辯慧。乃復問曰。於諸物中。何物無相。曰於諸物中。不起無相。又問。於諸物中。何物最高。曰於諸物中。人我最高。又問。於諸物中。何物最大。曰於諸物中。法性最大。祖知是法嗣。以時尚未至。且默而混之。及香至王厭世。眾皆號絕。唯第三子菩提多羅。於柩前入定。經七日而出。乃求出家。既受具戒。祖告曰。如來以正法眼。付大迦葉。如是展轉。乃至於我。我今囑汝。聽吾偈曰。心地生諸種因。事復生理。果滿菩提圓。華開世界起。尊者付法已。即於座上起立。舒左右手。各放光明二十七道。五色光耀。又踊身虗空。高七多羅樹。化火自焚。空中舍利如雨。收以建墖。當宋孝武帝大明元年丁酉歲也。

　　西天應化聖賢

　　文殊菩薩

　　一日令善財採藥曰。是藥者採將來。善財徧觀大地。無不是藥。卻來白曰。無有不是藥者。殊曰。是藥者。採將來。善財遂於地上。拈一莖草。度與文殊。文殊接得。呈起示眾曰。此藥亦能殺人。亦能活人。

　　文殊問菴提遮女曰。生以何為義。女曰。生以不生生為生義。殊曰。如何是生以不生生為生義。女曰。若能明知地水火風四緣。未嘗自得。有所和合。而能隨其所宜。是為生義。殊曰。死以何為義。女曰。死以不死死為死義。殊曰。如何是死以不死死為死義。女曰。若能明知地水火風四緣。未嘗自得。有所離散。而能隨其所宜。是為死義　菴提遮女。問文殊曰。明知生是不生之理。為甚麼。卻被生死之所流轉。殊曰。其力未充。

　　天親菩薩

　　從彌勒內宮而下。無著菩薩問曰。人間四百年。彼天為一晝夜。彌勒於一時中。成就五百億天子。證無生法忍。未審說甚麼法。天親曰。秖說這箇法。秖是梵音清雅。令人樂聞。

　　維摩會上三十二菩薩

　　各說不二法門。文殊曰。我於一切法。無言無說。無示無識。離諸問答。是為菩薩入不二法門。於是文殊又問維摩。仁者當說。何等是菩薩入不二法門。維摩默然。文殊讚曰。乃至無有語言文字。是菩薩真入不二法門。

　　善財參五十三員善知識

　　末後到彌勒閣前。見樓閣門閉。瞻仰讚歎。見彌勒從別處來。善財作禮曰。願樓閣門開。令我得入。尋時彌勒至善財前。彈指一聲。樓閣門開。善財入已。閣門即閉。見百千萬億樓閣。一一樓閣內。有一彌勒。領諸眷屬。并一善財。而立其前　善財因無著菩薩問曰。我欲見文殊。何者即是。財曰。汝發一念心清淨即是。無著曰。我發一念心清淨。為甚麼不見。財曰。是真見文殊。

　　須菩提尊者

　　在巖中宴坐。諸天雨華讚歎。者曰。空中雨華讚歎。復是何人。云何讚歎。天曰。我是梵天。敬重尊者善說般若。者曰。我於般若。未嘗說一字。汝云何讚歎。天曰。如是尊者無說。我乃無聞。無說無聞。是真說般若　尊者。一日說法次。帝釋雨華。者乃問。此華從天得耶。從地得耶。從人得耶。釋言。弗也。者曰。從何得耶。釋乃舉手。者曰。如是如是。

　　舍利弗尊者

　　因入城。遙見月上女出城。舍利弗心口思惟。此姊見佛。不知得忍不得忍否。我當問之。纔近便問。大姊往甚麼處去。女曰。如舍利弗與麼去。弗曰。我方入城。汝方出城。何言如我恁麼去。女曰。諸佛弟子。當依何住。弗曰。諸佛弟子。依大涅槃而住。女曰。諸佛弟子。既依大涅槃而住。而我亦如舍利弗與麼去　舍利弗問須菩提。夢中說六波羅蜜。與覺時同異。提曰。此義深遠。吾不能說。會中有彌勒大士。汝往彼問。舍利弗問彌勒。彌勒云。誰名彌勒。誰是彌勒　舍利弗問天女曰。何以不轉女身。女曰。我從十二年來。求女人相。了不可得。當何所轉。即時天女以神通力。變舍利弗。令如天女。女自化身如舍剎弗。乃問言。何以不轉女身。舍利弗以天女像而答曰。我今不知。云何轉而變為女身。

　　殃崛摩羅尊者

　　未出家時。外道受教。為嬌尸迦。欲登王位。用千大拇指為花冠。已得九百九十九。唯欠一指。遂欲殺母取指。時佛在靈山。以天眼觀之。乃作沙門。在殃崛前。殃崛遂釋母。欲殺佛。佛徐行。殃崛急行追之不及。乃喚曰。瞿曇住住。佛告曰。我住久矣。是汝不住。殃崛聞之。心忽開悟。遂棄刃投佛出家。

　　賓頭盧尊者

　　因阿育王內宮。齋三萬大阿羅漢。躬自行香。見第一座無人。王問其故。海意尊者曰。此是賓頭盧位。此人近見佛來。王曰。今在何處。者曰。且待須臾。言訖。賓頭盧從空而下。王請就座禮敬。者不顧。王乃問。承聞尊者親見佛來。是否。者以手䇿起眉曰。會麼。王曰不會。者曰。阿耨達池龍王。曾請佛齋。吾是時亦預其數。

　　障蔽魔王

　　領諸眷屬。一千年。隨金剛齊菩薩。覔起處不得。忽一日得見。乃問曰。汝當依何而住。我一千年覔汝起處不得。齊曰。我不依有住而住。不依無住而住。如是而住。

　　那叱太子

　　析肉還母。析骨還父。然後現本身。運大神力。為父母說法。

　　廣額屠兒

　　於涅槃會上。放下屠刀。立便成佛。自云。是賢劫千佛一數。

　　東土祖師

　　初祖菩提達磨大師者

　　南天竺國。香至王第三子也。姓剎帝利。本名菩提多羅。後遇二十七祖般若多羅。至本國受王供養。知師密迹。因試令與二兄。辨所施寶珠。發明心要。既而尊者謂。汝於諸法。已得通量。夫達磨者。通大之義也。宜名達磨。因改號菩提達磨。祖乃告尊者曰。我既得法。當往何國而作佛事。願垂開示。者曰。汝雖得法。未可遠遊。且止南方。待吾滅後六十七載。當往震旦。設大法藥。直接上根。慎勿速行衰於日下。祖又曰。彼有大士。堪為法器否。千載之下。有留難否。者曰。汝所化之方。獲菩提者。不可勝數。吾滅後六十餘年。彼國有難。水中文布。自善降之。汝至時。南方勿住。彼唯好有為功業。不見佛理。汝縱到彼。亦不可久留。聽吾偈曰。路逢跨水復逢羊。獨自栖栖暗渡江。日下可憐雙象馬。二株嫰桂久昌昌。又問曰。此後更有何事。者曰。從是已去。一百五十年。而有小難。聽吾讖曰。心中雖吉外頭凶。川下增房名不中。為遇毒龍生武子。忽逢小鼠寂無窮。又問。此後如何。者曰。卻後二百二十年。林下見一人。當得道果。聽吾讖曰。震旦雖濶無別路。要假兒孫脚下行。金雞解銜一粒粟。供養十方羅漢僧。復演諸偈。皆預讖佛教隆替。(事具寶林傳。及聖胄集)祖恭稟教義。服勤左右。垂四十年。未嘗廢闕。迨尊者順世。遂演化本國。時有二師。一名佛大先。二名佛大勝多。本與祖同學佛陀䟦陀小乘禪觀。佛大先。既遇般若多羅尊者。捨小趣大。與祖並化。時號二甘露門矣。而佛大勝多。更分徒而為六宗。第一有相宗。第二無相宗。第三定慧宗。第四戒行宗。第五無得宗。第六寂靜宗。各封己解。別展化源。聚落嶸崢。徒眾甚盛。祖喟然歎曰。彼之一師。已陷牛迹。況復支離繁盛。而分六宗。我若不除。永纏邪見　微現神力。至有相宗所。問曰。一切諸法。何名實相。彼眾中。有一尊長薩婆羅。答曰。於諸相中。不互諸相。是名實相。祖曰。一切諸相而不互者。若名實相。當何定耶。彼曰。於諸相中。實無有定。若定諸相。何名為實。祖曰。諸相不定。便名實相。汝今不定。當何得之。彼曰。我言不定。不說諸相。當說諸相。其義亦然。祖曰。汝言不定。當為實相。定不安故。即非實相。彼曰。定既不定。即非實相。知我非故。不定不變。祖曰。汝今不變。何名實相。已變已往。其義亦然。彼曰。不變當在。在不在故。故變實相。以定其義。祖曰。實相不變。變即非實。於有無中。何名實相。薩婆羅。心知聖師懸解潛達。即以手指虗空曰。此是世間有相。亦能空故。當我此身。得似此否。祖曰。若解實相。即見非相。若了非相。其色亦然。當於色中。不失色體。於非相中。不礙有故。若能是解。此名實相。彼眾聞已。心意朗然。欽禮信受　至無相宗所。問曰。汝言無相。當何證之。彼眾中。有波羅提。答曰。我明無相。心不取捨。當於明時。亦無當者。祖曰。於諸有無。心不取捨。又無當者。諸明無故。彼曰。入佛三昧。尚無所得。何況無相而欲知之。祖曰。相既不得。誰云有無。尚無所得。何名三昧。彼曰。我說不證。證無所證。非三昧故。我說三昧。祖曰。非三昧者。何當名之。汝既不證。非證何證。波羅提聞祖辯析。即悟本心。禮謝於祖。懺悔往謬。祖記曰。汝當得果。不久證之。此國有魔。在汝降之　至定慧宗所。問曰。汝學定慧。為一為二。彼眾中。有婆蘭陀者。答曰。我此定慧。非一非二。祖曰。既非一二。何名定慧。彼曰。在定非定。處慧非慧。一即非一。二亦不二。祖曰。當一不一。當二不二。既非定慧。約何定慧。彼曰。不一不二。定慧能知。非定非慧。亦復然矣。祖曰。慧非定故。然何知哉。不一不二。誰定誰慧。婆蘭陀聞之。疑心冰釋　至戒行宗所。問曰。何者名戒。云何名行。當此戒行。為一為二。彼眾中。有一賢者。答曰。一二二一。皆彼所生。依教無染。此名戒行。祖曰。汝言依教。即是有染。一二俱破。何言依教。此二違背。不及於行。內外非明。何名為戒。彼曰。我有內外。彼已知竟。既得通達。便是戒行。若說違背。俱是俱非。言及清淨。即戒即行。祖曰。俱是俱非。何言清淨。既得通故。何談內外。賢者聞之。即自慚伏　至無得宗所。問曰。汝云無得。無得何得。既無所得。亦無得得。彼眾中。有寶靜者。答曰。我說無得。非無得得。當說得得。無得是得。祖曰。得既不得。得亦非得。既云得得。得得何得。彼曰。見得非得。非得是得。若見不得。名為得得。祖曰。得既非得。得得無得。既無所得。當何得得。寶靜聞之。頓除疑網　至寂靜宗所。問曰。何名寂靜。於此法中。誰靜誰寂。彼眾中有尊者。答曰。此心不動。是名為寂。於法無染。名之為靜。祖曰。本心不寂。要假寂靜。本來寂故。何用寂靜。彼曰。諸法本空。以空空故。於彼空空。故名寂靜。祖曰。空空已空。諸法亦爾。寂靜無相。何靜何寂。彼尊者。聞師指誨。豁然開悟。既而六眾。咸誓歸依　由是化被南天。聲馳五印。經六十載。度無量眾　後值異見王。輕毀三寶。每云。我之祖宗。皆信佛道。陷於邪見。壽年不永。運祚亦促。且我身是佛。何更外求。善惡報應。皆因多智之者。妄搆其說。至於國內耆舊。為前王所奉者。悉從廢黜。祖知已歎彼德薄。當何救之。即念無相宗中二首領。其一波羅提者。與王有緣。將證其果。其二宗勝者。非不博辯。而無宿因。時六宗徒眾。亦各念言。佛法有難。師何自安。祖遙知眾意。即彈指應之。六眾聞云。此是我師達磨信響。我等宜速行。以副慈命。即至祖所。禮拜問訊。祖曰。一葉翳空。孰能翦拂。宗勝曰。我雖淺薄。敢憚其行。祖曰。汝雖辯慧。道力未全。宗勝自念。我師恐我見王。大作佛事。名譽顯達。映奪尊威。縱彼福慧為王。我是沙門。受佛教旨。豈難敵也。言訖潛去。至王所。廣說法要。及世界苦樂。人天善惡等事。王與之往返徵詰。無不詣理。王曰。汝今所解。其法何在。宗勝曰。如王治化。當合其道。王所有道。其道何在。王曰。我所有道。將除邪法。汝所有法。將伏何人。祖不起於座。懸知宗勝義墮。遽告波羅提曰。宗勝不稟吾教。潛化於王。須臾理屈。汝可速救。波羅提。恭稟祖旨云。願假神力。言已。雲生足下。至大王前。默然而住。時王正問宗勝。忽見波羅提乘雲而至。愕然忘其所問。而顧波羅提曰。乘空來者。是正是邪。提曰。我非邪正。而來正邪。王心若正。我無邪正。王雖驚異。而驕慢方熾。即擯宗勝令出。波羅提曰。王既有道。何擯沙門。我雖無解。願王致問。王怒而問曰。何者是佛。提曰。見性是佛。王曰。師見性否。提曰。我見佛性。王曰。性在何處。提曰。性在作用。王曰。是何作用。我今不見。提曰。今現作用。王自不見。王曰。於我有否。提曰。王若作用。無有不是。王若不用。體亦難見。王曰。若當用時。幾處出現。提曰。若出現時。當有其八。王曰。其八出現。當為我說。波羅提即說偈曰。在胎為身。處世為人。在眼曰見。在耳曰聞。在鼻辨香。在口談論。在手執捉。在足運奔。徧現俱該沙界。收攝在一微塵。識者知是佛性。不識喚作精魂。王聞偈已。心即開悟。悔謝前非。咨詢法要。朝夕忘倦。迄於九旬。時宗勝既被斥逐。退藏深山。念曰。我今百歲。八十為非。二十年來。方歸佛道。性雖愚昧。行絕瑕疵。不能禦難。生何如死。言訖。即自投崖。俄有神人。以手捧承。置於巖上。安然無損。宗勝曰。我忝沙門。當與正法為主。不能抑絕王非。是以捐身自責。何神祐助。一至於斯。願垂一語。以保餘年。於是神人。乃說偈曰。師壽於百歲。八十而造非。為近至尊故。熏修而入道。雖具少智慧。而多有彼我。所見諸賢等。未甞生珍敬。二十年功德。其心未恬靜。聰明輕慢故。而獲至於此。得王不敬者。當感果如是。自今不疎怠。不久成奇智。諸聖悉存心。如來亦復爾。宗勝聞偈欣然。即於巖間宴坐　王復問波羅提曰。仁者智辨。當師何人。提曰。我所出家。即娑羅寺。烏娑婆三藏。為受業師。其出世師者。即大王叔菩提達磨是也。王聞祖名。驚駭久之曰。鄙薄忝嗣王位。而趣邪背正。忘我尊叔。遽勑近臣。特加迎請。祖即隨使而至。為王懺悔往非。王聞規誡。泣謝於祖。又詔宗勝歸國。大臣奏曰。宗勝被謫投崖。今已亡矣。王告祖曰。宗勝之死。皆自於吾。如何大慈令免斯罪。祖曰。宗勝今在巖間宴息。但遣使召。當即至矣。王即遣使入山。果見宗勝端居禪寂。宗勝蒙召乃曰。深愧王意。貧道誓處巖泉。且王國賢德如林。達磨是王之叔。六眾所師。波羅提法中龍象。願王崇仰二聖。以福皇基。使者復命未至。祖謂王曰。知取得宗勝否。王曰未知。祖曰。一請未至。再命必來。良久使還。果如祖語。祖遂辭王曰。當善修德。不久疾作。吾且去矣。經七曰。王乃得疾。國醫診治。有加無瘳。貴戚近臣。憶師前記。急發使告祖曰。王疾殆至彌留。願叔慈悲。遠來診救。祖即至慰問。時宗勝再承王召。即別巖間。波羅提亦來問疾。謂祖曰。當何施為。令王免苦。祖即令太子。為王宥罪施恩。崇奉三寶。復為懺悔。願罪消滅。如是者三。王疾有間。師念震旦緣熟。行化時至。乃先辭祖墖。次別同學。後至王所。慰而勉之曰。當勤修白業。護持三寶。吾去非晚。一九即回。王聞師言。涕淚交集。曰此國何罪。彼土何祥。叔既有緣。非吾所止。惟願。不忘父母之國。事畢早回。王即具大舟。實以眾寶。躬率臣寮。送至海壖。祖汎重溟。凡三周寒暑。達於廣州府南海縣。實梁普通元年庚子歲九月二十一日也。廣州刺史蕭昂。具主禮迎接。表聞武帝。帝覽奏。遣使齎詔迎請。(舊板。年甲差訛。今依梁僧寶唱續法記。宋嵩禪師正宗記。尚覺有疑。後別有說)十一月至金陵。帝問曰。朕即位已來。造寺寫經度僧。不可勝紀。有何功德。祖曰。並無功德。帝曰。何以無功德。祖曰。此但人天小果。有漏之因。如影隨形。雖有非實。帝曰。如何是真功德。祖曰。淨智妙圓。體自空寂。如是功德。不以世求。帝又問。如何是聖諦第一義。祖曰。廓然無聖。帝曰。對朕者誰。祖曰不識。帝不領悟。祖知機不契。是月十九日。潛回江北。十一月二十三日。屆於洛陽。當魏孝明帝正光元年也。寓止於嵩山少林寺。面壁而坐。終日默然。人莫之測。謂之壁觀婆羅門　時有僧神光者。曠達之士也。久居伊洛。博覧羣書。善談元理。每歎。孔老之教。禮術風規。蒙莊之書。未盡妙理。近聞達磨大士住止少林。至人不遙。當造元境。乃往彼晨夕參承。祖常端坐面壁。莫聞誨勵。光自惟曰。昔人求道。敲骨取髓。刺血濟饑。布髮掩泥。投崖飼虎。古尚若此。我又何人。其年十二月九日夜。天大雨雪。光堅立不動。遲明積雪過膝。祖憫而問曰。汝久立雪中。當求何事。光悲淚曰。惟願和尚慈悲。開甘露門。廣度羣品。祖曰。諸佛無上妙道。曠劫精勤。難行能行。非忍而忍。豈以小德小智輕心慢心。欲冀真乘。徒勞勤苦。光聞祖誨勵。潛取利刀。自斷左臂。置於祖前。祖知是法器。乃曰。諸佛最初求道。為法忘形。汝今斷臂吾前。求亦可在。祖遂因與易名。曰慧可。可曰。諸佛法印。可得聞乎。祖曰。諸佛法印。匪從人得。可曰。我心未寧。乞師與安。祖曰。將心來。與汝安。可良久曰。覔心了不可得。祖曰。我與汝安心竟　越九年。欲返天竺。命門人曰。時將至矣。汝等盍各言所得乎。時有道副對。如我所見。不執文字。不離文字。而為道用。祖曰。汝得吾皮。尼總持曰。我今所解。如慶喜見阿閦佛國。一見更不再見。祖曰。汝得吾肉。道育曰。四大本空。五陰非有。而我見處。無一法可得。祖曰。汝得吾骨。最後慧可禮拜依位而立。祖曰。汝得吾髓。乃顧慧可而告之曰。昔如來。以正法眼。付迦葉大士。展轉囑累。而至於我。我今付汝。汝當護持。并授汝袈裟。以為法信。各有所表。宜可知矣。可曰。請師指陳。祖曰。內傳法印。以契證心。外付袈裟。以定宗旨。後代澆薄。疑慮競生。云吾西天之人。言汝此方之子。憑何得法。以何證之。汝今受此衣法。却後難生。但出此衣并吾法偈。用以表明。其化無礙。至吾滅後二百年。衣止不傳。法周沙界。明道者多。行道者少。說理者多。通理者少。潛符密證千萬有餘。汝當闡揚。勿輕未悟。一念回機。便同本得。聽吾偈曰。吾本來茲土。傳法救迷情。一花開五葉。結果自然成。(舊載。祖曰吾有楞伽四卷。亦用付汝。即是如來心地要門。令諸眾生開示悟入　按人天眼目。達觀頴。反覆辨論。以正其訛。最為明確。今遵是說削去)吾自到此。凡五度中毒。我嘗自出。而試之置石。石裂。緣吾本離南印。來此東土。見赤縣神州。有大乘氣象。遂踰海越漠。為法求人。際會未諧。如愚若訥。今得汝傳授。吾意已終(別記。祖初居少林寺九年。為二祖說法。祇教外息諸緣。內心無喘。心如牆壁。可以入道。慧可種種說心性。曾未契理。祖祇遮其非。不為說無念心體。可一日曰。我已息諸緣。祖曰。莫成斷滅去否。可曰。不成斷滅。祖曰。此是諸佛所傳心體。更勿疑也)乃與徒眾。往禹門千聖寺。止三日。有期城太守楊衒之。早慕佛乘。問祖曰。西天五印。師承為祖。其道如何。祖曰。明佛心宗。行解相應。名之曰祖。又問。此外如何。祖曰。須明他心。知其今古。不厭有無。於法無取。不賢不愚。無迷無悟。若能是解。故稱為祖。楊曰。弟子歸心三寶。亦有年矣。而智慧昏蒙。尚迷真理。適聽師言。罔知攸措。願師慈悲。開示宗旨。祖知懇到。即說偈曰。亦不覩惡而生嫌。亦不觀善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖。楊聞偈悲喜交并。曰願師久住世間。化導羣有。祖曰。吾即逝矣。不可久留。根性萬差。多逢愚難。楊曰。未審何人。弟子為師除得否。祖曰。吾以傳佛密秘。利益迷途。害彼自安。必無此理。楊曰。師苦不言。何表通變觀照之力。祖不獲已。乃為讖曰。江槎分玉浪。管炬開金鎖。五口相共行。九十無彼我。楊聞語。莫究其端。默記於懷。禮辭而去。祖之所讖。雖當時不測。而後皆符驗。時魏氏奉釋。禪雋如林。光統律師流支三藏者。覩師演道斥相指心。每與師論義。是非蜂起。祖遐振元風。普施法雨。而偏局之量。自不堪任。競起害心。數加毒藥。至第六度。以化緣已畢。傳法得人。遂不復救。端居而逝。即魏莊帝永安元年戊申十月五日也。其年十二月二十八日。葬熊耳山。起墖於定林寺。後三歲。魏宋雲。奉使西域回。遇祖於蔥嶺。見手携隻履。翩翩獨逝。雲問。師何往。祖曰。西天去。雲歸。具說其事。及門人啟壙。唯空棺隻履存焉。舉朝為之驚歎。奉詔取遺履於少林寺供養。至唐開元十五年丁卯歲。為信道者。竊在五臺華嚴寺。今不知所在。初梁武遇祖。因緣未契。及聞化行魏邦。遂欲自撰師碑。而未暇也。後聞宋雲事。乃成之。代宗。諡圓覺大師。墖曰空觀(年號。依紀年通譜　通論曰。傳燈謂。魏孝明帝。欽祖異迹。三屈詔命。祖竟不下少林。及祖示寂。宋雲自西域還。遇祖於葱嶺。孝莊帝有旨。令啟壙。如南史普通八年。即大通元年也。孝明。以是歲四年癸丑殂。祖以十月至梁。葢祖未至魏時。孝明已去世矣。其子即位未幾。為爾朱榮所弒。乃立孝莊帝。由是魏國大亂。越三年而孝莊殂。又五年分割。為東西魏。然則吾祖在少林時。正值其亂。及宋雲之還。則孝莊去世。亦五六年。其國至於分割久矣。烏有孝莊令啟壙之說乎。按唐史云。後魏末。有僧達磨。航海而來。既卒。其年魏使宋雲。於葱嶺回見之。門徒發其墓。但有隻履而已。此乃實錄也)。

　　(考綱目。梁普通二年辛丑。即魏正光二年。今稱庚子。應是普通元年。又考寶誌公。有對武帝。稱達磨為觀音大士。傳佛心印之言。寶誌。卒於天監十三年。則達磨之來應在天監七八年之間。其葬。應在魏神龜初年。又三年宋雲道遇達磨。若在普通年來中國。則寶誌已卒矣。又佛祖綱目。以十一月至金陵者。為是。若以九月二十一日至廣州。十月一日至金陵。十日之間。豈能歷三千里耶)。

　　河南嵩山二祖慧可大師者

　　武牢姬氏子。父寂。以無子。禱祈既久。一夕感異光照室。其母因而懷姙。及長。遂以照室之瑞。名之曰光。自幼志氣不羣。博涉詩書。尤精玄理。而不事家產。好遊山水。後覧佛書。超然自得。即抵洛陽龍門。依香山靜。出家受具。於永穆寺。浮游講肆。徧學大小乘義。年三十三。却返香山。終日宴坐。又經八載。於寂默中。倐見一神人。謂曰。將欲受果。何滯此耶。大道匪遙。汝其南矣。祖知神助。因改名神光。翌日覺頭痛如刺。其師欲治之。空中有聲曰。此乃換骨。非常痛也。祖遂以見神事。白於師。師視其頂骨。即如五峯秀出矣。乃曰。汝相吉祥。當有所證。神令汝南者。斯則少林達磨大士。必汝之師也。祖於是。直造少室。親傳衣法。事見達磨章。自初祖西歸。師為繼席闡化焉　東魏孝靜帝。天平乙卯年。有一居士。年踰四十。不言名氏。聿來設禮。而問祖曰。弟子身纏風恙。請和尚懺罪。祀曰。將了來。與汝懺。士良久曰。覔罪不可得。祖曰。與汝懺罪竟。宜依佛法僧住。士曰。今見和尚。已知是僧。未審何名佛法。祖曰。是心是佛。是心是法。法佛無二。僧寶亦然。士曰。今日始知。罪性不在內。不在外。不在中間。如其心然。佛法無二也。祖深器之。即為剃髮。曰是吾寶也。宜名僧燦。其年三月十八日。於光福寺受具。自茲疾漸愈。執侍經二載　祖乃告曰。菩提達磨。遠自竺乾。以正法眼藏并信衣。密付於吾。吾今授汝。汝當守護。無令斷絕。聽吾偈曰。本來緣有地。因地種華生。本來無有種。華亦不曾生。祖付衣法已。又曰。汝受吾教。宜處深山。未可行化。當有國難。璨曰。師既預知。願垂示誨。祖曰。非吾知也。斯乃達磨傳般若多羅懸記云。心中雖吉外頭凶。是也。吾校年代。正在於汝。汝當諦思前言。勿罹世難。然吾亦有宿累。今要酬之。善去善行。俟時傳付。祖付囑已。即往鄴都。隨宜說法。一音演暢。四眾歸依。如是積三四十載。遂韜光混跡。變易儀相。或入酒肆。或過屠門。或習街談。或隨廝役。人問之曰。師是道人。何故如是。祖曰。我自調心。何關汝事。又於筦城縣匡救寺三門下。談無上道。聽者林集。時有辯和法師者。於寺中講涅槃經。學徒聞師闡法。稍稍引去。辯和不勝其憤。興謗於邑宰翟仲侃。翟惑其邪說。加祖以非法。祖怡然委順。識者謂之償債。時年一百七歲。即隋文帝開皇癸丑歲三月十六日也。葬磁州滏陽縣東北七十里。唐德宗。諡大祖禪師。

　　安慶皖公山三祖僧璨大師

　　不知何許人也。初以白衣謁二祖。既受度傳法。隱於舒州之皖公山。屬後周武帝廢佛教。祖往來太湖縣司空山。居無常處。積十餘載。時人無能知者。至隋開皇壬子。有沙彌道信。年始十四。來禮祖曰。願和尚慈悲。乞與解脫法門。祖曰。誰縛汝。曰無人縛。祖曰。何更求解脫乎。信於言下大悟。服勞九載後於吉州受戒。侍奉尤謹。祖屢試以元微。知其緣熟。乃付衣法。偈曰。華種雖因地。從地種華生。若無人下種。華地盡無生　祖又曰。昔可大師。付吾法後。往鄴都行化。三十年方終。今吾得汝。何滯此乎。即適羅浮山。優游二載。却還舊址。逾月。士民奔趨。大設檀供。祖為四眾。廣宣心要訖。於法會大樹下。合掌立終。即隋煬帝大業丙寅十月十五日也。唐明皇諡鑑智禪師。覺寂之墖　師。甞著信心銘曰。至道無難。唯嫌揀擇。但莫憎愛。洞然明白。毫𨤲有差。天地懸隔。欲得現前。莫存順逆。違順相爭。是為心病。不識元旨。徒勞念靜。圓同太虗。無欠無餘。良由取捨。所以不如。莫逐有緣。勿住空忍。一種平懷。泯然自盡。止動歸止。止更彌動。唯滯兩邊。寧知一種。一種不通。兩處失功。遣有沒有。從空背空。多言多慮。轉不相應。絕言絕慮。無處不通。歸根得旨。隨照失宗。須臾返照。勝却前空。前空轉變。皆由妄見。不用求真。唯須息見。二見不住。慎莫追尋。纔有是非。紛然失心。二由一有。一亦莫守。一心不生。萬法無咎。無咎無法。不生不心。能由境滅。境逐能沉。境由能境。能由境能。欲知兩段。元是一空。一空同兩。齊含萬象。不見精麤。寧有偏黨。大道體寬。無易無難。小見狐疑。轉急轉遲。執之失度。必入邪路。放之自然。體無去住。任性合道。逍遙絕惱。繫念乖真。昏沉不好。不好勞神。何用疎親。欲取一乘。勿惡六塵。六塵不惡。還同正覺。智者無為。愚人自縛。法無異法。妄自愛著。將心用心。豈非大錯。迷生寂亂。悟無好惡。一切二邊。良由斟酌。夢幻空華。何勞把捉。得失是非。一時放却。眼若不睡。諸夢自除。心若不異。萬法一如。一如體元。兀爾忘緣。萬法齊觀。歸復自然。泯其所以。不可方比。止動無動。動止無止。兩既不成。一何有爾。究竟窮極。不存軌則。契心平等。所作俱息。狐疑盡淨。正信調值。一切莫留。無可記憶。虗明自照。不勞心力。非思量處。識情難測。真如法界。無他無自。要急相應。唯言不二。不二皆同。無不包容。十方智者。皆入此宗。宗非促延。一念萬年。無在不在。十方目前。極小同大。忘絕境界。極大同小。不見邊表。有即是無。無即是有。若不如是。必不須守。一即一切。一切即一。但能如是。何慮不畢。信心不二。不二信心。言語道斷。非去來今。

　　黃州黃梅四祖道信大師者

　　姓司馬氏。世居河內。後徙於蘄州廣濟縣。生而超異。幼慕空宗。諸解脫門。宛如宿習。既嗣祖風。攝心無寐。脅不至席者六十年。隋大業丁丑。領徒眾抵吉州。值羣盜圍城。七旬不解。萬眾惶怖。祖愍之。教令念摩訶般若。時賊眾。望雉堞間。若有神兵。乃相謂曰。城內必有異人。不可攻矣。稍稍引去。唐武德甲申歲。師却返蘄春。住破頭山。學侶雲臻　一日。往黃梅縣。路逢一小兒。骨相奇秀。異乎常童。祖問曰。子何姓。答曰。姓即有。不是常姓。祖曰。是何姓。答曰。是佛性。祖曰。汝無姓耶。答曰。性空故無。祖默識其法器。即俾侍者。至其母所。乞令出家。母以宿緣故。殊無難色。遂捨為弟子。以至付法傳衣。偈曰。華種有生性。因地華生生。大緣與性合。當生生不生。遂以學徒委之　一日告眾曰。吾武德中。遊廬山登絕頂。望破頭山。見紫雲如葢。下有白氣。橫分六道。汝等會否。眾皆默然。弘忍曰。莫是和尚他後橫出一枝佛法否。祖曰善。貞觀癸卯歲。太宗嚮師道味。欲瞻風彩。詔赴京。祖上表遜謝。前後三返。竟以疾辭。第四度命使曰。如果不起。即取首來。使至山諭旨。祖乃引頸就刃。神色儼然。使異之。回以狀聞。帝彌加欽慕。就賜珍繒。以遂其志　高宗永徽辛亥歲閏九月四日。忽垂誡門人曰。一切諸法。悉皆解脫。汝等各自護念。流化未來。言訖。安坐而逝。壽七十有二。墖於本山。明年四月八日。墖戶無故自開。儀相如生。爾後門人不敢復閉。代宗諡大醫禪師。慈雲之墖。

　　黃州黃梅五祖弘忍大師

　　蘄州黃梅人。先為破頭山中栽松道者。甞請於四祖曰。法道可得聞乎。祖曰。汝已老。脫有聞。其能廣化耶。倘若再來。吾尚可遲汝。廼去行水邊。見一女子浣衣。揖曰。寄宿得否。女曰。我有父兄。可往求之。曰諾。我即敢行。女首肯之。遂回䇿而去。女。周氏李子也。歸輙孕。父母大惡逐之。女無所歸。日傭紡里中。夕止於眾舘之下。已而生一子。以為不祥。因拋濁港中。明日見之。泝流而上。氣體鮮明。大驚遂舉之。成童隨母乞食。里人呼為無姓兒。逢一智者。歎曰。此子。缺七種相。不逮如來。後遇信大師得法。嗣化於破頭山　唐高宗咸亨中。有一居士。姓盧。名慧能。自新州來參謁。祖問曰。汝自何來。盧曰嶺南。祖曰。欲須何事。盧曰。唯求作佛。祖曰。嶺南人無佛性。若為得佛。盧曰。人即有南北。佛性豈然。祖知是異人。乃訶曰。著槽廠去。盧禮足而退。便入碓房。服勞於杵臼之間。晝夜不息。經八月。祖知授付時至。遂告眾曰。正法難解。不可徒記吾言。持為己任。汝等各自隨意。述一偈。若語意冥符。則衣法皆付。時會下七百餘僧。上座神秀者。學通內外。眾所宗仰。咸推稱曰。若非尊秀。疇敢當之。神秀竊聆眾譽。不復思惟。乃於廊壁。書一偈曰。身是菩提樹。心如明鏡臺。時時勤拂拭。莫使惹塵埃。祖因經行。忽見此偈。知是神秀所述。乃讚歎曰。後代依此修行。亦得勝果。其壁。本欲令處士盧珍。繪楞伽變相。及見題偈在壁。遂止不畫。各令念誦。盧在碓坊。忽聆誦偈。乃問同學。是何章句。同學曰。汝不知。和尚求法嗣。令各述心偈。此則秀上座所述。和尚深加歎賞。必將付法傳衣也。盧曰。其偈云何。同學為誦。盧良久曰。美則美矣。了則未了。同學訶曰。庸流何知。勿發狂言。盧曰。子不信耶。願以一偈和之。同學不答。相視而笑。盧至夜密告一童子。引至廊下。盧自秉燭。請別駕張日用。於秀偈之側。寫一偈曰。菩提本無樹。明鏡亦非臺。本來無一物。何處惹塵埃。祖後見此偈曰。此是誰作。亦未見性。眾聞師語。遂不之顧　逮夜。祖潛詣碓坊。問曰。米白也未。盧曰。白也未有篩。祖以杖三擊其碓。盧即以三皷入室。祖告曰。諸佛出世。為一大事故。隨機大小。而引導之。遂有十地三乘頓漸等旨。以為教門。然以無上微妙秘密圓明真實正法眼藏。付於上首大迦葉尊者。展轉傳授。二十八世。至達磨。屆於此土。得可大師。承襲以至於今。今以法寶及所傳袈裟。用付於汝。善自保護。無令斷絕。聽吾偈曰。有情來下種。因地果還生。無情既無種。無性亦無生。盧行者。跪受衣法。啟曰。法則既受。衣付何人。祖曰。昔達磨初至。人未之信。故傳衣以明得法。今信心已熟。衣乃爭端。止於汝身。不復傳也。且當遠隱。俟時行化。所謂受衣之人。命如懸絲也。盧曰。當隱何所。祖曰。逢懷即止。遇會且藏。盧禮足已。捧衣而出。是夜南邁。大眾莫知。五祖自後不復上堂。大眾疑怪致問。祖曰。吾道行矣。何更詢之。復問。衣法誰得耶。祖曰。能者得。於是眾議。盧行者名能。尋訪既失。潛知彼得。即共奔逐。五祖既付衣法。復經四載。至上元乙亥。忽告眾曰。我今事畢。時可行矣。即入室安坐而逝。壽七十有四。建墖於黃梅之東山。代宗。諡大滿禪師。法雨之墖。

　　六祖慧能大師

　　姓盧氏。其先范陽人。父行瑫。武德中左官於南海之新州。遂占籍焉。三歲喪父。其母守志鞠養。及長。家尤貧窶。師樵採以給。一日負薪至市中。聞客讀金剛經。至應無所住而生其心。有所感悟。而問客曰。此何法也。得於何人。客曰。此名金剛經。得於黃梅忍大師。祖遽告其母。以為法尋師之意。直抵韶州。遇高行士劉志略。結為交友。尼無盡藏者。即志略之姑也。常讀涅槃經。師暫聽之。即為解說其義。尼遂執卷問字。祖曰。字即不識。義即請問。尼曰。字尚不識。曷能會義。祖曰。諸佛妙理。非關文字。尼驚異之。告鄉里耆艾曰。能是有道之人。宜請供養。於是。居人競來瞻禮。近有寶林古寺舊地。眾議營緝。俾祖居之。四眾霧集。俄成寶坊。祖一日忽自念曰。我求大法。豈可中道而止。明日遂行。至昌樂縣西山石室間。遇智遠。祖遂請益。遠曰。觀子神姿爽拔。殆非常人。吾聞西域菩提達磨。傳心印於黃梅。汝當往彼參決。祖辭去。直造黃梅之東山。即唐咸亨二年也。忍大師一見。默而識之。後傳衣法。令隱於懷集四會之間　儀鳳丙子正月八日。屆南海。遇印宗法師。於法性寺。講涅槃經。祖寓止廊廡間。暮夜風颺剎幡。聞二僧對論。一曰幡動。一曰風動。往復酬答。曾未契理。祖曰。可容俗流輙預高論否。直以風幡非動。動自心耳。印宗竊聆此語。竦然異之。明日邀祖入室。徵風幡之義。祖具以理告。印宗不覺起而立曰。行者定非常人。師為是誰。祖更無所隱。直敘得法因由。於是印宗執弟子之禮。請授禪要。乃告四眾曰。印宗具足凡夫。今遇肉身菩薩。乃指座下盧居士曰。即此是也。因請出所傳信衣。悉令瞻禮。至正月十五日。會諸名德。為之剃髮。二月八日。就法性寺智光律師。授滿分戒。其戒壇。即劉宋時。求那跋陀三藏之所置也。三藏記云。後當有肉身菩薩。在此壇受戒。又梁末真諦三藏。於壇之側。手植二菩提樹。謂眾曰。却後一百二十年。有大開士。於此樹下。演無上乘。度無量眾。祖具戒已。於此樹下。開東山法門。宛如宿契。明年二月八日。忽謂眾曰。吾不願此居。欲歸舊隱。即印宗與緇白千餘人。送祖歸寶林寺。韶州刺史韋據。請於大梵寺。轉妙法輪。并受無相心地戒。門人紀錄。目為壇經。盛行於世。後返曹溪。雨大法雨。學者不下千數　中宗神龍乙巳。降詔曰。朕請安秀二師。宮中供養。萬幾之暇。每究一乘。二師並推讓曰。南方有能禪師。密受忍大師衣法。可就彼問。今遣內侍薛簡。馳詔迎請。願師慈念。速赴上京。祖上表辭疾。願終林麓。簡曰。京城禪德皆云。欲得會道。必須坐禪習定。若不因禪定。而得解脫者。未之有也。未審。師所說法如何。祖曰。道由心悟。豈在坐也。經云。若見如來若坐若臥。是行邪道。何故。無所從來。亦無所去。若無生滅。是如來清淨禪。諸法空寂。是如來清淨坐。究竟無證。豈況坐耶。簡曰。弟子回。主上必問。願和尚慈悲。指示心要。祖曰。道無明暗。明暗是代謝之義。明暗無盡。亦是有盡相待立名。故經云。法無有比。無相待故。簡曰。明喻智慧。暗況煩惱。修道之人。儻不以智慧照破煩惱。無始生死。憑何出離。祖曰。煩惱即是菩提。無二無別。若以智慧昭煩惱者。此是二乘小見。羊鹿等機。大智上根。悉不如是。簡曰。如何是大乘見解。祖曰。明與無明。其性無二。無二之性。即是實性。實性者。處凡愚而不滅。在聖賢而不增。住煩惱而不亂。居禪定而不寂。不斷不常。不來不去。不在中間及其內外。不生不滅。性相如如。常住不遷。名之曰道。簡曰。師說不生不滅。何異外道。祖曰。外道所說不生不滅者。將滅止生。以生顯滅。滅猶不滅。生說無生。我說不生不滅者。本自無生。今亦無滅。所以不同外道。汝若欲知心要。但一切善惡。都莫思量。自然得入清淨心體。湛然常寂。妙用恒沙。簡蒙指教。豁然大悟　簡歸闕。表奏祖語。有詔謝師。并賜袈裟。絹五百疋。寶鉢一口。十二月十九日。勑改古寶林。為中興寺。三年十一月十八日。勑韶州刺史。重加崇飾。賜額為法泉寺。祖新州舊居。為國恩寺　一日。祖謂眾曰。諸善知識。汝等各各淨心。聽吾說法。汝等諸人。自心是佛。更莫狐疑。外無一物而能建立。皆是本心生萬種法。故經云。心生種種法生。心滅種種法滅。若欲成就種智。須達一相三昧。一行三昧。若於一切處。而不住相。彼相中不生憎愛。亦無取捨。不念利益成壞等事。安閒恬靜。虗融澹泊。此名一相三昧。若於一切處。行住坐臥。純一直心。不動道場。真成淨土。名一行三昧。若人具二三昧。如地有種。能含藏長養。成就其實。一相一行亦復如是。我今說法。猶如時雨。溥潤大地。汝等佛性。譬諸種子。遇茲霑洽。悉得發生。承吾旨者。決獲菩提。依吾行者。定證妙果　明皇先天壬子。告諸四眾曰。吾忝受忍大師衣法。今為汝等說法。不付其衣。葢汝等信根淳熟。決定不疑。堪任大事。聽吾偈曰。心地含諸種。普雨悉皆生。頓悟華情已。菩提果自成。說偈已。復曰。其法無二。其心亦然。其道清淨。亦無諸相。汝等慎勿觀淨。及空其心。此心本淨。無可取捨。各自努力。隨緣好去　有僧。舉臥輪偈。臥輪有伎倆。能斷百思想。對境心不起。菩提日日長。祖聞之曰。此偈未明心地。若依而行之。是加繫縛。因示一偈。慧能沒伎倆。不斷百思想。對境心數起。菩提作麼長　祖說法利生。經四十載。其年七月六日。命弟子。住新州國恩寺。建報恩墖。仍令倍工。又有蜀僧。名方辯。來謁曰。善揑塑。祖正色曰。試塑看。方辯不領旨。乃塑祖真。可高七尺。曲盡其妙。祖觀之曰。汝善塑性。不善佛性。酬以衣物。辯禮謝而去　明皇開元癸丑年七月一日。謂門人曰。吾欲歸新州。汝速理舟檝。時大眾哀慕。乞師且住。祖曰。諸佛出現。猶示涅槃。有來必去。理亦常然。吾此形骸。歸必有所。眾曰。師從此去。早晚却回。祖曰。葉落歸根。來時無口。又問。師之法眼。何人傳受。祖曰。有道者得。無心者通。又問。後莫有難否。祖曰。吾滅後五六年。當有一人來取吾首。聽吾記曰。頭上養親。口裏須飱。遇滿之難。楊柳為官。又曰。吾去七十年。有二菩薩。從東方來。一在家一出家。同時興化。建立吾宗。締緝伽藍。昌隆法嗣。言訖。往新州國恩寺。沐浴跏趺而化。異香襲人。白虹屬地。即其年八月三日也。時韶新兩郡。各修靈墖。道俗莫決所之。兩郡刺史。共焚香祝曰。香烟引處。即師之欲歸焉。時鑪香騰涌。直貫曹溪。以十一月十三日入墖。壽七十六。時韶州勅史韋據。撰碑　上元庚子。肅宗遣使。就請師衣鉢。歸內供養。至永泰元年五月五日。代宗夢六祖大師請衣鉢。七日勑刺史楊瑊曰。朕夢感禪師請傳法袈裟。却歸曹溪。今遣鎮國大將軍劉崇景。頂戴而送。朕謂之國寶。卿可於本寺如法安置。專令僧眾親承宗旨者。嚴加守護。勿令遺墜。後或為人偷竊。皆不遠而獲。如是者數四。憲宗諡大鑒禪師。墖曰元和靈照。

五燈全書卷第二


卍新纂大日本續藏經第 81 冊 No. 1571 五燈全書


五燈全書卷第三

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　東土應化聖賢

　　秦跋陀禪師

　　問生法師。講何經論。生曰。大般若經。師曰。作麼生說色空義。曰眾微聚曰色。眾微無自性曰空。師曰。眾微未娶。喚作甚麼。生罔措。師又問。別講何經論。曰大涅槃經。師曰。如何說涅槃之義。曰涅而不生。槃而不滅。不生不滅。故曰涅槃。師曰。這箇是如來涅槃。那箇是法師涅槃。曰涅槃之義。豈有二邪。某甲祇如此。未審禪師如何說涅槃。師拈起如意曰。還見麼。曰見。師曰。見箇甚麼。曰見禪師手中如意。師將如意擲于地曰。見麼。曰見。師曰。見箇甚麼。曰見禪師手中如意墮地。師斥曰。觀公見解。未出常流。何得名喧宇宙。拂衣而去。其徒懷疑不已。乃追師扣問。我師說色空涅槃不契。未審禪師如何說色空義。師曰。不道汝師說得不是。汝師祇說得果上色空。不會說得因中色空。其徒曰。如何是因中色空。師曰。一微空故眾微空。眾微空故一微空。一微空中無眾微。眾微空中無一微。

　　寶誌禪師

　　初金陵東陽民朱氏之婦。上巳日。聞兒啼鷹巢中。梯樹得之。舉以為子。七歲依鍾山大沙門僧儉出家。專修禪觀。宋太始二年。髮而徒跣。著錦袍。往來皖山劒水之下。以翦尺拂子懸杖頭。負之而行　天鑑二年。梁武帝詔問。弟子煩惑未除。何以治之。答曰十二。帝問。其旨如何。答曰。在書字時節刻漏中。帝益不曉　帝。甞詔畵工張僧繇。寫師像。僧繇下筆。輙不自定。師遂以指𠢐面門。分披出十二面觀音。妙相殊麗。或慈或威。僧繇竟不能寫。他日與帝。臨江縱望。有物泝流而上。師以杖引之。隨杖而至。乃紫旃檀也。即以屬供奉官俞紹。令雕師像。頃刻而成。神采如生　師問一梵僧。承聞尊者喚我作屠兒。曾見我殺生麼。曰見。師曰。有見見。無見見。不有不無見。若有見見。是凡夫見。無見見。是聲聞見。不有不無見。是外道見。未審尊者如何見。梵僧曰。你有此等見邪　師垂語曰。終日拈香擇火。不知身是道場。又曰。大道祇在目前。要且目前難覩。欲識大道真體。不離聲色言語。又曰。京都鄴都浩浩。還是菩提大道　師著。有大乘讚。不二頌。十二時歌。行世。天鑒十三年冬。將卒。忽告眾僧。令趨寺金剛神像。出置於外。乃密謂人曰。菩薩將去。旬日。無疾而終。舉體香耎。當十二月六日也。壽九十七。終時燃一燭。付後閣舍人吳慶。慶以事聞帝。帝嘆曰。大師不復留矣。燭者。其以後事囑我乎。因厚禮葬鍾山獨龍阜。勅陸倕製銘。王筠立碑於寺門。令處處傳遺焉。

　　善慧大士者

　　婺州義烏縣人也。齊建武四年丁丑五月八日。降于雙林鄉傳宣慈家。本名翕。年十六。納劉氏女。名妙光。生普建普成二子。二十四。與里人稽亭浦漉魚。獲已沈籠水中。祝曰。去者適。止者留。人或謂之愚。會有天竺僧嵩頭陀曰。我與汝。毗婆尸佛所發誓。今兜率宮。衣鉢見在。何日當還。因命臨水觀影。見圓光寶葢。大士笑謂之曰。鑪鞴之所多鈍鐵。良醫之門足病人。度生為急。何思彼樂乎。嵩指松山頂曰。此可棲矣。大士躬耕而居之。有人盜菽麥瓜果。大士即與籃籠盛去。日常營作。夜則行道。見釋迦金粟定光三如來。放光襲其體。大士乃曰。我得首楞嚴定。天嘉二年。感七佛相隨。釋迦引前。維摩接後。唯釋尊數顧共語。為我補處也。其山頂。黃雲盤旋若葢。因號雲黃山　梁武帝。請講金剛經。土纔陞座。以尺揮桉一下。便下座。帝愕然。聖師曰。陛下還會麼。帝曰不會。聖師曰。大士講經竟　又一日講經次。帝至。大眾皆起。唯士端坐不動。近臣報曰。聖駕在此。何不起。士曰。法地若動。一切不安　一日披衲頂冠靸履朝見。帝問。是僧邪。士以手指冠。帝曰。是道邪。士以手指靸履。帝曰。是俗邪。士以手指衲衣　心王銘曰。觀心空王。元妙難測。無形無相。有大神力。能滅千災。成就萬德。體性雖空。能施法則。觀之無形。呼之有聲。為大法將。心戒傳經。水中鹽味。色裏膠青。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。欲求成佛。莫染一物。心性雖空。貪嗔體實。入此法門。端坐成佛。到彼岸已。得波羅蜜。慕道真士。自觀自心。知佛在內。不向外尋。即心即佛。即佛即心。心明識佛。曉了識心。離心非佛。離佛非心。非佛莫測。無所堪任。執空滯寂。於此漂沉。諸佛菩薩。非此安心。明心大士。悟此元音。身心性妙。用無更改。是故智者。放心自在。莫言心王。空無體性。能使色身。作邪作正。非有非無。隱顯不定。心性離空。能凡能聖。是故相勸。好自防慎。剎那造作。還復漂沉。清淨心智。如世黃金。般若法藏。竝在身心。無為法寶。非淺非深。諸佛菩薩。了此本心。有緣遇者。非去來今　有偈曰。夜夜抱佛眠。朝朝還共起。起坐鎮相隨。語默同居止。纖毫不相離。如身影相似。欲識佛去處。祇這語聲是　又曰。空手把鋤頭。步行騎水牛。人從橋上過。橋流水不流　又曰。有物先天地。無形本寂寥。能為萬象主。不逐四時凋　四相偈。曰生曰老。曰病曰死。識託浮泡起。生從愛慾來。昔時曾長大。今日復嬰孩。星眼隨人轉。朱唇向乳開。為憐迷覺性。還却受輪回。覽鏡容顏改。登階氣力衰。咄哉今已老。趨拜復還虧。身似臨崖樹。心如念水龜。尚猶耽有漏。不肯學無為。忽染沉痾疾。因成臥病身。妻兒愁不語。朋友厭相親。楚痛抽千脉。呻吟徹四隣。不知前路險。猶尚恣貪嗔。精魄隨生路。游魂入死關。祇聞千萬去。不見一人還。寶馬空嘶立。庭華永絕攀。早求無上道。應免四方山　大士。於陳宣帝大建元年四月。告眾曰。我從第四天來。為度眾生。汝等慎護三業。精勤六度。行懺悔法。免墮三塗。至二十四日。入于涅槃。壽七十三。闍維。收舍利頂骨。葬雙林。

　　南嶽慧思禪師

　　武津李氏子。因誌公。令人傳語曰。何不下山教化眾生。目視雲漢作甚麼。師曰。三世諸佛。被我一口吞盡。何處更有眾生可化　示眾曰。道源不遠。性海非遙。但向己求。莫從他覓。覓即不得。得亦不真　偈曰。頓悟心源開寶藏。隱顯靈通現真相。獨行獨坐常巍巍。百億化身無數量。縱令畐塞滿虗空。看時不見微塵相。可笑物兮無比況。口吐明珠光晃晃。尋常見說不思議。一語標名言下當　又曰。天不能葢地不載。無去無來無障礙。無長無短無青黃。不在中間及內外。超羣出眾太虗元。指物傳心人不會。

　　天台山修禪寺智者禪師

　　諱智顗。荊州華容陳氏子。在南嶽誦法華經。至藥王品曰是真精進是名真法供養如來。於是悟法華三昧。獲旋陀羅尼。見靈山一會。儼然未散。

　　泗州僧伽大聖

　　或問。師何姓。師曰姓何。曰何國人。師曰。何國人。

　　天台山豐干禪師

　　因寒山問。古鏡未磨時。如何照燭。師曰。冰壺無影像。猿猴探水月。曰此是不照燭也。更請道看。師曰。萬德不將來。教我道甚麼。寒山拾得。俱作禮而退　師欲遊五臺。問寒山拾得曰。汝共我去遊五臺。便是我同流。若不共我去遊五臺。不是我同流。山曰。你去遊五臺作甚麼。師曰。禮文殊。山曰。你不是我同流　師尋獨入五臺。逢一老人。便問。莫是文殊麼。曰豈可有二文殊。師作禮未起。忽然不見。

　　天台山寒山子

　　因眾僧炙茄次。將茄串向一僧背上打一下。僧回首。山呈起茄串曰。是甚麼。僧曰。這風顛漢。山向傍僧曰。你道。這僧費却我多少鹽錯　因趙州遊天台。路次相逢。山見牛跡問州曰。上座還識牛麼。州曰不識。山指牛跡曰。此是五百羅漢遊山。州曰。既是羅漢。為甚麼却作牛去。山曰。蒼天蒼天。州呵呵大笑。山曰。作甚麼。州曰。蒼天蒼天。山曰。這廝兒。宛有大人之作。

　　天台山拾得子

　　一日掃地。寺主問。汝名拾得。因豐干拾得汝歸。汝畢竟姓箇甚麼。拾得放下掃帚。叉手而立。主再問。拾得拈掃帚。掃地而去。寒山搥胸曰。蒼天蒼天。拾得曰。作甚麼。山曰。不見道。東家人死。西家人助哀。二人作舞笑哭而出　國清寺半月念戒眾集。拾得拍手曰。聚頭作想。那事如何。維那叱之。得曰。大德且住。無嗔即是戒。心淨即出家。我性與你合。一切法無差。

　　明州奉化縣布袋和尚

　　自稱契此。形裁腲脮。蹙額皤腹。出語無定。寢臥隨處。常以杖荷一布囊并破席。凡供身之具。盡貯囊中。入廛肆聚落。見物則乞。或醯醢魚𦵔。纔接入口。分少許投囊中。時號長汀子　一日有僧。在師前行。師乃拊其背。僧回首。師曰。乞我(一文)錢。曰道得即與汝一文。師放下布袋。叉手而立　白鹿和尚問。如何是布袋。師便放下布袋。曰如何是布袋下事。師負之而去　先保福和尚問。如何是佛法大意。師放下布袋叉手。福曰。為祇如此。為更有向上事。師負之而去　師在街衢立。有僧問。和尚在這裏作甚麼。師曰。等箇人。曰來也來也。師曰。汝不是這箇人。曰如何是這箇人。師曰。乞我一文錢　師有歌曰。祇箇心心心是佛。十方世界最靈物。縱橫妙用可憐生。一切不如心真實。騰騰自在無所為。閑閑究竟出家兒。若覩目前真大道。不見纖毫也大奇。萬法何殊心何異。何勞更用尋經義。心王本自絕多知。智者祇明無學地。非聖非凡復若何。不強分別聖情孤。無價心珠本圓淨。凡是異相妄空呼。人能弘道道分明。無量清高稱道情。擕錫若登故國路。莫愁諸處不聞聲　又有偈曰。是非憎愛世偏多。子細思量奈我何。寬却肚腸須忍辱。豁開心地任從他。若逢知己須依分。縱遇冤家也共和。若能了此心頭事。自然證得六波羅。我有一布袋。虗空無罣礙。展開遍十方。入時觀自在。吾有三寶堂。裏空無色相。不高亦不低。無遮亦無障。學者體不如。來者難得樣。智慧解安排。千中無一匠。四門四果生。十方盡供養。吾有一軀佛。世人皆不識。不塑亦不裝。不雕亦不刻。無一滴灰泥。無一點彩色。人畫畫不成。賊偷偷不得。體相本自然。清淨非拂拭。雖然是一軀。分身千百億　又有偈曰。一鉢千家飯。孤身萬里遊。青目覩人少。問路白雲頭　梁貞明三年丙子三月。師將示滅。於岳林寺東廊下。端坐磐石。而說偈曰。彌勒真彌勒。分身千百億。時時示時人。時人自不識。偈畢。安然而化。其後復現于他州。亦負布袋而行。四眾競圖其像。

　　法華志言大士

　　壽春許氏子。弱冠遊東都。繼得度於七俱胝院。留講肆久之。一日讀雲門錄。忽契悟。未幾。宿命遂通。獨語笑。口吻囁嚅。日常不輟。世傳誦法華。因以名之　丞相呂許公。問佛法大意。師曰。本來無一物。一味却成真　集仙王質問。如何是祖師西來意。師曰。青山影裏潑藍起。寶塔高吟撼曉風。又曰。請法華燒香。師曰。未從齋戒覓。不向佛邊求　國子助教徐岳。問祖師西來意。師曰。街頭東畔底。徐曰。某甲未會。師曰。三般人會不得　僧問。世有佛不。師曰。寺裏文殊　有問。師凡耶聖耶。遂舉手曰。我不在此住　慶曆戊子十一月二十三日將化。謂人曰。我從無量劫來。成就逝多國土。分身揚化。今南歸矣。言畢。右脇而逝。

　　扣冰澡先古佛

　　建寧新豐翁氏子。母夢比丘風神炯然。荷錫求宿。人指謂曰。此辟支佛也。已而孕。生於武宗會昌四年。香霧滿室。彌日不散。年十三求出家。父母許之。依烏山興福寺行全為師。咸通乙酉。落髮受具。初以講說。為眾所歸。棄謁雪峰。手擕鳧茨一包醬一器獻之。峰曰。包中是何物。師曰鳧茨。峰曰。何處得來。師曰。泥中得。峰曰。泥深多少。師曰。無丈數。峰曰。還更有麼。曰轉有轉深。又問。器中何物。曰醬。峰曰。何處得來。曰是合得。峰曰。還熟也未。曰不較多。峰異之曰。子異日必為王者師。後自鵝湖歸溫嶺結庵。(今為永豊寺)　繼居將軍巖。二虎侍側。神人獻地。為瑞巖院。學者爭集。嘗謂眾曰。古聖修行。須憑苦節。吾今夏則衣楮。冬則扣冰而浴。故世人號為扣冰古佛　後住靈曜。上堂。四眾雲臻。教老僧說箇甚麼。便下座　有僧。燒炭積成火龕曰。請師入此修行。曰真玉不隨流水化。琉璃爭奪眾星明。曰莫祇這便是麼。曰且莫認奴作郎。曰畢竟如何。曰梅花臘月開　天成戊子。應閩主之召。延居內堂。敬拜曰。謝師遠降。賜茶次。師提起槖子曰。大王會麼。曰不會。曰人王法王。各自照了。留十日。以疾辭。至十二月二日。沐浴陞堂。告眾而逝。王與道俗。備香薪蘇油茶毗之。祥曜滿山。獲舍利五色。塔於瑞巖正寢。諡曰妙應法威慈濟禪師。

　　千歲寶掌和尚

　　中印度人也。周威烈十二年丁卯。降神受質。左手握拳。七歲祝髮。乃展。因名寶掌。魏晉間。東遊此土。入蜀禮普賢留大慈。常不食。日誦般若等經千餘卷。或贈偈曰。勞勞玉齒寒。似迸巖泉急。有時中夜坐。堦前神鬼泣。一日謂眾曰。吾有願。住世千歲。今年六百二十有六。故以千歲稱之。次遊五臺。徙居祝融峰之華嚴。黃梅之雙峰。廬山之東林。尋抵建鄴。會達磨入梁。就而扣請。悟無生忍。武帝高其道臘。延內入庭。未幾如吳。有偈曰。梁城遇導師。參禪了心地。飄零二浙遊。更盡佳山水。順流東下。由千頃至天竺。往鄮峰。登太白。穿鳳蕩。盤礴於翠峰七十二庵。回赤城。憩雲門。法華諸暨漁浦赤符大巖等角。返飛來。棲止石竇。有行盡支那四百州。此中徧稱道人遊之句。時貞觀十五年也。後居浦江之寶嚴。與朗禪師友善。每通問。遣白犬馳往。朗亦以青猿為使令。故題朗壁曰。白犬銜書至。青猿洗鉢回。師所經處。後皆成寶坊。顯慶二年正旦。手塑一像。至九日像成。問其徒慧雲曰。此肖誰。雲曰。與和尚無異。即澡浴易衣。趺坐謂雲曰。吾住世已一千七十二年。今將謝世。聽吾偈。曰。本來無生死。今亦示生死。我得去住心。他生復來此。又囑曰。吾滅後六十年。有僧來取吾骨勿拒。言訖而逝。入滅五十四年。有刺浮長老。自雲門至塔所。禮曰。冀塔洞開。少選塔戶果啟。其骨連環若黃金。浮即持往秦望山。建窣堵波奉藏。以周威烈丁卯。至唐高宗顯慶丁巳。攷之實一千七十二年。其在此土。葢歷四百餘歲。開元中。慧雲門人宗一者。甞勒石識之。

　　兜率戒闍黎

　　台州臨海婁氏子。母張氏。夢月光入懷。覺而有孕。生而能言。曰善哉父母。生我劬勞。長度群生。為世沃焦。父母驚異。遂名以頓吉。一日忽謂母曰。可備齋七位。母問其故。曰我同衣來相見。父母恠之俟之。日晡。果有僧七人。撫掌打拍。徐行至家曰。聞君有奇子。特來相賀。其父遂設齋。食罷。眾僧請兒相見。曰仁者有情之軌則。切莫被他瞞。須要惺惺著。兒乃撫掌而笑。七僧謝去。兒謂父母曰。七人。皆佛菩薩示現也。五歲。自稱六和大師。志慕空寂。年十五。辭父母出家。至杭飛來峰。見天醫波利多。多問曰。子何來。師曰。從緣來。曰是何姓。曰是佛性。曰子身尚俗。安識佛性。師曰。我身雖俗。因俗證真。真俗圓融。洞然無二。無二之法。即是佛性。波利多異之。乃為落髮。受具足戒。故名善戒。由是銳志參方　師到金陵。見清源和尚。問曰。鼻孔遼天時如何。源曰。朝出東暮落西。曰如何是某甲道眼。曰佛亦不是。師振威一喝。源休去　師訪仁勇和尚。勇知師來。遂升座豎起拂子。師曰。騰身捉日月。開口望潮來。勇擲拂子。師作舞打拍而退　繼參黃牛薩多波。寶林支提。四明大璋。機緣頗多。不及備載。偶與大璋酬唱。同時下喝。其徒普明在側。忽然頓悟　往五臺。回至潼川。叱五郎邪祠。神像俱壞。廟宇自焚　至洛陽。有富人李光弼。常信妖巫。師愍其愚。遂造其家。入慈濟三昧。眾魔各現形相。乞為開導。師為說法受記。諸妖殄滅。其家遂安　師還杭州。路宿旅店。店主人王伯恭。哭而慟。師問其故。答言。先君小祥。師曰子。知父生處否。恭曰不知。師即呼其家犬至前曰。汝身雖異。本性昭然。犬聞師語。泫然下泪。作人語向恭曰。我是你父。以罪業故。受此報形。汝念父子之情。哀告求師為我說法。恭聞斯語。頓足哀慟。懇師救度。師為說法曰。心轉境隨。業花敷茂。心空境寂。業花自謝。罪無定罪。業非真業。心邪則業風生。心正則業風止。皆由汝心。非他所授。犬搖尾若謝。至晚不食而死。伯恭投師出家。遂剃度名道稠。師常行隨機妙用。誘進群迷。拯度實多。不及悉記　師自溫州歸兜率。甞與周婆往來。周婆者。臨海紫巖人也。生而神異。人皆罔測。周婆與師。終日握手經行街巷。大笑歌曰。笑殺愚癡漢。營家無歇時。四山若來合。妻子各分離。又歌曰。世人都笑我。我笑世間人。如意摩尼現。無人識本真　台城西南有龍潭。名靈江。其龍化為老人。每日至寺聽法。一日師掩門。老人立門外。良久叩頭流血。師知其誠懇。開門問故。老人曰。我墮畜身。皆是不聞正法。今宿有幸。遇師在世。願求解脫。師曰。維縛汝。老人曰。無人縛。師曰。既無人縛。何求解脫。老人曰。我心憂亂。墮此業身。願師為安脫此軀殻。師曰。心異千差競起。心平法界坦然。心凡三毒縈纏。心聖六通自在。心空一道清淨。心有萬法縱橫。心猿意馬。宜自調伏。作佛證聖。墮獄受畜。皆自能為。非天所生。非地所出。老人聽師言。心惑未即解悟。師曰。汝將何聽。老人曰。我將耳聽。師曰。耳聽增惑。何不心聞。所謂心聞洞十方。生于大因力。此是普賢法門。普賢以心聞。成大行願。汝性既靈。當知此能聞說法之人。是何相狀。若執作相。則墮于有。若執作非相。又墮于無。執著有無。生死根本。但自返觀息聽。則本有大光明藏悉得現前。諸惑自然亡矣。老人聞此。心地朗然。頓首拜謝。遂復龍身。于西山。投身自隕　台郡驕陽亢極。越五月不雨。禱于上下神祇。皆不應。太守趙邦彥。以城隍神像曝于底。叱曰。我聞。行雨汝司其柄。不憐萬民曝之。以警不職。是夜。神致夢太守曰。吾雖行雨。非上天勅命。豈敢自專。兜率戒闍黎。文殊示現。實司雨事。辱我何益。太守齋戒。率僚屬至寺。趨謁師室。為通情悃。師為書疏焚之。大雨隨澍。四境俱足。孟秋。民始播秧。禾稻大稔　一日。師整衣登殿。俾行者擊鼓。雲集寺眾。遂云。大眾。諸佛世尊。從無始來。修諸苦行。證無上道。祇為眾生陷溺欲海。墮無明塹。投愚癡網。報諸異相。無由出離。故我示現。化彼六凡。到無畏處。然眾生。化無盡期。我願亦無窮盡。大眾。老僧與你。同居同衣。當知。修諸妙道。救諸苦難。濟諸物命。行禪定法。得涅槃樂汝等不可以強凌弱。說人好惡。遮他勝事。此是業芽。漸漸長大。除之難也。言訖下座。湧身虗空。現諸神變。口吐蓮花。頂現七佛。闡發微妙已。乃曰。老僧世緣已畢。與汝等作別。合掌而逝。其徒即報周婆。婆曰。果然。亦於普濟橋下。瞥然而化。口中左右。皆生蓮花。觀者眾多。師閱世七十九。爾時茶毗。舁之不起稠行人曰。我師。七佛之師示現。非凡火能化。宜開胸襟。以俟何如。眾依所言。忽胸中迸裂。三昧性火自焚。五色祥雲圍繞。異香馥郁。舍利無數。建塔于寺。太守聞于朝。睿旨賜徽號。曰廣惠慈濟寧化仁德大師。時紹聖五年甲寅冬也。越七日。有異僧。眉鬚皓白。跣足百衲。擕錫而歌於市曰。戒師文殊。周婆普賢。隨肩搭背。萬世應傳。故知為菩薩示現云。

　　初祖旁出第一世。不列章次

　　二祖慧可禪師。旁出嗣法第一世

　　僧那禪師

　　姓馬氏。少而神雋。年二十一。講禮易於東海。聽者如市。一遇二祖。遂投出家。自是手不執筆。盡棄世典。奉頭陀行。後謂門人慧滿曰。祖師心印。非專苦行。若契本心。發隨意真光之用。則苦行如握土成金。若惟務苦行。而不明本心。為憎愛所縛。則苦行如黑夜履於險道。汝欲明本心者。當審諦推察。遇色遇聲。未起覺觀時。心何所之。是無耶。是有耶。既不墮有無處所。則心珠獨朗。常照世間。而無一塵許間隔。未甞有一剎那頃。斷續之相。滿後亦奉頭陀行。惟蓄二鍼。冬則乞補。夏則捨之。心無怖畏。睡而不夢。常行乞飲。所至伽藍。則破柴製履。住無再宿。貞觀十六年。於洛陽善會寺側。宿古墓中。遇大雪。旦入寺。見曇曠法師。曠恠所從來。滿曰。法有來耶。曠遣尋來處。四邊雪積五尺許。曠曰。不可測也。甞示人曰。諸佛說心。令知心相虗妄。今乃重加心相。深違佛意。又增論議。殊乖大理。後於陶冶中。無疾坐化。

　　向居士

　　幽棲林野。木食磵飲。北齊天保初。聞二祖盛化。乃致書曰。影由形起。響逐聲來。弄影勞形。不識形為影本。揚聲止響。不知聲是響根。除煩惱而趣涅槃。喻去形而覓影。離眾生而求佛果。喻默聲而求響。故知迷悟一塗。愚智非別。無名作名。因其名則是非生矣。無理作理。因其理則爭論起矣。幻化非真。誰是誰非。虗妄無實。何空何有。將知得無所得。失無所失。未又造謁。聊申此意。伏望答之。二祖回示曰。備觀來意皆如實。真幽之理竟不殊。本迷摩尼謂瓦礫。豁然自覺是真珠。無明智慧等無異。當知萬法即皆如。愍此二見之徒輩。申辭措筆作斯書。觀身與佛不差別。何須更覓彼無餘。居士。捧披祖偈。乃申禮覲。密承印記。

　　二祖下第二世

　　僧那禪師法嗣

　　彰德府隆化寺慧滿禪師

　　滎陽張氏子。始於本寺。遇二祖開示。志存儉約。自言。一生心無怯怖。睡不作夢。常行乞。住無再宿。唐太宗貞觀壬寅。於洛陽會善寺側。宿古墓中。遇大雪。旦入寺。見法師曇曠。曠怪所從來。師曰。法有來耶。曠遣尋來處。知宿五尺積雪中。尋聞有括錄事。諸僧逃隱。師獨持鉢聚落。無所滯礙。隨得隨散。索爾虗閑耳　又甞示人曰。諸佛說心。令知心相。是虗妄。今乃重加心相。深違佛意。又增論議。殊乖大理。故常齎楞伽經四卷。以為心要。如說而行。葢遵歷世之遺付也。後於陶冶中。無疾坐化。壽七十。

　　二祖下第三世。至第八世。不列章次

　　四祖大醫禪師。旁出法嗣第一世

　　牛頭山法融禪師者

　　潤州延陵人也。姓韋氏。年十九。學通經史。尋閱大部般若。曉達真空。忽一日歎曰。儒道世典。非究竟法。般若正觀。出世舟航。遂隱茅山。投師落髮。後入牛頭山幽棲寺北巖之石室。有百鳥銜華之異。唐貞觀中。四祖遙觀氣象。知彼山有奇異之人。乃躬自尋訪。問寺僧。此間有道人否。曰出家兒那箇不是道人。祖曰。阿那箇是道人。僧無對。別僧曰。此去山中十里許。有一懶融。見人不起。亦不合掌。莫是道人麼。祖遂入山。見師端坐自若。曾無所顧。祖問曰。在此作甚麼。師曰。觀心。祖曰。觀是何人。心是何物。師無對。便起作禮曰。大德高棲何所。祖曰。貧道不決所止。或東或西。師曰。還識道信禪師否。祖曰。何以問他。師曰。嚮德滋久。冀一禮謁。祖曰。道信禪師。貧道是也。師曰。因何降此。祖曰。特來相訪。莫更有宴息之處否。師指後面曰。別有小庵。遂引祖至庵所。遶庵唯見虎狼之類。祖乃舉兩手作怖勢。師曰。猶有這箇在。祖曰。這箇是甚麼。師無語。少選。祖却於師宴坐石上。書一佛字。師覩之竦然。祖曰。猶有這箇在。師未曉。乃稽首請說真要。祖曰。夫百千法門。同歸方寸。河沙妙德。總在心源。一切戒門。定門慧門。神通變化。悉自具足。不離汝心。一切煩惱業障。本來空寂。一切因果。皆如夢幻。無三界可出。無菩提可求。人與非人。性相平等。大道虗曠。絕思絕慮。如是之法。汝今已得。更無闕少。與佛何殊。更無別法。汝但任心自在。莫作觀行。亦莫澄心。莫起貪嗔。莫懷愁慮。蕩蕩無礙。任意縱橫。不作諸善。不作諸惡。行住坐臥。觸目遇緣。總是佛之妙用快樂無憂。故名為佛。師曰。心既具足。何者是佛。何者是心。祖曰。非心不問佛。問佛非不心。師曰。既不許作觀行。於境起時。心如何對治。祖曰。境緣無好醜。好醜起於心。心若不強名。妄情從何起。妄情既不起。真心任徧知。汝但隨心自在。無復對治。即名常住法身。無有變異。吾受璨大師頓教法門。今付於汝。汝今諦受吾言。只住此山。向後當有五人達者。紹汝大化。祖付法訖。遂返雙峰終老。師自爾法席大盛　唐永徽中。徒眾乏糧。師往丹陽緣化。去山八十里。躬負米一石八斗。朝往暮還。供僧三百。二時不闕。邑宰蕭元善。請於建初寺。講大般若經。聽者雲集。至滅靜品。地為之震動　博陵王。問師曰。境緣色發時。不言緣色起。云何得知緣。乃欲息其起。師曰。境色初發時。色境二性空。本無知緣者。心量與知同。照本發非發。爾時。起自息抱暗。生覺緣心時。緣不逐至。如未生前。色心非養育。從空本無念。想受言念生。起發未曾起。豈用佛教令　問。閉目不見色。境慮乃便多。色既不關心。境從何處發。師曰。閉目不見色。內心動慮多。幻識假成用。起名終不過。知色不關心。心亦不關人。隨行有相轉。鳥去空中真　問。境發無處所。緣覺了知生。境謝覺還轉。覺乃變為境。若以心曳心。還為覺所覺。從之隨隨去。不離生滅際。師曰。色心前後中。實無緣起境。一念自疑忘。誰能計動靜。此知自無知。知知緣不會。當自檢本形。何須求域外。前境不變謝。後念不來今。求月執元影。討跡逐飛禽。欲知心本性。還如視夢裏。譬之六月冰。處處皆相似。避空終不脫。求空復不成。借問鏡中像。心從何處生　問。恰恰用心時。若為安隱好。師曰。恰恰用心時。恰恰無心用。曲譚名相勞。直說無繁重。無心恰恰用。常用恰恰無。今說無心處。不與有心殊　問。智者引妙言。與說相會當。言與心路別。合則萬倍乖。師曰。方便說妙言。破病不乘道。非關本性譚。還從空化造。無念為真常。終當絕心路。離念性不動。生滅無乖悞。谷響既有聲。鏡像能回顧。問曰。行者體境有。因覺知境亡。前覺及後覺。并境有三心。師曰。境用非體覺。覺罷不應思。因覺知境亡。覺時境不起。前覺及後覺。并境有三遲　問。住定俱不轉。將為正三昧。諸業不能牽。不知細無明。徐徐躡其後。師曰。復聞別有人。虗執起心量。三中事不成。不轉還虗妄。心為正受縛。為之淨業障。心塵萬分一。不了說無明。細細習因起。徐徐名相生。風來波浪轉。欲靜水還平。更欲前途說。恐畏後心驚。無念大獸吼。性空下霜雹。星散穢草推。縱橫飛鳥落。五道定紛綸。四魔不前却。既如猛火燎。還如利劒斫　問。賴覺知萬法。萬法本來然。若假照用心。只得照用心。不應心裏事。師曰。賴覺知萬法。萬法終無賴。若假照用心。應不在心外　問。隨隨無揀擇。明心不現前。復慮心闇昧。在心用功行。智障復難除。師曰。有此不可有。尋此不可尋。無揀即真擇。得闇出明心。慮者心冥昧。存心託功行。何論智障難。至佛方為病　問。折中消息間。實亦難安怗。自非用行人。此難終難見。師曰。折中欲消息。消息非難易。先觀心處心。次推智中智。第三照推者。第四通無記。第五解脫名。第六等真偽。第七知法本。第八慈無為。第九徧空陰。第十雲雨被。最盡被無覺。無明生本智。鏡像現三業。幻人化四衢。不住空邊盡。當照有中無。不出空有內。未將空有俱。號之名折中。折中非言說。安怗無處安。用行何能決。　問。別有一種人。善解空無相。口言定亂一。復道有中無。同證用常寂。知覺寂常用。用心會真理。復言用無用。智慧方便多。言亂與理合。如如理自如。不由識心會。既知心會非。心心復相泯。如是難知法。永劫不能知。同此用心人。法所不能化。師曰。別有證空者。還如前偈論。行空守寂滅。識見暫時翻。會真是心量。終知未了原。又說息心用。多智疑相似。良由性不明。求空且勞己。永劫住幽識。抱相都不知。放光便動地。於彼欲何為　問。前件看心者。復有羅縠難。師曰。看心有羅縠。幻心何待看。況無幻心者。從容下口難　問。久有大基業。心路差互間。得覺微細障。即達於真際。自非善巧師。無能決此理。仰惟我大師。當為開要門。引導用心者。不令失正道。師曰。法性本基業。夢境成差互。實相微細身。色心常不悟。忽逢混沌士。哀怨愍群生。託疑廣設問。抱理內常明。生死幽徑徹。毀譽心不驚。野老顯分答。法相媿來儀。蒙發群生藥。還如色性為　顯慶丙辰。邑宰蕭元善。請住建初。師辭不獲。遂命入室。上首智巖。付囑法印。令以次傳授。將下山謂眾曰。吾不復踐此山矣。時鳥獸哀號。踰月不止。庵前有四大桐樹。仲夏之月。忽自凋落。明年正月二十三日。不疾而逝。窆于雞籠山。

　　四祖下二世(旁出)

　　金陵牛頭山融禪師法嗣

　　牛頭山智巖禪師

　　曲阿華氏子。弱冠智勇過人。身長七尺六寸。隋大業中。為郎將。常以弓挂一濾水囊。隨行所至汲用。累從大將征討。頻立戰功。唐武德中。年四十。遂乞出家。入舒州皖公山。從寶月禪師。為弟子後。一日宴坐。覩異僧身長丈餘。神姿爽拔。詞氣清朗。謂師曰。卿八十生出家。宜加精進。言訖不見　甞在谷中入定。山水暴漲。師怡然不動。其水自退。有獵者遇之。因改過修善。復有昔同從軍者二人。聞師隱遁。乃共入山尋之。既見。因謂師曰。郎將狂邪。何為住此。師曰。我狂欲醒。君狂正發。夫嗜色淫聲。貪榮冐寵。流轉生死。何由自出。二人感悟。歎息而去　師後謁牛頭融。發明大事。融謂師曰。吾受信大師真訣。所得都亡。設有一法勝過涅槃。吾說亦如夢幻。夫一塵飛而翳天。一芥墮而覆地。汝今已過此見。吾復何云。山門化導。當付之於汝。師稟命為第二世。後以正法。付方禪師。師住白馬棲玄兩寺。又遷石頭城。於高宗儀鳳丁丑正月十日示滅。顏色不變。屈伸如生。室有異香。經旬不歇。遺言水葬焉。

　　金陵鍾山曇璀禪師者

　　吳郡人也。姓顏氏。初謁融禪師。融目而奇之。乃告之曰。色聲。為無生之鴆毒。受想。是至人之坑穽。子知之乎。師默而審之。大悟元旨。尋晦跡鍾山。多歷年所。茅庵瓦缶。以終老焉。唐則天天授辛卯二月六日。恬然入定。七日而滅。

　　四祖下三世

　　牛頭巖禪師法嗣

　　江寧府牛頭山第三世慧方禪師

　　潤州延陵濮氏子。出家開善。及進具。洞明經論。後謁牛頭巖。巖示以心。印。師豁然領悟。於是不出林藪者十年。方學者雲集。師。一旦謂眾曰。吾他行。隨機利物。汝宜自安也。乃以正法付法持。自歸茅山。越數載將欲滅度。見有五百許人。髻髮後垂。狀如菩薩。各持旛華。曰諸法師嗣。又感山神現大蠎身至庭前。如將泣別。師謂侍者洪道曰。吾去矣。汝為吾報諸門人。門人奔至。師已入滅。時唐天冊乙未八月一日。山林變白。溪㵎絕流。七日。道俗悲慕。聲動山谷。壽六十有七。臘四十。

　　四祖下四世

　　牛頭方禪師法嗣

　　江寧府牛頭山第四世法持禪師

　　潤州張氏子。幼歲出家。年三十游黃梅。聞法心開。復遇牛頭方。印可乃繼席山門末。以法眼付智威。唐武后長安壬寅九月五日。終於金陵延祚寺。囑令露骸松下。飼諸鳥獸。迎出日。空中有神旛從西而來。繞山數匝。所居故院。竹林變白。七日而止。壽六十有八。臘五十。

　　四祖下五世(旁出)

　　金陵牛頭山持禪師法嗣

　　牛頭山智威禪師者

　　江寧人也。姓陳氏。依天寶寺統法師出家。謁法持禪師。傳授正法。自爾江左學徒。皆奔走門下。有慧忠者。目為法器。師嘗有偈。示曰。時中莫繫念。念成生死河。輪迴六趣海。無見出長波。忠答曰。念想由來幻。性自無終始。若得此中意。長波當自止　師又示偈曰。余本性虗無。緣妄生人我。如何息妄情。還歸空處坐。忠答曰。虗無是實體。人我何所存。妄情不須息。即汎般若船。師知其了悟。乃付以院事。隨緣化導。唐開元己巳二月十八日。終于延祚寺。將示滅。謂弟子曰。將我於林中。施諸鳥獸。壽七十七。

　　四祖下六世(旁出)

　　金陵牛頭山威禪師法嗣

　　牛頭山慧忠禪師

　　潤州王氏子。年二十三。受業於莊嚴寺。聞威禪師出世。乃往謁之。威纔見曰。山主來也。師感悟微旨。遂給侍左右。後辭詣諸方巡禮。威於具戒院。見凌霄藤。遇夏萎悴。人欲伐之。因謂曰。勿剪。慧忠還時。此藤更生。及師回。果如其言。即以山門付囑訖。出居延祚寺。師平生一衲不易。器用唯一鐺。甞有供僧穀兩廩。盜者窺伺。虎為守之。縣令張遜者。至山頂謁。問師。有何徒弟。師曰。有三五人。遜曰。如何得見。師敲禪牀。有三虎哮吼而出。遜驚怖而退。後眾請入城。居莊嚴舊寺。師欲於殿東別創法堂。先有古木。群鵲巢其上。工人將伐之。師謂鵲曰。此地建堂。汝等何不速去。言訖。群鵲乃遷巢他樹。初築基。有二神人。定其四角。復潛資夜役。遂不日而就。繇是四方學徒雲集。得法者。有三十四人。各住一方。轉化多眾　師有安心偈曰。人法雙淨。善惡兩忘。直心真實。菩提道場。　大曆戊申。石室前挂鐺樹挂衣藤。忽盛夏枯死。四年六月十五日。集僧布薩訖。命侍者。淨髮浴身。至夜有瑞雲。覆其精舍。空中復聞天樂之聲。詰旦。怡然坐化。時風雨暴作。震折林木。復有白虹。貫于巖壑。庚戌春。茶毗獲舍利。不可勝計。壽八十七。

　　宣州安國寺玄挺禪師

　　初參威禪師。侍立。次有講華嚴。僧問。真性緣起。其義云何。威良久。師遽召曰。大德正興一念問時。是真性中緣起。其僧。言下大悟。或問。南宗自何而立。曰心宗非南北。

　　舒州天柱山崇慧禪師

　　彭州陳氏子。唐乾元初。往舒州天柱山創寺。永泰乙巳。代宗賜額　僧問。如何是天柱境。師曰。主簿山高難見日。玉鏡峰前易曉人　問。達磨未來此土時。還有佛法也。無師曰。未來且置。即今事作麼生。曰某甲不會。乞師指示。師曰。萬古長空。一朝風月。僧無語。師復曰。闍梨會麼。曰不會。師曰。自己分上作麼生。干他達磨。來與未來作麼。他家來大似賣卜漢。見汝不會。為汝錐破。卦文纔生。吉凶盡在。汝分上一切自看。僧曰。如何是解卜底人。師曰。汝纔出門時。便不中也　問。如何是天柱家風。師曰。時有白雲來閉戶。更無風月四山流　問。亡僧遷化。向甚麼處去也。師曰。潛嶽峰高長積翠。舒江明月色光輝　問。如何是大通智勝佛。師曰。曠大刧來。未曾壅滯。不是大通智勝佛。是甚麼。曰為甚麼佛法不現前師曰。只為汝不會。所以不現前。汝若會去。亦無佛可成　問。從上諸聖。有何言說。師曰。汝今見吾。有何言說　問。宗門。師曰。石牛長吼真空外。木馬嘶時月隱山　問。如何是和尚利人處。師曰。一雨普滋。千山秀色　問。如何是天柱山中人。師曰。獨步千峰頂。優游九曲泉。大曆己未七月二十二日歸寂。塔于山之北。

　　潤州鶴林玄素禪師

　　延陵馬氏子。晚參威禪師。遂悟性宗。後居鶴林　一日有屠者禮謁。願就所居辦供師欣然而往。眾皆見訝。師曰。佛性平等。賢愚一致。但可度者。吾即度之。復何差別之有　問。如何是西來意。師曰。會即不會。疑即不疑。又曰。不會不疑底。不疑不會底　僧扣門。師問。是甚麼人。曰是僧。師曰。非但是僧。佛來亦不著。曰為甚麼不著。師曰。無汝棲泊處。天寶壬辰十月十一日中夜。無疾而逝。壽八十五。塔黃鶴山。敕諡大律禪師。大和寶航之塔。

　　四祖下七世(旁出)

　　金陵牛頭山忠禪師法嗣

　　天台山佛窟巖惟則禪師

　　京兆長孫氏。初謁忠。大悟元旨。乃曰。天地無物也。物我無物也。雖無物也。而未甞無物也。如此。則聖人如影。百姓如夢。孰為生死哉。至人以是能獨照。能為萬物主。吾知之矣。遂南遊天台。隱於瀑布之西巖。憲宗元和中。慕道者日至。有弟子可素。遂築室廬。漸成法席。佛窟之稱。自師始也。僧問。如何是那羅延箭。師曰。中的也。忽一日告門人曰。汝其勉之。閱二日。跏趺而寂。壽八十。臘五十有八。後三年。塔全身于本山(唐韓文公撰碑。今存國清寺)。

　　鶴林素禪師法嗣

　　杭州徑山道欽禪師

　　蘇州崑山朱氏子。初服膺儒教。年二十八。遇素禪師。謂之曰。觀子。神氣溫粹。真法寶也。師感悟。因求為弟子。素躬與落髮。乃戒之曰。汝乘流而行。逢徑即止。師遂南邁。抵臨安。見東北一山。因問樵者。樵曰。此徑山也。乃駐錫焉　僧問。如何是道。師曰。山上有鯉魚。海底有蓬塵　馬祖令人送書到。書中作一圓相。師發緘。於圓相中。著一點。却封回。忠國師聞乃云。欽師猶被馬師惑　問。如何是祖師西來意。師曰。汝問不當。曰如何得當。師曰。待吾滅後。即向汝說　馬祖。令智藏來問。十二時中。以何為境。師曰。待汝回去時有信。藏曰。如今便回去。師曰。傳語。却須問取曹溪　崔趙公問。弟子今欲出家。得否。師曰。出家。乃大丈夫事。非將相之所能為。公於是有省　唐大曆三年。代宗詔至闕下。親加瞻禮。一日同忠國師。在內庭。坐次見帝駕來。師起立。帝曰。師何以起。師曰。檀越。何得向四威儀中見貧道。帝悅。乃賜號國一。後辭歸本山。於德宗貞元壬申十二月示疾。說法而逝。諡大覺禪師。

　　四祖下八世(旁出)

　　佛窟則禪師法嗣

　　天台山雲居智禪師

　　華嚴院僧繼宗問。見性成佛其義云何。師曰。清淨之性。本來湛然。無有動搖。不屬有無淨穢長短取捨。體自翛然。如是明見。乃名見性。性即佛。佛即性。故曰見性成佛。曰性既清淨。不屬有無。因何有見。師曰。見無所見。曰既無所見。何更有見。師曰。見處亦無。曰如是見時。是誰之見。師曰。無有能見者。曰究竟其理如何。師曰。汝知否。妄計為有。即有能所。乃得名迷。隨見生解。便墮生死。明見之人。即不然。終日見未甞見。求名處。體相不可得。能所俱絕。名為見性。曰此性徧一切處否。師曰。無處不徧。曰凡夫具否。師曰。上言無處不徧。豈凡夫而不具乎。曰因何諸佛菩薩。不被生死所拘。而凡夫獨縈此苦。何曾得徧。師曰。凡夫。於清淨性中。計有能所。即墮生死。諸佛大士。善知清淨性中。不屬有無。即能所不立。曰若如是說。即有能了不了人。師曰。了尚不可得。豈有能了人乎。曰至理如何。師曰。我以要言之。汝即應念。清淨性中。無有凡聖。亦無了不了人。凡之與聖。二俱是名。若隨名生解。即墮生死。若知假名不實。即無有當名者。又曰。此是極究竟處。若云我能了彼不能了。即是大病。見有淨穢凡聖。亦是大病。作無凡聖解。又屬撥無因果。見有清淨性可棲止。亦大病。作不棲止解。亦大病。然清淨性中。雖無動搖。且不壞方便應用。及興慈運悲。如是興運之處。即全清淨之性。可謂見性成佛矣。繼宗。踊躍禮謝而退。

　　徑山國一欽禪師法嗣

　　杭州鳥窠道林禪師

　　本郡富陽潘氏子。母朱氏。夢日光入口。因而有娠。及誕異香滿室。遂名香光。九歲出家。二十一。於荊州果願寺受戒。後詣長安西明寺復禮法師。學華嚴經。起信論。禮示以真妄頌。俾修禪那。屬代宗詔國一禪師至闕。師乃謁之。遂得正法。及南歸孤山永福寺。有辟支佛塔。時道俗共為法會。師振錫而入。有靈隱寺韜光法師。問曰。此之法會。何以作聲。師曰。無聲誰知是會。後見秦望山有長松。枝葉繁茂。盤屈如葢。遂棲止其上。故時人。謂之鳥窠禪師。復有鵲巢。於其側自然馴狎。人亦目為鵲巢和尚　侍者會通。忽一日欲辭去。師問曰。汝今何往。對曰。會通為法出家。和尚不垂慈誨。今往諸方。學佛法去。師曰。若是佛法。吾此間亦有少許。曰如何是和尚佛法。師於身上。拈起布毛吹之。通遂領悟　元和中。白居易侍郎。出守茲郡。因入山謁師。問曰。禪師住處甚危險。師曰。太守危險尤甚。白曰。弟子位鎮江山。何險之有。師曰。薪火相交。識性不停。得非險乎。又問。如何是佛法大意。師曰。諸惡莫作。眾善奉行。白曰。三歲孩兒。也解恁麼道。師曰。三歲孩兒雖道得。八十老人行不得。白作禮而退。師於穆宗長慶甲辰二月十日。告侍者曰。吾今報盡。言訖坐亡。壽八十四。臘六十三。塔孤山之西。諡圓修。

　　四祖下第九世

　　鳥窠林禪師法嗣

　　杭州府招賢寺會通禪師

　　本郡吳氏子。本名元卿。形相端嚴。幼而聰敏。唐德宗時。為六宮使。王族咸美之。一日玩昭陽宮華卉。久之。倐聞空中聲曰。虗幻之相。開謝不停。能壞善根。仁者安可嗜之。師有省。乃極生厭患。帝一日遊宮。問曰。卿何不樂。對曰。臣志願從釋。帝不許。既而師容益顇。詔王賓相之。賓奏曰。此人。當紹隆三寶。帝始許。尋以母患歸省。會韜法師。勉謁鳥窠。啟曰。弟子七歲蔬食。十一受五戒。今年二十有二。為出家故休官。願和尚。授與僧相。曰今時為僧。鮮有精苦者。行多浮濫。師曰。本淨非琢磨。元明不隨照。曰汝。若了淨智妙圓。體白空寂。即真出家。何假外相。汝當為在家菩薩。戒施俱修。如謝靈運之儔。可也。師曰。然理雖如此。於事何益。願垂攝受。誓遵師教。如是三請。皆不諾。韜光。乃堅白鳥窠曰。宮使未甞娶。亦不畜侍女。禪師若不拯接。誰其度之。鳥窠始與披剃具戒。師常卯齋。晝夜精進。誦大乘經。而習安般三昧。尋固辭遊方。鳥窠以布毛示之。悟旨。時謂布毛侍者。暨鳥窠歸寂。垂二十載。武宗廢其寺。師與眾僧。禮辭靈塔而邁。莫知其終。

五燈全書卷第三

　　五燈全書卷第三補遺

　　東土應化聖賢

　　唐聖師李成眉賢者

　　中天竺人也。受般若多羅之後。長慶間。遊化至大理國。大弘祖道。昭成王。禮為師。為建崇聖寺。基方七里。墖高三百餘尺。後王嵯巔問曰。三尊佛那尊。大師應聲曰。中尊是我。王不契。以師狂流於緬。未幾滅度。塚間常光明。復生靈芝。大如傘葢。有盜盜其骨。商人貨之。乃金鎖骨也。王聞其事。取骨為中臟腹。誌曰。師乃西天三祖商那和修後身也。

　　唐禪陀子

　　西域人。初隨李賢者至大理。賢欲建寺。命師西天畵祇園精舍圖。師朝往暮回。以圖呈賢者。賢曰。還將得靈鷲山圖來麼。曰將得來。賢曰。在甚麼處。師遶賢者一匝而出。

　　䆳古之世大理舊為澤國。水多陸少。有邪龍據之。是名羅剎。好啖食人。居民鮮少。有一老僧。自西方來。託言。欲求片地藏修。羅剎問何所欲。僧身披袈裟。手牽一犬指曰。他無所求。但欲我袈裟一展。犬一跳之地。羅剎曰。諾僧曰。既承許諾。合立符券。羅剎又諾。遂就洱水岸上。畫券石間。於是。僧展袈裟。縱犬一跳。已盡羅剎之地。羅剎彷徨失措。意欲背盟。僧以神力制之不敢背。但問何以處我。僧曰。別有殊勝之居。因於蒼山之上陽溪。神化金屋寶所一區。羅剎喜過望。盡移其屬入焉。而山遂閉。于是。僧乃鑿河尾。洩水之半。是為天生橋。今洱水島上有赤文。如古篆籀。云是賣地券。僧即觀音大士也。

　　唐鷄足古和尚。不知何許人。與二僧同住一庵。入城乞食。南詔問。識何法門。古曰。我能使死者。生極樂世界。詔今國中。但有死者。請古起棺。如此十年餘有。讒於詔曰。古妄人也。云能超度生魂。何所證驗。臣願入棺試之。詔如言。請古起棺。將至化骨之所。起棺視之。誠死矣。懇古求生。又作法。遂甦死者。悔曰。我已生在七寶宮殿中。如何復來此。古遂還舊庵。見二僧問食。二僧曰。汝從城中來。却不褁糧。至此欲食耶。古遂走。扣華首石門。門訇中開。二僧追呼至。則石門閉矣。二僧悔恨。焚身門外。焚處生栢二株。有泣泪泉袈裟石存焉。古即守衣迦葉也。

　　漢觀音長者。不知何許人。蒙氏時遊大理。長髯濶面。冠蓮冠。執杖持珠。或隱或顯。出沒不定。後漢兵伐滇。長者皆負大石。可約數丈。兵士望見驚退。兵中有善用陰符者。盡令　中火息。長者取石吹之得火。民有憂患。數處禱之。皆應俗乎。為觀音長者。所負之石。尚在取火之法。今賴焉。

　　無言和尚

　　始李氏。甞持一鐵鉢入定。欲晴。則鉢內火光燭天遂霽。欲雨。則鉢中白氣上升遂雨。南詔。封為灌頂國師。一日說法。有老翁立。聽畢乘風雲而去。眾驚問之。曰洱水龍。

　　世祖章皇帝御製傳贊　碧庵上人

　　法名慧俊。本遼之釘窑人也。生絕葷茹。年方十四。即厭俗辭親。薙髮于草河之小庵。從僧籙也。已而行抵盛京。卓錫城南保安寺。勤修持誦。三十餘年。閉關不出禪定者。又二十一年。順治己亥。又來京師越明年庚子五月朔三日。示寂于廣慈禪院。行年七十。臘五十六。茶毗之際。光𦦨中。結觀音大士像。巨象蓮花。種種殊異。是葢堅持一念嚴戒。行于玄關。示現十方。遂朗懸于圓鏡。所謂炳智慧之火。燒煩惱之心者矣。嘉此善因是用為贊。贊曰。如泉有源。鑿井未誠。如火有燄。鑽木未勤。苟其中輟。譬彼却行。有志者出。前無堅深。維斯上人。具大精進。方墮地時。而含佛性。持律探經。行勤業淨。次第王城。棲遲法境。緊心則通。乃若無識。在斗室中。布衣一食。視三七年。如彈指訖。偶來京洛。示寂僧龕。大地浩浩。虗空漫漫。儼然水月。來火光端。徵其龍象。布地青蓮。有萬耳目。以廣其傳　臆庵。癡道人。贊併書。

　　藤蘿尊者。於唐末。自海上浮來。至溫州瑞安山中。覓蘿為龕。禪定其中歷年深。四圍叢蘿環繞。一日有獵人。帶羣犬至山。犬入叢蘿中。竟久不出。獵人。因以斧開入見。羣犬跪伏其前。而獵人即投薙染。就是地闢建梵剎。名曰本寂。手鑿一掬泉。於集雲峯下。清泉鄉之穪。從此始。諸弟子。請問師之行實。惟示名曰。藤蘿。後興一十八剎。所遺石刻法語曰。釋迦老子。一大藏教。說不出口。卻被遊山和尚到。檀樾主家道破。牛載烏鴉過晚村。


卍新纂大日本續藏經第 81 冊 No. 1571 五燈全書


五燈全書卷第四

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　五祖大滿禪師旁出法嗣第一世

　　北宗神秀禪師

　　開封李氏子。少親儒業。博綜多聞。俄捨愛出家。尋師訪道。至蘄州雙峰東山寺。遇五祖。以坐禪為務。乃歎伏曰。此真吾師也。誓心苦節。以樵汲自役。而求其道。祖深加器重。祖既示滅。師遂住江陵當陽山。唐武后聞之。召至都下。於內道場供養。特加欽禮。命於舊山。置度門寺。以旌其德。時王公士庶。皆望塵拜伏。暨中宗即位。尤加禮重。大臣張說。甞問法要。執弟子禮　示眾曰。一切佛法。自心本有。將心外求。捨父逃走。唐中宗神龍丙午年。於東都天宮寺入滅。諡大通禪師。羽儀法物。送殯於龍門。帝送至橋。王公士庶。皆至葬所。張說。及徵士盧鴻一。各為碑誄。門人普寂。義福等。並為朝野所重。

　　嵩嶽慧安國師

　　荊州枝江衛氏子。隋開皇丁巳。括天下私度僧尼勘師。師曰。本無名。遂遁於山谷。大業中。大發丁夫。開通濟渠。饑殍相枕。師乞食以救之。獲濟者眾。煬帝徵師不赴。潛入大和山。暨帝幸江都。海內擾攘。乃杖錫登衡嶽。行頭陀行。唐貞觀中。至黃梅謁忍祖。遂得心要。麟德甲子。遊終南山石壁。因止焉。高宗。甞召師不奉詔。於是。徧歷名迹。至嵩少曰。是吾終焉之地也。自爾禪者輻湊　有坦然懷讓二僧。來參問曰。如何是祖師西來意。師曰。何不問自己意。曰如何是自己意。師曰。當觀密作用。曰如何是密作用。師以目開合示之。然於言下知歸。讓乃即謁曹溪　武后徵至輦下。待以師禮。與秀禪師同加欽重。后甞問師甲子多少。師曰。不記。后曰。何不記耶。師曰。生死之身。其若循環。環無起盡。焉用記為。況此心流注。中間無間。見漚起滅者。乃妄想耳。從初識至動相。滅時亦只如此。何年月而可記乎。后聞。稽顙信受　神龍丙午。中宗賜紫袈裟。度弟子二七人。仍延入禁中供養。三年。又賜摩衲。辭歸嵩嶽。是年三月三日。囑門人曰。吾死已。將屍向林中。待野火焚之　俄爾萬回公來見師。猖狂握手言論。傍侍傾耳。都不體會。至八日。閉戶偃身而寂。春秋一百二十八(隋開皇二年壬寅生唐景龍三年己酉滅時稱老安國師)門人遵旨。舁置林間。果野火自然闍維。得舍利八十粒。內五粒色紫。留於宮中。至先天二年。門人建浮圖焉。

　　袁州蒙山道明禪師

　　鄱陽人。陳宣帝之裔也。國亡落於民間。以其王孫。甞受署。因有將軍之號。少於永昌寺出家。慕道頗切。往依五祖。法會極意研尋。初無解悟。及聞五祖密付衣法與盧行者。即率同志數十人。躡迹追逐。至大庾嶺。師最先見。餘輩未及。盧見師奔至。即擲衣鉢於磐石曰。此衣表信。可力爭耶。任君將去。師遂舉之。如山不動。踟躕悚慄。乃曰。我來求法。非為衣也。願行者。開示於我。盧曰。不思善。不思惡。正恁麼時。阿那箇是明。上座本來面目。師當下大悟。徧體汗流。泣禮數拜。問曰。上來密語密意外。還更別有意旨否。盧曰。我今與汝說者。即非密也。汝若返照自己面目。密却在汝邊。師曰。某甲。雖在黃梅隨眾。實未省自己面目。今蒙指授入處。如人飲水。冷煖自知。今行者。即是某甲師也。盧曰。汝若如是。則吾與汝。同師黃梅。善自護持。師又問。某甲。向後宜往何所。盧曰。逢袁可止。遇蒙即居。師禮謝遽回。至嶺下謂眾人曰。向陟崔嵬遠望。杳無蹤迹。當別道尋之。皆以為然。師既回。遂獨往廬山布水臺。經三載後。往袁州蒙山。大唱元化。初名慧明。以避六祖上字。故名道明。弟子等。盡遺過嶺南。參禮六祖。

　　五祖下二世(旁出)

　　北宗秀禪師法嗣

　　五臺山巨方禪師

　　安陸曹氏子。幼稟業於明福院朗禪師。初講經論。後參禪會。及造北宗。秀問白。白雲散處如何。師曰。不昧。秀又問。到此間後如何。師曰。正見一枝生五葉。秀默許之。入室侍對。應機無爽。尋至上黨寒嶺居焉。數歲之間。眾盈千數。後於五臺山闡化。二十餘年示寂。塔於本山。

　　河中府中條山智封禪師

　　姓吳氏。初習唯識論。滯於名相。為知識所詰。乃發憤罷講遊方。見秀禪師。疑心頓釋。乃辭去。居於蒲津安峰。不下山十年。木食㵎飲。州牧衛文昇。建安國院居之。緇素歸依。憧憧不絕。使君問曰。某今日後如何。師曰。日從濛汜出。照樹全無影。使君。初不能喻。拱揖而退。少選開曉。釋然自得。師來往中條山。二十餘年。得其道者。不可勝紀。滅後。門人於州城北建塔焉。

　　兖州降魔藏禪師

　　趙郡王氏子。父為亳掾。師七歲出家。時屬野多妖鬼。魅惑於人。師孤形制伏。曾無少畏。故得降魔名焉。即依廣福院明讚禪師落髮。後遇北宗盛化。便誓摳衣。秀問曰。汝名降魔。此無山精木怪。汝翻作魔邪。師曰。有佛有魔。秀曰。汝若是魔。必住不思議境界。師曰。是佛亦空。何境界之有。秀懸記之曰。汝與少皡之墟有緣。師尋入泰山數稔。學者雲集。一日告門人曰。吾今老朽。物極有歸。言訖而逝。

　　壽州三峰道樹禪師

　　唐州聞氏子。幼探經籍。年將五十。因遇高僧誘諭。遂誓出家。禮本部明月山慧文為師。師恥年長。求法淹遲。勵志遊方。後遇秀禪師。言下知微。乃卜壽州三峰山。結茅而居。常有野人服色素朴。言譚詭異。於言笑外。化作佛形。及菩薩羅漢天仙等形。或放神光。或呈聲響。師之學徒覩之。皆不能測。如此涉十年後。寂無形影。師告眾曰。野人作多色伎倆。眩惑於人。只消老僧。不見不聞。伊伎倆有窮。吾不見不聞無盡。唐敬宗實曆乙巳年示寂。壽九十二。塔于本山。

　　鳳陽府旰𣅿都梁山全植禪師

　　光州芮氏子。初結庵居止。太守。請本州長壽寺開法。問將來佛法隆替若何。師曰。真實之物。無古無今。亦無軌躅。有為之法。四相遷流。法當陻厄。君侯可見。師年九十三而終。唐會昌甲子九月七日。入塔。

　　嵩嶽安國師法嗣

　　洛京福先寺仁儉禪師

　　自嵩山罷問。放曠郊鄽。謂之騰騰和尚。唐天冊萬歲中。天后詔入殿前。仰視天后。良久曰。會麼。后曰。不會。師曰。老僧持不語戒。言訖而出。翌日進短歌一十九首。天后覧而嘉之。厚加賜賚。師皆不受。又令寫歌辭。傳布天下。其辭。竝敷演真理。以警時俗。唯了元歌一首。盛行於世。

　　嵩嶽破竈墮和尚

　　不稱名氏。言行叵測。隱居嵩嶽。山塢有廟甚靈。殿中唯安一竈。遠近祭祀不輟。烹殺物命甚多。師一日領侍僧入廟。以杖敲竈三下曰。咄此竈只是泥瓦合成。聖從何來。靈從何起。恁麼烹宰物命。又打三下。竈乃傾破墮落。須臾有一人青衣峩冠。設拜師前。師曰。是甚麼人。曰我本此廟竈神。久受業報。今日蒙師說無生法。得脫此處。生在天中。特來致謝。師曰。是汝本有之性。非吾彊言。神再禮而沒。少選侍僧問曰。某久侍和尚。不蒙示誨。竈神得甚麼徑旨。便得生天。師曰。我只向伊道是泥瓦合成。別也無道理為伊。侍僧無言。師曰會麼。僧曰不會。師曰。本有之性。為甚麼不會。侍僧乃禮拜。師曰。墮也墮也。破也破也。後義豐禪師。舉似安國師。安歎曰。此子會盡物我一如。可謂如朗月處空。無不見者。難搆伊語脉。豐問曰。未審。甚麼人搆得他語脉。安曰。不知者。時號為破竈墮　僧問。物物無形時如何。師曰。禮。即唯汝非我。不禮。即唯我非汝。其僧乃禮謝。師曰。本有之物。物非物也。所以道心能轉。物即同如來　有僧。從牛頭處來。師問曰。來自何人法會。僧近前叉手。遶師一匝而出。師曰。牛頭會下。不可有此人。僧乃回師上肩。叉手而立。師曰。果然果然。僧却問曰。應物不由他時如何。師曰。爭得不由他。曰恁麼則順正歸元去也。師曰。歸元何順。曰若非和尚。幾錯招愆。師曰。猶是未見四祖時道理。見後道將來。僧却遶師一匝而出。師曰。順正之道。今古如然。僧作禮　又僧侍立久。師乃曰。祖祖佛佛。只說如人本性本心。別無道理。會取會取。僧禮謝。師乃以拂子打之曰。一處如是。千處亦然。僧乃叉手近前。應諾一聲。師曰。更不信。更不信　僧問。如何是大闡提人。師曰。尊重禮拜。曰如何是大精進人。師曰。毀辱嗔恚。後莫知所終。

　　嵩嶽元珪禪師

　　伊闕李氏子。幼歲出家。唐永淳二年受具戒。𨽻閒居寺。習毗尼無懈。後謁安國師。頓悟元旨。遂卜廬於嶽之龐塢　一日有異人。峨冠袴褶而至。從者極多。輕步舒徐。稱謁大師。師覩其形貌。奇偉非常。乃諭之曰。善來仁者。胡為而至。彼曰。師寧識我邪。師曰。吾觀佛與眾生等。吾一目之。豈分別邪。彼曰。我此嶽神也。能生死於人。師安得一目我哉。師曰。吾本不生。汝焉能死。吾視身與空等。視吾與汝等。汝能壞空與汝乎。苟能壞空及汝。吾則不生不滅也。汝尚不能如是。又焉能生死吾邪。神稽首曰。我亦聰明正直。於餘神。詎知師有廣大之智辯乎。願授以正戒。令我度世。師曰。汝既乞戒。即既戒也。所以者何。戒外無戒。又何戒哉。神曰。此理也。我聞茫昧。止求師戒。我身為門弟子。師即為張座秉爐正几曰。付汝五戒。若能奉持。即應曰能。不能即曰否。曰謹受教。師曰汝能不婬乎。曰我亦娶也。師曰。非謂此也。謂無羅欲也。曰能師曰。汝能不盜乎。曰何乏我也焉有盜取哉。師曰。非謂此也。謂饗而福淫。不供而禍善也。曰能。師曰。汝能不殺乎。曰實司其柄。焉曰不殺。師曰。非謂此也。謂有濫誤疑混也。曰能。師曰。汝能不妄乎。曰我正直焉有妄乎。師曰。非謂此也。謂先後不合天心也。曰能。師曰。汝不遭酒敗乎。曰能。師曰。如上是為佛戒也。又言。以存心奉持。而無心拘執。以有心為物。而無心想身。能如是。則先天地生不為精。後天地死不為老。終日變化。而不為動。畢盡寂默。而不為休。信此。則雖娶非妻也。雖饗非取也。雖柄非權也。雖作非故也。雖醉非惛也。若能無心於萬物。則羅欲不為婬。福淫禍善不為盜。濫誤疑混不為殺。先後違天不為妄。惛荒顛倒不為醉。是謂無心也。無心則無戒。無戒則無心。無佛無眾生。無汝及無我。孰為戒哉。神曰。我神通亞佛。師曰。汝神通。十句。五能五不能。佛則十句。七能三不能。神悚然避席跪啟曰。可得聞乎。師曰。汝能戾上帝東天行。而西七曜乎。曰不能。師曰。汝能奪地祇融五嶽。而結四海乎。曰不能。師曰。是謂五不能也。佛能空一切相。成萬法智。而不能即滅定業。佛能知羣有性。窮億劫事。而不能化導無緣。佛能度無量有情。而不能盡眾生界。是為三不能也。定業亦不牢久。無緣亦是一期。眾生界本無增減。亘無一人能主其法。有法無主。是謂無法。無法無主。是謂無心。如我解佛亦無神通也。但能以無心。通達一切法爾。神曰。我誠淺昧。未聞空義。師所授戒。我當奉行。今願報慈德。効我所能。師曰。吾觀身無物。觀法無常。塊然更有何欲邪。神曰。師必命我為世間事。展我小神功。使已發心。初發心未發心。不信心必信心。五等人目我神蹤。知有佛有神。有能有不能。有自然有非自然者。師曰。無為是。無為是。神曰佛亦使神護法。師寧隳叛佛邪。願隨意垂誨。師不得已而言曰。東巖寺之障。莽然無樹。北岫有之。而背非屏擁。汝能移北樹於東嶺乎。神曰。已聞命矣。然昏夜必而喧動。願師無駭。即作禮辭去。師門送而且觀之。見儀衛逶迤。如王者之狀。嵐靄煙霞。紛綸間錯。幢幡環珮。凌空隱沒焉。其夕。果有暴風吼雷。奔雲掣電。棟宇搖蕩。宿鳥聲喧。師謂眾曰。無怖無怖。神與我契矣。詰旦和霽。則北巖松栝。盡移東嶺。森然行植師謂其徒曰。吾沒後無令外知。若為口實。人將妖我。以唐明皇開元丙辰歲。囑門人曰。吾始居寺東嶺。吾滅汝必寘吾骸於彼。言訖。若委蛻焉。春秋七十有二。門人尊治建塔。

　　五祖下三世(旁出)

　　嵩山寂禪師法嗣

　　終南山惟政禪師

　　平原周氏子。受業於本州延和寺詮澄法師。得法於嵩山普寂禪師。即入太一山中。學者盈室。唐文宗。好嗜蛤蜊。㳂海官吏。遞進甚勞。一日御饌中。有擘不張者。帝以其異。即焚香禱之。乃開見。菩薩形儀。梵相具足。帝。遂貯以金粟壇香合。覆以美錦。賜興善寺。令眾僧瞻禮。因問羣臣。期何祥也。或奏。太一山惟政禪師。深明佛法。博聞強記。乞詔問之。帝即頒詔。師至。帝問其事。師曰。臣聞。物無虗應。此乃啟陛下之信心耳。故契經云。應以此身得度者。即現此身。而為說法。帝曰。菩薩身已現。且未聞說法。師曰。陛下覩此。為常邪非常邪。信邪非信邪。帝曰。希奇之事。朕深信焉。師曰。陛下已聞說法竟。皇情悅豫。得未曾有。詔天下寺院。各立觀音像。以答殊休。留師於內道場。累辭歸山。詔令住聖壽寺。至武宗即位。師忽入終南山隱居。人問其故。師曰。吾避仇矣。終後闍維。收舍利四十九粒。而建塔焉。

　　破竈墮和尚法嗣

　　嵩山峻極禪師

　　僧問。如何是修善行人。師曰。擔枷帶鏁。曰如何是作惡行人。師曰。修禪入定。曰某甲淺機。請師直指。師曰。汝問我惡。惡不從善。汝問我善。善不從惡。僧良久。師曰。會麼。僧曰。不會。師曰。惡人無善念。善人無惡心。所以道善惡。如浮雲。俱無起滅處。僧於言下大悟。後破竈墮。聞舉乃曰。此子。會盡諸法無生。

　　五祖下四世

　　益州無相禪師法嗣

　　益州保唐寺無住禪師

　　初得法於無相大師。乃居南陽白崖山。專務宴寂經累歲。學者漸至。勤請不已。自此垂誨。雖廣演言教。而唯以無念為定。唐相國杜鴻漸。出撫坤維。聞師名。思一瞻禮。遣使到山延請。時節度使崔寧。亦命諸寺僧徒。遠出迎引。至空慧寺時。杜公與戎帥。召三學碩德。俱會寺中。致禮訖。公問曰。弟子聞。今和尚說無憶無念莫妄三句法門。是否。師曰。然。公曰。此三句。是一是三。師曰。無憶名戒。無念名定。莫妄名慧。一心不生。具戒定慧。非一非三也。公曰。後句妄字。莫是從心之忘乎。曰從女者是也。公曰。有據否。師曰。法句經云。若起精進心。是妄非精進。若能心不妄。精進無有涯。公聞。疑情盪然。公又問。師還以三句示人否。師曰。初心學人。還令息念。澄停識浪。水清影現。悟無念體。寂滅現前。無念亦不立也。於時。庭樹鵶鳴。公問。師聞否。師曰。聞鵶去已。又問。師聞否。師曰。聞。公曰。鵶去無聲。云何言聞。師乃普告大眾曰。佛世難值。世法難聞。各各諦聽。聞無有聞。非關聞性。本來不生。何曾有滅。有聲之時。是聲塵自生。無聲之時。是聲塵自滅。而此聞性。不隨聲生。不隨聲滅。悟此聞性。則免聲塵之所轉。當知。間無生滅。聞無去來。公與僚屬大眾稽首　問。何名第一義。第一義者。從何次第得入。師曰。第一義無有次第。亦無出入。世諦一切有。第一義即無。諸法無性。性說名第一義。佛言。有法名俗諦。無性第一義。公曰。如師開示。實不可思議。弟子。識性微淺。昔因公暇。撰得起信論章疏兩卷。可得稱佛法否。師曰。夫造章疏。皆用識心。思量分別。有為有作。起心動念。然可造成。據論文云。當知一切法。從本以來。離言說相。離名字相。離心緣相。畢竟平等。無有變異。唯有一心。故名真如。今相公著言說相。著名字相。著心緣相。既著種種相。云何是佛法。公起作禮曰。弟子。亦曾問諸供奉大德。皆讚弟子不可思議。當知彼等但狥人情。師今從理解說。合心地。法實是真理不可思議　公又問。云何不生。云何不滅。如何得解脫。師曰。見境心不起名不生。不生即不滅。既無生滅。即不被前塵所縛。當處解脫。不生名無念。無念即無滅。無念即無縛。無念即無脫。舉要而言。識心即離念見性即解脫。離識心見性外。更有法門。證無上菩提者。無有是處。公曰何名識心見性。師曰。一切學道人。隨念流浪。葢為不識真心。真心者。念生亦不順生。念滅亦不依寂。不來不去。不定不亂。不取不捨。不沉不浮。無為無相。活鱍鱍。平常自在。此心體畢竟不可得。無可知覺。觸目皆如。無非見性也。公與大眾作禮。稱讚踊躍而去。師後居保唐寺而終。

　　六祖大鑒禪師旁出法嗣第一世

　　西域崛多三藏

　　天竺人也。於六祖言下契悟。後遊五臺。見一僧結庵靜坐。師問曰。孤坐奚為。曰觀靜。師曰。觀者何人。靜者何物。其僧作禮。問曰。此理何如。師曰。汝何不自觀自靜。彼僧茫然。師曰。汝出誰門耶。曰秀禪師。師曰。我西域異道最下種者。不墮此見。兀然空坐。於道何益。其僧却問。師所師者何人。師曰。我師六祖。汝何不速往曹溪。決其真要。其僧即往參六祖。六祖垂誨。與師符合。僧即悟入。師後不知所終。

　　韶州法海禪師

　　曲江人也。初見六祖問曰。即心即佛。願垂指喻。祖曰。前念不生即心。後念不滅即佛。成一切相即心。離一切相即佛。吾若具說。窮劫不盡。聽吾偈曰。即心名慧。即佛乃定。定慧等持。意中清淨。悟此法門。由汝習性。用本無生。雙修是正。師信受。以偈贊曰。即心元是佛。不悟而自屈。我知定慧因。雙修離諸物。

　　吉州志誠禪師

　　本州太和人也。初參秀禪師。後因兩宗盛化。秀之徒眾。往往譏南宗曰。能大師不識一字。有何所長。秀曰。他得無師之智。深悟上乘。吾不如也。且吾師五祖。親付衣法。豈徒然哉。吾所恨。不能遠去親近。虗受國恩。汝等諸人。無滯於此。可往曹谿質疑。他日回當為吾說　師聞此語。禮辭至韶陽。隨眾參請。不言來處。時六祖告眾曰。今有盜法之人。潛在此會。師出禮拜。具陳其事。祖曰。汝師若為示眾。師曰。嘗指誨大眾。令住心觀靜。長坐不臥。祖曰。住心觀靜。是病非禪。長坐拘身。於理何益。聽吾偈曰。生來坐不臥。死去臥不坐。一具臭骨頭。何為立功過。師曰。未審和尚以何法誨人。祖曰。吾若言有法與人。即為誑汝。但且隨方解縛。假名三昧。聽吾偈曰。心地無非自性戒。心地無疑自性慧。心地無亂自性定。不增不減自金剛。身去身來本三昧。師聞偈悔謝。即誓依歸。乃呈偈曰。五蘊幻身。幻何究竟。回趣真如。法還不淨。

　　匾擔山曉了禪師

　　傳記不載。唯北宗門人。忽雷澄禪師撰塔碑。盛行於世。其略曰。師住匾擔山。號曉了。六祖之嗣也。師得無心之心。了無相之相。無相者森羅眩目。無心者分別熾然。絕一言一響。響莫可傳。傳之行矣。言莫可窮。窮之非矣。師得無無之無。不無於無也。吾今以有有之有。不有於有也。不有之有。去來非增。不無之無。涅槃非滅。嗚呼。師住世兮曹谿明。師寂滅兮法舟傾。師譚無說兮寰宇盈。師示迷徒兮了義乘。匾擔山色垂茲色。空谷猶留曉了名。

　　洪州法達禪師

　　洪州豐城人也。七歲出家。誦法華經。進具之後。禮拜六祖。頭不至地。祖訶曰。禮不投地。何如不禮。汝心中必有一物。蘊習何事邪。師曰。念法華經。已及三千部。祖曰。汝若念至萬部。得其經意。不以為勝。則與吾偕行。汝今負此事業。都不知過。聽吾偈曰。禮本折慢幢。頭奚不至地。有我罪即生。亡功福無比。祖又曰。汝名甚麼。對曰。名法達。祖曰。汝名法達。何曾達法。復說偈曰。汝今名法達。勤誦未休歇。空誦但循聲。明心號菩薩。汝今有緣故。吾今為汝說。但信佛無言。蓮華從口發。師聞偈悔過曰。而今而後。當謙恭一切。惟願和尚大慈。略說經中義理。祖曰。汝念此經。以何為宗。師曰。學人愚鈍。從來但依文誦念。豈知宗趣。祖曰。汝試為吾念一徧。吾當為汝解說。師即高聲念經。至方便品。祖曰。止。此經元來以因緣出世為宗。縱說多種譬喻亦無越於此。何者因緣。唯一大事。一大事。即佛知見也。汝慎勿錯解經意。見他道開示悟入。自是佛之知見。我輩無分。若作此解。乃是謗經毀佛也。彼既是佛。已具知見。何用更開。汝今當信。佛知見者。只汝自心。更無別體。葢為一切眾生。自蔽光明。貪愛塵境。外緣內擾。甘受驅馳。便勞他從三昧起。種種苦口。勸令寢息。莫向外求。與佛無二。故云開佛知見。汝但勞勞執念。謂為功課者。何異氂牛愛尾也。師曰。若然者。但得解義。不勞誦經耶。祖曰。經有何過。豈障汝念。只為迷悟在人。損益由汝。聽吾偈曰。心迷法華轉。心悟轉法華。誦久不明己。與義作讐家。無念念即正。有念念成邪。有無俱不計。長御白牛車。師聞偈。再啟曰。經云。諸大聲聞。乃至菩薩。皆盡思度量。尚不能測於佛智。今令凡夫但悟自心。便名佛之知見。自非上根。未免疑謗。又經說三車。大牛之車。與白牛車。如何區別。願和尚再垂宣說。祖曰。經意分明。汝自迷背。諸三乘人。不能測佛智者。患在度量也。饒伊盡思共推。轉加懸遠。佛本為凡夫說。不為佛說。此理若不肯信者。從他退席。殊不知坐却白牛車。更於門外覓三車。況經文明向汝道。無二亦無三。汝何不省。三車是假。為昔時故。一乘是實。為今時故。只教你去假歸實。歸實之後。實亦無名。應知所有珍財。盡屬於汝。由汝受用。更不作父想。亦不作子想。亦無用想。是名持法華經。從劫至劫。手不釋卷。從晝至夜。無不念時也。師既蒙啟發。踊躍歡喜。以偈贊曰。經誦三千部。曹谿一句亡。未明出世旨。寧歇累生狂。羊鹿牛權設。初中後善揚。誰知火宅內。元是法中王。祖曰。汝今後方可為念經僧也。師從此領旨。亦不輟誦持。

　　壽州智通禪師者

　　安豐人也。初看楞伽經。約千餘徧。而不會三身四智。禮拜六祖。求解其義。祖曰。三身者。清淨法身。汝之性也。圓滿報身。汝之智也。千百億化身。汝之行也。若離本性。別說三身。即名有身無智。若悟三身無有自性。即名四智菩提。聽吾偈曰。自性具三身。發明成四智。不離見聞緣。超然登佛地。吾今為汝說。諦信永無迷。莫學馳求者。終日說菩提。師曰。四智之義。可得聞乎。祖曰。既會三身。便明四智。何更問邪。若離三身。別譚四智。此名有智無身也。即此有智。還成無智。復說偈曰。大圓鏡智性清淨。平等性智心無病。妙觀察智見非功。成所作智同圓鏡。五八六七果因轉。但用名言無實性。若於轉處不留情。繁興永處那伽定(轉識為智者。教中云。轉前五識。為成所作智。轉第六識。為妙觀察智。轉第七識。為平等性智。轉第八識。為大圓鏡智。雖六七因中轉。五八果上轉。但轉其名。而不轉其體也)師禮謝。以偈贊曰。三身元我體。四智本心明。身智融無礙。應物任隨形。起修皆妄動。守住匪真精。妙旨因師曉。終亡汙染名。

　　江西志徹禪師

　　姓張氏。名行昌。少任陜。自南北分化。二宗主雖亡彼我。而徒侶競起愛憎。時北宗門人。自立秀禪師。為第六祖。而忌大鑑傳衣。為天下所聞。然祖預知其事。即置十一兩於方丈。時行昌受北宗門人之囑。懷刃入祖室。將欲加害。祖舒頸而就。行昌揮刃者三。都無所損。祖曰。正劒不邪。邪劒不正。只負汝金。不負汝命。行昌驚仆。久而方蘇。求哀悔過。即願出家。祖遂與金曰。汝且去。恐徒眾翻害於汝。汝可他日易形而來。吾當攝受。行昌稟旨。宵遁投僧出家。具戒精進。一日憶祖之言。遠來禮覲。祖曰。吾久念於汝。汝來何晚。曰昨蒙和尚捨罪。今雖出家苦行。終難報於深恩。其唯傳法度生乎。弟子嘗覧涅槃經。未曉常無常義。乞和尚慈悲。略為宣說。祖曰。無常者。即佛性也。有常者。即善惡一切諸法分別心也。曰和尚所說。大違經文。祖曰。吾傳佛心印。安敢違於佛經。曰經說佛性是常。和尚却言無常。善惡諸法。乃至菩提心。皆是無常。和尚却言是常。此即相違。令學人轉加疑惑。祖曰。涅槃經。吾昔者聽尼無盡藏讀誦一徧。便為講說。無一字一義不合經文。乃至為汝。終無二說。曰學人識量淺昧。願和尚委曲開示。祖曰。汝知否。佛性若常。更說甚麼善惡諸法。乃至窮劫。無有一人發菩提心者。故吾說無常。正是佛說真常之道也。又一切諸法若無常者。即物物皆有自性。容受生死。而真常性。有不徧之處。故吾說常者。正是佛說真無常義也。佛比為凡夫外道。執於邪常。諸二乘人。於常計無常。共成八倒。故於涅槃了義教中。破彼偏見。而顯說真常真樂真我真淨。汝今依言背義。以斷滅無常。及確定死常。而錯解佛之圓妙最後微言。縱覧千徧。有何所益。行昌忽如醉醒。乃說偈曰。因守無常心。佛演有常性。不知方便者。猶春池拾礫。我今不施功。佛性而見前。非師相授與。我亦無所得。祖曰。汝今徹也。宜名志徹。師禮謝而去。

　　信州智常禪師

　　本州貴谿人也。髫年出家。志求見性。一日參六祖。祖問。汝從何來。欲求何事。師曰。學人近禮大通和尚。蒙示見性成佛之義。未决狐疑。至吉州遇人指迷。令投和尚。伏願垂慈攝受。祖曰。彼有何言句。汝試舉看。吾與汝證明。師曰。初到彼三月。未蒙開示。以為法切故。於中夜獨入方丈。禮拜哀請。大通乃曰。汝見虗空否。對曰見。彼曰。汝見虗空。有相貌否。對曰。虗空無形。有何相貌。彼曰。汝之本性。猶如虗空。返觀自性。了無一物可見。是名正見。無一物可知。是名真知。無有青黃長短。但見本源清淨。覺體圓明。即名見性成佛。亦名極樂世界。亦名如來知見。學人雖聞此說。猶未决了。乞和尚示誨。令無凝滯。祖曰。彼師所說。猶存見知。故令汝未了。吾今示汝一偈曰。不見一法存無見。大似浮雲遮日面。不知一法守空知。還如太虗生閃電。此之知見瞥然興。錯認何曾解方便。汝當一念自知非。自己靈光常顯見。師聞偈已。心意豁然。乃述一偈曰。無端起知解。著相求菩提。情存一念悟。寧越昔時迷。自性覺源體。隨照枉遷流。不入祖師室。茫然趣兩頭。

　　廣州志道禪師

　　南海人也。初參六祖。問曰。學人自出家。覧涅槃經。僅十餘載。未明大意。願和尚垂誨。祖曰。汝何處未了。對曰。諸行無常。是生滅法。生滅滅已。寂滅為樂。於此疑惑。祖曰。汝作麼生疑。對曰。一切眾生皆有二身。謂色身法身也。色身無常。有生有滅。法身有常。無知無覺。經云。生滅滅已寂滅為樂者。未審是何身寂滅。何身受樂。若色身者。色身滅時。四大分散。全是苦苦。不可言樂。若法身寂滅。即同草木瓦石。誰當受樂。又法性。是生滅之體。五蘊是生滅之用。一體五用。生滅是常。生則從體起用。滅則攝用歸體。若聽更生。即有情之類。不斷不滅。苦不聽更生。即永歸寂滅。同於無情之物。如是則一切諸法。被涅槃之所禁伏。尚不得生。何樂之有。祖曰。汝是釋子。何習外道斷常邪見。而議最上乘法。據汝所解。即色身外。別有法身。離生滅求於寂滅。又推涅槃常樂。言有身受者。斯乃執吝生死。耽著世樂。汝今當知。佛為一切迷人。認五蘊和合。為自體相。分別一切法。為外塵相。好生惡死。念念遷流。不知夢幻虗假。抂受輪迴。以常樂涅槃。翻為苦相。終日馳求。佛愍此故。乃示涅槃真樂。剎那無有生相。剎那無有滅相。更無生滅可滅。是則寂滅見前。當見前之時。亦無見前之量。乃謂常樂。此樂無有受者。亦無不受者。豈有一體五用之名。何況更言涅槃。禁伏諸法。令永不生。斯乃謗佛毀法。聽吾偈曰。無上大涅槃。圓明常寂照。凡愚謂之死。外道執為斷。諸求二乘人。目以為無作。盡屬情所計。六十二見本。妄立虗假名。何為真實義。唯有過量人。通達無取捨。以知五蘊法。及以蘊中我。外現眾色象。一一音聲相。平等如夢幻。不起凡聖見。不作涅槃解。二邊三際斷。常應諸根用。而不起用想。分別一切法。不起分別想。劫火燒海底。風鼓山相擊。真常寂滅樂。涅槃相如是。吾今強言說。令汝捨邪見。汝勿隨言解。許汝知少分。師聞偈。踊躍作禮而退。

　　永嘉真覺禪師

　　諱玄覺。本郡戴氏子。丱歲出家。徧探三藏。精天台止觀圓妙法門。於四威儀中。常冥禪觀。後因左谿朗禪師激勵與東陽策禪師。同詣曹溪。初到振錫繞祖三匝。卓然而立。祖曰。夫沙門者。具三千威儀。八萬細行。大德自何方而來。生大我慢師曰。生死事大。無常迅速。祖曰。何不體取無生了無速乎。師曰。體即無生。了本無速。祖曰。如是如是。於時大眾無不愕然。師方具威儀參禮。須臾告辭。祖曰。返大速乎。師曰。本自非動豈有速耶。祖曰。誰知非動師曰。仁者自生分別。祖曰。汝甚得無生之意。師曰。無生豈有意邪。祖曰。無意誰當分別。師曰。分別亦非意。祖歎曰。善哉善哉。少留一宿。時謂一宿覺。師翌日下山回溫州。學者輻湊。著證道歌。及禪宗悟修圓旨。自淺之深。慶州刺史魏靖。緝而序之。目為永嘉集。行世　慕道志儀第一。夫欲修道。先須立志。及事師儀則。彰乎軌訓故標第一明慕道儀式。戒憍奢意第二。初雖立志修道。善識軌儀。若三業憍奢。妄心擾動。何能得定。故次第二明戒憍奢意也。淨修三業第三。前戒憍奢。略標綱要。今子細檢責。令麤過不生。故次第三明淨修三業。戒乎身口意也。奢摩他頌第四。已檢責身口。令麤過不生。次須入門。修道漸次。不出定慧五種起心。六種料揀。故次第四明奢摩他頌也。毗婆舍那頌第五。非戒不禪。非禪不慧。上既修定。定久慧明。故次第五明毗婆舍那頌也。優畢叉頌第六。偏修於定。定久則沈。偏學於慧。慧多心動。故次第六明優畢叉頌。等於定慧。令不沈動。使定慧均等。捨於二邊。三乘漸次第七。定慧既均。則寂而常照。三觀一心。何疑不遣。何照不圓。自解雖明。悲他未悟。悟有深淺。故次第七明三乘漸次也。事理不二第八。三乘悟理。理無不窮。窮理在事。了事即理。故次第八明事理不二。即事而真。用祛倒見也。勸友人書第九。事理既融。內心自瑩。復悲遠學虗擲寸陰。故次第九明勸友人書也。發願文第十。勸友雖是悲他。專心在一。情猶未普。故次第十明發願文。誓度一切也　優畢叉頌。略曰。復次觀心十門。初則言其法爾。次則出其觀體。三則語其相應。四則警其上慢。五則誡其疎怠。六則重出觀體。七則明其是非。八則簡其詮旨。九則觸途成觀。十則妙契玄源。第一言法爾者。夫心性虗通。動靜之源莫二。真如絕慮。緣計之念非殊。惑見紛馳。窮之則唯一寂。靈源不狀。鑒之則以千差。千差不同。法眼之名自立。一寂非異。慧眼之號斯存。理量雙銷。佛眼之功圓著。是以三諦一境。法身之理常清。三智一心。般若之明常照。境智冥合。解脫之應隨機。非縱非橫。圓伊之道玄會。故知三德妙性。宛爾無乖一心。深廣難思。何出要而非路。是以即心為道者。可謂尋流而得源矣。第二出其觀體者。只知一念即空不空。非空非不空。第三語其相應者。心與空相應。則譏毀讚譽。何憂何喜。身與空相應。則刀割香塗。何苦何樂。依報與空相應。則施與劫奪。何得何失。心與空不空相應。則愛見都忘。慈悲普救。身與空不空相應。則內同枯木。外現威儀。依報與空不空相應。則永絕貪求。資財給濟。心與空不空非空非不空相應。則實相初明。開佛知見。身與空不空非空非不空相應。則一塵入正受。諸塵三昧起。依報與空不空非空非不空相應則香臺寶閣嚴土化生。第四警其上慢者。若不爾者。則未相應也。第五誡其疎怠者。然渡海應須上船。非船何以能渡。修心必須入觀。非觀無以明心。心尚未明。相應何日。思之勿自恃也。第六重出觀體者。只知一念即空不空。非有非無。不知即念即空不空。非非有非非無。第七明其是非者。心不是有。心不是無。心不非有。心不非無。是有是無即墮是。非有非無即墮非。如是只是是非之非。未是非是非非之是。今以雙非破兩是。是破非。是猶是非。又以雙非破兩非。非破非。非即是是。如是只是非是非非之是。未是不非不不非。不是不不是。是非之惑。綿微難見。神清慮靜。細而研之。第八簡其詮旨者。然而至理無言。假文言以明其旨。旨宗非觀。藉修觀以會其宗。若旨之未明。則言之未的。若宗之未會。則觀之未深。深觀乃會其宗。的言必明其旨。旨宗既其明會。言觀何得復存邪。第九觸途成觀者。夫再演言詞。重標觀體。欲明宗旨無異。言觀有逐方移。移言則言理無差。改觀則觀旨不異。不異之旨即理。無差之理即宗。宗旨一而二名。言觀明其弄引耳。第十妙契玄源者。夫悟心之士。寧執觀而迷旨。達教之人。豈滯言而惑理。理明。則言語道斷。何言之能議。旨會。則心行處滅。何觀之能思。心言不能思議者。可謂妙契環中矣。唐明皇開元癸丑年十月十七日。安坐視滅。塔於西山之陽。諡無相大師。塔曰淨光。

　　司空山本淨禪師

　　絳州張氏子。幼歲披緇。於曹谿之室受記。隷司空山無相寺。唐天寶三年。玄宗遣中使楊光庭。入山採常春藤。因造丈室。禮問曰。弟子慕道斯久。願和尚慈悲。略垂開示。師曰。天下禪宗碩學。咸會京師。天使歸朝。足可咨决。貧道隈山傍水。無所用心。光庭泣拜。師曰。休禮貧道。天使為求佛耶。問道耶。曰弟子智識昏昧。未審。佛之與道。其義云何。師曰。若欲求佛。即心是佛。若欲會道。無心是道。曰云何即心是佛。師曰。佛因心悟。心以佛彰。若悟無心。佛亦不有。曰云何無心是道。師曰。道本無心。無心名道。若了無心。無心即道。光庭作禮信受。既回闕庭。具以山中所遇奏聞。即勅光庭。詔師到京。勅住白蓮亭。越明年正月十五日。召兩街名僧碩學。赴內道場。與師闡揚佛理　時有遠禪師者。抗聲謂師曰。今對聖上。較量宗旨。應須直問直答。不假繁辭。只如禪師所見。以何為道。師曰。無心是道。遠曰。道因心有。何得言無心是道。師曰。道本無名。因心名道。心名若有。道不虗然。窮心既無。道憑何立。二俱虗妄。總是假名。遠曰。禪師見有身心是道已否。師曰。山僧身心。本來是道。遠曰。適言無心是道。今又言身心本來是道。豈不相違。師曰。無心是道。心泯道無。心道一如。故言無心是道。身心本來是道。道亦本是身心。身心本既是空。道亦窮源無有。遠曰。觀禪師形質甚小。却會此理。師曰。大德只見山僧相。不見山僧無相。見相者。是大德所見。經云。凡所有相。皆是虗妄。若見諸相非相。即見其道。若以相為實。窮劫不能見道。遠曰。今請禪師。於相上說於無相。師曰。淨名經云。四大無主。身亦無我。無我所見。與道相應。大德若以四大有主。是我。若有我見。窮劫不可會道也。遠聞語失色。逡巡避席師有偈曰。四大無主復如水。遇曲逢直無彼此。淨穢兩處不生心。壅決何曾有二意。觸境但似水無心。在世縱橫有何事。復曰。一大如是。四大亦然。若明四大無主。即悟無心。若了無心。自然契道　志明問。若言無心是道。瓦礫無心。亦應是道。又曰。身心本來是道。四生十類。皆有身心。亦應是道。師曰。大德。若作見聞覺知解會。與道懸殊。即是求見聞覺知之人。非是求道之人。經云。無眼耳鼻舌身意。六根尚無。見聞覺知。憑何而立。窮本不有。何處存心。焉得不同草木瓦礫。明杜口而退。師有偈曰。見聞覺知無障礙。聲香味觸常三昧如鳥空中只麼飛。無取無捨無憎愛。若會應處本無心。始得名為觀自在　真禪問。道既無心。佛有心否。佛之與道是一是二。師曰。不一不二。曰佛度眾生。為有心故。道不度人。為無心故。一度一不度。何得無二。師曰。若言佛度眾生。道無度者。此是大德妄生二見。如山僧。即不然。佛是虗名。道亦妄立。二俱不實。總是假名。一假之中。如何分二。曰佛之與道。總是假名。當立名時。是誰為立。若有立者。何得言無。師曰。佛之與道。因心而立。推窮立心。心亦是無。心既是無。即悟二俱不實。知如夢幻。即悟本空。彊立佛道二名。此是二乘人見解。師乃說無修無作偈曰。見道方修道。不見復何修。道性如虗空。虗空何所修。徧觀修道者。撥火覓浮漚。但看弄傀儡。線斷一時休　法空問。佛之與道。俱是假名。十二分教亦應不實。何以從前尊宿。皆言修道。師曰。大德錯會經意。道本無修。大德彊修。道本無作。大德彊作。道本無事。彊生多事。道本無知。於中強知。如此見解。與道相違。從前尊宿。不應如是。自是大德不會。請思之。師有偈曰。道體本無修。不修自合道。若起修道心。此人不會道。棄却一真性。却入閙浩浩。忽逢修道人。第一莫向道　安禪問。道既假名。佛云妄立。十二分教。亦是接物度生。一切是妄。以何為真。師曰。為有妄故。將真對妄。推窮妄性本空。真亦何曾有。故知。真妄總是假名。二事對治。都無實體。窮其根本。一切皆空。曰既言一切是妄。妄亦同真。真妄無殊。復是何物。師曰。若言何物。何物亦妄。經云無相。似無比況。言語道斷。如鳥飛空。安慚伏。不知所措。師有偈曰。推真真無相。窮妄妄無形。返觀推窮心。知心亦假名。會道亦如此。到頭亦只寧　達性問。禪師至妙微真。真妄雙泯。佛道兩亡。修行性空。名相不實。世界如幻。一切假名。作此解時。不可斷絕眾生善惡二根。師曰。善惡二根。皆因心有。窮心若有。根亦非虗。推心既無。根因何立。經云。善不善法。從心化生。善惡業緣。本無有實。師有偈曰。善既從心生。惡豈離心有。善惡是外緣。於心實不有。捨惡歸何處。取善令誰守。傷嗟二見人。攀緣兩頭走。若悟本無心。始悔從前咎　又有近臣問曰。此身從何而來。百年之後。復歸何處。師曰。如人夢時。從何而來。睡覺時。從何而去。曰夢時不可言無。既覺不可言有。雖有有無。來往無所。師曰。貧道此身。亦如其夢。師有偈曰。視生如在夢。夢裏實是鬧。忽覺萬事休。還同睡時悟。智者會悟夢。迷人信夢閙。會夢如兩般。一悟無別悟。富貴與貧賤。更無分別路。唐肅宗上元辛丑年歸寂。諡大曉禪師。

　　玄䇿禪師

　　婺州金華人。遊方時。屆於河朔。有智隍者。曾謁黃梅。自謂正受。師知隍所得未真。往問曰。汝坐於此作麼。隍曰入定。師曰。汝言入室。有心耶。無心耶。若有心者。一切蠢動之類。皆應得定。若無心者。一切草木之流。亦合得定。曰我正入定時。則不見有有無之心。師曰。既不見有有無之心。即是常定。何有出入。若有出入。則非大定。隍無語。良久問師嗣誰。師曰。我師曹谿六祖。曰六祖以何為禪定。師曰。我師云。夫妙湛圓寂。體用如如。五陰本空。六塵非有。不出不入。不定不亂。禪性無住。離住禪寂。禪性無生。離生禪想。心如虗空。亦無虗空之量。隍聞此說。遂造於曹谿。請決疑翳。而祖意與師冥符。隍始開悟。師後却歸金華。大開法席。

　　河北智隍禪師

　　始參五祖。雖嘗咨決。而循乎漸行。乃往河北。結庵長坐。積二十餘載。不見惰容。後遇玄䇿激勵。遂往參六祖。祖愍其遠來。便垂開決。師於言下豁然契悟。前二十年所得心。都無影響。其夜。河北檀越士庶。忽聞空中有聲曰。隍禪師今日得道也。後回河北開化。

　　南陽慧忠國師

　　越州諸暨冉氏子。自受心印。居南陽白崖山黨子谷。四十餘祀不下山。道行聞於帝里。唐肅宗上元二年。勅中使孫朝進。賷詔徵赴京。待以師禮。初居千福寺西禪院。及代宗臨御。復迎止光澤精藍。十有六載　時有西天大耳三藏到京。云得他心通。肅宗命國師試驗。三藏纔見師。便禮拜立於右邊。師問曰。汝得他心通耶。對曰不敢。師曰。汝道。老僧即今在甚麼處。曰和尚是一國之師。何得却去西川看競渡。良久再問。汝道。老僧即今在甚麼處。曰和尚是一國之師。何得却在天津橋上。看弄猢猻。師良久復問。汝道。老僧只今在甚麼處。藏罔測。師叱曰。這野狐精。他心通在甚麼處。藏無對(僧問仰山曰。大耳三藏第三度為甚麼不見國師。山曰。前兩度是涉境心。後入自受用三昧。所以不見　又有僧問玄沙。沙曰。汝道前兩度還見麼　玄覺云。前兩度見。後來為甚麼不見。且道利害在甚麼處　僧問趙州。大耳三藏。第三度不見國師。未審。國師在甚麼處。州云。在三藏鼻孔上。僧後問玄沙。既在鼻孔上。為甚麼不見。沙云。只為太近)　　一日喚侍者。者應諾。如是三召三應。師曰。將謂吾孤負汝。却是汝孤負吾。(僧問玄沙。國師喚侍者。意作麼生。沙云。却是侍者會。雲居錫云。且道侍者會不會。若道會。國師又道汝孤負吾。若道不會。玄沙又道。却是侍者會。且作麼生商量。玄覺徵問僧。甚麼處是侍者會處。僧云。若不會。爭解恁麼應。玄覺云。汝少會在。又云。若於這裏。商量得去。便識玄沙。僧問法眼。國師喚侍者。意作麼生。眼云。且去別時來。雲居錫云。法眼恁麼道。為復明國師意。不明國師意　僧問趙州。國師喚侍者。意作麼生。趙州云。如人暗裏書字。字雖不成。文彩已彰)　南泉到參。師問。甚麼處來。曰江西來。師曰。還將得馬師真來否。曰只這是。師曰。背後底聻。南泉便休。(長慶稜云。大似不知　保福展云。幾不到和。尚此間　雲居錫云。此二尊宿。盡扶背後。只如南泉休去。為當扶面前。扶背後)　　麻谷到參。繞禪床三匝。振錫而立。師曰。汝既如是。吾亦如是。谷又振錫。師叱曰。這野狐精出去　上堂。禪宗學者。應遵佛語。一乘了義。契自心源。不了義者。互不相許。如師子身中蟲。夫為人師。若涉名利。別開異端。則自他何益。如世大匠。斤斧不傷其手。香象所負。非驢能堪　僧問。若為得成佛去。師曰。佛與眾生。一時放却。當處解脫。曰作麼生得相應去。師曰。善惡不思。自見佛性。曰若為得證法身。師曰。越毗盧之境界。曰清淨法身。作麼生得。師曰。不著佛求耳。曰阿那箇是佛。師曰。即心是佛。曰心有煩惱否。師曰。煩惱性自離。曰豈不斷耶。師曰。斷煩惱者。即名二乘。煩惱不生。名大涅槃　問。坐禪看靜。此復若為。師曰。不垢不淨。寧用起心而看淨相　問。禪師見十方虗空。是法身否。師曰以想心取之。是顛倒見　問。即心是佛。可更修萬行否。師曰。諸聖皆具二嚴。豈撥無因果耶。又曰。我今答汝。窮劫不盡。言多去道遠矣。所以道。說法有所得。斯則野干鳴。說法無所得。是名師子吼　上堂。青蘿夤緣。直上寒松之頂。白雲淡泞。出沒太虗之中。萬法本閒。而人自鬧　師問僧。近離。甚處。曰南方。師曰。南方知識。以何法示人。曰南方知識祇道。一朝風火散後。如蛇退皮。如龍換骨。本爾真性宛然無壞。師曰。苦哉苦哉。南方知識說法。半生半滅。曰南方知識即如是。未審和尚此間說何法。師曰。我此間。身心一如。身外無餘。曰和尚何得將泡幻之身。同於法體。師曰。你為甚麼入於邪道。曰甚麼處是某甲入於邪道處。師曰。不見教中道。若以色見我。以音聲求我。是人行邪道。不能見如來　南陽張濆行者問。承和尚說無情說法。某甲未體其事。乞和尚垂示。師曰。汝若問無情說法。解他無情。方得聞我說法。汝但聞取無情說法去。濆曰。只約如今有情方便之中。如何是無情因緣。師曰。如今一切動用之中。但凡聖兩流。都無少分起滅。便是出識。不屬有無。熾然見覺。只聞無其情識繫執。所以六祖云。六根對境。分別非識　有僧到參禮。師問。蘊何事業。曰講金剛經。師曰。最初兩字是甚麼。曰如是。師曰。是甚麼。僧無對　問。如何是解脫。師曰。諸法不相到。當處解脫。曰恁麼即斷去也。師曰。向汝道諸法不相到。斷甚麼　師見僧來。以手作圓相。相中書日字。僧無對　師問本淨。汝已後見奇特言語如何。淨曰。無一念心愛。師曰。是汝屋裏事　肅宗帝問。師在曹谿得何法。師曰。陛下還見空中一片雲麼。帝曰見。師曰。釘釘著懸挂著　帝又問。如何是十身調御。師乃起立曰。會麼。帝曰不會。師曰。與老僧過淨瓶來　帝又問。如何是無諍三昧。師曰。檀越蹋毗盧頂上行。帝曰。此意如何。師曰。莫認自己清淨法身　師居常見帝。都不視之。帝曰。朕是大唐天子。師何以殊不顧視。師曰。還見虗空麼。帝曰見。師曰。他還眨目視陛下否　魚軍容問。師住白崖山。十二時中。如何修道。師喚童子來摩頂曰。惺惺直言惺惺。歷歷直言歷歷。已後莫受人謾　師與紫璘供奉論議。師陞座。奉曰。請師立義。某甲破。師曰。立義竟。奉曰。是甚麼義。師曰。果然不見。非公境界。便下座　一日。師問紫璘供奉。佛是甚麼義。曰是覺義。師曰。佛曾迷否。曰不曾迷。師曰。用覺作麼。奉無對。奉問。如何是實相。師曰。把將虗底來。曰虗底不可得。師曰。虗底尚不可得。問實相作麼　師以化緣將畢。涅槃時至。乃辭代宗。帝曰。師滅度後。弟子將何所記。師曰。告檀越。造取一所無縫塔。帝曰。就師請取塔樣。師良久曰。會麼。帝曰不會。師曰。貧道去後。有侍者應真。却知此事。乞詔問之。代宗大曆乙卯年十二月十九日。右脇長往。塔於黨子谷。諡大證禪師。代宗後詔應真。問前語。真良久曰。聖上會麼。帝曰不會。真述偈曰。湘之南潭之北。中有黃金充一國。無影樹下合同船。瑠璃殿上無知識。

　　西京荷澤神會禪師

　　襄陽高氏子。年十四為沙彌。謁六祖。祖曰。知識遠來大艱辛。將本來否。若有本則合識主。試說看。師曰。以無住為本。見即是主。祖曰。這沙彌。爭合取次語。便打。師於杖下思惟曰。大善知識。歷劫難逢。今既得遇。豈惜身命。自此給侍　他日祖告眾曰。吾有一物。無頭無尾。無名無字。無背無面。諸人還識否。師乃出曰。是諸法之本源。乃神會之佛性。祖曰。向汝道。無名無字。汝便喚作本源佛性。師禮拜而退。祖曰。此子向後設有把茆葢頭。也只成得箇知解宗徒。師尋往西京受戒。唐景龍年中。却歸曹谿　閱大藏經。於內六處有疑。問於六祖。第一問戒定慧曰。所用戒何物。定從何處修。慧因何處起。所見不通流。祖曰。定即定其心。將戒戒其行。性中常慧照。自見自知深。第二問。本無今有有何物。本有今無無何物。誦經不見有無義。真似騎驢更覓驢。祖曰。前念惡業本無。後念善生今有。念念常行善行。後代人天不久。汝今正聽吾言。吾即本無今有。第三問。將生滅却滅。將滅滅却生。不了生滅義。所見似聾盲。祖曰。將生滅却滅。令人不執性。將滅滅却生。令人心離境。未即離二邊。自除生滅病。第四問。先頓而後漸。先漸而後頓。不悟頓漸人。心裏常迷悶。祖曰。聽法頓中漸。悟法漸中頓。修行頓中漸。證果漸中頓。頓漸是常因。悟中不迷悶。第五問。先定後慧。先慧後定。定慧後初。何生為正。祖曰。常生清淨心。定中而有慧。於境上無心。慧中而有定。定慧等無先。雙修自心正。第六問。先佛而後法。先法而後佛。佛法本根源。起從何處出。祖曰。說即先佛而後法。聽即先法而後佛。若論佛法本根源。一切眾生心裏出　祖滅後。二十年間。曹溪頓旨。沈廢於荊吳。嵩獄漸門。盛行於秦洛。師入京。天寶四年。方定兩宗。(南能頓宗。北秀漸教)乃著顯宗記。盛行於世　一日鄉信至。報二親亡。師入堂白槌曰。父母俱喪。請大眾念摩訶般若。眾纔集。師便打槌曰。勞煩大眾。師於肅宗上元庚子年。奄然而化。塔於龍門。

五燈全書卷第四


卍新纂大日本續藏經第 81 冊 No. 1571 五燈全書


五燈全書卷第五

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　六祖下二世(旁出)

　　南陽忠國師法嗣

　　吉州耽源山應真禪師

　　為國師侍者時。一日國師在法堂中。師入來。國師乃放下一足。師見便出。良久却回。國師曰。適來意作麼生。師曰。向阿誰說即得。國師曰。我問你。師曰。甚麼處見某甲　師問。百年後。有人問極則事。如何。國師曰。幸自可憐生。須要覔個護身符子作麼　一日。師𢹂籃子歸方丈。國師問。籃裏甚麼物。師曰青梅。國師曰。將來何用。師曰供養。國師曰。青在爭堪供養。師曰。以此表獻。國師曰。佛不受供養。師曰。某甲只恁麼。和尚如何。國師曰。我不供養。師曰。為甚麼不供養。國師曰。我無果子　百丈在泐潭牽車。師曰。車在這裏。牛在甚麼處。丈斫額。師乃拭目　麻谷問。十二面觀音。豈不是聖。師曰是。麻谷與師一撾。師曰。想汝未到此境　國師諱日設齋。有僧問曰。國師還來否。師曰。未具他心。曰又用設齋作麼。師曰。不斷世諦。

　　荷澤會禪師法嗣

　　沂水蒙山光寶禪師

　　并州周氏子。初謁荷澤。澤謂之曰。汝名光寶。名以定體。寶即己有。光非外來。縱汝意用。而無少乏。長夜蒙照。而無間歇。汝還信否。師曰。信則信矣。未審光之與寶。同耶異耶。澤曰。光即寶。寶即光。何有同異之名乎。師曰。眼耳緣聲色時。為復抗行。為有回互。澤曰。抗互且置。汝指何法為聲色之體乎。師曰。如師所說。即無有聲色可得。澤曰。汝若了聲色體空。亦信眼耳諸根。及與凡與聖。平等如幻。抗行回互。其理昭然。師由是領悟。禮辭而去。初隱沂水蒙山。於唐元和二年圓寂。

　　六祖下三世四世(旁出不列章次)

　　六祖下五世(旁出)

　　遂州圓禪師法嗣

　　終南山圭峯宗密禪師

　　果州西充何氏子。家本豪盛。髫齓通儒書。冠歲探釋典。唐元和丁亥。將赴貢舉。偶造遂州圓法席。欣然契會。遂求披剃。當年進具。一日隨眾僧。齋於府吏任灌家。居下位。以次受經。得圓覺十二章。覧未終軸。感悟流涕。歸以所悟之旨。告於圓。圓撫之曰。汝當大弘圓頓之教。此諸佛授汝耳。行矣。無自滯於一隅也。師涕泣奉命。禮辭而去。因謁南印忠。忠曰。傳教人也。當宣導於帝都。復見洛陽奉國照。照曰。菩薩人也。誰能識之。北遊清涼山。回住鄠縣草堂寺。未幾。復入終南圭峯蘭若。大和中。徵入內賜紫衣。帝累問法要。朝士歸慕。相國裴公休。尤深入堂奧。師以禪教學者。互相非毀。遂著禪源諸詮。寫錄諸家所述。詮表禪門根源。集為一部。以貽後代　其序略云。禪是天竺之語。具云禪那。此云思惟修。亦云靜慮。皆定慧之通稱也。源者。是一切眾生本覺真性。亦名佛性。亦名心地。悟之名慧。修之名定。定慧通名為禪。此性。是禪之本源。故云禪源。亦名禪那。理行者。此之本源。是禪理。忘情契之。是禪行。故云理行。然今所集諸家述作。多譚禪理。少說禪行。故且以禪源題之。今時有人。但目真性為禪者。是不達理行之旨。又不辨華竺之音也。然非離真性。別有禪體。但眾生迷真合塵。即名散亂。背塵合真。方名禪定。若直論本性。即非真非妄。無背無合。無定無亂。誰言禪乎。況此真性。非唯是禪門之源。亦是萬法之源。故名法性。亦是眾生迷悟之源。故名如來藏。藏識(出楞伽經)亦是諸佛萬德之源。故名佛性。(涅槃等經)亦是菩薩萬行之源。故名心地。(梵網經云。是諸佛之本源。行菩薩道之根本)萬行不出六波羅蜜。禪者。但是六中之一。當其第五。豈可都目真性。為一禪行哉。然禪定一行。最為神妙。能發起性上無漏智慧。一切妙用。萬行萬德。乃至神通光明。皆從定發。故三乘人欲求聖道。必須修禪。離此無門。離此無路。至於念佛求生淨土。亦修十六觀禪。及念佛三昧。般舟三昧等也又真性即不垢不淨。凡聖無差。禪門則有淺有深。階級殊等。謂帶異計。欣上厭下而修者。是外道禪。正信因果。亦以欣厭而修者。是凡夫禪。悟我空偏真之理而修者。是小乘禪。悟我法二空所顯真理而修者。是大乘禪。若頓悟自心本來清淨。元無煩惱。無漏智性本自具足。此心即佛。畢竟無異。依此而修者。是最上乘禪亦名如來清淨禪。亦名一行三昧。亦名真如三昧。此是一切三昧根本。若能念念修習。自然漸得百千三昧。達磨門下。展轉相傳者。是此禪也。達磨未到。古來諸家所解。皆是前四禪八定。諸高僧修之。皆得功用。南嶽天台。令依三諦之理。修三止三觀。教義雖最圓妙。然其趣入門戶次第。亦只是前之諸禪行相。唯達磨所傳者。頓同佛體。迥異諸門。故宗習者。難得其旨。得即成聖。疾證菩提。失即成邪。速入塗炭。先祖革昧防失。故且人傳一人。後代已有所憑。故任千燈千照。洎乎法久成弊。錯謬者多。故經論學人。疑謗亦眾。原夫佛說頓教漸教。禪開頓門漸門。二教二門。各相符契。今講者。偏彰漸義。禪者偏播頓宗。禪講相逢。胡越之隔。宗密不知宿生何作。熏得此心。自未解脫。欲解他縛。為法亡於軀命。愍人切於神情。每歎人與法差。法為人病。故別撰經律論疏。大開戒定慧門。顯頓悟。資於漸修。證師說符於佛意。意既本末而委示。文乃浩博而難尋。汎學雖多。秉志者少。況迹涉名相。誰辨金鍮。徒自疲勞。未見機感。雖佛說悲增是行。而自慮愛見難防。遂捨眾入山。習定均慧。前後息慮。相繼十年。微細習情起滅。彰於靜慮。差別法義羅列。現於空心。虗隙日光。纖埃擾擾。清潭水底。影像昭昭。豈比夫空守默之癡禪。但尋文之狂慧者也。然本因了自心。而辨諸教。故懇情於心宗。又因辨諸教。而解修心。故䖍誠於教義。教也者。諸佛菩薩所留經論也。禪也者。諸善知識所述句偈也。但佛經開張。羅大千八部之眾。禪偈撮略。就此方一類之機。羅眾則莽蕩難依。就機則指的易用。今之纂集。意在斯焉　裴休為之序曰。諸宗門下。皆有達人。然各安所習。通少局多。故數十年來。師法益壞。以承稟為戶牖。各自開張。以經論為干戈。互相攻擊。情隨函矢而還變。法逐人我以高低。是非紛拏。莫能辨析。則向者世尊菩薩諸方教宗。適足以起諍後人。增煩惱病。何利益之有。我圭峯大師。久而歎曰。吾丁此時。不可以默矣。於是以如來三種教義。印禪宗三種法門。鎔缾盤釵釧為一金。攪酥酪醍醐為一味。振綱領而舉者皆順。據會要而來者同趣。尚恐學者之難明也。又復直示宗源之本末。真妄之和合。空性之隱顯。法義之差殊。頓漸之異同。遮表之回互。權實之深淺。通局之是非。若師者。捧佛日而委曲回照。疑曀盡除。順佛心而橫亘大悲。窮劫蒙益。則世尊為闡教之主。師為會教之人。本末相符。遠近相照。可謂畢一代時教之能事矣　師會昌辛酉正月六日。於興福院。誡門人。令舁屍施鳥獸。焚其骨而散之。勿得悲慕。以亂禪觀。每清明。上山講道七日。其餘住持儀則。當合律科。違者非吾弟子。言訖坐滅。道俗等。奉全身於圭峯茶毗。得舍利。明白潤大。後門人泣而求之。皆得於煨燼。乃藏之石室。暨宣宗再闢真教。追諡定慧禪師。墖曰青蓮。世壽六十二。僧臘三十四。

　　六祖大鑒禪師法嗣

　　衡州南嶽懷讓禪師

　　金州杜氏子。於唐高宗儀鳳丁丑四月八日降誕。感白氣應於玄象。在安康之分。太史瞻見奏聞。帝乃問是何祥瑞。太史對曰。國之法器。不染世榮。帝傳勑金州太守韓偕。親往存慰其家。家有三子。唯師最小。炳然殊異。性唯思讓。父乃安名懷讓。年十歲時。唯樂佛書。時有三藏玄靜過舍。告其父母曰。此子若出家。必獲上乘。廣度眾生。至垂拱丙戌。方十五歲。辭親往荊州玉泉寺。依弘景律師出家。通天丙申受戒。後習毗尼藏。一日自歎曰。夫出家者。為無為法。天上人間。無有勝者。時同學坦然。知師志氣高邁勸師謁嵩山安。安啟發之。乃直指詣曹溪。參六祖。祖問。甚麼處來。曰嵩山來。祖曰。甚麼物恁麼來。師無語。遂經八載。忽然有省。乃白祖曰。某甲有箇會處。祖曰。作麼生。師曰。說似一物即不中。祖曰。還假修證否。師曰。修證則不無。污染即不得。祖曰。祗此不污染。諸佛之所護念。汝既如是。吾亦如是。西天般若多羅讖汝。足下出一馬駒。踏殺天下人。師執侍左右。一十五年　開元癸丑。往衡嶽。居般若寺。開元中。有沙門道一。(即馬祖也)在衡嶽。常習坐禪。師知是法器。往問曰。大德坐禪圖甚麼一曰。圖作佛。師乃取一甎。於彼庵前石上磨。一曰。磨作甚麼。師曰。磨作鏡。一曰。磨甎豈得成鏡耶。師曰。磨甎既不成鏡。坐禪豈得作佛。一曰。如何即是。師曰。如牛駕車。車若不行。打牛即是。打車即是。一無對。師又曰。汝學坐禪。為學坐佛。若學坐禪。禪非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理。一聞示誨。如飲醍醐。禮拜問曰。如何用心。即合無相三昧。師曰。汝學心地法門。如下種子。我說法要。譬彼天澤。汝緣合故。當見其道。又問。道非色相。云何能見。師曰。心地法眼。能見乎道。無相三昧亦復然矣。一曰。有成壞否。師曰。若以成壞聚散而見道者。非見道也。聽吾偈曰。心地含諸種。遇澤悉皆萠。三昧華無相。何壞復何成。一蒙開悟。心意超然。侍奉十秋。日益元奧　入室弟子有六人。師各印可曰。汝等六人。同證吾身。各契其一。一人得吾眉。善威儀。(常浩)一人得吾眼。善顧盻。(智達)一人得吾耳。善聽理。(坦然)一人得吾鼻。善知氣。(神照)一人得吾舌。善譚說。(嚴峻)一人得吾心。善古今。(道一)又曰。一切法皆從心生。心無所生。法無所住。若達心地。所作無礙。非遇上根。宜慎惜之　問。如鏡鑄像。像成後。未審光向甚麼處去。師曰。如大德為童子時。相貌何在。曰祇如像成後。為甚麼不鑑照。師曰。雖然不鑑照。謾他一點不得　後馬祖闡化於江西。師問眾曰。道一為眾說法否。眾曰。已為眾說法。師曰。總未見人持箇消息來。因遣一僧去。囑曰。待伊上堂時。但問作麼生。伊道底言語記將來。僧去一如師旨。回謂師曰。馬師曰。自從胡亂後三十年。不曾少鹽醬。師然之　明皇天寶甲申八月辛丑圓寂。墖全身於衡嶽。諡大慧禪師。最勝輪之墖。世壽六十八。僧臘五十四。

　　南嶽讓禪師法嗣(第一世)

　　南昌開元馬祖道一禪師

　　漢州什邡馬氏子。本邑羅漢寺出家。容貌奇異。牛行虎視。引舌過鼻。足下有二輪文。依資州唐和尚落髮。受具於渝州圓律師。唐開元中。習禪定於衡嶽山中。遇讓祖。密受心印。(讓之一。猶思之遷也。同源而異派。故禪法之盛。始於二師。劉軻云。江西主大寂。湖南主石頭。往來憧憧。不見二大士。為無知矣。西天般若多羅。記達磨云。震旦雖闊無別路。要假兒孫脚下行。金雞解銜一粒粟。供養十方羅漢僧。又六祖謂讓和尚曰。向後佛法。從汝邊去。馬駒蹋殺天下人。厥後江西嗣法。布於天下。時號馬祖)始自建陽佛迹嶺。遷至臨川。次至南康龔公山。大曆中。隷名於鐘陵開元寺。時連帥路嗣恭。聆風景慕。親受宗旨。由是四方學者。雲集座下　問。如何是修道。師曰。道不屬修。若言修得。修成還壞。即同聲聞。若言不修。即同凡夫。曰作何見解。即得達道。祖曰。自性本來具足。但於善惡事上不滯。喚作修道人。取善捨惡。觀空入定。即屬造作。更若向外馳求。轉疏轉遠。但盡三界心量。一念妄想。即是三界生死根本。但無一念。即除生死根本。即得法王無上珍寶。無量劫來。凡夫妄想。諂曲邪偽。我慢貢高。合為一體。故經云。但以眾法合成此身。起時唯法起。滅時唯法滅。此法起時。不言我起。滅時不言我滅。前念後念中念。念念不相待。念念寂滅。喚作海印三昧。攝一切法。如百千異流。同歸大海。都名海水。住於一味。即攝眾味。住於大海。即混諸流。如人在大海中浴。即用一切水。所以聲聞悟迷。凡夫迷悟。聲聞不知聖心。本無地位因果階級。心量妄想。修因證果。住其空定。八萬劫。二萬劫。雖即已悟却迷。諸菩薩觀。如地獄苦。沉空滯寂。不見佛性。若是上根眾生。忽遇善知識指示。言下領會。更不歷於階級地位。頓悟本性。故經云。凡夫有反覆心。而聲聞無也。對迷說悟。本既無迷。悟亦不立。一切眾生。從無量劫來。不出法性三昧。長在法性三昧中。著衣喫飯。言談抵對。六根運用。一切施為。盡是法性。不解返源。隨名逐相。迷情妄起。造種種業。若能一念返照。全體聖心。汝等諸人。各達自心。莫記吾語。縱饒說得河沙道理。其心亦不增。總說不得。其心亦不減。說得亦是汝心。說不得亦是汝心。乃至分身放光。現十八變。不如還我死灰來。淋過死灰無力。喻聲聞妄修因證果。未淋過死灰有力。喻菩薩道業純熟。諸惡不染。若說如來權教三藏。河沙劫說不可盡。猶如鉤鎖。亦不斷絕。若悟聖心。總無餘事。久立珍重　龐居士問。不與萬法為侶者。是什麼人。師曰。侍汝一口噏盡西江水。即向汝道　問。離四句絕百非。請師直指西來意。師曰。我今日無心情。汝去西堂。問取智藏。僧至西堂問。西堂以手指頭曰。我今日頭痛。不能為汝說得。汝去問海兄。僧去問海兄。海曰。我到者裏却不會。僧回舉似師。師曰。藏頭白。海頭黑　師。令僧馳書與徑山欽。書中畫一圓相。徑山纔開見。點筆於中者一點。後有僧舉似忠國師。國師曰。欽師猶被馬師惑　問。和尚為甚麼說即心即佛。師曰。為止小兒啼。曰啼止時如何。師曰。非心非佛。曰除此二種人來。如何指示。師曰。向伊道不是物。曰忽遇其中人來時如何。師曰。且教伊體會大道　問。如何是西來意。師曰。即今是甚麼意　師問僧。什麼處來。云湖南來。師曰。東湖水滿也未。曰未。師曰。許多時雨水尚未滿　問。如水無筋骨。能勝萬斛舟。此理如何。師曰。這裏無水亦無舟。說甚麼筋骨　洪州廉使問曰。喫酒肉即是。不喫即是。師曰。若喫是中丞祿。不喫是中丞福　師於德宗貞元戊辰正月中。登建昌石門山。於林中經行。見洞壑平坦。謂侍者曰。吾之朽質。來月當歸茲地矣。言訖而回。既而示疾。院主問。和尚近日尊候如何。師曰。日面佛。月面佛。二月一日沐浴。跏趺入滅。元和中。諡大寂禪師。墖名大莊嚴。世壽八十。僧臘六十。

　　南嶽下二世

　　馬祖一禪師法嗣

　　洪州百丈山懷海禪師

　　福州長樂王氏子。兒時隨母。入寺拜佛。指佛像問母。此是何物。母曰是佛。師曰。形容似人無異。我後亦當作焉。丱歲離塵。三學該練。屬大寂闡化江西。乃傾心依附。與西堂智藏。南泉普願。同號入室。時三大士為角立焉。師侍馬祖行次。見一羣野鴨飛過。祖曰。是甚麼。師曰。野鴨子。祖曰。甚處去也。師曰。飛過去也。祖遂把師鼻扭。負痛失聲。祖曰。又道飛過去也。師於言下有省。却歸侍者寮。哀哀大哭。同事問曰。汝憶父母耶。師曰無。曰被人罵耶。師曰無。曰哭作甚麼。師曰。我鼻孔被大師扭。得痛不徹。同事曰。有甚因緣不契。師曰。汝問取和尚去。同事問大師曰。海侍者。有何因緣不契。在寮中哭。告和尚。為某甲說。大師曰。是伊會也。汝自問取他。同事歸寮曰。和尚道汝會也。教我自問汝。師乃呵呵大笑。同事曰。適來哭。如今為甚却笑。師曰。適來哭。如今笑。同事罔然　次日馬祖陞堂。眾纔集。師出卷却席。祖便下座。師隨至方丈。祖曰我適來未曾說話。汝為甚便卷却席。師曰。昨日被和尚扭得鼻頭痛。祖曰。汝昨日向甚處留心。師曰。鼻頭今日又不痛也。祖曰。汝深明昨日事。師作禮而退　師再參侍立次。祖目視繩床角拂子。師曰。即此用。離此用。祖曰。汝向後開兩片皮。將何為人。師取拂子豎起。祖曰。即此用離此用。師掛拂子於舊處。祖振威一喝。師直得三日耳聾　自此雷音將震。檀信請於洪州新吳界。住大雄山。以居處巖巒峻極。故號百丈。既處之。未期月。參請之賓。四方麏至　問。抱璞投師。請師一決。師曰。昨夜南山虎咬大蟲。曰不繆真詮。為甚麼不垂方便。師曰。掩耳偷鈴漢。曰不得中郎鑑。還同野舍薪。師便打。曰蒼天蒼天。師曰。得與麼多口。曰罕遇知音。拂袖便出。師曰。百丈今日輸却一半　至晚侍者問。和尚被這僧不肯了便休。師便打。曰蒼天蒼天。師曰。罕遇知音。者作禮。師曰。一狀領過　有一僧。哭入法堂。師曰。作什麼。曰父母俱喪。請師揀日。師曰。明日一時埋却　問。如何是奇特事。師曰。獨坐大雄峯。僧禮拜。師便打　問。師向後作麼生開示於人。師以手卷舒兩邊。曰更作麼生。師以手點頭三下　馬祖令人馳書。并醬三甕與師。師令排向法堂前。乃上堂。眾纔集。師以拄杖指醬甕曰。道得即不打破。道不得即打破。眾無語。師便打破。歸方丈　上堂。眾纔集。師以拄杖趂下。却召大眾。大眾回頭。師曰。是甚麼　師因普請開田。回問。運闍黎。開田不易。檗曰。眾僧作務。師曰。有煩道用。檗曰。爭敢辭勞。師曰。開得多少田。檗作鋤田勢。師便喝。檗掩耳而出　師每上堂。有一老人。隨眾聽法。一日眾退。唯老人不去。師問。汝是何人。老人曰。某於過去迦葉佛時。曾住此山。因學人問。大修行人還落因果也無。某對曰不落因果。遂致五百生墮野狐身。今請和尚代一轉語。貴脫此身。師曰。汝試問看。老人曰。大修行人還落因果也。師曰。不昧因果。老人於言下大悟。作禮曰。某已脫野狐身。向住山後。敢乞依亡僧禮津送。師令維那白椎告眾。食後送亡僧。食後師領眾至山後巖下。果見一死狐。乃依法火葬。師至晚上堂。舉前因緣。黃檗便問。古人錯祇對一轉語。墮五百生野狐身。祇如轉轉不錯。合作箇甚麼。師曰。近前來。向汝道。檗近前打師一掌。師拍手笑曰。將謂胡鬚赤。更有赤鬚胡。司馬頭陀。舉野狐話。問祐典座曰。作麼生。座撼門扇三下。司馬曰。大麤生。座曰。佛法不是者箇道理　廣錄曰。無始不是佛。莫作佛解。佛是眾生邊藥。無病不要喫。藥病俱消。喻如清水。佛似甘草和水。亦如蜜和水。極是甘美。若同清水邊數則不著　又曰。從須陀洹。向上直至十地。但有語句。盡屬法塵垢。但有語句。盡屬煩惱邊收。但有語句。盡屬不了義教。了義教是持。不了義教是犯。佛地無持犯。了義不了義教。盡不許也　又曰。貪染一切有無境法。被一切有無境惑亂。自是是魔王。照用屬魔民。祗如今鑑覺。但不依住一切有無諸法。世間出世間法。亦不作住知解。亦不依住無知解。自心是佛。照用屬菩薩。心心是主宰。照用屬客塵　又曰。說眾生有佛性。亦謗佛法僧。說眾生無佛性。亦謗佛法僧。若言有佛性。名執著謗。若言無佛性。名虗妄謗。如云說佛性有。則增益謗。說佛性無。則損減謗。說佛性亦有亦無。則相違謗。說佛非有非無。則戲論謗。如欲不說。眾生無解脫之期。如欲說之。眾生又隨說生解。益少損多。故云。我寧不說法。疾入於涅槃。向後返尋過去諸佛。皆說三乘法。向後假說。假立名字。本不是佛。向渠說是佛。本不是菩提。向渠說是菩提。涅槃解脫等。知渠擔百石擔不起。且與渠一升一合擔。知渠難信了義教。且與渠說不了義教。且得善法流行。亦勝於惡法。善果限滿。惡果便到。得佛則有眾生到。得涅槃。則有生死到。得明則有暗到。但是有漏因果翻覆。無有不相酬獻者。若欲免見翻覆之事。但割斷兩頭句　又曰。有病不喫藥。是愚人。無病喫藥。是聲聞人。定執一法。名定性聲聞。一向多聞。名增上慢聲聞。知他名有學聲聞。沈空滯寂及自知。名無學聲聞。貪嗔癡等是毒。十二分教是藥。毒未銷。藥不得除。無病喫藥。藥變成病　又曰。沙門持齋持戒。忍辱柔和。慈悲喜捨。尋常是僧家法則。會與麼會。宛然依佛教。祇是不許貪著依執。若希望得佛得菩提等法者。似手觸火。文殊云。若起佛見法見。應當害己　又曰。從人至佛是得。從人至地獄是失。是非亦然。三祖云。得失是非。一時放却　又曰。執自己是佛。自己是禪道解者。名內見。執因緣修證而成者。名外見。誌公云。內見外見俱錯　又曰。知佛人。見佛人。聞佛人。說佛人。如恒河沙。是佛知。是佛見。是佛聞。是佛說。萬中無一　又曰。佛入諸類。與眾生作船筏。同渠受苦。無限勞極。佛入苦處。亦同眾生受苦。佛祇是去住自由不同眾生。佛不是虗空。受苦何得不苦。若說不苦。此語違負　又曰。祇如今但無十句濁心。貪心。愛心。染心。瞋心。執心。住心。依心。著心。取心。戀心。但是一句。各有三句。箇箇透過三句外。但是一切照用。任聽縱橫。但是一切舉動施為。語默啼笑。盡是佛慧　師有時說法竟。大眾下堂。乃召之。大眾回首。師曰。是甚麼。藥山目之為百丈下堂句　師凡作務執勞。必先於眾。主者不忍。密收作具而請息之。師曰。吾無德。爭合勞於人。既徧求作具不獲。而亦忘飡。故有一日不作一日不食之語。流播寰宇矣。唐憲宗元和甲午正月十三日歸寂。壽九十五歲。勑諡大智禪師。墖曰大寶勝輪。

　　池州南泉普願禪師

　　鄭州新鄭王氏子。幼慕空宗。唐至德丁酉。依大隗慧公受業。詣嵩嶽受具足戒。初習相部。究毗尼。次遊講肆。歷聽楞伽華嚴。入中百門觀。精練玄義。後扣大寂之室。頓然忘筌。得遊戲三昧。一日為眾僧行粥次。馬祖問。桶裏是甚麼。師曰。這老漢合取口。作恁麼語話。祖便休。自餘同參之流。無敢詰問　貞元乙亥。憩錫於池陽。自建禪齋。不下南泉二十餘載。大和初。宣城廉使陸公亘。嚮師道風。遂與監軍。同請下山。伸弟子之禮。大振宗風。自此學徒。不下數百。言滿諸方。目為郢匠　上堂。然燈佛道了也。若心相所思。出生諸法。虗假不實。何以故。心尚無有。云何出生諸法。猶如形影。分別虗空。如人取聲。安置篋中。亦如吹網。欲令氣滿。故老宿云。不是心。不是佛。不是物。且教你兄弟行履。據說十地菩薩。住首楞嚴三昧。得諸佛秘密法藏。自然得一切禪定解脫神通妙用。至一切世界。普現色身。或示現成等正覺。轉大法輪。入涅槃。使無量入毛孔。演一句經無量劫。其義不盡。教化無量億千眾生。得無生法忍。尚喚作所知愚。極微細所知愚。與道全乖。大難大難。珍重　上堂。王老師自小養一頭水牯牛擬向溪東牧。不免食他國王水草。擬向溪西牧。亦不免食他國王水草。不如隨分納些些。總不見得　師問僧曰。夜來好風。曰夜來好風。師曰。吹折門前一枝松。曰吹折門前一枝松。次問一僧曰。夜來好風。曰是甚麼風。師曰。吹折門前一枝松。曰是甚麼松。師曰。一得一失　師有書與茱萸曰。理隨事變。寬廓非外。事得理融。寂寥非內。僧達書了。便問萸。如何是寬廓非外。萸曰。問一答百也無妨。曰如何是寂寥非內。萸曰。覩對聲色。不是好手。僧又問長沙。沙瞪目視之。僧又進後語。沙乃閉目示之。僧又問趙州。州作喫飯勢。僧又進後語。州以手作拭口勢。後僧舉似師。師曰。此三人。不謬為吾弟子　南泉山下有一庵主。人謂曰。近日南泉和尚出世。何不去禮見。主曰。非但南泉出世。直饒千佛出興。我亦不去。師聞。乃令趙州去勘。州去便設拜。主不顧。州從西過東。又從東過西。主亦不顧。州曰。草賊大敗。遂拽下簾子。便歸。舉似師。師曰。我從來疑著這漢。次日。師與沙彌。𢹂茶一瓶盞三隻到庵。擲向地上。乃曰。昨日底。昨日底。主曰。昨日底是甚麼。師於沙彌背上。拍一下曰。賺我來。賺我來。拂袖便回　上堂。道箇如如。早是變了也。今時師僧。須向異類中行。歸宗曰。雖行畜生行。不得畜生報。師曰。孟八郎漢。又恁麼去也　上堂。文殊普賢。昨夜三更相打。每人與二十棒。趁出院去也。趙州曰和尚棒教誰喫。師曰。且道王老師過在甚處。州禮拜而出　師因至莊所。莊主預備迎奉。師曰。老僧居常出入。不與人知。何得排辦如此。莊主曰。昨夜土地報道。和尚今日來。師曰。王老師修行無力。被鬼神覷見。侍者便問。和尚既是善知識。為甚麼被鬼神覷見。師曰。土地前更下一分飯　師有時曰。江西馬祖說即心即佛。王老師不恁麼道。不是心。不是佛。不是物。恁麼道還有過麼。趙州禮拜而出。時有一僧。隨問趙州曰。上座禮拜便出。意作麼生。州曰。汝却問取和尚。僧乃問。適來諗上座。意作麼生。師曰。他却領得老僧意旨　黃檗與師為首座。一日捧鉢。向師位上坐。師入堂見乃問曰。長老甚麼。年中行道。檗曰。威音王已前。師曰。猶是王老師兒孫在下去。檗便過第二位坐。師便休　師一日問黃檗。黃金為世界。白銀為壁落。此是甚麼人居處。檗曰。是聖人居處。師曰。更有一人。居何國土。檗乃叉手立。師曰。道不得。何不問王老師。檗却問。更有一人。居何國土。師曰。可惜許　師問黃檗。定慧等學。明見佛性。此理如何。檗曰。十二時中。不依倚一物。師曰。莫是長老見處麼。檗曰。不敢。師曰。漿水錢。且置草鞋錢。教阿誰還　師見僧斫木次。師乃擊木三下。僧放下斧子歸。僧堂。師歸法堂。良久却入僧堂。見僧在衣鉢下坐。師曰。賺殺人　問。師歸丈室。將何指南。師曰。昨夜三更失却牛。天明起來失却火　師。因東西兩堂爭猫兒。師遇之。白眾曰。道得即救取猫兒。道不得。即斬却也。眾無對。師便斬之。趙州自外歸。師舉前語示之。州乃脫履。安頭上而出。師曰。子若在。即救得猫兒也　師在方丈。與杉山向火次。師曰。不用指東指西。直下本分事道來。山插火箸叉手。師曰。雖然如是猶較王老師一線道　有僧問訊。叉手而立。師曰。太俗生。其僧便合掌。師曰。太僧生。僧無對　一僧洗鉢次。師乃奪却鉢。其僧空手而立。師曰。鉢在我手裏。汝口喃喃作麼。僧無對　師。因入菜園見一僧。師乃將瓦子打之。其僧回顧。師乃翹足。僧無語。師便歸方丈。僧隨後入。問訊曰。和尚適來。擲瓦子打某甲。豈不是警覺某甲。師曰。翹足又作麼生。僧無對　上堂王老師賣身去也。還有人買麼。一僧出曰。某甲買。師曰。不作貴不作賤。汝作麼生買。僧無對　師。與歸宗麻谷同去。參禮南陽國師。師於路上。畫一圓相。曰道得即去。宗便於圓相中坐。谷作女人拜。師曰。恁麼則不去也。宗曰。是甚麼心行。師乃相喚便回。更不去禮國師　師在山上作務。僧問。南泉路。向甚麼處去。師拈起鎌子曰。我這茆鎌子。三十錢買得。曰不問茆鎌子。南泉路向甚麼處去。師曰。我使得正快　有一座主辭師。師問。甚麼處去。曰山下去。師曰。第一不得謗王老師。曰爭敢謗和尚。師乃噴嚏曰。多少。主便出去　師一日掩方丈門。將灰圍却門外曰。若有人道得即開。或有祇對。多未愜師意。趙州曰。蒼天。師便開門　師翫月次。僧問。幾時得似這箇去。師曰。王老師二十年前。亦曾甚麼來。曰即今作麼生。師便歸方丈　陸亘大夫問。弟子從六合來。彼中還更有身否。師曰。分明記取。舉似作家。曰和尚不可思議。到處世界成就。師曰。適來。總是大夫分上事。陸異日謂師曰。弟子亦薄會佛法。師便問。大夫十二時中作麼生。曰寸絲不掛。師曰。猶是堦下漢。師又曰。不見道有道君王不納有智之臣　上堂次。陸大夫曰。請和尚為眾說法。師曰。教老僧作麼生說。曰和尚豈無方便。師曰。道他欠少甚麼。曰為甚麼有六道四生。師曰。老僧不教他　陸大夫。與師見人雙陸。指骰子曰。恁麼不恁麼正恁麼。信彩去時如何。師拈起骰子曰。臭骨頭十八　又問。弟子家中。有一片石。或時坐。或時臥。如今擬䥴作佛。還得否。師曰得。陸曰。莫不得否。師曰。不得　趙州問。道非物外。物外非道。如何是物外道。師便打。州捉住棒曰。已後莫錯打人去。師曰。龍蛇易辨。衲子難謾　師喚院主。主應諾。師曰。佛九十日在忉利天。為母說法時。優填王思佛。請目連。運神通三轉。攝匠人往彼。雕佛像。祇雕得三十一相。為甚麼梵音相雕不得。主問。如何是梵音相。師曰賺殺人　師問維那。今日普請作甚麼。對曰。拽磨。師曰。磨從你拽。不得動著。磨中心樹子。那無語　一日有大德問師曰。即心是佛又不得。非心非佛又不得。師意如何。師曰。大德。且信即心是佛使了。更說甚麼得與不得。祇如大德喫飯了。從東廊上西廊下。不可總問人得與不得也　師住庵時。有一僧到庵。師向伊道。我上山去作務。待齋時作飯。自喫了。送一分上來。少時其僧自作飯喫了。却一時打破家事。就床臥。師待不見來。便歸庵。見僧臥。師亦就伊邊臥。僧便起去。師住。後曰。我往前住庵時。有箇靈利道者。直至如今不見。　師拈起毬子。問僧。那箇何似這箇。對曰不似。師曰。甚麼處見那箇。便道不似。曰若問某甲見處。和尚放下手中物。師曰。許你具一隻眼　陸大夫向師道。肇法師也。甚奇怪解道。天地與我同根。萬物與我一體師指庭前牡丹花曰。大夫。時人見此一株花。如夢相似。陸罔測。又問。天王居何地位。師曰。若是天王。即非地位。曰弟子聞說天王是居初地。師曰。應以天王身得度者。即現天王身。而為說法。陸辭。歸宣城治所。師問。大夫去彼。將何治民。曰以智慧治民。師曰。恁麼則彼處生靈。盡遭塗炭去也　師入宣州。陸大夫出迎。接指城門曰。人人盡喚作雍門。未審。和尚喚作甚麼門。師曰。老僧若道。恐辱大夫風化。曰忽然賊來時作麼生。師曰。王老師罪過　陸又問。大悲菩薩。用許多手眼作甚麼。師曰。祇如國家。又用大夫作甚麼　師洗衣次。僧問。和尚猶有這箇在。師拈起衣曰。爭奈這箇何　師問僧良欽。空劫中還有佛否。對曰有。師曰。是阿誰。曰良欽。師曰。居何國土。欽無語　問。祖祖相傳。合傳何事。師曰。一二三四五　問。如何是古人底。師曰。待有即道。曰和尚為甚麼妄語。師曰。我不妄語。盧行者卻妄語　問。十二時中。以何為境。師曰。何不問王老師。曰問了也。師曰。還曾與汝為境麼　問。青蓮不隨風火散時是甚麼。師曰。無風火不隨是甚麼。僧無對　師問。不思善不思惡。思總不生時。還我本來面目來。曰無容止可露　師問座主。你與我講經得麼。曰某甲與和尚講經。和尚須與某甲說禪始得。師曰。不可將金彈子。博銀彈子去。曰。某甲不會。師曰。汝道空中一片雲。為復釘釘住。為復藤纜著　問。空中有一珠。如何取得。師曰。斫竹布梯空中取。曰空中如何布梯。師曰。汝擬作麼生取　僧辭曰。學人到諸方。有人問和尚近日作麼生。未審。如何祇對。師曰。但向道近日解相撲。曰作麼生。師曰。一拍雙泯　問。父母未生時。鼻孔在甚麼處。師曰。父母已生了。鼻孔在甚麼處　師將順世。第一座問。和尚百年後。向甚麼處去。師曰。山下作一頭水牯牛去。座曰。某甲隨和尚去。還得也無。師曰。汝若隨我。即須銜取一莖草來。師於文宗太和甲寅臘月。乃示疾。告門人曰。星翳燈幻亦久矣。勿謂吾有去來也。言訖而逝壽八十七。臘五十八。

　　杭州鹽官海昌院齊安國師

　　海門李氏子。生時神光照室。後有異僧。謂之曰。建無勝幢。使佛日回照者。豈非汝乎。長依木郡雲琮。落髮受具。後聞大寂行化於龔公山。乃振錫而造焉。師有奇相。大寂一見。深器之。乃令入室。密示正法　僧問。如何是本身盧舍那。師曰。與老僧過淨瓶來。僧將淨瓶至。師曰。卻安舊處著。僧送至本處。復來詰問。師曰。古佛過去久矣　有講僧來參。師問。座主蘊何事業。對曰。講華嚴經。師曰。有幾種法界。曰廣說則重重無盡。略說有四種。師豎起拂子曰。這箇是第幾種法界。主沉吟。師曰。思而知。慮而解。是鬼家活計。日下孤燈。果然失照　問大梅。如何是西來意。梅曰。西來無意。師聞乃曰。一箇棺材。兩箇死漢　師一日喚侍者曰。將犀牛扇子來。者曰。破也師曰。扇子既破。還我犀牛兒來。者無對　師一日謂眾曰。虗空為鼓。須彌為椎。甚麼人打得。眾無對　有法空到請問經中諸義。師一一答了。卻曰自禪師到來。貧道總未得作主人。法空曰。請和尚便作主人。師曰。今日夜也。且歸本位安置。明日卻來。法空下去。至明旦。師令沙彌。屈法空禪師。法空至。師顧沙彌曰。咄。這沙彌不了事。教屈法空禪師。屈得箇守堂家人來。法空無語　法昕院主來參。師問。汝是誰。對曰法昕。師曰。我不識汝。昕無語　師後無疾。宴坐示滅。諡悟空禪師。

　　廬山歸宗寺智常禪師

　　上堂。促上古德。不是無知解。他高尚之士。不同常流。今時不能自成自立。虗度時光。諸子莫錯用心。無人替汝。亦無汝用心處。莫就他覔從前祇是依他解。發言皆滯。光不透脫。祇為目前有物　問。如何是元旨。師曰。無人能會。曰向者如何。師曰。有向即乖。曰不向者如何。師曰。誰求元旨。又曰。去無汝用心處。曰豈無方便門令學人得入。師曰。觀音妙智力能救。世間苦。曰如是何觀音妙智力。師敲鼎蓋三下曰。子還聞否。曰聞。師曰。我何不聞。僧無語。師以棒趂下　師嘗與南泉同行。後忽一日相別。煎茶次。南泉問曰。從來與師兄商量語句。彼此已知。此後或有人問畢竟事。作麼生。師曰。這一片地。大好卓庵。泉曰卓庵且置。畢竟事作麼生。師乃打飜茶銚。便起泉。曰師兄喫茶了。普願未喫茶。師曰。作這箇語話。滴水也難銷　問。此事久遠。又如何用心。師曰。牛皮鞔露柱。露柱啾啾呌。凡耳聽不聞。諸聖呵呵笑　師因官人來。乃拈起帽子兩帶曰。還會麼。曰不會。師曰。莫怪老僧頭。風不卸帽子　師入園取菜次。乃畫圓相。圍卻一株。語眾曰。輙不得動著這箇。眾不敢動。少頃。師復來。見菜猶在。便以棒趂眾僧曰。這一隊漢。無一箇有智慧底　師問。新到甚麼處來。曰鳳翔來。師曰。還將得那箇來否。曰將得來。師曰。在甚麼處僧以手從頂擎棒呈之。師即舉手作接勢。拋向背後。僧無語。師曰。這野狐兒　師剗草次。有講僧來參。忽有一蛇過。師以鉏斷之。僧曰。久嚮歸宗。元來是箇麤行沙門。師曰。你麤我麤。曰如何是麤。師豎起鉏頭曰。如何是細。師作斬蛇勢。曰與麼則依而行之。師曰。依而行之且置。你甚處見我斬蛇僧無對　雲巖來參。師作挽弓勢。巖良久。作拔劒勢。師曰。來太遲生　上堂。吾今欲說禪。諸子總近前。大眾近前。師曰。汝聽觀音行善。應諸方所。問如何是觀音行。師乃彈指曰。諸人還聞否。曰聞。師曰。一隊漢。向這裏覔甚麼以棒趂出。大笑歸方丈　僧辭。師問。甚麼處去。曰諸方學五味禪去。師曰。諸方有五味禪。我這裏祇有一味禪。曰如何是一味禪。師便打。僧曰。會也會也。師曰。道道。僧擬開口。師又打。僧後到黃檗。舉前話。檗上堂曰。馬大師出八十四人善知識問著箇箇屙漉漉地。祇有歸宗較些子　江州刺史李㴾問。教中所言。須彌納芥子。㴾即不疑。芥子納須彌。莫是妄譚否。師曰。人傳使君讀萬卷書籍。還是否。曰然。師曰。摩頂至踵。如椰子大。萬卷書向何處著。李俛首而已　李異日又問。一大藏教。明得箇甚麼邊事。師舉拳示之曰。還會麼。曰不會師曰。這箇措大拳。頭也不識。曰請師指示。師曰。遇人即途中授與。不遇即世諦流布　師以目有重瞳。遂將藥手按摩。以致兩目俱赤。世號赤眼歸宗焉。後示滅。諡至真禪師。

　　明州大梅山法常禪師

　　襄陽鄭氏子。幼歲從師於荊州玉泉寺。初參大寂。問如何是佛。寂曰。即心是佛。師即大悟。遂之四明梅子真舊隱。縛茆燕處。唐真元中。鹽官會下。有僧因採拄杖。迷路至庵所。問和尚在此多少時。師曰。祇見四山青又黃。又問。出山路向甚麼處去。師曰。隨流去。僧歸。舉似鹽官。官曰。我在江西時。曾見一僧。自後不知消息。莫是此僧否。遂令僧去招之。師答以偈曰。摧殘枯木倚寒林。幾度逢春不變心。樵客遇之猶不顧。郢人那得苦追尋。一池荷葉衣無盡。數樹松花食有餘。剛被世人知住處。又移茅舍入深居。大寂聞師住山。乃令僧問。和尚見馬大師。得箇甚麼。便住此山師曰。大師向我道。即心是佛。我便向這裏住。僧曰。大師近日佛法又別。師曰。作麼生。曰又道非心非佛。師曰。這老漢。惑亂人。未有了日。任他非心非佛。我祇管即心即佛。其僧回。舉似馬祖。祖曰。梅子熟也　龐居士聞之。欲驗師實。特去相訪。纔相見。士便問。久嚮大梅。未審梅子熟也未。師曰。熟也。你向甚麼處下口。士曰。百雜碎。師伸手曰。還我核子來。士無語。自此學者漸臻。師道彌著　上堂。汝等諸人。各日回心達本。莫逐其末。但得其本。其末自至。若欲識木。唯了自心。此心。元是一切世間出世間法根本故。心生種種法生。心滅種種法滅。心且不附一切善惡。而生萬法。本自如如　問。如何是佛法大意。師曰。蒲花柳絮。竹針麻線　夾山與定山同行。言話次。定山曰。生死中無佛。即無生死。夾山曰。生死中有佛。即不迷生死。互相不肯。同上山見師。夾山便舉問。未審。二人見處。那箇較親。師曰。一親一疎。夾山復問。那箇親。師曰。且去明日來。夾山明日再上問。師曰。親者不問。問者不親　新羅僧參。師問。發足甚處。曰欲通來處。恐遭怪責。師曰。不可無來處也。曰新羅。師曰。爭怪得汝。僧作禮。師曰。是與不是。知與不知。祇是新羅國裏人　忽一日謂其徒曰。來莫可抑。往莫可追。從容間聞鼯鼠聲。乃曰。即此物非他物。汝等諸人。善自護持。吾今逝矣。言訖示滅。永明壽禪師讚曰。師初得道。即心是佛。最後示徒。物非他物。窮萬法源。徹千聖骨。真化不移。何妨出沒。

　　洛京佛光如滿禪師(曾住五臺山金閣寺)

　　唐順宗問。佛從何方來。滅向何方去。既言常住世。佛今在何處。師答曰。佛從無為來。滅向無為去。法身等虗空。常住無心處。有念歸無念。有住歸無住。來為眾生來。去為眾生去。清淨真如海。湛然體常住。智者善思惟。更勿生疑慮　帝又問。佛向王宮生。滅向雙林滅。住世四十九。又言無法說。山河與大海。天地及日月。時至皆歸盡。誰言不生滅。疑情猶若斯。智者善分別。師答曰。佛體本無為。迷情妄分別。法身等虗空。未曾有生滅。有緣佛出世。無緣佛入滅。處處化眾生。猶如水中月。非常亦非斷。非生亦非滅。生亦未曾生。滅亦未曾滅。了見無心處。自然無法說。帝聞大悅。益尊重焉。

　　婺州五洩山靈默禪師

　　毗陵宣氏子。初謁馬祖。遂得披剃受具。後遠謁石頭。便問。一言相契即住。不契即去。石頭據坐。師便行。頭隨後召曰。闍黎。師回首。頭曰。從生至死。祇是這箇回頭。轉腦作麼。師言下大悟。乃抝折拄杖。而棲止焉　唐貞元初。住白沙道場。復居五洩。僧問。何物大於天地。師曰。無人識得伊。曰還可雕琢也無。師曰。汝試下手看　問。此箇門中。始終事如何。師曰。汝道目前底成來。得多少時也。曰學人不會。師曰。我此間無汝問底。曰和尚豈無接人處。師曰。待汝求接。我即接。曰便請和尚接。師曰。汝少欠箇甚麼　問。如何得無心去。師曰。傾山覆海晏然靜。地動安眠豈采伊　憲宗元和戊戌三月丙午。沐浴焚香端坐。告眾曰。法身圓寂。示有去來。千聖同源。萬靈歸一。吾今漚散。胡假興哀。無自勞神。須存正念。若遵此命。真報吾恩。倘固違言。非吾之子。時有僧問。和尚向甚麼處去。師曰。無處去。曰某甲何不見。師曰。非眼所覩。言畢奄然順化。世壽七十二。僧臘四十有一。建墖本山。

　　栢巖明哲禪師

　　藥山看經次。師曰。和尚休猱人好。山置經曰。日頭早晚也。師曰。正當午。山曰。猶有文彩在。師曰。某甲無亦無。山曰。汝太煞聰明。師曰。某甲祇恁麼。和尚作麼生。山曰。跛跛挈挈。百醜千拙。且恁麼過。

五燈全書卷第五


卍新纂大日本續藏經第 81 冊 No. 1571 五燈全書


五燈全書卷第六

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下第二世

　　馬祖一禪師法嗣

　　幽州盤山寶積禪師

　　因於市肆行。見一客人買猪肉。語屠家曰。精底割一斤來。屠家放下刀。叉手曰。長史那箇不是精底。師於此有省。又一日出門。見人舁喪歌。即振鈴云。紅輪決定沈西去。未委魂靈往那方。幕下孝子。哭曰哀哀。師忽身心踊躍。歸舉似馬祖。祖印可之　住後僧問。如何是道。師便咄僧。曰學人未領旨。師曰去　上堂。心若無事。萬法不生。意絕玄機。纖塵何立。道本無體。因體而立名。道無本名。因名而得號。若言即心即佛。今時未入玄微。若言非心非佛。猶是指蹤極則。向上一路。千聖不傳。學者勞形。如猿捉影　上堂。夫大道無中。復誰先後。長空絕際。何用稱量。空既如斯。道復何說　上堂。夫心月孤圓。光含萬象。光非照境。境亦非存。光境俱亡。復是何物禪德。譬如擲劒揮空。莫論及之不及斯。乃空輪無迹。劒刃無虧。若能如是。心心無知。全心即佛。全佛即人。人佛無異始為道矣　上堂。禪德可中。學道似地擎山。不知山之孤峻。如石含玉。不知玉之無瑕。若如此者。是名出。家故導師云。法本不相礙。三際亦復然。無為無事人。猶是金鎖難。所以靈源獨耀。道絕無生。大智非明。真空無迹。真如凡聖。皆是夢言。佛及涅槃。並為增語。諸禪德。直須自看。無人替代　上堂。三界無法。何處求心。四大本空。佛依何住。璿璣不動。寂爾無言。覿面相呈。更無餘事。珍重　師將順世。告眾曰。有人邈得吾真否。眾將所寫真呈。皆不契師意。普化出曰。某甲邈得。師曰。何不呈似老僧。化乃打筋斗而出。師曰。這漢。向後掣風狂去在。師乃奄化。諡凝寂大師。真際之墖。

　　蒲州麻谷山寶徹禪師

　　侍馬祖行次。問如何是大涅槃。祖曰。急師曰。急箇甚麼。祖曰。看水　師使扇次。僧問。風性常住。無處不周。和尚為甚麼卻搖扇。師曰。你祇知風性常住。且不知無處不周。曰作麼生。是無處不周底道理。師却搖扇。僧作禮。師曰。如此師僧。著得一千箇有甚麼益　問。僧甚處來。僧不審。師又問。甚處來僧。珍重。師下床。擒住曰。這箇師僧問著。便作佛法。祇對曰。大似無眼。師放手曰。放汝命。通汝氣。僧作禮。師欲扭住。僧拂袖便行。師曰。休將三歲竹。擬比萬年松　師同南泉二三人。去謁徑山。路逢一婆。乃問徑山路向甚處去。婆曰。驀直去。師曰。前頭水深過得否。婆曰。不濕脚　師又問。上岸稻得與麼好。下岸稻得與麼怯。婆曰。總被螃蠏喫卻也。師曰。禾好香。婆曰。沒氣息　師又問。婆住在甚處。婆曰。祇在這裏。三人至店。婆煎茶一瓶。携盞三隻至。謂曰。和尚。有神通者即喫茶。三人相顧問。婆曰。看老朽自逞神通去也。於是拈盞傾茶便行　僧問。如何是佛法大意。師默然。僧又問石霜。此意如何。霜曰。主人擎拳帶累。闍黎拖泥涉水。

　　湖南東寺如會禪師

　　始興曲江人。初謁徑山。後參大寂。學徒既眾。僧堂床榻。為之陷折。時稱折床會　自大寂去世。師常患門徒。以即心即佛之譚。誦憶不已。且謂佛於何住。而曰即心。心如畫師。而云即佛。遂示眾曰。心不是佛。智不是道劒去遠矣。爾方刻舟。時號東寺。為禪窟焉　相國崔公羣。出為湖南觀察使。見師問曰。師以何得。師曰。見性得。師方病眼。公譏曰。既云見性。其奈眼何。師曰。見性非眼。眼病何害。公稽首謝之　公見鳥雀於佛頭上放糞。乃問。鳥雀還有佛性也。無師曰。有公曰。為甚麼向佛頭上放糞。師曰。是伊為甚麼不向鷂子頭上放　仰山參。師問。汝是甚處人。仰曰。廣南人。師曰。我聞廣南有鎮海明珠。是否。仰曰。是師曰。此珠如何。仰曰。黑月即隱。白月即現。師曰。還將得來也。無仰曰。將得來。師曰。何不呈似老僧。仰叉手近前曰。昨到溈山。亦被索此珠。直得無言可對。無理可伸。師曰。真獅子兒。善能哮吼。仰禮拜。了卻入客位。具威儀再上人事。師纔見乃曰。己相見了也。仰曰。恁麼相見。莫不當否。師歸方丈。閉卻門。仰歸舉似溈山。溈曰。寂子是甚麼心行。仰曰。若不恁麼爭識得他　士問師曰。某甲擬請和尚開堂。得否。師曰待將物褁石頭。煖即得。土無語。唐長慶癸卯歲歸寂。諡傅明大師。墖曰永際。

　　虔州西堂智藏禪師

　　䖍化廖氏子。八歲從師。二十五具戒。有相者覩其殊表。謂之曰。骨氣非凡。當為法王之輔佐也。師遂參禮大寂。與百丈海。同為入室。皆承印記　一日大寂遣師詣長安。奉書于忠國師。國師問曰。汝師。說甚麼法。師從東過西而立。國師曰。祇這箇更別有。師卻從西遇東邊立。國師曰。這箇是馬師底。仁者作麼生。師曰。早箇呈似和尚了也。尋又送書上徑山(語在國一章)屬連帥路嗣恭。延請大寂居府。應期盛化。師回郡。得大寂付授衲袈裟　馬祖滅後。眾請開堂。李尚書嘗問僧。馬祖大師。有甚麼言教。僧曰。大師或說即心即佛。或說非心非佛。李曰。總過這邊。李卻問師。馬大師有甚麼言教。師呼李翱。李應諾。師曰。鼓角動也　師普請次曰。因果歷然。爭奈何。爭奈何。時。有僧出以手托地。師曰。作甚麼。曰相救相救。師曰。大眾這箇師僧。猶較些子。僧拂袖便走。師曰。師子身中蟲。自食師子肉　問。有問有答。賓主歷然。無問無答時如何。師曰。怕爛卻那　有俗士。問有天堂地獄否。師曰。有曰。有佛法僧寶否。師曰。有更有多問。盡答言有。曰和尚恁麼道莫錯否。師曰。汝曾見尊宿來耶。曰某甲曾參徑山和尚來。師曰。徑山向汝作麼生道。曰。他道一切總無。師曰。汝有妻否。曰有。師曰。徑山有妻否。曰無。師曰。徑山和尚。道無即得。俗士禮謝而去　師元和甲午四月八日歸寂。壽八十。臘五十憲宗諡大宣教禪師。穆宗重諡大覺禪師。墖曰元和。

　　京兆府章敬寺懷暉禪師

　　泉州謝氏子。初住定州柏巖。次住中條山。唐元和初。憲宗詔住上玄寺。上堂。至理亡言。時人不悉。強習他事。以為功能。不知自性元非塵境。是箇微妙大解脫門。所有鑒覺。不染不礙。如是光明。未曾休廢。曩劫至今。固無變易。猶如日輪。遠近斯照。雖及眾色。不與一切和合。靈燭妙明。非假鍛鍊。為不了故。取於物象。但如揑目妄起空華。徒自疲勞。枉經劫數。若能返照。無第二人。舉措施為。不虧實相　問。心法雙亡。指歸何所。師曰。郢人無汙徒勞運斤。曰請師不返之言。師曰。即無返句　百丈令僧來候。師上堂。次展坐具。禮拜了起來。拈師一隻靸鞋。以衫袖拂卻塵了。倒覆向下。師曰。老僧罪過　或問。祖師傳心地法門。為是真如心。妄想心。非真非妄心。為是三乘教外別立心。師曰。汝見目前虗空麼。曰信知常在目前人自不見。師曰。汝莫認影像。曰和尚作麼生。師以手撥空三下。曰作麼生即是。師曰。汝向後會去在　僧參。遶師三匝。振錫而立。師曰。是是。其僧又到南泉。亦遶南泉三匝。振錫而立。泉曰。不是不是。此是風力所轉。終成敗壞。僧曰。章敬道是。和尚為甚麼道不是。泉曰。章敬即是是。汝不是　小師行脚回。師問曰。汝離此間。多少年耶。曰離和尚左右。將及八年。師曰。辦得箇甚麼。小師。於地畫一圓相。師曰。祇這箇更別有。小師乃畫破圓相。便禮拜。師曰。不是不是　僧問。四大五蘊身中。阿那箇是本來佛性。師乃呼僧名。僧應諾師良久曰。汝無佛性。唐元和戊戌臘月示滅。墖於㶚水。諡大覺禪師。大寶相之墖。

　　越州大珠慧海禪師

　　建州朱氏子。依越州大雲智受業。初參馬祖。祖問。從何處來。曰越州大雲寺來。祖曰。來此擬須何事。曰來求佛法。師曰。我這裏一物也無。求甚麼佛法。自家寶藏不顧。拋家散走作麼。曰阿那箇是慧海寶藏。祖曰。即今問我者。是汝寶藏。一切具足。更無欠少。使用自在。何假外求。師於言下。自識本心。不由知覺。踊躍禮謝。師事六載。後以受業師老。遽歸奉養。乃晦迹藏用。外示癡訥。自撰頓悟入道要門論一卷法姪玄晏。竊出呈馬祖。祖覧訖。告眾曰。越州有大珠圓明。光透自在。無遮障處也。眾中有知師。相推來越尋訪依附。(時號大珠和尚)師謂曰。禪客我不會禪。並無一法可示於人。不勞久立。且自歇去。時學侶漸多。日夜叩激。事不得已。隨問隨答。其辯無礙　時有座主數人。來謁曰。擬伸一問。師還對否。師曰。深潭月影。在意撮摩。問如何是佛。師曰。清譚對面。非佛而誰。眾皆茫然。僧良久又問。師說何法度人。師曰。貧道未曾有一法度人。曰禪師家渾如此。師卻問大德說何法度人。曰講金剛經。師曰。講幾座來。曰二十餘座師曰。此經是阿誰說。僧抗聲曰。禪師相弄。豈不知是佛說耶。師曰。若言如來有所說法。則為謗佛。是人不解我所說義。若言此經不是佛說。則是謗經。請大德說看。僧無對。師少頃又問。經云。若以色見我。以音聲求我。是人行邪道。不能見如來。大德。且道阿那箇是如來。曰某甲到此却迷去。師曰。從來未悟。說甚卻迷。曰請禪師為說。師曰。大德講經二十餘座。卻不識如來。僧禮拜曰。願埀開示。師曰。如來者。是諸法如義。何得忘卻。曰是諸法如義。師曰。大德。是亦未是。曰經文分明。那得未是。師曰。大德如否。曰如。師曰。木石如否。曰如。師曰。大德如同木石如否。曰無二。師曰。大德與木石何別。僧無對。良久卻問。如何得大涅槃。師曰。不造生死業。曰如何是生死業。師曰。求大涅槃。是生死業。捨垢取淨。是生死業。有得有證。是生死業。不脫對治門。是生死業。曰云何即得解脫。師曰。本自無縛。不用求解。直用直行。是無等等。曰禪師如和尚者。實謂希有。禮謝而去　有行者問。即心即佛。那箇是佛。師曰。汝疑那箇不是佛指出看。者無對。師曰。達即徧。境是不悟。永乖疎　律師法明。謂師曰。禪師家多落空。師曰卻是座主家落空。明大驚曰。何得落空。師曰。經論是紙墨文字。紙墨文字者。俱是空。設於聲上。建立名句等法。無非是空座主執滯教體。豈不落空。明曰。禪師落空否。師曰。不落空。明曰。何得卻不落空。師曰。文字等。皆從智慧而生。大用現前。那得落空。明曰。故知一法不達。不名悉達。師曰。律師不唯落空。兼乃錯會名言。明作色曰。何處是錯處。師曰。未辨華竺之音。如何講說。明曰。請禪師指出錯處。師曰。豈不知悉達是梵語耶。明雖省過。而心猶憤然。(梵語具云婆曷剌他悉陀。中國翻云一切義成。舊云悉達多。猶是訛略梵語也)又問。夫經律論是佛語。讀誦依教奉行。何故不見性。師曰。如狂狗趂塊。師子齩人。經律論是性用。讀誦者是性法。明曰。阿彌陀佛。有父母及姓否。師曰。阿彌陀。姓憍尸迦。父名月上。母名殊勝妙顏。明曰。出何教文。師曰。出鼓音王經。法明禮謝讚歎而退　三藏法師問。真如有變易否。師曰。有變易。藏曰。禪師錯也。師却問。三藏有真如否。曰有。師曰若無變易。決定是凡僧也。豈不聞。善知識者。能回三毒為三聚淨戒。回六識為六神通。回煩惱作菩提。回無明為大智。真如若無變易。三藏真是自然外道也。藏曰。若爾者。真如即有變易也。師曰。若執真如有變易。亦是外道。曰禪師適來。說真如有變易。如今又道不變易。如何即是的當。師曰。若了了見性者。如摩尼珠現色。說變亦得。說不變亦得。若不見性人。聞說真如變易。便作變易解會。說不變易。便作不變易解會。藏曰。故知南宗實不可測　道流問。世間還有法過於自然否。師曰有。曰何法過得。師曰。能知自然者。曰元氣是道不。師曰。元氣是元氣。道是道。曰若如是者。則應有二也。師曰。知無兩人。又問。云何為邪。云何為正。師曰。心逐物為邪。物從心為正　源律師問。和尚修道。還用功否。師曰用功。曰如何用功。師曰。饑來喫飯。困來即眠。曰一切人總如是。同師用功否。師曰不同。曰何故不同。師曰。他喫飯時。不肯喫飯。百種須索。睡時不肯睡。千般計較。所以不同也。律師杜口　韞光問。禪師自知生處否。師曰。未曾死。何用論生。知生即是無生。法無離生。法無有生。祖師曰。當生即不生。曰不見性人。亦得如此否。師曰。自不見性。不是無性。何以故。見即是性。無性不能見。識即是性。故名識性。了即是性。喚作了性。能生萬法。喚作法性。亦名法身。馬鳴祖師曰。所言法者。謂眾生心。若心生故。一切法生。若心無生。法無從生。亦無名字。迷人不知法身無象。應物現形。遂喚青青翠竹。總是法身。鬱鬱黃華。無非般若。黃華若是般若。般若即同無情。翠竹若是法身。法身即同草木。如人喫笋。應總喫法身也。如此之言。寧堪齒錄。對面迷佛。長劫希求。全體法中。迷而外覔。是以解道者。行住坐臥。無非是道。悟法者。縱橫自在。無非是法。光又問。太虗能生靈智否。真心緣於善惡否。貪欲人是道否。執是執非人。向後心通否。觸境生心人。有定否。住寂寞人。有慧否。懷傲物人。有我否。執空執有人。有智否。尋文取證人。苦行求佛人。離心求佛人。執心是佛人。此智稱道否。請禪師一一為說。師曰。太虗不生靈智。真心不緣善惡。嗜欲深者機淺。是非交爭者未通。觸境生心者少定。寂寞忘機者慧沉。傲物高心者我壯。執空執有者皆愚。尋文取證者益滯。苦行求佛者俱迷。離心求佛者外道。執心是佛者為魔。曰。若如是。畢竟無所有也。師曰。畢竟是大德不是。畢竟無所有。光踊躍。禮謝而去　問。儒釋道三教同異如何。師曰。大量者用之即同。小機者執之即異。總從一性上起用。機見差別成三。迷悟由人。不在教之同異也。

　　洪州百丈山惟政禪師

　　有老宿。見日影透窗問師。為復窗就日。日就窗。師曰。長老房中有客歸去好　師問南泉。諸方善知識。還有不說似人底法也無。曰有。師曰。作麼生。曰不是心。不是佛。不是物。師曰。恁麼則說似人了也。曰某甲即恁麼。和尚作麼生。師曰。我又不是善知識。爭知有說不說底法。曰某甲不會。請和尚說。師曰。我太煞與汝說了也　僧問。如何是佛佛道齊。師曰。定也　師因入京路逢官人喫飯。忽見驢鳴。官人召曰。頭陀師舉頭。官人卻指驢。師卻指官人。

　　洪州泐潭法會禪師

　　問馬祖。如何是祖師西來意。祖曰。低聲近前來。向汝道。師便近前。祖打一摑曰。六耳不同謀。且去來日來。師至來日。獨入法堂。曰請和尚道。祖曰。且去。待老漢上堂出來問。與汝證明。師忽有省。遂曰。謝大眾證明。乃遶法堂一匝便去。

　　池州杉山智堅禪師

　　初與歸宗南泉行脚時。路逢一虎。各從虎邊過了。泉問歸宗。適來見虎。似箇甚麼。宗曰。似箇猫兒。宗卻問師。師曰。似箇狗子。又問南泉。泉曰。我見似箇大蟲　師喫飯次。南泉收生飯乃曰。生聻。師曰無生。泉曰。無生猶是末。泉行數步。師召曰。長老。泉回頭曰作麼。師曰。莫道是末　普請擇蕨次。南泉拈起一莖曰。這箇大好供養。師曰。非但這箇。百味珍饈。他亦不顧。泉曰。雖然如是。箇箇須嘗過始得　僧問。如何是本來身。師曰。舉世無相似。

　　洪州泐潭惟建禪師

　　一日在法堂後坐禪。馬祖見乃吹師耳兩吹。師起見是祖。卻復入定。祖歸方丈。令侍者持一椀茶與師。師不顧。便自歸堂。

　　澧州茗谿道行禪師

　　嘗曰。吾有大病。非世所醫　僧問。如何修行。師曰。好箇阿師莫客作。曰畢竟如何。師曰。安置即不堪。問如何是正修行路。師曰。涅槃後有。曰。如何是涅槃後有。師曰。不洗面。曰學人不會。師曰。無面得洗。

　　撫州石鞏慧藏禪師

　　本以弋獵為務。惡見沙門。因逐鹿。從馬祖庵前過。祖乃逆之。師遂問。還見鹿過否。祖曰。汝是何人。曰獵者。祖曰。汝解射否。曰解射。祖曰。汝一箭射幾箇。曰。一箭射一箇。祖曰。汝不解射。曰和尚解射否。祖曰。解射。曰一箭射幾箇。祖曰。一箭射一羣。曰彼此生命。何用射他一羣。祖曰。汝既知如是。何不自射。曰若教某甲自射。直是無下手處。祖曰。這漢。曠劫無明煩惱。今日頓息。師擲下弓箭。投祖出家。一日在廚作務次。祖問。作甚麼。曰牧牛。祖曰。作麼生牧。曰一回入草去。驀鼻拽將回。祖曰。子真牧牛。師便休　師住後。常以弓箭接機。(載三平章)師問西堂。汝還解捉得虗空麼。堂曰捉得。師曰。作麼生捉。堂以手撮虗空。師曰。汝不解捉。堂卻問師。兄作麼生捉。師把西堂鼻孔拽。堂作忍痛聲。曰太煞拽人鼻孔。直欲脫去。師曰。直須恁麼捉虗空始得　眾參次。師曰。適來底甚麼處去也。有僧曰在。師曰。在甚麼處。僧彈指一聲　問。如何免得生死。師曰。用免作甚麼。曰如何免得。師曰。這底不生死。

　　江西北蘭讓禪師

　　湖塘亮長老問。承聞師兄畫得先師真暫請瞻禮。師以兩手擘胸開示之。亮便禮拜。師曰。莫禮莫禮。亮曰。師兄錯也。某甲不禮師兄。師曰。汝禮先師真那。亮曰。因甚麼教莫禮。師曰。何曾錯。

　　袁州南源道明禪師

　　上堂。快馬一鞭。快人一言。有事何不出頭來。無事各自珍重。僧問。一言作麼生。師乃吐舌曰。待我有廣長舌相。即向汝道　洞山參。方上法堂。師曰。己相見了也。山便下去。明日卻上。問曰。昨日已蒙和尚慈悲。不知甚麼處是與某甲己相見處。師曰。心心無間斷。流入於性海。山曰。幾合放過　山辭。師曰。多學佛法。廣作利益。山曰。多學佛法即不問。如何是廣作利益。師曰。一物莫違　問。如何是佛。師曰。不可道你是也。

　　忻州酈村自滿禪師

　　上堂。古今不異。法爾如然。更復何也。雖然如此。這箇事大有人罔措在。僧問。不落古今。請師直道。師曰。情知汝罔措。僧欲進語。師曰。將謂老僧落伊古今。曰如何即是。師曰。魚騰碧漢。階級難飛。曰如何免得此過。師曰。若是龍形。誰論高下。僧禮拜。師曰。苦哉屈哉。誰人似我　上堂。除卻日明夜暗。更說甚麼即得。珍重　問。如何是無諍之句。師曰。喧天動地。

　　朗州中邑洪恩禪師

　　每見僧來。拍口作和和聲。仰山謝戒。師亦拍口作和和聲。仰從西過東。師又拍口作和和聲。仰從東過西。師又拍口作和和聲。仰當中而立。然後謝戒。師曰。甚麼處得此三昧。仰曰。於曹谿印子上脫來。師曰。汝道曹谿用此三昧。接甚麼人。仰曰。接一宿覺。隨曰。和尚甚處得此三昧。師曰。我於馬大師處。得此三昧。仰問。如何得見佛性義。師曰。我與汝說箇譬喻。如一室有六窗。內有一獼猴。外有獼猴。從東邊喚猩猩猩猩即應。如是六窗俱喚俱應。仰山禮謝起曰。適蒙和尚譬喻。無不了知。更有一事。祇如內獼猴睡著。外獼猴欲與相見。又且如何。師下繩床執仰山手作舞曰。猩猩與汝相見了。譬如蟭螟蟲。在蚊子眼睫上作窠。向十字街頭呌云。土曠人稀。相逢者少。

　　洪州泐潭常興禪師

　　僧問。如何是曹谿門下客。師曰。南來燕。曰學人不會。師曰。養羽候秋風　問。如何是宗乘極則事。師曰。秋雨草離披　南泉至。見師面壁。乃拊師背。師問。汝是阿誰。曰普願。師曰如何。曰也尋常。師曰。汝何多事。

　　汾州無業禪師

　　商州上洛杜氏子。母李氏。聞空中言寄居得否。乃覺有娠。誕生之夕。神光滿室。甫及丱歲。行必直視。坐即跏趺。九歲依開元寺志本。受大乘經。五行俱下。諷誦無遺。十二落髮。二十受具戒於襄州幽律師。習四分律疏。纔終便能敷演。每為眾僧。講涅槃大部。冬夏無廢。後聞馬祖禪門鼎盛。特往瞻禮。祖覩其狀貌奇偉。語音如鐘。乃曰。巍巍佛堂。其中無佛。師禮跪而問曰。三乘文學。麤窮其旨。常聞禪門即心是佛。實未能了。祖曰。祇未了底心即是。更無別物。師曰。如何是祖師西來密傳心印。祖曰。大德正閙在。且去別時來。師纔出。祖召曰。大德。師回首。祖曰。是甚麼。師便領悟。乃禮拜。祖曰。這鈍漢。禮拜作麼。自得旨後。詣曹谿。禮祖墖。及廬嶽天台。徧尋聖迹。後住開元精舍。學者致問。多答之曰。莫妄想　唐憲宗。屢召師。皆辭疾不赴。暨穆宗即位。思一瞻禮。乃命兩街僧錄靈阜等。齎詔迎請。至彼作禮曰。皇上此度恩旨。不同常時。願和尚。且順天心。不可言疾也。師微笑曰。貧道何德。累煩世主。且請前行。吾從別道去矣。乃澡身剃髮。至中夜。告弟子惠愔等曰。汝等見聞覺知之性。與太虗同壽。不生不滅。一切境界。本自空寂。無一法可得。迷者不了。即為境惑。一為境惑。流轉不窮。汝等當知。心性本自有之。非因造作。猶如金剛。不可破壞。一切諸法。如影如響。無有實者。經云。唯此一事實。餘二則非真常。了一切空。無一物當情。是諸佛用心處。汝等勤而行之。言訖。跏趺而逝。茶毗日。祥雲五色。異香四徹。所獲舍利。璨若珠玉。弟子等貯人金缾。葬於石墖。當長慶癸卯臘月二十一日壽六十二臘四十二勑諡大達國師。墖曰靈源。

　　澧州大同廣澄禪師

　　僧問。如何得六根滅去。師曰。輪劒擲空。無傷於物　問。如何是本來人。師曰。共坐不相識。曰恁麼則學人禮謝去也。師曰。暗寫愁膓寄與誰。

　　信州鵞湖大義禪師

　　衢州須江徐氏子。唐憲宗。甞詔入內。於麟德殿論義。有座主問。如何是四諦。師曰。聖上一帝三帝何在。又問。欲界無禪。禪居色界。此土憑何而立。禪。師曰。法師。祇知欲界無禪。不知禪界無欲。曰如何是禪。師以手點空。法師無對。帝曰。法師講無窮經論。祗這一點。尚不奈何　師却問諸碩德曰。行住坐臥。畢竟以何為道。有對知者是道。師曰。不可以智知。不可以識識。安得知者是乎。有對無分別者是。師曰。善能分別諸法相。於第一義而不動安得無分別是乎。有對四禪八定是。師曰。佛身無為。不墮諸數。安在四禪八定耶。眾皆杜口。師却舉順宗問尸利禪師。大地眾生。如何得見性成佛。利曰。佛性猶如水中月。可見不可取。因謂帝曰。佛性非見必見。水中月。如何攫取。帝乃問。何者是佛性。師對曰。不離陛下所問。帝默契。真宗益加欽重　有一。僧乞置。墖李翱尚書問曰。教中不許將屍墖下過。又作麼生。僧無對。僧却問師。師曰。他得大闡提。元和戊戌正月七日歸寂。壽七十四。諡慧覺禪師。見性之墖。

　　伊闕伏牛山自在禪師

　　吳興李氏子。初依國一受具。後參馬祖。發明心地。祖令送書與忠國師。國師曰。馬大師以何法示徒。曰即心即佛。國師曰。是甚麼語話。良久。又問曰。此外更有何言教。師曰非心非佛。或曰。不是心。不是佛。不是物。國師曰。猶較些子。師曰。馬大師即恁麼。未審。和尚此間如何。國師曰。三點如流水。曲似刈禾鎌　師後居伏牛山。上堂。即心即佛。是無病求藥句。非心非佛。是藥病對治句。僧問。如何是脫灑底句。師曰。伏牛山下古今傳。示滅於隨州開元寺。

　　京兆興善寺惟寬禪師

　　衢州信安祝氏子。年十三。見殺生者。衋然不忍食。乃求出家。初習毗尼修止觀。後參大寂。乃得心要。唐貞元庚午。始行化於吳越間。八年至鄱陽山。神求受八戒。丁丑止嵩山少林　僧問。如何是道。師曰。大好山。曰學人問道。師何言好山。師曰。汝祇識好山。何曾達道　問。狗子還有佛性否。師曰。有曰。和尚還有否。師曰。我無。曰一切眾生皆有佛性。和尚因何獨無。師曰。我非一切眾生。曰既非眾生。莫是佛否。師曰。不是佛。曰究竟是何物。師曰。亦不是物。曰可見可思否。師曰。思之不及。議之不得。故曰。不可思議　元和己丑。憲宗詔至闕下。侍郎白居易。甞問曰。既曰禪師。何以說法。師曰。無上菩提者。被於身為律。說於口為法。行於心為禪。應用者三。其致一也。譬如江湖淮漢。在處立名。名雖不一。水性無二。律即是法。法不離禪。云何於中。妄起分別。曰既無分別。何以修心。師曰。心本無損傷。云何要修理。無論垢與淨。一切勿念起。曰垢即不可念。淨無念可乎。師曰。如人眼睛上一物不可住金屑雖珍。寶在眼亦為病。曰無修無念。又何異凡夫耶。師曰。凡夫無明。二乘執著。離此二病。是曰真修。真修者。不得勤不得忘。勤即近執著。忘即落無明。此為心要。云爾　問。道在何處。師曰。祇在目前。曰我何不見。師曰。汝有我故。所以不見。曰我有我故即不見。和尚還見否。師曰。有汝有我。展轉不見。曰無我無汝還見否。師曰。無我無汝。阿誰求見。　元和丁酉年二月晦日。陞堂說法。訖就化。壽六十三。臘三十九。墖於[灞-雨+襾]陵西原。勑諡大徹禪師。元和正真之墖。

　　鄂州無等禪師

　　尉氏人。姓李。出家於龔公山。密受心要。出住隨州土門。一日謁州牧王常侍。辭退將出門。故召曰。和尚。師回顧。牧敲柱三下。師以手作圓相。復三撥之便行　後住武昌大寂寺。晚參。師見人人上來。師前道。不審。迺謂眾曰。大眾適來。聲向甚麼處去也。有一僧。豎起指頭。師曰。珍重。其僧至來朝上參。師乃轉身面壁而臥。佯作呻吟聲曰。老僧三兩日來。不多安樂。大德身邊。有甚麼藥物。與老僧些小。僧以手拍淨瓶曰。這箇淨瓶。甚麼處得來。師曰。這箇是老僧底。大德底在甚麼處。曰亦是和尚底。亦是某甲底。師便打。唐文宗太和庚戌示寂。壽八十二。

　　潭州三角山總印禪師

　　僧問。如何是三寶。師曰。禾麥豆。曰學人不會。師曰。大眾欣然奉持　上堂。若論此事。眨上眉毛。早已蹉過也。麻谷便問。眨上眉毛。即不問。如何是此事。師曰。蹉過也。谷乃掀倒禪床。師便打。

　　池州魯祖山寶雲禪師

　　僧問。如何是諸佛師。師曰。頭上有寶冠者不是。曰如何即是。師曰。頭上無寶冠　洞山來參。禮拜起侍立。少頃而出。却再入來。師曰。祇恁麼。祇恁麼。所以如此。山曰。大有人不肯。師曰。作麼取汝口辯。山便禮拜　僧問。如何是不言言。師曰。汝口在甚麼處。曰無口。師曰。將甚麼喫飯。僧無對　師尋常。見僧來便面壁。南泉聞曰。我尋常向師僧道。向佛未出世時。會取尚不得一箇半箇。他恁麼驢年去。

　　常州芙蓉山太毓禪師

　　金陵范氏子。因行食到龐居士前。士擬接。師乃縮手曰。生心受施。淨名早訶去。此一機居士還甘否。士曰。當時善現。豈不作家。師曰。非關他事。士曰。食到口邊。被他奪却。師乃下食。士曰。不消一句　士又問。馬大師著實為人處。還分付吾師否。師曰。某甲尚未見。他作麼生。知他著實處。士曰。祇此見知也無討處。師曰。居士也不得一向言說。士曰。一向言說。師又失宗。若作兩向三向。師還開得口否。師曰。直是開口。不得可謂實也。師撫掌而出　寶曆中。歸齊雲入滅。壽八十。臘五十八。大和戊申。迎諡大寶禪師。楞伽之墖。

　　唐州紫玉山道通禪師

　　盧江何氏子。隨父守官泉南。因而出家。詣建陽。謁馬祖。祖尋遷龔公山。師亦隨之。祖將歸寂。謂師曰。夫玉石潤山秀麗。益汝道業。遇可居之。師不曉其言。是秋遊洛。回至唐州。西見一山。四面懸絕。峯巒秀異。因詢鄉人。曰紫玉山。師乃陟山頂。見石方正。瑩然紫色。歎曰。此其紫玉也。先師之言。懸記耳。遂剪茅構舍。而居焉。後學徒四集　僧問。如何出得三界去。師曰。汝在裏許得多少時也。曰如何出離師曰。青山不礙白雲飛　于頔相公問。如何是黑風。吹其船舫。漂墮羅剎鬼國。師曰。于頔客作漢。問恁麼事作麼。于公失色。師乃指曰。這箇便是漂墮羅剎鬼國。公又問。如何是佛。師喚相公。公應諾。師曰。更莫別求　藥山聞曰。噫。可惜于家漢。生埋向紫玉山中。公聞。乃謁見藥山。山問曰。聞相公在紫玉山中。大作佛事。是否。公曰。不敢。乃曰。承聞有語相救。今日特來。山曰。有疑但問。公曰。如何是佛。山呼于頔。公應諾。山曰。是甚麼。公於此有省　元和癸巳。弟子金藏。參百丈回。師曰。汝其來矣。此山有主也。於是囑付訖。策杖徑去。襄州道俗迎之。至七月十五日。無疾而終。壽八十有三。

　　五臺山隱峯禪師

　　邵武軍鄧氏子。幼若不慧。父母聽其出家。初遊馬祖之門。而未能覩奧。復來往石頭。雖兩番不捷(語見馬祖章)而後於馬祖言下相契。師問石頭。如何得合道去。頭曰。我亦不合道。師曰。畢竟如何。頭曰。汝被這箇得多少時耶　石頭剗草次師在左側。叉手而立。頭飛剗子向師前。剗一株草。師曰。和尚祇剗得這箇。不剗得那箇。頭提起剗子。師接得便作剗草勢。頭曰。汝祇剗得那箇。不解剗得這箇。師無對　師一日推車次。馬祖展脚在路上坐。師曰。請師收足。祖曰。已展不縮。師曰。已進不退。乃推車碾損祖脚。祖歸法堂。執斧子曰。適來碾損老僧脚底出來。師便出於祖前引頸。祖乃置斧　師到南泉。覩眾僧參次。泉指淨瓶曰。銅瓶是境。瓶中有水。不得動著境。與老僧將水來。師拈起淨瓶。向泉面前瀉。泉便休　師到溈山。便入堂。於上板頭。解放衣鉢。溈聞師叔到。先具威儀。下堂內相看。師見來。便作臥勢。溈便歸方丈。師乃發去。少間。溈山問侍者。師叔在否。曰已去。溈曰。去時有甚麼語。曰無語。溈曰。莫道無語。其聲如雷　師冬居衡嶽。夏止清涼。唐元和中薦登五臺。路出淮西。屬吳元濟阻兵違拒王命。官軍與賊軍交鋒。未決勝負。師曰。吾當去解其患。乃擲錫空中。飛身而過。兩軍將士仰觀。事符預夢。鬬心頓息。師既顯神異。慮成惑眾。遂入五臺。於金剛窟前。將示滅。先問眾曰。諸方遷化。坐去臥去。吾甞見之。還有立化也無。曰有。師曰。還有倒立者否。曰未甞見有。師乃倒立而化。亭亭然其衣順體。時眾議舁就茶毗。屹然不動。遠近瞻覩。驚嘆無已。師有妹為尼。時亦在彼。乃拊而咄曰。老兄。疇昔不循法律。死更熒惑於人。於是以手推之。僨然而踣。遂就闍維。收舍利建墖。

　　潭州石霜大善禪師

　　僧問。如何是佛法大意。師曰。春日雞鳴。曰學人不會。師曰。中秋犬吠　上堂。大眾出來。老漢有箇法要。百年後不累汝。眾曰。便請和尚說。師曰。不消一堆火。

　　泉州龜洋無了禪師

　　莆田沈氏子。年七歲。父𢹂入白重院。視之如家。因而捨愛。至十八剃度。受具於靈巖寺。後參大寂。了達祖乘。即還本院之北。樵采路絕。師一日策杖披榛而行。遇六眸巨龜。斯須而失。乃庵此峯。因號龜洋。一日有虎。逐鹿入庵。師以杖格虎。遂存鹿命。洎將示化。乃述偈曰。八十年來辨西東。如今不要白頭翁。非長非短非大小。還與諸人性相同。無來無去兼無住了。却本來自性空。偈畢儼然告寂。瘞於正堂。垂二十載。為山泉淹沒。門人發墖。見全身水中而浮。閩王聞之。遣使舁入府庭供養。忽臭氣遠聞。王焚香祝之曰。可還龜洋舊址建墖。言訖。異香普熏。傾城瞻禮。本道奏諡真寂大師。墖曰靈覺。後弟子慧忠塟於墖左。今龜洋二真身存焉。忠得法於草庵義和尚。

　　南嶽西園蘭若曇藏禪師

　　受心印於大寂。後謁石頭。瑩然明徹。出住西園。禪侶日盛。師一日自燒浴次。僧問。何不使沙彌。師撫掌三下　師養一犬。常夜經行時。其犬銜師衣。師即歸方丈。又常於門側伏守。忽一夜頻吠。奮身作猛噬之勢。詰旦。東廚有一大蟒。長數丈。張口呀氣。毒𦦨熾然。侍者請避之。師曰。死可逃乎。彼以毒來。我以慈受。毒無實性。激發則強。慈苟無緣。冤親一揆。言訖。其蟒按首徐行。倐然不見　復一夕有羣盜至。犬亦銜衣。師。語盜曰。茅舍有可意物。一任將去。終無所吝。盜感其言。皆稽首而散。

　　袁州楊岐山甄叔禪師

　　上堂。羣靈一源。假名為佛。體竭形銷。而不滅。金流朴散。而常存。性海無風。金波自涌。心靈絕非。萬象齊照。體斯理者。不言而徧歷沙界。不用而功益元化。如何背覺。反合塵勞。於陰界中。妄自囚執　禪月問。如何是祖師西來意。師呈起數珠。月罔措。師曰。會麼。曰不會。師曰。某甲參見石頭來。曰見石頭。得何意旨。師指庭前鹿曰。會麼。曰不會。師曰。渠儂得自由。唐元和庚子正月十三歸寂。茶毗獲舍利七百粒。於東峯下建墖。

　　磁州馬頭峯神藏禪師

　　上堂。知而無知。不是無知。而說無知。便下座(南泉云。恁麼依師道。始道得一半黃檗云。不是南泉駁他要圓前話)。

　　潭州華林善覺禪師

　　常持錫杖。夜出林麓間。七步一振。錫一稱觀音名號。夾山問。遠聞和尚念觀音。是否。師曰。然山曰。騎却頭時如何。師曰。出頭即從汝騎。不出頭騎甚麼。山無對　僧參。方展坐具。師曰。緩緩。曰和尚見甚麼。師曰。可惜許磕破鐘樓。其僧從此悟入。　觀察使裴休訪之。問曰。還有侍者否。師曰。有一兩箇。祇是不可見客。裴曰。在甚麼處。師乃喚大空小空。時二虎從庵後而出。裴覩之驚悸。師語二虎曰。有客且去。二虎哮吼而去。裴問曰。師作何行業。感得如斯。師乃良久曰。會麼。曰不會。師曰。山僧常念觀音。

　　汀州水塘和尚

　　問歸宗。甚麼人。宗曰。陳州人。師曰。年多少。宗曰。二十二。師曰。闍黎未生時。老僧去來。宗曰。和尚幾時生。師豎起拂子。宗曰。這箇豈有生耶。師曰。會得即無生。曰未會。在師默然。

　　濛谿和尚

　　僧問。一念不生時如何。師良久。僧便禮拜。師曰。汝作麼生會。曰某甲終不敢無慚愧。師曰。汝却信得及　問。本分事如何體悉。師曰。汝何不問。曰請師答話。師曰。汝却問得好。僧大笑而出。師曰。祇有這僧靈利　有僧從外來。師便喝。僧曰。好箇來由。師曰。猶要棒在僧。珍重便出。師曰。得能自在。

　　溫州佛㠗和尚

　　尋常見人來。以拄杖卓地。曰前佛也恁麼。後佛也恁麼。問。正恁麼時。作麼生。師畫一圓相。僧作女人拜。師便打　問。如何是佛法大意。師曰。賊也。賊也　問。如何是異類。師敲椀曰。花奴花奴喫飯來。

　　烏臼和尚

　　玄紹二上座參師。乃問。二禪客發足甚麼處。玄曰。江西。師便打。玄曰。久知和尚有此機要。師曰。汝既不會後面箇師僧祇對看。紹擬近前。師便打。曰信知同坑無異土。參堂去　問。僧近離甚處。曰定州。師曰。定州法道。何似這裏。曰不別。師曰。若不別。更轉彼中去。便打。僧曰。棒頭有眼。不得草草打人。師曰。今日打著一箇也。又打三下。僧便出去。師曰。屈棒元來有人喫在。曰爭奈杓柄在和尚手裏。師曰。汝若要山僧回與汝。僧近前奪棒。打師三下。師曰。屈棒屈棒。曰有人喫在。師曰。草草打著箇漢。僧禮拜。師曰。却與麼去也。僧大笑而出。師曰。消得恁麼。消得恁麼。

　　古寺和尚

　　丹霞。來參經宿。明旦粥熟。行者祇盛一鉢與師。又盛一椀自喫。殊不顧丹霞。霞亦自盛粥喫。者曰。五更侵早起。更有夜行人。霞問師。何不教訓行者。得恁麼無禮。師曰。淨地上不要點污人家男女。霞曰。幾不問過這老漢。

　　石臼和尚

　　初參馬祖。祖問。甚麼處來。師曰。烏臼來。祖曰。烏臼近日有何言句。師曰。幾人於此茫然。祖曰。茫然且置。悄然一句作麼生。師乃近前三步。祖曰。我有七棒。寄打烏臼。你還甘否。師曰。和尚先喫。某甲後甘。

　　本谿和尚

　　因龐居士問丹霞打侍者。意在何所。師曰。大老翁。見人長短在。士曰。為我與師同參。方敢借問。師曰。若恁麼從頭舉來。共你商量。士曰。大老翁。不可共你說人是非。師曰。念翁年老。士曰。罪過罪過。

　　石林和尚

　　見龐居士來。乃豎起拂子曰。不落丹霞機。試道一句子。士奪却拂子。却自豎起拳。師曰。正是丹霞機。士曰。與我不落看。師曰。丹霞患瘂。龐公患聾。士曰恰是。師無語。士曰。向道偶爾。又一日問士。某甲有箇借問。居士莫惜言語。士曰。便請舉來。師曰。元來惜言語。士曰。這箇問訊。不覺落他便宜。師乃掩耳。士曰。作家作家。

　　南昌西山亮座主

　　蜀人也。頗講經論。因參馬祖。祖問。見說。座主大講得經論是否。師曰。不敢。祖曰。將甚麼講。師曰。將心講。祖曰。心如工伎兒。意如和伎者。爭解講得。師抗聲曰。心既講不得。虗空莫講得麼。祖曰。却是虗空講得。師不肯。便出將下堦。祖召曰。座主。師回首。祖曰。是甚甚。師豁然大悟。便禮拜。祖曰。這鈍根阿師。禮拜作麼。師曰。某甲所講經論。將謂無人及得。今日被大師一問。平生功業。一時冰釋。禮謝而退乃隱於洪州西山。更無消息。

　　黑眼和尚

　　僧問。如何是不出世師。師曰。善財拄杖子　問。如何是佛法大意。師曰。十年賣炭漢。不知秤畔星。

　　米嶺和尚

　　僧問。如何是衲衣下事。師曰。醜陋任君嫌。不挂雲霞色　師將示滅。遺偈曰。祖祖不思議。不許常住世。大眾審思惟。畢竟祇這是。言訖而寂。

　　齊峯和尚

　　龐居士來。師曰。俗人頻頻入僧院。討箇甚麼。士回顧兩邊。曰誰恁麼道。師乃咄之。士曰。在這裏。師曰。莫是當陽道麼。士曰。背後底聻。師回首曰。看看。士曰。草賊大敗。士却問。此去峯頂有幾里。師曰。甚麼處去來。士曰。可謂峻硬不得問著。師曰。是多少。士曰。一二三。師曰。四五六。士曰。何不道七。師曰。纔道七便有八。士曰。住得也。師曰。一任添取。士喝便出去。師隨後亦喝。

　　大陽和尚

　　因伊禪相見。乃問。伊禪。近日有一般知識。向目前指教人。了取目前事作這箇。為人還會文彩未兆時也無。曰擬向這裏致一問。不知可否。師曰。已答。汝了莫道可否。曰還識得目前也未。師曰。若是目前作麼生識。曰要且遭人檢點。師曰。誰曰。某甲。師便喝。伊退步而立。師曰。汝祇解瞻前。不解顧後。曰雪上更加霜。師曰。彼此無便宜。

　　幽州紅螺山和尚

　　有頌示門人曰。紅螺山子近邊彝。度得之流半是奚。共語問酬都不會。可憐祇解那斯祁。

　　百靈和尚

　　一日與龐居士。路次相逢。問曰。南嶽得力句。還曾舉向人也無。士曰。曾舉來。師曰。舉向甚麼人。士以手自指。曰龐公。師曰。直是妙德空生也。讚歎不及。士却問。阿師得力句。是誰得知。師戴笠子便行。士曰。善為道路。師更不回顧。

　　鎮州金牛和尚

　　每自做飯。供養眾僧。至齋時。舁飯桶到堂前作舞。呵呵大笑曰。菩薩子喫飯來。

　　洛京黑㵎和尚

　　僧問。如何是密室。師曰。截耳臥街。曰如何是密室中人。師乃換手搥胸。

　　利山和尚

　　僧問。眾色歸空。空歸何所。師曰。舌頭不出口。曰為甚麼不出口。師曰。內外一如故　問。不歷僧祇獲法身。請師直指。師曰。子承父業。曰如何領會。師曰。貶剝不施。曰恁麼則大眾有賴去也。師曰。大眾且置。作麼生是法身。僧無對。師曰。汝問我與汝道。僧問。如何是法身。師曰。空華陽焰　問。如何是西來意。師曰。不見如何。曰為甚麼如此。師曰。祇為如此。

　　韶州乳源和尚

　　上堂。西來的的意。不妨難道。眾中莫有道得者。出來試道看。時有僧出禮拜。師便打曰。是甚麼時節出頭來。便歸方丈　仰山作沙彌時。念經聲高。師咄曰。這沙彌。念經却似哭。曰慧寂祇恁麼。未審。和尚如何。師乃顧視。仰曰。若恁麼與哭何異。師便休。

　　松山和尚

　　同龐居士喫茶。士舉槖子曰。人人盡有分。為甚麼道不得。師曰。祇為人人盡有。所以道不得。士曰。阿兄為甚麼却道得。師曰。不可無言也。士曰。灼然灼然。師便喫茶。士曰。阿兄喫茶。為甚麼不揖客。師曰。誰。士曰。龐公。師曰。何須更揖。後丹霞聞乃曰。若不是松山。幾被箇老翁惑亂一上。士聞之。乃令人傳語霞曰。何不會取未舉槖子時。

　　則川和尚

　　蜀人也。龐居士相看次。師曰。還記得見石頭時道理否。士曰。猶得阿師重舉在。師曰。情知久參事慢。士曰。阿師老耄。不啻龐公。師曰。二彼同時。又爭幾許。士曰。龐公鮮徤日勝阿師。師曰。不是勝我祇欠汝箇幞頭。士拈下幞頭曰。却與師相似。師大笑而已　師摘茶次。士曰。法界不容身。師還見我否。師曰。不是老師洎答公話。士曰。有問有答。葢是尋常。師乃摘茶不聽。士曰。莫怪適來容易借問。師亦不顧。士喝曰。這無儀禮老漢。待我一一舉向明眼人。師乃拋却茶籃。便歸方丈。

　　忻州打地和尚

　　自江西領旨。常晦其名。凡學者致問。唯以棒打地示之。時謂之打地和尚。一日被僧藏却棒。然後致問。師但張其口。僧問門人曰。祇如和尚每日有人問。便打地意旨如何。門人即於竈內取柴一片。擲在釜中。

　　潭州秀溪和尚

　　谷山問。聲色純真如何是道。師曰。亂道作麼。山却從東過西立。師曰。若不恁麼即禍事也。山又從西過東立。師乃下禪床。方行兩步。被谷山捉住曰。聲色純真事作麼生。師便打一掌。山曰。三十年後。要箇人下茶也無在。師曰。要谷山這漢作甚麼。山呵呵大笑。

　　江西椑樹和尚

　　臥次。道吾。近前牽被覆之。師曰。作麼。吾曰。葢覆。師曰。臥底是。坐底是。吾曰。不在這兩處。師曰。爭奈葢覆何。吾曰。莫亂道　師向火次。吾問。作麼。師曰。和合。吾曰。恁麼即當頭脫去也。師曰。隔闊來多少時耶。吾。便拂袖而去　吾。一日從外歸。師問。甚麼處去來。吾曰。親近來。師曰。用簸這兩片皮作麼。吾曰。借。師曰。他有從汝借無。作麼生。吾曰。祇為有所以借　僧問。如何是佛。師曰。猫兒上露柱。曰學人不會。師曰。問取露柱去。

　　京兆草堂和尚

　　自罷參大寂。至海昌處。昌問。甚麼處來。師曰。道場來。昌曰。這裏是甚麼處。師曰。賊不打貧人家　問。未有一法時。此身在甚麼處。師作一圓相。於中書身字。

　　洞安和尚

　　有僧辭。師曰。甚麼處去。曰本無所去。師曰。善為闍黎。曰不敢。師曰。到諸方分明舉似　僧侍立次。師問。今日是幾。曰不知。師曰。我却記得。曰今日是幾。師曰。今日昏晦。

　　京兆興平和尚

　　洞山來禮拜。師曰。莫禮老朽。山曰。禮非老朽。師曰。非老朽者。不受禮。山曰。他亦不止。洞山却問。如何是古佛心。師曰。即汝心是。山曰。雖然如此。猶是某甲疑處。師曰。若恁麼即問取木人去。山曰。某甲有一句子。不借諸聖口。師曰。汝試道看。山曰。不是某甲。山辭師曰。甚麼處去。山曰。㳂流無定止。師曰。法身㳂流。報身㳂流。山曰。總不作此解。師乃拊掌。

　　逍遙和尚

　　鹿西問。念念攀緣。心心永寂。師曰。昨晚也有人恁麼道。西曰。道箇甚麼。師曰。不知。西曰。請和尚說。師以拂子驀口打。西拂袖便出。師召眾曰。頂門上。著眼。

　　福谿和尚

　　僧問。古鏡無瑕時如何。師良久。僧曰。師意如何。師曰。山僧耳背。僧再問。師曰。猶較些子　問。如何是自己。師曰。你問甚麼。曰豈無方便。師曰。你適來問甚麼。曰得恁麼顛倒。師曰。今日合喫山僧手裏棒　問。緣散歸空。空歸何所。師乃召僧。僧應諾。師曰。空在何處。曰却請和尚道。師曰。波斯喫胡椒。

　　洪州水潦和尚

　　初參馬祖。問曰。如何是西來的的意。祖曰。禮拜著。師纔禮拜。祖乃當胸蹋倒。師大悟。起來拊掌。呵呵大笑曰。也大奇。也大奇。百千三昧。無量妙義。祇向一毫頭上。識得根源去。禮謝而退。住後每告眾曰。自從一喫馬祖蹋。直至如今笑不休　有僧。作一圓相。以手撮向師身上。師乃三撥。亦作一圓相。却指其僧。僧便禮拜。師打。曰這虗頭漢　問。如何是沙門行。師曰。動則影現。覺則冰生　問。如何是佛法大意。師乃拊掌。呵呵大笑。

　　浮盃和尚

　　凌行婆來禮拜。師與坐喫茶。婆乃問。盡力道不得底句。分付阿誰。師曰。浮盃無剩語。婆曰。未到浮盃。不妨疑著。師曰。別有長處。不妨拈出。婆斂手哭曰。蒼天中更添冤苦。師無語。婆曰。語不知偏正。理不識倒邪。為人即禍生。後有僧舉似南泉。泉曰。苦哉浮盃。被這老婆摧折一上。婆後聞。笑曰。王老師猶少機關在。澄一禪客。逢見行婆便問。怎生是南泉猶少機關在。婆乃哭曰。可悲可痛。一罔措。婆曰。會麼。一合掌而立。婆曰。伎死禪和。如麻似粟。一舉似趙州。州曰。我若見這臭老婆問教口瘂。一曰。未審。和尚怎生問他。州便打。一曰。為甚麼却打某甲。州曰。似這伎死漢不打。更待幾時。連打數棒。婆聞却曰。趙州合喫婆手裏棒。後僧舉似趙州。州哭曰。可悲可痛。婆聞此語。合掌歎曰。趙州眼光。爍破四天下。州令僧問。如何是趙州眼。婆乃豎起拳頭。僧回舉似趙州。州作偈曰。當機覿面提。覿面當機疾。報汝凌行婆。哭聲何得失。婆以偈答曰。哭聲師已曉。已曉復誰知。當時摩竭國。幾喪目前機。

　　潭州龍山和尚

　　問僧。甚麼處來。曰老宿處來。師曰。老宿有何言句。句曰說則千句萬句。不說則一字也無。師曰。恁麼則蠅子放卵。僧禮拜。師便打　洞山與密師伯經由。見溪流菜葉。洞曰。深山無人。因何有菜隨流。莫有道人居否。乃共議。撥草溪行。五七里間。忽見師嬴形異貌。放下行李。問訊。師曰。此山無路。闍黎從何處來。洞曰。無路且置。和尚從何而入。師曰。我不從雲水來。洞曰。和尚住此山多少時耶。師曰。春秋不涉。洞曰。和尚先住此山先住。師曰。不知。洞曰。為甚麼不知。師曰。我不從人天來。洞曰。和尚得何道理。便住此山。師曰。我見兩箇泥牛鬬入海直至。於今絕消息。洞山始具威儀禮拜。便問。如何是主中賓。師曰。青山覆白雲。曰如何是賓中主。師曰。長年不出戶。曰賓主相去幾何。師曰。長江水上波。曰賓主相見。有何言說。師曰。清風拂白月。洞山辭退。師乃述偈曰。三間茅屋從來住。一道神光萬境閒。莫把是非來辨我。浮生穿鑿不相關因茲燒庵。入深山不見。後人號為隱山和尚。

　　襄州居士龐蘊

　　衡州衡陽縣人。字道玄。世本儒業。少悟塵勞。志求真諦。唐貞元初。謁石頭乃問。不與萬法為侶者。是甚麼人。頭以手掩其口。豁然有省。後與丹霞為友。一日石頭問曰。子見老僧以來。日用事作麼生。士曰。若問日用事。即無開口處。乃呈偈曰。日用事無別。唯吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及搬柴。頭然之。問。子以緇耶素耶。士曰。願從所慕。遂不剃染　後參馬祖問曰。不與萬法為侶者。是甚麼人。祖曰。待汝一口吸盡西江水。即向汝道。士於言下。頓領元旨。乃留駐參承二載。有偈曰。有男不婚。有女不嫁。大家團圞頭。共說無生話。自爾機辯迅捷。諸方嚮之　因辭藥山。山命十禪客。相送至門首。士乃指空中雪曰。好雪片片。不落別處。有全禪客。曰落在甚處。士遂與一掌。全曰。也不得草草。士曰。恁麼稱禪客。閻羅老子。未放你在。全曰。居士作麼生。士又掌曰。眼見如盲。口說如瘂　甞遊講肆。隨喜金剛經。至無我無人處。致問曰。座主。既無我無人。是誰講誰聽。主無對。士曰。某甲雖是俗人。粗知信向。主曰祇如居士意作麼生。士以偈答曰。無我復無人。作麼有疎親。勸君休歷座。不似直求真。金剛般若性。外絕一纖塵。我聞并信受。總是假名陳。主聞偈。欣然仰歎。居士所至之處。老宿多往復問酬。皆隨機應響。非格量軌轍之可拘也　元和中。北遊襄漢。隨處而居。有女名靈照。常鬻竹漉籬。以供朝夕　士有偈曰。心如境亦如。無實亦無虗。有亦不管。無亦不拘。不是賢聖。了事凡夫。易復易。即此五蘊有真智。十方世界一乘同。無相法身豈有二。若捨煩惱入菩提。不知何方有佛地。護生須是殺。殺盡始安居。會得箇中意。鐵船水上浮　士坐次。問靈照曰。古人道。明明百草頭。明明祖師意。如何會。照曰。老老大大。作這箇語話。士曰。你作麼生。照曰。明明百草頭。明明祖師意。士乃笑　士因賣竹漉籬。下橋喫撲。靈照見。亦去爺邊倒。士曰。你作甚麼。照曰。見爺倒地。某甲相扶　士將入滅。謂靈照曰。視日早晚。及午以報。照遽報。日已中矣。而有蝕也。士出戶觀次。靈照即登父座。合掌坐亡。士笑曰。我女鋒捷矣。於是更延七日。州牧于公頔。問疾次。士謂之曰。但願空諸所有。慎勿實諸所無。來去世間皆如影響。言訖。枕于公膝而化。遺命焚棄江湖。有詩偈三百餘篇。傳於世。

五燈全書卷第六


卍新纂大日本續藏經第 81 冊 No. 1571 五燈全書


五燈全書卷第七

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　校閱　進呈

　　南嶽下三世

　　百丈海禪師法嗣

　　洪州黃檗希運禪師

　　閩人也。幼於本州黃檗山出家。額間隆起如珠。音辭朗潤。志意冲澹。後遊天台。逢一僧。與之言笑。如舊相識。熟視之。目光射人。乃偕行。屬㵎水暴漲。捐笠植杖而止。其僧率師同渡。師曰。兄要渡自渡。彼即褰衣躡波。若履平地。回顧曰。渡來渡來。師曰咄這自了漢。吾早知當斫汝脛其僧歎曰。真大乘法器。我所不及。言訖不見　師後遊京師。因人啟發。乃往參百丈。丈問。巍巍堂堂。從何方來。師曰。巍巍堂堂。從嶺南來。丈曰。巍巍堂堂。當為何事。師曰。巍巍堂堂。不為別事。使禮拜問曰。從上宗乘。如何指來。丈良久。師曰。不可教後人斷絕去也。丈曰。將謂汝是箇人。乃起入方丈。師隨後入曰。某甲特來。丈曰。若爾則他後不得孤負吾　丈一日問師。甚麼處去來。曰大雄山下。採菌子來。丈曰。還見大蟲麼。師便作虎聲。丈拈斧作斫勢。師即打丈一摑。丈吟吟而笑。便歸。上堂曰。大雄山下。有一大蟲。汝等諸人。也須好看。百丈老漢。今日親遭一口　師在南泉。普請擇菜次。泉問甚麼處去。曰擇菜去。泉曰。將甚麼擇。師豎起刀。泉曰。祇解作賓。不解作主。師以刀點三下。泉曰。大家擇菜去　泉一日曰。老僧有牧牛歌。請長老和。師曰。某甲自有師在。師辭南泉。泉門送。提起師笠曰。長老身材沒量大。笠子大小生。師曰。雖然如此。大千世界。總在裏許泉曰。王老師聻。師戴笠便行　師在鹽官殿上禮佛次。時唐宣宗為沙彌。問曰。不著佛求。不著法求。不著僧求。長老禮拜。當何所求。師曰。不著佛求。不著法求。不著僧求。常禮如是事。彌曰。用禮何為。師便掌。彌曰。大麤生。師曰。這裏是甚麼所在。說麤說細。隨後又掌　裴相國。鎮宛陵。建禪苑。請師說法。以師酷愛舊山。還以黃檗名之。公一日拓一尊佛於師前。跪曰。請師安名。師召曰。裴休。公應諾。師曰。與汝安名竟。公禮拜　師因有六人新到。五人作禮。中一人提起坐具。作一圓相。師曰。我聞有一隻獵犬甚惡。僧曰。尋𦏪羊聲來。師曰。𦏪羊無聲到汝尋。曰尋𦏪羊跡來。師曰。𦏪羊無跡到汝尋。曰尋𦏪羊蹤來。師曰。𦏪羊無蹤到汝尋。曰與麼則死𦏪羊也。師便休去。明日陞堂曰。昨日尋𦏪羊僧出來。僧便出。師曰。昨日公案未了。老僧休去。你作麼生。僧無語。師曰。將謂是本色。衲僧元來祇是義學沙門。便打趂出　師一日揑拳曰天下。老和尚。總在這裏。我若放一線道。從汝七縱八橫。若不放過。不消一揑。僧問。放一線道時如何。師曰。七縱八橫。曰不放過不消一揑時如何。師曰。普　裴相國。一日請師至郡。以所解一編呈師。師接置於座。略不披閱。良久曰。會麼。裴曰未測。師曰。若便恁麼會得。猶較些子。若也形於紙墨。何有吾宗。裴乃贈詩一章曰。自從大士傳心印。額有圓珠七尺身。挂錫十年棲蜀水。浮盃今日渡漳濵。一千龍象隨高步。萬里香花結勝因。擬欲事師為弟子。不知將法付何人。師亦無喜色。自爾黃檗門風。盛於江表矣　一日上堂。大眾雲集。乃曰。汝等諸人。欲何所求。以拄杖趂之。大眾不散。師却復坐曰。汝等諸人。盡是噇酒糟漢。恁麼行脚。取笑於人。但見八百一千人處便去。不可圖他熱閙也。老漢行脚時。或遇草根下有一箇漢。便從頂門上一錐。看他若知痛痒。可以布袋盛米供養他。總似汝如此容易。何處更有今日事也。汝等既稱行脚。亦須著些精神好。還知道大唐國內無禪師麼。時有僧問。諸方尊宿。盡聚眾開化。為甚麼却道無禪師。師曰。不道無禪。祇是無師。闍黎不見。馬大師下有八十四人坐道場。得馬師正法眼者。止三兩人。廬山歸宗和尚。是其一。夫出家人。須知有從上來事分始得。且如四祖下牛頭橫說豎說。猶未知向上關棙子。有此眼目。方辨得邪正宗黨。且當人事宜。不能體會得。但知學言語。念向皮袋裏安著。到處稱我會禪。還替得汝生死麼。輕忽老宿。入地獄如箭。我纔見汝入門來。便識得了也。還知麼。急須努力。莫容易事。持片衣口食。空過一生。明眼人笑汝。久後總被俗漢筭將去在。宜自看遠近。是阿誰面上事。若會即便會。若不會即散去。珍重　示裴公美曰。諸佛與一切眾生。唯是一心。更無別法。此心無始已來。不會生不會滅。不青不黃。無形無相。不屬有無。不計新舊。非長非短。非大非小。超過一切限量名言。蹤跡對待。當體便是。動念即乖。猶如虗空。無有邊際。不可測度。唯此一心即是佛。佛與眾生。更無別異。但是眾生著相外求。求之轉失。使佛覓佛。將心捉心。窮劫盡形。終不能得。不知息念忘慮。佛自現前。此心即是佛。更無別佛。亦無別心。此心明淨。猶如虗空。無一點相貌。舉心動念。即乖法體。即為著相。無始已來。無著相佛。修六度萬行。欲求成佛。即是次第。無始已來。無次第佛。但悟一心。更無少法可得。此即真佛。此心即無心之心。離一切相。眾生諸佛。更無差別。但能無心。便是究竟學道人。若不直下無心。累劫修行。終不成道。被三乘功行拘繫。不得解脫。然證此心有遲疾。有聞法一念便得無心者。有至十信十住十行十迴向乃得無心者。有至十地乃得無心者。長短得無心乃住。更無可修可證。實無所得。真實不虗。一念而得。與十地而得者。功用恰齊。更無深淺。只是歷劫枉受辛勤耳　造惡造善。皆是著相。著相造惡。枉受輪迴。著相造善。枉受勞苦。總不如言下便認取本法。此法即心。心外無法。此心即法。法外無心。心自無心。亦無無心者。將心無心。心却成有。默契而已。絕諸思議。故曰言語道斷心行處滅。學道人。唯認見聞覺知施為動作。空却見聞覺知。即心路絕無入處。但於見聞覺知處認本心。然本心不屬見聞覺知。亦不離見聞覺知。但莫於見聞覺知上起見解莫於見聞覺知上動念。亦莫離見聞覺知覓心。亦莫捨見聞覺知取法。不即不離。不住不著。縱橫自在。無非道場　學道人莫疑。四大為身。四大無我。我亦無主。故知此身無我亦無主。五陰為心。五陰無我亦無主。故知此心無我亦無主。六根六塵六識。和合生滅。亦復如是。十八界既空。一切皆空。唯有本心。蕩然清淨。有識食。有智食。四大之身。饑瘡為患。隨順給養。不生貪著。謂之智食。恣情取味。妄生分別。唯求適口。不生厭離。謂之識食。凡夫取境。道人取心。心境雙忘。乃是真法。忘境猶易。忘心至難。人不敢忘心。恐落空無撈摸處。不知空本無空。唯一真法界耳。為有貪嗔癡。即立戒定慧。本無煩惱。焉有菩提。故祖師曰。佛說一切法。為除一切心。我無一切心。何用一切法　凡夫不趣道。唯恣六情。乃持六道。覺道人。一念計生死。即落魔道。一念起諸見。即落外道。見有生趣其滅。即落聲聞道。不見有生。唯見有滅。即落緣覺道。法本不生。今亦無滅。不起二見。不厭不忻。一切諸法唯是一心。然後乃為佛乘也　凡夫皆逐境生心。心遂忻厭。若欲無境。當忘其心。心忘即境空。境空即心滅。若不忘心。而但除境。境不可除。祇益紛擾。故萬法唯心。心亦不可得。復何求哉　凡人臨欲終時。但觀五蘊皆空。四大無我。真心無相。不去不來。生時性亦不來。死時性亦不去。湛然圓寂。心境一如。但能如是直下頓了。不為三世所拘繫。便是出世人也。切不得有分毫趣向。若見善相諸佛來迎。及種種現前。亦無心隨去。若見惡相種種現前。亦無心怖畏。但自忘心。同於法界。便得自在。此即是要節也　言闡提者。信不具也。一切六道眾生。乃至一乘。不信有佛果。皆謂之斷善根闡提。菩薩者。深信有佛法。不見有大乘小乘。佛與眾生。同一法性。乃謂之善根闡提。凡夫。多於境礙心。事礙理。常欲逃境以安心。併事以存理。不知乃是心礙境。理礙事。但令心空。境自空。但令理寂。事自寂。勿倒用心也。凡人多不肯空心。恐落於空。不知自心本空。愚人除事不除心。智者除心不除事。菩薩心如虗空。一切俱捨。所作福德。皆不貪著。然捨有三等。內外身心一切俱捨。猶如虗空無所取著。然後隨方應物。能所皆忘。是為大捨。若一邊行道布德。一邊旋捨無希望心。是為中捨。若廣修眾善。有所希望。聞法知空。遂乃不著。是為小捨。大捨如火燭在前。更無迷悟。中捨如火燭在傍。或明或暗。小捨如火燭在後。不見坑穽。故菩薩心如虗空。一切俱捨。過去心不可得。是過去捨。現在心不可得。是現在捨。未來心不可得。是未來捨。所謂三世俱捨　佛有三身。法身說自性虗通法。報身說一切清淨法。化身說六度萬行法。法身說法。不可以言語音聲形相文字而求。無所說。無所證。自性虗通而已。故曰無法可說。是名說法。報身化身。皆隨機感現。所說法。亦隨事應根。以為攝化。皆非真法。故曰報化非真佛。亦非說法者　沙門果者。從息慮而成。不從學得。汝如今將心求心。傍他家舍。只擬學取。有什麼得時。古人心利。纔聞一言。便乃絕學。所以喚作絕學無為閑道人。今時人。只欲得多知多解。廣求文義。喚作修行。不知多知多解。翻成壅塞。唯知多與兒酥乳喫。消與不消。都總不知。三乘學道人皆是此樣。盡名食不消者　問。妄能鄣自心。未審而今以何遣妄。師曰。起妄遣妄。亦成妄。妄本無根。只因分別而有。你但於凡聖兩處。情莫計念。自然無妄。更擬若為遣他。志公云。不逢出世明師。枉服大乘法藥。你如今一切時中。行住坐臥。但學無心。久久須實得。為你力量小。不能頓超。但得三年五年或十年。須行箇入處。自然會去。為汝不能如是。須要將心學禪學道。佛法有什麼交涉。祖師直指一切眾生本心本體。本來是佛。不假修成。不屬漸次。不是明暗　問。佛窮得無明否。師云。無明即是一切諸佛得道之處。所以緣起是道場。所見一塵一色。便合無邊理性。舉足下足。不離道場。道場者。無所得也。我向你道。祇無所得。名為坐道場。唐宣宗大中庚午八月。終於本山。諡斷際禪師。塔曰廣慈。

　　福州長慶懶安大安禪師

　　郡之陳氏子。受業於黃檗山。習律乘。甞自念言。我雖勤苦。而未聞元極之理。乃孤錫遊方。將往洪井。路出上元。逢一老父。謂師曰。師往南昌。當有所得。師即造百丈。禮而問曰。學人欲求識佛。何者即是。丈曰。大似騎牛覓牛。師曰。識得後如何。丈曰。如人騎牛至家。師曰。未審始終如何保任。丈曰。如牧牛人。執杖視之。不令犯人苗稼。師自茲領旨。更不馳求。同參祐。創居溈山。師躬耕助道。及祐歸寂。眾請。接踵住持　上堂。汝諸人。總來就安。求覓甚麼。若欲作佛。汝自是佛。擔佛傍家走。如渴鹿趂陽𦦨相似。何時得相應去。汝欲作佛。但無許多顛倒攀緣妄想惡覺垢淨眾生之心。便是初心正覺。佛更向何處別討。所以安在溈山。三十來年。喫溈山飯。屙溈山屎。不學溈山禪。祇看一頭水牯牛。若落路入草。便把鼻孔拽轉來。纔犯人苗稼。即鞭撻。調伏既久。可憐生受人言語。如今變作箇露地白牛。常在面前。終日孤逈逈地。趂亦不去。汝諸人。各自有無價大寶。從眼門放光。照見山河大地。耳門放光。領釆一切善惡音響。如是六門。晝夜常放光明。亦名放光三昧。汝自不識取。影在四大身中。內外扶持。不教傾側。如人負重擔。從獨木橋上過。亦不教失脚。且道是甚麼物任持。便得如是。且無絲髮可見。豈不見誌公和尚云。內外追尋一總無。境上施為渾大有。珍重　問。此陰已謝。彼陰未生時如何。師曰。此陰未謝。那箇是大德。曰不會。師曰。若會此陰。便明彼陰　問。大用現前不存軌則時如何。師曰。汝用得但用。僧乃脫膊。遶師三匝。師曰。向上事。何不道取。僧擬開口。師便打曰。這野狐精出去　有僧上法堂。顧視東西不見師。乃曰。好箇法堂。祇是無人。師從門裏出曰。作麼。僧無對　雪峰因入山。採得一枝木。其形似蛇。於背上題曰。本自天然。不假雕琢。寄與師。師曰。本色住山人。且無刀斧痕　僧問。佛在何處。師曰。不離心。曰雙峰上人。有何所得。師曰。法無所得。設有所得。得本無得　問。黃巢軍來。和尚向甚麼處回避。師曰。五蘊山中。曰忽被他捉著時如何。師曰。惱亂將軍。師大化閩城。唐僖宗中和癸卯十月二十二日示寂。黃檗塔于楞伽山。敕諡圓智禪師。證真之塔。

　　杭州大慈山寰中禪師

　　蒲坂盧氏子。頂骨圓聳。其聲如鐘。少丁母憂。廬于墓所服闋。思報罔極。乃於并州童子寺出家。嵩嶽登戒。習諸律學。後參百丈受心印。辭往南嶽常樂。結茅千山頂。一日南泉至問。如何是庵中主。師曰。蒼天蒼天。泉云。蒼天且置。如何是庵中主。師曰。會即便會莫忉忉。泉拂袖而出　後住大慈。上堂。山僧不解答話。祗能識病。時有僧出。師便歸方丈　趙州問。般若以何為體。師曰。般若以何為體。州大笑而出。明日州掃地次。師曰。般若以何為體。州置帚拊掌大笑。師便歸方丈　僧辭。師問。甚麼處去。曰江西去。師曰。我勞汝一段事得否。曰和尚有甚麼事。師曰。將取老僧去得麼。曰更有過於和尚者。亦不能將去。師便休。僧後舉似洞山。山曰。闍黎爭合恁麼道。曰。和尚作麼生。山曰得。山又問。其僧。大慈別有甚麼言句。曰有時示眾曰。說得一丈。不如行取一尺。說得一尺。不如行取一寸。山曰。我不恁麼道。曰和尚作麼生。山曰。說取行不得底。行取說不得底　後屬武宗廢教。師短褐隱居。大中壬申。重剃染。大揚宗旨。咸通壬午二月十五日。不疾而逝。壽八十三。臘五十四。僖宗諡性空大師。定慧之塔。

　　天台平田普岸禪師

　　洪州人。於百丈門下得旨。後聞天台勝槩。聖賢間出。思欲高蹈方外。遠追遐躅。乃結茅薙草。宴寂林下。日居月諸。為四眾所知。創平田禪院居之　上堂。神光不昧。萬古徽猷。入此門來。莫存知解。便下座　僧參。師打一拄杖。其僧近前把住拄杖。師曰。老僧適來造次。僧却打師一拄杖。師曰。作家作家。僧禮拜。師把住曰。是闍黎造次。僧大笑。師曰。這箇師僧。今日大敗也　臨濟訪師。到路口。先逢一嫂在田使牛。濟問嫂。平田路向甚麼處去。嫂打牛一棒曰。這畜生。到處走到。此路也不識。濟又曰。我問你平田路向甚麼處去。嫂曰。這畜生。五歲尚使不得。濟心語曰。欲觀前人。先觀所使。便有抽釘拔楔之意。及見師。師問。你還曾見我嫂也未。濟曰。已收下了也。師遂問。近離甚處。濟曰。江西黃檗。師曰。情知你見作家來。濟曰特來禮拜和尚。師曰。已相見了也。濟曰。賓主之禮。合施三拜。師曰。既是賓主之禮。禮拜著　有偈示眾曰。大道虗曠。常一真心。善惡莫思。神清物表。隨緣飲啄。更復何為。終于本院。遺塔存焉。宋朝重加修飾賜號壽昌。

　　瑞州五峯常觀禪師

　　僧問。如何是五峰境。師曰險。曰如何是境中人。師曰塞　僧辭。師曰。甚麼處去。曰臺山去。師豎一指曰。若見文殊了。却來這裏。與汝相見。僧無語　師問僧。甚麼處來。曰莊上來。師曰。汝還見牛麼。曰見。師曰。見左角見右角。僧無語。師代曰。見無左右　又僧辭。師曰。汝諸方去。莫謗老僧在這裏。曰某甲不道和尚在這裏。師曰。汝道老僧在甚麼處。僧豎起一指。師曰。早是謗老僧也。

　　潭州石霜山性空禪師

　　僧問。如何是祖師西來意。師曰。如人在千尺井中。不假寸繩。出得此人。即答汝西來意。僧曰。近日湖南暢和尚出世。亦為人東語西話。師喚沙彌。拽出這死屍著。

　　福州古靈神贊禪師

　　本州大中寺受業。後行脚。遇百丈開悟。却回受業。本師問曰。汝離我在外。得何事業。曰。並無事業。遂遣執役。一日因澡身。命師去垢。師乃拊背曰。好所佛堂。而佛不聖。本師回首視之。師曰。佛雖不聖。且能放光。本師又一日在牕下看經。蜂子投牕紙求出。師覩之曰。世界如許廣濶。不肯出。鑽他故紙驢年去。遂有偈曰。空門不肯出。投窻也大癡。百年鑽故紙。何日出頭時。本師置經問曰。汝行脚遇何人。吾前後見汝。發言異常。師曰。某甲蒙百丈和尚指箇歇處。今欲報慈德耳。本師於是告眾致齋。請師說法。師乃登座。舉唱百丈門風曰。靈光獨耀。逈脫根塵。體靈真常。不拘文字。心性無染。本自圓成。但離妄緣。即如如佛。本師於言下感悟曰。何期垂老得聞極則事　師後住古靈。聚徒數載。臨遷化。剃浴聲鐘。告眾曰。汝等諸人。還識無聲三昧否。眾曰不識。師曰。汝等靜聽。莫別思惟。眾皆側聆。師儼然順寂。塔存本山。

　　廣州和安寺通禪師

　　婺州雙林寺受業。自幼寡言。時人謂之不語通。因禮佛次。有禪者問。座主禮底是甚麼。師曰是佛。禪者乃指像曰。這箇是何物。師無對。至夜具威儀禮問。今日所問。某甲未知意旨如何。禪者曰。座主幾夏耶。師曰。十夏。禪者曰。還曾出家也未。師轉茫然。禪者曰。若也不會。百夏奚為。乃命同參馬祖。及至江西。祖已圓寂。遂謁百丈。頓釋疑情　有人問。師是禪師否。師曰。貧道不會學禪。師良久召其人。其人應諾。師指椶櫚樹子。其人無對　師一日召仰山。將牀子來。山將到。師曰。却送本處著。山從之。師召慧寂。山應諾。師曰。牀子那邊是甚麼物。山曰枕子。師曰。枕子這邊是甚麼物。山曰無物。師復召慧寂。山應諾。師曰。是甚麼。山無對。師曰去。

　　江州龍雲臺禪師

　　僧問。如何是祖師西來意。師曰。昨夜欄中失却牛。

　　京兆衛國院道禪師

　　新到參。師問。何方來。曰河南來。師曰。黃河清也未。僧無對　師有恙不見客。有人來謁曰。久聆和尚道德。忽承法體違和。略請和尚相見。師將鉢盛飯。令侍者擎出示之。其人無對。

　　鎮州萬歲和尚

　　僧問。大眾雲集。合談何事。師曰。序品第一。

　　洪州東山慧禪師

　　遊山見一巖。僧問。此巖還有主也無。師曰有。曰是甚麼人。師曰。三家村裏覓甚麼。曰如何是巖中主。師曰。汝還氣急麼　小師行脚回。師問。汝離吾在外。多少時耶。曰十年。師曰。不用指東話西。直道將來。曰對和尚不敢謾語。師喝曰。這打野榸漢　師同大于南用到茶堂。有僧近前不審。用曰。我既不納汝。汝亦不見我。不審阿誰。僧無語。師曰。不得平白地恁麼問伊。用曰。大于亦無語那。于把定其僧曰。是你恁麼累我亦然。便打一摑。用大笑曰。朗月與青天　大于侍者到。師問。金剛正定。一切皆然。秋去冬來。且作麼生。者曰。不妨和尚借問。師曰。即今即得。去後作麼生。者曰。誰敢問著某甲。師曰。大于還得麼。者曰。猶要別人檢點在。師曰。輔弼宗師。不廢光彩。侍者禮拜。

　　清田和尚

　　與瑫上座煎茶次。師敲繩牀三下。瑫亦敲三下。師曰。老僧敲有箇善巧。上座敲有何道理。瑫曰。某甲敲有箇方便。和尚敲作麼生。師舉起盞子。瑫曰。善知識眼。應須恁麼。茶罷。瑫却問。和尚適來舉起盞子。意作麼生。師曰。不可更別有也。

　　百丈山涅槃和尚

　　一日謂眾曰。汝等與我開田。我與汝說大義。眾開田了。歸請說大義。師乃展兩手。眾罔措　(洪覺範林間錄云。百丈第二代法正禪師。大智之高第。其先嘗誦涅槃經。不言姓名。時呼為涅槃和尚。住成法席。師功最多。使眾開田。方說大義者。乃師也。黃檗古靈諸大士。皆推尊之。唐文人黃武翊。撰其碑甚詳。柳公權書。妙絕今古。而傳燈所載。百丈惟政禪師。又係於馬祖法嗣之列。悞矣。及觀正宗記。則有惟政法正。然百丈第代可數明教。但皆見其名不能辨。而俱存也。今當以柳碑為正)。

　　南泉願禪師法嗣

　　趙州觀音院真際從諗禪師

　　曹州郝鄉郝氏子。童稚於本州扈通院。從師披剃。未納戒。便抵池陽。參南泉。值泉偃息。而問曰。近離甚處。師曰瑞像。泉曰。還見瑞像麼。師曰。不見瑞像。祇見臥如來。泉便起坐問。汝是有主沙彌。無主沙彌。師曰。有主沙彌。泉曰。那箇是你主。師近前躬身曰。仲冬嚴寒。伏惟和向尊候萬福。泉器之。許其入室　他日問泉曰。如何是道。泉曰。平常心是道。師曰。還可趣向也無。泉曰。擬向即乖。師曰。不擬爭知是道。泉曰。道不屬知。不屬不知。知是妄覺。不知是無記。若真達不疑之道。猶如太虗廓然蕩豁。豈可強是非耶。師於言下悟理。乃往嵩嶽瑠璃壇納戒。仍返南泉　師在南泉。作爐頭。大眾普請擇菜。師在堂內。呌救火救火。大眾一時到僧堂前。師乃關却僧堂門。大眾無對。泉乃拋鎖匙。從牕內入堂中。師便開門　師在南泉。井樓上打水次。見南泉過。便抱柱懸却脚曰。相救相救。南泉上樓梯曰。一二三四五。師少時間。却去禮謝曰。適來謝和尚相救　問。承聞和尚親見南泉。是否。師曰。鎮州出大蘿蔔頭　問。和尚生緣什麼處。師以手指曰。西邊更向西　上堂。兄弟莫久立。有事商量。無事向衣鉢下。坐窮理好。老僧行脚時。除二時齋粥。是雜用心力處。餘外更無別用心處也。若不如此。出家大遠在　問。萬物中何物最堅。師曰。相罵饒汝接觜。相唾饒汝潑水　問。如何是一句。師曰。若守著一句。老却你　師又曰。若一生不離叢林。不語十年五載。無人喚你作啞漢。已後佛也不奈你何。你若不信。截取老僧頭去　問。至道無難。唯嫌揀擇。是時人窠窟。師曰。曾有問我。直得五年分疎不下　有官人問。丹霞燒木佛。院主為什麼眉鬚墮落。師曰。官人宅中。變生作熟。是什麼人。曰所使。師曰。却是他好手　問。如何是道。師曰。不敢不敢。問如何是法。師曰。勅勅攝攝　上堂曰。若是久參底人。莫非真實。莫非亘古亘今。若是新入眾底人。也須究理始得。莫趂三百五百叢林。稱道好箇住持。洎乎問著佛法。恰似炒砂作飯相似。無可施為。無可下口。却言他非我是。面赫赤地。良由世間出非法語。真寔欲明者意。莫辜負老僧　問。如何是西來意。師下禪床。曰莫便是否。師曰。老僧未有語在　問。佛法久遠。如何用心。師曰。你見前漢後漢把攬天下。臨終時。半錢也將不去　問。如何得不被諸境惑。師垂一足。僧便出鞋。師收起足。僧無語　問。善惡惑不得底人。還獨脫也無。師曰。不獨脫。曰為什麼不獨脫。師曰。正在善惡裏　問。孤月當空。光從何生。師曰。月從何生　上堂。此事如明珠在掌。胡來胡現。漢來漢現。老僧把一枝草。作丈六金身用。把丈六金身。作一枝草用。佛即是煩惱。煩惱即是佛。問佛與誰人為煩惱。師曰。與一切人為煩惱。曰如何免得。師曰。用免作麼　示眾曰。擬心即差。僧問。不擬心時如何。師打二下曰。莫是老僧辜負闍黎麼　示眾曰。此問佛法。道難即易。道易即難。別處難見易識。老僧者裏即易見難識。若能會得。天下橫行。忽有人問。什麼處來。若向伊道從趙州來。又謗趙州。若道不從趙州來。又埋沒自己。諸人且作麼生對他　僧問。觸目是謗和尚。如何得不謗去。師曰。若道不謗。早是謗了也　問。如何是衲衣下事。師曰。莫自瞞　問。如何是趙州。師曰。東門西門南門北門　示眾曰。法本不生。今則無滅。更不要道。才語是生。不語是默。諸人且作麼生是不生不滅底道理。問草是不生不滅麼。師曰。者漢只認得箇死語　上堂。良久大眾總來也未。對曰。總來也。師曰。更待一人來即說話。僧曰。候無人來。即說似和尚。師曰。大難得人　示眾曰。心生即種種法生。心滅即種種法滅。你諸人作麼生。僧乃問。只如不生不滅時如何。師曰。我許你者一問　示眾曰。大道只在目前。要且目前難覩。僧問。目前有何形段。令學人覩。師曰。任你江南江北。曰和尚豈無方便為人。師曰。適來問什麼　示眾曰。教化得底人。是今生事。教化不得底人。是第三生冤。若不教化。恐墮却一切眾生。教化亦是冤。是你還教化也無。僧曰教化。師曰。一切眾生。還見你也無。曰不見。師曰。為什麼不見。曰無相。師曰。即今還見老僧否。曰和尚不是眾生。師曰。自知罪過即得　示眾曰。八百箇作佛漢。覓一箇道人難得　問。白雲不落時如何。師曰。老僧不會上象。曰豈無賓主。師曰。老僧是主。闍黎是賓。白雲在什麼處　馬大夫問。和尚還修行也無。師曰。老僧若修行即禍事。曰和尚既不修行。教什麼人修行。師曰。大夫是修行底人。曰某甲何名修行。師曰。若不修行。爭得撲在人王位中餧得來。赤凍紅地。無有解出期。大夫乃下淚拜謝　示眾曰闍黎不是不將來。老僧不是不祇對。又曰闍黎莫擎拳合掌。老僧不將禪牀拂子對　問。作何方便。即得聞於未聞。師曰。未聞且置。你曾聞箇什麼來　問。如何是和尚大意。師曰。無大無小。曰莫便是和尚大意麼。師曰。若有纖毫。萬劫不如　問。萬法本閑而人自鬧。是什麼人語。師曰。出來便死　問。不是佛。不是物。不是眾生。這箇是斷語。如何是不斷語。師曰。天上天下。唯我獨尊　問。如何是歸根。師曰。擬即差　問。承古有言虗明自照。如何是自照。師曰。不稱他照。曰照不著處如何。師曰。你話墮也　問。三身中。那箇是本來身。師曰。闕一不可　崔郎中問。大善知識。還入地獄也無。師曰。老僧末上入。崔曰。既是大善知識。為什麼入地獄。師曰。老僧若不入。爭得見郎中　問。毫𨤲有差時如何。師曰。天地懸隔。曰毫𨤲無差時如何。師曰。天地懸隔　問。學人擬作佛時如何。師曰。大煞費力生。曰不費力時如何。師曰。與麼則作佛去也　問。如何是大闡提底人。師曰。老僧答你還信否。曰和尚重言。那敢不信。師曰。覓箇闡提人難得　問。如何是目前獨脫一路。師曰。無二亦無三。曰目前有路。還許學人進前也無。師曰。與麼則千里萬里　問。未審出家誓求無上菩提時如何。師曰。未出家被菩提使。既出家。使得菩提　師因出外。見婆子插田曰。忽遇猛虎作麼生。婆曰。無一法可當情。師曰唋。婆子曰唋。師曰。猶有者箇在　師到道吾處。纔入僧堂。吾曰。南泉一隻箭來。師曰看箭。吾曰過也。師曰中也　問。百骸俱潰散。一物鎮長靈時如何。師曰。今朝又風起　問。還得見文殊也無。師曰。者矇瞳漢。什麼處去來　問。萌芽未發時如何。師曰。齅著即腦裂。曰不齅時如何。師曰。無者間工夫　問。如何數量。師曰。一二三四五　問。如何是急。師曰。老僧與麼道。你作麼生。曰不會。師曰。向你道。急急著靴水上立。走馬到長安。靴頭猶未濕　問。四山相逼是如何。師曰。無路是趙州　問。寔際理地不受一塵時如何。師曰。一切總在裏許　問。纔有心念。落在人天。直無心念。落在眷屬時如何。師曰。非但老僧作家。亦答你不得　問。如何是祖師西來意。師曰。東壁上挂葫蘆。多少時也　問。學人擬向南方。學些佛法去如何。師曰。你去南方。見有佛處急走過。無佛處不得住。曰與麼即學人無依也。師曰。柳絮柳絮　問。牛頭未見四祖時如何。師曰。飽柴飽水。曰見後如何。師曰。飽水飽柴　問。晝是日光。夜是火光。如何是神光。師曰。日光火光　問。如何是祖師西來意。師曰。欄中失却牛　問。栢樹子還有佛性也無。師曰有。曰幾時成佛。師曰。待虗空落地。曰虗空幾時落地。師曰。待栢樹子成佛　問。如何是西來意。師曰。板齒生毛　問。急切處請師道。師曰。尿是小事。須是老僧自去始得　示眾曰。老僧三十年前。在南方。火爐頭有箇無賓主話。直至如今。無人舉著　問。大耳三藏。第三度覓國師不見。未審國師在什麼處。師曰。在三藏鼻孔裏　問。和尚姓什麼。師曰。常州有。曰甲子多少。師曰。蘇州有　問。如何是道。師曰。墻外底。曰不問者箇。師曰。問什麼道。曰大道。師曰。大道透長安　示眾曰。才有是非。紛然失心。還有答話分也無。有僧出。將沙彌打一掌曰。何不祇對和尚。師便歸方丈。後侍者請益。適來僧。是會不會。師曰。坐底見立底。立底見坐底　師到雲居。居曰。老老大大。何不覓箇住處。師曰。作麼生。是某甲住處。居曰。山前有箇古寺基。師曰。和尚自住取。又到茱萸。萸曰。老老大大。何不覓箇住處。師曰。甚麼處。是某甲住處。萸曰。老老大大住處也不知。師曰。三十年弄馬騎。今日却被驢子撲　問。大眾雲集。合談何事。師曰。今日拽木頭豎僧堂。曰莫只者箇便是接學人也無。師曰。老僧不解雙陸。不解長行。　問。如何是七佛師。師曰。要眠即眠。要起即起　問。一鐙然百千燈一燈。未審。從什麼處發。師便趯出一隻履　問。靈草未生時如何。師曰。齅著即腦裂。曰不齅時如何。師曰。如同立死漢。曰還許學人和合否。師曰。人來莫向伊道　問。三乘教外如何接人。師曰。有此世界來。日月不會換　問。朗月當空時如何。師曰。猶是堦下漢。曰請師接上堦。師曰。月落了來相見　師因在室坐禪次。主事報和尚曰。大王來禮拜。禮畢師不起。左右問。大王來為什麼不起。師曰。你不會。老僧者裏。下等人來。出三門接。中等人來。下禪牀接。上等人來。禪牀上接。不可喚大王作中等下等人也。恐屈大王。大王歡喜。再三請入內供養　因僧辭去。師曰。闍黎出外。忽有人問。還見趙州否。你作麼生抵對。曰只可道見。師曰。老僧是一頭驢。你作麼生見。僧無對　示眾曰。我此間。有出窟獅子。亦有在窟師子。只是難得師子兒。時有僧彈指對之。師曰。是什麼。曰師子兒。師曰。我喚作師子兒。早是罪過。你行更趯踏　問新到。離什麼處。曰離雪峰。師曰。雪峰有什麼言句示人。曰和尚尋常道。盡十方世界。是沙門一隻眼。你等諸人。向什麼處屙。師曰。闍黎若回。寄箇鍬子去　示眾曰。未有世界。早有此性。世界壞時。此性不壞。僧問。如何是此性。師曰。五蘊四大。曰此猶是壞。如何是此性。師曰。四大五蘊　師一日上堂。僧纔出禮拜。師乃合掌珍重。又一日僧禮拜。師曰。好好。曰如何是禪。師曰。今日天陰不答話　師因見僧掃地次。遂問。與麼掃。還得淨潔也無。曰轉掃轉多。師曰。豈無撥塵者。曰。誰是撥塵者。師曰。會麼。曰不會。師曰。問取雲居去。其僧乃去。問雲居。如何是撥塵者。雲居曰。者瞎漢　有僧上參次。見師衲被葢頭坐。次僧便退。師曰。闍黎莫道老僧不抵對　師因到臨濟。方始洗脚。臨濟便問。如何是祖師西來意。師曰。正直洗脚。臨濟近前側聆。師曰。若會便會。不會更要㗖啄作麼。臨濟拂袖去。師曰。三十年行脚。今日為人錯下注脚　師因到天台國清寺。見寒山拾得。師曰。久響寒山拾得到來。只見兩箇水牯牛。寒山拾得。便作牛鬬。師曰。叱叱。寒山拾得。咬齒相看。師便歸堂。二人來堂內問。師適來。因緣作麼生。師乃呵呵大笑　一日二人問。師什麼處去來。師曰。禮拜五百尊者。二人曰。五百頭水牯牛聻。師曰。為什麼作五百頭水牯牛去。山曰。蒼天蒼天。師呵呵大笑　師行脚時。見二庵主。一人作丫角童。師問訊。二人殊不顧。來日早晨。丫角童。將一鐺飯來。放地上。分作三分。庵主將席子近前坐。丫角童。亦將席近前。相對。坐亦不喚師。師乃亦將席近前坐。丫童目顧於師。庵主曰。莫言侵早起。更有夜行人。師曰。何不教詔這行者。庵主曰。他是人家男女。師曰。洎合放過。丫角便起。顧視庵主曰。多口作麼。丫角從此入山不見　師因與文遠行次。乃以手指一片地曰。這裏好造一箇巡鋪子。文遠便去彼中立。曰把將公驗來。師便打一摑。遠曰。公驗分明過　師在南泉時。泉牽一頭水牯牛。入僧堂內。巡堂而轉。首座乃向牛背上三拍。泉便休去。師後將一束草。安向首座面前。首座無對　問。諸佛有難。火焰裏藏身。和尚有難。向什麼處藏身。師乃有頌。渠說佛有難。我說渠有災。但看我避難。何處有相隨。有無不是說。去來非去來。為你說難法。對面識得未　師魚鼓頌曰。四大由來造化功。有聲全貴裏頭空。莫嫌不與凡夫說。祇為宮商調不同。　師因趙王問師尊年。有幾箇齒在。師曰。祇有一箇。王曰。爭喫得物。師曰。雖然一箇下下齩著。師寄拂子與王曰。若問何處得來。但說老僧平生用不盡者。師之元言。布於天下。時謂趙州門風。皆悚然信伏　唐昭宗乾寧丁巳十一月二日。右脇而寂。壽一百二十歲。諡真際大師。

　　湖南長沙景岑招賢禪師

　　久依南泉。有投機。偈曰。今日還鄉入大門。南泉親道遍乾坤。法法分明皆祖父。回頭慙愧好兒孫。泉答曰。今日投機事莫論。南泉不道遍乾坤。還鄉盡是兒孫事。祖父從來不出門。初住鹿苑。為第一世。其後居無定所。但徇緣接物。隨宜說法。時謂之長沙和尚　上堂。我若一向舉揚宗教。法堂裏須草深一丈。事不獲不已。向汝諸人道。盡十方世界。是沙門眼。十方世界。是沙門全身。盡十方世界。是自己光明。盡十方世界。在自己光明裏。盡十方世界。無一人不是自己。我常向汝諸人道。三世諸佛。法界眾生。是摩訶般若光。光未發時。汝等諸人。向甚麼處委悉。光未發時。尚無佛無眾生。消息何處得。山河國土來　時有僧問。如何是沙門眼。師曰。長長出不得。又曰。成佛成祖出不得。六道輪回出不得。僧曰。未審。出箇甚麼不得。師曰。晝見日。夜見星。曰學人不會。師曰。妙高山色青又青　問。教中道而常處此菩提座。如何是座。師曰。老僧正坐。大德正立　問。如何是大道。師曰。沒却汝　問。諸佛師是誰。師曰。從無始劫來。承誰覆蔭。曰未有諸佛已前作麼生。師曰。魯祖開堂。亦與師僧。東道西說　問。學人不據地時如何。師曰。汝向甚麼處。安身立命。曰却據地時如何。師曰。拖出死屍著　問。如何是異類。師曰。尺短寸長　問。如是諸佛師。師曰。不可更拗直作曲。曰請和尚向上說。師曰。闍黎。眼瞎耳聾作麼　遊山歸。首座問。和尚甚處去來。師曰。遊山來。座曰。到甚麼處。師曰。始從芳草去。又逐落花回。座曰。大似春意。師曰。也勝秋露滴芙蕖　師遣僧。問同參會曰。和尚。見南泉後如何。會默然。僧曰。和尚未見南泉已前作麼生。會曰。不可更別有也。僧回。舉似師。師云偈曰。百尺竿頭不動人。雖然得入未為真。百尺竿頭須進步。十方世界是全身。僧便問。祇如百尺竿頭。如何進步。師曰。朗州山。澧州水。曰。不會。師曰。四海五湖王化裏　有客來謁。師召尚書。其人應諾。師曰。不是尚書本命。曰不可離却。即今祇對別有第二主人。師曰。喚尚書作至尊得麼。曰恁麼總不祇對時。莫是弟子主人否。師曰。非但祇對。與不祇對時。無始劫來。是箇生死根本。示偈曰。學道之人不識真。祇為從來認識神。無始劫來生死本。癡人喚作本來人　有秀才看千佛名經。問曰。百千諸佛。但見其名。未審。居何國土。還化物也無。師曰。黃鶴樓崔顥題後。秀才還曾題也未。曰未曾。師曰。得閑題取一篇好　問。南泉遷化。向什麼處去。師曰。東家作驢。西家作馬。曰學人不會。此意如何。師曰。要騎即騎。要下便下　皓月供奉問。天下善知識。證三德涅槃也未。師曰。大德問果上涅槃。因中涅槃。曰問果上涅槃。師曰。天下善知識未證。曰為甚麼未證。師曰。功未齊於諸聖。曰功未齊於諸聖。何為善知識。師曰。明見佛性。亦得名為善知識。曰未審功齊何道。名證大涅槃。師示偈曰。摩訶般若照。解脫甚深法。法身寂滅體。三一理圓常。欲識功齊處。此名常寂光。曰果上三德涅槃。已蒙開示。如何是因中涅槃。師曰。大德是　月又問。教中說幻意是有耶。師曰。大德是何言歟。曰恁麼則幻意是無耶。師曰。大德是何言歟。曰恁麼則幻意是不有不無耶。師曰。大德是何言歟。曰如某三問。盡不契於幻意。未審和尚如何明教中幻意。師曰。大德信一切法不思議否。曰佛之誠言。那敢不信。師曰。大德言信。二信之中是何信。曰如某所明。二信之中是名緣信。師曰。依何教門。得生緣信。曰華嚴曰。菩薩摩訶薩。以無障無礙智慧。信一切世間境界。是如來境界。又華嚴曰。諸佛世尊。悉知世法及諸佛法。性無差別決定無二。又華嚴曰。佛法世間法。若見其真寔。一切無差別。師曰。大德所舉緣信教門。甚有來處。聽老僧與大德。明教中幻意。若人見幻本來真。是則名為見佛人。圓通法法無生滅。無滅無生是佛身　月又問。蚯蚓斷為兩段。兩頭俱動。未審佛性在阿那頭。師曰。動與不動。是何境界。曰言不干典。非智者之所談。祇如和尚言動與不動是何境界。出自何經。師曰。灼然言不干典。非智者之所談。大德豈不聞。首楞嚴曰。當知十方無邊不動虗空。并其動搖地水火風。均名六大。性真圓融。皆如來藏。本無生滅。示偈曰。最甚深。最甚深。法界人身便是心。迷者迷心為眾色。悟時剎境是真心。身界二塵無實相。分明達此號知音　月又問。如何是陀羅尼。師指禪牀右邊曰。這箇師僧却誦得。曰別還有人誦得否。師又指禪牀左邊曰。這箇師僧亦誦得。曰某甲為什麼不聞。師曰。大德豈不知道。真誦無響。真聽無聞。曰恁麼則音聲不入法界性也。師曰。離色求觀非正見。離聲求聽是邪聞。曰如何是不離色是正見。不離聲是真聞。師示偈曰。滿眼本非色。滿耳本非聲。文殊常觸目。觀音塞耳根。會三元一體。達四本同真。堂堂法界性。無佛亦無人　問。南泉道。三世諸佛不知有。貍奴白牯却知有。為甚麼三世諸佛不知有。師曰。未入鹿苑時。猶較些子。曰貍奴白牯為甚麼却知有。師曰。汝爭怪得伊　問。和尚繼嗣何人。師曰。我無人得繼嗣。曰還參學也無。師曰。我自參學。曰師意如何。師有偈曰。虗空問萬象。萬象答虗空。誰人親得聞。木叉丱角童　問。如何是平常心。師曰。要眠即眠。要坐即坐。曰學人不會。意旨如何。師曰。熱即取凉。寒即向火　問。向上一路請師道。師曰。一口鍼三尺線。曰如何是領會。師曰。益州布。揚州絹　問。動是法王苗。寂是法王根。如何是法王。師指露柱曰。何不問大士　師與仰山玩月次。山曰。人人盡有這箇。祇是用不得。師曰。却是倩汝用。山曰。你作麼生用。師劈胸與一踏。山曰。㘞直下似箇大蟲。自此諸方稱岑大蟲　問。本來人還成佛也無。師曰。汝見大唐天子。還自種田割稻麼。曰未審是何人成佛。師曰。是汝成佛。僧無語。師曰會麼。曰不會。師曰。如人因地而倒。依地而起。地道什麼　三聖。令秀上座問曰。南泉遷化。向什麼處去。師曰。石頭作沙彌時。參見六祖。秀曰。不問石頭見六祖。南泉遷化向什麼處去師曰。教伊尋思去。秀曰。和尚雖有千尺寒松。且無抽條石筍。師默然。秀曰。謝和尚答話。師亦默然。秀回舉似三聖。聖曰。若恁麼猶勝臨濟七步。然雖如此。待我更驗看。至明日。三聖上問。承聞和尚昨日答南泉遷化一則語。可謂光前絕後。今古罕聞。師亦默然　問。如何是文殊。師曰墻壁瓦礫是。曰如何是觀音。師曰。音聲語言是。曰如何是普賢。師曰。眾生心是。曰如何是佛。師曰。眾生色身是。曰河沙諸佛體皆同。何故有種種名字。師曰。從眼根返源名文殊。耳根返源名觀音。從心返源名普賢。文殊是佛妙觀察智。觀音是佛無緣大慈。普賢是佛無為妙行。三聖是佛之妙用。佛是三聖之真體。用則有河沙假名。體則總名一薄伽梵　問。色即是空。空即是色。此理如何。師曰。聽老僧偈。礙處非墻壁。通處沒虗空。若人如是解。心色本來同　又問。佛性堂堂顯現。住性有情難見。若悟眾生無我。我面何如佛面。第六第七識。及第八識畢竟無體。云何得名轉第八為大圓鏡智。師示偈曰。七生依一滅。一滅持七生。一滅滅亦滅。六七永無遷　問。蚯蚓斷為兩段。兩頭俱動。未審佛性在阿那頭。師曰。妄想作麼。曰其如動何。師曰。汝豈不知火風未散　問。如何轉得山河國土。歸自己去。師曰。如何轉得自己成山河國土去。曰不會。師曰。湖南城下好養民。米賤柴多足四鄰。僧無語。師示偈曰。誰問山河轉。山河轉向誰。圓通無兩畔。法性本無歸　華嚴座主問。虗空為是定有。為是定無。師曰。言有亦得。言無亦得。虗空有時。但有假有。虗空無時。但無假無。曰如和尚所說。有何教文。師曰。大德豈不聞。首楞嚴曰。十方虗空。生汝心內。猶如片雲點太清裏。豈不是虗空生時但生假名。又曰。汝等一人。發真歸源。十方虗空。悉皆消殞。豈不是虗空滅時但滅假名。老僧所以道。有是假有。無是假無　問。如何是上上人行處。師曰。如死人眼。曰上上人相見時如何。師曰。如死人手。曰善財為什麼無量劫。遊普賢身中世界不遍。師曰。你從無量劫來。還遊得遍否。曰如何是普賢身。師曰。含元殿裏更覓長安　問。如何是學人心。師曰。盡十方世界是你心。曰恁麼則學人無著身處也。師曰。是你著身處。曰如何是著身處。師曰。大海水深又深。曰學人不會。師曰。魚龍出入任升沉　問。有人問和尚。即隨因緣答。無人問和尚時如何。師曰。困則睡。徤則起。曰教學人作麼生會。師曰。夏天赤骨力。冬寒須得被　問。亡僧遷化。向甚麼處去。師示偈曰。不識金剛體。却喚作緣生。十方真寂滅。誰在復誰行　師讚南泉真曰。堂堂南泉。三世之源。金剛常住。十方無邊。生佛無盡。現已却還　勸學偈曰。萬丈竿頭未得休。堂堂有路少人遊。禪師願達南泉去。滿目青山萬萬秋　頌臨濟赤肉團上有一無位真人曰。萬法一如不用揀。一如誰揀誰不揀。即今生死本菩提。三世如來同箇眼　誡斫松竹偈曰。千年竹。萬年松。枝枝葉葉盡皆同。為報四方玄學者。動手無非觸祖公。

　　鄂州茱萸山和尚

　　初住隨州護國。上堂。擎起一橛竹曰。還有人虗空裏釘得橛麼。時有靈虗上座。出眾曰。虗空是橛。師便打。虗曰。莫錯打。師便下座　眾僧侍立次。師曰。祇甚麼白立。無箇說處。一場氣悶。僧擬問。師便打曰。為眾竭力。便入方丈　行者參。師曰。曾去看趙州麼。曰和尚敢道否。師曰。非但茱萸。一切人道不得。曰和尚放某甲過。師曰。這裏從前不通人。情曰要且慈悲心在。師便打曰。醒後來為汝　僧參。乃問。闍黎為遊山翫水。為問道參禪。曰和尚試定奪看。師曰。雕蚶鏤蛤。不滲之泥。勞君遠至。曰渾身是鐵。猶被一鎚。師曰。降將不斬。

　　衢州子湖巖利蹤禪師

　　澶州周氏子。幽州開元寺出家。依年受具。後入南泉之室。乃抵于衢州之馬蹄山。結茅宴居。唐文宗開成丁巳。邑人翁遷貴。施山下子湖創院。師於門下立牌。示眾。子湖有一隻狗。上取人頭。中取人心。下取人足。擬議則喪身失命　臨濟會下二僧參。方揭簾。師喝曰。看狗。僧回顧。師便歸方丈　與勝光鉏園次。驀按钁回視光曰。事即不無。擬心即差。光便問。如何是事。被師攔胸踏倒。從此有省　尼到參。師曰。汝莫是劉鐵磨否。曰不敢。師云。左轉右轉。曰和尚莫顛倒。師便打　師。一夜於僧堂前。呌曰。有賊。眾皆驚動。有一僧在堂內出。師把住曰。維那。捉得也。捉得也。曰不是某甲。師曰。是即是。祇是汝不肯承當　有偈示眾曰。三十年來住子湖。二時齋粥氣力麤。無事上山行一轉。借問時人會也無。師居子湖說法。四十餘年。廣明庚子。無疾歸寂。塔于本山。壽八十一。臘六十一。

　　荊南白馬曇照禪師

　　常曰。快活快活。及臨終時。呌苦苦。又曰。閻羅王來取我也。院主問曰。和尚平日說快活。如今何得恁麼地。師舉枕子曰。汝道當時是。如今是。院主無對。師擲枕而逝。

　　終南山雲際師祖禪師

　　初參南泉問。摩尼珠人不識。如來藏裏親收得。如何是藏。泉曰。與汝往來者是。師曰。不往來者如何。泉曰。亦是。曰如何是珠。泉召師祖。師應諾。泉曰。去汝不會我語。師從此信入。

　　鄧州香嚴下堂義端禪師

　　上堂。兄弟彼此未了。有甚麼事。相共商量。我三五日。即發去也。如今學者。須了却今時。莫愛他向上人無事。兄弟。縱學得種種差別義路。終不代得自己見解。畢竟著力始得。空記持他巧妙章句。即轉加煩亂去。汝若欲相應。但恭恭地盡。莫停留纖毫。直是虗空方有少分。以虗空無鎖閉。無壁落。無形段。無心眼。時有僧問。古人相見是如何。師曰。老僧不會見古人。曰今時血脉不斷處。如何仰羨。師曰。有甚麼仰羨處　問。某甲不問閑事。請和尚答話。師曰。更從我覓甚麼。曰不為閑事。師曰。汝教我道。乃曰。兄弟。佛是塵。法是塵。終日馳求。有甚麼休歇。但時中。不用挂情。情不挂物。無善可取。無惡可棄。莫教他籠罩著。始是學處也　問。某甲曾辭一老宿。宿曰。去則親良朋附善友。某今辭和尚。未審有何指示。師曰。禮拜著。僧禮拜。師曰。禮拜一任禮拜。不得認奴作郎　上堂。僧問。如何是直截根源。師乃擲下拄杖。便歸方丈　上堂。語是謗。寂是誑。語寂向上有路在。老僧口門窄。不能與汝說得。便下座　上堂。問正因為甚麼無事。師曰。我不會停留。乃曰。假饒重重剝得。淨盡無停留。權時施設。亦是方便接人。若是那邊事。無有是處。

　　池州靈鷲閑禪師

　　上堂。是汝諸人本分事。若教老僧道。即是與蛇畫足。時有僧問。與蛇畫足即不問。如何是本分事。師曰。闍黎試道看。僧擬再問。師曰。畫足作麼　問。如何是頓獲法身。師曰。一透龍門雲外望。莫作黃河點額魚　仰山問。寂寂無言。如何視聽。師曰。無縫塔前多雨水　問。二彼無言時如何。師曰。是常。曰還有過常者無。師曰有。曰請師唱起。師曰。玄珠自朗耀。何須壁外光。

　　洛京嵩山和尚

　　僧問。古路坦然時如何。師曰不前。曰為甚麼不前。師曰。無遮障處　問。如何是嵩山境。師曰。日從東出。月向西頹。曰學人不會。師曰。東西也不會　問。六識俱生時如何。師曰異。曰為甚麼如此。師曰同。

　　日子和尚

　　因亞谿來參。師作起勢。谿曰。這老山鬼。猶見某甲在。師曰。罪過罪過。適來失祇對。谿欲進語。師便喝。谿曰。大陣當前。不妨難禦。師曰是是。谿曰。不是不是。

　　蘇州西禪和尚

　　僧問。三乘十二分教則不問。如何是祖師西來的的意。師舉拂子示之。其僧不禮拜。竟參雪峰。峰問。甚麼處來。曰浙中來。峰曰。今夏甚麼處。曰西禪。峰曰。和尚安否。曰來時萬福。峰曰。何不且在彼從容。曰佛法不明。峰曰。有什麼事。僧舉前話。峰曰。汝作麼生不肯伊。曰是境。峰曰。汝見蘇州城裏人家男女否。曰見。峰曰。汝見路上林木池沼否。曰見。峰曰。凡覩人家男女大地林沼。總是境。汝還肯否。曰肯。峰曰。祇如舉拂子。汝作麼生不肯。僧乃禮拜曰。學人取次發言。乞師慈悲。峰曰。盡乾坤是箇眼。汝向什麼處蹲坐。僧無語。

　　宣州刺吏陸亘大夫

　　問南泉。古人瓶中養一鵝。鵝漸長大。出瓶不得。如今不得毀瓶。不得損鵝。和尚作麼生出得。泉召大夫。陸應諾。泉曰出也。陸從此開解。即禮謝。暨南泉圓寂。院主問曰。大夫何不哭先師。陸曰。院主道得即哭。院主無對(長慶代云。合哭不合哭)。

　　池州甘贄行者

　　一日入南泉設齋。黃檗為首座。行者請施財。座曰。財法二施。等無差別。甘曰。恁麼道。爭消得某甲䞋。便將出去。須臾復入。曰請施財。座曰。財法二施。等無差別。甘乃行䞋　又一日入寺設粥。仍請南泉念誦。泉乃白椎曰。請大眾為貍奴白牯。念摩訶般若波羅蜜。甘拂袖便出。泉粥後問典座。行者在甚處。座曰。當時便去也。泉便打破鍋子　甘常接待往來。有僧問曰。行者接待不易。甘曰。譬如餧驢餧馬。僧休去　有住庵僧。緣化什物。甘曰。有一問。若道得即施。乃書心字問。是什麼字。曰心字。又問妻。什麼字。妻曰。心字。甘曰。某甲山妻。亦合住庵。其僧無語。甘亦無施　問一僧。什麼處來。曰溈山來。甘曰。曾有僧問溈山。如何是西來意。溈山舉起拂子。上座作麼生會溈山意。曰借事明心。附物顯理。甘曰。且歸溈山去好。

五燈全書卷第七


卍新纂大日本續藏經第 81 冊 No. 1571 五燈全書


五燈全書卷第八

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下第三世

　　鹽官安國師法嗣

　　襄州關南道常禪師

　　僧問。如何是西來意。師舉拄杖曰。會麼。曰不會。師便打　師每見僧來參禮。多以拄杖打趂。或曰。遲一刻。或曰。打動關南鼓。而時輩鮮有唱和者。

　　洪州雙嶺玄真禪師

　　初問道吾。無神通菩薩。為甚麼足迹難尋。吾曰。同道者方知。師曰。和尚還知否。吾曰不知。師曰。何故不知。吾曰。去。你不識我語。師後於鹽官處悟旨。

　　杭州徑山鑒宗禪師

　　湖州錢氏子。依本州開元高閑出家。學通淨名思益經。後往鹽官。決擇疑滯。唐咸通中住徑山。有小師洪諲。以譚論自矜。(諲。即法濟大師)師謂之曰。佛祖正法。直截亡詮。汝筭海沙。於理何益。但能莫存知見。泯絕外緣。離一切心。即汝真性。諲茫然。遂禮辭。遊方至溈山。方悟玄旨。乃嗣溈山。師咸通丙戌閏三月五日示滅。諡無上大師。塔大寂巖下。

　　歸宗常禪師法嗣

　　福州芙蓉山靈訓禪師

　　初參歸宗。問如何是佛。宗曰。我向汝道。汝還信否。曰和尚誠言。安敢不信。宗曰。即汝便是。師曰。如何保任。宗曰。一翳在眼。空花亂墜　師辭。宗問。甚麼處去。師曰。歸嶺中去。宗曰。子在此多年。裝束了却來。為子說一上佛法。師結束了上去。宗曰。近前來。師乃近前。宗曰。時寒途中善為。師聆此言。頓忘前解。歸寂。諡弘照大師。塔曰圓相。

　　襄陽穀城高亭和尚

　　有僧自夾山來禮拜。師便打。僧曰。特來禮拜。何得打某甲。僧再禮拜。師又打趂。僧回舉似夾山。山曰。汝會也無。曰不會。山曰。賴汝不會。若會。即夾山口瘂。

　　新羅大茅和尚

　　上堂。欲識諸佛師。向無明心內識取。欲識常住不凋性。向萬物遷變處識取　問。如何是大茅境。師曰。不露鋒。曰為甚麼不露鋒。師曰。無當者。

　　五臺山智通禪師

　　初在歸宗會下。忽一夜連呌曰。我大悟也。眾駭之。明日上堂。眾集。宗曰。昨夜大悟底僧出來。師出曰。某甲。宗曰。汝見甚麼道理。便言大悟。試說看。師曰。師姑元是女人作。宗異之。師便辭去。宗門送與提笠子。師接得笠子。戴頭上便行。更不回顧。後居臺山法華寺。臨終有偈曰。舉手攀南斗。回身倚北辰。出頭天外看。誰是我般人。

　　大梅常禪師法嗣

　　新羅國迦智禪師

　　問。如何是西來意。師曰。待汝裏頭來。即與汝道　問。如何是大梅的旨。師曰。酪本一時拋。

　　杭州天龍和尚

　　上堂。大眾。莫待老僧。上來便上來。下去便下去。各有華藏性海。具足功德。無礙光明。各各參取。珍重　問。如何得出三界去。師曰。汝即今在甚麼處。

　　佛光滿禪師法嗣

　　杭州刺史白居易

　　字樂天。久參佛光得心法。兼稟大乘金剛寶戒。元和中。造于京兆興善法堂。致四間(語見興善章)十五年牧杭州。訪鳥窠和尚。有問答語句。(見鳥窠章)甞致書于濟法師。以佛無上大慧。演出教理。安有狥機高下。應病不同。與平等一味之說相反。援引維摩及金剛三昧等六經。闢二義而難之。又以五蘊十二緣說名色。前後不類。立理而徵之。竝鉤深索隱。通幽洞微。然未覩法師醻對。後來亦鮮有代答者。復受東都凝禪師。八漸之目。各廣一言。而為一偈。釋其旨趣。自淺之深。猶貫珠焉。凡守任處。多訪祖道。學無常師。後為賓客。分司東都。罄己俸修龍門香山寺。寺成自撰記。凡為文動關教化。無不贊美佛乘。見于本集。其歷官次第。歸全代祀。即史傳存焉。

　　五洩默禪師法嗣

　　福州龜山正元禪師

　　宣州蔡氏子。甞述偈示徒。一曰。滄溟幾度變桑田。惟有虗空獨湛然。已到岸人休戀筏。未曾度者要須船。二曰。尋師認得本心源。兩岸俱元一不全。是佛不須更覓佛。祇因如此便忘緣。咸通己丑。終于本山。壽七十八。臘五十四。敕諡性空大師。慧觀之塔。

　　蘇溪和尚

　　僧問。如何是定光佛。師曰。鴨吞田螺。曰還許學人轉身也無。師曰。眼睛突出。

　　盤山積禪師法嗣

　　鎮州普化和尚者

　　不知何許人也。師事盤山。密受真訣。而徉狂。出言無度。暨盤山順世。乃於北地行化。或城市。或塚間。振一鐸曰。明頭來。明頭打。暗頭來。暗頭打。四方八面來。旋風打。虗空來。連架打。一日臨濟。令僧捉住曰。總不恁麼來時如何。師拓開曰。來日大悲院裏有齋。僧回舉似濟。濟曰。我從來疑著這漢　凡見人無高下。皆振鐸一聲。時號普化和尚。或將鐸就人耳邊振之。或附其背。有回顧者。即展手曰。乞我一錢　非時遇食亦喫。甞暮入臨濟院。喫生菜。濟曰。這漢大似一頭驢。師便作驢鳴。濟謂直歲曰。細抹草料著。師曰。少室人不識。金陵又再來。臨濟一隻眼。到處為人開　師見馬步使。出喝道。師亦喝。道作相撲勢。馬步使令人打五棒。師曰。似即似。是即不是　師甞於闤闠間。搖鐸唱曰。覓箇去處不可得。時道吾遇之。把住問曰。汝擬去甚麼處。師曰。汝從甚麼處來。吾無語。師掣手便去　臨濟一日與河陽木塔長老。同在僧堂內坐。正說師每日在街市。掣風掣顛。知他是凡是聖。師忽入來。濟便問。汝是凡是聖。師曰。汝且道。我是凡是聖。濟便喝。師以手指曰。河陽新婦子。木塔老婆禪。臨濟小廝兒。却具一隻眼。濟曰這賊。師曰賊賊。便出去　唐咸通初。將示滅。乃入市謂人曰。乞我一箇直裰。人或與披襖。或與布裘。皆不受。振鐸而去。臨濟令人送與一棺。師笑曰。臨濟廝兒饒舌。便受之乃辭眾曰。普化明日去東門死也。郡人相率送出城。師厲聲曰。今日葬不合青烏。乃曰。明日南門遷化。人亦隨之。又曰。明日出西門方吉。人出漸稀。出已還返。人意稍怠。第四日自擎棺。出北門外。振鐸入棺而逝。郡人奔走出城。揭棺視之。已不見。唯聞空中鐸聲漸遠。莫測其由。

　　麻谷徹禪師法嗣

　　壽州良遂禪師

　　參麻谷。谷見來。便將鉏頭去鉏草。師到鉏草處。谷殊不顧。便歸方丈。閉却門。師次日復去。谷又閉門。師乃敲門。谷問阿誰。師曰良遂。纔稱名。忽然契悟。乃曰。和尚莫謾良遂。良遂若不來禮拜和尚。洎被經論賺過一生。谷便開門相見。及歸講肆。謂眾曰。諸人知處。良遂總知。良遂知處。諸人不知。

　　東寺會禪師法嗣

　　吉州薯山慧超禪師

　　洞山來禮拜次。師曰。汝已住一方。又來這裏作麼。曰良价無奈疑何。特來見和尚。師召良价。价應諾。師曰。是甚麼。价無語。師曰。好箇佛。祇是無光𦦨。

　　西堂藏禪師法嗣

　　虔州處微禪師

　　僧問。三乘十二分教。體理得妙。與祖意是同是別。師曰。須向六句外鑒。不得隨聲色轉。曰如何是六句。師曰。語底默底。不語不默。總是總不是。汝合作麼生。僧無對　問仰山。汝名甚麼。山曰慧寂。師曰。那箇是慧。那箇是寂。山曰。祇在目前。師曰。猶有前後在。山曰。前後且置。和尚見箇甚麼。師曰。喫茶去。

　　章敬暉禪師法嗣

　　京兆大薦福寺弘辯禪師

　　唐宣宗召問。禪宗何有南北之名。對曰。禪門本無南北。昔如來以正法眼。付大迦葉。展轉相傳。至二十八祖菩提達磨。來遊此方為初祖。暨第五祖弘忍大師。在蘄州東山開法。時有二弟子。一名慧能。受衣法居嶺南。為六祖。一名神秀。在北揚化。其後神秀門人普寂者。立秀為第六祖。而自稱七祖。其所得法雖一。而開導發悟。有頓漸之異。故曰南頓北漸。非禪宗本有南北之號也。帝曰。云何名戒。對曰。防非止惡。謂之戒。帝曰。云何為定。對曰。六根涉境。心不隨緣。名定。帝曰。云何為慧。對曰。心境俱空。照覧無惑。名慧。帝曰。何為方便。對曰。方便者。隱實覆相。權巧之門也。被接中下。曲施誘廸。謂之方便。設為上根。言捨方便但說無上道者。斯亦方便之譚。乃至祖師元言忘功絕謂。亦無出方便之迹。帝曰。何為佛心。對曰。佛者西天之語。唐言覺。謂人有智慧覺照為佛心。心者佛之別名。有百千異號。體唯其一。無形狀。非青黃赤白男女等相。在天非天。在人非人。而現天現人。能男能女。非始非終。無生無滅。故號靈覺之性。如陛下日應萬機。即是陛下佛心。假使千佛共傳。非外心別有所得。也帝曰。如今有人念佛如何。對曰。如來出世。為人天師。善知識。隨根器而說法。為上根者。開最上乘。頓悟至理。中下者。未能頓悟。是以佛為韋提希。權開十六觀門。令念佛生於極樂。故經云。是心是佛。是心作佛。心外無佛。佛外無心。帝曰。有人持經念佛持呪求佛如何。對曰。如來種種開讚。皆為最上一乘。如百川眾流。莫不朝宗于海。如是差別諸數。皆歸薩婆若海。帝曰。祖師既契會心印。金剛經云無所得法如何。對曰。佛之一化。實無一法與人。但示眾人各各自性同一法藏。當時然燈如來。但印釋迦本法。而無所得。方契然燈本意。故經云。無我無人無眾生無壽者。是法平等。修一切善法。不住於相。帝曰。禪師既會祖意。還禮佛轉經否。對曰。沙門釋子。禮佛轉經。葢是住持常法。有四報焉。然依佛戒修身。參尋知識。漸修梵行。履踐如來所行之迹。帝曰。何為頓見。何為漸修。對曰。頓明自性。與佛同儔。然有無始染習。故假漸修對治。令順性起用。如人喫飯。不一口便飽。師是日辯對七刻。賜紫方袍。號圓智禪師。仍勅修天下祖塔。各令守護。

　　福州龜山智真禪師

　　揚州柳氏子。初謁章敬。敬問。何所而至。師曰。至無所至。來無所來。敬雖默然。師亦自悟　住後上堂。動容瞬目。無出當人。一念淨心。本來是佛。仍說偈曰。心本絕塵何用洗。身中無病豈求醫。欲知是佛非身處。明鑒高懸未照時　後值武宗沙汰。有偈示眾曰。勅命如雷下翠微。風前垂淚脫禪衣。雲中有寺不容住。塵裏無家何處歸。明月分形處處新。白衣寧墜解空人。誰言在俗妨修道。金粟曾為居士身。忍僊林下坐禪時。曾被歌王割截肢。況我聖朝無此事。祇令休道亦何悲。暨宣宗中興。乃不復披。緇咸通乙酉。終于本山。壽八十四。臘六十。勅諡歸寂禪師。塔曰秘真。

　　臨洮金州操禪師

　　請米和尚齋。不排座位。米到展坐具禮拜。師下禪牀。米乃就師位坐。師却席地而坐。齋訖。米便去。侍者曰。和尚受一切人欽仰。今日坐位被人奪却。師曰。三日後若來。即受救在。米三日後果來。曰前日遭賊(僧問鏡清。古人道。前日遭賊意旨如何。清云祇見錐頭利不見鑿頭方)。

　　朗州古堤和尚

　　尋常見僧來。但曰。去。汝無物性。僧無對。或有對者。莫契其旨。仰山到參。師曰。去汝無佛性。山叉手近前三步應諾。師笑曰。子甚麼處得此三昧來。山曰。我從耽源處得名。溈山處得地。師曰。莫是溈山的子麼。山曰。世諦即不無。佛法即不敢。山却問。和尚從甚處得此三昧。師曰。我從章敬處得此三昧。山嘆曰。不可思議。來者難為湊泊。

　　河中府公畿和尚

　　僧問。如何是道。如何是禪。師以偈示之曰。有名非大道。是非俱不禪。欲識箇中意。黃葉止啼錢。

　　永泰湍禪師法嗣

　　湖南上林戒靈禪師

　　初參溈山。山曰。大德作甚麼來。師曰。介胃全具。山曰。盡卸了來。與大德相見。師曰。卸了也。山咄曰。賊尚未打。卸作甚麼。師無對。仰山代曰。請和尚屏却左右。溈山以手揖曰。諾諾。師後參永泰。方諭其旨。

　　五臺秘魔巖和尚

　　常持一木叉。每見僧來禮拜。即叉却頸曰。那箇魔魅。教汝出家。那箇魔魅。教汝行脚。道得也叉下死。道不得也叉下死。速道速道。學徒鮮有對者。霍山通訪師。纔見不禮拜。便攛入懷裏。師附通背三下。通起拍手曰。師兄。三千里外賺我來。三千里外賺我來。便回。

　　湖南祇林和尚

　　每叱文殊普賢。皆為精魅。手持木劒。自謂降魔。纔見僧來參。便曰。魔來也。魔來也。以劒亂揮歸方丈。如是十二年。後置劒無言。僧問。十二年前為甚麼降魔。師曰。賊不打貧兒家。曰十二年後為甚麼不降魔。師曰。賊不打貧兒家。

　　華嚴藏禪師法嗣

　　黃州齊安禪師

　　上堂。言不落句。佛祇徒施。玄韻不墜。誰人知得　問。如何識得自己佛。師曰。一葉凋時消不盡。松風韻罷怨無人。曰如何是自己佛。師曰。草前駿馬實難窮。妙盡還須畜生行　問。師年多少。師曰。五六四三豈得類。不同一二實難窮　師有偈曰。猛熾𦦨中人有路。旋風頂上屹然棲。鎮常歷劫誰差互。杲日無言運照齊。

　　南嶽下四世

　　黃檗運禪師法嗣

　　睦州陳尊宿

　　諱道明。江南陳氏之後也。生時紅光滿室。祥雲葢空。旬日方散。目有重瞳。面列七星。形相奇特。與眾奪倫。因往開元寺。禮佛見僧如故知。歸白父母。願求出家。父母聽許為僧。學通三藏。旨契黃檗。後出世住觀音院。學者叩激。隨問遽答。詞語峻險。既非循轍。故淺機之流。往往莫窺。唯來學性敏者欽伏。諸方歸慕。咸以尊宿稱。後歸開元。織蒲鞋以養母。故有陳蒲鞋之號。巢宼入境。師標大草屨於城門。巢欲棄之。竭力不能舉。歎曰。睦州有大聖人。舍城而去。遂免擾攘　晚參謂眾曰。汝等諸人。還得箇入頭處也未。若未得箇入頭處。須覓箇入頭處。若得箇入頭處。已後不得孤負老僧。時有僧出曰。某甲終不敢孤負和尚。師曰。早是孤負我了也。明明向你道。尚自不會。何況葢覆將來　示眾。老僧在此住持。不會見箇無事人到來。汝等何不近前。時有一僧方近前。師曰。維那不在。汝自領去。三門外與二十棒。曰某甲過在甚麼處。師曰。枷上更著杻　師尋常見衲僧來。即閉門。或見講僧。乃召曰。座主。主應諾。師曰。擔板漢。或曰。這裏有桶。與我取水　一日在廊階上立。僧問。陳尊宿房在何處。師脫草屨驀頭打。僧便走。師召大德。僧回首。師指曰。却從那邊去　天使問。三門俱開。從那門入。師喚尚書。使應諾。師曰。從信門入。使又見畫壁。問曰。二尊者對譚何事。師摑露柱曰。三身中。那箇不說法　座主參。師問。莫是講唯識論否。曰不敢。師曰。朝去西天暮歸唐土。會麼。曰不會。師曰。吽吽五戒不持　師問一長老。了即毛端吞巨海。始知大地一微塵。長老作麼生。曰問阿誰。師曰。問長老。曰何不領話。師曰。汝不領話。我不領話　問座主。講甚麼經。曰講涅槃經。師曰。問一段義得麼。曰得。師以脚踢空。吹一吹曰。是甚麼義。曰經中無此義。師曰。脫空謾語漢。五百力士揭石義。却道無　師見僧乃曰。見成公案。放汝三十棒。曰某甲如是。師曰。三門頭金剛。為甚麼舉拳。曰金剛尚乃如是。師便打　問。如何是向上一路。師曰。要道有甚麼難。曰請師道。師曰。初三十一。中九下七　問。以一重去一重即不問。不以一重去一重時如何。師曰。昨朝栽茄子。今日種冬瓜　問。如何是曹溪的的意。師曰。老僧愛嗔不愛喜。曰為甚麼如是。師曰。路逢劒客須呈劒。不是詩人莫說詩　問僧。甚處來。曰瀏陽。師曰。彼中老宿。祇對佛法大意。道甚麼。曰徧地無行路。師曰。老宿實有此語否。曰實有。師拈柱杖打曰。者念言語漢　師問一長老。若有兄弟來。將何祇對。曰待他來。師曰。何不道。曰和尚欠少甚麼。師曰。請不煩葛藤　僧參。師曰。汝豈不是行脚僧。曰是。師曰。禮佛也未。曰禮那土堆作麼。師曰。自領出去　問某甲講兼行脚。不會教意時如何。師曰。灼然實語當懺悔。曰乞師指示。師曰。汝若不問。老僧即緘口無言。汝既問。老僧不可緘口去也。曰請師便道。師曰。心不負人。面無慙色　問。一句道盡時如何。師曰。義墮也。曰甚麼處是學人義墮處。師曰。三十棒教誰喫　問。高揖釋迦不拜彌勒時如何。師曰。昨日有人問。趂出了也。曰和尚恐某甲不實耶。師曰。拄杖不在。苕箒柄聊與三十　上堂。我見百丈。不識好惡。大眾纔集。以拄杖一時打下。復召大眾。眾回首。乃曰。是甚麼。有甚共語處。又黃檗亦然。復召大眾。眾回首。乃曰。月似彎弓。少雨多風。猶較些子　問僧。近離甚處。僧便喝。師曰。老僧被你一喝。僧又喝。師曰。三喝四喝後作麼生。僧無語。師便打曰。這掠虗漢　秀才來訪師。稱會二十四家書。師以拄杖空中點一點曰。會麼。秀才罔措。師曰。又道會二十四家書。永字八法也不識　上堂。裂開也在我。揑聚也在我。時有僧問。如何是裂開。師曰。三九二十七。菩提涅槃。真如解脫。即心即佛。我且與麼道。你又作麼生。曰某甲不與麼道。師曰。盞子撲落地。碟子成七片。曰如何是揑聚。師乃斂手而坐　問。教意祖意。是同是別。師曰。青山自青山。白雲自白雲。曰如何是青山。師曰。還我一滴雨來。曰道不得。請師道。曰法華鋒。前陣。涅槃句後收　問僧。今夏在甚麼處。曰待和尚有住處即說。師曰。狐非獅子類。燈非日月明　問僧。甚處來。僧瞪目視之。師曰。驢前馬後漢。曰請師鑒。師曰。驢前馬後漢。道將一句來。僧無對　師看經次。陳操尚書問。和尚看甚麼經。師曰。金剛經。曰六朝翻譯。此當第幾。師舉起經曰。一切有為法。如夢幻泡影　問僧。今夏在甚處。曰徑山。師曰。這喫夜飯漢。曰尊宿叢林。何言喫夜飯。師連棒趂出　師聞一老宿難親近。躬往相訪。纔入方丈。宿便喝。師側掌曰。兩重公案。宿曰。過在甚麼處。師曰。這野狐精。便退　問僧。近離甚處。曰江西。師曰。踏破多少草鞋。僧無對　與講僧喫茶次。師曰。我救汝不得也。曰某甲不曉。乞師垂示。師拈油餅曰。這箇是甚麼。曰色法。師曰。這入鑊湯漢　紫衣大德到禮拜。師拈帽子帶問曰。這箇喚作甚麼。曰朝天帽。師曰。恁麼則老僧不卸也。復問。所習何業。曰唯識。師曰。作麼生說。曰三界唯心。萬心。唯識。師指門扇曰。這箇是甚麼。曰是色法。師曰。簾前賜紫。對御譚經。何得不持五戒。德無對　問。某甲乍入叢林。乞師指示。師曰。你不解問。曰和尚作麼生。師曰。放汝三十棒。自領出去　問。教意請師提綱。師曰。但問將來與你道。曰請和尚道。師曰。佛殿裏燒香。三門頭合掌　問。如何是展演之言。師曰。量才補職曰如何是不展演之言。師曰。伏惟尚饗　焦山借斧頭次。師呼童子取斧來。童取斧至。曰未有繩墨且斫麤。師便喝。又問童曰。作麼生是你斧頭。童遂作斫勢。師曰。斫你老爺頭不得　師問秀才。先輩治甚經。曰治易。師曰。易中道。百姓日用而不知。且道不知箇甚麼。曰不知其道。師曰。作麼生是道。才無對　問。一氣還轉得一大藏教也無。師曰。有甚饆羅鎚子。快下將來　問。如何是一代時教。師曰。上大人丘乙己　問。如何是禪。師曰。猛火著油煎　僧參。師曰。汝是新到否。曰是。師曰。且放下葛藤。會麼。曰不會。師曰。擔。枷陳狀。自領出去。僧便出。師曰。來來。我實問你甚處來。曰江西。師曰。泐潭和尚。在汝背後。怕你亂道。見麼。僧無對　問。寺門前金剛。拓即乾坤大地。不拓即絲髮不逢時如何。師曰。吽吽。我不曾見此。師却問。先跳三千。倒退八百。你合作麼生。曰諾。師曰。先責一紙罪狀好。便打其僧擬出。師曰來。我共你葛藤。拓即乾坤大地。你且道。洞庭湖水深多少。曰不會量度。師曰。洞庭湖又作麼生。曰祇為今時。師曰。祇這葛藤尚不會。便打　問。如何是觸途無滯底句。師曰。我不恁麼道。曰。師作麼生道。師曰。箭過西天十萬里却向大唐國裏等候　看華嚴經次。僧問。看甚麼經。師曰。大光明雲。青色光明雲。紫色光明雲。却指面前曰。那邊是甚麼雲。曰南邊是黑雲。師曰。今日須有雨　問。以字不成。八字不是。是何章句。師彈指一聲曰。會麼。曰不會。師曰。上來講讚無限勝因。蝦蟇𨁝跳上天。蚯蚓驀過東海　問僧。近離甚處。曰河北。師曰。彼中有趙州。你曾到否。曰某甲近離彼中。師曰。趙州有何言句示徒。僧舉喫茶話。師乃呵呵大笑曰。慚愧。却問。趙州意作麼生。曰祇是一期方便。師曰。苦哉。趙州被你將一杓屎潑了也。便打。師却問。沙彌。你作麼生會。彌便設拜。師亦打。其僧往沙彌處問。適來和尚打。你作甚麼。彌曰。若不是我和尚。不打某甲　新到參。方禮拜。師叱曰。闍黎因何偷常住果子喫。曰學人纔到。和尚為甚麼道偷果子。師曰。贓物見在　問僧。近離甚處。曰仰山。師曰。五戒也不持。曰某甲甚麼處是妄語。師曰。這裏不著沙彌　師臨終。召門人曰。此處緣息。吾當逝矣。乃跏趺而寂。郡人以香薪焚之。舍利如雨。乃收靈骨塑像于寺。壽九十八。臘七十六。

　　杭州千頃山楚南禪師

　　福州張氏子。初參芙蓉。蓉見曰。吾非汝師。汝師江外黃檗是也。師禮辭。遂參黃檗檗問。子未現三界影像時如何。師曰。即今豈是有耶。檗曰。有無且置。即今如何。師曰。非今古。檗曰。吾之法眼。已在汝躬　住後上堂。諸子設使解得三世佛教。如瓶注水。及得百千三昧。不如一念修無漏道。免被人天因果繫絆。時有僧問。無漏道如何修。師曰。未有闍黎時體取。曰未有某甲時教誰體。師曰。體者亦無　問。如何是易。師曰。著衣喫飯。不用讀經看教。不用行道禮拜。燒身煉頂。豈不易耶。曰如何是難。師曰微有念生。便俱五陰三界輪回生死。皆從汝一念生。所以佛教諸菩薩云。佛所護念　師雖應機無倦。而常寂然處定。或逾月。或浹旬。文德戊申五月遷化。壽七十六。臘五十六。塔于院之西隅。昭宗大順辛亥。宣州孫儒寇錢塘。發塔覩師。全身儼然。爪髮俱長。拜謝而去。

　　福州烏石山靈觀禪師

　　尋常扄戶。人罕見之。唯一信士。每至食時送供。方開　一日雪峰伺便扣門。師開門。峰驀胸搊住曰。是凡是聖。師唾曰。這野狐精。便推出閉却門。峰曰。也祇要識得你　剗草次。問僧。汝何處去。曰禮拜西院去。時竹上有一青蛇。師指蛇曰。欲識西院老野狐精。祇這便是。師問。西院此一片地。堪著甚麼物。院曰。好著箇無相佛。師曰。好片地被兄放不淨污了也　引麵次。僧參。師引麵示之。僧便去。師至暮問小師。適來僧在何處。小師曰。當時便去也。師曰。是即是。祇得一橛　問。如何是佛。師出舌示之。其僧禮謝。師曰。住住。你見甚麼便禮拜。曰謝和尚慈悲出舌相示。師曰。老僧近日舌上生瘡　僧到敲門。行者開門便出去。僧入禮拜問。如何是西來意。師曰。適來出去者是甚麼人。僧擬近前。師便推出閉却門　曹山行脚時。問如何是毗盧師法身主。師曰。我若向你道。即別有也。曹山舉似洞山。洞曰。好箇話頭。祇欠進語。何不問為甚麼不道。曹却來進前語。師曰。若言我不道。即瘂却我口。若言我道。即謇却我舌。曹山歸報。洞山洞深肯之。

　　杭州羅漢院宗徹禪師

　　湖州吳氏子。上堂。僧問。如何是祖師西來意。師曰。骨剉也(師對機。多用此語。時號骨剉和尚)　問。如是何南宗北宗。師曰。心為宗。曰還看教也無。師曰。教是心　問。性地多昏。如何了悟。師曰。煩雲風卷。太虗廓清。曰如何得明去。師曰。一輪皎潔。萬里騰光。寂後塔于西北隅。梁貞明己卯。錢王廣其院。為安國寺。移師塔于大慈山。今寺塔竝存。

　　相國裴休居士

　　字公美。河東聞喜人。守新安日。屬運祖初於嶺南黃檗山。捨眾入大安精舍。混迹勞侶。掃灑殿堂。公入寺燒香。主事祇接。因觀壁畫。乃問。是何圖相。主事對曰。高僧真儀。公曰。真儀可觀。高僧何在。主事無對。公曰。此間有禪客否。曰近有一僧。投寺執役。頗似禪者。公曰。可請來詢問得否。於是遽尋檗至。公覩之。欣然曰。休適有一問。諸德吝辭。今請上人代醻一語。檗曰。請相公垂問。公舉前話。檗朗聲曰。裴休。公應諾。檗曰。在甚麼處。公當下知旨。如獲髻珠。曰吾師真善知識也。示人尅的若是。何故汩設於此乎。寺眾愕然。自此延入府署。執弟子禮。屢辭不已。復堅請住黃檗山。薦興祖道。有暇即躬入山。或請入州中。唯道是務。公既通徹祖意。復博綜教相。諸方咸謂公不浪出黃檗之門也。至遷鎮宣城。思艱瞻禮。仍創精藍。迎請居之。雖圭峰素為所重。未若歸心於黃檗尤為服膺者。又撰圭峰碑云。休與師於法為昆仲。於義為交友。於恩為善知識。於教為內外護。斯可見矣　圭峰。著禪源詮。原人論。及圓覺經疏。注法界觀。皆公為序　仍集黃檗語要。親書序引。冠於編首。留鎮山門。又親書大藏經五百函。迄今寶之。公篤志內典。深入法會。有發願文。傳於世。

　　長慶安禪師法嗣

　　益州大隨法真禪師

　　梓州王氏子。妙齡夙悟。決志尋師。於慧義寺。出家圓具。後南遊。初見藥山道吾雲巖洞山。次至嶺外大溈會下。數載。食不至充。臥不求暖。清苦鍊行。操履不羣。溈深器之。一日問曰。闍黎在老僧此間。不曾問一轉話。師曰。教某甲向甚麼處下口。溈曰。何不道如何是佛。師便以手掩溈口。溈歎曰。子真得其髓。從此名傳四海。爾後還蜀。寄錫天彭堋口龍山懷寺。於路旁煎茶普施三年。因往後山。見一古院。號大隨。羣峰矗秀。㵎水清冷。中有一樹。圍四丈餘。南開一門。中空無礙。不假斤斧。自然一菴。時目為木禪菴。師乃居之。十餘載影不出山。聲聞于外。四方學者。千里趨風。蜀主欽尚。遣使屢徵。師皆辭以老病。署神照大師　上堂。此性本來清淨。具足萬德。但以染淨二緣。而有差別。故諸聖悟之。一向淨用。而成覺道。凡夫迷之。一向染用。沒溺輪回。其體不二。故不若云。無二無二分。無別無斷故。問劫火洞然。大千俱壞。未審這箇壞不壞。師曰壞。曰恁麼則隨他去也。師曰。隨他去。僧不肯。後到投子舉前話。子遂裝香遙禮曰。西川古佛出世。謂其僧曰。汝速回去懺悔。僧回大隨。師已歿。僧再至投子。子亦遷化　問。如何是大人相。師曰。肚上不貼榜　問僧。甚處去。曰西山住菴去。師曰。我向東山頭喚汝。汝便來得麼。曰不然。師曰。汝住菴未得　問。生死到來時如何。師曰。遇茶喫茶。遇飯喫飯。曰誰受供養。師曰。合取鉢盂　菴側有一龜。僧問。一切眾生皮裏骨。這箇眾生為甚骨裏皮。師拈草履。覆龜背上。僧無語　問。如何是諸佛法要。師舉拂子曰。會麼。曰不會。師曰。麈尾拂子　問。如何是學人自己。師曰。是我自己。曰為甚麼却是和尚自己。師曰。是汝自己　問。如何是大隨一面事。師曰。東西南北　問。佛法徧在一切處。教學人向甚麼處駐足。師曰。大海從魚躍。長空任鳥飛　問。父子至親。岐路各別時如何。師曰。為有父子　問。如何是無縫塔。師曰。高五尺。曰學人不會。師曰。鶻崙甎　問。和尚百年後法付何人。師曰。露柱火鑪。曰還受也無。師曰。火鑪露柱　行者領眾參。師問。參得底人。喚東作甚麼。曰不可喚作東。師咄曰。臭驢漢。不喚作東。喚作甚麼。者無語　問。如何是和尚家風。師曰。赤土畫簸箕。曰未審此理如何。師曰。簸箕有脣。米跳不出　問僧。講甚麼教法。曰百法輪。師拈杖曰。從何而起。曰從緣而起。師曰。苦哉苦哉　問僧。甚處去。曰哦嵋禮普賢去。師舉拂子曰。文殊普賢總在這裏。僧作圓相拋向後。乃禮拜。師喚侍者。取一貼茶與這僧　眾僧參次。師以口作患風勢曰。還有人醫得吾口麼。眾僧競送藥以至。俗士聞之。亦多送藥。師竝不受。七日後。師自摑口令正乃曰。如許多時。鼓這兩片皮。至今無人醫得。即端坐而逝。

　　韶州靈樹如敏禪師

　　閩人。廣主劉氏。奕世欽重。署知聖大師。僧問。佛法至理如何。師展手而已。問如何是和尚家風。師曰。千年田八百主。曰如何是千年田八百主。師曰。郎當屋舍沒人修　問。如何是西來意。師曰。童子莫傜兒。曰乞師指示。師曰。汝從䖍州來　問。是甚麼得恁麼難會。師曰。火官頭上風車子　有尼。送瓷鉢與師。師拓起問曰。這箇出在甚麼。曰出在定州。師乃撲破。尼無語　問。和尚年多少。師曰。今日生來朝死。又問。和尚生緣甚麼處。師曰。日出東月落西　師四十餘年。化被嶺表。頗有異迹。廣主將興兵。躬入院。請師決臧否。師已先知。怡然坐化。主怒問知事曰。和尚何時得疾。對曰。不會有疾。適封一函子。合呈大王。主開函得一帖子。曰人天眼目。堂中上座。主悟師旨。遂寢兵。乃召第一座。開堂說法。(即雲門也)龕塔葬儀。廣主具辦。諡靈樹禪師。真身塔焉。

　　福州靈雲志勤禪師

　　本州長谿人也。初參溈山。因見桃華悟道。有偈曰。三十年來尋劒客。幾回落葉又抽枝。自從一見桃華後。直至如今更不疑。溈覧偈。詰其所悟。與之符契。曰從緣悟達。永無退失。善自護持(有僧舉似玄沙。沙云。諦當甚諦當。敢保老兄未徹在。眾疑此語。沙問地藏。我恁麼道。汝作麼生會。藏云。不是桂琛。即走殺天下人)　住後上堂。諸仁者。所有長短。盡是不常。且觀四時草木。葉落華開。何況塵劫來。天人七趣。地水火風。成壞輪轉。因果將盡。三惡道苦。毛髮不會添減。唯根蔕神識常存。上根者。遇善友伸明。當處解脫。便是道場。中下癡愚。不能覺照。沈迷三界。流轉生死。釋尊為伊天上人間。設教證明。顯發智道。汝等還會麼。僧問。如何得出離生老病死。師曰。青山元不動。浮雲任去來　問。君王出陣時如何。師曰。春明門外不問長安。曰如何得覲天子。師曰。盲鶴下清池。魚從脚底過　問。如何是佛法大意。師曰。驢事未去。馬事到來。曰學人不會。師曰。彩氣夜常動。精靈日少逢　雪峰有偈送雙峰。末句曰。雷罷不停聲。師別曰。雷震不聞聲。峰聞乃曰。靈雲山頭古月現。峰後問曰。古人道前三三後三三。意旨如何。師曰。水中魚天上鳥。峰曰。意作麼生。師曰。高可射兮深可釣　僧問。諸方悉皆雜食。未審和尚如何。師曰。獨有閩中異。雄雄鎮海涯　問。久戰沙場。為甚麼功名不就。師曰。君王有道三邊靜。何勞萬里築長城。曰罷却干戈。束手歸朝時如何。師曰。慈雲普潤無邊剎。枯樹無華爭奈何　長生問。混沌未分時。含生何來。師曰。如露柱懷胎。曰分後如何。師曰。如片雲點太清。曰未審太清還受點也無。師不答。曰恁麼則含生不來也。師亦不答。曰直得純清絕點時如何。師曰。猶是真常流注。曰如何是真常流注。師曰。似鏡長明。曰向上更有事也無。師曰有。曰如何是向上事。師曰。打破鏡來。與汝相見　僧問。如何是西來意。師曰。井底種林檎。曰學人不會。師曰。今年桃李貴。一顆直千金　問。摩尼珠不隨眾色。未審作何色。師曰白色。曰恁麼則隨眾色也。師曰。趙璧本無瑕。相如誑秦主　問僧。甚處去。曰雪峰去。師曰。我有一信。寄雪峰得麼。曰便請。師脫隻履。拋向面前。僧便去至雪峰。峰問。甚處來。曰靈雲來。峰曰。靈雲安否。曰有一信相寄。峰曰。在那裏。僧脫隻履。拋向峰面前。峰休去。

　　福州壽山師解禪師

　　嘗參洞山。山問。闍黎生緣何處。師曰。和尚若實問。某甲即是閩中人。曰汝父名甚麼。師曰。今日蒙和尚致此一問。直得忘前失後　住後上堂。諸上座。幸有真實言語。相勸諸兄弟。合各自體悉。凡聖情盡。體露真常。但一時卸却從前虗妄。攀緣塵垢。心如空虗相似。他時後日。合識得些子好惡　閩帥問壽山。年多少。師曰。與虗空齊年。曰虗空年多少。師曰。與壽山齊年。

　　饒州嶤山和尚

　　僧問。如何是西來意。師曰。仲冬嚴寒　問。如何是和尚深深處。師曰。待汝舌頭落地。即向汝道　問。如何是丈六金身。師曰。判官斷案相公改　長慶問。從上宗乘。此間如何言論。師曰。有願不負先聖。慶曰。不負先聖作麼生。師曰。不露。慶曰恁麼則請師領話。師曰。甚麼處去來。慶曰。祇者甚麼處去來。師噓一噓。

　　泉州國歡崇福院文矩慧日禪師

　　福州黃氏子。生而有異。及長為縣獄卒。每每棄役。往神光觀及西院安二處。吏不能禁。後謁萬歲塔譚空。落髮。不披袈裟。不受具戒。唯以雜綵為挂子。復謁觀。觀曰。我非汝師。汝禮西院去。師擕一小青竹杖。入西院法堂。院遙見笑曰。入涅槃堂去。師應諾輪竹杖而入。時有五百許僧。染時疾。師以杖次第點之。各隨點而起。閩王禮重。創院以居之。厥後頗多靈跡。唐乾寧中示滅。

　　台州浮江和尚

　　雪峰領眾到問。即今有二百人。寄此過夏。得麼。師將拄杖畫一畫曰。著不得即道。峰休去。

　　潞州淥水和尚

　　僧問。如何是祖師西來意。師曰。還見庭前華藥欄麼。僧無語。

　　廣州文殊院圓明禪師

　　福州陳氏子。參大溈得旨。後造雪峰請益。法無異味。嘗遊五臺山。覩文殊化現。乃隨方建院。以文殊為額。開寶中。樞密使李崇矩。巡護南方。因入院。覩地藏菩薩像。問僧。地藏何以展手。僧曰。手中珠。被賊偷却也。李却問師。既是地藏。為甚麼遭賊。師曰。今日捉下也。李禮謝之。淳化年示滅。壽一百三十有六。

　　趙州諗禪師法嗣

　　洪州新興嚴陽善信禪師

　　初參趙州。問一物不將來時如何。州曰。放下著。師曰。既是一物不將來。放下箇甚麼。州曰。放不下擔取去。師於言下大悟　住後。僧問。如何是佛。師曰土塊。曰如何是法。師曰。地動也。曰如何是僧。師曰。喫粥喫飯　問。如何是新興水。師曰。面前江裏　問。如何是應物現形。師曰。與我拈牀子過來。師嘗有一蛇一虎隨從。手中與食。

　　楊州光孝院慧覺禪師

　　僧問。覺華纔綻。遍滿娑婆。祖印西來。合談何事。師曰。情生智隔。曰此是教意。師曰。汝披甚麼衣服　問。一棒打破虗空時如何。師曰。困即歇去　師問相國宋齊丘曰。還會道麼。宋曰。若是道。也著不得。師曰。是有著不得。是無著不得。宋曰。總不恁麼。師曰。著不得底聻。宋無對　師領眾出。見露柱乃合掌曰。不審世尊僧曰。和尚是露柱。師曰。啼得血流無用處。不如緘口過殘春　舟次。僧問。遠遠投師。師意如何。師曰。官家嚴切。不許安排。曰豈無方便。師曰。且向火倉裏一宿　師到崇壽。法眼問。近離甚處。師曰趙州。眼曰。承聞趙州有庭前栢樹子話。是否。師曰無。眼曰。往來皆謂。僧問如何是祖師西來意。州曰庭前栢樹子。上座何得言無。師曰。先師實無此語。和尚莫謗先師好　士問。爭奈老何。師曰。年多少。曰八十也。師曰。可謂老矣。曰究竟如何。師曰。直至千歲也未在　俗士問。某甲平生殺牛。還有罪否。師曰無罪。曰為甚麼無罪。師曰。殺一箇還一箇。

　　隴州國清院奉禪師

　　僧問。祖意教意。是同是別。師曰。雨滋三草秀。春風不褁頭。曰畢竟是一是二。師曰。祥雲競起。巖洞不虧　問。如何是和尚家風。師曰。臺盤椅子。火爐牕牖　問。如何是出家人。師曰。銅頭鐵額。鳥觜鹿身。曰如何是出家人本分事。師曰。早起不審。夜間珍重　問。牛頭未見四祖時。為甚麼百鳥銜花。師曰。如陝府人送錢財與鐵牛。曰見後為甚麼不銜花。師曰。木馬投明行八百　問。十二時中如何降伏其心。師曰。敲氷求火。論劫不逢　問。十二分教是止啼之義。離却止啼。請師一句。師曰。孤峰頂上雙角女　問。如何是佛法大意。師曰。釋迦是牛頭獄卒。祖師是馬面阿旁　問。如何是西來意。師曰。東壁打西壁　問。如何是撲不破底句。師曰。不隔毫氂。時人遠嚮。

　　婺州木陳從朗禪師

　　僧問。放鶴出籠和雪去時如何。師曰。我道不一色　因金剛倒。僧問。既是金剛不壞身。為甚麼却倒地。師敲禪牀曰。行住坐臥　師將歸寂。有偈曰。三十年來住木陳。時中無一假功成。有人問我西來意。展似眉毛作麼生。

　　婺州新建禪師

　　不度小師。有僧問。和尚年老。何不畜一童子侍奉。師曰。有瞽聵者。為吾討來　僧辭。師問。甚處去。曰府下開元寺去。師曰。我有一信。附與丫寺主。汝將去得否。曰便請。師曰。想汝也不奈何。

　　杭州多福和尚

　　僧問。如何是多福一叢竹。師曰。一莖雨莖斜。曰學人不會。師曰。三莖四莖曲　問。如何是衲衣下事。師曰。大有人疑著在。曰為甚麼如是。師曰。月裏藏頭。

　　益州西睦和尚

　　上堂。有俗士舉手曰。和尚便是一頭驢。師曰。老僧被汝騎。士無語。去後三日再來白言。某甲三日前著賊。師拈杖趂出。

　　長沙岑禪師法嗣

　　明州雪竇常通禪師

　　邢州李氏子。參長沙。沙問。何處人。師曰。邢州人。沙曰。我道汝不從彼來。師曰。和尚還曾住此否。沙然之。乃容入室　住後。僧問。如何是密室。師曰。不通風信。曰如何是密室中人。師曰。諸聖求覩不見。僧作禮。師曰。千聖不能思。萬聖不能議。乾坤壞不壞。虗空包不包。一切無比倫。三世唱不起　問。如何是三世諸佛出身處。師曰。伊不肯知有汝三世。僧良久。師曰薦否。不然者。且向著佛不得處體取。時中常在。識盡功亡。瞥然而起。即是傷他。而況言句乎。天祐乙丑七月示寂。壽七十二。塔於寺西南隅。

　　茱萸和尚法嗣

　　石梯和尚

　　因侍者請浴。師曰。既不洗塵。亦不洗體。汝作麼生。者曰。和尚先去。某甲將皂角來。師呵呵大笑　有新到。於師前立。少頃便出去。師曰。有甚麼辨白處。僧再回。師曰。辨得也。曰辨後作麼生。師曰。埋却得也。曰蒼天蒼天。師曰。適來却恁麼。如今還不當。僧乃出去　一日見侍者托鉢赴堂。乃喚侍者。者應諾。師曰。甚處去。者曰。上堂齋去。師曰。我豈不知汝上堂齋去。者曰。除此外。別道箇甚麼。師曰。我祇問汝本分事。者曰。和尚若問本分事。某甲實是上堂齋去。師曰。汝不謬為吾侍者。

　　子湖蹤禪師法嗣

　　台州勝光和尚

　　僧問。如何是和尚家風。師曰。福州茘枝。泉州刺桐　問。如何是佛法兩字。師曰。要道即道。曰。請師道。師曰。穿耳胡僧笑點頭　龍華照來。師把住曰。作麼生。照曰。莫錯。師乃放手。照曰。久嚮勝光。師默然。照乃辭。師門送曰。自此一別。甚麼處相見。照呵呵而去。

　　漳州浮石和尚

　　上堂。山僧開箇卜舖。能斷人貧富。定人生死。僧問。離却生死貧富。不落五行。請師直道。師曰。金木水火土。

　　紫桐和尚

　　僧問。如何是紫桐境。師曰。汝眼裏著沙得麼。曰大好紫桐境也不識。師曰。老僧不諱此事。其僧擬出去。師下禪牀擒住曰。今日好箇公案。老僧未得分文入手。曰賴遇某甲是僧。師拓開曰。禍不單行。

　　日容遠和尚

　　因奯上座參。師拊掌三下曰。猛虎當軒。誰是敵者。奯曰。俊鷂冲天。阿誰捉得。師曰。彼此難當。奯曰。且休未要斷這公案。師將拄杖舞歸方丈。奯無語。師曰。死却這漢也。

　　關南常禪師法嗣

　　襄州關南道吾和尚

　　始經村墅。聞巫者樂神云識神無。忽然省悟。後參前關南。印其所解。復遊德山之門。法味彌著。住後。凡上堂。戴蓮華笠。披襴執簡。繫。鼓吹笛。口稱魯三郎。神識神不識。神神從空裏來。却往空裏去。便下座。有時曰。打動關南鼓。唱起德山歌　僧問。如何是祖師西來意。師以簡揖曰。諾　有時執木劒。橫肩上作舞。僧問。手中劒甚處得來。師擲於地。僧却置師手中。師曰。甚處得來。僧無對。師曰。容汝三日內。下取一轉語。其僧亦無對。師自代拈劒橫肩上。作舞曰。須恁麼始得　趙州訪師。師乃著豹皮裩。執吉獠棒。在三門下。翹一足等候。纔見州。便高聲唱諾而立。州曰。小心祇候著。師又唱諾一聲而去　問。如何是和尚家風。師下禪牀。作女人拜曰。謝子遠來。無可祇待　問灌溪。作麼生。溪曰無位。師曰。莫同虗空麼。溪曰。這屠兒。師曰。有生可殺即不倦。

　　漳州羅漢和尚

　　初參關南。問如何是大道之源。南打師一拳。師遂有省。乃為歌曰。咸通七載初參道。到處逢言不識言。心裏疑團若栲栳。三春不樂止林泉。忽遇法王氈上坐。便陳疑懇向師前。師從氈上那伽起。袒膊當胸打一拳。駭散疑團獦狙落。舉頭看見日初圓。從茲蹬蹬以碣碣。直至如今常快活。只聞肚裏飽膨脝。更不東西去持鉢　又述偈曰。宇內為閒客。人中作野僧。任從他笑我。隨處自騰騰。

　　高安大愚禪師法嗣

　　瑞州末山尼了然禪師

　　因灌谿閑到問曰。若相當即住。不然即推倒禪牀。便入堂內。師遣侍者問。上座遊山來。為佛法來。谿曰。為佛法來。師乃升座。谿上參。師問。上座今日離何處。曰路口。師曰。何不葢却。溪無對。始禮拜問。如何是末山。師曰。不露頂。曰如何是末山主。師曰。非男女相。溪乃喝曰。何不變去。師曰。不是神。不是鬼。變箇甚麼。溪於是伏膺。作園頭三載　僧到參。師曰。太繿縷生。曰雖然如此。且是師子兒。師曰。既是師子兒。為甚麼被文殊騎。僧無對　問。如何是古佛心。師曰。世界傾壞。曰世界為甚麼傾壞。師曰。寧無我身。

　　杭州天龍和尚法嗣

　　婺州金華山俱胝和尚

　　初住庵時。有尼名實際。來戴笠子執錫遶師三匝曰。道得即下笠子。如是三問。師皆無對。際便去。師曰。日勢稍晚。何不且住。際曰。道得即住。師又無對。際去後。師歎曰。我雖處丈夫之形。而無丈夫之氣。不如棄庵往諸方參尋知識去。其夜山神告曰。不須離此。將有肉身菩薩來。為和尚說法也。逾旬。果天龍到庵。師乃迎禮。具陳前事。龍豎一指示之。師當下大悟。自此。凡有學者參問。師唯舉一指。無別提唱　有一供過童子。每見人問事。亦豎指祇對。人謂師曰。和尚童子亦會佛法。凡有問。皆如和尚豎指。師一日潛袖刀子。問童曰。聞你會佛法。是否。童曰是。師曰。如何是佛。童豎起指頭。師以刀斷其指。童呌喚走出。師召童子。童回首。師曰。如何是佛。童舉手不見指頭。豁然大悟　師將順世。謂眾曰。吾得天龍一指頭禪。一生用不盡。言訖示滅。

　　南嶽下五世

　　睦州陳尊宿法嗣

　　睦州刺史陳操尚書

　　齋次。拈起餬餅問僧。江西湖南。還有者箇麼。曰尚書適來喫箇甚麼。公曰。敲鐘謝響　又齋僧次。躬自行餅。一僧展手擬接。公却縮手。僧無語。公曰。果然果然　問僧。有箇事。與上座商量得麼。曰合取狗口。公自摑口曰。某甲罪過。曰知過必改。公曰。恁麼則乞上座口喫飯得麼　又齋僧。自行食次。乃曰。上座施食。僧曰。三德六味。公曰錯。僧無對　又與僚屬登樓次。見數僧行來。有一官人曰。來者總是行脚僧。公曰不是。曰焉知不是。公曰。待來勘過。須臾僧至樓前。公驀喚上座。僧皆舉首。公謂諸官曰。不信道　又與禪者頌曰。禪者有元機。機元是復非。欲了機前旨。咸於句下違。

　　光孝覺禪師法嗣

　　昇州長慶道巘禪師

　　廬州人。初侍光孝。便領悟微言。即於湖南大光山剃度。既化緣彌盛。出住長慶。上堂。彌勒朝入伽藍。暮成正覺。說偈曰。三界上下法。我說皆是心。離於諸心法。更無有可得。看他恁麼道。也太殺惺惺。若比吾徒。猶是鈍漢。所以一念見道。三世情盡。如印印泥。更無前後。諸子生死事大。快須薦取。莫為等閑。業識茫茫。葢為迷己逐物。世尊臨入涅槃。文殊請再轉法輪。世尊咄曰。吾四十九年住世。不會說一字。汝請吾再轉法輪。是吾曾轉法輪耶。然今時眾中。建立箇賓主問答。事不獲已。葢為初心耳　僧問。如何是長慶境。師曰。闍黎履踐看　問。如何是佛法大意。師曰。今日三月三日。學人不會。師曰。止止不須說。我法妙難思。便下座。咸平二年示寂。

五燈全書卷第八


卍新纂大日本續藏經第 81 冊 No. 1571 五燈全書


五燈全書卷第九

　　谿作甚麼。曰若不到曹谿。爭知不失。遷曰。曹谿大師還識和尚否。師曰。汝今識吾否。曰識又爭既能得。師曰。眾角雖多。一麟足矣　遷又問。和尚自離曹谿。甚麼時至此間。師曰。我却知汝早晚離曹谿。曰希遷不從曹谿來。師曰。我亦知汝去處。也曰和尚幸是大人莫造次。師休去　一日師舉拂子曰。曹谿還有這箇麼。曰非但曹谿。西天亦無。師曰。子莫曾到西天否。曰若到即有也。師曰。未在更道。曰和尚也須道取一半。莫全靠學人。師曰。不辭向汝道。恐已後無人承當　師令遷持書與南嶽。且命曰。汝達書了速回。吾有箇鈯斧子。與汝住山。遷至彼。未呈書便問。不慕諸聖。不重己靈時如何。嶽曰。子問太高生。何不向下問。遷曰。寧可永劫受沉淪。不從諸聖求解脫。嶽便休。(玄沙曰。大小石頭。被南嶽推倒。直至如今起不得)遷便回。師問。子返何速。書信達否。遷曰。書亦不通。信亦不達。去日蒙和尚許箇鈯斧子。祇今便請。師垂一足。遷便禮拜。尋辭往南嶽　荷澤神會來參。師問。甚處來。曰曹谿。師曰。曹谿意旨如何。會振身而立。師曰。猶帶瓦礫在。曰和尚此間。莫有真金與人麼。師曰。設有。汝向甚麼處著(玄沙曰。果然。雲居錫曰。祇如玄沙道果然。是真金。是瓦爍)　問。如何是佛法大意。師曰。廬陵米作麼價　師既付法石頭。乃於唐玄宗開元庚辰十二月十三日。陞堂告眾。跏趺而逝。全身建塔於本山。僖宗證弘濟禪師。歸真之塔。

　　青原思禪師法嗣第一世

　　南嶽石頭希遷禪師

　　端州高要陳氏子。母初懷娠。不喜茹葷。師雖在孩提。不煩保母。既冠。然諾自許。士洞獠民。畏鬼神多淫祀。殺牛釃酒。習以為常。師輒往毀祠奪牛而歸。歲恒百計。後造曹谿得度。屬祖圓寂。秉遺命謁青原。乃攝衣從之。(緣會語句。青原章序之)一日原問師曰。有人道嶺南有消息。師曰。有人不道嶺南有消息。曰若恁麼。大藏小藏從何而來。師曰。盡從這裏去。原然之。師於唐天寶初。至衡山南寺。寺之東有石。狀如臺。乃結庵其上。時號石頭和尚　師因看肇論。至會萬物為己者其唯聖人乎。師乃拊几曰。聖人無己。靡所不己。法身無象。誰云自他。圓鑑靈照於其間。萬象體玄而自現。境智非一。孰云去來。至哉斯語也。遂掩卷不覺寢。夢自身與六祖。同乘一龜。游泳深池之內。覺而詳之。靈龜者智也。池者性海也。吾與祖師。同乘靈智。遊性海矣。遂著參同契曰。竺土大仙心。東西密相付。人根有利鈍。道無南北祖。靈源明皎潔。枝派暗流注。執事元是迷。契理亦非悟。門門一切境。回互不回互。回而更相涉。不爾依位住。色本殊質象。聲元異樂苦。暗合上中言。明明清濁句。四大性自復。如子得其母。火熱風動搖。水濕地堅固。眼色耳音聲。鼻香舌鹹醋。然依一一法。依根葉分布。本末須歸宗。尊卑用共語。當明中有暗。勿以暗相遇。當暗中有明。勿以明相覩。明暗各相對。比如前後步。萬物自有功。當言用及處。事存函蓋合。理應箭鋒拄。承言須會宗。勿自立規短。觸目不會道。運足焉知路。進步非近遠。迷隔山河固。謹白參元人。光陰莫虗度　上堂。吾之法門。先佛傳受。不論禪定精進。唯達佛之知見。即心即佛。心佛眾生。菩提煩惱。名異體同。汝等當知。自己心靈。體離斷常。性非垢淨。湛然圓滿。凡聖一如。應用無方。離心意識。三界六道。唯自心現。水月鏡像。豈有生滅。汝能知之。無所不備　道悟問。曹谿意旨誰人得。師曰。會佛法人得。曰師還得否。師曰不得。曰為甚麼不得。師曰。我不會佛法　僧問。如何是解脫。師曰。誰縛汝。曰。如何是淨土。師曰。誰垢汝。曰如何是涅槃。師曰。誰將生死與汝　師問新到。從甚麼處來。曰江西來。師曰。見馬大師否。曰見。師乃指一橛柴曰。馬師何似這箇。僧無對。祖回舉似馬祖。祖曰。汝見橛柴大小。曰沒量大。祖曰。汝甚有力。曰何也。祖曰。汝從南嶽。負一橛柴來。豈不是有力　問。如何是西來意。師曰。問取露柱。曰學人不會。師曰。我更不會　大顛問。古人道。道有道無俱是謗。請師除。師曰一物亦無。除箇甚麼。師卻問。併却咽喉脣吻道將來。顛曰。無這箇。師曰。若恁麼。汝即得入門　道悟問。如何是佛法大意。師曰。不得不知。悟曰。向上更有轉處也無。師曰。長空不礙白雲飛　問。如何是禪。師曰碌甎。曰如何是道。師曰木頭　南嶽鬼神。多顯迹聽法。師皆與授戒。唐代宗廣德甲辰。師愍負米登山。送供甚勞。乃移庵下梁端。德宗貞元庚午臘月二十五日順寂。壽九十一。臘六十三。塔於東嶺。穆宗長慶年。諡無際大師。塔曰見相。

　　青原下二世

　　石頭遷禪師法嗣

　　澧州藥山惟儼禪師

　　絳州韓氏子。年十七。依朝陽西山慧照出家。納戒於衡嶽希操律師。博通經論。嚴持戒律。一日自歎曰。大丈夫。當離法自淨。誰能屑屑事細行於布巾耶。首造石頭之室。便問。三乘十二分教。某甲粗知。嘗聞南方直指人心見性成佛。實未明了。伏望和尚慈悲指示。頭曰。恁麼也不得。不恁麼也不得。恁麼不恁麼總不得。子作麼生。師罔措。頭曰。子因緣不在此。且往馬大師處去。師稟命。恭禮馬祖。仍伸前問。祖曰。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。師於言下契悟。便禮拜。祖曰。你見甚麼道理。便禮拜。師曰。某甲在石頭處。如蚊子上鐵牛。祖曰。汝既如是。善自護持。侍奉三年。一日祖問。子近日見處作麼生。師曰。皮膚脫落盡。唯有一真實。祖曰。子之所得。可謂協於心體。布於四肢。既然如是。將三條篾。束取肚皮。隨處住山去。師曰。某甲又是何人。敢言住山。祖曰不然。未有常行而不住。未有常住而不行。欲益無所益。欲為無所為。宜作舟航。無久住此。師乃辭祖返石頭　一日在石上坐次。石頭問曰。汝在這裏作什麼。曰一物不為。頭曰。恁麼即閒坐也。曰若閒坐即為也。頭曰。汝道不為。不為箇甚麼。曰千聖亦不識。頭以偈讚曰。從來共住不知名。任運相將祇麼行。自古上賢猶不識。造次凡流豈可明　後石頭垂語曰。言語動用沒交涉。師曰。非言語動用。亦沒交涉。頭曰。我這裏針劄不久。師曰。我這裏如石上栽華。頭然之　後居澧州藥山。海眾雲會。師謂道吾曰。茗溪上世。為節察來。吾曰。和尚上世。曾為甚麼。師曰。我痿痿羸羸且恁麼過時。吾曰。憑何如此。師曰。我不曾展他書卷　院主報。打鐘也。請和尚上堂。師曰。汝與我擎鉢盂去。曰和尚無手來多少時。師曰。汝祇是枉披袈裟。曰某甲祇恁麼。和尚如何。師曰。我無這箇眷屬　謂雲巖曰。與我喚沙彌來。巖曰。喚他來作甚麼。師曰。我有箇折脚鐺子。要他提上挈下。巖曰。恁麼則與和尚。出一隻手去也。師便休　園頭栽菜次。師曰。栽即不障汝栽。莫教根生。曰既不教根生。大眾喫甚麼。師曰。汝還有口麼。頭無對　道吾雲巖侍立次。師指案上枯榮二樹。問道吾曰。枯者是。榮者是。吾曰。榮者是。師曰。灼然一切處。光明燦爛去。又問雲巖。枯者是。榮者是。巖曰。枯者是。師曰。灼然一切處。放教枯淡去。適高沙彌至。師曰。枯者是。榮者是。彌曰。枯者從他枯。榮者從他榮。師顧道吾雲巖曰。不是不是　問。如何得不被諸境惑。師曰。聽他何礙汝。曰不會。師曰。何境惑汝　問。如何是道中至寶。師曰。莫諂曲。曰不諂曲時如何。師曰。傾國不換　有僧再來依附。師問阿誰。曰常坦。師呵曰。前也是常坦。後也是常坦　師久不陞堂。院主白曰。大眾久思和尚示誨。師曰。打鐘著。眾纔集。師便下座歸方丈。院主隨後問曰。和尚既許為大眾說話。為甚麼一言不措。師曰。經有經師。律有律師。爭怪得老僧　師問雲巖。作甚麼。巖曰。擔屎。師曰。那箇聻。巖曰在。師曰。汝來去為誰。曰替他東西。師曰。何不教並行。曰和尚莫謗他。師曰。不合恁麼道。曰如何道。師曰。還會擔麼　師坐次。僧問。兀兀地思量甚麼。師曰。思量箇不思量底。曰不思量底。如何思量。師曰。非思量　問。學人擬歸鄉時如何。師曰。汝父母徧身紅爛。臥在荊棘林中。汝歸何所。曰恁麼則不歸去也。師曰。汝卻須歸去。汝若歸鄉。我示汝箇休糧方子。曰便請。師曰。二時上堂。不得咬破一粒米　問。如何是涅槃。師曰。汝未開口時。喚作甚麼　問僧。甚處來。曰湖南來。師曰。洞庭湖水滿也未。曰未。師曰。許多時雨水。為甚麼未滿。僧無語(道吾云。滿也。雲巖云。湛湛地。洞山云。甚麼劫中曾增減來。雲門云。祇在這裏)　師問僧。甚處來。曰江西來。師以拄杖敲禪牀三下。僧曰。某甲粗知去處。師拋下拄杖。僧無語。師召侍者。點茶與這僧。踏州縣困　師問龐居士。一乘中還著得這箇事麼。士曰。某甲祇管日求升合。不知還著得麼。師曰。道居士不見石頭得麼。士曰。拈一放一。未為好手。師曰。老僧住持事繁。士珍重便出。師曰。拈一放一的是好手。士曰。好箇一乘問宗。今日失卻也。師曰。是是　上堂。祖師祇教保護。若貪嗔癡起來。切須防禁。莫教掁觸。是你欲知。枯木石頭卻須擔荷。實無枝葉可得。雖然如此。更宜自看。不得絕言語。我今為你說這箇語。顯無語底。他那箇本來無耳目等貌　師與雲巖遊山。腰間刀響。巖問。甚麼物作聲。師抽刀驀口作斫勢(洞山舉示眾云。看他藥山橫身為這箇事。今時人。欲明向上事。須體此意始得)　遵布衲浴佛。師曰。這箇從汝浴。還浴得那箇麼。遵曰。把將那箇來。師乃休。(長慶云。邪法難扶。玄覺云。且道長慶恁麼道。在賓在主。眾中喚作浴佛語。亦曰兼帶語。且道。盡善不盡善)　問。學人有疑請師決。師曰。待上堂時來。與闍黎決疑。至晚上堂。眾集。師曰。今日請決疑上座。在甚麼處。其僧出眾而立。師下禪床把住曰。大眾這僧有疑。便與一推。卻歸方丈(玄覺曰。且道與伊决疑否。若决疑。甚麼處是决疑。若不與决疑。又道待上堂時。與汝决疑)　師問飯頭。汝在此多少時也。曰三年。師曰。我總不識汝。飯頭罔測。發憤而去　問。身命急處如何。師曰。莫種雜種。曰將何供養。師曰。無物者　師令供養主抄化甘行者。問甚處來。曰藥山來。甘曰。來作麼。曰教化。甘曰。將得藥來麼。曰行者有甚麼病。甘便捨銀兩錠。意山中有人。此物卻回。無人即休。主便歸納。疏。師問曰。子歸何速。主曰。問佛法相當。得銀兩錠。師令舉其語。主舉已。師曰。速送還他。子著賊了也。主便送還。甘曰。元來山中有人。遂添銀施之。(同安顯云。早知行者恁麼問。終不道藥山來)　問僧。見說汝解算是否。曰不敢。師曰。汝試算老僧看。僧無對(雲巖舉問洞山。汝作麼生。山曰。請和尚生日)　師書佛字問道吾。是甚麼字。吾曰佛字。師曰。多口阿師　問。己事未明。乞和尚指示。師良久曰。吾今為汝道一句亦不難。祇宜汝於言下便見去。猶較些子。若更入思量。卻成吾罪過。不如且各合口免相累及　夜參不點燈。師垂語曰。我有一句子。待特牛生兒。即向你道。時有僧曰。特牛生兒也。祇是和尚不道。師曰。侍者把燈來。其僧抽身入眾(雲巖舉似洞山。山曰。這僧卻會。祇是不肯禮拜)　問僧。甚處來。曰南泉來。師曰。在彼多少時。曰麤經冬夏。師曰。恁麼則成一頭水牯牛去也。曰雖在彼中。且不會上他食堂。師曰。口欱東南風那。曰和尚莫錯。自有拈匙把筯人在　問達磨未來時。此土還有祖師意否。師曰有。曰既有。祖師又來作甚麼。師曰。祇為有。所以來　看經次。僧問。和尚尋常不許人看經。為甚麼却自看。師曰。我祇圖遮眼。曰某甲學和尚。還得也無。師曰。汝若看。牛皮也須穿　問。平田淺草麈鹿成羣。如何射得麈中主。師曰看箭。僧放身便倒。師曰。侍者拖出這死漢。僧便走。師曰。弄泥團漢。有甚麼限　朗州刺史李翱問。師何姓。師曰。正是時。翱不委。卻問院主。某甲適來問和尚姓。和尚曰正是時。未審姓甚麼。主曰。恁麼則姓韓也。師聞乃曰。得恁麼不識好惡。若是夏時。對他便是姓熱　師一夜登山經行。忽雲開見月。大嘯一聲。應澧陽東九十里許。居民明晨。迭相推問。直至藥山。徒眾曰。昨夜和尚。山頂大嘯。翱贈詩曰。選得幽居愜野情。終年無送亦無迎。有時直上孤峯頂。月下披雲嘯一聲。唐文宗太和甲寅十一月六日。臨順世。呌曰。法堂倒。法堂倒。眾皆持柱撐之。師舉手曰。子不會我意。乃告寂。壽八十有四。臘六十二。塔於院東隅。敕諡弘道大師。塔曰化城。

　　鄧州丹霞天然禪師

　　本習儒業。將入長安應舉。方宿於逆旅。忽夢白光滿室。占者曰。解空之祥也。偶禪者問曰。仁者何往。曰選官去。禪者曰。選官何如選佛。曰選佛當往何所。禪者曰。今江西馬祖大師出世。是選佛之場。仁者可往。遂直造江西。纔見祖。師以手拓幞頭額。祖顧視良久曰。南嶽石頭。是汝師也。師抵石頭。還以前意投之。頭曰。著糟廠去。師禮謝入行者房。隨次執爨役。凡三年。忽一日石頭告眾曰。來日剗佛殿前草。至來日。大眾各備鍬鑊剗草。獨師以盆盛水汰頭。於石頭前胡跪。頭見而笑之。便與剃髮。又為說戒。師乃掩耳而出　再往江西。謁馬祖。未參禮。便入僧堂內。騎聖僧頸而坐。時大眾驚愕。遽報馬祖。祖躬入堂視之曰。我子天然。師即下作禮曰。謝師賜法號。因名天然。祖問。從甚處來。師曰石頭。祖曰。石頭路滑。還躂倒汝麼。師曰。若躂倒即不來也。乃杖錫觀方。居天台華頂峯三年。次謁徑山欽。唐元和中。至洛京龍門香山。與伏牛在為友　後於慧林寺遇天寒。取木佛燒火向。院主訶曰。何得燒我木佛。師以杖子撥灰曰。吾燒取舍利。主曰。木佛何有舍利。師曰。既無舍利。更取兩尊燒。主自後眉鬚墮落　謁忠國師。問侍者。國師在否。曰在即在。不見客。師曰。太深遠生。曰佛眼亦覷不見。師曰。龍生龍子。鳳生鳳兒。國師睡起。侍者以告。國師乃打侍者二十棒遣出。師聞曰。不謬為南陽國師。明日再往。禮拜見國師。便展坐具。國師曰。不用不用。師退後。國師曰。如是如是。師卻進前。國師曰。不是不是。師遶國師一匝便出。國師曰。去聖時遙。人多懈怠。三十年後。覔此漢也難得　訪龐居士。見女子靈照洗菜次。師曰。居士在否。照放下菜籃。斂手而立。師又曰。居士在否。照提籃便行。師遂回。須臾士歸。照舉前話。士曰。丹霞在麼。照曰去也。士曰。赤土塗牛妳　又一日訪龐居士。至門首相見。師乃問。居士在否。士曰。饑不擇食。師曰。龐老在否。士曰。蒼天蒼天。便入宅去。師曰。蒼天蒼天。便回　師因去馬祖處。路逢一老人。𢹂一童子。師問。公住何處。老人曰。上是天。下是地。師曰。忽遇天崩地陷。又作麼生。老人曰。蒼天蒼天。童子噓一聲。師曰。非父不生其子。老人與童子便去　師問龐居士。昨日相見。何似今日。士曰。如法舉昨日事來。作箇宗眼。師曰。祇如宗眼。還著得龐公麼。士曰。我在你眼裏。師曰。某甲眼窄。何處安身。士曰。是眼何窄。是身何安。師休去。士曰。更道取一句。便得此話圓。師亦不對。士曰。就中這一句。無人道得　師與龐居士行次。見一泓水。士以手指曰。便與麼也還辨不出。師曰。灼然是辨不出。士乃戽水潑師二掬。師曰。莫與麼莫與麼。士曰。須與麼須與麼。師却戽水。潑士三掬。師曰。正與麼時堪作甚麼。士曰。無外物。師曰。得便宜者少。士曰。誰是落便宜者　元和戊子。於天津橋橫臥。會留守鄭公出。呵之不起。吏問其故。師徐曰。無事僧。留守異之。奉束素及衣兩襲。日給米麵。洛下翕然歸信。至十五年春。告門人曰。吾思林泉終老之所。時門人齊靜。下南陽丹霞山結庵。三年間。學者至盈三百眾。遂成大剎　上堂。阿你渾家。切須保護一靈之物。不是你造作名邈得。更說甚薦與不薦。吾往日見石頭。亦祇教切須自保護此事。不是你談話得。阿你渾家。各有一坐具地。更疑甚麼禪。可是你解底物。豈有佛可成。佛之一字。永不喜聞。阿你自看。善巧方便。慈悲喜捨。不從外得。不著方寸。善巧是文殊。方便是普賢。你便擬趁逐甚麼物。不用經求落空去。今時學者。紛紛擾擾。皆是參禪問道。吾此間無道可修。無法可證。一飲一啄。各自有分。不用疑慮。在在處處。有恁麼底。若識得釋迦。即者凡夫是。阿你須自看取。莫一盲引眾盲。相將入火坑。夜裏暗。雙陸賽彩若為生。無事珍重　有僧來參。於山下見師。便問。丹霞山向甚麼處去。師指山曰。青黯黯處。曰莫祇這箇便是麼。師曰。真師子兒。一撥便轉　問僧。甚麼處宿。曰山下宿。師曰。甚麼處喫飯。曰山下喫飯。師曰。將飯與闍黎。喫底人。還具眼也無。僧無對　穆宗長慶甲辰六月。告門人曰。備湯沐浴。吾欲行矣。乃戴笠䇿杖。受屨垂一足。未及地而化。壽八十六。門人建塔本山。敕諡智通禪師。塔曰妙覺。

　　潭州大川禪師

　　江陵僧參。師問。幾時發足江陵。僧提起坐具。師曰。謝子遠來下去。僧繞禪牀一匝便出。師曰。若不恁麼。爭知眼目端的。僧拊掌曰。若殺人。洎合錯判諸方。師曰。甚得禪宗道理(僧舉似丹霞。霞曰。於大川法道即得。我這裏不然。曰未審此間作麼生。霞曰。猶較大川三步在。僧禮拜。霞曰。錯判諸方者多。洞山云。不是丹霞。難分玉石)。

　　潮州靈山大顛寶通禪師

　　初參石頭。頭問。那箇是汝心。師曰。見言語者是。頭便喝出。經旬日。師却問。前者既不是。除此外何者是心。頭曰。除却揚眉瞬目將心來。師曰。無心可將來。頭曰。元來有心。何言無心。無心盡同謗。師於言下大悟　異日侍立次。頭問。汝是參禪僧。是州縣白蹋僧。師曰。是參禪僧。頭曰。何者是禪。師曰。揚眉瞬目。頭曰。除却揚眉瞬目外。將你本來面目呈看。師曰。請和尚除却揚眉瞬目外鑒。頭曰。我除竟。師曰。將呈了也。頭曰。汝既將呈我心如何。師曰。不異和尚。頭曰。不關汝事。師曰。本無物。頭曰。汝亦無物。師曰。既無物。即真物。頭曰。真物不可得。汝心見量意旨如此也。大須護持　師住後。學者四集。上堂。夫學道人。須識自家本心。將心相示。方可見道。多見時輩。祇認揚眉瞬目一語一默。驀頭印可。以為心要。此實未了。吾今為你諸人。分明說出。各須聽受。但除却一切妄運想念見量。即汝真心。此心。與塵境及守認靜默時。全無交涉。即心是佛。不待修治。何以故。應機隨照。泠泠自用。窮其用處。了不可得。喚作妙用。乃是本心。大須護持。不可容易　僧問。其中人相見時如何。師曰。早不其中也。曰其中者如何。師曰。不作箇問　韓文公。一日相訪問。師春秋多少。師提起數珠曰。會麼。公曰不會。師曰。晝夜一百八。公不曉。遂回。次日再來。至門前見首座。舉前話問。意旨如何。座扣齒三下。及見師理前問。師亦扣齒三下。公曰。原來佛法無兩般。師曰。是何道理。公曰。適來問首座亦如是。師乃召首座。是汝如此對否。座曰是。師便打趂出院　文公又一日白師曰。弟子軍州事繁。佛法省要處。乞師一語。師良久。公罔措。時三平為侍者。乃敲禪牀三下。師曰作麼。平曰。先以定動。後以智拔。公乃曰。和尚門風高峻。弟子於侍者邊。得箇入處　僧問。苦海波深。以何為船筏。師曰。以木為船筏。曰恁麼即得度也。師曰。盲者依前盲。瘂者依前瘂　一日將痒和子廊下行。逢一僧問訊次。師以痒和子驀口打。曰會麼。曰不會。師曰。大顛老野狐。不曾孤負人。

　　潭州長髭曠禪師

　　曹谿禮祖塔。回參石頭。頭問。甚麼處來。曰嶺南來。頭曰。大庾嶺頭一舖功德。成就也未。師曰。成就久矣。秖欠點眼在。頭曰。莫要點眼麼。師曰便請。頭乃垂下一足。師禮拜。頭曰。汝見箇甚麼道理便禮拜。師曰。據某甲所見。如紅爐上一點雪(玄覺云。且道長髭具眼祇對。不具眼祇對。若具眼。為甚麼請道點眼。若不具眼。又道成就久矣。且作麼生商量。法燈代云。和尚可謂眼昏)　僧參。遶禪床一匝。卓然而立。師曰。若是石頭法席。一點也用不著。僧又遶禪床一匝。師曰。却是恁麼時不易道箇來處。僧便出去。師乃。喚僧不顧。師曰。這漢猶少教詔在。僧卻回曰。有一人不從人得。不受教詔。不落階級。師還許麼。師曰。逢之不逢。逢必有事。僧乃退身三步。師卻遶禪床一匝。僧曰。不唯宗眼分明。亦乃師承有據。師乃打三棒　問僧。甚處來。曰九華山控石庵。師曰。庵主是甚麼人。曰馬祖下尊宿。師曰。名甚麼。曰不委他法號。師曰。他不委。你不委。曰尊宿眼在甚處。師曰。若是庵主親來。今日也須喫棒。曰賴遇和尚放過某甲。師曰。百年後。討箇師僧也難得　龐居士到。師陞座。集眾定。士出曰。各請自檢好。却於禪床右立。時有僧問。不觸主人翁。請師答話。師曰。識龐公麼。曰不識。士便搊住曰。苦哉苦哉。僧無對。士便拓開。師少間卻問。適來這僧還喫棒否。士曰。待伊甘始得。師曰。居士祇見錐頭利。不見鑿頭方。士曰。恁麼說話。某甲即得。外人聞之要且不好。師曰。不好箇甚麼。士曰。阿師祇見錐頭尖。不見鑿頭利　李行婆來。師乃問。憶得在絳州時事麼。婆曰。非師不委。師曰。多虗少實在。婆曰。有甚諱處。師曰。念你是女人。放你拄杖。婆曰。某甲終不見尊宿過。師曰。老僧過在甚麼處。婆曰。和尚無過。婆豈有過。師曰。無過的人作麼生。婆乃豎拳曰。與麼總成顛倒。師曰。實無諱處　師見僧。乃擒住曰。師子兒野干屬。僧以手作撥眉勢。師曰。雖然如此。猶欠哮吼在。僧擒住師曰。偏愛行此一機。師與一摑。僧拍手三下。師曰。若見同風。汝甘與麼否。曰終不由別人。師作撥眉勢。僧曰。猶欠哮吼在。師曰。想料不由別人　師見僧問訊次。師曰。步步是汝證明處。汝還知麼。曰某甲不知。師曰。汝若知。我堪作甚麼。僧禮拜。師曰。我不堪。汝卻好。

　　荊州天皇道悟禪師

　　婺州東陽張氏子。神儀挺異。幼而生知。年十四。懇求出家。父母不聽。遂損減膳。日纔一食。形體羸悴。父母不得已而許之。依明州大德披剃。二十五。詣杭州竹林寺具戒。精修梵行。推為勇猛。或風雨昏夜。宴坐丘塚。身心安靜。離諸怖畏。一日遊餘杭。首謁徑山國一。受心法。服勤五載。後參馬祖。重印前解。法無異說。依止二夏。乃謁石頭。而致問曰。離却定慧。以何法示人。頭曰。我這裏無奴婢。離箇甚麼。曰如何明得。頭曰。汝還撮得虗空麼。曰恁麼則不從今日去也。頭曰。未審汝早晚從那邊來。曰道悟不是那邊人。頭曰。我早知汝來處也。曰師何以贓誣於人。頭曰。汝身現在。曰雖然如是。畢竟如何示於後人。頭曰。汝道誰是後人。師從此頓悟。罄殫前二哲匠言下有所得心。後卜荊州當陽紫陵山。學徒駕肩接迹。都人士女。響風而至　時從業寺上首。以狀聞於連帥。迎入城。郡之左。有天皇寺。乃名藍也。因火而廢。主僧靈鑒。將謀修復。乃曰。苟得悟禪師為化主。必能福我。乃中宵潛往哀請。肩舁而至。時江陵尹右僕射斐公。稽首問法。致禮勤至。師素不迎送。客無貴賤。皆坐而揖之。裴公愈加歸向。由是石頭法道盛矣　僧問。如何是玄妙之說。師曰。莫道我解佛法好。曰爭奈學人疑滯何。師曰。何不問老僧。曰即今問了也。師曰。去不是汝存泊處　師於唐憲宗元和丁亥四月示疾。命弟子先期告終。至晦日。大眾問疾。師驀召典座。座近前。師曰。會麼。曰不會。師拈枕子。拋於地上。便告寂。壽六十。夏臘三十五。以其年八月五日。塔於東郡。

　　京兆府尸利禪師

　　問石頭。如何是學人本分事。頭曰。汝何從我覔。曰不從師覔。如何即得。石頭曰。汝還曾失麼。師乃契會厥旨。

　　潭州招提寺慧朗禪師

　　始興曲江歐陽氏子。初參馬祖。祖問。汝來何求。曰求佛知見。祖曰。佛無知見。知見乃魔耳。汝自何來。曰南嶽來。祖曰。汝從南嶽來。未識曹谿心要。汝速歸彼。不宜他往。師歸石頭便問。如何是佛。師曰。汝無佛性。師曰。蠢動含靈又作麼生。頭曰。蠢動含靈卻有佛性。曰慧朗為甚麼卻無。頭曰。為汝不肯承當。師於言下信入　住後。凡學者至。皆曰。去去。汝無佛性。其接機。大約如此(時謂大朗)。

　　長沙興國寺振朗禪師

　　初參石頭。便問。如何是祖師西來意。頭曰。問取露柱。曰振朗不會。頭曰。我更不會。師俄省悟　住後。有僧來參。師召上座。僧應諾。師曰。孤負去也。曰師何不鑒。師乃拭目而視之。僧無語(時謂小朗)。

　　汾州石樓禪師

　　上堂。僧問。未識本來性。乞師方便指。師曰。石樓無耳朵。曰某甲自知非。師曰。老僧還有過。曰和尚過在甚麼處。師曰。過在汝非處。僧禮拜。師便打　問僧。近離甚處。曰漢國。師曰。漢國主人。還重佛法麼。曰苦哉。賴遇問著某甲。若問別人即禍生。師曰。作麼生。曰人尚不見有。何佛法可重。師曰。汝受戒得多少夏。曰三十夏。師曰。大好不見人。便打。

　　鳳翔府法門寺佛陀禪師

　　尋常持一串數珠。念三種名號。曰一釋迦。二元和。三佛陀。自餘是甚麼椀躂丘。乃過一珠。終而復始。事跡異常。時人莫測。

　　水空和尚

　　一日廊下見一僧。乃問。時中事作麼生。僧良久。師曰。祇恁便得麼。曰頭上安頭。師打曰。去去。已後惑亂人家男女在。

　　澧州大同濟禪師

　　米胡領眾來。纔欲相見。師便拽轉禪床。面壁而坐。米於背後立少時。欲回客位。師曰。是即是。若不驗破。已後遭人貶剝。令侍者請米來。米却拽轉禪床便坐。師乃遶禪床一匝。便歸方丈。米却拽倒禪床。領眾便出　師訪龐居士。士曰。憶在母胎時。有一則語。舉似阿師。切不得作道理主持。師曰。猶是隔生也。士曰。向道不得作道理。師曰。驚人之句。爭得不怕。士曰。如師見解。可謂驚人。師曰。不作道理。却成作道理。士曰。不但隔一生兩生。師曰。粥飯底僧。一任檢責。士鳴指三下　師一日見龐居士來。便掩却門曰。多知老翁。莫與相見。士曰。獨坐獨語。過在阿誰。師便開門纔出。被士把住曰。師多知。我多知。師曰。多知且置。閉門開門。卷之與舒。相較幾許。士曰。祇此一問。氣急殺人。師默然。士曰。弄巧成拙　僧問。此箇法門如何繼紹。師曰。冬寒夏熱。人自委知。曰恁麼則蒙分付去也。師曰。頑嚚少智。勔臔多癡　問。十二時中。如何合道。師曰。汝還識十二時麼。曰如何是十二時。師曰。子丑寅卯。僧禮拜。師示頌曰。十二時中那事別。子丑寅卯吾今說。若會唯心萬法空。釋迦彌勒從茲決。

　　青原下三世

　　藥山儼禪師法嗣

　　潭州道吾山宗智禪師

　　豫章海昬張氏子。幼依槃和尚。受教登戒。預藥山法會。密契心印。一日山問。子去何處來。師曰。遊山來。山曰。不離此室速道將來。師曰。山上烏兒頭似雪。㵎底遊魚忙不徹　師離藥山。見南泉。泉問。闍黎名甚麼。師曰宗智。泉曰。智不到處作麼生宗。師曰。切忌道著。泉曰。灼然道著。即頭角生。三日後。師與雲巖。在後架把針。泉見乃問。智頭陀前日道。智不到處。切忌道著。道著即頭角生。合作麼生行履。師便抽身入僧堂。泉便歸方丈。師又來把針。巖曰。師弟適來。為甚不祇對和尚。師曰。你不妨靈利。巖不薦。乃問南泉。適來智頭陀。為甚不祇對和尚。某甲不會。乞師垂示。泉曰。他却是異類中行。巖曰。如何是異類中行。泉曰。不見道智不到處切忌道著。道著即頭角生。直須向異類中行。巖亦不會。師知雲巖不薦。乃曰。此人因緣不在此。却同回藥山。山問。汝回何速。巖曰。祇為因緣不契。山曰。有何因緣。巖舉前話。山曰。子作麼生會他這箇時節。便回。巖無對。山乃大笑。巖便問。如何是異類中行。山曰。吾今日困倦。且待別時來。巖曰。某甲特為此事歸來。山曰且去。巖便出。師在方丈外。聞巖不薦。不覺齩得指頭血出。師却下來問巖。師兄去問和尚。那因緣作麼生。巖曰。和尚不與某甲說。師便低頭。(僧問雲居。切忌道著。意作麼生。居云。此語最毒。云。如何是最毒底語。居云。一棒打殺龍蛇)　雲巖臨遷化。遣書辭師。師覧書了。謂洞山密師伯曰。雲巖不知有我悔。當時不向伊道。雖然如是。要且不違藥山之子。(玄覺云。古人恁麼道。還知有也未。又云。雲巖當時不會。且道甚麼處。是伊不會處)　藥山上堂曰。我有一句子。未曾說向人。師出曰。相隨來也。僧問。藥山一句子如何說。山曰。非言說。師曰。早言說了也　師一日提笠出。雲巖。指笠曰。用這箇作甚麼。師曰。有處用。巖曰。忽遇黑風猛雨來時如何。師曰。葢覆著。巖曰。他還受葢覆麼。師曰。然雖如是。且無滲漏　溈山問雲巖。菩提以何為座。巖曰。以無為為座。巖却問溈山。山曰。以諸法空為座。又問。師作麼生。師曰。坐也聽伊坐。臥也聽伊臥。有一人不坐不臥。速道速道。山休去　溈山問師。甚麼處去來。師曰。看病來。山曰。有幾人病。師曰。有病底。有不病底。山曰。不病底。莫是智頭陀麼。師曰。病與不病。總不干他事。速道速道。山曰。道得也。與他沒交涉　問。萬里無雲。未是本來天。如何是本來天。師曰。今日好曬麥　雲巖問。師弟家風近日如何。師曰。教師兄指點。堪作甚麼。巖曰。無這箇來多少時也。師曰。牙根猶帶生澁在　問。如何是今時著力處。師曰。千人萬人喚不回頭。方有少分相應。曰忽然火起時如何。師曰。能燒大地。師却問僧。除却星與𦦨。那箇是火。曰不是火別。一僧却問。師還見火。麼師曰見。曰見從何起。師曰。除却行住坐臥。別請一問　有施主施裩。藥山提起示眾曰。法身還具四大也無。有人道得。與他一腰裩。師曰。性地非空。空非性地。此是地大。三大亦然。山曰。與汝一腰裩　師指佛桑花。問僧曰。這箇何似那箇。曰直得寒毛卓豎。師曰。畢竟如何。曰道吾門下底。師曰。十里大王　雲巖不安。師乃謂曰。離此殻漏子。向甚麼處相見。巖曰。不生不滅處相見。師曰。何不道非不生不滅處亦不求相見　雲巖補鞋次。師問。作甚麼。巖曰。將敗壞補敗壞。師曰。何不道即敗壞非敗壞　師聞僧念維摩經云。八千菩薩。五百聲聞。皆欲隨從文殊師利。師問曰。甚麼處去。其僧無對。師便打　師到五峯。峯問。還識藥山老宿否。師曰不識。峯曰。為甚麼不識。師曰。不識不識　問。如何是祖師西來意。師曰。東土不曾逢　因設藥山齋。僧問。未審先師還來也無。師曰。汝諸人用設齋作甚麼　石霜問。和尚一片骨。敲著似銅鳴。向甚麼處去也。師喚侍者。者應諾。師曰。驢年去。唐文宗太和乙卯九月示疾有苦。僧眾慰問體候。師曰。有受非償。子知之乎。眾皆愀然。越十日將行。謂眾曰。吾當西邁。理無東移。言訖告寂。闍維得靈骨數片。建塔道吾。後雷遷於石霜山之陽。

　　潭州雲巖曇晟禪師

　　鐘陵建昌王氏子。少出家於石門。參百丈二十年。因緣不契。後造藥山。山問。甚處來。曰百丈來。山曰。百丈有何言句示徒。師曰。尋常道。我有一句子。百味具足。山曰。鹹則鹹味。淡則淡味。不鹹不淡是常味。作麼生是百味具足底句。師無對。山曰。爭奈目前生死何。師曰。目前無生死。山曰。在百丈多少時。師曰。二十年。山曰。二十年在百丈。俗氣也不除　他日侍立次。山又問。百丈更說甚麼法。師曰。有時道。三句外省去。六句內會取。山曰。三千里外。且喜沒交涉。山又問。更說甚麼法。師曰。有時上堂。大眾立定。以拄杖一時趂散。復召大眾。眾回首。丈曰。是甚麼。山曰。何不早恁麼道。今日因子得見海兄。師於言下頓省。便禮拜　一日山問。汝除在百丈。更到甚麼處來。師曰。曾到廣南來。曰見說廣州城東門外。有一片石。被州主移去。是否。師曰。非但州主。闔國人移亦不動　山又問。聞汝解弄師子。是否。師曰是。曰弄得幾出。師曰。弄得六出。曰我亦弄得。師曰。和尚弄得幾出。曰我弄得一出。師曰。一即六六。即一　後到溈山。溈問。承聞長老在藥山弄師子。是否。師曰是。曰長弄有置時。師曰。要弄即弄。要置即置。曰置時師子在甚麼處。師曰。置也置也　問。從上諸聖。甚麼處去。師良久曰。作麼作麼　問。暫時不在如同死人時如何。師曰。好埋却　問。大保任底人。與那箇是一是二。師曰。一機之絹。是一段是兩段(洞山代云。如人接樹)　師煎茶次。道吾問。煎與阿誰。師曰。有一人要。曰何不教伊自煎。師曰。幸有某甲在　師問石霜。甚麼處來。曰溈山來。師曰。在彼中得多少時。曰麤經冬夏。師曰。恁麼則成山長也。曰雖在彼中却不知。師曰。他家亦非知非識。石霜無對。(道吾聞云。得恁麼無佛法身心)　住後上堂。示眾曰。有箇人家兒子。問著無有道不得底。洞山出問曰。他屋裏有多少典籍。師曰。一字也無。曰爭得恁麼多知。師曰。日夜不曾眠。山曰。問一段事。還得否。師曰。道得却不道　問僧。甚處來。曰添香來。師曰。還見佛否。曰見。師曰。甚麼處見。曰下界見。師曰。古佛古佛　道吾問。大悲千手眼。那箇是正眼。師曰。如人夜間背手摸枕子。吾曰。我會也。師曰。作麼生會。吾曰。遍身是手眼。師曰。道也太煞道。祇道得八成。吾曰。師兄作麼生。師曰。通身是手眼　掃地次。道吾曰。大區區生。師曰。須知有不區區者。吾曰。恁麼則有第二月也。師豎起掃帚曰。是第幾月。吾便行。(玄沙聞云。正是第二月)　問僧。甚處來。曰石上語話來。師曰。石還點頭也無。僧無對。師自代曰。未語話時却點頭　師作草鞋次。洞山近前曰。乞師眼睛得麼。師曰。汝底與阿誰去也。曰良价無。師曰。設有汝去甚麼處著。山無語。師曰。乞眼睛底是眼否。山曰非眼。師便喝出　尼僧禮拜。師問。汝爺在否。曰在。師曰。年多少。曰年八十。師曰。汝有箇爺不年八十。還知否。曰莫是恁麼來者。師曰。恁麼來者。猶是兒孫。(洞山代云。直是不恁麼來者。亦是兒孫)　問。一念瞥起。便落魔界時如何。師曰。汝因甚麼却從佛界來。僧無對。師曰。會麼。曰不會。師曰。莫道體不得。設使體得。也祇是左之右之　院主遊石室回。師問。汝去入到石室裏許。為祇恁麼便回。主無對。洞山代曰。彼中已有人占了也。師曰。汝更去作甚麼。山曰。不可人情斷絕去也　唐武宗會昌辛酉十月二十六日示疾。命澡身竟。喚主事。令備齋。來日有上座發去。明日晚歸寂。壽六十。茶毗得舍剎一千餘粒。瘞於石塔。諡無住大師。塔曰淨勝。

　　秀州華亭船子德誠禪師

　　節操高邈。度量不羣。自印心於藥山。與道吾雲巖。為同道交。洎離藥山。乃謂曰。公等應各據一方。建立藥山宗旨。子率性疎野。唯好山水。樂情自遣。無所能也。他後知我所止之處。若遇靈利座主。指一箇來。或堪雕琢。將授生平所得。以報先師之恩。遂分𢹂。至秀州華亭。泛一小舟。隨緣度日。以接四方往來之眾。時人莫知其高蹈。因號船子和尚。一日泊船岸邊閒坐。有官人問。如何是和尚日用事。師豎橈子曰。會麼。官人曰。不會。師曰。棹撥清波。金鱗罕遇　甞有偈曰。三十年來坐釣臺。鈎頭往往得黃能。金鱗不遇空勞力。收取絲綸歸去來。千尺絲綸直下垂。一波纔動萬波隨。夜靜水寒魚不食。滿船空載月明歸。三十年來海上遊。水清魚現不吞鈎。釣竿斫盡重栽竹。不許功程得便休。有一魚兮偉莫裁。混融包納信奇哉。能變化吐風雷。下線何曾釣得來。別人祇看採芙蓉。香氣長粘遶指風。兩岸映一船紅。何曾解染得虗空。問我生涯祇是船。子孫各自賭機緣。不由地不由天。除却簑衣無可傳　道吾。後到京口。遇夾山上堂。僧問。如何是法身。山曰。法身無相。曰如何是法眼。山曰。法眼無瑕。道吾不覺失笑。山便下座。請問道吾。某甲適來祇對這僧話。必有不是。致令上座失笑。望上座不吝慈悲。吾曰。和尚一等是出世。未有師在。山曰。某甲甚處不是。望為說破。吾曰。某甲終不說。請和尚却往華亭船子處去。山曰。此人如何。吾曰。此人上無片瓦。下無立錐。和尚若去。須易服而往。山乃散眾束裝。直造華亭。師纔見便問。大德住甚麼寺。山曰。寺即不住。住即不似。師曰。不似似箇甚麼。山曰。不是目前法。師曰。甚麼學得來。山曰。非耳目之所到。師曰。一句合頭語。萬劫繫驢橛。乃云。垂絲千尺。意在深潭。離鈎三寸。子何不道。山擬開口。被師一橈打落水中。山纔上船。師又曰。道道。山擬開口。師又打。山豁然大悟。乃點頭三下。師曰。竿頭絲線從君弄。不犯清波意自殊。山遂問。拋綸擲釣。師意如何。師曰。絲懸綠水浮。定有無之意。山曰。語帶元而無路。舌頭談而不談。師曰。釣盡江波金鱗始遇。山乃掩耳。師曰。如是如是。遂囑曰。汝向去。直須藏身處沒蹤跡。沒蹤跡處莫藏身。吾三十年在藥山。祇明斯事。汝今已得。他後莫住城隍聚落。但向深山裏钁頭邊。覔取一箇半箇。接續無令斷絕。山乃辭行。頻頻回顧。師遂喚闍黎。山乃回首。師豎起橈子曰。汝將謂別有。乃覆船入水而逝。

　　宣州椑樹慧省禪師

　　洞山參。師問。來作甚麼。山曰。來親近和尚。師曰。若是親近。用動這兩片皮作麼。山無對　問。如何是佛。師曰。猫兒上露柱。曰學人不會。師曰。問取露柱去。

　　湖廣鄂州百顏禪師

　　洞山與密師伯到參。師問。二上座甚處來。山曰湖南。師曰。觀察使姓甚麼。曰不得姓。師曰。名甚麼。曰不得名。師曰。還治事也無。曰自有郎幕在。師曰。還出入也無。曰不出入。師曰。豈不出入。山拂袖便出。師次早入堂。召二上座曰。昨日老僧對闍黎一轉語。不相契。一夜不安。今請闍黎。別下一轉語。若愜老僧意。便開粥相伴過夏。山曰。請和尚問。師曰。豈不出入。山曰。太尊貴生。師乃開粥。同共過夏。

　　澧州高沙彌

　　初參藥山。山問。甚處來。師曰。南嶽來。山曰。何處去。師曰。江陵受戒去。山曰。受戒圖甚麼。師曰。圖免生死。山曰。有一人不受戒。亦無生死可免。汝還知否。師曰。恁麼則佛戒何用。山曰。這沙彌猶掛唇齒在。師禮拜而退。道吾來侍立。山曰。適來有箇跛脚沙彌。却有些子氣息。吾曰。未可全信。更須勘過始得。至晚。山上堂。召曰。早來沙彌。在甚麼處。師出眾立。山問。我聞長安甚閙。你還知否。師曰。我國晏然。(法眼別云〔見〕誰說)　山曰。汝從看經得請益得。師曰。不從看經得。亦不從請益得。山曰。大有人不看經不請益。為甚麼不得。師曰。不道他不得。祇是不肯承當。山顧道吾雲巖曰。不信道　師一日辭藥山。山問。甚麼處去。師曰。某甲在眾有妨。且往路邊。卓箇草庵。接待往來茶湯去。山曰。生死事大。何不受戒去。師曰。知是般事便休。更喚甚麼作戒。山曰。汝既如是。不得離吾左右。時復要與子相見　師住菴後。一日歸來值雨。山曰。你來也。師曰是。山曰。可煞濕。師曰。不打這箇鼓笛。雲巖曰。皮也無。打甚麼鼓。道吾曰。鼓也無。打甚麼皮。山曰。今日大好一場曲調　問一句子還有該不得處否。師曰。不順世　藥山齋時。自打鼓。師捧鉢作舞入堂。山便擲下鼓槌曰。是第幾和。師曰。是第二和。山曰。如何是第一和。師就桶舀一杓飯。便出。

　　鼎州李翱刺史

　　嚮藥山元化。屢請不赴。乃躬謁之。山執經卷不顧。侍者曰。太守在此。守性褊急。乃曰。見面不如聞名。拂袖便出。山曰。太守何得貴耳賤目。守回拱謝。問曰。如何是道。山以手指上下曰。會麼。守曰。不會。山曰。雲在青天水在瓶。守忻愜作禮。而述偈曰。鍊得身形似鶴形。千株松下兩函經。我來問道無餘說。雲在青天水在瓶　守又問。如何是戒定慧。山曰。貧道這裏。無此閒家具。守莫測元旨。山曰。太守欲得保任此事。直須向高高山頂立。深深海底行。閨閤中物捨不得。便為滲漏。守見老宿獨坐。問曰。端居丈室。當何所務。宿曰。法身凝寂。無去無來(法眼別云。汝作甚麼來。法燈別云。非公境界)。

五燈全書卷第九


卍新纂大日本續藏經第 81 冊 No. 1571 五燈全書


五燈全書卷第十

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　青原下三世

　　丹霞然禪師法嗣

　　京兆府翠微無學禪師

　　初參丹霞。問如何是諸佛師。霞咄曰。幸自可憐生。須要執巾帚作麼。師退身三步。霞曰錯。師進前。霞曰錯錯。師翹一足。旋身一轉而出。霞曰。得即得。孤負他諸佛師。由是領旨　住後。投子問。未審二祖初見達磨。有何所得。師曰。汝今見吾。復何所得。投子頓悟元旨　一日師在法堂內行。投子進前接禮。問曰。西來密旨。和尚如何示人。師駐步少時。子曰。乞師垂示。師曰。更要第二杓惡水那。子便禮謝。師曰。莫垛根。子曰。時至根苗自生　師供養羅漢。僧問。丹霞燒木佛。和尚為甚麼供養羅漢。師曰。燒也燒不著。供養亦一任供養。曰供養羅漢。羅漢還來也無。師曰。汝每日還喫飯麼。僧無語。師曰。少有靈利底。

　　吉州孝義寺性空禪師

　　僧參。師乃展手示之。僧近前却退後。師曰。父母俱喪。略不慘顏。僧呵呵大笑。師曰。少間與闍黎舉哀。僧打筋斗而出。師曰。蒼天蒼天　僧參。人專畢。師曰。與麼下去。還有佛法道理也無。曰某甲結舌有分。師曰。老僧又作麼生。曰素非好手。師便仰身合掌。僧亦合掌。師乃掌三撫下。僧拂袖便出。師曰。烏不前兔不後。幾人於此茫然走。祇有闍黎達本源。結舌何曾著空有。

　　米倉和尚

　　新到參。遶師三匝。敲禪床曰。不見主人公。終不下參眾。師曰。甚麼處情識去來。曰果然不在。師便打一拄杖。僧曰。幾落情識。師曰。村草步頭。逢著一箇。有甚麼話處。

　　丹霞山義安禪師

　　僧問。如何是佛。師曰。如何是上座。曰恁麼即無異去也。師曰。誰向汝道。

　　本童禪師

　　因僧寫師真呈。師曰。此若是我。更呈阿誰。曰豈可分外也。師曰。若不分外。汝却收取。僧擬收。師打曰。正是分外強為。曰若恁麼即須呈於師也。師曰。收取收取。

　　大川禪師法嗣

　　長沙仙天禪師

　　新羅僧參。方展坐具擬禮拜。師捉住曰。未發本國時。道取一句。僧無語。師便推出曰。問伊一句。便道兩句　僧參展坐具。師曰。這裏會得。孤負平生去也。曰不向這裏會得。又作麼生。師曰。不向這裏會。更向那裏會。便打出　僧參。纔展坐具。師曰。不用通時暄。還我文彩未生時道理來。曰某甲有口。瘂却即閒。苦死覔箇臘月扇子作麼。師拈棒作打勢。僧把住曰。還我未拈棒時道理。師曰。隨我者隨之南北。不隨我者死住東西。曰隨與不隨且置。請師拈出東西南北。師便打　披雲來。纔入方丈。師便問。未見東越老人時。作麼生為物。曰祇見雲生碧嶂。焉知月落寒潭。師曰。祇與麼也難得。曰莫是未見時麼。師便喝。雲展兩手。師曰。錯怪人者。有甚麼限。雲掩耳而出。師曰。死却這漢平生也　洛瓶參。師問。甚處來。瓶曰南溪。師曰。還將南溪消息來麼。曰消即已消。息即未息。師曰。最苦是未息。瓶曰。且道未息箇甚麼。師曰。一回見面。千載忘名。瓶拂袖便出。師曰。弄死蛇手有甚麼限　僧參擬禮拜。師曰。野狐兒。見甚麼了。便禮拜。曰老禿奴。見甚麼了。便恁麼問。師曰。苦哉苦哉。仙天今日忘前失後。曰要且得時。終不補失。師曰。爭不如此。曰。誰甘。師呵呵大笑曰。遠之遠矣。僧四顧便出。

　　福州普光禪師

　　僧侍立次。師以手開胸曰。還委老僧事麼。曰猶有這箇在。師却掩胸曰。不妨太顯。曰有甚麼避處。師曰。的是無避處。曰即今作麼生。師便打。

　　大顛通禪師法嗣

　　漳州三平義忠禪師

　　福州楊氏子。初參石鞏。鞏常張弓架箭接機。師詣法席。鞏曰看箭。師乃撥開胸曰。此是殺人箭。活人箭又作麼生。鞏彈弓弦三下。師乃禮拜。鞏曰。三十年張弓架箭。祇射得半箇聖人。遂抝折弓箭。後參大顛。舉前話。顛曰。既是活人箭。為甚麼向弓弦上辨。平無對。顛曰。三十年後。要人舉此話也難得　師問大顛。不用指東劃西。便請直指。顛曰。幽州江口石人蹲。師曰。猶是指東劃西。顛曰。若是鳳凰兒。不向那邊討。師作禮。顛曰。若不得後句。前話也難圓　上堂。今時人出來。盡學馳求造作。將當自己眼目。有甚麼相當。汝欲學麼。不要諸餘。汝等各有本分事。何不體取。祇麼心憤憤口悱悱。有甚麼利益。分明向汝說。若要修行路。及諸聖建立化門。自有大藏教文在。若是宗門中事。汝切不得錯用心。僧問。宗門中。還有學路也無。師曰。有一路滑如苔。曰學人還攝得否。師曰。不擬心汝自看　問。黑豆未生芽時如何。師曰。佛亦不知　講僧問。三乘十二分教。某甲不疑。如何是祖師西來意。師曰。龜毛拂子。兔角拄杖。大德。藏向甚麼處。曰龜毛兔角。豈是有耶。師曰。肉重千觔。智無銖兩　上堂。諸人若未曾見知識。即不可。若曾見作者來。便合體取些子意度。向巖谷間。木食草衣。恁麼去。方有少分相應。若馳求知解義句。即萬里望鄉關去也。珍重　問侍者。姓甚麼。者曰。與和尚同姓。師曰。你道三平姓甚麼。者曰。問頭何在。師曰。幾時問汝。者曰。問姓者誰。師曰。念汝初機。放汝三十棒　師有偈曰。即此見聞非見聞。無餘聲色可呈君。箇中若了全無事。體用何妨分不分　陞座次。有道士出眾。從東過西。一僧從西過東。師曰。適來道士。却有見處。師僧未在。士出禮曰。謝師接引。師便打。僧出作禮曰。乞師指示。師亦打。復謂眾曰。此兩件公案。作麼生斷。還有人斷得麼。如是三問。眾無對。師曰。既無人斷得。老僧自斷去也。乃擲下拄杖。歸方丈。

　　馬頰山本空禪師

　　上堂。祇這施為動轉。還合得本來祖翁麼。若合得。十二時中。無虗棄底道理。若合不得。喫茶說話。往往喚作茶話在。僧便問。如何免得不成茶話去。師曰。你識得口也未。曰如何是口。師曰。兩片皮也不識。曰如何是本來祖翁。師曰。大眾前不要牽爺恃娘。曰大眾欣然去也。師曰。你試點大眾性看。僧作禮。師曰。伊往往道一性一切性在。僧欲進語。師曰。孤負平生行脚眼　問去却即今言句。請師直指本來性。師曰。你迷源來。得多少時。曰即今蒙和尚指示。師曰。若指示你我即迷源。曰如何即是。師示頌曰。心是性體。性是心用。心性一如。誰別誰共。妄外迷源。祇者難洞。古今凡聖。如幻如夢。

　　本生禪師

　　拈拄杖示眾曰。我若拈起。你便向未拈起時作道理。我若不拈起。你便向拈起時作主宰。且道。老僧為人在甚處。時有僧出曰。不敢妄生節目。師曰。也知闍黎不分外。曰低低處平之有餘。高高處觀之不足。師曰。節目上更生節目。僧無對。師曰。掩鼻偷香。空招罪犯。

　　長髭曠禪師法嗣

　　潭州石室善道禪師

　　作沙彌時。長髭遣令受戒。謂之曰。汝回日。須到石頭處禮拜。師受戒後。乃參石頭。一日隨頭遊山次。頭曰。汝與我斫却面前樹子免礙我。師曰。不將刀來。頭乃抽刀倒與。師曰。何不過那頭來。頭曰。你用那頭作甚麼。師即大悟。便歸長髭。髭問。汝到石頭否。師曰。到即到。祇是不通號。髭曰。從誰受戒。師曰。不依他。髭曰。在彼即恁麼來。我這裏作麼生。師曰。不違背。髭曰。太忉忉生。師曰。舌頭未曾點著在。髭喝曰。沙彌出去。師便出。髭曰。爭得不遇於人　師尋值沙汰。乃作行者。居於石室。每見僧便豎起杖子曰。三世諸佛。盡由這箇。對者少得冥契。長沙聞乃曰。我若見。即令放下拄杖。別通箇消息。三聖將此語祇對。被師認破是長沙語。杏山聞三聖失機。乃親到石室。師見杏山僧眾相隨。潛入碓坊碓米。杏曰。行者接待不易。貧道難消。師曰。開心椀子盛將來。無葢盤子合取去。說甚麼難消。杏便休　仰山問。佛之與道。相去幾何。師曰。道如展手。佛似握拳。曰畢竟如何的當。可信可依。師以手撥空三下曰。無恁麼事。無恁麼事。曰還假看教否。師曰。三乘十二分教。是分外事。若與他作對。即是心境兩法。能所雙行。便有種種見解。亦是狂慧。未足為道。若不與他作對。一事也無。所以祖師道本來無一物。汝不見。小兒出胎時。可道我解看教。不解看教。當恁麼時。亦不知有佛性義無佛性義。及至長大。便學種種知解出來。便道我能我解。不知總是客塵煩惱。十六行中。嬰兒行為最。哆哆和和時。喻學道之人。離分別取捨心故。讚歎嬰兒。可況喻取之。若謂嬰兒是道。今時人錯會　師一夕與仰山翫月。山問。這箇月尖時。圓相甚麼處去。圓時尖相。又甚麼處去。師曰。尖時圓相隱。圓時尖相在(雲巖云。尖時圓相在。圓時無尖相。道吾云。尖時亦不尖。圓時亦不圓)　仰山辭。師送出門。乃召曰。闍黎。山應諾。師曰。莫一向去。却回這邊來　問曾到五臺否。師曰曾到。曰還見文殊麼。師曰見。曰文殊向行者道甚麼。師曰。文殊道。你生身父母。在深草裏。

　　青原下四世

　　道吾智禪師法嗣

　　潭州石霜山慶諸禪師

　　廬陵新淦陳氏子。依洪井四山鑾公落髮。詣洛下。學毗尼教。雖知聽制。終為漸宗。回抵溈山為米頭。一日篩米次。溈曰。施主物莫拋撒。師曰。不拋撒。溈於地上拾得一粒曰。汝道不拋撒。這箇是甚麼。師無對。溈曰。莫輕這一粒。百千粒盡從這一粒生。師曰。百千粒從這一粒生。未審這一粒。從甚麼處生。溈呵呵大笑歸方丈。溈至晚。上堂曰。大眾。米裏有蟲。諸人好看。後參道吾。問如何是觸目菩提。吾喚沙彌。彌應諾。吾曰。添淨瓶水著。良久。却問師。汝適來問甚麼。師擬舉。吾便起去。師於此有省。吾將順世。垂語曰。我心中有一物。久而為患。誰能為我除之。師曰。心物俱非。除之益患。吾曰。賢哉賢哉。師後避世混俗。於長沙瀏陽陶家坊。朝遊夕處。人莫能識。後因僧自洞山來。師問。和尚有何言句示徒。曰解夏上堂云。秋初夏末。兄弟或東去西去。直須向萬里無寸草處去。良久曰。祇如萬里無寸草處。作麼生去。師曰。有人下語否。曰無。師曰。何不道出門便是草。僧回舉似洞山。山曰。此是一千五百人善知識語。因茲。囊錐始露。果熟香飄。眾請住持　上堂。汝等諸人。自有本分事。不用馳求。無你是非處。無你咬嚼處。一代時教。整理時人脚手。凡有其由。皆落今時。直至法身非身。此是教家極則。我輩沙門。全無肯路。若分則差。不分則坐著泥水。但由心意妄說見聞　問如何是西來意。師曰。空中一片石。僧禮拜。師曰會麼。曰不會。師曰。賴汝不會。若會即打破汝頭　問如何是和尚本分事。師曰。石頭還汗出麼　問到這裏為甚麼却道不得。師曰。脚底著口　問真身還出世也無。師曰。不出世。曰爭奈真身何。師曰。琉璃缾子口　問如何是和尚深深處。師曰。無鬚鎖子兩頭搖　師在方丈內。僧在牕外問。咫尺之間。為甚麼不覩師顏。師曰。徧界不曾藏。僧舉似雪峯。徧界不曾藏。意旨如何。峯曰。甚麼處不是石霜。師聞曰。這老漢著甚麼死急。峯聞曰。老僧罪過　(東禪齊云。祇如雪峯。是會石霜意。不會石霜意。若會。他為甚麼道死急。若不會。雪峯作麼不會。然法且無異。奈以師承不同。解之差別。他云徧界不曾藏。也須曾學來始得會。亂說即不可)　　裴相公來。師拈起裴笏問。在天子手中為珪。在官人手中為笏。在老僧手中。且道喚作甚麼。裴無對。師乃留下笏　示眾。初機未覯大事。先須識取頭。其尾自至。疎山仁便問。如何是頭。師曰。直須知有。曰如何是尾。師曰。盡却今時。曰有頭無尾時如何。師曰。吐得黃金堪作甚麼。曰有尾無頭時如何。師曰。猶有依倚在。曰直得頭尾相稱時如何。師曰。渠不作箇解會。亦未許渠在　僧辭。師問。船去陸去。曰遇船即船。遇陸即陸。師曰。我道半途稍難。僧無對　問三千里外。遠聞石霜有箇不顧。師曰是。曰祇如萬象歷然。是顧不顧。師曰。我道不驚眾。曰不驚眾。是與萬象合。如何是不顧。師曰。徧界不曾藏　問如何是祖師西來意。師乃咬齒示之。僧不會。後問九峯曰。先師咬齒意旨如何。峯曰。我寧可截舌。不犯國諱。又問雲葢。葢曰。我與先師。有甚麼冤讐　問僧。近離甚處。曰審道。師於面前畫一畫曰。汝刺脚與麼來。還審得這箇麼。曰審不得。師曰。汝衲衣與麼厚。為甚却審這箇不得。曰某甲衲衣雖厚。爭奈審這箇不得。師曰。與麼則七佛出世。也救你不得。曰說甚七佛。千佛出世。也救某甲不得。師曰。太懵懂生。曰爭奈聻。師曰。參堂去。僧曰。喏喏　問童子不坐白雲床時如何。師曰。不打水魚自驚。洞山問。向前一箇童子。甚了事。如今向甚處去也。師曰。火焰上泊不得。却歸清凉世界去也　問佛性如虗空。是否。師曰。臥時即有。坐時即無　問忘收一足時如何。師曰。不共汝同盤　問風生浪起時如何。師曰。湖南城裏太煞閙。有人不肯過江西　問如何是佛法大意。師曰。落花隨水去。曰意旨如何。師曰。修竹引風來　問如何是塵劫來事。師曰。冬天則有。夏天則無　師頌洞山五位王子。誕生曰。天然貴胤本非功。德合乾坤育勢隆。始末一朝無雜種。分宮六宅不他宗。上和下睦陰陽順。共氣連枝器量同。欲識誕生王子父。鶴冲霄漢出銀籠。朝生曰。苦學論情世莫羣。出來凡事已超倫。詩成五字在冬雪。筆落分毫四海雲。萬卷積功彰聖代。一心忠孝輔明君。鹽梅不是生知得。金榜何勞顯至勳。末生曰。久棲巖谷用功夫。草榻柴扉守志孤。十載見聞心自委。一身冬夏衣縑無。澄凝含笑三秋思。清苦高名上哲圖。業就高科酬志極。比來臣相不當途。化生曰。傍分帝位為傳持。萬里山河布政威。紅影日輪凝下界。碧油風冷暑炎時。高低豈廢尊卑奉。五袴蘇途遠近知。妙印手持烟塞靜。當陽那肯露纖機。內生曰。九重密處復何宣。挂弊由來顯妙傳。祇奉一人天地貴。從他諸道自分權。紫羅帳合君臣隔。黃閣簾垂禁制全。為汝方隅宮屬戀。遂將黃葉止啼錢　師居石霜山。二十年間。學眾有長坐不臥。屹若株杌。天下謂之枯木眾　唐僖宗。聞師道譽。賜紫衣。師堅辭不受。文德戊申仲春朔。告寂。壽八十二。臘五十九。葬於院之西北隅。敕諡普會大師。塔曰見相。

　　潭州漸源仲興禪師

　　在道吾為侍者。因過茶與吾。吾提起盞曰。是邪是正。師叉手近前目視吾。吾曰。邪則總邪。正則總正。師曰。某甲不恁麼道。吾曰。汝作麼生。師奪盞子提起曰。是邪是正。吾曰。汝不虗為我侍者。師便禮拜　一日侍吾。往檀越家弔慰。師撫棺曰。生耶死耶。吾曰。生也不道。死也不道。師曰。為甚麼不道。吾曰。不道不道。歸至中路。師曰。和尚今日須與某甲道。若不道。打和尚去也。吾曰。打即任打。道即不道。師便打。吾歸院曰。汝宜離此去。恐知事得知不便。師乃禮辭。隱於村院。經三年後。聞童子念觀音經。至應以比丘身得度者。即現比丘身說法處。有省。遂焚香遙禮曰。信知先師遺言。終不虗發。自是我不會。却怨先師。先師既沒。唯石霜是嫡嗣。必為證明。乃造石霜。霜見便問。離道吾後。到甚處來。師曰。祇在村院寄足。霜曰。前來打先師因緣。會也未。師起身進前曰。却請和尚道一轉語。霜曰。不見道。生也不道。死也不道。師乃述在村院得底因緣。遂禮拜。石霜設齋懺悔。他日持鍬復到石霜。於法堂上。從東過西。從西過東。霜曰作麼。師曰。覔先師靈骨。霜曰。洪波浩渺。白浪滔天。覔甚先師靈骨。師曰。正好著力。霜曰。這裏針劄。不入。著甚麼力。源持鍬肩上便出。(太原孚上座代云。先師靈骨猶在)　師後住漸源。一日在紙帳內坐。有僧來。撥開帳曰。不審。師以目視之。良久曰。會麼。曰不會。師曰。七佛已前事。為甚麼不會。僧舉似石霜。霜曰。如人解射。箭不虗發　一日寶葢約姪來訪。師便捲起簾子。在方丈內坐。約一見乃下却簾。便歸客位。師令侍者傳語。長老遠來不易。猶隔津在。約擒住侍者與一掌。者曰。不用打某甲。有堂頭和尚在。約曰。為有堂頭老漢。所以打你。者回舉似師。師曰。猶隔津在。

　　淥清禪師

　　僧問。不落道吾機。請師道。師曰。庭前紅莧樹。生葉不生花。僧良久。師曰會麼。曰不會。師曰。正是道吾機。因甚麼不會。僧禮拜。師打曰。須是老僧打你始得　問如何是無相。師曰。山青水綠　僧參。師以目視之。僧曰。是箇機關。於某甲分上用不著。師彈指三下。僧遶禪床一匝。依位立。師曰。參堂去。僧始出。師便喝。僧却以目視之。師曰。灼然用不著。

　　雲巖晟禪師法嗣

　　𣵠州杏山鑒洪禪師

　　臨濟問。如何是露地白牛。師曰吽吽。濟曰。瘂却杏山口。師曰。老兄作麼生。濟曰。這畜生。師便休。示滅後茶毗。收五色舍利。建塔。

　　潭州神山僧密禪師

　　師在南泉打羅次。泉問。作甚麼。師曰打羅。曰手打脚打。師曰。却請和尚道。泉曰。分明記取。向後遇明眼作家。但恁麼舉似　師與洞山渡水。山曰。莫錯下脚。師曰。錯即過不得也。山曰。不錯底事作麼生。師曰。共長老過水　一日與洞山鉏茶園。山擲下钁頭曰。我今日一點氣力也無。師曰。若無氣力。爭解恁麼道。山曰。汝將謂有氣力底是那。師休去　裴大夫問僧。供養佛。佛還喫否。僧曰。如大夫祭家神。大夫舉似雲巖。巖曰。這僧未出家在。曰和尚又如何。巖曰。有幾般飯食。但一時下來。巖却問師。一時下來。又作麼生。師曰。合取鉢盂。巖肯之　問一地不見二地時如何。師曰。汝莫錯否。汝是何地　問生死事乞師一言。師曰。汝何時死去來。曰某甲不會。請師說。師曰。不會。須死一場始得　師與洞山行次。忽見白兔躍出。師曰。俊哉。大似白衣拜相。洞曰。老老大大。作這箇話說。師曰。你作麼生。洞曰。積代簪纓。暫時落魄　師把針次。洞山問曰。作甚麼。師曰。把針。洞曰把針事作麼生。師曰。針針相似。洞曰。二十年同行。作這箇語話。師曰。長老又作麼生。洞曰。如大地火發　師問洞山。智識所通莫不遊踐。徑截處乞師一言。洞曰。師伯意何得取功。師因斯頓覺。下語非常　後與洞山。過獨木橋。洞先過了。拈起木橋曰。過來。師喚价闍黎。洞乃放下橋木。

　　幽谿和尚

　　僧問。大用現前。不存軌則時如何。師起身遶禪床。一匝而坐。僧擬進語。師與一蹋。僧歸位而立。師曰。汝恁麼我不恁麼。汝不恁麼我却恁麼。僧再擬進語。師又與一蹋曰。三十年後。吾道大行　問如何是祖師禪。師曰。泥牛步步出人前　問處處該不得時如何。師曰。夜半石人無影像。縱橫不辨往來源。

　　船子誠禪師法嗣

　　澧州夾山善會禪師

　　廣州廖氏子。幼歲出家。依年受戒。聽習經論。該練三學。出住潤州鶴林。因道吾勸發。往見船子。由是師資道契。(語見船子章)恭稟遺命。遁世忘機。尋以學者交湊。廬室星布。曉夕參依。咸通庚寅。眾請開法夾山　上堂。有祖以來。時人錯會。相承至今。以佛祖言句。為人師範。如此卻成狂人無智人去。他祇指示汝。無法本是道。道無一法。無佛可成。無道可得。無法可取。無法可捨。所以老僧道。目前無法。意在目前。他不是目前法。若向佛祖邊學。此人未具眼在。何故。皆屬所依。不得自在。本祇為生死茫茫。識性無自由分。千里萬里。求善知識。須具正眼。求脫虗謬之見。定取目前生死。為復實有。為復實無。若有人定得。許汝出頭。上根之人言下明道。中下根器。波波浪走。何不向生死中定當取。何處更疑佛疑祖。替汝生死。有智人笑汝。汝若不會。更聽一頌。勞持生死法。唯向佛邊求。目前迷正理。撥火覔浮漚。僧問。從上立祖意教意。和尚為甚麼卻言無。師曰。三年不喫飯。目前無饑人。曰既是無饑人。某甲為甚麼不悟。師曰。祇為悟迷卻闍黎。復示偈曰。明明無悟法。悟法却迷人。長舒兩脚睡。無偽亦無真　問十二分教及祖意。和尚為甚麼不許人問。師曰。是老僧坐具。曰和尚以何法示人。師曰。虗空無挂針之路。子虗徒撚線之功。又曰會麼。曰不會。師曰。金粟之苗裔。舍利之真身。罔象之玄談。是野狐之窟宅　上堂。不知天曉。悟不由師龍門躍鱗。不墮漁人之手。但意不寄私緣。舌不親元旨。正好知音。此名俱生話。若向元旨疑去。賺殺闍黎。困魚止濼。鈍鳥棲蘆。雲水非闍黎。闍黎非雲水。老僧於雲水而得自在。闍黎又作麼生　西川座主。罷講徧參。到襄州華嚴處。問曰。祖意教意。是同是別。嚴曰。如車兩輪。如鳥二翼。主曰。將為禪門別有長處。元來無異。遂歸蜀。後聞師道播諸方。令小師持此語問。師曰。雕砂無鏤玉之談。結草乖道人之意。主聞舉遙禮曰。元來禪門中。別有長處　上堂。聞中生解。意下丹青。目前即美。久蘊成病。青山與白雲。從來不相到。機絲不挂梭頭事。文彩縱橫意自殊。嘉祥一路。智者知疏。瑞草無根。賢者不貴　問。如何是道。師曰。太陽溢目。萬里不挂片雲。曰不會。師曰。清清之水。遊魚目迷　問如何是本。師曰。飲水不迷源　問古人布髮掩泥當為何事。師曰。九烏射盡。一翳猶存。一箭墮地。天下黯黑　問祖意教意。是同是別。師曰。風吹荷葉滿池青。十里行人較一程　問撥塵見佛時如何。師曰。直須揮劒。若不揮劒。漁父棲巢。僧後問石霜。撥塵見佛時如何。霜曰。渠無國土。甚處逢渠。僧回舉似師。師上堂舉了。乃曰。門庭施設不如老僧。入理深談。猶較石霜百步　問兩鏡相照時如何。師曰。蚌呈無價寶。龍吐腹中珠　問如何是寂默中事。師曰。寢殿無人　師喫茶了。自烹一椀過與侍者。者擬接。師乃縮手曰。是甚麼。者無對　座主問。若是教意。某甲即不疑。祇如禪門中事如何。師曰。老僧祇解變生為熟　問如何是實際之理。師曰。石長無根樹。山含不動雲　問如何是出窟師子。師曰。虗空無影像。足下野雲生　師在溈山作典座。溈問。今日喫甚菜。師曰。二年同一春。溈曰。好好修事著。師曰。龍宿鳳巢　問如何識得家中寶。師曰。忙中爭得作閒人　問如何是相似句。師曰。荷葉團團團似鏡。菱角尖尖尖似錐。復曰會麼。曰不會。師曰。風吹柳絮毛毬走。雨打梨花蛺蝶飛　問如何是一老一不老。師曰。青山元不動。㵎水鎮長流。手執夜明符。幾箇知天曉　上堂。金烏玉兔互爭輝。坐卻日頭。天下黯黑。上唇與下唇。從來不相識。明明向君道。莫令眼顧著。何也。日月未足為明。天下未足為大。空中不運斤。巧匠不遺蹤。見性不留佛。悟道不存師。尋常老僧道。目睹瞿曇。猶如黃葉。一大藏教。是老僧坐具。祖師元旨。是破草鞋。寧可赤脚。不著最好　問如何是佛。師曰。此間無賓主。曰尋常與甚麼人對談。師曰。文殊與吾𢹂水去。普賢猶未折花來　上堂。我二十年住此山。未曾舉著宗門中事。有僧問。承和尚有言。二十年住此山。未曾舉著宗門中事。是否。師曰是。僧便掀倒禪床。師休去。至明日。普請掘一坑。令侍者請昨日僧至。曰老僧二十年。說無義語。今日請上座。打殺老僧。埋向坑裏。便請便請。若不打殺老僧。上座自著打死。埋在坑中始得。其僧歸堂。束裝潛去　上堂。百草頭薦取老僧。鬧市裏識取天子　虎頭上座參。師問。甚處來。曰湖南來。師曰。曾到石霜麼。曰要路經過。爭得不到。師曰。聞石霜有毬子話。是否。曰和尚也須急著眼始得。師曰。作麼生是毬子。曰跳不出。師曰。作麼生是毬杖。曰沒手足。師曰。且去。老僧未與闍黎相見。明日陞座。師曰。昨日新到在麼。頭出應諾。師曰。目前無法。意在目前。不是目前法。非耳目之所到。頭曰。今日雖問。要且不是。師曰。片月難明。非關天地。頭曰。莫户沸。便作掀禪床勢。師曰。且緩緩虧著上座甚麼處。頭豎起拳曰。目前還著得這箇麼。師曰。作家作家。頭又作掀禪床勢。師曰。大眾看。這一員戰將。若是門庭布列。山僧不如他。若據入理之談。也較山僧一級地　上堂。眼不挂戶。意不停元。直得靈草不生。猶是五天之位。珠光月魄。不是出頭時。此間無老僧。五路頭無闍黎　問如何是夾山境。師曰。猿抱子歸青嶂裏。鳥銜花落碧巖前(法眼云。我二十年祇作境話會。浮山遠云。直饒不作境話會亦未在。何故聻。犀因玩月紋生角。象被雷驚花入牙)　師問僧。甚麼處來。曰洞山來。師曰。洞山有何言句示徒。曰尋常教學人三路學。師曰。何者三路。曰元路鳥道展手。師曰。實有此語否。曰實有。師曰。軌持千里鈔。林下道人悲　唐僖宗中和辛丑十一月七日。召主事曰。吾與眾僧。話道累歲。佛法深旨。各應自知。吾今幻質。時盡即去。汝等善保護。如吾在日。勿得雷同世人。輙生惆悵。言訖奄然而逝。塔於本山。壽七十七。臘五十七。敕諡傅明大師。塔曰永濟。

　　翠微學禪師法嗣

　　鄂州清平山安樂院令遵禪師

　　東平王氏子。初參翠微。便問。如何是西來的的意。微曰。待無人師向汝說。師良久曰。無人也。請和尚說。微下禪床。引師入竹園。師又曰。無人也。請和尚說。微指竹曰。這竿得恁麼長。那竿得恁麼短。師領旨　出住大通。上堂。舉初見翠微機緣。謂眾曰。先師入泥入水為我。自是我不識好惡。師自此盛弘化導　次遷清平。上堂。諸上座。夫出家人。須會佛意始得。若會佛意。不在僧俗男女貴賤。但隨家豐儉安樂便得。諸上座。盡是久處叢林。徧參尊宿。且作麼生會佛意。試出來大家商量。莫空氣高。至後一事無成。一生空度。若未會佛意。直饒頭上出水。足下出火。燒身鍊臂。聰慧多辯。聚徒一千二千。說法如雲如雨。講得天花亂墜。祇成箇邪說。爭競是非。去佛法大遠在。諸人幸值色身安徤。不值諸難。何妨近前。著些工夫。體取佛意好　問如何是大乘。師曰井索。曰如何是小乘。師曰錢貫　問如何是清平家風。師曰。一斗麵。作三箇蒸餅　問如何是禪。師曰。猢猻上樹尾連顛　問如何是有漏。師曰笊籬。曰如何是無漏。師曰木杓。曰覿面相呈時如何。師曰。分付與典座。自餘逗機方便。靡狥時情。逆順卷舒。語超格量。天祐丙寅正月二十五日。終於本山。壽七十五。敕諡法喜禪師。塔曰善應。

　　舒州投子山大同禪師

　　本州懷寧劉氏子。幼歲依洛下保唐滿出家。初習安般觀。次閱華嚴教。發明性海。復謁翠微。頓悟宗旨。(語見翠微章)由是放意周遊。後旋故土。隱投子山。結茅而居　一日趙州和尚至桐城縣。師亦出山。途中相遇。州乃問曰。莫是投子山主麼。師曰。茶鹽錢布施我。州先至庵中坐。師後歸。手𢹂一油缾。州曰。久嚮投子。及乎到來。祇見箇賣油翁。師曰。汝祇識賣油翁。且不識投子。州曰。如何是投子。師提起油缾曰。油油　州又問。大死底人。卻活時如何。師曰。不許夜行。投明須到。州曰。我早矦白。伊更矦黑　上堂。汝諸人來這裏。擬覔新鮮語句。攢華四六圖。口裏有可道。我老兒氣力稍劣。脣舌遲鈍。亦無閒言語與汝。汝若問。我便隨汝答。也無元妙可及於汝。亦不教汝垛根。終不說向上向下。有佛有法。有凡有聖。亦不存坐繫縛。汝諸人。變現千般。總是汝自生見解。擔帶將來。自作自受。我這裏無可與汝。也無表無裏說似。諸人有疑便問。僧問。表裏不收時如何。師曰。汝擬向這裏垛根。便下座　問大藏教中。還有奇特事也無。師曰。演出大藏教　問如何是眼未開時事。師曰。目淨修廣如青蓮　問一切諸佛及諸佛法。皆從此經出。如何是此經。師曰。以是名字。汝當奉持　問枯木中。還有龍吟也無。師曰。我道。髑髏裏有師子吼　問一法普潤一切羣生。如何是一法。師曰。雨下也　問一塵含法界時如何。師曰。早是數塵也　問學人擬欲修行時如何。師曰。虗空不曾爛壞　巨榮禪客參次。師曰。老僧未曾有一言半句。挂諸方唇齒。何用要見老僧。榮曰。到這裏不施三拜。要且不甘。師曰。出家兒得恁麼沒碑記。榮乃遶禪床一匝而去。師曰。有眼無耳朵。六月火邊坐　問一切聲是佛聲。是不。師曰是。曰和尚莫𡱰沸盌鳴聲。師便打　問麤言及細語。皆歸第一義。是不。師曰是。曰喚和尚作頭驢得麼。師便打　問如何是十身調御。師下禪床立　一日師指庵前一片石。謂雪峯曰。三世諸佛。總在裏許。峯曰。須知有不在裏許者。師曰。不快漆桶。師與雪峯遊龍眠。有兩路。峯問。那箇是龍眠路。師以杖指之。峯曰。東去西去。師曰。不快漆桶。問一槌便就時如何。師曰。不是性燥漢。曰不假一槌時如何。師曰。不快漆桶。峯問。此間還有人參也無。師將钁頭拋向峯面前。峯曰。恁麼則當處掘去也。師曰。不快漆桶。峯辭。師送出門。召曰道者。峯回首應諾。師曰。途中善為　問故歲已去。新嵗到來。還有不渉二途者也無。師曰有。曰如何是不涉二途者。師曰。元正啟祚萬物咸新　問依稀似半月。彷彿若三星。乾坤收不得。師於何處明。師曰。道甚麼。曰想師祇有湛水之波。且無滔天之浪。師曰。閒言語　問類中來時如何。師曰。人類中來。馬類中來　問祖祖相傳。傳箇甚麼。師曰。老僧不解妄語　問如何是出門不見佛。師曰。無所覩。曰如何是入室別爺娘。師曰。無所生　問如何是火焰裏藏身。師曰。有甚麼掩處。曰如何是炭庫裏藏身。師曰。我道汝黑似漆　問如何是末後一句。師曰。最初明不得　問從苗辨地。因語識人。未審將何辨識。師曰。引不著　問院中有三百人。還有不在數者也無。師曰。一百年前。五十年後看取　問僧。久嚮疎山薑頭。莫便是否。僧無對(法眼代云。嚮重和尚日久)　問抱璞投師。請師雕琢。師曰。不為楝梁材。曰恁麼則卞和無出身處也。師曰。擔帶即𥩵竮辛苦。曰不擔帶時如何。師曰。不教汝抱璞投師。更請雕琢　問那叱析骨還父。析肉還母。如何是那叱本來身。師放下拂子叉手　問佛法二字。如何辨得清濁。師曰。佛法清濁。曰學人不會。師曰。汝適來問箇甚麼　問一等是水。為甚麼海鹹河淡。師曰。天上星。地下木　問如何是祖師意。師曰。彌勒覔箇受記處不得　問不斷煩惱。而入涅槃時如何。師作色曰。這箇師僧。好發業殺人　問和尚自住此山。有何境界。師曰。叉角女子白頭絲　問如何是無情說法。師曰惡　問如何是毗盧。師曰。已有名字。曰如何是毗盧師。師曰。未有毗盧時會取　問歷落一句請師道。師曰。好　問四山相逼時如何。師曰。五蘊皆空　問一念未生時如何。師曰。真箇謾語　問凡聖相去幾何。師下禪床立　問學人一問即和尚答。忽若千問萬問時如何。師曰。如鷄抱卵　問天上天下唯我獨尊。如何是我。師曰。推倒這老胡。有甚麼罪過　問如何是和尚師。師曰。迎之不見其首。隨之罔眺其後　問鑄像未成。身在甚麼處。師曰。莫造作。曰爭奈現不現何。師曰。隱在甚麼處　問無目底人如何進步。師曰。徧十方。曰無目為甚麼徧十方。師曰。還更著得目也無　問如何是西來意。師曰。不諱　問月未圓時如何。師曰。吞卻三箇四箇。曰圓後如何。師曰。吐卻七箇八箇　問日月未明。佛與眾生在甚麼處。師曰。見老僧嗔便道嗔見老僧喜便道喜　問僧。甚麼處來。曰東西山禮祖師來。師曰。祖師不在東西山。僧無對(法眼代云。和尚識祖師)　問如何是元中的。師曰。不到汝口裏道　問牛頭未見四祖時如何。師曰。與人為師。曰見後如何。師曰。不與人為師　問諸佛出世。為一大事因緣。和尚出世。當為何事。師曰。尹司空請老僧開堂　問如何是佛。師曰。幻不可求　問千里投師。乞師一接。師曰。今日老僧腰痛　菜頭請益。師曰。且去。待無人時來。頭明日伺得無人又來。師曰。近前來。頭近前。師曰。輙不得舉似於人　問併卻咽喉脣吻請師道。師曰。汝祇要我道不得　問達磨未來時如何。師曰。徧天徧地。曰來後如何。師曰。葢覆不得　問如何是無情說法。師曰。莫惡口　問和尚未見先師時如何。師曰。通身不奈何。曰見後如何。師曰。通身撲不碎。曰。還從師得也無。師曰。終不相孤負。曰恁麼則從師得也。師曰。得箇甚麼。曰恁麼則孤負先師也。師曰。非但孤負先師。亦乃孤負老僧　問七佛是文殊弟子。文殊還有師也無。師曰。適來恁麼道。也大似屈己推人　問金鷄未鳴時如何。師曰。無這箇音響。曰鳴後如何。師曰。各自知時　問師子是獸中之王。為甚麼被六塵吞。師曰。不作大無人我　師居投子山三十餘載。往來激發請益者。常盈於室　中和中。巢宼暴起。天下喪亂。有狂徒持刃。問師曰。住此何為。師乃隨宜說法。渠魁聞而拜伏。脫身服施之而去。乾化甲戌四月六日示微疾。眾請醫。師曰。四大動作。聚散常程。汝等勿慮。吾自保矣。言訖。跏趺而寂。敕諡慈濟大師。塔曰真寂。

　　安吉州道場山如訥禪師

　　僧問。如何是教意。師曰。汝自看。僧禮拜。師曰。明月鋪霄漢。山川勢自分　問如何得聞性不隨緣去。師曰。聽汝看。僧禮拜。師曰。聾人也唱胡笳調。好惡高低自不聞。曰恁麼則聞性宛然也。師曰。石從空裏立。火向水中焚　問虗空還有邊際否。師曰。汝也太多知。僧禮拜。師曰。三尺杖頭挑日月。一塵飛起任遮天　問如何是道人。師曰。行運無踪跡。起坐絕人知。曰如何即是。師曰。三爐力盡無烟𦦨。萬頃平田水不流　問一念不生時如何。師曰。堪作甚麼。僧無語。師又曰。透出龍門雲雨合。山川大地入無踪　師目有重瞳。手垂過膝。自翠微受訣。止於此山。薙草卓庵。學徒四至。廣闡法化。遂成叢社焉。寂後有壞衲三事。及開山拄杖木屐。今在影堂中。

　　建州白雲約禪師

　　僧問。不坐徧空堂。不居無學位。此人合向甚麼處安置。師曰。青天無電影　韶國師參。師問。甚麼處來。韶曰。江北來。師曰。船來陸來。曰船來。師曰。還逢見魚鱉麼。曰往往遇之。師曰。遇時作麼生。韶曰。咄。縮頭去。師大笑。

　　孝義性空禪師法嗣

　　歙州茂源禪師

　　因平田參。師欲起身。田乃把住曰。開口即失。閉口即喪。去此二途。請師速道。師以手掩耳。田放手曰。一步易。兩步難。師曰。著甚麼死急。田曰。若非此師。不免諸方點檢。師不對。

　　棗山光仁禪師

　　上堂眾集。師於座前謂眾曰。不負平生行脚眼目。致箇問來。還有麼。眾無對。師曰。若無。即陞座去也。便登座。僧出禮拜。師曰。負我且從。爭奈大眾何。便歸方丈。翌日有僧。請辨前語意旨如何。師曰。齋時有飯與汝喫。夜後有床與汝眠。一向煎迫我作甚麼。僧禮拜。師曰苦苦。僧曰請師直指。師乃垂足曰。舒縮一任老僧。

五燈全書卷第十


卍新纂大日本續藏經第 81 冊 No. 1571 五燈全書


五燈全書卷第十一

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　青原下五世

　　石霜諸禪師法嗣

　　潭州大光山居誨禪師

　　京兆王氏子。初造石霜。長坐不臥。麻衣草履。亡身為法。霜遂令主性空塔院。一日霜知緣熟。試其所得。問曰。國家每年。放舉人及第。朝門還得拜也無。師曰。有一人不求進。霜曰。憑何。師曰。他且不為名。霜曰。除却今日。別更有時也無。師曰。他亦不道今日是。如是酬問。往復無滯。盤桓二十餘祀。眾請出世　僧問。祇如達磨是祖否。師曰。不是祖。曰既不是祖。又來作甚麼。師曰。祇為汝不薦。曰薦後如何。師曰。方知不是祖　問混沌未分時如何。師曰。時教阿誰敘　上堂。一代時教。祇是整理時人手脚。直饒剝盡到底也。祇成得箇了事人。不可將當衲衣下事。所以道。四十九年。明不盡。標不起。到這裏合作麼生。更若忉忉。恐成負累。珍重。唐昭宗天復癸亥九月三日歸寂。壽六十有七。

　　瑞州九峯道䖍禪師

　　福州侯官劉氏子。甞為石霜侍者。洎霜歸寂。眾請首座繼席。師曰。眾曰。須明得先師意始可。座曰。先師有甚麼意。師曰。先師道。休去。歇去。冷湫湫地去。一念萬年去。寒灰枯木去。古廟香爐去。一條白練去。其餘則不問。如何是一條白練去。座曰。這箇祇是明一色邊事。師曰。元來未會先師意在。座曰。你不肯我那。但裝香來。香煙斷處。若去不得。即不會先師意。遂焚香。香煙未繼。座已脫去。師拊座背曰。坐脫立亡即不無。先師意未夢見在　住後上堂。問無間中人。行甚麼行。師曰。畜生行。曰畜生復行甚麼行。師曰。無間行。曰此猶是長生路上人。師曰。汝須知有不共命者。曰不共甚麼命。師曰。長生氣不常。乃曰。諸兄弟。還識得命麼。欲知命。流泉是命。湛寂是身。千波競涌是文殊境界。一亘晴空是普賢牀榻。其次借一句子。是指月。於中事是話月。從上宗門中事。如節度使信旗相似。且如諸方先德。未建許多名目。指陳已前。諸兄弟。約甚麼體格商量。到這裏。不假三寸試話會看。不假耳試釆聽看。不假眼試辯白看。所以道。聲前拋不出。句後不藏形。盡乾坤大地。都來是汝當人箇體。向甚麼處。安眼耳鼻舌。莫但向意根下。圖度作解。盡未來際。亦未有休歇分。所以洞山道。擬將心意學元宗。大似西行却向束。珍重　問承古有言。向外紹則臣位。向內紹則王種。是否。師曰是。曰如何是外紹。師曰。若不知事極頭。祇得了事。喚作外紹。是為臣種。曰如何是內紹。師曰。知向裏許承當擔荷。是為內紹。曰如何是王種。師曰。須見無承當底人。無擔荷底人。始得同一色。同一色了。所以借為誕生。是為王種。曰恁麼則內紹。亦須得轉。師曰。灼然有承當擔荷。爭得不轉。汝道內紹。便是人王種。你且道。如今還有紹底道理麼。所以古人道。紹是功。紹了非是功。轉功就位了。始喚作人王種。曰未審外紹還轉也無。師曰。外紹全未知有。且教渠知有。曰如何是知有。師曰。天明不覺曉。問如何是外紹。師曰。不借別人家裏事。曰如何是內紹。師曰。推爺向裏頭。曰二語之中。那語最親。師曰。臣在門裏。王不出門。曰恁麼則不出門者。不落二邊。師曰。渠也不獨坐世界裏。紹王種名外。紹王種姓。所以道。紹是功。名臣。是偏中正。紹了轉功。名君。是正中偏。問誕生還更知聞也無。師曰。更知聞阿誰。曰恁麼則莫便是否。師曰。若是。古人為甚麼道誕生王有父。曰既有父。為甚麼不知聞。師曰。同時不識祖　問古人云。直得不恁麼來者。猶是兒孫。意旨如何。師曰。古人不謾語。曰如何是來底兒孫。師曰。猶守珍御在。曰如何是父。師曰。無家可坐。無世可興　問諸聖間出。祇是箇傳語底人。豈不是和尚語。師曰是。曰祇如世尊生下。一手指天一手指地云。天上天下唯我獨尊。為甚麼喚作傳語底人。師曰。為他指天指地。所以喚作傳語底人。僧禮拜而退　問九重無信。恩赦何來。師曰。流光雖徧。閫內不周。曰流光與閫內。相去多少。師曰。綠水騰波。青山秀色　問人人盡言請益。未審師將何拯濟。師曰。汝道。巨嶽還曾乏寸土也無。曰恁麼則四海參尋當為何事。師曰。演若迷頭心自狂。曰還有不狂者麼。師曰有。曰如何是不狂者。師曰。突曉途中眼不開　問如何是學人自己。師曰。更問阿誰。曰便恁麼承當時如何。師曰。須彌還更戴須彌　問祖祖相傳。復傳何事。師曰。釋迦慳迦葉富。曰如何是釋迦慳。師曰。無物與人。曰如何是迦葉富。師曰。國內孟甞君。曰畢竟傳底事作麼生。師曰。百歲老人分夜燈　問諸佛非我道。如何是我道。師曰。我非諸佛。曰既非諸佛。為甚麼却立我道。師曰。適來暫喚來。如今却遣出。曰為甚麼却遣出。師曰。若不遣出。眼裏塵生　問一切處覓不得。豈不是聖。師曰。是甚麼聖。曰牛頭未見四祖時。豈不是聖。師曰。是聖境未忘。曰二聖相去幾何。師曰。塵中雖有隱形術。爭奈全身入帝鄉　問古人道。因真立妄。從妄顯真。是否。師曰。是。曰如何是真心。師曰。不雜食是。曰如何是妄心。師曰。攀緣起倒是。曰離此二途。如何是本體。師曰。本體不離。曰為甚麼不離。師曰。不敬功德天。誰嫌黑暗女　問盡乾坤都來是箇眼。如何是乾坤眼。師曰。乾坤在裏許。曰乾坤眼何在。師曰。正是乾坤眼。曰還照矚也無。師曰。不借三光勢。曰既不借三光勢。憑何喚作乾坤眼。師曰。若不如是。髑髏前見鬼人無數　問一筆丹青。為甚麼邈誌公真不得。師曰。僧繇却許誌公。曰未審僧繇得甚麼人證旨。却許誌公。師曰。烏龜稽首須彌柱　問動容沉古路。身沒乃方知。此意如何。師曰。偷佛錢買佛香。曰學人不會。師曰。不會即燒香供養本爺娘　師後住泐潭而終。諡大覺禪師。塔曰圓寂。

　　台州涌泉景欣禪師

　　泉州仙遊人。自石霜開示。而止涌泉。一日不披袈裟喫飯。有僧問。莫成俗否。師曰。即今豈是僧耶。彊德二禪客。於路次見師騎牛。不識師。忽曰。蹄角甚分明。爭奈騎者不鑒。師驟牛而去。彊德憩於樹下煎茶。師回却下牛。問曰二禪客。近離甚麼處。彊曰那邊。師曰。那邊事作麼生。彊提起茶盞。師曰。此猶是這邊事。那邊事作麼生。彊無對。師曰。莫道騎者不鑒好　上堂。我四十九年在這裏。尚目有時走作。汝等諸人。莫開大口。見解人多。行解人萬中無一箇。見解言語。總要知通。若識不盡。敢道輪回去在。為何如此。葢為識漏未盡。汝但盡却今時。始得成立。亦喚作立中功。轉功就他去。亦喚作就中功。親他去。我所以道。親人不得度。渠不度親人。恁麼譬喻尚不會。薦取渾崙底。但管取性亂動舌頭。不見洞山道。相續也大難。汝須知有此事。若不知有。啼哭有日在　上堂。拍盲不見佛。開眼遇途人。借問途中事。渠無丈六身。不從五天來。漢地不曾踏。不是張家生。誰云李家子。三人拄一杖臥一牀。似伊不似伊。拈來搭肩上。為他十八兒論。不奈伊何。

　　潭州雲葢山志元圓淨禪師

　　遊方時。問雲居曰。志元不奈何時如何。居曰。祇為闍黎功力不到。師不禮拜。直造石霜。亦如前問。霜曰。非但闍黎。老僧亦不奈何。師曰。和尚為甚麼不奈何。霜曰。老僧若奈何。拈過汝不奈何。師便禮拜。僧問石霜。萬戶俱閉即不問。萬戶俱開時如何。霜曰。堂中事作麼生。僧無對。經半年。方始下一轉語曰。無人接得渠。霜曰。道即太煞道。祇道得八成。曰和尚又且如何。霜曰。無人識得渠。師知乃禮拜乞為舉。霜不肯。師乃挾霜上方丈曰。和尚若不道。打和尚去在。霜曰得在。師頻禮拜。霜曰。無人識得渠。師於言下頓省　住後。僧問。如何是佛。師曰。黃面底是。曰如何是法。師曰。藏裏是　問然燈未出時如何。師曰。昧不得　問蛇為甚麼吞却師。師曰。通身色不同　問如何是衲僧。師曰。參尋訪道　潭州道正。表聞馬王。乞師論義。王請師。上殿相見。茶罷。師就王乞劒。師握劒問道正曰。你本教中道。恍恍惚惚其中有物。是何物。杳杳冥冥其中有精。是何精。道得不斬。道不得即斬。道正茫然。便禮拜懺悔。師謂王曰。還識此人否。王曰識。師曰是誰。王曰道正。師曰不是。其道若正。合對得臣僧。此祇是箇無主孤魂。因茲道士更不紛紜。

　　潭州谷山藏禪師

　　僧問。法尚應捨。何況非法。如何是法尚應捨。師曰。空裏撒醍醐。曰如何是非法。師曰。嵩山道士詐明頭　問逼迫出來時如何。師曰。還曾拶著汝麼。

　　潭州中雲葢禪師

　　僧問。和尚開堂。當為何事。師曰。為汝驢漢。曰諸佛出世。當為何事。師曰。為汝驢漢　問祖佛未出世時如何。師曰。像不得。曰出世後如何。師曰。闍黎也須側身始得　問如何是向上一句。師曰。文殊失却口。曰如何是門頭一句。師曰。頭上插花子。曰。如何是超百億。師曰。超人不得肯。

　　河中南際山僧一禪師

　　僧問。幸獲親近。乞師指示。師曰。我若指示。即屈著汝。曰教學人作麼生即是。師曰。切忌是非　問如何是衲僧氣息。師曰。還曾薰著汝也無　問同類即不問。如何是異類。師曰。要頭斫將去　問如何是法身主。師曰。不過來。曰如何是毗盧師。師曰。不超越。師終于長慶。諡本淨大師。塔曰無塵。

　　廬山棲賢懷祐禪師

　　泉州人。僧問。如何是五老峰前事。師曰。萬古千秋。曰恁麼則成絕嗣去也。師曰。躊躇欲與誰　問自遠趨風。請師激發。師曰。他不憑時。曰請師憑時。師曰。我亦不換　問如何是法法無差。師曰。雪上更加霜　上堂。若會此箇事。無有下口處　問如何是祖師西來意。師曰。井底寒蟾。天中明月。師終于廬山。諡元悟大師。塔曰傳燈。

　　福州覆船山洪薦禪師

　　僧問。如何是本來面目。師閉目吐舌。又開目吐舌示之。曰本來有許多面目耶。師曰。適來見甚麼。僧無語　問如何是師子。師曰。善哮吼。僧拊掌曰。好手好手。師曰。青天白日。却被鬼迷。僧作掀禪牀勢。師便打。曰驢事未去。馬事到來。師曰。灼然作家。僧拂袖便出。師曰。將甌盛水。擬比大洋　問如何是玄妙。師曰。未聞已前　道吾問。久嚮和尚會禪。是否。師曰。蒼天蒼天。吾近前掩師口曰。低聲低聲。師與一掌。吾曰。蒼天蒼天。師把住曰。得恁麼無禮。吾却與一掌。師曰。老僧罪過。吾拂袖便行。師呵呵大笑曰。早知如是。不見如是　僧參。師便作起勢。僧便出。師曰。闍黎且來人事。僧回。作抽坐具勢。師却歸方丈。僧曰。蒼天蒼天。師曰。龍頭蛇尾。僧近前叉手立。師曰。敗將投王。不存性命　問抱璞投師。師還接否。師以手拍香臺。僧禮拜。師曰。禮拜則不無。其中事作麼生。僧却拍香臺。師曰。舌頭不出口　師將示寂。三日前。令侍者喚第一座來。師臥。出氣一聲。座喚侍者曰。和尚渴。要湯水喫。師乃面壁而臥。臨終令集眾。乃展兩手出舌示之。時第三座曰。諸人。和尚舌根硬也。師曰。苦哉苦哉。誠如第三座所言。舌根硬去也。言訖而寂。諡紹隆大師。塔曰廣濟。

　　鼎州德山存德慧空禪師

　　僧問。如何是一句。師曰。更請問。問如何是和尚先陁婆。師曰。昨夜三更見月明。

　　吉州崇恩禪師

　　僧問。祖意教意。是同是別。師曰。少林雖有月。葱嶺不穿雲　問如何是類。師曰。奈何橋畔嘶聲切。劒樹林中去復來。

　　石霜暉禪師

　　僧問。世尊出世。先度五俱輪。和尚出世先度何人。師曰。總不度。曰為甚麼不度。師曰。為伊不是五俱輪。

　　郢州芭蕉禪師

　　僧問。從上宗乘如何舉唱。師曰。已被人冷眼覷破了　問不落諸緣。請師直指。師曰。有問有答　問如何是和尚為人一句。師曰。祇恐闍黎不問　問如何是向去底人。師曰。董家稚子聲聲哭。曰如何是却來底人。師曰。枯木驪龍露爪牙。

　　潭州肥田慧覺伏禪師

　　僧問。如何是未出世邊事。師曰。髻中珠未解。石女斂雙眉。曰出世後如何。師曰。靈龜呈卦兆。失却自家身　問此地名甚麼。師曰。肥田。曰宜種甚麼。師便打　師有偈曰。修多好句枉工夫。返本還源是大愚。祖佛不從修證得。縱行玄路也崎嶇。

　　潭州鹿苑暉禪師

　　僧問。不假諸緣請師道。師敲火爐曰。會麼曰不會。師曰。瞌睡漢　問牛頭未見四祖時如何。師曰。如月在水。曰見後如何。師曰。如水在月　問祖祖相傳。未審。傳箇甚麼。師曰。汝問我。我問汝。曰恁麼則緇素不分也。師曰。甚麼處去來。

　　潭州寶葢約禪師

　　僧問。寶葢高高挂。其中事若何。請師言下旨。一句不消多。師曰。寶葢挂空中。有路不曾通。儻求言下旨。便是有西東。

　　越州雲門山拯迷寺海晏禪師

　　僧問。如何是衲衣下事。師曰。如齩硬石頭　問如何是古寺一爐香。師曰。歷代無人齅。曰齅者如何。師曰。六根俱不到　問久嚮拯迷。到來為甚麼不見拯迷。師曰。闍黎不識拯迷。

　　湖南文殊禪師

　　僧問。僧繇為甚麼邈誌公真不得。師曰。非但僧繇誌公也邈不得。曰誌公為甚麼邈不得。師曰。彩繪不將來。曰和尚還邈得也無。師曰。我亦邈不得。曰和尚為甚麼邈不得。師曰。渠無顏色教我作麼生邈　問如何是密室。師曰。緊不就。曰如何是密室中人。師曰。不坐上色牛。

　　鳳翔府石柱禪師

　　遊方時。到洞山時。䖍和尚垂語曰。有四種人。一人說過。佛祖一步行不得。一人行過。佛祖一句說不得。一人說得行得。一人說不得行不得。阿那箇是其人。師出眾曰。一人說過佛祖行不得者。祇是無舌不許行。一人行過佛祖一句說不得者。祇是無足不許說。一人說得行得者。祇是函葢相稱。一人說不得行不得者。如斷命求活。此是石女兒披枷帶鎖。山曰。闍黎分上作麼生。師曰。該通分上。卓卓寧彰。山曰。祇如海上明公秀又作麼生。師曰。幻人相逢。拊掌呵呵。

　　河中府棲巖山大通院存壽禪師

　　初講經論。後於石霜之室忘筌。住後。僧問。如何是和尚得力處。師曰。不居無理位。豈坐白牛車。問蓮華未出水時如何。師曰。汝莫問出水後蓮華事麼。僧無語。師平居罕言。叩之則應。壽九十三。諡真寂禪師。

　　南嶽玄泰禪師

　　沉靜寡言。未甞衣帛。時謂之泰布衲。始見德山。後謁石霜。遂許入室。掌翰二十年。與貫休齊已為友。後居蘭若。曰金剛臺不立門徒。四方後進依附。皆待以友禮　甞以衡山。多被山民斬伐燒畬。乃作畬山謠曰。畬山兒。畬山兒。無所知。年年斫斷青山嵋。就中最好衡嶽色。杉松利斧摧貞枝。靈禽野鶴無因依。白雲回避青煙飛。猿猱路絕巖崖出。芝木失根茆草肥。年年斫罷仍再鉏。千秋終是難復初。又道今年種不多。來年更斫當陽坡。國家嶽域尚如此。不知此理如之何。遠邇傳播。達於九重。有詔禁止。故嶽中蘭若。無復延燎。師之力也　將示滅。乃召僧令備薪蒸。說偈曰。今年六十五。四大將離主。其道自元元。箇中無佛祖。不用剃頭。不須澡浴。一堆猛火。千足萬足。端坐垂一足而逝。闍維收舍利。建塔於迎雲亭側。

　　潭州雲葢禪師

　　僧問。佛未出世時如何。師曰。月中藏玉兔。曰出後如何。師曰。日裏背金烏　問不可以情測時如何。師曰。無舌童兒機智盡　風穴參。師問。石角穿雲路擕笻。意若何。穴曰。紅霞籠玉象。擁嶂照川源。師曰。相隨來也。穴曰。和尚也須低聲。師曰。且坐喫茶。

　　邵武軍龍湖普聞禪師

　　唐僖宗太子也。幼不茹葷。長無經世意。僖宗鍾愛之。然百計陶寫。終不能回。中和初。僖宗幸蜀。師斷髮逸遊。人無知者。造石霜問曰。祖師別傳事。肯以相付乎。霜曰。莫謗祖師。師曰。天下宗旨盛大。豈妄為之耶。霜曰。是實事那。師曰。師意如何。霜曰。待案山點頭。即向汝道。師于言下頓省。辭去。至邵武城外。見山鬱然深秀。遂撥草至煙起處。有一苦行居焉。苦行見師至。乃曰。上人當興此。長揖而去。師居十餘年。一日有一老人。拜謁。師問。住在何處。至此何求。老人曰。住在此山。然非人龍也。行雨不職。上天有罰當死。願垂救護。師曰。汝得罪上帝。我何能致力。雖然可易形來。俄失老人所在。視坐傍有一小蛇。延緣入袖。至暮雷電震山。風雨交作。師危坐不顧。達旦晴霽。垂袖蛇墮地而去。有頃。老人拜而泣曰。自非大士慈悲。為血腥穢此山矣。念何以報斯恩。即穴巖下為泉曰。此泉為他日多眾之設。今號龍湖。邦人聞其事。施財施力。相與建寺。衲子雲趨。師闡化三十餘年。臨示寂。聲鐘集眾。說偈曰。我逃世難來出家。宗師指示箇歇處。住山聚眾三十年。尋常不欲輕分付。今日分明說似君。我斂目時齊聽取。安然而逝。塔於本山。諡圓覺禪師。

　　張拙秀才

　　因禪月大師指。參石霜。霜問。秀才何姓。曰姓張。名拙。霜曰。覓巧尚不可得。拙自何來。公忽有省。乃呈偈曰。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死等空花。妙喜曰。驢揀濕處溺。

　　夾山會禪師法嗣

　　澧州洛浦山元安禪師

　　鳳翔麟遊譚氏子。丱年出家。具戒通經論。問道臨濟。為侍者。濟甞對眾。美之曰。臨濟門下一隻箭。誰敢當鋒。師蒙印可。自謂已足。後一日侍立次。有座主參濟。濟問。有一人於三乘十二分教明得。有一人不於三乘十二分教明得。且道此二人。是同是別。主曰。明得即同。明不得即別。師曰。這裏是甚麼所在。說同說別。濟顧師曰。汝又作麼生。師便喝。濟送座主回問師。汝豈不是適來喝老僧者。師曰。是濟便打　師後辭濟。濟問。甚麼處去。師曰。南方去。濟以拄杖畫一畫曰。過得這箇便去。師乃喝。濟便打。師作禮而去。濟明日陞堂曰。臨濟門下有箇赤稍鯉魚。搖頭擺尾。向南方去。不知向誰家。虀甕裏淹殺　師遊歷罷。直往夾山卓庵。經年不訪夾山。山乃修書。令僧馳往。師接得。便坐却再展手索。僧無對。師便打。曰歸去舉似和尚。僧回舉似。山曰。這僧。若開書三日內必來。若不開書。斯人救不得也。師果三日後至。見夾山不禮拜。乃當面叉手而立。山曰。鷄棲鳳巢。非其同類。出去。師曰。自遠趨風。請師一接。山曰。目前無闍黎。此間無老僧。師便喝。山曰。住住。且莫草草忽忽。雲月是同。谿山各異。截斷天下人舌頭。即不無闍黎。爭教無舌人解語。師佇思。山便打。因茲服膺(興化代云。但知作佛。莫愁眾生)　一日問山。佛魔不到處。如何體會。山曰。燭明千里像。闇室老僧迷。又問。朝陽已昇。夜月不現時如何。山曰。龍銜海珠。游魚不顧　山將示滅。垂語曰。石頭一枝。看看即滅矣。師曰。不然。山曰。何也。師曰。他家自有青山在。山曰。苟如是即吾宗不墜矣　暨夾山順世。師抵于涔陽遇故人。因話武陵事。問曰。倐忽數年。何處逃難。師曰。祇在闤闠中。曰何不向無人處去。師曰。無人處有何難。曰闤闠中如何逃避。師曰。雖在闤闠中。要人不識。故人罔測。且又問。佛佛相應。祖祖相傳。彼此不垂曲時如何。師曰。野老門前。不話朝堂之事。曰合譚何事。師曰。未逢別者。終不開拳。曰有人不從朝堂來。相逢還話會否。師曰。量外之機。徒勞目擊　師初居澧陽洛浦山。後遷朗州蘇谿。四方道侶。憧憧奔湊。上堂。末後一句。始到牢關。鎖斷要津。不通凡聖。尋常向諸人道。任從天下樂欣欣。我獨不肯欲知上流之士。不將佛祖言教。貼在額頭上。如龜負圖。自取喪身之兆。鳳縈金網趨霄漢。以何期直須旨外明宗。莫向言中取則。是以石人機似汝。也解唱巴歌。汝若似石人。雪曲也應和。指南一路。智者知疏　問瞥然便見時如何。師曰。曉星分曙色。爭似太陽輝　問。恁麼來不立。恁麼去不泯時如何。師曰。鬻薪樵子貴。衣錦道人輕　問供養百千諸佛。不如供養一箇無心道人。未審。百千諸佛有何過。無心道人有何德。師曰。一片白雲橫谷口。幾多歸鳥盡迷巢　問日未出時如何。師曰。水竭滄溟龍尚隱。雲騰碧漢鳳猶飛　問如何是本來事。師曰。一粒在荒田。不耘苗自秀。曰若也不耘。莫被草埋却也無。師曰。肌骨異蒭蕘。稊稗終難隱　問不傷物命者如何。師曰。眼花山影轉。迷者謾彷徨　問不譚今古時如何。師曰。靈龜無卦兆。空殻不勞鑽。曰爭奈空殻何。師曰。見盡無機所。邪正不可立。曰恁麼則無棲泊處也。師曰。元象始於未形。虗勞煩於飾彩　問龍機不吐霧滋葢事如何。師曰。道本無名。不存明暗。曰不挂明暗底事又作麼生。師曰。言中易舉。意外難提　問不生如來家。不坐華王座時如何。師曰。汝道火爐重多少　問祖意教意。是同是別。師曰。師子窟中無異獸。象王行處絕狐蹤　問一時舉來時如何。師曰。獻璞不知機。徒勞招刖足　問僧。近離甚處。曰荊南。師曰。有一人與麼去。還逢麼。曰不逢。師曰。為甚不逢。曰若逢即頭粉碎。師曰。闍黎三寸甚密。雲門於江西見其僧。乃問。還有此語否。曰是門。曰洛浦倒退三千里　問行不思議處如何。師曰。青山常舉足。白日不移輪　問枯盡荒田獨立事如何。師曰。鷺倚雪巢猶可辯。烏投漆立事難分　問如何是主中賓。師曰。逢人常問路。足下鎮長迷。曰如何是賓主雙舉。師曰。枯樹無橫枝。鳥來難措足　問終日朦朧時如何。師曰。擲寶混沙中。識者天然異。曰恁麼則展手不逢師也。師曰。莫將鶴唳悞作鶯啼　問圓伊三點人。皆會洛浦家風事若何。師曰。雷霆一震。布鼓聲銷　問正當亭午時如何。師曰。亭午猶虧半。烏沈始得圓。要會箇中意。牛頭尾上安　問如何是祖師西來意。師曰。颯颯當軒竹。經霜不自寒。僧擬進語。師曰。祇聞風擊響。知是幾千竿　上堂。孫臏收鋪去。也有卜者出來。僧曰。請和尚卜。師曰。汝家爺死。僧無對(法眼代拊掌三下)　問如何是西來意。師以拂子擊禪牀曰。會麼。曰不會。師曰。天上忽雷驚宇宙。井底蝦蟇不舉頭　問如何是佛法大意。師曰。雪覆孤峰峰不白。雨滋石笋笋須生　問法身無為不墮諸數。是否。師曰。惜取眉毛好。曰如何免得斯咎。師曰。泥龜任你千年。終不解隨雲鶴。曰直是孫臏也遭貶剝。師曰。不穿鼻孔底。牛有甚禦處。僧便作牛吼。師曰。這畜生。僧便喝。師曰。掩尾露牙。終非好手　問萬丈懸崖撒手去。如何免得喪於身時如何。師曰。須彌繫藕絲。曰是何境界。師曰。剎竿頭上仰蓮心。曰恁麼則湛湛澄澄去也。師曰。須彌頂上再翻身。曰恁麼則兢兢切切去也。師曰。空隨媒鴿走。虗喪網羅身。曰如何得不隨去。師曰。罌鵝缾項小。擬透望天飛　問露不垂羣木時如何。師曰。有虎鴉須噪。無人鳥不驚　問撥亂乾坤底人來。師還接否。師豎拂子。僧曰。恁麼則得遇明君去也。師曰。依稀似曲纔堪聽。又被風吹別調中　問佛魔不到處如何辨得。師曰。演若頭非失。鏡中認取乖　問如何是救離生死。師曰。執水苟延生。不聞天樂妙　問四大從何而有。師曰。湛水無波。漚因風激。曰漚滅歸水時如何。師曰。不渾不濁。魚龍任躍　問如何離得生死去。師曰。一念忘機。太虗無玷　問如何是道。師曰。存機猶滯迹。去杌却通途　問如何是一大藏教收不得者。師曰。雨滋三草秀。片玉本來輝　問一毫吞盡巨海。於中更復何言。師曰。家有白澤之圖。必無如是妖怪(保福別云。家無白澤之圖。亦無如是妖怪)　問凝然時如何。師曰。時雷應節。震嶽驚蟄。曰干般運動不異箇凝然時如何。師曰。靈鶴翥空外。鈍鳥不離巢。曰如何。師曰。白首拜少年。舉世人難信　問諸聖恁麼來將何供養。師曰。土宿雖持錫。不是婆羅門　問祖意教意。是同是別。師曰。日月竝輪輝。誰家別有路。曰恁麼則顯晦殊途。事非一槩。師曰。但自不亡羊。何須泣岐路　問學人擬歸鄉時如何。師曰。家破人亡。子歸何處。曰恁麼則不歸去也。師曰。庭前殘雪日輪消。室內游塵遣誰掃。乃有偈曰。決志歸鄉去。乘船渡五湖。舉篙星月隱。停棹日輪孤。解纜離邪岸。張帆出正途。到來家蕩盡。免作屋中愚　問動是法王苗。寂是法王根。根苗即不問。如何是法王。師舉拂子。僧曰。此猶是法王苗。師曰。龍不出洞。誰人奈何　侍者謂師曰。肇法師。制得四論甚奇怪。師曰。肇公甚奇怪。要且不見祖師。者無對(法燈代云。和尚甚麼處是。雲居錫云。甚麼處是。肇公不見祖師處。莫是有許多言語麼。又云。肇公有多另言語)　問如何是生機一路。師曰。敲空有響。擊木無聲　唐昭宗光化戊午八月。誡主事曰。出家之法。長物不留。播種之時。切宜減省。締搆之務。悉從廢停。流光迅速。大道元深。苟或因循。曷由體悟。雖激厲懇切。眾以為常略。不相儆。至冬示微疾。亦不倦參請。十二月一日。告眾曰。吾非明即後也。今有一事。問汝等。若道這箇是。即頭上安頭。若道不是。即斬頭求活。第一座對曰。青山不舉足。日下不挑燈。師曰。是甚麼時節。作這箇語話。時有彥從上座對曰。離此二途。請和尚不問。師曰。未在更道。曰彥從道不盡。師曰。我不管汝盡不盡。曰彥從無侍者祇對和尚。師便休。至夜。令侍者喚從。問曰。闍黎今日祇對。甚有道理。汝合體得先師意。先師道。目前無法。意在目前。不是目前法。非耳目之所到。且道。那句是賓。那句是主。若擇得出。分付鉢袋子。曰彥從不會。師曰。汝合會。曰彥從實不會。師喝出。乃曰苦苦。(玄覺云。且道從上座實不會。是怕見鉢袋子拈著伊)二日午時。別僧舉前話問師。師曰。慈舟不棹清波上。劒峽徒勞放木鵝。便告寂。世壽六十有五。臘四十六。塔于寺西北隅。

　　撫州逍遙山懷忠禪師

　　僧問。不似之句。還有人道得否。師曰。或即五日齋前。或即五日齋後　問劒鏡明利。毫毛何惑。師曰。不空罥索　問洪鑪猛燄。烹鍛何物。師曰。烹佛烹祖。曰佛祖作麼生烹。師曰。業在其中。曰。喚作甚麼業。師曰。佛力不如　問四十九年不說一句。如何是不說底句。師曰。隻履西行。道人不顧。曰莫便是和尚消停處也無。師曰。馬是官馬不用印　問如何是一老一不老。師曰。三從六義。曰如何是奇特一句。師曰。坐佛牀。斫佛脚　問祖與佛。阿那箇最親。師曰。真金不肯博。誰肯換泥丸。曰恁麼則不肯去也。師曰。汝貴我賤　問不敵魔軍。如何證道。師曰。海水不勞杓子臽　問不住有雲山。常居無底船。時如何。師曰。果熟自然香。曰更請師道。師曰。門前真佛子。曰學人為甚麼不見。師曰。處處王老師。

　　袁州蟠龍山可文禪師

　　僧問。亡僧遷化。向甚麼處去也。師曰。石牛㳂古路。日裏夜明燈　問如何是佛。師曰。癡兒捨父逃。

　　撫州黃山月輪禪師

　　福唐許氏子。初謁三峯。機緣靡契。尋聞夾山盛化。乃往叩之。山問。名甚麼。師曰。月輪。山作一圓相曰。何似這箇。師曰。和尚恁麼語話。諸方大有人不肯在。山曰。闍黎作麼生。師曰。還見月輪麼。山曰。闍黎恁麼道。此間大有人不肯諸方。師乃服膺參訊　一日夾山抗聲問曰。子是甚麼處人。師曰。閩中人。山曰。還識老僧麼。師曰。和尚還識學人麼。山曰。不然。子且還老僧草鞋錢。然後老僧。還子廬陵米價。師曰。恁麼則不識。和尚也未委廬陵米作麼價。山曰。真師子兒。善能哮吼。乃入室受印。依附七年。眾請住黃山　上堂。祖師西來。特唱此事。自是諸人不薦。向外馳求。投赤水以尋珠。就荊山而覓玉。所以道。從門入者。不是家珍。認影迷頭。豈非大錯　問如何是祖師西來意。師曰。梁殿不施功。魏邦絕心迹　問如何是道。師曰。石牛頻吐三春霧。木馬嘶聲滿道途　問如何得見本來面目。師曰。不勞懸石鏡。天曉自鷄鳴　問宗乘一句請師商量。師曰。黃峯獨脫物外秀。年來月往冷颼颼　問不辨中言如何指撥。師曰。劒去遠矣。爾方刻舟　問如何是衲衣下事。師曰。石牛水上臥。東西得自由　問如何是目前意。師曰。秋風有韻。片月無方　問如何是學人用心處。師曰。覺戶不掩。對月莫迷　問如何是青霄路。師曰。鶴棲雲外樹。不倦苦風霜　問過去事如何。師曰。龍呌清潭波瀾自肅　師於後唐同光甲申臘月二十六日示寂。壽七十二。臘五十三。塔於院之西北隅。

　　洛京韶山寰普禪師

　　有僧到參。禮拜起立。師曰。大才藏拙戶。僧過一邊立。師曰。喪却棟梁材　問如何是韶山境。師曰。古今猿鳥呌。翠色薄煙籠。曰如何是境中人。師曰。退後看　僧參。師問。莫是多口白頭諲麼。曰不敢。師曰。有多少口。曰通身是。師曰。尋常向甚麼處屙。曰向韶山口裏屙。師曰。有韶山口即得無。韶山口向甚麼處屙。諲無語。師便打　遵布衲訪師。在山下相見。遵問韶山路向甚麼處去。師以手指曰。鳴那青青黯黯處去。遵近前把住曰。久嚮韶山。莫便是否。師曰。是即是。闍黎有甚麼事。遵曰。擬伸一問。師還答否。師曰。看君不是金牙作。爭解彎弓射尉遲。遵曰。鳳凰直入煙霄去。誰怕林間野雀兒。師曰。當軒畫鼓從君擊。試展家風似老僧。遵曰。一句迥超千聖外。松蘿不與月輪齊。師曰。饒君直出威音外。猶較韶山半月程。遵曰。過在甚麼處。師曰。倜儻之辭。時人知有。遵曰。恁麼則。真玉泥中異。不撥萬機塵。師曰。魯般門下徒施巧妙。遵曰。學人即恁麼未審師意如何。師曰。玉女夜拋梭。織錦於西舍。遵曰。莫便是和尚家風也無。師曰。耕夫製玉漏。不是行家作。遵曰。此猶是文言。如何是和尚家風。師曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劒上來。老僧掗鎗相待。向上一路。速道速道。遵曰。明鏡當臺。請師一鑒。師曰。不鑒。遵曰。為甚不鑒。師曰。水淺無魚。徒勞下釣。遵無對。師便打　問如何是一如相。師曰。鷺飛霄漢白。山遠色深青　問是非不到處。還有句也無。師曰。有曰是甚麼句。師曰。一片白雲不露醜。終後。諡無畏禪師。

　　洪州上藍令超禪師

　　初住瑞州上藍山。唱夾山之道。學侶俱會。後於洪井創禪苑。還以上藍為名。化道益盛　問如何是上藍本分事。師曰。不從千聖借。豈向萬機求。曰祇如不借不求時如何。師曰。不可拈放汝手裏得麼　問鋒前如何辨的。師曰。鋒前不露影。莫向舌頭尋　問如何是無舌人唱歌。師曰。韻震青霄。宮商不犯　問二龍爭珠。誰是得者。師曰。其珠徧地。目覩如泥　問善財見文殊後。為甚却往南方。師曰。學憑入室。知乃通方。曰為甚麼彌勒却遣見文殊。師曰。道廣無涯。逢人不盡　至唐昭宗大順庚戌正月初。告眾曰。吾本約住此十年。今化事既畢。當即行矣。齋畢聲鐘。端坐長往。諡元真禪師。塔曰本空。

　　鄆州四禪禪師

　　僧問。古人有請不背。今請和尚入井還去也無。師曰。深深無別源。飲者消諸患　問如何是和尚家風。師曰。會得底人意。須知月色寒　問諸佛未出世時如何。師曰。王宮絕消息。曰出世後如何。師曰。榮枯各不同。

　　太原海湖禪師

　　因有人請灌頂三藏供養。敷坐訖。師乃就彼位坐。時有雲涉座主。問曰。和尚甚麼年行道。師曰。座主近前來。涉近前。師曰。祇如憍陳如。是甚麼年行道。涉茫然。師喝曰。這尿牀鬼　問和尚院內人何太少。定水院人何太多。師曰。草深多野鹿。巖高獬豸稀　問如何是無問而自答。師曰。松韻琴聲響。

　　嘉州白水禪師

　　僧問。如何是西來意。師曰。四溟無窟宅。一滴潤乾坤　問曹溪一路合譚何事。師曰。㵎松千載鶴來聚。月中香桂鳳凰歸　問如何是此經。師曰。拋梭石女遼空響。海底泥牛夜呌頻。

　　鳳翔府天葢山幽禪師

　　僧問。如何是天葢水。師曰。四海滂沲。不犯涓滴　問學人擬看經時如何。師曰。既是大商。何求小利　問對境不動時如何。師曰。邊方雖有令。不是太平年。

　　清平遵禪師法嗣

　　蘄州三角山令珪禪師

　　初參清平。平問。來作麼。師曰。來禮拜。平曰禮拜阿誰。師曰。特來禮拜和尚。平咄曰。這鈍根阿師。師乃禮拜。平以手斫師頸一下。從此領旨　住後。僧問。如何是佛。師曰。明日來。向汝道如今道不得。

　　投子同禪師法嗣

　　投子感溫禪師

　　僧問。師登寶座。接示何人。師曰。如月赴千溪。曰恁麼則滿地不虧也。師曰。莫恁麼道　問父不投為甚麼却投子。師曰。豈是別人屋裏事。曰父與子還屬功也無。師曰。不屬。曰不屬功底如何。師曰。父子各自脫。曰為甚麼如此。師曰。汝與我會　師遊山見蟬蛻。侍者問曰。殻在這裏。蟬向甚麼處去也。師拈殻。就耳畔搖三五下。作蟬聲。侍者於是開悟。

　　福州牛頭微禪師

　　上堂。三世諸佛。用一點伎倆不得。天下老師口似匾擔。諸人作麼生。大不容易除。非知有餘莫能知　問如何是和尚家風。師曰。山畬脫粟飯。野菜澹黃虀。曰忽遇上客來又作麼生。師曰。喫即從君。喫不喫任東西　問不問驪龍頷下珠。如何識得家中寶。師曰。忙中爭得作閑人。

　　西川青城香山登照禪師

　　僧問。諸佛有難。向火𦦨裏藏身。未審。衲僧有難。向甚麼處藏身。師曰。水精甕裏著波斯　問如何是初生月。師曰。太半人不見。

　　陝府天福禪師

　　僧問。如何是佛法大意。師曰。黃河無滴水。華嶽總平沈。

　　興元府中梁山遵古禪師

　　僧問。空劫無人能問法。即今有問法何安。師曰。大悲菩薩甕裏坐　問如何是祖師西來意。師曰。道士擔漏巵。

　　襄州谷隱禪師

　　僧問。如何是不觸白雲機。師曰。鶴帶鵶顏。浮生不棄。

　　安州九嵕山禪師

　　僧問。遠聞九嵕。及乎到來。祇見一嵕。師曰。闍黎祇見一嵕不見九嵕。曰如何是九嵕。師曰。水急浪花麤。

　　幽州盤山二世禪師

　　僧問。如何出得三界。師曰。在裏頭來多少時耶。曰如何出得。師曰。青山不礙白雲飛。　問承教有言如化人。煩惱如石女兒。此理如何。師曰。闍黎直如石女兒去。

　　九嵕敬慧禪師

　　僧問。解脫深坑。如何過得。師曰。不求過。曰如何過得。師曰。求過亦非。

　　東京觀音院巖俊禪師

　　邢臺廉氏子。初參祖席。徧歷衡廬岷蜀。嘗經鳳林深谷。欻覩珍寶發現。同侶相顧。意將取之。師曰。古人鉏金若瓦礫。況吾輩豈可戀此。言訖捨去　謁投子。子問。昨夜宿何處。師曰。不動道場。子曰。既言不動。曷由至此。師曰。至此豈是動耶。子曰。元來宿不著處。尋住觀音。眾常數百。周高祖世宗二帝。潛隱時。每登方丈。必施禮。及即位。特賜紫衣。署淨戒大師。宋太祖乾德丙寅春示寂。垂誡門人訖。怡顏合掌而逝。壽八十五。臘六十五。塔于東郊豐臺。

　　濠州思明禪師

　　在眾時。僧問。如何是上座沙彌章行。師曰。諾　問如何是清淨法身。師曰。屎裏蛆兒。頭出頭沒。

　　鳳翔府招福禪師

　　僧問。東牙烏牙皆出隊。和尚為甚麼不出隊。師曰。住持各不同。闍黎爭得怪。

五燈全書卷第十一


卍新纂大日本續藏經第 81 冊 No. 1571 五燈全書


五燈全書卷第十二

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　青原下六世

　　大光誨禪師法嗣

　　潭州谷山有緣禪師

　　僧問。竛竮之子。如何得歸向。師曰。會人路不通。曰恁麼則無奉重處也。師曰。我道你鉢盂落地拈不起　問一撥便轉時如何。師曰。野馬走時鞭轡斷。石人撫掌笑呵呵。

　　潭州龍興禪師

　　僧問。一撥便轉時如何。師曰。根不利。　問得坐披衣時如何。師曰。不端嚴。曰為甚麼不端嚴。師曰。不從修證得　問如何是道中人。師曰。終日寂攢眉　問文不加點時如何。師曰。無目童兒不出戶　問賓主未分時如何。師曰。雙陸盤中不喝彩。曰分後如何。師曰。骰子未曾拋。

　　潭州伏龍山第一世禪師

　　僧問。攪長河為酥酪。變大地作黃金時如何。師曰。臂長衫袖短　問隨緣認得時如何。師曰。雪內牡丹花　問如何是祖師西來意。師曰。你得恁麼不識痛痒。

　　京兆白雲善藏禪師

　　僧問。如何是和尚深深處。師曰。矮子渡深谿　問赤脚時如何。師曰。何不脫却　問如何是法法不生。師曰。萬類千差。曰如何是法法不滅。師曰。縱橫滿目。

　　伏龍山第二世禪師

　　僧問。隨緣認得時如何。師曰。汝道。興國門樓高多少　問子不譚父德時如何。師曰。闍黎且低聲。

　　陝府龍峻山禪師

　　僧問。如何是不知善惡底人。師曰。千聖近不得。曰此人還知有向上事也無。師曰不知。曰為甚麼不知。師曰。不識善惡。說甚麼向上事。曰畢竟如何。師曰。不見道犴𤞞　問如何是佛向上人。師曰。不帶容　問凡有展拓。盡落今時不展拓時。如何。師曰。不展不展。曰畢竟如何。師曰。不拓不拓。

　　伏龍山第三世禪師

　　僧問。行盡千山路。元機事若何。師曰。鳥道不曾棲　問既是師。為甚却無位次。師曰。古今排不出。三際豈能安。曰恁麼則某甲隨手去也。師曰。春風吹柳絮。往復幾時休　問如何是真際。師曰。曠劫無異。不存階級。

　　九峰䖍禪師法嗣

　　新羅國清院禪師

　　僧問。奔馬爭毬。誰是得者。師曰。誰是不得者。曰恁麼則不在爭也。師曰。直得不爭。亦有過在。曰如何免得此過。師曰。要且不曾失。曰不失處如何鍛鍊。師曰。兩手捧不起。

　　洪州泐潭神黨禪師

　　僧問。四威儀中如何辨主。師曰。正遇寶峰不脫鞋　問如何是佛法大意。師曰。虗空駕鐵船。岳頂浪滔天。

　　袁州南源行修慧觀禪師(亦曰光睦)

　　僧問。如何是南源境。師曰。幾處峰巒猿鳥呌。一帶平川遊子迷　問如何是南源深深處。師曰。眾人皆見。曰恁麼則淺也。師曰。也是兩頭搖　問有口談不得。無心未見伊時如何。師曰。古洞有龍吟不出。巖前木馬喊無形。

　　南昌泐潭明禪師

　　一日下到客位。眾請師歸方丈。師曰。道得即去。時牟和尚對曰。大眾請師。乃上法堂　僧問。非思量處。識情難測時如何。師曰。我不欲違古人。曰不違古人意作麼生。師曰。也合消得汝三拜　問碓擣磨磨不得忘却。此意如何。師曰。虎口裏活雀兒　問定慧不生時如何。師曰。鐵牛草上臥。昬昬不舉頭　問如何是道者。師曰。毛𣯶𣯶地。曰如何是道者家風。師曰。佛殿前逢尊者　問如何是和尚終日事。師曰。鉢盂裏無折筯。曰如何是沙門日用事。師曰。轟轟不借萬人機。

　　吉州稽山禪師

　　僧問。如何是祖師西來意。師曰。杉樹子　問文殊以何為師。師曰。風箏有韻真堪聽。聽得由來曲不成。

　　泐潭延茂禪師

　　僧問。如何是古佛心。師曰。終不道土木瓦礫是　問日落西山去。林中事若何。師曰。庭前花盛發。室內不知春　問如何是閉門造車。師曰。失却斑猫兒。曰如何是出門合轍。師曰。坐地到長安　問如何是和尚正主。師曰。畫鼓連槌響。耳畔不聞聲。

　　洪州鳳棲同安院常察禪師

　　僧問。如何是鳳棲家風。師曰。鳳棲無家風。曰既是鳳棲。為甚麼無家風。師曰。不迎賓。不待客。曰恁麼則四海參尋。當為何事。師曰。盤飣自有旁人施　問如何是鳳棲境。師曰。千峰連岳秀。萬嶂不知春。曰如何是境中人。師曰。孤巖倚石坐。不下白雲心　問祖意教意。是同是別。師曰。鐵狗吠石牛。幻人看月色　問如何是披毛戴角底人。師曰。蓑衣箬笠賣黃金。幾箇相逢不解喚　問學人未曉時機。乞師指示。師曰。參差松竹煙籠薄。重疊峰巒月上遲。僧擬進語。師曰。劒甲未施。賊身已露。僧曰。何也。師曰。精陽不剪霜前竹。水墨徒誇海上龍。僧遶禪牀而出。師曰。閉目食蝸牛。一場酸澁苦　問返本還源時如何。師曰。蟭蟟雖脫殻。不免抱寒枝　問如何是猛利底人。師曰。石牛步步吼深潭。紙馬聲聲火中呌　新到。持錫遶師三匝。振錫一下曰。凡聖不到處請師道。師鳴指三下。僧曰。同安今日嚇得忘前失後。師曰。闍黎發足何處。僧珍重便出。師曰。五湖衲子。一錫禪人。未到同安。不妨疑著。僧回首曰。遠聞不如近見。師曰。貪他一杯酒。失却滿船魚　問如何是大沒慚愧底人。師曰。老僧見作這業　問如何是祖師西來意。師曰。犀因玩月紋生角。象被雷驚花入牙　問如何是向去底人。師曰。寒蟬抱枯木。泣盡不回頭。曰如何是却來底人。師曰。火裏蘆花秀。逢春恰似秋。曰如何是不來不去底人。師曰。石羊遇石虎。相看早晚休　座主問。三乘十二分教。某甲麤知。未審和尚說何法示人。師曰。我說一乘法。曰如何是一乘法。師曰。幾般雲色出峰頂。一樣泉聲落檻前。曰不問這箇。如何是一乘法。師曰。你不妨靈利　玩月次。謂僧曰。奇哉奇哉。星明月朗。足可觀瞻。豈異道乎。曰如何是道。師曰。汝試道看。曰彼自無瘡。勿傷之也。師曰。負笈攻文。不閑弓矢　問僧。近離何處。曰江西。師曰。江西法道何似此間。曰賴遇問著某甲。若問別人。則禍生也。師曰。老僧適來造次。曰某甲不是嬰兒。徒用止啼黃葉。師曰。傷鼈恕龜。殺活由我　問僧。甚處來。曰五臺。師曰。還見文殊麼。僧展兩手。師曰。手展頗多。文殊誰覩。曰氣急殺人。師曰。不覩雲中鴈。焉知沙塞寒　問遠趨丈室。乞師一言。師曰。孫臏門下徒話鑽龜。曰名不浪得。師曰。喫茶去。僧便珍重。師曰。雖得一場榮。刖却一雙足　師看經次。有僧來問訊。師曰。古佛今佛。皆無別理。曰和尚如何。師打一掌。僧曰。如是如是。師曰。這風顛漢。曰今古皆然。師曰。擬欲降龍。却逢死虎。曰同安甚生光彩。師曰。守株停舶。非汝而誰。曰和尚聻。師曰。胡羊往楚。抱屈而歸　問僧。眼界無光如何得見。曰北斗東轉。南斗西移。師曰。夫子入太廟曰與麼則同安門下。道絕人荒去也。師曰。橫抱孾孩。擬彰皇簡　師聞鵲聲謂眾曰。喜鵲鳴寒檜。心印是渠傳。僧出問曰。何別。師曰。眾中有人在。曰同安門下。道絕人荒。師曰。北人飲乳。返怪良醫。曰休休。師曰。老鶴入枯池。不見魚蹤跡。

　　洪州泐潭匡悟禪師

　　僧問。如何是直截一路。師曰。恰好消息。曰還通向上事也無。師曰。魚從下過　問幽關未度。信息不通時如何。師曰。客路如天遠。候門似海深　問從上宗乘如何舉唱。師曰。莫錯舉似人。曰恁麼則總應如是。師曰。還是沒交涉　問六葉芬芳。師傳何葉。師曰。六葉不相續。花開果不成。曰豈無今日事。師曰。若是今日即有。曰今日事如何。師曰。葉葉連秀枝。花開處處芳。

　　吉州禾山無殷禪師

　　福州吳氏子。七歲從雪峰出家。依年受具。謁九峰。峰問。汝遠遠而來。睴睴(音袞)隨眾。見何境界。而可修行。由何徑路而能出離。師曰。重昏廓闢。盲者自盲。峰乃許入室　後住禾山。學徒濟濟。諸方降歎。江南李氏。召而問曰。和尚何處來。師曰。禾山來。曰山在甚麼處。師曰。人來朝鳳闕。山嶽不曾移。國主重之。命居楊州祥光院。復乞入山。以翠巖而棲止焉。時上藍亦虗其室。命師來往闡化。號澄源禪師　問學人乍入叢林。乞師指示。曰於汝不惜　問仰山插鍬意旨如何。師曰。汝問我。曰玄沙踏倒鍬又作麼生。師曰。我問汝。曰未辯其宗如何體悉。師曰。頭大尾尖　問咫尺之間。為甚麼不覩師顏。師曰。且與闍黎道一半。曰為甚麼不全道。師曰。盡法無民。曰不怕無民。請師盡法。師曰。推倒禾山也　問。習學謂之聞。絕學謂之隣。過此二者。謂之真過。如何是真過。師曰。禾山解打鼓　問如何是真諦。師曰。禾山解打鼓　問即心即佛則不問。如何是非心非佛。師曰。禾山解打鼓。曰如何是向上事。師曰。禾山解打鼓　問萬法齊興時如何。師曰。禾山解打鼓　問尊者撥眉擊目視育王時如何。師曰。即今也恁麼。曰學人如何領會。師曰。莫非摩利支山　問摩尼寶殿有四角。一角常露。如何是露底角。師舉手曰。汝打我。復曰。汝還會麼。曰不會。師曰。汝爭解打得我　問如何是西來意。師曰。撲破著　問已在紅爐。請師烹鍊。師曰。槌下成器。曰恁麼則烹鍊去也。師曰。池州和尚　問四壁打禾中間剗草。和尚赴阿那頭。師曰。甚麼處不赴。曰恁麼則同於眾去也。師曰。小師弟子。宋太祖建隆庚申二月示微疾。三月二日辭眾。乃曰。後來學者。未識禾山。即今識取。珍重。言訖而寂。諡法性禪師。塔曰妙相。

　　洪州泐潭牟禪師

　　僧問。如何是學人著力處。師曰。正是著力處　上堂。僧問。百丈捲席意旨如何。師曰珍重。便下座。

　　涌泉欣禪師法嗣

　　台州六通院紹禪師

　　一日涌泉問。甚麼處去來。師曰。燒畬來。泉曰。火後事作麼生。師曰。鐵蛇鑽不入　住後。僧問。不出咽㗋脣吻事如何。師曰。待汝一钁斸斷巾子山。我亦不向汝道　問南山有一毒蛇。如何近得。師曰。非但闍黎。千聖亦近不得　問承聞南方有一劒話。如何是一劒。師曰。不當鋒。曰頭落又作麼生。師曰。我道不當鋒。有甚麼頭。其人禮謝而去　問父母未生時。那人何處立。師曰。封兆未興。孫臏失筭　問如何是大千頂。師曰。不與眾峰齊。師休。夏入天台山華頂峰。晦迹莫知所終。

　　雲葢元禪師法嗣

　　潭州雲葢山志罕禪師

　　僧問。如何是須彌頂上浪滔天。師曰。文殊正作閙。曰如何是正位中事。師曰。不向機前展大悲。問如何是那邊人。師曰。鋒前不露影。句後覓無蹤。

　　新羅國臥龍禪師

　　僧問。如何是大人相。師曰。紫羅帳裏不垂手。曰為甚麼不垂手。師曰。不尊貴　問十二時中如何用心。師曰。猢猻喫毛蟲　問如何是潭中意。師曰。絲綸垂不到。磻溪謾放鉤。曰如何是潭外事。師曰。日裏金烏呌。蟾中玉兔驚。

　　彭州天台燈禪師

　　僧問。古佛向甚麼處去也。師曰。中央甲第高。歲歲出靈苗　問古鏡未磨時如何。師曰。不施功。曰磨後如何。師曰。不照燭　問如何是佛。師曰。紅蓮座上。不覩天冠。

　　谷山藏禪師法嗣

　　新羅國瑞巖禪師

　　僧問。黑白兩亡。開佛眼時如何。師曰。恐你守內　問如何是誕生王子。師曰。深宮引不出。曰如何是朝生王子。師曰。宮中不列位。曰如何是末生王子。師曰。處處無標的。不展萬人機。

　　新羅國百巖禪師

　　僧問。如何是禪。師曰。古塚不為家。曰如何是道。師曰。徒勞車馬迹。曰如何是教。師曰。貝葉收不盡。

　　新羅國大嶺禪師

　　僧問。古人道。祇到潼關即便休。會了便休。未會便休。師曰。祇為迷途中活計。曰離却迷途。還得其中活計也無。師曰。體即得。當即不得。曰既是體得。為甚麼當不得。師曰。體是甚麼人分上事。曰其中事如何。師曰。不作尊貴　問如何是一切處清淨。師曰。截瓊枝寸寸是寶。析旃檀片片皆香　問如何是用中無礙。師曰。一片白雲繚亂飛。

　　中雲葢禪師法嗣

　　潭州雲葢山證覺景禪師

　　僧問。國土晏清。功歸何處。師曰。銀臺門下不展賀。曰轉功無位時如何。師曰。王家事宛然。曰如何是閫外底事。師曰。畫鼓聲終後。將軍不點頭。

　　吉州禾山師陰禪師

　　僧問。王子未登朝。誰人當治化。師曰。閫外不行邊塞令。將軍自致太平年。曰恁麼則治化之功猶不當。師曰。亦有當。曰如何是當。師曰。十方國土。盡屬於王　問久久尋源。為甚麼不見。師曰。為步數太多。曰恁麼則不覓去也。師曰。還同避溺而投火　問如何是佛。師曰。承當者不是好手。

　　幽州柘溪從實禪師

　　僧問。如何是道。師曰。箇中無紫皂。曰如何是禪。師曰。不與白雲連　師問僧。作甚麼來。曰親近來。師曰。任你白雲朝嶽頂。爭奈青山不展眉。

　　洛浦安禪師法嗣

　　蘄州牙烏山彥賓禪師

　　僧問。未作人身已前。作甚麼來。師曰。三脚石牛坡上走。一枝瑞草目前分　問疋馬單鎗直入時如何。師曰。饒你雄信解拈鎗。猶較秦王百步在　問久戰沙場。為甚麼功名不就。師曰。雙鵰隨箭落。李廣不當名　問百步穿楊。中的者誰。師曰。將軍不上便橋。金牙徒勞拈筈　問螮蝀飲雲根時如何。師曰。金輪天子下閻浮。鐵縵頭上金花異。曰當恁麼時如何。師曰。當今不坐靈明殿。畫鼓休停八佾音。

　　鳳翔府青峰傳楚禪師

　　涇州人。一日洛浦問曰。院主去甚麼處來。師曰。掃雪來。浦曰。雪深多少。師曰。樹上總是。浦曰。得即得。汝向後住箇雪窟定矣。後訪白水。水曰。見說洛浦有生機一路是否。師曰是。水曰。止却生路。向熟路上來。師曰。生路上死人無數。熟路上不著活漢。水曰。此是洛涌底。你底作麼生。師曰。非但洛浦。夾山亦不奈何。水曰。夾山為甚麼不奈何。師曰。不是道生機一路　住後。僧問。佛魔未現。向甚麼處應。師曰。諸上座聽祇對。問大事已明。為甚麼也如喪考妣。師曰。不得春風花不開。及至花開又吹落　問如何是一色。師曰。全無一滴水。浪激以銀山　問如何是臨機一句。師曰。便道將來。曰請和尚道。師曰。穿過髑髏。不知痛痒　問如何是明了底人一句。師曰。駿馬寸步不移。鈍鳥昇騰出路。

　　京兆府永安院善靜禪師

　　郡之王氏子。母夢金像。覺而有娠。師幼習儒學。博通羣言。年二十七。忽厭浮幻。潛詣終南山。禮廣度披削。唐天復中。南謁洛浦。浦器之。容其入室。乃典園務。力營眾事。一日有僧辭浦。浦曰。四面是山。闍黎向甚麼處去。僧無對。浦曰。限汝十日下語得中。即從汝去。其僧經行冥搜。偶入園中。師問曰。上座既是辭去。今何在此。僧具陳所以。堅請代語。師曰。竹密豈妨流水過。山高那阻野雲飛。其僧喜踊。師囑之曰。不得道是某甲語。僧遂白浦。浦曰誰語。曰某甲語。浦曰。非汝語。僧具言園頭見教。浦至晚上堂。謂眾曰。莫輕園頭。他日座下有五百人在。後住永安。眾餘五百。果符洛浦之記　僧問。知有道不得時如何。師曰。知有箇甚麼。曰不可無去也。師曰。恁麼則合道得。曰道即不無。爭奈語偏。師曰。水凍魚難躍。山寒花發遲　問如何是和尚家風。師曰。木馬背斜陽。入草無蹤跡　問如何是一色。師曰。易分雪裏粉。難辯墨中煤　問如何是衲衣向上事。師曰。龍魚不出海。水月不吞光　問不可以智知。不可以識識時如何。師曰。鶴鷺竝頭踏雪睡。月明驚起兩遲疑　問牛頭未見四祖時如何。師曰。異境靈松覩者皆羨。曰見後如何。師曰。葉落已枝摧。風來不得韻　問如何得生如來家。師曰。披衣望曉。論劫不明。曰明後如何。師曰。一句不可得。曰如何是不坐如來座。師曰。抱頭石女歸來晚。祇園會裏沒蹤由　師住遊𤏡道。避昭宗蒙塵之亂。以後晉開運丙午冬。鳴犍槌。集僧囑累。入方丈。東向右脇而化。諡淨悟禪師。壽八十有九。臘六十。

　　鄧州中度禪師

　　僧問。海內不逢師。如何是寰中主。師曰。金鷄當報曉。時人自不聞　問如何是暗中明鏡。師曰。昧不得。曰未審照何物。師曰。甚麼物不照　問如何是實際理地不受一塵。佛事門中不捨一法。師曰。真常塵不染。海納百川流。曰請和尚離聲色外答。師曰。木人常對語。有性不能言。

　　嘉州洞谿戒定禪師

　　初問洛浦。月樹無枝長覆蔭。請師直指妙元微。浦曰。森羅秀處事不相依。淥水千波孤峰自異。師於是領旨　住後。僧問。蛇師為甚麼被蛇吞。師曰。幾度扣門招不出。將身直入裏頭看　有官人問。既是清淨伽藍。為甚打魚鼓。師曰。直須打出青霄外。免見龍門點額人。

　　京兆府臥龍禪師

　　僧問。杲日符天際。珠光照舊都。浦津通法海。今日意如何。師曰。實劒揮時。豈該明暗。

　　逍遙忠禪師法嗣

　　泉州福清院師巍通玄禪師

　　僧問。枝分夾嶺。的紹逍遙。寶座既登。法雷請震。師曰。逍遙迥物外。物外霞不生　問如何是西來的的意。師曰。立雪未為勞。斷臂方為的。曰恁麼則一華開五葉。棼芳直至今。師曰。因圓三界外。果滿十方知。

　　京兆府白雲無休禪師

　　僧問。路逢猛虎。如何降伏。師曰。歸依佛法僧　問如何是白雲境。師曰。月夜樓邊海客愁。

　　蟠龍文禪師法嗣

　　廬山永安淨悟禪師

　　僧問。如何是出家底事。師曰。萬丈懸崖撒手去。曰如何是不出家底事。師曰。逈殊雪嶺安巢節。有異許由挂一瓢　問六門不通。如何達信。師曰。闍黎外邊與誰相識　問脫籠頭卸角䭾來時如何。師曰。換骨洗腸投紫塞。鴈門切忌更銜蘆　問。從上諸聖。將何以示人。師曰。有異祖龍行化節。逈超棲鳳越揚塵　問如何是解作客底人。師曰。寶御珍裝猶尚棄。誰能歷劫傍他門　問如何是西來意。師曰。海底泥牛吼。雲中木馬嘶　問。眾手淘金。誰是得者。師曰。黃帝不曾遊赤水。神珠罔象也虗然　問雪覆蘆華時如何。師曰。雖則沍凝呈瑞色。太陽暉後却迷人。

　　袁州木平山善道禪師

　　初謁洛浦問。一漚未發已前。如何辨其水脉。浦曰。移舟諳水脉。舉棹別波瀾。師不契。乃參蟠龍。語同前問。龍曰。移舟不別水。舉棹即迷源。師從此悟入　僧問。如何是西來意。師曰。石羊頭子向東看　問如何是正法眼。師曰。拄杖孔　問如何是不動尊。師曰。浪浪蕩蕩　問如何是木平一句。師曰。畐塞虗空。曰畐塞虗空即不問。如何是一句。師便打　凡有新到。未許參禮。先令運土三擔。而示偈曰。南山路側東山低。新到莫辭三轉泥。嗟汝在途經日久。明明不曉却成迷　師肉髻螺紋。金陵李氏。嚮其道譽。迎請供養。待以師禮。甞問。如何是木平。師曰。不勞斥斧。曰為甚麼不勞斤斧。師曰。木平　法眼有偈贈曰。木平山裏人。貌古言復少。相看陌路同。論心秋月皎。壞衲線非蠶。助歌聲有鳥。城闕今日來。一漚曾已曉。滅後門人建塔。宋真宗敕諡真寂禪師。塔曰普慧。

　　崇福志禪師

　　僧問。供養百千諸佛。不如供養一無心道人。未審諸佛有何過。無心道人有何德。師曰。雪深宜近火。身煖覺春遲　問貧子獻珠時如何。師曰。甚麼處得來　問如何是道。師曰。回車有分。

　　陝府龍溪禪師

　　上堂。僧問。如何是無縫塔。師曰。百寶莊嚴今已了。四門開豁幾多時。師乃曰。直饒說似箇無縫塔。也不免老僧下箇橛。作麼生免得去。眾無對。師曰下去。

　　黃山輪禪師法嗣

　　郢州桐(或作潼)泉山禪師

　　參黃山。山問。天門一合。十方無路。有人道得。擺手出漳江。師曰。蟄戶不開。龍無龍句。山曰。是你恁麼道。師曰。是即直言是。不是直言不是。山曰。擺手出漳江。山復問。卞和到處荊山秀。玉印從他天子傳時如何。師曰。靈鶴不於林下憩。野老不重太平年。山深肯之　住後。僧問。如何是相傳底事。師曰。龍吐長生水。魚吞無盡漚。曰請師挑剔。師曰。擂鼓轉船頭。棹穿波裏月。

　　韶山普禪師法嗣

　　潭州文殊禪師

　　僧問。如何是祝融峰前事。師曰。巖前瑞草生　問仁王登位。萬姓霑恩。和尚出世有何祥瑞。師曰。萬里長沙駕鐵船　問如何是本爾莊嚴。師曰。菊花原上景。行人去路長。

　　耀州容行禪師

　　僧問。密室之言。請師垂示。師曰。南方水濶。北地風多。曰不會。乞師再指。師曰。鳥棲林麓易。人出是非難。

　　思明禪師法嗣

　　襄州鷲嶺善本禪師

　　浴次僧問。和尚是離垢人。為甚麼却浴。師曰。定水湛然滿。浴此無垢人　問祖意教意。是同是別。師曰。鷲嶺峰上。青草參天。鹿野苑中。狐兔交橫。

　　青原下七世

　　藤霞禪師法嗣

　　澧州藥山禪師

　　上堂。夫學般若菩薩。不懼得失。有事近前。時有僧問。藥山祖裔。請師舉唱。師曰。萬機挑不出。曰為甚麼萬機挑不出。師曰。他緣岸谷　問如何是藥山家風。師曰。葉落不如初　問法雷哮吼時如何。師曰。宇宙不曾震。曰為甚麼不曾震。師曰。徧地娑婆。未甞哮吼。曰不哮吼底事如何。師曰。闔國無人知。

　　雲葢景禪師法嗣

　　衡嶽南臺寺藏禪師

　　僧問。遠遠投師。請師一接。師曰。不隔戶　問如何是南臺境。師曰。松韻拂時石不點。孤峰山下壘難齊。曰如何是境中人。師曰。巖前栽野菓。接待往來賓。曰恁麼則謝師供養。師曰。怎生滋味　問如何是法堂。師曰。無壁落　問不顧諸緣時如何。師良久。

　　潭州雲葢山證覺禪師

　　僧問。如何是和尚家風。師曰。四海不曾通　問如何是一塵含法界。師曰。通身體不圓。曰如何是九世剎那分。師曰。繁興不布彩　問如何是宗門中的的意。師曰。萬里胡僧。不入波瀾。

　　烏牙賓禪師法嗣

　　安州大安山興古禪師

　　僧問。亡僧遷化。向甚麼處去也。師曰。昨夜三更拜南郊　問維摩默然意旨如何。師曰。黯黑石牛兒。超然不出戶　問如何是那邊事。師曰。黑漆牧童不展手。銀籠鶴畔野雲飛。

　　蘄州烏牙山行朗禪師

　　僧問。未作人身已前作甚麼來。師曰。海上石牛歌三拍。一條紅線掌間分　問迦葉上行衣。何人合得披。師曰。天然無相子。不挂出塵衣。

　　青峰楚禪師法嗣

　　西川靈龕禪師

　　僧問。如何是諸佛出身處。師曰。出處非干佛。春來草自青　問碌碌地時如何。師曰。試進一步看。

　　京兆府紫閣山端己禪師

　　僧問。四相俱盡。立甚麼為真。師曰。你甚麼處去來　問渭水正東流時如何。師曰。從來無間斷。

　　房州開山懷晝禪師

　　僧問。作何行業。即得不違於千聖。師曰。妙行無倫匹。情元體自殊　問有耳不臨清水洗。無心誰為白雲幽時如何。師曰。無木挂千金。曰挂後如何。師曰。杳杳人難辯　問如何是塵中師。師曰。荊棘林中隨處到。旃檀林裏任縱橫　問如何是祖師西來意。師曰。月隱澄潭。金輝正午。

　　幽州傳法禪師

　　僧問。教意祖意。是同是別。師曰。華開金線秀。古洞白雲深　問別人為甚麼徒弟多。師為甚麼無徒弟。師曰。海島龍多隱。茅茨鳳不棲。

　　益州淨眾寺歸信禪師

　　僧問。蓮華未出水時如何。師曰。菡萏滿池流。曰出水後如何。師曰。葉落不知秋　問不假浮囊便登巨海時如何。師曰。紅觜飛超三界外。綠毛也解道煎茶　問如何是自在底人。師曰。劒樹霜林去便行。曰如何是不自在底人。師曰。釋迦在闍黎後。

　　青峰山清勉禪師

　　僧問。久醞蒲萄酒。今日為誰開。師曰。飲者方知　問如何是祖師西來意。師曰。耨池無一滴。四海自滔滔。

五燈全書卷第十二


卍新纂大日本續藏經第 81 冊 No. 1571 五燈全書


五燈全書卷第十三

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下二世

　　馬祖一禪師法嗣

　　荊州天王道悟禪師

　　渚宮崔氏子玉之後裔也。年十五。依長沙寺曇翥律師出家。二十三。詣嵩山受戒。三十參石頭。頻沐指示。曾未投機。次謁忠國師。三十四。興國師侍者應真南還。謁馬祖。祖曰。識取自心本來是佛。不屬漸次。不假修持。體自如如。萬德圓滿。師於言下大悟。祖囑曰。汝若住持。莫離舊處。師蒙指已。便返荊門。去郭不遠。結草為廬　後因節使顧問左右。申其端緒。節使親臨訪道。見其路隘車馬難通。極目荒榛。曾未修削。覩茲發怒。令人擒師。拋於水中。旌斾纔歸。乃見徧衙火發。內外烘焰。莫可近之。惟聞空中聲曰。我是天王神。我是天王神。節使回心設拜。烟𦦨都息。宛然如初。遂往江邊。見師在水都不濕衣。節使重仰懺悔。迎請在衙供養。於府西造寺。額號天王　僧龍潭信問曰。從上相承底事如何。師曰。不是明汝來處不得。潭曰。這箇眼目。幾人具得。師曰。淺草易為長蘆　師常曰。快活快活。及臨終時。呌苦苦。又曰。閻羅王來取我也。院主問曰。和尚當時被節度使拋向水中。神色不動。如今何得恁麼地。師舉枕子曰。汝道當時是。如今是。院主無對。便入滅。當唐憲宗元和戊子十月十三日也。年八十二。坐六十三夏。嗣法一人。曰崇信。

　　(宋大川云。以丘玄素符載二碑參合。應以天王道悟嗣馬祖。龍潭崇信嗣之。始為不差悞矣　按指月錄云。天王道悟嗣馬祖。龍潭崇信嗣之。丘玄素撰。唐聞人歸登有南嶽碑。圭峯答裴國宗趣狀。權德與馬祖塔銘。皆以天王為馬祖嗣。佛國白。達觀頴。呂夏卿。張無盡。皆有著辯。以證傳燈之悞　按正名錄云。諸家證據。由在事跡。證據中。惟張無盡之言。最為深切。無盡云。石頭得藥山。山得曹洞。教理行果。言說婉轉。天王道悟下。出周金剛。呵風罵雨雖佛祖不敢嬰其鋒恐皇字差悞。後得丘玄素符載二碑。徧示諸方曰。吾甞疑德山洞山。同出石頭下。因甚垂手處。死活不同。今以丘符二碑證之。朗然明白。方知吾擇法驗人之不謬耳　此則直從施設處勘出。一言而定千古之疑。譬如世人子嗣有訛。考覈宗譜。固可辯明。若一滴血。則真偽立剖。無盡之言可謂滴血。而得其真者矣。按三刻所載。考據的確。討論精詳。千載疑案。一時冰釋)。

　　南嶽下三世

　　天王道悟禪師法嗣

　　澧州龍潭崇信禪師

　　渚宮人也。其家賣餅。師少而英異。初天王悟。蒙馬祖記莂。後居天王寺。人莫之測。師家於寺巷。常日以十餅餽之。悟受之。每食畢。常留一餅曰。吾惠汝以蔭子孫。師一日自念曰。餅是我持去。何以返遺我耶。其別有旨乎。遂造而問焉。悟曰。是汝持來。復汝何咎。師聞之。頗曉元旨。因投出家。悟曰。汝昔崇福善。今信吾言。可名崇信。由是服勤左右。一日問曰。某自到來。不蒙指示心要。悟曰。自汝到來。吾未當不指汝心要。師曰。何處指示。悟曰。汝擎茶來。吾為汝接。汝行食來。吾為汝受。汝和南時。吾便低首。何處不指示心要。師低頭良久。悟曰。見則直下便見。擬思即差。師當下開解。復問。何如保任。悟曰。任性逍遙。隨緣放曠。但盡凡心。別無聖解。師後詣澧陽龍潭棲止焉　僧問。髻中珠誰人得。師曰。不賞玩者得。曰安著何處。師曰。有處即道來　尼問。如何得為僧去。師曰。作尼來多少時也。曰還有為僧時也無。師曰。汝即今是甚麼。曰現是尼身。何得不識。師曰。誰識汝　李翱刺史問。如何是真如般若。師曰。我無真如般若。李曰。幸遇和尚。師曰。此猶是分外之言。

　　南嶽下四世

　　龍潭信禪師法嗣

　　鼎州德山宣鑒禪師

　　簡州周氏子。丱歲出家。依年受具。精究律藏。於性相諸經。貫通旨趣。嘗講金剛般若。時謂之周金剛。嘗謂同學曰。一毛吞海。海性無虧。纖芥投鋒。鋒利不動。學與無學。唯我知焉。後聞南方禪席頗盛。師氣不平。乃曰。出家兒。千劫學佛威儀。萬劫學佛細行。不得成佛。南方魔子。敢言直指人心見性成佛。我當摟其窟穴。滅其種類。以報佛恩。遂擔青龍疏鈔。出蜀至澧陽。路上見一婆子賣餅。因息肩。買餅點心。婆指擔曰。這箇是甚麼文字。師曰。青龍疏鈔。婆曰。講何經。師曰。金剛經。婆曰。我有一問。你若答得。施與點心。若答不得。且別處去。金剛經道。過去心不可得。現在心不可得。未來心不可得。未審。上座點那箇心。師無語。遂往龍潭。至法堂曰。久嚮龍潭。及乎到來。潭又不見。龍又不現。潭引身曰。子親到龍潭。師無語。遂棲止焉。一夕侍立次。潭曰。更深。何不下去。師珍重便出。卻回曰。外面黑。潭點紙燭度與師。師擬接。潭復吹滅。師於此大悟。便禮拜。潭曰。子見箇甚麼。師曰。從今向去。更不疑天下老和尚舌頭也。至來日。龍潭陞座謂眾曰。可中有箇漢。牙如劒樹。口似血盆。一棒打不回頭。他時向孤峯頂上。立吾道去在。師將疏鈔。堆法堂前。舉火炬曰。窮諸玄辯。若一毫置於太虗。竭世樞機。似一滴投於巨壑。遂焚之。於是禮辭　直抵溈山。挾複子上法堂。從西過東。從東過西。顧視方丈曰。有麼有麼。山座次。殊不顧盼。師曰無無。便出。至門首。乃曰。雖然如此。也不得草草。遂具威儀。再入相見。纔跨門。提起坐具曰。和尚。山擬取拂子。師便喝。拂袖而出。溈山至晚問首座。今日新到在否。座曰。當時背却法堂。著草鞋出去也。山曰。此子已後向孤峯頂上。盤結草庵。呵佛罵祖去在　師住澧陽三十年。屬唐武宗廢教。避難於獨浮山之石室。宣宗大中初。武陵太守薛廷望。再崇德山精舍。號古德禪院。將訪求哲匠住持。聆師道行。屢請不下山。廷望乃設詭計。遣吏以茶鹽誣之。言犯禁法。取師入州。瞻禮堅請居之。大闡宗風　上堂。若也於己無事。則勿妄求。妄求而得亦非得也。汝但無事於心。無心於事。則虗而靈。空而妙。若毛端許言之本末者。皆為自欺。何故。毫釐繫念。三塗業因。瞥爾情生。萬劫羈鎖。聖名凡號。盡是虗聲。殊相劣形。皆為幻色。汝欲求之。得無累乎。及其厭之。又成大患。終而無益　示眾。今夜不答話。問話者三十棒。時有僧出禮拜。師便打。僧曰。某甲話也未問。和尚因甚麼打某甲。師曰。汝是甚麼處人。曰新羅人。師曰。未跨船舷。好與三十棒(法眼曰。大小德山。話作兩撅。玄覺曰。叢林中喚作隔下語。且從祇如德山道。問話者三十棒。意作麼生)　僧參。師問維那。今日幾人新到。曰八人。師曰。喚來一時生按著　龍牙問。學人仗鏌鎁劒。擬取師頭時如何。師引頸近前曰。㘞。(法眼別云。汝向甚麼處下手)牙曰。頭落也。師呵呵大笑。牙後到洞山。舉前話。山曰。德山道甚麼。牙曰。德山無語。洞曰。莫道無語。且將德山落底頭。呈似老僧看。牙方省便懺謝。有僧舉似師。師曰。洞山老人。不識好惡。這漢死來多少時。救得有甚麼用處　問。如何是菩提。師打曰。出去。莫向這裏屙　問。如何是佛。師曰。佛是西天老比丘。　雪峯問。從上宗乘。學人還有分也無。師打一棒曰。道甚麼。曰不會。至明日請益。師曰。我宗無語句。實無一法與人。峯因此有省。巖頭聞之曰。德山老人。一條脊梁骨。硬似鐵。拗不折。然雖如此。於唱教門中。猶較些子。(保福問招慶祇如巖頭出世。有何言教。過於德山。便恁麼道。慶云。汝不見巖頭道。如人學射。久久方中。福云。中後如何。慶云。展闍黎莫不識痛痒。福云和尚今日非唯舉話。慶云。展闍黎是甚麼心行。明招云大小招慶。錯下名言)　示眾曰。道得也三十棒。道不得也三十棒。臨濟聞得。謂洛浦曰。汝去問他。道得為甚麼也三十棒。待伊打。汝接住棒。送一送。看伊作麼生。浦如教而問。師便打。浦接住送一送。師便歸方丈。浦回。舉似臨濟。濟曰。我從來疑著這漢。雖然如是。你還識德山麼。浦擬議。濟便打(巖頭曰。德山老人。尋常祇據一條白棒。佛來亦打。祖來亦打。爭奈較些子。東禪齊曰。祇如臨濟道。我從前疑著這漢。是肯底語。不肯底語。為當別有道理。試斷看)　上堂。問即有過。不問猶乖。有僧出禮拜。師便打。僧曰。某甲始禮拜。為甚麼便打。師曰。待汝開口。堪作甚麼　師。令侍者喚義存。存上來。師曰。我自喚義存。汝又來作甚麼。存無對　示眾。你諸子。從朝至暮。有甚麼事。莫要逞驢唇馬觜。問德山老漢麼。近來末法時代。多有鬼神。羣隊傍家走。言我是禪師。你學得多少禪道。說似老漢看。你諸方老禿奴。教汝修行作佛。傍家走。成得幾箇佛。你若無可學。又走作甚麼。若有學。你將取學得底來。呈似老漢看。一句不相當。須喫痛棒。始得。你被他諸方老禿奴魔魅著。便道。我是修行人。打硬作模作樣。却似得道底人面孔。莫取次用心。萬劫千生。輪迴三界。皆為有心。何以故。心生則種種法生。若能一念不生。則永脫生死。不被生死纏縛。要行即行。要坐即坐。更有甚麼事。諸仁者。我見你諸人。到處發心。向老禿奴會下。學佛法不惜身命。皆被伊釘却諸子眼睛。斷諸子命根。三二百箇婬女相似。道我主化。建立法幢。為後人開眼目。自救得麼。仁者。如此說修行。你豈不聞道。老胡。經三大阿僧祇劫修行。即今何在。八十年後死去。與你何別。諸子莫狂。勸你不如休歇去。無事去。你瞥起一念心。便是魔家眷屬。破戒俗人。你見德山出世。十箇五箇。總擬聚頭來難問。待教結舌無言。你是僂儸兒。今何不出來。破布袋裏盛錐子。不出頭是好手。我要問你。實底莫錯。仁者。波波地傍家走。道我解禪解道。點胸點肋。稱楊稱鄭。到者裏須盡吐却。始得無事。你但外不著聲色。內無能所知解。體無凡聖。更學甚麼。設學得百千妙義。只是箇喫瘡疣鬼。總是精魅。我者箇虗空。道有且不是有。道無且不是無。言凡不凡。言聖不聖。一切處安著他不得。與你萬法為師。者箇老漢不敢謗他。所以老胡吐出許多方便涕唾。教你無事去。莫向外求。你更不肯。欲得採集殊勝言句。蘊在胸襟。巧說言辭。以舌道取辦。高著布裙。貴圖人知。道我是禪師。要出頭處。若作如此見解。打那鬼骨臀。入拔舌地獄有日在。到處覔人。道我是祖師門下客。却被他問著本分事。口似木𣔻。便却與他說菩提涅槃真如解脫。廣引三藏言教。是禪是道。誑他閭閻。有甚麼交涉。謗我先祖。德山老漢見處即不然。者裏佛也無。法也無。達磨是老臊胡。文殊普賢是擔糞漢。等妙二覺。是破戒凡夫。菩提涅槃是繫驢橛。十二分教是鬼神簿。拭瘡膿紙。四果三賢初心十地。是守古墓鬼。自救得也無。佛是老胡屎橛。仁者。莫錯身被瘡疣衣。學甚麼事。飽喫飯了。說真如涅槃。皮下還有血麼。須是箇丈夫始得。汝莫愛聖。聖是空名。向三界十方世間。若有一塵一法可得。與你執取生解。保任貴重者。盡落天魔外道。是有學得底。亦是依草附木精魅野狐。諸子。老漢此間無一法與你諸子作解會。自己亦不會禪。老漢亦不是善知識。百無所解。只是屙失放尿。吃飯穿衣。更有甚麼事。德山老漢勸你。不如本分去。早休歇去。莫學顛狂。每人擔箇死屍。浩浩地去。到處向老禿奴口裏。愛他涕唾喫。便道我是入三界。修蘊積行。長養聖胎。願成佛果。如斯等輩。德山老漢見之。似毒箭入心。花針亂眼。辜負先祖。帶累我宗。圖他道我是出家兒。如此消他十方施主。水也消不得。莫筭道。敢向他國王地上行。父母不供甘旨。豈為無事。莫錯用心。閻羅王徵你草鞵錢有日在。穿你鼻孔。纜著橛上。償他宿債。莫言老漢不道。是你諸人。大似有福。遇著德山出世。與你解去繩索。脫却籠頭。卸却背䭾。作箇好人去。三界六道。收攝你不得。更無別法。是箇烜赫虗空。無礙自在。不是你莊嚴得底物。從佛從祖。皆傳此法。而得出離。一大藏教。只是整理你今時人。諸子莫向別處求覔。乃至達磨小碧眼胡僧到此來。也只是教你無事去。教你莫造作著衣喫飯屙矢送尿。更無生死可怖。亦無涅槃可得。無菩提可證。只是尋常一箇無事人。第一莫拱手作禪師。覔箇出頭處。巧言語魔魅後生。欲得人喚作長老。自己分上。都無交涉。徒知心識浩浩地。日夜揑怪不休。稱楊稱鄭。我是江西馬大師宗徒。德山老漢。且不是你羣隊人。我見石頭和尚。不識好惡。老漢所以罵伊諸子。你但莫著聲色名言句義。境致機關。道理善惡。凡聖取捨。攀緣染淨。明暗有無諸念。可中無一可得。方是箇無事人。佛亦不如你。祖亦不如你。仁者。莫走蹋汝脚板闊去。別無禪道可學。若有學得者。即是二頭三首。外道見解。亦無神通變現可得。汝道神通是聖。諸天龍神。五通神仙。外道修羅。亦有神通。應可是佛也。孤峯獨宿。一食卯齋。長坐不臥。六時禮念。疑他生死。老胡有言。諸行無常。是生滅法。若言入定凝神靜慮得者。尼乾子等諸外道師。亦入得八萬劫大定。莫是佛否。明知邪見精魅。仁者。老胡不是聖。佛是老胡矢橛。且要仁者辦取好惡。莫著人我。免被諸聖橛。菩提橛。解脫殊勝。名言妙義。沒溺繫縛汝。何以故。一念妄心不盡。即是生死相續。仁者。時不待人。莫因循過日。時光可惜。老漢不圖。你田舍奴荷負。若肯即信取。若不肯。每人有箇矢鉢擔取去。老漢亦不求。你諸方大有老禿奴。取一方處所。說禪說道。你急去學取抄取。我此間終無一法與你諸人。仁者。問取學取。以為知解。老漢不能入拔舌地獄。若有一塵一法。示諸人。說言有佛有法。有三界可出者。皆是野狐精魅。諸仁者。欲得識麼。只是箇虗空。尚無纖塵可得。處處清淨。光明洞達。表裏瑩徹。無事無依。無棲泊處。有甚麼事。老漢從生至死。只是箇老比丘。雖在三界生。而無垢染。欲得出離何處去。設有去處。亦是籠檻。魔得其便。仁者。莫用身心無可得。只要一切時中。莫用他聲色。應是從前行履處。一時放却。頓脫羈鎖。永離葢纏。一念不生。即前後際斷。無思無念。無一法可當情。仁者。作麼生擬下口嘴。你多知解。還曾識渠面孔麼。出家兒。乃至十地滿心菩薩。覔他踪跡不著。所以諸天歡喜。地神捧足。十方諸佛讚嘆。魔王啼哭。何以故。緣此虗空活鱍鱍地。無根株。無住處。若到者裏眼孔定動。即沒交涉。仁者。莫求佛。佛是大殺人賊。賺多少人。入婬魔坑。莫求文殊普賢。是田舍奴。可惜許。堂堂一箇丈夫兒。喫他毒藥了。便擬作禪師面孔。見神見鬼。向後狂亂傍家走。覔師婆打瓦卜去。被無知老禿奴便即與卜道。教你禮祖師鬼。佛鬼。菩提涅槃鬼。是小婬女子。不會。便問如何是祖師西來意。者老禿奴。便打禪床作境致。豎拂子曰。好晴好雨。好燈籠。巧述言詞。強生節目。言有玄路鳥道展手。若取如是說。如將寶器貯於不淨。如將人糞作栴檀香。仁者。彼既丈夫我亦爾。怯弱於誰。竟日就他諸方老禿奴。口嘴接他。涕唾喫了。無慚無愧。苦哉苦哉。狂却子去。因果分明。水牯牛牽犂拽耙。眼睛突出。氣力不登。大棒打你脊。劫佛衣食。道我修行了也。若不明大理。饒你去佛肚裏過來。只是箇能行底矢橛。不曾遇著好人。便即認得六根門頭光影。向口裏說取露布。是隱言妙句。光彩尖新。爭奈你自家無分。仁者。是別人涕唾。更有一輩。三三兩兩。聚頭商量。甚麼處無事好。經冬過夏。快說禪道。有知解會義理。仁者。總作如此見解覔便宜。豈有如此道理。入地獄有日在。莫道不向諸子說。到處菜不擇一莖。柴不搬一束。一朝福盡。只是喫草去。虗消信施。濫稱參學。更作禪師模樣。無益於人。自己分上。十二時中行履處。心常附物。見人只欲妖媚。掉尾子。指東話西。眼裏口邊。果然不見。只欲將相似語。勘當解處。老漢與你諸人何別。郎君子。莫取一期眼下口快。喫他毒藥了。似貪婬女人。不持齋戒。瞎禿奴。羣羊僧。顛却他人入地獄。仁者。莫取次看冊子。尋句義覔勝負。一遞一口。何時休歇。老漢相勸。不是惡事。切須自帶眼目。辨取清濁。是佛語。是魔語。莫受人惑。所以殊勝名言。皆是老胡一期方便施設。切須休歇去。莫倚一物。領他言語作解會。揀擇親疎浮虗詐偽。記他閒言長語。皆是比量。仁者。老漢只恐諸子墮坑落塹。作薄福業。事褫唇嘴。得少為足。向靜處立。不肯進前。自惑諸境。亂走他人。由巡萬法。葢為不信虗空本來無事。增減他不得。你諸人。好似老鵶。身在虗空。心在糞堆上。只覔死物喫。諸子莫道。德山老漢。不曾入叢林商量。高聲罵取。無人情不怕業。只為諸子不守分。馳騁四方。傍他門戶。恰似女姑鬼。傳言送語。依事作解。心跡不忘。自猶不立。常負死屍。擔枷帶鎖。五百一千里來。到德山面前。八字立地。如欠伊禪道相似。和尚須為我說指示我。老漢全體作用大棒鎧。遮田舍奴。罵賊矢孔面。不識好惡。到我者裏。却似遇澧州人。煑魚羹爛臛一頓。且圖你放下重擔。去却枷鎖。作箇好人去。還肯麼。若肯即住。不肯一任擔去。珍重　有僧相看。乃近前作相撲勢。師曰。與麼無禮。合喫山僧手裏棒。僧拂袖便行。師曰。饒汝如是。也祇得一半。僧轉身便喝。師打曰。須是我打你始得。曰諸方有明眼人在。師曰。天然有眼。僧擘開眼曰猫。便出。師曰。黃河三千年一度清　師見僧來。乃閉門。其僧敲門。師曰阿誰。曰師子兒。師乃開門。僧禮拜。師騎僧項曰這畜生。甚處去來　雪峯問。南泉斬猫兒。意旨如何。師乃打趂却喚曰。會麼。峯曰不會。師曰。我恁麼老婆心也不會　問。凡聖相去多少。師便喝　師因疾。僧問。還有不病者也無。師曰有。曰如何是不病者。師曰。阿㖿阿㖿。師復告眾曰。捫空追響。勞汝心神。夢覺覺非。竟有何事。言訖。安坐而化。當唐懿宗咸通乙酉十二月三日也。壽八十四。臘六十五。敕諡見性禪師。建塔本山。

　　洪州泐潭寶峯禪師

　　新到參。師問。其中事即易道。不落其中事。始終難道。曰某甲在途中時。便知有此一問。師曰。更與二十年行脚。也不較多。曰莫不契和尚意麼。師曰。苦瓜那堪待客　問僧。古人有一路。接後進初心。汝還知否。曰請師指出古人一路。師曰。恁麼則闍黎知了也。曰頭上更安頭。師曰。寶峯不合問仁者。曰問又何妨。師曰。這裏不曾有人。亂說道理。出去　巖頭僧來參。師豎起拂子曰。落在此機底人。未具眼在。僧擬近前。師曰。恰落在此機。僧回舉似巖頭。頭曰。我當時若見。奪却拂子。看他作麼生。師聞乃曰。我豎起拂子。從伊奪。總不將物時。又作麼生。巖頭聞得又曰。無星秤子。有甚辨處。

　　南嶽下五世

　　德山鑒禪師法嗣

　　鄂州巖頭全奯禪師

　　泉州柯氏子。少禮青原誼落髮。往長安寶壽。稟戒習經律。優游禪苑。與雪峯欽山為友。自杭州大慈山。邐迤造於臨濟。屬濟歸寂。乃謁仰山。纔入門。提起坐具曰。和尚。仰山取拂子擬舉。師曰。不妨好手　後參德山。執坐具上法堂。瞻視山曰。作麼。師便喝。山曰。老僧過在甚麼處。師曰。兩重公案。乃下參堂。山曰。這箇阿師。稍似箇行脚人。至來日上問訊。山曰。闍黎是昨日新到否。曰是。山曰。甚麼處學得這虗頭來。師曰。全奯終不自謾山曰。他後不得孤負老僧　一日參德山。方跨門便問。是凡是聖。山便喝。師禮拜。有人舉似洞山。洞曰。若不是奯公。大難承當。師曰。洞山老人。不識好惡。錯下名言。我當時一手擡一手搦　雪峯。在德山作飯頭。一日飯遲。德山擎鉢下法堂。峯曬飯巾次見德山。乃曰。鐘未鳴鼓未響。拓鉢向甚麼處去。德山便歸方丈。峯舉似師。師曰。大小德山。未會末後句在。山聞。令侍者喚師去。問汝不肯老僧那。師密啟其意。山乃休。明日陞堂。果與尋常不同。師至僧堂前。拊掌大笑曰。且喜堂頭老漢。會末後句。他後天下人。不奈伊何。雖然也祇得三年活。山果三年後示滅　一日與雪峯欽山聚話。峯驀指一椀水。欽曰。水清月現。峯曰。水清月不現。師踢却水椀而去　師與雪峯。同辭德山。山問。甚麼處去。師曰。暫辭和尚下山去。曰子他後作麼生。師曰不忘。曰子憑何有此說。師曰。豈不聞。智過於師。方堪傳受。智與師齊。減師半德。曰如是如是。當善護持。二士禮拜而退　師住鄂州巖頭。值沙汰。於湖邊作渡子。兩岸各挂一板。有人過渡。打板一下。師曰阿誰。或曰。要過那邊去。師乃舞棹迎之　一日因一婆抱一孩兒來。乃曰。呈橈舞棹即不問。且道婆手中兒。甚處得來。師便打。婆曰。婆生七子。六箇不遇知音。祇這一箇也不消得。便拋向水中　師。後庵於洞庭臥龍山。徒侶臻萃　僧問。無師還有出身處也無。師曰。聲前古毳爛　問。堂堂來時如何。師曰。刺破眼　上堂。吾嘗究涅槃經七八年。覩三兩段義。似衲僧說話。又曰休休。時有一僧出禮拜。請師舉。師曰。吾教意。如∴字三點。第一向東方下一點。點開諸菩薩眼。第二向西方下一點。點諸菩薩命根。第三向上方下一點。點諸菩薩頂。此是第一段義。又曰。吾教意。如摩醯首羅。臂開面門。豎亞一隻眼。此是第二段義。又曰。吾教意。猶如塗毒鼓。擊一聲。遠近聞者皆喪。此是第三段義。時小嚴上座問。如何是塗毒鼓。師以兩手按膝亞身曰。韓信臨朝底。嚴無語　夾山下一僧到石霜。纔跨門。便道不審。霜曰。不必闍黎。僧曰。恁麼則珍重。又到師處。如前道不審。師噓一噓。僧曰。恁麼則珍重。方回步。師曰。雖是後生。亦能管帶。其僧歸。舉似夾山。山上堂曰。前日到巖頭石霜底阿師出來。如法舉似前話。其僧舉了。山曰。大眾還會麼。眾無對。山曰。若無人道得。山僧不惜兩莖眉毛道去也。乃曰。石霜雖有殺人刀。且無活人劒。巖頭亦有殺人刀。亦有活人劒　師與羅山卜塔基。羅山中路忽曰。和尚。師回顧。曰作麼。山舉手指曰。這裏好片地。師咄曰。瓜州賣瓜漢。又行數里歇次。山禮拜問曰。和尚豈不是三十年前在洞山。而不肯洞山。師曰是。又曰。和尚豈不是嗣德山。又不肯德山。師曰是。山曰。不肯德山即不問。祇如洞山。有何虧闕。師良久曰。洞山好佛。祇是無光。山禮拜　問。利劒斬天下。誰是當頭者。師曰。暗。僧擬再問。師咄曰。這鈍漢出去　問。不歷古今時如何。師曰。卓朔地。曰古今事如何。師曰。任爛　問僧。甚處來。曰西京來。師曰。黃巢過後。還收得劒麼。曰收得。師引頸近前曰。㘞。曰師頭落也。師呵呵大笑。僧後到雪峯。峯問。甚處來。曰巖頭來。峯曰。巖頭有何言句。僧舉前話。峯便打三十棒趂出　問。二龍爭珠。誰是得者。師曰。俱錯　問雪峯。聲聞人見性。如夜見月。菩薩人見性。如晝見日。未審和尚見性如何。峯打拄杖三下。僧後舉前語問師。師與三摑　問。如何是三界主。師曰。汝還解喫鐵棒麼　德山一日謂師曰。我這裏。有兩僧入山住庵多時。汝去看他怎生。師遂將一斧去。見兩僧在庵內坐。師乃拈起斧曰。道得也一斧。道不得也一斧。二僧殊不顧。師擲下斧曰。作家作家。歸舉似德山。山曰。汝道他如何。師曰。洞山門下。不道全無。若是德山門下。未夢見在　僧參。於左邊作一圓相。又於右邊作一圓相。又於中心作一圓相。欲成未成。被師以手一撥。僧無語。師便喝出　僧欲跨門。師却喚回問。汝是洪州觀音來否。曰是。師曰。祇如適來左邊一圓相作麼生。曰是有句。師曰。右邊圓相聻。曰是無句。師曰。中心圓相作麼生。曰是不有不無句。師曰。祇如吾與麼又作麼生。曰如刀畫水。師便打　瑞巖問。如何是毗盧師。師曰。道甚麼。巖再問。師曰。汝年十七八未　問。弓折箭盡時如何。師曰。去　問。如何是巖中的的意。師曰。謝指示。曰請和尚答話。師曰。珍重　問。三界競起時如何。師曰。坐却著。曰未審師意如何。師曰。移取廬山來。即向汝道。　問。起滅不停時如何。師喝曰。是誰起滅　問。輪中不得轉時如何。師曰。澁　問。路逢猛虎時如何。師曰。拶　問。如何是道。師曰。破草鞋與拋向湖裏著　問。萬丈井中。如何到得底。師曰。吽。僧再問。師曰。脚下過也　問。古帆未挂時如何。師曰。小魚吞大魚。又僧如前問。師曰。後園驢喫草　邇後。人或問佛。問法。問道。問禪者。師皆作噓聲　示眾。夫大統綱宗要須識句。若不識句。難為話會。甚麼是句。百不思時。喚作正句。亦云居頂。亦云得住。亦云歷歷。亦云惺惺。亦云的的。亦云佛未生時。亦云得地。亦云與麼時。將與麼時。等破一切是非。纔與麼便不與麼。轉轆轆地。若也看不過。纔被人刺著眼。盵瞪地。如殺不死底羊相似。古人道。沉昏不好。須轉得始得。觸著便轉。纔與麼便不與麼。是句亦剗。非句亦剗。自然轉轆轆。自然目前。露倮倮地。飽齁齁地。不解却不解咬。不見道。却物為上。逐物為下。瞥起微情。早落地上。若是咬猪狗眼赫赤。有人問。如何是禪。向伊道。合取屎孔著。却有些子氣息。便知深淺。硬糾糾地。汝識取者箇狸奴面孔。與麼時不要故挅伊。不要稱量伊。於中有一般漢。撞著物不解轉。刺著屙漉漉地。者般底椎殺萬箇。亦無罪過。若是本色底。撥著便上咬人。火急刺蝟子相似。未觸著時。自弄毛羽。可憐生。纔有人撥著。便嗔斗㖃他。無你近傍處。若也未得與麼蕩蕩地。喚作依句修行。有則便須等破。與麼時。一物不存。信知從來學得一切言句。隘在胸中。有甚麼用處。不見道。辟觀辟句。外不放入。內不放出。截斷兩頭。自然光烯烯地。不與一物作對。便是無諍三昧。兄弟。若欲得易會。但向根本明取。欲出不出。便須轉一口咬。斷後不用尋伊去住底遠近。但放却自然。露倮倮地。不用思搭著。昏昏地。纔有所重。便成窠臼。古人喚作貼體衣病。最難治。是我向前行脚時。參著一兩處尊宿。只教日夜管帶坐得。骨臀生胝。口裏水漉漉地。初向然燈佛肚裏。黑黍黍地。道我坐禪守取。與麼時猶有欲在。不見道。無依無欲。便是能仁。古人道。置毒藥安乳中。乃至醍醐。亦能殺人。者箇不是汝習學得底。者箇不是汝去住底。不是汝色裏底。莫錯認門頭戶口賺汝。臘月三十日。赤鬨鬨地無益。當莫造作揑怪。但知著衣喫飯。屙矢送尿。隨分遣時。莫亂統詐稱道者。一片衣不敢將出曬。恐人見。怕失道者名。圖人讚歎作恁麼。不中心行。兄弟。切不要信他繩床上老榾檛。屙漉漉地。將謂好誑諕人。別造地獄。著汝在。信知古風大好。不見道。有即是無。無即是有。與麼送出來時。便知深淺。者箇是古格。於中有一般漢。信彩吐出來。有甚麼碑記。但知喚作禪道。但知喚作一句子。軟嫩嫰地。真是無孔鐵椎。聚得一萬箇。有甚麼用處。若是有筋骨底。不用多諸處行脚。也須帶眼始得。莫被人謾。不見道。依法生解。猶落魔界。夫唱教。須一一從自己胸襟中。吐得出來。與人為榜樣。今時還有與麼漢麼。第一切須識取左右句。者箇是出頭處。識取去底。識取住底。者箇是兩頭句。亦是左右句。亦喚作是非句。纔生便咬。自然無事。兄弟。見與麼說。還會麼。莫終日閧鬨地。亦無了期。欲得易會。但知於聲色前。不被萬境惑亂。自然露倮倮地。自然無事。送向聲色前。蕩蕩地。却似一團火𦦨相似。觸著便燒。更有甚麼事。不見道。非是塵不侵。自是無我心。時熱珍重　師甞謂眾曰。老漢去時。大吼一聲了去。後中原盜起。眾皆避地。師端居晏如也。一日賊大至。責以無供饋。遂倳刃焉。師神色自若。大呌一聲而終。聲聞數十里。即唐僖宗光啟丁未四月八日也。門人後焚之。獲舍利四十九粒。眾為起塔。敕諡清嚴禪師。塔曰出塵。

　　福州雪峯義存禪師

　　泉州南安曾氏子。家世奉佛。師生惡葷茹。於襁褓中。聞鐘梵之聲。或見幡花像設。必為之動容。年十二。從其父遊莆田玉㵎寺。見慶玄律師。遽拜曰。我師也。遂留侍焉。十七落髮。謁芙蓉常照。照撫而器之。後往幽州寶剎寺受戒。久歷禪會。緣契德山。唐咸通中。回閩居雪峯創院。徒侶翕然。懿宗錫號真覺禪師。仍賜紫袈裟　初與巖頭。至澧州鰲山鎮阻雪。頭每日祇是打睡。師一向坐禪。一日喚曰。師兄師兄。且起來。頭曰。作甚麼。師曰。今生不著便。共文邃箇漢行脚。到處被他帶累。今日到此。又祇管打睡。頭喝曰。噇眠去。每日床上坐。恰似七村裏土地。他時後日。魔魅人家男女去在。師自點胸曰。我這裏未穩在。不敢自謾。頭曰。我將謂你他日向孤峰頂上。盤結草庵。播揚大教。猶作這箇語話。師曰。我實未穩在。頭曰。你若實如此。據你見處。一一通來。是處與你證明。不是處與你剗却。師曰。我初到鹽官。見上堂舉色空義。得箇入處。頭曰。此去三十年切忌舉著。又見洞山過水偈曰。切忌從他覓。迢迢與我疎。渠今正是我。我今不是渠。頭曰。若與麼自救也未徹在。師又曰。後問德山。從上宗乘中事。學人還有分也無。德山打一棒曰。道甚麼。我當時如桶底脫相似。頭喝曰。你不聞道。從門入者。不是家珍。師曰。他後如何即是。頭曰。他後若欲播揚大教。一一從自己胸襟流出將來。與我蓋天蓋地去。師於言下大悟。便作禮。起連聲呌曰。師兄今日始是鰲山成道　師在洞山作飯頭。淘米次。山問。淘沙去米。淘米去沙。師曰。沙米一時去。山曰。大眾喫箇甚麼。師遂覆却米盆。山曰。據子因緣合在德山　洞山一日問師。作甚麼來。師曰。斫槽來。山曰。幾斧斫成。師曰。一斧斫成。山曰。猶是這邊事。那邊事作麼生。師曰。直得無下手處山曰。猶是這邊事。那邊事作麼生。師休去(汾陽代曰。某甲早困也)　師辭洞山。山曰。子甚處去。師曰。歸嶺中去。山曰當時從甚麼路出。師曰。從飛猿嶺出。山曰。今回向甚麼路去。師曰。從飛猿嶺去。山曰。有一人不從飛猿嶺去。子還識麼。師曰不識。山曰。為甚麼不識。師曰。他無面目。山曰。子既不識。爭知無面目。師無對　住後。僧問。和尚見德山。得箇甚麼便休去。師曰。我空手去空手歸　問祖意教意。是同是別。師曰。雷聲震地。室內不聞。又曰。闍黎行脚為甚麼事　問我眼本正。因師故邪時如何。師曰。迷逢達磨。曰我眼何在。師曰。得不從師　問。剃髮染衣。受佛依蔭。為甚麼不許認佛。師曰。好事不如無　師問座主。如是兩字。盡是科文。作麼生是本文。主無對(五雲代曰。更分三段著)　問如何是佛。師曰。寐語作麼　問如何是覿面事。師曰。千里未是遠　問如何是大人相。師曰。瞻仰即有分　問文殊與維摩。對談何事。師曰。義墮也　問寂然無依時如何。師曰。猶是病。曰轉後如何。師曰。船子下揚州　問承古有言。師便作臥勢。良久起曰。問甚麼。僧再舉。師曰。虗生浪死漢　問箭頭露鋒時如何。師曰。好手不中的。曰盡眼沒標的時如何。師曰。不妨隨分好手　問古人道。路逢達道人。不將語默對。未審將甚麼對。師曰。喫茶去　問僧。甚處來。曰神光來。師曰。晝喚作日光。夜喚作火光。作麼生是神光。僧無對。師自代曰。日光火光　栖典座問。古人有言。知有佛向上事。方有語話分。如何是語話。師把住曰。道道。栖無對。師遂蹋倒。栖當下汗流　問僧。甚處來。曰近離浙中。師曰。船來陸來。曰二途俱不涉。師曰。爭得到這裏。曰有甚麼隔礙。師便打。僧過十年後再來。師又問。甚處來。曰湖南。師曰。湖南與者裏。相去多少。曰不隔。師豎拂子曰。還隔者箇麼。曰若隔怎得到者裏。師又打趂出。僧不肯。住後。凡見人便罵雪峰。一日有同行聞。特往訪問其故。僧舉前兩段話。細為點破。者僧乃悲淚。嘗向中夜焚香。望雪峰禮拜　問古人道覿面相呈時如何。師曰是。曰如何是覿面相呈。師曰。蒼天蒼天　師謂眾曰。此箇水牯牛年多少。眾皆無對。師自代曰。七十九也。僧曰。和尚為甚麼作水牯牛去。師曰。有甚麼罪過　問僧。甚處去。曰禮拜徑山和尚去。師曰。徑山若問汝此間佛法如何。汝作麼生祇對。曰待問即道。師便打。後舉問鏡清。這僧過在甚麼處。清曰。問得徑山徹困。師曰。徑山在浙中。因甚麼問得徹困。清曰。不見道遠問近對。師曰。如是如是　一日謂長慶曰。吾見溈山問仰山。從上諸聖。向甚麼處去。他道。或在天上。或在人間。汝道。仰山意作麼生。慶曰。若問諸聖出沒處。恁麼道即不可。師曰。汝渾不肯。忽有人問。汝作麼生道。慶曰。但道錯。師曰。是汝不錯。慶曰。何異於錯　問僧。甚處來。曰江西。師曰。與此間相去多少。曰不遙。師豎起拂子曰。還隔這箇麼。曰若隔這箇即遙去也。師便打出　問學人乍入叢林。乞師指箇入路。師曰。寧自碎身如微塵。終不敢瞎却一僧眼　問四十九年後事即不問。四十九年前事如何。師以拂子驀口打　僧辭去參靈雲。問佛未出世時如何。雲舉拂子。曰出世後如何。雲亦舉拂子。其僧却回。師曰。返太速乎。曰某甲到彼問佛法。不契乃回。師曰。汝問甚麼事。僧舉前話。師曰。汝問。我為汝道。僧便問。佛未出世時如何。師舉起拂子。曰出世後如何。師放下拂子。僧禮拜。師便打(後僧舉問玄沙。沙曰。汝欲會麼。我與汝說箇喻。如人賣一片園。東西南北。一時結契了也。中心樹子。猶屬我在。崇壽稠曰。為當打伊解處。別有道理)　師舉六祖道。不是風動。不是幡動。仁者心動。乃曰。大小祖師。龍頭蛇尾。好與二十拄杖。時太原孚上座侍立。不覺齩齒。師曰。我適來恁麼道。也好喫二十拄杖　師行脚時。參烏石觀。纔敲門石問誰。師曰。鳳凰兒。石曰。來作麼。師曰。來啗老觀。石便開門。搊住曰。道道。師擬議。石拓開閉却門。師住後。示眾曰。我當時若入得老觀門。你這一隊噇酒糟漢。向甚麼處摸索　師問慧全。汝得入處作麼生。全曰。共和尚商量了。師曰。甚麼處商量。曰甚麼處去來。師曰。汝得入處。又作麼生。全無對。師便打　全坦問。平田淺草。麈鹿成羣。如何射得麈中主。師喚全坦。坦應諾。師曰。喫茶去　問僧。甚處來。曰溈山來。師曰。溈山有何言句。曰某甲曾問如何是祖師西來意。溈山據坐。師曰。汝肯他否。曰某甲不肯他。師曰。溈山古佛。汝速去懺悔(玄沙曰。山頭老漢。蹉過溈山也)　閩王問。擬欲葢一所佛殿去時如何。師曰。大王何不葢取一所空王殿。曰請師樣子。師展兩手。(雲門曰。一舉四十九)　問學人道不得處。請師道。師曰。我為法惜人　師舉拂子示一僧。其僧便出去(長慶舉似王延彬太傅了。乃曰。此僧合喚。轉與一頓棒。王曰。和尚是甚麼心行。曰幾放過)　師問長慶。古人道。前三三後三三。意作麼生。慶便出去　問僧。甚處來。曰藍田來。師曰。何不入草　上堂。南山有一條鱉鼻蛇。汝等諸人。切須好看。長慶出曰。今日堂中大有人。喪身失命。雲門以拄杖。攛向師前。作怕勢。有僧舉似玄沙。沙曰。須是稜兄始得。然雖如是。我即不然。曰和尚作麼生。沙曰。用南山作麼　一日有兩僧來。師以手拓庵門放身出曰。是甚麼。僧亦曰。是甚麼。師低頭歸庵。僧辭去。師問。甚麼處去。曰湖南。師曰。我有箇同行。住巖頭。附汝一書去。書曰。某書上師兄。某一自鰲山成道後。迄至於今飽不饑。同參某書上。僧到。巖頭問。甚麼處來。曰雪峰來。有書達和尚。頭接了。乃問僧。別有何言句。僧遂舉前話。頭曰。他道甚麼。曰他無語低頭歸庵。頭曰。噫我當初。悔不向伊道末後句。若向伊道。天下人不奈雪老何。僧至夏末。請益前話。頭曰。何不早問。曰未敢容易。頭曰。雪峰雖與我同條生。不與我同條死。要識末後句。祇這是　上堂。盡大地撮來。如粟米粒大。拋向面前。漆桶不會。打鼓普請看(長慶問雲門曰。雪峯與麼道還有出頭不得處麼。門曰有。曰作麼生。門曰。不可總作野狐精見解。又曰。狼籍不少)　問僧。甚麼處去。曰識得即知去處。師曰。你是了事人。亂走作麼。曰和尚莫塗汙人好。師曰。我即不塗汙你。古人吹布毛作麼生。與我說來看。曰殘羹餿飯。已有人喫了。師休去　有一僧。在山下卓庵。多年不剃頭。畜一長柄杓。溪邊臽水。時有僧問。如何是祖師西來意。答曰。溪深杓柄長。師聞得乃曰。也甚奇怪。一日將剃刀。同侍者去訪。纔相見。便舉前話。問是庵主語否。答曰是。師曰。若道得。即不剃你頭。主便洗頭胡跪師前。師即與剃却　師領徒南遊。時黃涅槃預知師至。搘䇿前迎。抵蘇溪邂逅。師問。近離何處。槃曰。辟支巖。師曰。巖中還有主麼。槃以竹䇿敲師轎。師乃出轎相見。槃曰。曾郎萬福。師遽展丈夫拜。槃作女人拜。師曰。莫是女人麼。槃又設兩拜。遂以竹䇿畫地。右繞師轎三匝。師曰。某甲三界內人。你三界外人。你前去。某甲後來。槃回。師隨至。止囊山憩數日。槃供事。隨行徒眾。一無所缺　上堂。此事如一片田地相似。一任諸人耕種。無有不承此恩力者。玄沙曰。且作麼生是這田地。師曰看。沙曰。是即是。某甲不與麼。師曰。你作麼生。沙曰。祇是人人底　三聖問。透網金鱗以何為食。師曰。待汝出網來。向汝道。聖曰。一千五百人善知識。話頭也不識。師曰。老僧住持事繁　上堂。盡大地是箇解脫門。把手拽伊不肯入。時一僧出曰。和尚怪某甲不得。又一僧曰。用入作甚麼。師便打　玄沙謂師曰。某甲如今大用去。和尚作麼生。師將三箇木毬一時拋出。沙作斫牌勢。師曰。你親在靈山。方得如此。沙曰。也是自家事　一日陞座。眾集定。師輥出木毬。玄沙遂捉來安舊處　師一日在僧堂內燒火。閉却前後門。乃呌曰。救火救火。玄沙將一片柴。從牕櫺中拋入。師便開門　問。古㵎寒泉時如何。師曰。瞪目不見底。曰飲者如何。師曰。不從口入。僧舉似趙州。州曰。不從口入。不可從鼻孔裏入。僧却問。古㵎寒泉時如何。州曰苦。曰飲者如何。州曰死。師聞得乃曰。趙州古佛。遙望作禮。自此不答話　師因閩王。封柑橘各一顆。遣使送至。柬問。既是一般顏色。為甚名字不同。師遂依舊封回。王復馳問玄沙。沙將一張紙葢却　問僧。近離甚處。曰覆船。師曰。生死海未渡。為甚麼覆却船。僧無語。乃回舉似覆船。船曰。何不道渠無生死。僧再至。進此語。師曰。此不是汝語。曰是。覆船恁麼道。師曰。我有二十棒。寄與覆船。二十棒老僧自喫。不干闍黎事　問。大事作麼生。師執僧手曰。上座將此問誰　有僧禮拜。師打五捧。僧曰。過在甚麼處。師又打五棒。喝出　問僧。甚處來。曰嶺外來。師曰。還逢達磨也無。曰青天白日。師曰。自己作麼生。曰更作麼生。師便打　師送僧出。行三五步。召曰上座。僧回首。師曰。途中善為　問。拈槌豎拂。不當示乘。未審和尚如何。師豎起拂子。僧乃抱頭出去。師不顧(法眼代曰。大眾看此一員戰將)　問三乘十二分教。為凡夫開演。不為凡夫門演。師曰。不消一曲楊柳枝　上堂。舉拂子曰。這箇為中下。僧問。上上人來時如何。師舉拂子。僧曰。這箇為中下。師便打　問國師三喚侍者意如何。師乃起入方丈　問僧。今夏在甚麼處。曰涌泉。師曰。長時涌。暫時涌。曰和尚問不著。師曰。我問不著。僧曰是。師乃打　普請次。路逢一獼猴。師曰。人人有一面古鏡。這箇獼猴亦有一面古鏡。三聖曰。曠劫無名。何以彰為古鏡。師曰。瑕生也。聖曰。這老漢。著甚麼死急。話頭也不識。師曰。老僧住持事繁　閩師施銀交床。僧問。和尚受大王如此供養。將何報答。師以手拓地曰。輕打我。輕打我(僧問疎山曰。雪峯道輕打我。意作麼生。山曰。頭上插瓜虀。埀尾脚跟齊)　問吞盡毗盧時如何。師曰。福唐歸來。還平善否　上堂。我若東道西道。汝則尋言逐句。我若羚羊挂角。汝向甚麼處捫摸(僧問保福。祇如雪峯。有甚麼言教。便似羚羊挂角時。福曰。我不可作雪峯。弟子不得)　師之法席。常不滅千五百眾。梁開平戊辰三月示疾。閩帥命醫。師曰。吾非疾也。竟不服藥。遺偈付法。五月二日。朝遊藍田。暮歸澡身。中夜入滅。壽八十七。臘五十九。塔全身於本院方丈。

　　洪州感潭資國禪師

　　白兆問。家內停喪。請師慰問。師曰。苦痛蒼天。曰死却爺。死却孃。師打了趂出。師凡接機。皆如此。

　　天台瑞龍慧恭禪師

　　福州羅氏子。十七舉進士。隨赴京師。因遊終南奉日寺。覩祖師遺像。遂出家。二十二秉具。首謁德山。山問會麼。曰作麼。山曰。請相見。曰識麼。山大笑。遂許入室。洎山順世。乃開法焉。唐昭宗天復癸亥臘月二日午。命眾聲鐘。顧左右曰。去。遂跏趺而化。壽八十四。臘六十二。

　　泉州瓦棺和尚

　　在德山為侍者。一日同入山斫木。山將一椀水與師。師接得便喫卻。山曰會麼。師曰不會。山又將一椀水與師。師又接喫卻。山曰會麼。師曰不會。山曰。何不成褫取不會底。師曰。不會。又成褫箇甚麼。山曰。子大似箇鐵橛。住後。雪峰訪師。茶話次。峰問。當時在德山。斫木因緣作麼生。師曰。先師當時肯我。峰曰。和尚離師太早。時面前偶有一椀水。峰曰。將水來。師便度與峰。峰接得便潑却(雲門曰。莫壓良為賤)。

　　襄州高亭簡禪師

　　參德山。隔江纔見。便曰不審。山乃搖扇招之。師忽開悟。乃橫趨而去。更不回顧。

　　南嶽下六世

　　巖頭奯禪師法嗣

　　台州瑞巖師彥禪師

　　閩之許氏子。自幼披緇。秉戒無缺。初禮巖頭。問曰。如何是本常理。頭曰動也。曰動時如何。頭曰。不是本常理。師良久。頭曰。肯即未脫根塵。不肯即永沉生死。師遂領悟。便禮拜。頭每與語。微醻無忒。後謁夾山。山問。甚處來。曰臥龍。山曰。來時龍還起也未。師乃顧視之。山曰炙瘡瘢上。更著艾燋。曰和尚又苦如此作甚麼。山休去。師乃問山。與麼即易。不與麼即難。與麼與麼即惺惺。不與麼不與麼即居空界。與麼不與麼。請問速道。山曰。老僧謾闍黎去也。師喝曰。這老和尚。而今是甚時節。便出去(後有僧舉似巖頭。頭曰。苦哉。將我一枝佛法。與麼流將去)　師尋居丹丘瑞巖。坐磐石。終日如愚。每自喚主人公。復應諾。乃曰。惺惺著。他後莫受人謾　(後有僧叅玄沙。沙問。近離甚處。曰瑞巖。沙曰。有何言句示徒。僧舉前話。沙曰。一等是弄精魂。也。甚奇怪。乃曰。何不且在彼住。曰已遷化也。沙曰。而今還喚得應麼。僧無對)　師統眾嚴整。江表稱之。僧問。頭上寶葢現。足下雲生時如何。師曰。披枷帶鎖漢。曰頭上無寶葢。足下無雲生時如何。師曰。猶有杻在。曰畢竟如何。師曰。齋後困　鏡清問。天不能覆。地不能載。豈不是。師曰。若是即被覆載。清曰。若不是。瑞巖幾遭也。師自稱曰。師彥　問。如何是佛。師曰石牛。曰如何是法。師曰。石牛兒。曰恁麼即不同也。師曰。合不得。曰為甚麼合不得。師曰。無同可同。合甚麼　問作麼生商量。即得不落階級。師曰。排不出。曰為甚麼排不出。師曰。他從前無階級。曰未審居何位次。師曰。不坐普光殿。曰還理化也無。師曰。名聞三界重。何處不歸朝　一日有村媼作禮。師曰。汝速歸。救取數千物命。媼回舍。見兒婦拾田螺歸。媼遂放之水濵。師之異迹頗多。茲不繁錄。逝後。塔於本山。諡空照禪師。

　　懷州玄泉彥禪師

　　僧問。如何是道中人。師曰。日落投孤店　問。如何是佛。師曰。張家三箇兒。曰學人不會。師曰。孟仲季也不會　問。如何是聲前一句。師曰。吽。曰轉後如何。師曰。是甚麼。

　　福州羅山道閒禪師

　　長溪陳氏子。出家於龜山。年滿受具。徧歷諸方。嘗謁石霜問。去住不寧時如何。霜曰。直須盡却。師不契。乃參巖頭。亦如前問。頭曰。從他去住。管他作麼。師於是服膺。閩帥。飲其法味。請居羅山。署法寶禪師　開堂陞座。方斂衣便曰。珍重。時眾不散。良久。師又曰。未識底近前來。僧出禮拜。師抗聲曰。也大苦哉。僧擬伸問。師乃喝出　問如何是奇特一句。師曰。道甚麼　問當鋒事如何辨明。師舉如意。僧曰。乞和尚垂慈。師曰。大遠也　問急急相投。請師一接。師曰會麼。曰不會。師曰。箭過也　問九女不𢹂。誰是哀提者。師曰。高聲問。僧擬再問。師曰。甚麼處去也　僧來參。師問。名甚麼。曰明教。師曰。還會教也未。曰隨分。師豎起拳曰。靈山會上。喚這箇作甚麼。曰拳教。師笑曰。若恁麼喚作拳教。復展兩足曰。這箇是甚麼教。僧無語。師曰。莫喚作脚教麼　師在禾山。送同行矩長老出門次。把拄杖向前面一攛。矩無對。師曰。石牛攔古路。一馬生雙駒(後僧舉似疎山。山曰。石牛攔古路。一馬生三寅)　僧辭保福。福問。甚處去。曰禮拜羅山。福曰。汝向羅山道。保福秋間上府。朝覲大王。置四十箇問頭問和尚。忽若一句不相當。莫言不道。僧舉似師。師呵呵大笑曰。陳老師。自入福建。道洪塘橋下。一寨未曾見。有箇毛頭星現。汝與我向從展道。陳老師無許多問頭。祇有一口劒。一劒下。須有分身之意。亦有出身之路。若不明便須成未。僧回舉似福。福曰。我當時也祇是謔伊。至秋朝觀。師特為辦茶筵請福。福不赴。却向僧曰。我中間曾有謔語。恐和尚問著。僧歸舉似。師曰。汝向他道。猛虎終不食伏肉。僧又去。福遂來　無軫上座問。祇如巖頭道。洞山好佛。祇是無光。未審洞山有何虧闕。便道無光。師召軫。軫應諾。師曰。灼然好箇佛。祇是無光。曰大師為甚麼撥無軫話。師曰。甚麼處是陳老師撥你話處。快道快道。軫無語。師打三十棒趂出。軫舉似招慶。慶一夏罵詈。至夏末自來問。師乃分明舉似。慶便作禮懺悔曰。洎錯怪大師　僧舉寒山詩問。白鶴銜苦桃時如何。師曰。貞女室中吟。曰千里作一息時如何。師曰。送客郵亭外。曰欲往蓬萊山時如何。師曰。欹枕覰獼猴。曰將此充糧食時如何。師曰。古劍髑髏前　問如何是百草頭上。盡是祖師意。師曰。刺破汝眼　問。如何是道。師曰。倚著壁　問前是萬丈洪崖。後是虎狼師子。正當恁麼時如何。師曰。自在　問三界誰為主。師曰。還解喫飯麼　臨遷化。上堂集眾。良久展左手。主事罔測。乃令東邊師僧退。後又展右手。又令西邊師僧退。後廼曰。欲報佛恩。無過流通大教。歸去也。歸去也。珍重。言訖莞爾而寂。

　　福州香谿從範禪師

　　新到參。師曰。汝豈不是鼓山僧麼。僧曰是。師曰。額上珠為何不現。僧無對　僧辭。師門送。復召上座。僧回首。師曰。滿肚是禪。曰和尚是甚麼心行。師大笑而已　師披衲衣次。說偈曰。迦葉上行衣。披來須捷機。纔分招的箭。密露不藏龜。

　　福州聖壽嚴禪師

　　補衲次。僧參。師提起示之曰。山僧一衲衣。展似眾人見。雲水兩條分。莫教露鍼線。速道速道。僧無對。師曰。如許多時。作甚麼來。

　　吉州靈巖慧宗禪師

　　福州陳氏子。受業於龜山。僧問如何是靈巖境。師曰。松檜森森密密遮。曰如何是境中人。師曰。夜夜有猿啼　問如何是學人自己本分事。師曰。拋却真金拾瓦礫作麼。

　　雪峰存禪師法嗣

　　福州玄沙師備宗一禪師

　　閩之謝氏子。幼好垂釣。汎小艇於南臺江。狎諸漁者。唐咸通初。年甫三十。忽慕出塵。乃棄舟投芙蓉訓落髮。往豫章開元寺受具。布衲芒屨。食纔接氣。常終日宴坐。眾皆異之。與雪峰。本法門昆仲。而親近若師資。峰以其苦行。呼為頭陀。一日峰問。阿那箇是備頭陀。師曰。終不敢誑於人。異日峰召曰。備頭陀。何不徧參去。師曰。達磨不來東土。二祖不往西天。峰然之。暨登象骨山。乃與師同力締搆。學徒臻萃。師入室咨决。罔替晨昏。又閱楞嚴。發明心地。山是應機敏捷。與修多羅冥契。諸方元學。有所未決。必從之請益。至與雪峰徵詰。亦當仁不讓。峰曰。備頭陀。再來人也　雪峰上堂。要會此事。猶如古鏡當臺。胡來胡現。漢來漢現。師出眾曰。忽遇明鏡來時如何。峰曰。胡漢俱隱。師曰。老和尚。脚跟猶點未地在　住後上堂。佛道閒曠。無有程途。無門解脫之門。無意道人之意。不在三際故。不可升沈。建立乖真。非屬造化。動則起生死之本。靜則醉昏沈之鄉。動靜雙泯。即落空亡。動靜雙收。瞞頇佛性。必須對塵對鏡。如枯木寒灰。臨時應用。不失其宜。鏡照諸像。不亂光輝。鳥飛空中。不雜空色。所以十方無影像。三界絕行踪。不墮往來機。不住中間意。鐘中無鼓響。鼓中無鐘聲。鐘鼓不相交。句句無前後。如壯士展臂。不藉他力。師子遊行。豈求伴侶。九霄絕翳。何在穿通。一段光明。未曾昏昧。若到這裏。體寂寂常的的。日赫𦦨無邊。表圓覺。空中不動搖。吞爍乾坤迥然照。夫佛出世者。元無出入故曰無體。道本如如。法爾天真。不同修證。祇要虗閒。不昧作用。不涉塵泥。箇中纖毫。道不盡。即為魔王眷屬。句前句後。是學人難處。所以一句當天。八萬門永絕生死。直饒得似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。道人行處。如火銷冰。終不却成冰。箭既離弦。無返回勢。所以牢籠不肯住。呼喚不回頭。古聖不安排。至今無處所。若到這裏。步步登元。不屬邪正。識不能識。智不能知。動便失宗。覺即迷旨。二乘膽顫。十地魂驚。語路處絕。心行處滅。直得釋迦掩室於摩竭。淨名杜口於毗耶。須菩提無說而顯道。釋梵絕聽而雨花。若與麼見前。更疑何事。沒棲泊處。離去來今。限約不得。心思路絕。不因莊嚴。本來真淨。動用語笑。隨處明了。更無欠少。今時人不悟箇中道理。妄自涉事涉塵。處處染著。頭頭繫絆。縱悟則塵境紛紜。名相不實。便擬凝心斂念。攝事歸空。閉目藏睛。終有念起。旋旋破除。細想纔生。師便遏捺。如此見解。即是落空亡底外道。魂不散底死人。冥冥漠漠。無覺無知。塞耳偷鈴。徒自欺誑。這裏分別。則不然也不是。隈門傍戶。句句現前。不得商量。不涉文墨。本絕塵境。本無位次。權名箇出家兒。畢竟無踪迹。真如凡聖。地獄人天。祇是療狂子之方。虗空尚無改變。大道豈有升沈。悟則縱橫不離本際。若到這裏。凡聖也無立處。若向句中作意。則沒溺殺人。若向外馳求。又落魔界。如如向上。沒可安排。却似炤爐。不藏蚊蚋。此理本來平坦。何用剗除動靜揚眉。是真解脫道。不彊為意度建立乖真。若到這裏。纖毫不受。指意則差。便是千聖出頭來也。安一字不得。久立珍重　上堂。我今問汝諸人。且承當得箇甚麼事。在何世界。安身立命。還辨得麼。若辨不得。却似揑目生花。見自便差。知麼如今目前。見有山河大地。色空明暗。種種諸物。皆是狂勞花相。喚作顛倒知見。夫出家人。識心達本源。故號為沙門。汝今既已剃髮披衣。為沙門相。即便有自利利他分。如今看著。盡黑漫漫地。墨汁相似。自救尚不得。爭解為得人。仁者。佛法因緣事大。莫作等閒。相似聚頭。亂說雜話。趂謴過時。光陰難得。可惜許。大丈夫兒。何不自省察看。是甚麼事。祇如從上宗乘。是諸佛頂族。汝既承當不得。所以我方便勸汝。但從迦葉門接續頓超去。此一門。超凡聖因果。超毗盧妙莊嚴世界海。超他釋迦方便門。直下永劫。不教有一物。與汝作眼見。何不自急急究取。未必道我。且待三生兩生。久積淨業。仁者。宗乘是甚麼事。不可由汝用工莊嚴便得去。不可他心宿命便得去。會麼。祇如釋迦出頭來。作許多變。弄說十二分教。如瓶灌水。大作一場佛事。向此門中。用一點不得。用一毛頭伎倆不得。知麼。如同夢事。亦如寐語。沙門不應出頭來。不同夢事。葢為識得知麼識得。即是大出脫大徹頭人。所以超凡越聖。出生離死。離因離果。超毗盧。越釋迦。不被凡聖因果所謾。一切處無人識得。汝知麼。莫祇長戀生死愛網。被善惡業拘將去無自由分。饒汝鍊得身心。同虗空去。饒汝到精明。湛不搖處。不出識陰古人喚作如急流水。流急不覺。妄為恬靜。恁麼修行。盡出他輪回際不得。依前被輪回去。所以道諸行無常。直是三乘功果。如是可畏。若無道眼。亦不究竟。何似如今博地凡夫。不用一毫工夫。便頓超去。解省心力麼。還願樂麼。勸汝。我如今立地。待汝搆去。更不教汝加功煉行。如今不恁麼。更待何時。還肯麼。便下座。　上堂。汝諸人。如在大海裏坐。沒頭浸却了。更展手問人乞水喫。夫學般若菩薩。須具大根器。有大智慧始得。若有智慧。即今便出脫得去。若是根機遲鈍。直須勤苦耐志。日夜忘疲。無眠失食。如喪考妣相似。恁麼急切。盡一生去。更得人荷挾。尅骨究實。不妨易得搆去。且況如今誰是堪任受學底人。仁者。莫祇是記言記語。却似念陀羅尼相似。蹋步向前來。口裏哆哆和和地。被人把住。詰問著沒去處。便嗔道。和尚不為我答話。恁麼學事大苦。知麼。有一般坐繩床和尚。稱善知識。問著便搖身動手。點眼吐舌瞪視。更有一般說昭昭靈靈。靈臺智性。能見能聞。向五蘊身田裏。作主宰。恁麼為善知識。大賺人。知麼我今問汝。汝若認昭昭靈靈。是汝真實。為甚麼瞌睡時。又不成昭昭靈靈。若瞌睡時不是。為甚麼有昭昭時。汝還會麼。這箇喚作認賊為子。是生死根本。妄想緣氣。汝欲識根由麼。我向汝道。昭昭靈靈。祇因前塵色聲香等法。而有分別。便道此是昭昭靈靈。若無前塵。汝此昭昭靈靈。同於龜毛兔角。仁者真實。在甚麼處。汝今欲得出他五蘊身田主宰。但識取汝秘密金剛體。古人向汝道。圓成正遍。遍周沙界。我今少分。為汝智者。可以譬喻得解。汝還見南閻浮提日麼。世間人。所作興營。養身活命。種種心行作業。莫非皆承日光成立。祇如日體。還有許多般心行麼。還有不周遍處麼。欲識金剛體。亦須如是看。祇如今山河大地。十方國土。色空明暗。及汝身心。莫非盡承汝圓成威光所現。直是天人羣生類所作業。次受生果報。有情無情。莫非承汝威光。乃至諸佛成道成果。接物利生。莫非盡承汝威光。祇如金剛體。還有凡夫諸佛麼。有汝心行麼。不可道無。便得當去也。知麼。汝既有如是奇特當陽出身處。何不發明取因。何却隨他。向五蘊身田中鬼趣裏。作活計。直下自謾去。忽然無常殺鬼到來。眼目譸張。身見命見。恁麼時。大難支荷。如生脫龜殻相似大苦。仁者。莫把瞌睡見解。便當却去未解葢覆得毛頭許。汝還知麼。三界無安。猶如火宅。且汝未是得安樂底人。祇大作羣隊。干他人世這邊那邊。飛走野鹿相似。但求衣食。若恁麼爭行他王道。知麼。國王大臣。不拘執汝。父母放汝出家。十方施主。供汝衣食。土地神龍。呵護汝也。須具慚愧。知恩始得。莫孤負人好。長連床上。排行著地。銷將去。道是安樂未在。皆是粥飯。將養得汝。爛冬瓜相似。變將去土裏。埋將去業識。茫茫無本可據。沙門應甚麼到恁麼地。祇如大地上蠢蠢者。我喚作地獄劫住。如今若不了。明朝後日。入驢胎馬肚裏。牽犂拽耙。銜鐵負鞍碓搗磨磨。水火裏燒煑去。大不容易受。大須恐懼好。是汝自累。知麼。若是了去。直下永劫。不曾教汝有這箇消息。若不了。此煩惱惡業因緣。不是一劫兩劫。得休。直與汝金剛齊壽。知麼　師因參次聞燕子聲乃曰。深談實相。善說法要。便下座時有僧請益曰。某甲不會。師曰。去誰信汝　鼓山來。師作一圓相示之。山曰。人人出這箇不得。師曰。情知汝向驢胎馬腹裏作活計。山曰。和尚又作麼生。師曰。人人出這箇不得。山曰。和尚與麼道却得。某甲為甚麼道不得。師曰。我得汝不得　上堂。眾集。遂將拄杖一時趂下却回向。侍者道。我今日作得一解險。入地獄如箭射。者曰。喜得和尚再復人身　僧侍立次。師以杖指面前地上白點曰。還見麼。曰見。如是三問。僧亦如是答。師曰。你也見。我也見。為甚麼道不會　師嘗訪三斗庵主。纔相見。主曰。莫怪住山年深無坐具。師曰。人人盡有庵。主為甚麼無。主曰。且坐喫茶。師曰。庵主元來有在　侍雪峰次。有二僧從階下過。峰曰。此二人。堪為種草。師曰。某甲不與麼。峰曰。汝作麼生。師曰。便好與三十棒　因雪峰指火曰。三世諸佛。在火𦦨裏。轉大法輪。師曰。近日王令稍嚴。峰曰。作麼生。師曰。不許攙奪行市。雲門曰。火𦦨為三世諸佛說法。三世諸佛立地聽　南際到雪峰。峰令訪師。師問。古人道。此事唯我能知。長老作麼生。際曰。須知有不求知者。師曰。山頭和尚。喫許多辛苦作麼　雪峰普請畬田次。見一蛇。以杖挑起。召眾曰。看看。以刀芟為兩段。師以杖拋於背後。更不顧視。眾愕然。峰曰。俊哉　侍雪峰遊山次。峰指面前地曰。這一片地。好造箇無縫塔。師曰。高多少。峰乃顧視上下。師曰。人天福報。即不無。和尚若是靈山授記。未夢見在。峰曰。你又作麼生。師曰七尺八尺　雪峰曰。世界闊一尺。古鏡闊一尺。世界闊一丈。古鏡闊一丈。師指火爐曰。火爐闊多少。峰曰。如古鏡闊。師曰。老和尚脚跟。未點地在　師初住普應院。遷止玄沙。天下叢林。皆望風而賓之。閩帥王公。待以師禮。學徒餘八百。室戶不閉　上堂良久曰。我為汝得徹困也。還會麼。僧問。寂寂無言時如何。師曰。寐語作麼。曰本分事請師道。師曰。瞌睡作麼。曰。學人即瞌睡。和尚如何。師曰。爭得恁麼。不識痛癢。又曰。可惜。如許大師僧。千道萬里行脚到這裏。不消箇瞌睡寐語。便屈却去　問如何是學人自己。師曰。用自己作麼　問從上宗乘如何理論。師曰。少人聽。曰請和尚直道。師曰。患聾作麼　示眾。仁者。如今事不獲已。教我抑下如是威光。苦口相勸百千方便。如此如彼。共汝相知聞。盡成顛倒知見。將此咽喉唇吻。祇成得箇野狐精業。謾汝我還肯麼。祇如有過無過。唯我自知。汝爭得會。若是恁麼人出頭來。甘伏呵責。夫為人師匠大不易。須是善知識始得。知我如今恁麼方便助汝。猶尚不能搆。得可中純舉宗乘。是汝向甚麼處安措。還會麼。四十九年是方便。祇如靈山會上。有百萬眾。唯有迦葉一人親聞。餘盡不聞。汝道迦葉親聞底事。作麼生。不可道。如來無說說。迦葉不聞聞。便得當去。不可是汝修因成果。福智莊嚴底事。知麼。且如道。吾有正法眼藏。付囑大迦葉。我道猶如話月。曹溪豎拂子。還如指月。所以道。大唐國內宗乘中事。未曾見有一人舉唱。設有人舉唱。盡大地人。失却性命。如無孔鐵鎚相似。一時亡鋒結舌去。汝諸人。賴遇我。不惜身命。共汝顛倒知見。隨汝狂意。方有伸問處。我若不共。汝恁麼知聞去。汝向甚麼處得見我。會麼。大難努力。珍重　師有偈曰。萬里神光頂後相。沒頂之時何處望。事已成意亦休。此箇來𮛢觸處周。智者撩著便提取。莫待須臾失却頭。又曰。玄沙遊徑別。時人切須知。三冬陽氣盛。六月降霜時。有語非關舌無言切要詞。會我最後句。出世少人知　問四威儀外如何奉王。師曰。汝是王法罪人。爭會問事　問古人拈槌豎拂。還當宗乘也無。師曰。不當。曰古人意作麼生。師舉拂子。僧曰。宗乘中事如何。師曰。待汝悟始得　問如何是金剛力士。師吹一吹　閩王送師上船。師扣船召曰。大王爭能出得這裏去。王曰。在裏許得多少時也　師問文桶頭。下山幾時歸曰。三五日。師曰。歸時有無底桶子。將一擔歸。文無對　師垂語曰。諸方老宿。盡道接物利生。祇如三種病人。汝作麼生接。患盲者。拈槌豎拂。他又不見。患聾者。語言三昧。他又不聞。患瘂者。教伊說。又說不得。若接不得佛法無靈驗。時有僧出曰。三種病人。還許學人商量否。師曰。許汝作麼生商量。其僧珍重出。師曰。不是不是。羅漢曰。桂琛現有眼耳口。和尚作麼生接。師曰。慚愧。便歸方丈。中塔曰。三種病人。即今在甚麼處。又一僧曰。非唯謾他。兼亦自謾。(法眼曰。我當時見羅漢。舉此僧語。我便會三種病人。雲居錫曰祇如此僧會不會。若道會。玄沙又道不是。若道不會。法眼為甚麼道我因此僧語。便會三種病人。上座無事。上來商量。大家要知)有僧請益雲門。門曰。汝禮拜著。僧禮拜起。門以拄杖挃之。僧退後。門曰。汝不是患盲麼。復喚近前來。僧近前。門曰。汝不是患聾麼。門曰。會麼。曰不會。門曰。汝不是患瘂麼。僧於是有省　長慶來。師問。除却藥忌作麼生道。慶曰。放憨作麼。師曰。雪峰山橡子拾食來。這裏雀兒放糞　師因僧禮拜。師曰。因我得禮汝　普請斫柴次。見一虎。大龍曰。和尚虎。師曰。是汝虎。歸院後。天龍問。適來見虎。云是汝。未審。尊意如何。師曰。娑婆世界。有四種極重事。若人透得。不妨出得陰界。(東禪齊曰。上座古人見了道。我身心如大地虗空。如今人還透得麼)　師問長生。維摩觀佛前際不來。後際不去。今則無住。汝作麼生觀。生曰。放皎然過有筒道處。師曰。放汝過作麼生道。生良久。師曰。教阿誰委悉。生曰。徒勞側耳。師曰。情知汝向鬼窟裏作活計　問古人皆以瞬視接人。未審。和尚以何接人。師曰。我不以瞬視接人。曰學人為甚道不得。師曰。畐塞汝口。爭解道得。(法眼曰。古人恁麼道甚奇。特且問。上座口是甚麼)　問凡有言句。盡落裷䙡。不落裷䙡請和尚商量。師曰。抝折秤衡來。與汝商量　問承古有言。舉足下足。無非道場。如何是道場。師曰。沒却你。曰為甚麼得恁麼難見。師曰。祇為太近　師在雪峰時。光侍者謂師曰。師叔若學得禪。某甲打鐵船下海去。師住後。問光曰。打得鐵船也未。光無對(法眼代曰。和尚終不恁麼。法燈代曰。請和尚下船玄覺代曰。貧見思舊債)　師一日遣僧送書上雪峰。峰開緘。見白紙三幅。問僧。會麼曰。不會。峰曰。不見道君子千里同風。僧回舉似。師曰。山頭老漢。蹉過也不知。曰和尚如何。師曰。孟春猶寒。也不解道　師問鏡清。教中道。不見一法為大過患。且道不見甚麼法。清指露柱曰。莫是不見這箇法麼。(同安顯別曰。也知和尚不造次)師曰。浙中清水白米從汝喫。佛法未會在　問承和尚有言。盡十方世界。是一顆明珠學人如何得會。師曰。盡十方世界。是一顆明珠用會作麼。僧便休。師來日却問其僧。盡十方世界。是一顆明珠。汝作麼生會。曰盡十方世界。是一顆明珠。用會作麼師曰。知汝向鬼窟裏作活計　問如何是無縫塔。師曰。這一縫大小　韋監軍來謁。乃曰。曹山和尚甚奇怪。師曰。撫州取曹山幾里韋指傍僧曰。上座曾到曹山否。曰曾到。韋曰。撫州取曹山幾里。曰百二十里。韋曰。恁麼則上座不到曹山。韋却起禮拜。師曰。監軍却須禮此僧。此僧却具慚愧　問如何是清淨法身。師曰。膿滴滴地　問如何是親切底事。師曰。我是謝三郎　西天有聲明三藏至。閩帥。請師辨驗。師以鐵火筯敲銅爐問。是甚麼聲。藏曰。銅鐵聲。師曰。大王莫受外國人謾。藏無對(法眼代曰。大師久受大王供養。法燈代曰。卻是和尚謾大王)　師南遊。莆田縣。排百戲迎接。來日師問。小塘長老。昨日許多喧鬧。向甚麼處去也。塘提起衲衣角。師曰。料掉沒交涉　問僧。乾闥婆城。汝作麼生會。曰如夢如幻　師與地藏。在方丈說話。夜深侍者閉却門。師曰。門總閉了。汝作麼生得出去。藏曰。喚甚麼作門　師以杖拄地。問長生曰。僧見俗見。男見女見。汝作麼生見。曰和尚還見。皎然見處麼。師曰。相識滿天下　問承和尚有言。聞性遍周沙界。雪峰打鼓。這裏為甚麼不聞。師曰。誰知不聞　問險惡道中。以何為津梁。師曰。以眼為津梁。曰未得者如何。師曰。快救取好　師舉誌公云每日拈香擇火。不知身是道場。乃曰。每日拈香擇火。不知真箇道場(玄覺曰。祇如此二尊宿語。還有親疎也無)　師與韋監軍。喫果子。韋問。如何是日用而不知。師拈起果子曰。喫韋喫果子了再問。師曰。祇這是日用而不知　普請搬柴。師曰。汝諸人盡承吾力。一僧曰。既承師力。何用普請。師叱之曰。不普請爭得柴歸　師問明真。善財參彌勒。彌勒指歸文殊。文殊指歸佛處。汝道佛指歸甚麼處。曰不知。師曰。情知汝不知　大普玄通到禮覲。師曰。你在彼住。莫誑人家男女。女曰。玄通。祇是開過供養門。晚來朝去。爭敢作恁麼事。師曰。事難。曰真情是難。師曰。甚麼處。是難處。曰為伊不肯承當。師便入方丈。拄却門　問學人乍入叢林。乞師指箇入路。師曰。還聞偃溪水聲麼。曰聞。師曰。從這裏入　泉守王公。請師登樓。先語客司曰。待我引大師到樓前。便舁却梯。客司稟旨。公曰。請大師登樓。師視樓復視其人。乃曰。佛法不是此道理　師與泉守。在室中說話。有一沙彌。揭簾入見。却退步而出。師曰。那沙彌好。與二十拄杖。守曰。恁麼即某甲罪過。師曰。佛法不是恁麼。(鏡清曰。不為打水。有僧問。不為打永意作麼生。清曰。青山碾為塵。敢保沒閒人)梁太祖開平戊辰冬示寂。閩帥為之樹塔。壽七十五。臘四十五。

五燈全書卷第十三


卍新纂大日本續藏經第 81 冊 No. 1571 五燈全書


五燈全書卷第十四

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下六世

　　雪峰存禪師法嗣

　　福州長慶慧稜禪師

　　杭州鹽官孫氏子。稟性淳澹。年十三。於蘇州通玄寺。出家登戒。歷參禪苑。後參靈雲。問。如何是佛法大意。雲曰。驢事未去。馬事到來。師如是往來雪峰玄沙。二十年間。坐破七箇蒲團。不明此事。一日捲簾。忽然大悟。乃有頌曰。也大差。也大差。捲起簾來見天下。有人問我解何宗。拈起拂子劈口打。峰舉謂玄沙曰。此子。徹去也。沙曰。未可。此是意識著述。更須勘過始得。至晚。眾僧上來問訊。峰謂師曰。備頭陀。未肯汝在。汝實有正悟。對眾舉來。師又有頌曰。萬象之中獨露身。唯人自肯乃方親。昔時謬向途中覓。今日看來火裏冰。峰乃顧沙曰。不可更是意識著述。師問峰曰。從上諸聖傳受一路。請師垂示。峰良久。師設禮而退。峰乃微笑。師入方丈參。峰曰。是甚麼。師曰。今日天晴好普請。自此酬問。未甞爽於元旨　師在西院。問詵上座曰。這裏有象骨山。汝曾到麼。曰不曾到。師曰。為甚麼不到。曰自有本分事在。師曰。作麼生。是上座本分事。詵乃提起衲衣角。師曰。為當祇這箇別更有。曰上座見過甚麼。師曰。何得龍頭蛇尾　保福辭歸。雪峰謂師曰。山頭和尚。或問上座信作麼生祇對。師曰。不避腥羶。亦有少許。曰信道甚麼。師曰。教我分付阿誰。曰從展雖有此語。未必有恁麼事。師曰。若然者。前程全自闍黎　師與保福遊山。福問。古人道。妙峰山頂。莫祇這過便是也無。師曰。是即是可惜許　師來往雪峰。二十九載。天祐三年。泉州刺史王延彬。請住招慶。開堂日。公朝服趨隅。曰請師說法。師曰。還聞麼。公設拜。師曰。雖然如此。恐有人不肯　問如何是正法眼。師曰。有願不撒沙　一日王太傅入院。見方丈門閉。問演侍者曰。有人敢道太師在否。演曰。有人敢道太師不在否　閩帥。請居長慶。號超覺太師。上堂良久曰。還有人相悉麼。若不相悉。欺謾兄弟可也。祇今有甚麼事。莫有窒差也無。復是誰家屋裏事。不肯擔荷。更待何時。若是和根參學不到這裏。還會麼。如今有一般行脚人。耳裏總滿也。假饒收拾得底。還當得行脚事麼。僧問。行脚事如何學。師曰。但知就人索取。曰如何是獨脫一路。師曰。何煩更問　問名言妙義。教有所詮。不涉三科。請師直道。師曰。珍重。師乃曰。明明歌詠。汝尚不會。忽被暗裏來底事。汝作麼生。僧問。如何是暗來底事。師曰。喫茶去(中塔代曰便請和尚相伴)　問如何是不隔毫端底事。師曰。當不當問如何得不疑不惑去。師乃展兩手。僧不進語。師曰。汝更問。我與汝道。僧再問。師露膊而坐。僧禮拜。師曰。汝作麼生會。曰今日風起。師曰。恁麼道未定人見解。汝於今古中。有甚麼節要。齊得長慶。若舉得。許汝作話主。其僧但立而已。師却問。汝是甚處人。曰向北人。師曰。南北三千里外。學妄語作麼。僧無對　上堂良久曰。莫道今夜較些子。便下座　僧問。眾手淘金。誰是得者。師曰。有伎倆者得。曰學人還得也無。師曰。大遠在　上堂。撞著道伴。交肩過一生。參學事畢　上堂。淨潔打叠了也。却近前問我。覓我劈脊。與你一棒。有一棒到你。你須生慚愧。無一棒到你。你又向甚麼處會　問羚羊挂角時如何。師曰。草裏漢。曰挂角後如何。師曰。亂呌喚。曰畢竟如何。師曰。驢事未去。馬事到來　問如何是合聖之言。師曰。大小長慶。被汝一問口似匾擔。曰何故如此。師曰。適來問甚麼　上堂。我若舉唱宗乘。須閉却法堂門。所以道盡法無民。僧問不怕無民。請師盡法。師曰。還委落處麼　問如何是西來意。師曰。香嚴道底一時坐却　上堂。總似今日。老胡有望。保福曰。總是今日。老胡絕望(玄覺曰。恁麼道是相見語。不是相見語)　安國瑫新得師號。師去作賀。瑫出接。師曰。師號來耶。曰來也。師曰。是甚麼號。曰明真。師乃展手。曰甚麼處去來。師曰。幾不問過　問僧。甚處來。曰鼓山來。師曰。鼓山有不跨石門底句。有人借問。汝作麼生道。曰。昨夜報慈宿。師曰。劈脊棒。汝又作麼生。曰和尚若行此棒。不虗受人天供養。師曰。幾合放過　問古人有言。相逢不拈出。舉意便知有時如何。師曰。知有也未(僧又問保福。福曰。此是誰語。曰丹霞語。福曰。去莫妨我打睡)　師入僧堂。舉起疏頭曰。見即不見。還見麼。眾無對　師到羅山見製龕子。以杖敲龕曰。太煞預備。山曰。拙布置。師曰。還肯入也無。山曰。吽吽　上堂。大眾集定。師乃拽出一僧曰。大眾禮拜此僧。又曰。此僧有甚麼長處。便教大眾禮拜。眾無對　問如何是文彩未生時事。師曰。汝先舉。我後舉。其僧但立而已。師曰。汝作麼生舉。曰某甲截舌有分　保福遷化。僧問。保福。拋却殻漏子。向甚麼處去也。師曰。且道。保福在那箇殻漏子裏。後唐明宗長興壬辰五月十七日歸寂。壽七十九。臘六十。王氏建塔。

　　漳州保福院從展禪師

　　福州陳氏子。年十五。禮雪峰為受業。遊吳楚間。後歸執侍。峰一日忽召曰。還會麼。師欲近前。峰以杖拄之。師當下知歸。嘗以古今方便。詢於長慶。一日慶謂。師曰。寧說阿羅漢有三毒。不可說如來有二種語。不道如來無語。祇是無二種語。師曰。作麼生是如來語。祇曰。聾人爭得聞。師曰。情知和尚向第二頭道。慶曰。汝又作麼生。師曰。喫茶去。(雲居錫曰。甚麼處。是長慶向第二頭道處)　問長慶盤山道。光境俱亡。復是何物。洞山道。光境未亡。復是何物。師曰。據此二尊宿商量。猶未得勦絕。乃問長慶。如今作麼生道得勦絕。慶良久。師曰。情知和尚向鬼窟裏作活計。慶却問。作麼生。師曰。兩手扶犁水過膝　長慶問。見色便見心。還見船子麼。師曰。見曰。船子且置。作麼生是心。師却指船子　雪峰上堂曰。諸上座。望州亭與汝相見了也。烏石嶺與汝相見了也。僧堂前與汝相見了也。師舉問鵞湖。僧堂前相見即且置。祇如望州亭烏石嶺。甚麼處相見。鵞湖驟步歸方丈。師低頭入僧堂　後梁真明戊寅。漳州刺史王公。創保福禪苑。迎師居之。開堂日。王公禮跪。三請躬自扶掖陞座。師乃曰。須起箇笑端作麼。然雖如此。再三不容推免。諸仁者。還識麼。若識得。便與古佛齊肩。時有僧。出方禮拜。師曰。晴乾不肯去。直待雨淋頭。問郡守崇建精舍。大闡真風。便請和尚舉揚宗教。師曰。還會麼。曰恁麼則羣生有賴也。師曰。莫塗汙人好。又僧出禮拜。師曰。大德好與莫覆却船子。僧問。泯默之時。將何為則。師曰。落在甚麼處。曰不會。師曰。瞌睡漢。出去　上堂。此事如擊石火。似閃電光。搆得搆不得。未免喪身失命。僧問。未審。搆得底人。還免喪身失命也無。師曰。適來且置。闍黎還搆得麼。曰若搆不得。未免大眾怪笑。師曰。作家作家。曰是甚麼心行。師曰。一杓屎攔面。潑也不知臭。師見僧。以杖打露柱。又扛其僧頭。僧作忍痛聲。師曰。那箇為甚麼不痛。僧無對　問摩騰入漢。一藏分明。達磨西來。將何指示。師曰。上座行脚事作麼生。曰不會。師曰。不會會取。莫傍家取人處分。若是久在叢林。麤委些子遠近。可以隨處任真。其有初心後學。未知次序。山僧所以不惜口業向汝道。塵劫來事。祇在如今。還會麼。然佛法付囑國王大臣。郡守。昔同佛會。今方如是。若是福祿榮貴。則且不論。祇如當時。受佛付囑底事。還記得麼。若識得。便與千聖齊肩。儻未識得。直須諦信此事。不從人得。自己亦非。言多去道轉遠。直道言語道斷。心行處滅。猶未是在。久立珍重　上堂。有人從佛殿後過見。是張三李四。從佛殿前過。為甚麼不見。且道。佛法利害在甚麼處。僧曰。為有一分麤境。所以不見。師乃叱之。自代曰。若是佛殿即不見。曰不是佛殿。還可見否。師曰。不是佛殿。見箇甚麼　問十二時中如何據驗。師曰。却好據驗。曰學人為甚麼不見。師曰不可更揑日去也　問主伴重重。極十方而齊唱。如何是極十方而齊唱。師曰。汝何不教別人問　問因言辯意時如何。師曰。因甚麼言。僧低頭良久。師曰掣電之機。徒勞佇思　師因僧侍立。問曰。汝得恁麼麤心。僧曰。甚麼處。是某甲麤心處。師拈一塊土度與。僧曰。拋向門前著。僧拋了却來曰。甚麼處是某甲麤心處。師曰。我見築著磕著。所以道汝麤心　師問羅山。僧問巖頭。浩浩塵中如何辨主。頭曰。銅沙鑼裏滿盛油。意作麼生。山召師。師應諾。山曰。獼猴入道場。山却問明招。忽有人問。你又作麼生。招曰。箭穿紅日影　師問羅山。巖頭道。與麼與麼。不與麼不與麼。意作麼生。山召師。師應諾。山曰。雙明亦雙暗。師禮謝。三日後。却問。前日蒙和尚垂慈。祇為看不破。山曰。盡情向汝道了也。師曰。和尚是把火行。山曰。若與麼。據汝疑處問將來。師曰。如何是雙明亦雙暗。山曰。同生亦同死。師又禮謝而退。別有僧問師。同生亦同死時如何。師曰。彼此合取狗口。曰和尚收取口喫飯。其僧却問羅山。同生亦同死時如何。山曰。如牛無角。曰同生不同死時如何。山曰。如虎戴角　師見僧喫飯。乃拓鉢曰。家常。僧曰。和尚是甚麼心行　有尼到參。師問。阿誰。侍者報曰。覺師姑。師曰。既是覺師姑。用來作麼。尼曰。仁義道中。即不無師。別云。和尚是甚麼心行　師聞長生卓庵。乃往相訪。茶話次。生曰。會有僧問祖師西來意。某甲舉拂子示之。不知得不得。師曰。某甲爭敢道得不得。有箇問。有人讚歎此事。如虎戴角。有人輕毀此事。分文不直。一等是恁麼事。因甚麼毀讚不同。生曰。適來出自偶爾。(老宿曰。毀又爭得。又老宿曰。惜取眉毛好。太原孚曰。若無智眼。難辨得失)　師問僧。殿裏底是甚麼。曰和尚定當看。師曰。釋迦佛。曰和尚莫謾人好。師曰。却是汝謾我。　閩帥。遣使送朱記到。師上堂。提起印曰。去即印住。住即印破。僧曰不去不住。用印奚為。師便打。僧曰。恁麼則鬼窟裏。全因今日也。師持印歸方丈　問僧。甚處來。曰江西。師曰。學得底那。曰拈不出。師曰。作麼生。僧無對　師舉洞山真讚。云徒觀紙與墨。不是山中人。僧問。如何是山中人。師曰。汝試邈掠看。曰若不黠兒。幾成邈掠。師曰。汝是黠兒。曰和尚是甚麼心行。師曰。來言不豐　僧數錢次。師乃展手曰。乞我一錢。曰和尚因何到恁麼地。師曰。我到恁麼地。曰若到恁麼地。將取一文去。師曰。汝因甚到恁麼地　問僧。甚處來。曰觀音。師曰還見觀音麼。曰見。師曰。左邊見右邊見。曰見時不歷左右　問如何是入火不燒。入水不溺。師曰。若是水火。即被燒溺　師問飯頭。鑊闊多少。曰。和尚試量看。師以手作量勢。曰和尚莫謾某甲。師曰。却是汝謾我　問欲達無生路。應須識本源。如何是本源。師良久。却問侍者。這僧問甚麼。其僧再舉。師乃喝出曰。我不患聾　問學人近入叢林。乞師全示入路。師曰。若教全示。我却禮拜汝　師問僧。汝作甚麼業來。得恁麼長大。曰和尚短多少。師却蹲身作短勢。僧曰。和尚莫謾人好。師曰。却是汝謾我　師令侍者屈隆壽長老。曰但獨自來。莫將侍者來。壽曰。不許將來。爭解離得。師曰。太煞恩愛。壽無對。師代曰。更謝和尚上足傳示　閩帥。甞奏命服。一日示微疾。僧入丈室問訊。師曰。吾與汝相識年深。有何方術相救。曰方術甚有。聞說和尚不解忌口。又謂眾曰。吾旬日來。氣力困劣。別無他。祇是時至也。僧問。時既至矣。師去即是。住即是。師曰。道道。曰恁麼則某甲不敢造次。師曰。失錢遭罪。言訖而寂。當後唐明宗天成戊子三月二十二日也。

　　福州鼓山神晏興聖國師

　　大梁李氏子。幼惡葷羶。樂聞鐘梵。年十二時。有白氣數道。騰於所居屋壁。師題壁曰。白道從茲速改張。休來顯現作妖祥。定祛邪行歸真見。必得超凡入聖鄉。題罷。氣即隨滅。年甫志學。遘疾甚。亟夢神人與藥。覺而頓愈。明年又夢梵僧告曰。出家時至矣。遂依衛州白鹿規披削。嵩嶽受具。謂同學曰。古德曰。白四羯磨後。全體戒定慧。豈準繩而可拘也。於是杖錫。徧扣禪關。而但記語言。存乎知解。及造雪嶺。朗然符契。一日參雪峰。峰知其緣熟。忽起搊住曰。是甚麼。師釋然了悟。亦忘其了心。唯舉手搖曳而已。峰曰。子作道理耶。師曰。何道理之有。峰審其懸解。撫而印之。後閩帥。常詢法要。創鼓山請舉揚宗旨　上堂。良久曰。南泉在日。亦有人舉要。且不識南泉。即今莫有識南泉者麼。試出來。對眾驗看。時有僧出禮拜。纔起。師曰。作麼生。僧近前曰。咨和尚。師曰。不才請退。乃曰。經有經師。論有論師。律有律師。有函有號。有部有帙。各有人傳持。且佛法是建立教。禪道乃止啼之說。他諸聖出興。葢為人心不等。巧開方便。遂有多門。受疾不同。處方還異。在有破有。居空叱空。二患既除。中道須遣。鼓山所以道。句不當機。言非展事承言者喪。滯句者迷。不唱言前。寧談句後。直至釋迦掩室。淨名杜口。大士梁時童子。當日一問二問三問。盡有人了也。諸仁者。合作麼生。時有僧出禮拜。師曰。高聲問。曰學人咨和尚。師喝曰。出去。曰己事未明。以何為驗。師抗聲曰。似未聞那。其僧再問。師曰。一點隨流食咸不重　問如何是包盡乾坤底句。師曰。近前來。僧近前。師曰。鈍置殺人。曰如何紹得。師曰。犴𤞞無風。徒勞展掌。曰如何即是。師曰。錯曰。學人便承當時如何。師曰。汝作麼生承當　問如何是學人正立處。師曰。不從諸聖行　問千山萬山那箇是正山。師曰。用正山作麼　師與招慶相遇次。慶曰。家常。師曰。太無厭生。慶曰。且欵欵。師却曰。家常。慶曰。今日未有火。師曰。太鄙悋生。慶曰。穩便將取去　上堂垂語曰。鼓山門下。不得咳𠻳。時有僧咳𠻳一聲。師曰。作甚麼。曰傷風。師曰。傷風即得　問如何是宗門中事。師乃側掌曰。吽吽　問如何是向上關棙子。師便打　問如何是鼓山正主。師曰。瞎作麼　師問保福。古人道。非不非。是不是。意作麼生。福拈起茶盞。師曰。莫是非好。　問如何是真實人體。師曰。即今是甚麼體。曰究竟如何。師曰。爭得到恁麼地　問如何是佛法大意。師曰。金烏一點萬里無雲　上堂。欲知此事。如一口劒。僧問。學人是死屍。如何是劒。師曰。拽出這死屍著。僧應諾。便歸僧堂。結束而去。師至晚聞得。乃曰。好與拄杖(東禪齊曰。這僧若不肯。鼓山有甚過。若肯。何得便發去。又曰。鼓山拄杖。賞伊罰伊。具眼底試商量看。)　問僧。鼓山有不跨石門句。汝作麼生道。僧曰。請師便打　問如何是古人省心力處。師曰。汝何費力　問言滿天下無口過。如何是無口過。師曰。有甚麼過　問如何是教外別傳底事。師曰。喫茶去　師與閩帥。瞻仰佛像。帥問。是甚麼佛。師曰。請大王鑒。師曰。鑒即不是佛。師曰。是甚麼。師無對。(長慶代曰。久承大師在眾何得造次)　問從上宗乘如何舉唱。師以拂子驀口打　問如何是省要處。師曰。汝還恥麼　示眾。今為諸仁者刺頭入他諸聖化門裏。抖擻不出。所以向諸人道。教排不到。祖不西來。三世諸佛不能唱。十二分教。載不起。凡聖攝不得。古今傳不得。忽爾是箇漢。未通箇消息。向他恁麼道。被他驀口摑。還怪得他麼。雖然如此。也不得亂摑。鼓山尋常道。更有一人不跨石門。須有不跨石門句。作麼生是不跨石門句。鼓山自住。三十餘年。五湖四海來者。向高山頂上。看山翫水。未見一人快利通得箇消息。如今還有人通得也未。若通得亦不昧。諸兄弟。若無不如散去。珍重　師有偈曰。直下猶難會。尋言轉便賖。若論佛與祖。特地隔天涯。師舉問僧。汝作麼生會。僧無語。乃謂侍者曰。某甲不會。請代一轉語。者曰。和尚與麼道。猶隔天涯在。僧舉似師。師喚侍者問。汝為這僧代語。是否。者曰。是師便打趂出院。

　　杭州龍華寺靈照真覺禪師

　　高麗人也。萍遊閩越。陞雪峰之堂。冥符元旨。居唯一衲服勤眾務。閩中謂之照布衲。一夕指半月。問溥上座曰。那一片甚麼處去也。溥曰。莫妄想。師曰。失却一片也。眾雖歎美。而恬澹自持。初住婺州齊雲山　上堂。良久忽舒手。顧眾曰。乞取些子。乞取些子。又曰。一人傳虗。萬人傳實。僧問。草童能歌舞。未審。今時還有無。師下座作舞曰。沙彌會麼。曰不會。師曰。山僧蹋曲子也不會　次遷越州鏡清。上堂。今日盡令去也。時有僧出曰。請師盡令。師乃曰。吽吽　問如何是學人本分事。師曰。鏡清不惜口　問請師雕琢。師曰。八成。曰為甚麼不十成。師曰。還知鏡清生修理麼　問僧。甚處來。曰五峰來。師曰。來作甚麼。曰禮拜和尚。師曰。何不自禮。曰禮了也。師曰。鏡湖水淺　問如何是第一句。師曰。莫錯下名言。曰豈無方便。師曰。烏頭養雀兒　問古人道。見色便見心。此即是色阿那箇是心。師曰。恁麼問。莫欺山僧麼　問未剖以前請師斷。師曰。落在甚麼處。曰失口即不可。師曰。也是寒山送拾得。僧禮拜。師曰。住住。闍黎失口。山僧失口。曰惡虎不食子。師曰。驢頭出。馬頭回　師驀問一僧。記得麼。曰記得。師曰。道甚麼。曰道甚麼。師曰。淮南小兒入寺　問是甚麼即俊鷹。俊鷂趂不及。師曰。闍黎別問。山僧別答。曰請師別答。師曰十里行人較一程　問金屑雖貴。眼裏著不得時如何。師曰。只者著不得。還著得麼。僧禮拜。師曰。深沙神　問菩提樹下度眾生。如何是菩提樹。師曰。大似苦練樹。曰為甚麼似苦練樹。師曰。素非良馬。何勞鞭影　師於後漢天福丁未閏七月二十六日示寂。塔於杭之大慈山。壽七十八。

　　明州翠巖令參永明禪師

　　安吉州人也。僧問。不借三寸請師道。師曰。茶堂裏貶剝去　問國師三喚侍者。意旨如何。師曰。抑逼人作麼　上堂。一夏與兄弟。東語西話。看翠巖眉毛在麼(長慶曰。生也。雲門曰。關。保福曰。作賊人心虛。翠巖芝曰。為眾竭力禍出私門)　問凡有言句盡是點汙。如何是向上事。師曰。凡有言句盡是點汙　問如何是省要處。師曰。大眾笑汝　問還丹一粒。點纖成金。至理一言。轉凡成聖。學人上來請師一點。師曰。不點。曰為甚麼不點。師曰。恐汝落凡聖。曰乞師至理。師曰。侍者點茶來。　問古人拈槌豎拂意旨如何。師曰。邪法難扶　問僧繇為甚寫誌公真不得。師曰。作麼生合殺　問險惡道中。以何為津梁。師曰。藥山再三叮囑　問不帶凡聖當機何示。師曰。莫向人道。翠巖靈利　問妙機言句盡皆不當宗乘中事如何。師曰。禮拜著。曰學人不會。師曰。出家行脚。禮拜也不會。師後遷龍冊而終焉。

　　越州鏡清寺道怤順德禪師

　　永嘉陳氏子。幼不葷茹。親黨強啖以枯魚。隨即嗢噦。遂求出家。於本州開元寺受具。遊方抵閩。謁雪峰。峰問。甚處人。曰溫州人。峰曰。恁麼則與一宿覺。是鄉人也。曰祇如一宿覺。是甚麼處人。峰曰。好喫一頓棒。且放過。一日師問。祇如古德。豈不是以心傳心。峰曰。兼不立文字語句。師曰。祇如不立文字語句。師如何傳。峰良久。師禮謝。峰曰。更問我一轉。豈不好。師曰。就和尚請一轉問頭。峰曰。祇恁麼為別有商量。師曰。和尚恁麼即得。峰曰。於汝作麼生。師曰。孤負殺人　雪峰謂眾曰。堂堂密密地。師出問。是甚麼堂堂密密峰。起立曰。道甚麼。師退步而立　雪峰垂語曰。此事。得恁麼尊貴。得恁麼綿密。師曰。道怤。自到來數年。不聞和尚恁麼示誨。峰曰。我向前雖無。如今已有。莫有所妨麼。曰不敢。此是和尚不已而已。峰曰。致使我如此。師從此信入。而且隨眾。時謂之小怤布衲　普請次。雪峰舉溈山道見色便見心。汝道還有過也無。師曰。古人為甚麼事。峰曰。雖然如此。要共汝商量。師曰。恁麼則不如道。怤鉏地去　師再參雪峰。峰問。甚處來。師曰。嶺外來。峰曰。甚麼處。逢見達磨。師曰。更在甚麼處。峰曰。未信汝在。師曰。和尚莫恁麼粘膩好。峰便休　師後徧歷諸方。益資權智。因訪先曹山。山問。甚麼處來。師曰。昨日離明水。山曰。甚麼時到明水。師曰。和尚到時到。山曰。汝道我甚麼時到。師曰。適來猶記得。山曰。如是如是　師初住越州鏡清。唱雪峰之旨。學者奔湊。副使皮光業者。日休之子。辭學宏瞻。屢擊難之。退謂人曰。怤師之高論。人莫窺其極也　新到參。師拈起拂子。僧曰。久嚮鏡清。猶有這箇在。師曰。鏡清今日失利　問學人啐請師啄。師曰。還得活也無。曰若不活。遭人怪笑。師曰。也是草裏漢　問僧。近離甚處。曰三峰。師曰。夏在甚處。曰五峰。師曰。放你三十棒。曰過在甚麼處。師曰。為汝出一叢林。入一叢林　師一日於僧堂自擊鐘曰。玄沙道底。玄沙道底。僧問。玄沙道甚麼。師乃畫一圓相。僧曰。若不久參爭知與麼。師曰。失錢遭罪　師住庵時。有行者至。徐徐近繩床。取拂子提起。問某甲喚這箇作拂子。庵主喚作甚麼。師曰。不可更安名立字也。行者乃擲却拂子曰。著甚死急　問僧。外面是甚麼聲。曰蛇咬蝦蟇聲。師曰。將謂眾生苦。更有苦眾生　問如何是靈源一直道。師曰。鏡湖水可煞深　問如何是清淨法身。師曰。紅日照青山。曰如何是法身向上事。師曰。風吹雪不寒　問僧。趙州喫茶話。汝作麼生會。僧便出去。師曰。邯鄲學唐步　問學人未達其源。請師方便。師曰。是甚麼源。曰其源。師曰。若是其源。爭受方便。僧禮拜退。侍者問。和尚適來。莫是成褫伊麼。師曰。無曰。莫是不成褫伊麼。師曰。無曰。未審。意旨如何。師曰。一點水墨。兩處成龍　師在帳中坐。有僧問訊。師撥開曰。當斷不斷。反招其亂。曰既是當斷。為甚麼不斷。師曰。我若盡法。直恐無民。曰不怕無民。請師盡法。師曰。維那。拽出此僧著。又曰。休休。我在南方識伊和尚來　普請鉏草次。浴頭請師浴。師不顧。如是三請。師舉钁作打勢。頭便走。師召曰。來來。頭回首。師曰。向後遇作家。分明舉似。頭後到保福。舉前語未了。福以手掩其口。頭却回舉似師。師曰。饒你恁麼也未作家　師問僧。甚處來。曰天台來。師曰。阿誰問汝天台。曰和尚何得龍頭蛇尾。師曰。鏡清今日失利　師看經次。僧問。和尚看甚麼經。師曰。我與古人鬬百草。師却問。汝會麼。曰少年也曾恁麼來。師曰。如今作麼生。僧舉拳。師曰。我輸汝也　問辨不得提不起時如何。師曰。爭得到這裏。曰恁麼則禮拜去也。師曰。鏡清今日失利　師見僧學書。廼問。學甚麼書。曰請和尚鑒。師曰。一點未分三分著地。曰今日又似遇人。又似不遇人。師曰。鏡清今日失利　問聲前絕妙。請師指歸。師曰。許由不洗耳。曰為甚麼如此。師曰。猶繫脚在。曰某甲祇如此。師意又如何。師曰。無端夜來鴈。驚起後池秋　錢王命居天龍寺。後創龍冊寺。延請居焉。上堂。如今事不得已。向汝道。各自驗看實箇親切。既恁麼親切。到汝分上。因何特地生疎。祇為拋家日久。流浪年深。一向緣塵。致見如此。所以喚作背覺合塵。亦名捨父逃逝。今勸兄弟。未歇歇去好。未徹徹去好。大丈夫兒。得恁麼無氣槩。還惆悵麼。終日茫茫地。且覓取箇管帶路好。也無人問我管帶一路。僧問。如何是管帶一路。師噓噓曰。要棒喫即道。曰恁麼則學人罪過也。師曰。幾被汝打破蔡州　問僧。近離甚處。曰。石橋。師曰。本分事作麼生。曰近離石橋。師曰。我豈不知你近離石橋。本分事作麼生。曰和尚何不領話。師便打。曰某甲話在。師曰。你但喫棒。我要這話行　問。一等明機雙扣為甚麼。却遭違貶。師曰。打水魚頭痛。驚林鳥散忙　問十二時中。以何為驗。師曰。得力即向我道。曰諾。師曰。十萬八千猶可近　問如何是方便門速易成就。師曰。速易成就。曰爭奈學人領覽禾的。師曰。代得也代却　問如何是人無心合道。師曰。何不問道無心合人。曰如何是道無心合人。師曰。白雲乍可來青嶂。明月那教下碧天　問新年頭還有佛法也無。師曰。有曰。如何是新年頭佛法。師曰。元正啟祚。萬物咸新。曰謝師答話。師曰。鏡清今日失利。　問學人問不到處。請師不答。和尚答不到處。學人即不問。師乃搊住曰。是我道理。是汝道理。曰和尚若打學人。學人也打和尚。師曰。得對相耕去　問承師有言。諸方若不是走人。便是籠人罩人。未審。和尚如何。師曰。被汝致此一問。直得當門齒落　上堂。眾集定。師拋下拄杖曰。大眾動著也二十棒。不動著也二十棒。時有僧出。拈得頭上戴出去。師曰。鏡清今日失利　問僧。門外甚麼聲。曰雨滴聲。師曰。眾生顛倒。迷己逐物。曰和尚作麼生。師曰。洎不迷己。曰洎不迷己。意旨如何。師曰。出身猶可易。脫體道應難　問如何是同相。師將火筯插向爐中。曰如何是別相。師又將火筯插向一邊　有僧引一童子到。曰此童子。常愛問人佛法。請和尚驗看。師乃令點茶。童子點茶來。師啜了過。盞槖與童子。子近前接。師却縮手曰。還道得麼。子曰。問將來。僧曰。此童子見解如何。師曰。也祇是一兩生持戒僧　晉天福丁酉八月示滅。塔於龍冊山。

　　漳州報恩院懷岳禪師

　　泉州人。少依本州聖受壽業。繼參雪峰。僧問。十二時中如何行履。師曰。動即死。曰不動時如何。師曰。猶是守古塚鬼　問如何是學人出身處。師曰。有甚麼纏縛汝。曰爭奈出身不得何。師曰。過在阿誰　問如何是報恩一靈物。師曰。喫如許多酒糟作麼。曰還露脚手也無。師曰。這裏是甚麼處所　問牛頭未見四祖時如何。師曰。萬里一片雲。曰見後如何。師曰。廓落地　問黑雲陡暗誰當兩者。師曰。峻處先傾　問宗乘不却如何舉唱。師曰。山不自稱。水無間斷　問佛未出世時如何。師曰。汝爭得知　問撥塵見佛時如何。師曰。甚麼年中得見來　問師子在窟時如何。師曰。師子是甚麼家具。曰師子出窟時如何。師曰。師子在甚麼處　問如何是目前佛。師曰。快禮拜　臨遷化上堂。山僧十二年來。舉揚宗教。諸人怪我甚麼處。若要聽三經五論。此去開元寺咫尺。言訖而寂。

　　福州安國院弘瑫明真禪師

　　泉州陳氏子。參雪峰。峰問。甚麼處來。曰江西來。峰曰。甚麼處見達磨。曰分明向和尚道。峰曰。道甚麼。曰甚麼處去來　一日雪峰見師。忽搊住曰。盡乾坤是箇解脫門。把手拽伊不肯人。曰和尚怪弘瑫不得。峰拓開曰。雖然如此。爭奈背後許多師僧何　師舉國師碑文曰。得之於心。猗蘭作旃檀之樹。失之於旨。甘露乃蒺藜之園。問僧曰一語須具得失兩意。汝作麼生道。僧舉拳曰。不可喚作拳頭也。師不肯。亦舉拳別。曰祇為喚這箇作拳頭　出世囷山。後閩帥。命居安國。大闡元風。僧問。如何是西來意。師曰。是即是莫錯會　問如何是第一句。師曰。問問　問學人上來未盡其機。請師盡機。師良久。僧禮拜。師曰。忽到別處人問。汝作麼生舉。曰終不敢錯舉。師曰。未出門。已見笑具　問如何是達磨傳底心。師曰。素非後躅　問不落有無之機。請師全道。師曰。汝試斷看　問如何是一毛頭事。師拈起袈裟曰。乞師指示。師曰。抱璞不須頻下淚。來朝更獻楚王看　問。寂寂無言時如何。師曰。更進一步　問凡有言句。皆落因緣方便。不落因緣方便事如何。師曰。桔槹之士頻逢。抱甕之流罕遇　問向上一路。千聖不傳。未審。和尚如何傳。師曰。且留口喫飯著　問如何是高尚底人。師曰。河濵無洗耳之叟。磻溪絕垂釣之人　問十二時中。如何救得生死。師曰。執鉢不須窺眾樂。履冰何得步參差　問學人擬問宗乘。師還許也無。師曰。但問。僧擬問。師便喝出　問目前生死如何免得。師曰。把將生死來　問知有底人。為甚麼道不得。師曰。汝爺名甚麼　問如何是活人劒。師曰。不敢瞎却汝。曰如何是殺人刀。師曰。祇這箇是　問不犯鋒鋩如何知音。師曰。驢年去　問苦澁處乞師一言。師曰。可煞沈吟。曰為甚麼如此。師曰。也須相悉好　問常居正位底人。還消得人天供養否。師曰。消不得。曰為甚麼消不得。師曰。是甚麼心行。曰甚麼人消得。師曰。著衣喫飯底消得　師舉稜住招慶時。在法堂東角立。謂僧曰。這裏好致一問。僧便問。和尚為何不居正位。稜曰。為汝恁麼來。曰即今作麼生。稜曰。用汝眼作麼。師乃曰。他家恁麼。問別是箇道理。汝今作麼生道。後安國曰。恁麼則大眾一時散去得也。師自代曰。恁麼即大眾一時禮拜。

　　泉州睡龍山道溥弘教禪師

　　福唐鄭氏子。初住五峰。上堂。莫道空山無祇待。便歸方丈　僧問。凡有言句不出大千頂。未審。頂外事如何。師曰。凡有言句。不是大千頂。曰如何是大千頂。師曰。摩醯首羅天。猶是小千界　問初心後學。近入叢林方便門中。乞師指示。師敲門枋。僧曰。向上還有事也無。師曰有。曰如何是向上事。師再敲門枋。

　　南嶽金輪可觀禪師

　　福唐薛氏子。參雪峰。峰曰。近前來。師方近前作禮。峰與一蹋。師忽契悟。師事十二載。復歷叢林。住後上堂。我在雪峰。遭他一蹋。直至如今眼不開。不知是何境界　僧問。如何是西來意。師曰。不是　大眾夜參。後下堂。師召大眾。眾回首。師曰。看月。眾乃看。師曰。月似彎弓。少雨多風。眾無對　問古人道。毗盧有師。法身有主。如何是毗盧師法身主。師曰。不可床上安床　問如何是日用事。師拊掌三下。僧曰。學人未領此意。師曰。更待甚麼　問從上宗乘。如何為人。師曰。我今日未喫茶。曰請師旨示。師曰。過也　問正則不問。請師傍指。師曰。抱取猫兒去　問僧。甚處來。曰華光。師便推出閉却門。僧無對　問路逢達道人。不將語默對。未審。將何對。師咄曰。出去　問僧。作麼生是覿面事。曰請師鑒。師曰。恁麼道還當麼。曰故為即不可。師曰。別是一著　問如何是靈源一路。師曰。蹋過作麼　雪峰院主。有書來招曰。山頭和尚年尊也。長老何不再入嶺一轉。師回書曰。待山頭和尚別有見解。即再入嶺。僧問。如何是雪峰見解。師曰。我也驚。

　　福州大普山玄通禪師

　　本郡人。僧問。驪龍頷下珠如何取得。師乃拊掌瞬視　問方便以前事如何。師便推出其僧　問如何是祖師西來意。師曰。齩骨頭漢出去　問撥塵見佛時如何。師曰。脫枷來商量　問急急相投請師投。師曰。鈍漢。

　　福州長生山皎然禪師

　　本郡人。久依雪峰。一日與僧斫樹次。峰曰。斫到心且住。師曰。斫却著。峰曰。古人以心傳心。汝為甚麼道斫却。師擲下斧曰。傳峰打一拄杖而去　僧問雪峰。如何是第一句。峰良久。僧舉似師。師曰。此是第二句。峰再令其僧來問。如何是第一句。師曰。蒼天蒼天　普請次。雪峰問。古人道。誰知席帽下元是昔愁人。古人意作麼生。師側戴笠子曰。這箇是甚麼人語　峰問師。持經者。能荷擔如來。作麼主是荷擔如來。師乃捧雪峰。向禪床上　普請次。雪峰負一束藤。路逢一僧。便拋下。僧擬取。峰便蹋倒歸。謂師曰。我今日蹋這僧快。師曰。和尚却替這僧。入涅槃堂始得。峰便休去　雪峰問。光境俱亡。復是何物。師曰。放皎然過有道處。峰曰。放汝過作麼生道。曰皎然亦放和尚過。峰曰。放汝二十棒。師便禮拜　住後。僧問。古人有言。無明即佛性。煩惱不須除。如何是無明即佛性。師忿然作色。舉拳呵曰。今日打這師僧去也曰。如何是煩惱不須除。師以手拏頭曰。這師僧得恁麼發人業　問路逢達道人。不將語默對。未審將甚麼對。師曰。上紙墨堪作甚麼。閩帥。署禪主大師。莫知所終。

　　信州鵞湖智孚禪師

　　福州人。僧問。萬法歸一。一歸何所。師曰。非但闍黎一人忙　問虗空講經。以何為宗。師曰。闍黎不是。聽眾出去　問五逆之子。還受父約也無。師曰。雖有自裁。未免傷己　問如何是佛向上人。師曰。情知闍黎不奈何。曰為甚麼不奈何。師曰。未必小人得見君子　問在前一句請師道。師曰。脚跟下探取甚麼。曰即今見問。師曰。看闍黎變身不得　問。雪峰拋下拄杖意作麼生。師以香匙拋下地。僧曰。未審。此意如何。師曰。不是好種。出去　問如何是鵞湖第一句。師曰。道甚麼。曰如何即是。師曰。妨我打睡　問不問不答時如何。師曰。問人焉知　問迷子未歸家時如何。師曰。不在途。曰歸後如何。師曰。正在迷　問如何是源頭事。師曰。途中覓甚麼　問如何是一句。師曰。會麼。曰恁麼莫便是否。師曰。蒼天蒼天　鏡清問。如何是即今底。師曰。何更即今。清曰。幾就支荷。師曰。語逆言順　師一日不赴堂。侍者來請赴堂。師曰。我今日在莊喫油糍飽。者曰。和尚不曾出入。師曰。你但去問取莊主。者方出門。忽見莊主。歸謝。和尚到莊喫油糍。

　　杭州西興化度院師郁悟真禪師

　　泉州人。僧問。如何是西來意。師舉拂子。僧曰。不會。師曰。喫茶去　問如何是一塵。師曰。九世剎那分。曰如何含得法界。師曰。法界在甚麼處　問谿谷各異師何明一。師曰。汝喘作麼　問學人初機。乞師指示。入路。師曰。汝怪化度甚麼處　問如何是隨色摩尼珠。師曰。青黃赤白。曰如何是不隨色摩尼珠。師曰。青黃亦白　問如何是西來意。師曰。是東來是西來　問牛頭未見四祖時如何。師曰。鳥獸俱迷。曰見後如何。師曰。山深水冷　問維摩與文殊對談何事。師曰。唯有門前鏡湖水。清風不改舊時波。

　　漳州隆壽紹卿興法禪師

　　泉州陳氏子。因侍雪峰山行。見芋葉動。峰指動葉示之。師曰。紹卿甚生怕怖。峰曰。是汝屋裏底怕怖甚麼。師於此有省　尋居龍谿。僧問。古人道。摩尼殿有四角。一角常露。如何是常露底角。師舉拂子　問糧不畜一粒。如何濟得萬人饑。師曰。俠客面前如奪劒。看君不是黠兒郎　問耳目不到處如何。師曰。汝無此作。曰恁麼即聞也。師曰。真箇聾漢。

　　福州遷宗院行瑫仁慧禪師

　　泉州王氏子。上堂。我與釋迦同參。汝道參甚麼人。時有僧出。禮拜擬伸問。師曰。錯便下座　問如何是西來意。師曰。熊耳不曾藏　問直下事乞師方便。師曰。不因汝問。我亦不道　問。如何是西來意。師曰。白日無閒人。

　　福州蓮華永福院從弇超證禪師

　　僧問。儒門以五常為極則。未審。宗門以何為極則。師良久。僧曰。恁麼則學人造次也。師曰。好與拄杖　問教中道唯有一乘法。如何是一乘法。師曰。汝道我在這裏作甚麼。曰恁麼則不知教意也。師曰。雖然如此。却不孤負汝　問不向問處領。猶是學人問處和尚如此。師曰。喫茶去　上堂。長慶道盡法無民。永福即不然。若不盡法。又爭得民。時有僧曰。請師盡法。師曰。我不要汝納稅　問。諸餘即不問。聊徑處乞師垂慈。師曰。不快禮三拜　問大眾雲集。請師說法。師曰。聞麼。曰若更佇思應難得及。師曰。實即得　師一日上堂。於座邊立。謂眾曰。二尊不竝化。便歸方丈。

　　襄州雲葢雙泉院歸本禪師

　　京兆人。初謁雪峰。禮拜次。峰下禪床。跨背而坐。師於此有省　住後。僧問。如何是雙泉。師曰。可惜一雙眉。曰學人不會。師曰。不曾煩禹力。湍流事不知　問如何是西來的的意。師乃搊住。其僧變色。師曰。我這裏無這箇。師手指纖長。特異於人。號手相大師。

　　韶州林泉和尚

　　僧問。如何是一塵。師曰。不覺成丘山。

　　洛京南院和尚

　　僧問。如何是法法不生。師曰。生也。

　　有儒者。博覽古今。時呼為張百會。謁師。師問。莫是張百會麼。曰不敢。師以手於空畫一畫曰。會麼。曰不會。師曰。一尚不會。甚麼處得百會來。

　　越州洞巖可休禪師

　　僧問。如何是洞巖正主。師曰。開著　問如何是和尚親切為人處。師曰。大海不宿死屍　問如何是向上一路。師舉衣領示之　問學人遠來請師方便。師曰。方便了也。

　　定州法海院行周禪師

　　僧問。風恬浪靜時如何。師曰。吹倒南墻　問如何是道中寶。師曰。不露光。曰莫便是否。師曰。是即露也。

　　杭州龍井通禪師

　　僧問。如何是龍井龍。師曰。意氣天然別。神工畫不成。曰為甚麼畫不成。師曰。出羣不帶角。不與類中同。曰還解行雨也無。師曰。普潤無邊際。處處皆結粒。曰還有宗門中事也無。師曰。有曰。如何是宗門中事。師曰。從來無形段。應物不曾虧。

　　杭州龍興宗靖禪師

　　台州人。初參雪峰。誓充飯頭勞逾十載。甞於眾堂中。袒一膊釘簾。峰覩而記曰。汝向後住持。有千僧。其中無一人衲子也。師悔過。回浙住六通院。錢王命居龍興寺。有眾千餘。唯三學講誦之徒。果如雪峰所誌　僧問。如何是六通奇特之唱。師曰。天下舉將去　問如何是六通家風。師曰。一條布衲。一斤有餘　問如何是學人進前一路。師曰。誰敢謾汝。曰豈無方便。師曰。早是屈抑也　問如何是和尚家風。師曰。早朝粥。齋時飯。曰更請和尚道。師曰。老僧困。曰畢竟作麼生。師大笑而已　錢王。屢延入府。署六通大師。後周世宗顯德元年甲寅冬示滅。壽八十四。塔於大慈山。

　　福州南禪契璠禪師

　　上堂。若是名言妙句。諸方總道了也。今日眾中。還有超第一義者。致將一問來。若有即不孤負於人。僧問。如何是第一義。師曰。何不問第一義。曰見問。師曰。已落第二義也　問古佛曲調請師和。師曰。我不和汝雜亂底。曰未審。為甚麼人和。師曰。甚麼處去來。

　　越州越山師鼐鑒真禪師

　　初參雪峰而染指。後因閩王請。於清風樓齋坐久。舉目忽覩日光。豁然頓曉。而有偈曰。清風樓上赴官齋。此日平生眼豁開。方信普通年遠事。不從[葸-十+夕]嶺帶將來。歸呈雪峰。峰然之　住後。僧問。如何是佛身。師曰。你問阿那箇佛身。曰釋迦佛身。師曰。舌覆三千界　師臨終示偈曰。眼光隨色盡。耳識逐聲消。還源無別旨。今日與明朝。乃跏趺而逝。

　　泉州福清院玄訥禪師

　　高麗人。泉守王公問。如何是宗乘中事。師叱之　僧問。如何是觸目菩提。師曰。闍黎失却半年糧。曰為甚麼如此。師曰。祇為圖他一斗米　問如何是清淨法身。師曰。蝦蟇曲[(乏-之+虫)*善]　問教云唯一堅密身。一切塵中現。如何是堅密身。師曰。驢馬猫兒。曰乞師指示。師曰。驢馬也不會　問如何是物物上辨明。師展一足示之。

　　衢州南臺仁禪師

　　僧問。如何是南臺境。師曰。不知貴。曰畢竟如何。師曰。闍黎即今在甚麼處。

　　泉州東禪禪師

　　初開堂。僧問。人王迎請法王出世。如何提唱宗乘。即得不謬於祖風。師曰。還奈得麼。曰若不下水。焉知有魚。師曰。莫閒言語　問如何是佛法最親切處。師曰。過也　問學人末後來。請師最先句。師曰。甚處去來　問如何是學人己分事。師曰。苦　問如何是佛法大意。師曰。幸自可憐生。剛要異鄉邑。

　　杭州大錢山從襲禪師

　　雪峰之上足也。自本師印解。洞曉宗要。常曰。擊關南鼓。唱雪峰歌。後入浙中。謁錢王。王欽服道化。命居此山而闡法焉　僧問。不因王請。不因眾聚請。師直道西來的的意。師曰。那邊師僧過這邊著。曰學人不會。乞師再指。師曰。爭得恁麼不識好惡　問閉門造車。出門合轍。如何是閉門造車。師曰。造車即不問。作麼生是轍。曰學人不會。乞師指示。師曰。巧匠施工。不露斤斧。

　　福州永泰禪師

　　僧問。承聞和尚見虎是否。師作虎聲。僧作打勢。師曰。這死漢　問如何是天真佛。師乃拊掌曰。不會不會。

　　池州和龍壽昌院守訥妙空禪師

　　福州林氏子。僧問。未到龍門。如何湊泊。師曰。立命難存　新到參。師問。近離甚處。曰不離方寸。師曰。不易來。僧亦曰。不易來。師與一掌　問如何是傳底心。師曰。再三囑汝。莫向人說　問如何是從上宗乘。師曰。向闍黎口裏著得麼　問省要處請師一接。師曰。甚是省要。

　　建州夢筆禪師

　　僧問。如何是佛。師曰。不誑汝。曰莫便是否。師曰。汝誑他　閩王請齋。問師還將得筆來也無。師曰。不是稽山繡管。慙非月裏兔毫。大王既垂顧問。山僧敢不通呈。又問。如何是法王。師曰。不是夢筆家風。

　　福州極樂元儼禪師

　　僧問。如何是極樂家風。師曰。滿目看不盡　問萬法本無根。未審。教學人承當甚麼。師曰。莫寐語　問久處暗室。未達其源。今日上來。乞師一接。師曰。莫閉眼作夜好。曰恁麼即優曇華折曲為今時。向上宗風如何垂示。師曰。汝還識也無曰。恁麼即息疑去也。師曰。莫向大眾前寐語　問摩騰入漢即不問。達磨來梁時如何。師曰。如今豈謬。曰恁麼即理出三乘。華開五葉。師曰。說甚麼三乘五葉出去。

　　福州芙蓉山如體禪師

　　僧問。如何是古人曲調。師良久曰。聞麼。曰不聞。師示頌曰。古曲發聲雄。今時韻亦同。若教第一指。祖佛盡迷蹤。

　　洛京憩鶴山和尚

　　僧問。如何是憩鶴。師以兩手鬬曰。鵓鳩鳩(風穴曰。鶴唳一聲喧宇宙。羣鷄莫謂報知時)　問駿馬不入西秦時如何。師曰。向甚麼處去。

　　潭州溈山棲禪師

　　僧問。正恁麼時如何親近。師曰。汝擬作麼生親近。曰豈無方便。師曰。開元龍興大藏小藏　問如何是速疾神通。師曰。新衣成弊帛　問如何是黃尋橋。師曰。賺却多少人　問不假忉忉如何是和尚家風。師曰。莫作野干聲。

　　吉州潮山延宗禪師

　　因資福來謁。師下禪床相接。福問。和尚住此山。得幾年也。師曰。鈍鳥棲蘆。困魚止濼。曰恁麼則真道人也。師曰。且坐喫茶　問如何是潮山。師曰。不宿死屍。曰如何是山中人。師曰。石上種紅蓮　問如何是和尚家風。師曰。切忌犯朝儀。

　　益州普通山普明禪師

　　僧問。如何是佛性。師曰。汝無佛性。曰蠢動含靈。皆有佛性。學人為何却無。師曰。為汝向外求　問如何是元元之珠。師曰。這箇不是。曰如何是元元珠。師曰。失却也。

　　隨州雙泉山梁家庵永禪師

　　僧問。達磨九年面壁意旨如何。師曰。睡不著　師問護國長老。隨陽一境。是男是女。各伸一問。問問各別。長老將何祇對。國以手空中畫一圓相。師曰。謝長老慈悲。國曰。不敢。師低頭不顧　問如何是頓息諸緣去。師曰。雪上更加霜。

　　漳州保福院超悟禪師

　　僧問。魚未透龍門時如何。師曰。養性深潭。曰透出時如何。師曰。纔昇霄漢。眾類難追。曰昇後如何。師曰。垂雲普覆。潤及大千。曰還有不受潤者也無。師曰。有曰。如何是不受潤者。師曰。直杌撐大陽。

　　太原孚上座

　　初在揚州光孝寺。講涅槃經。有禪者阻雪。因往聽講。至三因佛性。三德法身。廣談法身妙理。禪者失笑。師講罷。請禪者喫茶。白曰。某甲素志狹劣。依文解義。適蒙見笑。且望見教。禪者曰。實笑座主不識法身。師曰。如此解說。何處不是。曰請座主更說一遍。師曰。法身之理。猶若太虗。竪窮三際。橫亘十方。彌綸八極。包括二儀。隨緣赴感。靡不周徧。曰不道座主說不是。祇是說得法身量邊事。實未識法身在。師曰。既然如此禪德當為我說。曰座主還信否。師曰。焉敢不信。曰若如是。座主輟講。旬日於室內。端然靜慮。收心攝念。善惡諸緣。一時放却。師一依所教。從初夜至五更。聞鼓角聲。忽然契悟。便去扣門。禪者曰。阿誰。師曰。某甲。禪者咄曰。教汝傳持大教。代佛說法。夜來為甚麼。醉酒臥街。師曰。禪德。自來講經。將生身父母鼻孔扭揑。從今已去。更不敢如是。禪者曰。且去。來日相見。師遂罷講。徧歷諸方。名聞宇內　甞遊浙中。登徑山法會。一日於大佛殿前。有僧問。上座曾到五臺否。師曰。曾到。曰還見文殊麼。師曰。見曰。甚麼處見。師曰。徑山佛殿前見。其僧後適閩川。舉似雪峰。峰曰。何不教伊入嶺來。師聞乃趣雪峰。廨院憩錫。因分柑子與僧。長慶問。甚麼處將來。師曰。嶺外將來。曰遠涉不易擔負得來師曰。柑子柑子。次日上山。雪峰聞乃集眾。師到法堂上顧視。雪峰便下看。知事明日却上禮拜。曰。某甲昨日觸忤和尚。峰曰。知是般事。便休　峰一日見師。乃指日示之。師搖手而出。峰曰。汝不肯我那。師曰。和尚搖頭。某甲擺尾。甚麼處是不肯。峰曰。到處也須諱却　一日眾僧晚參。峰在中庭臥。師曰。五州管內。祇有這老漢。較些子。峰便起去　峰甞問師。見說臨濟有三句。是否。師曰。是曰。作麼生是第一句。師舉目視之。峰曰。此猶是第二句。如何是第一句。師叉手而退。自此雪峰深器之。室中印解。師資道契。更不他遊。而掌浴焉　一日玄沙上問訊雪峰。峰曰。此間有箇老鼠子。今在浴室裏。沙曰。待與和尚勘過。言訖。到浴室遇師打水。沙曰。相看上座。師曰。已相見了。沙曰。甚麼劫中曾相見。師曰。瞌睡作麼。沙却入方丈。白雪峰曰。已勘破了。峰曰。作麼生勘伊。沙舉前話。峰曰。汝著賊也　鼓山問師。父母未生時。鼻孔在甚麼處。師曰。老兄先道。山曰。如今生也。汝道在甚麼處。師不肯。山却問。作麼生。師曰。將手中扇子來。山與扇子。再徵前話。師搖扇不對。山罔測。乃敺師一拳　鼓山。赴大王請。雪峰門送。回至法堂。乃曰。一隻聖箭。直射九重城裏去也。師曰。是伊未在。峰曰。渠是徹底人。師曰。若不信待某甲去勘過。遂趂至中路。便問。師兄向甚麼處去。山曰。九重城裏去。師曰。忽遇三軍圍繞時如何。山曰。他家自有通霄路。師曰。恁麼則離宮失殿去也。山曰。何處不稱尊。師拂袖便回。峰問。如何。師曰。好隻聖箭。中路折却了也。遂舉前話。峰乃曰。奴渠語在。師曰。這老凍膿。猶有鄉情在　師在庫前立。有僧問。如何是觸目菩提。師踢狗子。作聲走。僧無對。師曰。小狗子。不消一踢　保福簽瓜次。師至。福曰。道得與汝瓜喫。師曰。把將來。福度與一片。師接得便去　師不出世。諸方目為太原孚上座。後歸維揚。陳尚書。留在宅供養。一日謂尚書曰。來日講一遍大涅槃經。報答尚書。書致齋茶畢。師遂陞座。良久。揮尺一下曰。如是我聞。乃召尚書。書應諾。師曰。一時佛在。便乃脫去。

　　南嶽般若惟勁寶聞禪師

　　福州人。師雪峰。而友玄沙。深入元奧　一日問鑑上座。聞汝註楞嚴。是否。鑑曰。不敢。師曰。二文殊作麼生註。曰請師鑑。師乃揚袂而去　師甞續寶林傳四卷。紀貞元之後宗門繼踵之源流者。又別著南嶽高僧傳。皆行於世。

　　感潭資國禪師法嗣

　　安州白兆志圓顯教禪師

　　僧問。諸佛心印。甚麼人傳。師曰。達磨大師。曰達磨爭能傳得。師曰。汝道甚麼人傳得　問如何是直截一路。師曰。截　問如何是佛法大意。師曰。苦　問如何是道。師曰。普　問如何是學人自己。師曰。失　問如何是得無山河大地去。師曰。不起見　問如何是畢鉢羅窟迦葉道場中人。師曰。釋迦牟尼佛　問如何是朱頂王菩薩。師曰。問那箇赤頭漢作麼。

五燈全書卷第十四


卍新纂大日本續藏經第 81 冊 No. 1571 五燈全書


五燈全書卷第十五

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下七世

　　瑞巖彥禪師法嗣

　　南嶽橫龍禪師

　　初住金輪。僧問。如何是金輪第一句。師曰。鈍漢　問如何是金輪一隻箭。師曰。過也　問如何是祖師。燈師。曰八風吹。不滅曰恁麼則暗冥不生也。師曰。白日沒閑人。

　　溫州瑞峰院神祿禪師

　　福州人。久為瑞巖侍者。後開山創院。學侶依附　示眾。蕭然獨處意沉吟。誰信無絃發妙音。終日法堂唯靜坐。更無人問本來心。時有朋彥上座。問曰。如何是本來心。師召朋彥。彥應諾。師曰。與老僧點茶。來彥於是信入　宋太宗太平興國丙子冬示寂。世壽一百零五歲。

　　玄泉彥禪師法嗣

　　鄂州黃龍山晦機超慧禪師

　　清河張氏子。初參巖頭。問。如何是祖師西來意。頭曰。你還解救糍麼。師曰。解頭曰。且救糍去。後到玄泉。問如何是祖師西來意。泉拈起一莖皂角。曰會麼。師曰。不會。泉放下皂角。作洗衣勢。師便禮拜曰。信知佛法無別。泉曰。你見甚麼道理。師曰。某甲曾問巖頭。頭曰。你還解救糍麼。救糍也祇是解粘。和尚提起皂角。亦是解粘。所以道無別。泉呵呵大笑。師遂有省。唐昭宗天祐中。遊鄂州。節帥建院。奏賜紫衣法號。慧超法席大張　僧問不問祖佛邊事。如何是平常之事。師曰。我住山得十五年也　問如何是和尚家風。師曰。琉璃鉢盂無底　問如何是君王劒。師曰。不傷萬類。曰佩者如何。師曰。血濺梵天。曰大好不傷萬類。師便打　問佛在日。為眾生說法。佛滅後有人說法否。師曰。慚愧佛　問毛吞巨海。芥納須彌。不是學人本分事。如何是學人本分事。師曰。對了合盤市裏揭　問急切相投。請師通信。師曰。火燒裙帶香　問如何是大疑底人。師曰。對坐盤中弓落盞。曰如何是不疑底人。師曰。再坐盤中弓落盞　問風恬浪靜時如何。師曰。百尺竿頭五兩垂　師將順世。僧問。百年後。鉢囊子甚麼人將去。師曰。一任將去。曰裏面事如何。師曰。線綻方知。曰甚麼人得。師曰。待海鷰雷聲。即向汝道。言訖而寂。

　　洛京栢谷禪師

　　僧問。普濟法雨時如何。師曰。有道傳天位。不汲鳳凰池　問九旬禁足三月事如何。師曰。不墜蠟人機。

　　懷州玄泉二世禪師

　　僧問。辭窮理盡時如何。師曰。不入理。豈同盡　問妙有元珠如何取得。師曰。不似摩尼絕影艶。碧眼胡人豈能見。曰有口道不得時如何。師曰。三寸不能齊鼓韻。瘂人解唱木人歌。

　　潞府妙勝玄密禪師

　　僧問。四山相逼時如何。師曰。紅日不垂影。暗地莫知音。曰學人不會。師曰。鶴透羣峰。何伸向背　問雪峰一曲千人唱。月裏挑燈誰最明。師曰。無音和不齊明暗豈能收。

　　羅山閑禪師法嗣

　　婺州明招德謙禪師

　　受羅山印記。激揚元旨。諸老宿皆畏其敏捷。後學鮮敢當其鋒者。嘗到招慶。指壁畫問僧。那箇是甚麼神。曰護法善神。師曰。會昌沙汰時。向甚麼處去來。僧無對。師令僧問演侍者。演曰。汝甚麼劫中。遭此難來。僧回舉似師。師曰。直饒演上座。他後聚一千眾。有甚麼用處。僧禮拜。請別語。師曰。甚麼處去也　次到坦長老處。坦曰。夫參學。一人所在亦須到。半人所在亦須到。師便問。一人所在即不問。作麼生是半人所在。坦無對。後令小師問師。師曰。汝欲識半人所在麼也。祇是弄泥團漢　清上座。舉仰山插鍬話問師。古人意。在叉手處插鍬處。師召清。清應諾。師曰。還夢見仰山麼。清曰。不要上座下語。祇要商量。師曰。若要商量。堂頭自有一千五百人老師在　師到雙巖。巖請喫茶次。曰某甲致一問。若道得便捨院與闍黎住。若道不得。即不捨院。遂舉金剛經。云一切諸佛。及諸佛阿耨多羅三藐三菩提法。皆從此經出。且道。此經是何人說。師曰。說與不說。拈向這邊著。祇如和尚決定。喚甚麼作此經。巖無對。師又曰。一切賢聖。皆以無為法而有差別則。以無為法為極。則憑何而有差別。祇如差別。是過不是過。若是過。一切賢聖悉皆是過。若不是過。決定喚甚麼作差別。巖亦無語。師曰。噫雪峰道底　師訪保寧。於中路相遇。便問。兄是道伴中人。乃點鼻頭。曰這箇礙塞我不徹。與我拈却少時得麼。寧曰。和尚有來多少時。師曰。噫洎賺我踏破一緉草鞋。便回。國泰代曰。非但某甲。諸佛亦不奈何。師曰。因甚麼以己方人　師在婺州智者寺。居第一座。尋常不受淨水。主事嗔曰。上座不識觸淨。為甚麼不受淨水。師跳下牀。提起淨瓶曰。這箇是觸是淨。事無語。師乃撲破。自爾道聲遐播。眾請居明招山　開法上堂。全鋒敵勝。罕遇知音。同死同生。萬中無一。尋言逐句。其數河沙。向上一路。啐啄猶乖。儒士相逢。握鞭回首。沙門所見。誠實苦哉。拋却真金。隨隊撮土。報諸稚子。莫謾波波。解得他元。猶兼瓦礫。不如一擲。騰過太虗。祇者靈峰。阿誰敢近。任君來箭。方稱丈夫。擬欲吞聲。不消一攫　僧問。師子未出窟時如何。師曰。俊鷂趂不及。曰出窟後如何。師曰。萬里正紛紛。曰欲出不出時如何。師曰。嶮曰向去事如何。師曰。劄　問如何是透法身外一句子。師曰北斗後翻身。　問十二時中如何趣向。師曰。拋向金剛地上著　問。文殊與維摩對談何事。師曰。葛巾紗帽。已拈向這邊著也　問如何是和尚家風。師曰。齩得著是好手。　問放鶴出籠和煙去時如何。師曰。爭奈頭上一點何　問無煙之火。是甚麼人向得。師曰。不惜眉毛底。曰和尚還向得麼。師曰。汝道我有多少莖眉毛在　新到參。纔上法堂。師舉拂子却擲下。其僧珍重便下去。師曰。作家作家　問全身佩劒時如何。師曰。忽遇正恁麼時又作麼生。僧無對　一日天寒。上堂。眾纔集。師曰。風頭稍硬。不是汝安身立命處。且歸暖室商量。便歸方丈。大眾隨至。立定。師又曰。纔到暖室。便見瞌睡。以拄杖一時趂下　師問國泰。古人道。俱胝祇念三行呪。便得名超一切人。作麼生與他拈却三行呪。便得名超一切人。泰豎起一指。師曰。不因今日爭。識得瓜州客　師有師叔。在廨院不安。附書來問曰。某甲有此大病。如今正受疼痛。一切處安置伊不得。還有人救得麼。師回信曰。頂門上中。此金剛箭透過。那邊去也　會下有僧去住庵。一年後却來。禮拜曰。古人道。三日不相見。莫作舊時看。師撥開胸曰。汝道我有幾莖葢膽毛。僧無對。師却問。汝甚麼時離庵。曰今朝。師曰。來時折脚鐺子。分付與阿誰。僧又無語。師乃喝出　問承師有言。我住明招頂。興傳古佛心。如何是明招頂。師曰。換却眼。曰如何是古佛心。師曰。汝還氣急麼　問學人拏雲㸕浪上來。請師展鉢。師曰。拶破汝頂。曰也須仙陀去。師便打趂出　師有頌示眾曰。明招一拍和人稀。此是真宗上妙機。石火瞥然何處去。朝生之子合應知　臨遷化上堂。告眾囑付訖。僧問。和尚百年後。向甚麼處去。師擡起一足曰。足下看取。中夜問侍者。昔日靈山會上。釋迦如來。展開雙足。放百寶光。遂展足曰。吾今放多少。者曰。昔日世尊。今宵和尚。師以手撥眉曰。莫孤負麼。乃說偈曰。驀刀叢裏逞全威。汝等諸人善護持。火裏鐵牛生犢子。臨岐誰解湊吾機。偈畢。端坐而逝。塔院存焉。

　　洪州大寧院隱微覺寂禪師

　　豫章新淦楊氏子。誕夕有光明貫室。七歲依本邑石頭院道堅。出家受具。歷參宗匠。至羅山。山導以師子在窟出窟之要。因而省悟。後回江表。會龍泉宰季孟俊。請居十善道場　上堂。還有騰空底麼出來。眾無出者。師乃曰。騰空正是時。應須眨上眉。從茲出倫去。莫待白頭兒　僧問。如何是十善橋。師曰。險曰過者如何。師曰喪　問資福和尚遷化。向甚麼處去。師曰。草鞋破　問如何是黃梅一句。師曰。即今作麼生。曰如何通信。師曰。九江路絕　問初心後學如何是學。師曰。頭戴天。曰畢竟如何。師曰。脚踏地　問如何是法王劒。師曰。露曰還殺人也無。師曰。作麼　問如何是龍泉劒。師曰。不出匣。曰便請出匣。師曰。星辰失位　問國界安寧。為甚麼珠不現。師曰。落在甚麼處　後周廣順辛亥。金陵李氏。請居龍光。署覺寂禪師。至宋建隆辛酉。隨李氏住龍井大寧。其年十月示寂。壽七十有六。臘五十六。諡玄寂禪師。塔曰常寂。

　　衡州華光範禪師

　　僧問。靈臺不立。還有出身處也無。師曰。有曰如何是出身處。師曰。出　問如何是西來意。師曰。道　問如何是佛法大意。師曰。驗　問牛頭未見四祖時如何。師曰。自由自在。曰見後如何。師曰。自由自在　問如何是佛法中事。師曰。了。

　　福州羅山紹孜禪師

　　上堂。有數僧爭出問話。師曰。但一齊出來問。待老僧一齊與汝答。僧便問。學人一齊問。請師一齊答。師曰。得　問學人乍入叢林。祖師的的意。請師直指。師曰。好。

　　西川定慧禪師

　　初參羅山。山問。甚麼處來。師曰。遠離西蜀。近發開元。却近前問。即今事作麼生。山揖曰。喫茶去。師擬議。山曰。秋氣稍熱去。師出至法堂。歎曰。我在西蜀峨嵋山。脚下拾得一隻蓬蒿箭。擬撥亂天下。今日打羅山寨。弓折箭盡也。休休乃下參眾。山來日上堂。師出問。割開戶牖當軒者誰。山便喝。師無語。山曰。毛羽未備。且去。師因而摳衣。久承印記　後謁台州勝光。光坐次。師直入身邊。叉手而立。光問。甚處來。師曰。猶待答話在。便出。光拈得拂子。趂至僧堂前。見師。乃提起拂子曰。闍黎。喚這箇作甚麼。師曰。敢死喘氣。光低頭。歸方丈。

　　建州白雲令弇禪師

　　上堂。遣往先生門。誰云對喪主。珍重　僧問。己事未明以何為驗。師曰。木鏡照素容。曰驗後如何。師曰。不爭多　問三台有請。四眾臨筵。既處當仁。請師一唱。師曰。要唱也不難。曰便請。師曰。夜靜水寒魚不食。滿船空載月明歸。

　　䖍州天竺義證常真禪師

　　在羅山數載。後因山示疾。師問。百年後。忽有人問和尚以何指示。山乃放身便倒。師從此契悟。即禮謝　住後。僧問。如何是佛法大意。師曰。寒暑相催。

　　吉州清平惟曠真寂禪師

　　上堂。不動神情。便有輸贏之意。還有麼時。有僧出禮拜。師曰。不是作家。便歸方丈　問如何是第一句。師曰。要頭將取去　問如何是活人劒。師曰。會麼。曰如何是殺人刀。師叱之　問如何是師子兒。師曰。毛頭排宇宙。

　　婺州金柱山義昭照禪師

　　僧問。如何是和尚家風。師曰。開門作活計。曰忽遇賊來。又作麼生。師曰。然　新到參。師揭簾。以手作除帽勢。僧擬欲近前。師曰。賺殺人　因事有偈曰。虎頭生角人難措。石火電光須密布。假饒烈士也應難。懵底那能解回互。

　　潭州谷山禪師

　　僧問。省要處乞師一言。師便起去　問𦏪羊挂角時如何。師曰。你向甚麼處覓。曰挂角後如何。師曰。走。

　　湖南道吾從盛禪師

　　初住龍回。僧問。如何是覿面事。師曰。新羅國去也　問如何是龍回家風。師曰。縱橫射直　問窮子投師。乞師極濟。師曰。莫是屈著汝麼。曰。爭奈窮何。師曰。大有人見。

　　福州羅山義因禪師

　　上堂良久曰。若是宗師門下客。必不怪於羅山。珍重　僧問。承古有言。自從認得曹谿路。了知生死不相關。曹谿路即不問。如何是羅山路。師展兩手。僧曰。恁麼則一路得通。諸路亦然。師曰。甚麼諸路。僧近前叉手。師曰。靈鶴煙霄外。鈍鳥不離窠　問教中道。順法身萬象俱寂。隨智用萬象齊生。如何是萬象俱寂。師曰。有甚麼曰如何是萬象齊生。師曰。繩牀倚子。

　　灌州靈巖禪師

　　僧問。如何是道中寶。師曰。地傾東南。天高西北。曰學人不會。師曰。落照機前異　師頌石鞏接三平曰。解擘當胸箭。因何祇半人。為從途路曉。所以不全身。

　　吉安府匡山禪師

　　示眾。匡山路。匡山路。巖崖嶮峻人難措。遊人擬議。隔千山一句。分明超佛祖　白牛頌曰。我有古壇真白牛。父子藏來經幾秋。出門直往孤峰頂。回來暫跨虎溪頭。

　　福州與聖重滿禪師

　　上堂。覿面分付。不待文宣。對眼投機。喚作參元上士。若能如此。所以宗風不墜。僧問。如何是宗風不墜底句。師曰。老僧不忍　問昔日靈山會裏。今朝興聖筵中。和尚親傳。如何舉唱。師曰。欠汝一問。

　　潭州寶應清進禪師

　　僧問。如何是實相。師曰。沒却汝　問至理無言。如何通信。師曰。千差萬別。曰得力處。乞師指示。師曰。瞌睡漢。

　　玄沙備禪師法嗣

　　漳州羅漢院桂琛禪師

　　常山李氏子。為童兒時。日一素食。出言有異。既冠。於本府萬歲寺。投無相。披削登戒。學毗尼。一日為眾宣戒本布薩已。乃曰。持戒但律身而已。非真解脫也。依文作解。豈發聖智乎。於是訪南宗。初謁雲居雪峰。參訊勤恪。然猶未有所見。後造玄沙。一言啟發。廓爾無惑。沙問。三界唯心。汝作麼生會。師指椅子曰。和尚喚這箇作甚麼。曰椅子。師曰。和尚不會三界唯心。曰我喚這箇作竹木。汝喚作甚麼。師曰。桂琛亦喚作竹木。曰盡大地覓一箇會佛法底人不可得。師自爾愈加激勵。沙每誘迪學者。命師助發師雖處眾韜晦。然聲譽甚遠。時漳牧王公。建精舍曰地藏。請師開法　因插田次。見僧乃問。從甚處來。曰南州。師曰。彼中佛法如何。曰商量浩浩地。師曰。爭如我這裏栽田博飯喫。曰爭奈三界何。師曰。喚甚麼作三界　問僧。甚處來。曰南方來。師曰。南方知識。有何言句示徒。曰彼中道。金屑雖貴。眼裏著不得。師曰我道。須彌在汝眼裏　一日同中塔。侍玄沙。沙打中塔一棒曰。就名就體。中塔不對。沙乃問師。作麼生會。師曰。這僧著一棒。不知來處　僧報保福遷化。師曰。保福遷化。地藏入塔。(僧問法羚。古人意旨如何。眼曰。蒼天蒼天)後遷羅漢。上堂。宗門元妙。為當祇恁麼耶。更別有奇特。若別有奇特。汝且舉將來看。若無。去不可將兩箇字。便當却宗乘也。何者兩箇字。謂宗乘教乘也。汝纔道著宗乘。便是宗乘。道著教乘。便是教乘。禪德佛法宗乘。元來由汝口裏。安立名字。作取說取。便是也。斯須向這裏。說平說實。說圓說常。禪德。汝喚甚麼作平實。把甚麼作圓常。傍家行脚。理須甄別。莫相埋沒。得些子聲色名字。貯在心頭。道我會解。善能揀辨。汝且會箇甚麼。揀箇甚麼。記持得底是名字。揀辨得底是聲色。若不是聲色名字。汝又作麼生記持揀辨。風吹松樹也是聲。蝦蟇老鵶呌也是。聲何不那裏聽取揀擇去。若那裏有箇意度模樣。祇如老師口裏。又有多少意度。與上座莫錯。即今聲色摐摐地。為當相及不相及。若相及。即汝靈性金剛秘密。應有壞滅去也。何以如此。為聲貫破汝耳。色穿破汝眼。因緣即塞却。汝幻妄走殺汝聲色體。爾不可容也。若不相及。又甚麼處得聲色來會麼。相及不相及。試裁辨看。少間。又道。是圓常平實。甚麼人恁麼道。未是黃夷村裏漢解。恁麼說。是他古聖乖些子。相助顯發。今時不識好惡。便安圓實。道我別有宗風元妙。釋迦佛言舌頭。不如汝些子。便恁麼點胸。若論殺盜婬罪。雖重猶輕。尚有歇時。此箇謗般若。瞎却眾生眼。入阿鼻地獄吞鐵丸。莫將為等閑。所以古人道。過在化主。不干汝事。珍重　問如何是羅漢一句。師曰。我若向汝道。便成兩句也　問不會底人來。師還接否。師曰。誰是不會者。曰適來道了也。師曰。莫自屈麼　保福僧到。師問。彼中佛法如何。曰有時示眾道。塞却你眼。教你覷不見。塞却你耳。教你聽不聞。坐却你意。教你分別不得。師曰。吾問你。不塞你眼。見箇甚麼。不塞你耳。聞箇甚麼。不坐你意。作麼生分別(東禪齊云。那僧問了。忽然省去。更不他遊上座。如今還會麼。若不會。每日見箇甚麼)　問以字不成八字不是。未審。是甚麼字。師曰。汝實不會那。曰學人實不會。師曰。看取下頭註脚　問如何是沙門正命食。師曰。喫得麼。曰欲喫此食。作何方便。師曰。塞却你口　問如何是羅漢家風。師曰。不向你道。曰為甚麼不道。師曰。是我家風　問如何是法王身。師曰。汝今是甚麼身。曰恁麼即無身也。師曰。苦痛深　上堂纔坐。有二僧一時禮拜。師曰。俱錯。問如何是撲不破底句。師曰。撲　問一佛出世。普為羣生。和尚今日為箇甚麼。師曰。甚麼處遇一佛。曰恁麼即學人罪過。師曰。謹退　問如何是諸聖元旨。師曰。四楞塌地　問大事未肯時如何。師曰。由汝　問如何是十方眼。師曰。貶上眉毛著　請保福齋。令人傳語曰。請和尚慈悲降重。福曰。慈悲為阿誰。師曰。和尚恁麼道。渾是不慈悲　玩月次。乃曰。雲動有雨去。有僧曰。不是雲動。是風動。師曰。我道。雲亦不動。風亦不動。曰和尚適來。又道雲動。師曰。阿誰罪過　師見僧舉拂子。曰還會麼。曰謝和尚慈悲示學人。師曰。見我豎拂子。便道示學人。汝每日見山見水。可不示汝。又見僧來舉拂子。其僧讚歎禮拜。師曰。見我豎拂子。便禮拜讚歎。那裏掃地。豎起掃帚。為甚麼不讚歎　問承教有言。若見諸相非相。即見如來。如何是非相。師曰。燈籠子　問如何是出家。師曰。喚甚麼作家　問僧。甚處來。曰秦州。師曰。將得甚麼物來。曰不將得物來。師曰。汝為甚麼對眾謾語。其僧無對。師却問。秦州豈不是出鸚鵡。曰鸚鵡出在隴西。師曰。也不較多　問僧。甚處來。曰報恩。師曰。何不且在彼中。曰僧家不定。師曰。既是僧家。為甚麼不定。僧無對(玄覺代云。謝和尚顧問)　王太傅。上雪峰施眾僧衣。時從弇上座不在。師弟代。上名受衣。弇歸。弟曰。某甲為師兄上名了。弇曰。汝道我名甚麼。弟無對。師代曰。師兄得恁麼貪。又曰。甚麼處是貪處。又代曰。兩度上名(雲居錫云。甚麼處。是弇上座兩度上名處)　師與長慶保福。入州見牡丹障子。保福曰。好一朵牡丹花。長慶曰。莫眼花。師曰。可惜許一朵花(玄覺云。三尊宿語。還有親疎也無。祗如羅漢恁麼道。落在甚麼處)　問僧。汝在招慶有甚麼異聞底事。試舉看。曰不敢錯舉。師曰。真實底事。作麼生舉。曰和尚因甚麼如此。師曰。汝話墮也　晚參。聞角聲。師曰。羅漢三日一度上堂。王太傅二時相助　問如何是學人本來心。師曰。是你本來心　問師居寶座說法度人。未審。度甚麼人。師曰。汝也居寶座。度甚麼人　問鏡裏看形見不難。如何是鏡。師曰。還見形麼　問但得本莫愁末。如何是末。師曰。總有也　師因疾僧問和尚尊候較否。師以杖拄地曰。汝道。這箇還痛否。曰和尚問阿誰。師曰。問汝。曰還痛否。師曰。元來共我作道理　後唐天成戊子秋。復屆閩城舊止。遍遊近城梵宇已。乃示寂。壽六十二。臘四十。茶毗收舍利。建塔於院之西隅。諡真應禪師。

　　杭州天龍寺重機明真禪師

　　台州人。得法玄沙。復回浙中。錢武肅王。請出世開法。上堂。若直舉宗風。獨唱本分事。便同於頑石。若言絕凡聖消息。無大地山河。盡十方世界。都是一隻眼。此乃事不獲已。恁麼道。還會麼。盲聾瘖瘂。是仙陀滿眼。時人不奈何。祇向目前。須體妙身心。萬象與森羅　僧問。如何是璇璣不動。師曰。青山數重。曰如何是寂爾無垠。師曰。白雲一帶　問如何是歸根得旨。師曰。兔角生也。曰如何是隨照失宗。師曰。龜毛落也。

　　福州僊宗院契符清法禪師

　　開堂日。僧問。師登寶座。合談何事。師曰。剔開耳孔著。曰古人為甚麼。却道非耳目之所到。師曰。金櫻樹上不生梨。曰古今不到處。請師道。師曰。汝作麼生問　問眾手淘金。誰是得者。師曰。舉手隔千里。休功任意看　問飛岫巖邊華子秀仙境臺前事若何。師曰。無價大寶光中。現暗客惛惛爭奈何。曰優曇華拆。人皆覩向上宗乘意若何。師曰。闍黎。若問宗乘意。不如靜處薩婆訶　問如何是閩中諸佛境界。師曰。造化終難測。春風徒自輕　問如何是道中寶。師曰。雲孫淚亦垂　問諸聖收光歸源後如何。師曰。三聲猿屢斷。萬里客愁聽。曰未審。今時人如何湊得古人機。師曰。好心向子道。切忌未生時。

　　婺州國泰院瑫禪師

　　上堂。不離當處。咸是妙明真心。所以玄沙道。會我最後句。出世少人知。爭似國泰有末頭一句。僧問。如何是國泰末頭一句。師曰。闍黎問太遲生。便歸方丈　問如何是毗盧。師曰。某甲與老兄是弟子　問達磨來時即不問。如何是未來時事。師曰。親遇梁王　問古鏡未磨時如何。師曰古鏡。曰磨後如何。師曰古鏡。

　　福州升山白龍院道希禪師

　　本郡人。上堂。不要舉足。是誰威光。還會麼。若道自家去處。本自如是。且喜沒交涉　問如何是西來意。師曰。汝從甚處來　問如何是佛法大意。師曰。汝早禮三拜　問不責上來。請師直道。師曰。得　問如何是正真道。師曰。騎驢覓驢　問請師答無賓主話。師曰。昔年曾記得。曰即今如何。師曰。非但耳聾。亦兼眼暗　問情忘體合時如何。師曰。別更夢見箇甚麼　問學人擬伸一問請師裁。師曰。不裁。曰為甚麼不裁。師曰。須知好手　問大眾雲集。請師舉揚。師曰。少遇聽者　問不涉唇鋒。乞師指示。師曰。不涉唇鋒問將來。曰恁麼即羣生有賴。師曰。莫閑言語　問請和尚生機答話。師曰。把紙筆來錄將去　問如何是思大口。師曰。出來向你道。曰學人即今見出。師曰。曾賺幾人來。

　　福州安國院慧球寂照禪師

　　泉州莆田人。玄沙室中參訊居首。因問如何是第一月。沙曰。用汝箇月作麼。師從此悟入。後梁開平戊辰。玄沙將示滅。閩帥王氏。遣子至問疾。仍請密示繼踵說法者誰。沙曰。球子得。王默記遺旨。乃問鼓山。臥龍法席孰當其任。鼓山舉城下宿德。具道眼者。十有二人。皆堪出世。王亦默之。至開堂日。官僚與僧侶。俱會法筵。王忽問眾曰。誰是球上座。於是眾人指出師。王氏便請陞座。師良久曰莫嫌寂寞。莫道不堪。未詳涯際。作麼生論量。所以尋常用其音響。聊撥一兩下。助他發機。若論來十方世界。覓一切為伴侶不可得。僧問。佛法大意。從何方便頓入。師曰。入是方便。問雲自何山起。風從何㵎生。師曰。盡力施為。不離中塔　上堂。我此間粥飯因緣。為兄弟舉唱。終是不常欲得省要却是山河大地。與汝發明。其道既常。亦能究竟。若從文殊門入者。一切無為。土木瓦礫。助汝發機。若從觀音門入者。一切音響。蝦蟇蚯蚓。助汝發機。若從普賢門入者。不動步而到。以此三門方便示汝。如將一隻折箸。攪大海水。令彼魚龍知水為命。會麼。若無智眼。而審諦之任。汝百般巧妙。不為究竟　問學人近入叢林。不明己事。乞師指示。師以杖指曰。會麼。曰不會。師曰。我恁麼為汝却成抑屈。人還知麼。若約當人分上。從來底事不論初入叢林。及過去諸佛。不曾乏少。如大海水。一切魚龍。初生及至老死。所受用水。悉皆平等　問不謬正宗。請師真實。師曰。汝替汝道。曰或有不辨者作麼生。師曰。待不辨者來　問諸佛還有師否。師曰。有曰如何是諸佛師。師曰。一切人識不得　上堂良久。有僧出禮拜。師曰。莫教髑髏拶損　問從上宗乘事如何。師良久。僧再問。師便喝出　問如何是大庾嶺頭事。師曰。料汝承當不得。曰重多少。師曰。這般底論劫不奈何　師問了院主。祇如先師道。盡十方世界。是真實人體你還見僧堂麼。了曰。和尚莫眼花。師曰。先師遷化。肉猶煖在　師于梁乾化癸酉八月十七日午時無疾而逝。

　　衡嶽南臺誠禪師

　　僧問。玄沙宗旨。請師舉揚。師曰。甚麼處得此消息。曰垂接者何。師曰。得人不迷己　問潭清月現。是何境界。師曰。不干你事。曰借問又何妨。師曰。覓潭月不可得　問離地四指。為甚麼却有魚紋。師曰。有聖量在。曰此量為甚麼人施。師曰。不為聖人。

　　福州螺峰冲奧明法禪師

　　上堂。人人具足。人人成現。爭怪得山僧。珍重　僧問。諸法寂滅相。不可以言宣。如何是寂滅相。師曰。問答俱備。曰恁麼。則真如法界。無自無他。師曰。特地令人愁　問牛頭未見四祖時如何。師曰。德重鬼神欽。曰見後如何。師曰。通身聖莫測　問如何是螺峰一句。師曰。苦　問如何是本來人。師曰。惆悵松蘿境界危。

　　泉州睡龍山禪師

　　僧問。如何是觸目菩提。師以杖趂之。僧乃走。師曰。住住。向後遇作家舉看　上堂。舉拄杖曰。三十年住山。得他氣力。時有僧問。和尚得他甚麼氣力。師曰。過谿過嶺。東拄西拄。

　　天台山雲峰光緒至德禪師

　　上堂。但以眾生日用而不知。譬如三千大千世界。日用星辰。江河淮濟。一切含靈。從一毛孔。入一毛孔。毛孔不小。世界不大。其中眾生。不覺不知。若要易會。上座日用。亦復不知。時有僧問。日裏僧駄像。夜裏像駄僧。未審。此意如何。師曰。闍黎。豈不是從茶堂裏來。

　　福州大章山契如庵主

　　本郡人。素蘊孤操。志探祖道。預玄沙之室。頴悟幽旨。玄沙記曰。子禪已逸格。他後要一人待立也無。師自此不務聚徒。不畜童侍。隱於小界山。剖大朽杉。若小庵。但容身而已。凡經游僧至。隨叩而應。無定開示。僧問。生死到來。如何回避。師曰。符到奉行。曰恁麼則被生死拘將去也。師曰。阿㖿㖿　問西天持錫意作麼生。師拈錫杖。卓地振之。僧曰。未審。此是甚麼義。師曰。這箇是張家打。僧擬進語。師以錫攛之　僧問。雲臺欽如何是真言欽。曰南無佛陀耶。師別曰。作麼作麼　清豁冲煦二長老嚮師名。一旦同訪之。直師採粟。豁問道者。如庵主在何所。師曰。從甚麼處來。曰山下來。師曰。因甚麼得到這裏。曰這裏是甚麼處所。師揖曰。那下喫茶去。二公方省是。師遂詣菴所。頗味高論。晤坐於左右。不覺及夜。覩豺虎奔至庵前。自然馴遶。豁因有詩曰。行不等閒行。誰知去住情。一餐猶未飽。萬戶勿聊生。非道應難伏。空拳莫與爭。龍吟雲起處。閒嘯兩三聲。二公尋於大章山創庵。請師居之。兩處孤坐。垂五十二載而卒。

　　福州蓮華山永興神祿禪師

　　閩王請開堂日。未陞座。先於座前立曰。大王大眾聽。已有真正舉揚也。此一會總是得聞。豈有不聞者。若有不聞。彼此相謾去也。方乃登座。僧問。大王請師出世未委。今日一會。何以靈山。師曰。徹古傳今　問如何是和尚家風。師曰。毛頭顯沙界。日月現其中。

　　天台國清寺師靜上座

　　始遇玄沙。示眾曰。汝諸人。但能一生如喪考妣。吾保汝究得徹去。師躡前語問曰。祇如教中道。不得以所知心測度如來無上知見。又作麼生。沙曰。汝道。究得徹底所知心。還測度得及否。師從此信入。後居天台。二十餘載。不下山。博綜三學。操行孤立。禪寂之餘。常閱龍藏。遐邇欽重。時謂大靜上座　甞有人問。弟子每當夜坐。心念紛飛。未明攝伏之方。願垂示誨。師曰。如或夜閑安坐。心念紛飛。却將紛飛之心。以究紛飛之處。究之無處。則紛飛之念何存。反究究心。則能究之心安在。又能照之智本空。所緣之境亦寂。寂而非寂者。葢無能寂之人也。照而非照者。葢無所照之境也。境智俱寂。心慮安然。外不尋枝。內不住定。二途俱泯。一性怡然。此乃還源之要道也　師因覩教中幻義。乃述一偈。問諸學流曰。若道法皆如幻有。造諸過惡應無咎。云何所作業不忘。而藉佛慈興接誘。時有小靜上座。答曰。幻人興幻。幻輪圍幻。業能招幻。所治不了。幻生諸幻。苦覺知如。幻幻無為。二靜上座。竝終於本山。

　　長慶稜禪師法嗣

　　泉州招慶院道匡禪師

　　潮州人。長慶始居招慶。師乃入室參侍。遂作桶頭。常與眾僧語話。一日慶見曰。爾每日口嘮嘮底作麼。師曰。一日不作。一日不食。慶曰。與麼則磨弓錯箭去也。師曰。專待尉遲來。慶曰。尉遲來後如何。師曰。教伊筋骨遍地。眼睛突出。慶便出去。洎慶被召。師繼踵住持　上堂。聲前薦得。孤負平生。句後投機。殊乖道體。為甚麼。如此大眾。且道從來合作麼生。又曰。招慶與諸人一時道却還委落處麼。時有僧出曰。大眾一時散去。還稱師意也無。師曰。好與二十拄杖。僧禮拜。師曰。雖有盲龜之意。且無曉月之程。曰如何是曉月之程。師曰。此是盲龜之意　問如何是沙門行。師曰。非行不行　問如何是西來意。師曰。蚊子上鐵牛　問如何是在匣劒。師良久。僧罔措。師曰。也須感荷招慶始得　問如何是提宗一句。師曰。不得昧著招慶。其僧禮拜起。師又曰。不得昧著招慶。囑汝作麼生。是提宗一句。僧無對　問文殊劒下不承當時如何。師曰。未是好手人。曰如何是好手人。師曰。是汝話墮也　問如何是招慶家風。師曰。寧可清貧。自樂不作。濁當多憂　問如何是南泉一線道。師曰。不辭向汝道。恐較中更較去　問如何是佛法大意。師曰。七顛八倒　問僧甚處去來。曰劈柴來。師曰。還有劈不破底也無。曰有師曰。作麼生是劈不破底。僧無語。師曰。汝若道不得問我。我與汝道。曰作麼生是劈不破底。師曰。賺殺人　師拈鉢囊問僧。你道直幾錢。僧無對(歸宗柔代云。留與人增價)　因地動。僧問。還有不動者也無。師曰。有曰如何是不動者。師曰。動從東來。却歸西去　問法雨普霑。還有不潤處否。師曰。有曰如何是不潤處。師曰。水灑不著　問如何是招慶深深處。師曰。和汝沒却　問如何是九重城裏人。師曰。還共汝知聞麼　上堂次。大眾擁法座而立。師曰。這裏無物。諸人苦恁麼。相促相拶作麼。擬心早沒交涉。更上門上戶。千里萬里。今既上來。各著精彩。招慶一時拋與諸人好麼。乃曰。還接得也無。眾無對。師曰。勞而無功。便陞座。復曰。汝諸人得恁麼鈍看。他古人一兩箇。得恁麼快。纔見便負將去也。較些子。若有此箇人。非但四事供養。便以琉璃為地。白銀為壁。亦未為貴。帝釋引前。梵王隨後。攪長河為酥酪。變大地作黃金。亦未為足。直得如是。猶更有一級在。還委得麼。珍重。

　　婺州報恩院寶資曉悟禪師

　　僧問。學人初心。請師示箇入路。師遂側掌示之曰。還會麼。曰不會。師曰。獨掌不浪鳴　問如何是報恩家風。師曰。也知闍黎入眾日淺　問古人拈槌豎拂意旨如何。師曰。報恩截舌有分。僧曰。為甚麼如此。師曰。屈著作麼　問如何是文殊劒。師曰。不知。曰祇如一劒下活得底人作麼生。師曰。山僧祇管二時齋粥　問如何是觸目菩提。師曰。背後是甚麼立地。曰學人不會。乞師再示。師提拄杖曰。汝不會。合喫多少拄杖　問如何是具大慙愧底人。師曰。開口取合不得。曰此人行履如何。師曰。逢茶即茶。逢飯即飯　問如何是金剛一隻箭。師曰。道甚麼。僧再問。師曰。過新羅國去也　問波騰鼎沸。起必全真。未審。古人意如何。師乃叱之曰。恁麼則非次也。師曰。你話墮。我話亦墮。汝作麼生。僧無對　問去却賞罰。如何是吹毛劒。師曰。延平屬劒州。曰恁麼則喪身失命去也。師曰。錢塘江裏潮。

　　處州翠峰從欣禪師

　　上堂曰。更不展席也。珍重。便歸方丈。却問侍者。還會麼。曰不會。師曰。將謂汝到百丈來。

　　襄州鷲嶺明遠禪師

　　初參長慶。慶問。汝名甚麼。師曰。明遠。慶曰。那邊事作麼生。師曰。明遠退兩步。慶曰。汝無端退兩步作麼。師無語。慶曰。若不退步。爭知明遠。師乃諭旨　住後。向火次。僧問。無一法當前應用無虧時如何。師以手卓火。其僧於此有省。

　　杭州龍華寺彥球實相得一禪師

　　開堂日。謂眾曰。今日既陞法座。又爭解諱得祇如不諱底事。此眾還有人與作證明麼。若有。即出來相共作箇牓樣。僧問。此座。為從天降下。為從地湧出。師曰。是甚麼。曰此座高廣如何陞得。師曰。今日幾被汝安頓著　問靈山一會。迦葉親聞。今日一會。何人得聞。師曰。同我者擊其大節。曰灼然俊哉。師曰。去搬水漿。茶堂裏用去。師復曰。從前佛法。付囑國王大臣及有力檀越。今日郡尊及諸官僚。特垂相請。不勝荷愧。山僧更有末後一句子。賤賣與諸人。師乃起身立曰。還有人買麼。若有人買即出來。若無人買即賤貨。自收去也。久立珍重　僧問。如何是學人自己。師曰。雪上更加霜。

　　杭州保安連禪師

　　僧問。如何是保安家風。師曰。問有甚麼難　問如何是吹毛劒。師曰。豫章鐵拄堅。曰學人不會。師曰。漳江親到來　問如何是沙門行。師曰。師僧頭上戴冠子　問如何是西來意。師曰。死虎足人看　問一問一答。彼此興來。如何是保安不驚人之句。師曰。汝到別處。作麼生舉。

　　福州報慈院光雲慧覺禪師

　　上堂。瘥病之藥不假驢駞。若據如今各自歸堂去。珍重　問僧近離甚處。曰臥龍。師曰。在彼多少時。曰經冬過夏。師曰。龍門無宿客。為甚在彼許多時。曰師子窟中無異獸。師曰。汝試作師子吼看。曰若作師子吼。即無和尚。師曰。念汝新到。放汝三十棒　問兼聞超覺有鎖口訣。如何示人。師曰。賴我拄杖不在手。曰恁麼則深領尊慈也。師曰。待我肯汝即得　閩王問。報慈與神泉相去近遠。師曰。若說近遠。不如親到。師却問。大王日應千差。是甚麼心。王曰。甚麼處得心來。師曰。豈有無心者。王曰。那邊事作麼生。師曰。請向那邊問。王曰。大師謾別人即得　問大眾臻湊。請師舉揚。師曰。更有幾人未聞。曰恁麼則不假上來也。師曰。不上來。且從汝向甚麼處會。曰若有處所。即孤負和尚去也。師曰。祇恐不辨精麤　問夫說法者。當如法說。此意如何。師曰。有甚麼疑訛　問古人面壁意旨如何。師便打　問不假言詮。請師徑直。師曰。何必更待商量。

　　廬山開先寺紹宗圓智禪師

　　姑蘇人。江南李主。巡幸洪井。入山瞻謁。請上堂。令僧問。如何是開先境。師曰。最好是一條。界破青山色。曰如何是鏡中人。師曰。拾枯柴煑布水。國主益加欽重。後終於本山。靈塔存焉。

　　杭州傾心寺法瑫宗一禪師

　　上堂。良久曰。大眾不待一句語。便歸堂去。還有紹繼宗風分也無。還有人酬得此問麼。若有人酬得。這裏與諸人為怪笑。若酬不得。諸人與這裏為怪笑。珍重　僧問。如何朴實免見虗頭。師曰。汝問若當眾人盡鑒。曰有恁麼來。皆不丈夫。祇如不恁麼來。還有紹繼宗風分也無。師曰。出兩頭致一問來。曰甚麼人辨得。師曰。波斯養兒　問佛法去處。乞師全示。師曰。汝但全致一問來。曰為甚麼却拈此問去。師曰。汝適來問甚麼。曰若不遇於師。幾成走作。師曰。賊去後關門　問別傳一句。如何分付。師曰。可惜許。曰恁麼則別酬亦不當去也。師曰。也是閑辭　問如何是不朝天子。不羨王侯底人。師曰。每日三條線。長年一衲衣。曰未審。此人還紹宗風也無。師曰。鵲來頭上語。雲向眼前飛　問承古有言。不斷煩惱。此意如何。師曰。又是發人業。曰如何得不發業。師曰。你話墮也　問請去賞罰。如何是吹毛劒。師曰。如法禮三拜。師後住龍冊寺。歸寂。

　　福州水陸院洪儼禪師

　　上堂。大眾集定。師下座棒香鑪。巡行大眾前曰。供養十方諸佛。便歸方丈　僧問。離却百非兼四句。請師盡力與提綱。師曰。落在甚麼處。曰恁麼則人天有賴去也。師曰。莫將惡水潑人好。

　　杭州靈隱山廣嚴院咸澤禪師

　　初參保福。福問。汝名甚麼。師曰。咸澤。福曰。忽遇枯涸者如何。師曰。誰是枯涸者。福曰。我是。師曰。和尚莫謾人好。福曰。却是汝謾我　師後承長慶印記。住廣嚴　僧問。如何是覿面相呈事。師下禪牀曰。伏惟尊體起居萬福　問不與萬法為侶者。是甚麼人。師曰。城中青史樓。雲外高峰塔　問如何是佛法大意。師曰。幽㵎泉清。高峰月白　問如何是廣嚴家風。師曰。一塢白雲。三間茆屋。曰畢竟如何。師曰。既無維那。兼少典座　問如何是廣嚴家風。師曰。師子石前靈水響。鷄籠山上白猿啼。

　　福州報慈院慧朗禪師

　　上堂。從上諸聖。為一大事因緣故。出現於世。遞相告報。是汝諸人還會麼。若不會。大不容易。僧問。如何是一大事。師曰。莫錯相告報麼。曰恁麼則學人不疑也。師曰。爭奈一翳在目　問三世諸佛。盡是傳語人。未審傳甚麼人語。師曰聽。曰未審是甚麼語。師曰。你不是鍾期　問如何是學人眼。師曰。不可更撒沙。

　　福州長慶常慧禪師

　　僧問。王侯請命。法嗣怡山。鎖口之言。請師不謬。師曰得。曰恁麼則深領尊慈。師曰。莫鈍置人好　問不犯宗風。不傷物義。請師滿口道。師曰。今日豈不是開堂。曰𦦨續雪峰。印傳超覺。不違於物。不負於人。不在當頭。即今何道。師曰。違負即道。曰恁麼則善副來言。淺深已辨。師曰。也須識好惡。

　　福州石佛院靜禪師

　　上堂。若道素面相呈。猶添脂粉。縱離添過。猶有負𠎝。諸人且作麼生體悉　僧問。學人欲見和尚本來面目。師曰。洞上有言親體取。曰恁麼則不得見去也。師曰。客路如天遠。侯門似海深。

　　福州枕峰觀音院清換禪師

　　上堂。諸禪德。若要論禪說道。舉唱宗風。祇如當人分上以一毛端上。有無量諸佛。轉大法輪。於一塵中。現寶王剎。佛說眾生說。山河大地一時說。未甞間斷。如毗沙門王。始終不求外寶。既各有如是家風。阿誰欠少。不可更就別人處覓也　僧問。如何是法界性。師曰。汝身中有萬像。曰如何體得。師曰。虗谷尋聲。更求本末。

　　福州東禪契訥禪師

　　上堂。未曾暫失。全體現前。恁麼道亦是分外。既恁麼道不得。向兄弟前。合作麼生道。莫是無道處不受道麼。莫錯會好　僧問。如何是現前三昧。師曰。何必更待道　問己事未明。乞師指示。師曰。何不禮謝　問如何是東禪家風。師曰。一人傳虗。萬人傳實。

　　福州長慶院弘辯妙果禪師

　　上堂。於座前側立曰。大眾。各歸堂得也未。還會得麼。若也未會。山僧謾諸人去也。遂陞座。僧問。海眾雲臻。請師開方便門。示真實相。師曰。這箇是方便門。曰恁麼則大眾側聆去也。師曰。空側聆作麼。

　　福州東禪院可隆了空禪師

　　僧問。如何是道。師曰。正是道。曰如何是道中人。師曰。分明向汝道　上堂。大好省要。自不仙陀。若是聽響之流。不如歸堂向火。珍重　問如何是普賢第一句。師曰。落第二句也。

　　福州仙宗院守玭禪師

　　久不上堂。大眾入方丈參。師曰。今夜與大眾同請假。未審還給假也無。若未聞給假。即先言者負。珍重　僧問。十二時中。常在底人。還消得人天供養也無。師曰。消不得。曰為甚麼消不得。師曰。為汝常在。曰祇如常不在底人。還消得也無。師曰。驢年　問請師答無賓主話。師曰。向無賓主處問將來。

　　撫州永安院懷烈淨悟禪師

　　上堂。顧視左右曰。患謇作麼。便歸方丈　上堂。良久曰。幸自可憐生。又被污却也　上堂。大眾正是著力處。切莫容易。僧問。怡山親聞一句。請師為學人道。師曰。向後莫錯舉似人。

　　福州閩山令含禪師

　　上堂。還恩恩滿。賽願願圓。便歸方丈　僧問。既到妙峰頂。誰人為伴侶。師曰到。曰甚麼人為伴侶。師曰。喫茶去　問明明不會。乞師指示。師曰。指示且置。作麼生是你明明底事。曰學人不會。再乞師指。師曰。八棒十三。

　　新羅國龜山禪師

　　有人舉裴相國。啟建法會。問僧。看甚麼經。曰無言童子經。公曰。有幾卷。曰兩卷。公曰。既是無言。為甚麼却有兩卷。僧無對。師代曰。若論無言。非唯兩卷。

　　吉州資國院道殷禪師

　　僧問。如何是祖師西來意。師曰。普通八年遭梁怪。直至如今不得雪　問千山萬山如何是龍須山。師曰。千山萬山。曰如何是山中人。師曰。對面千里　問不落有無請師道。師曰。汝作麼生問。

　　福州祥光院澄靜禪師

　　僧問。如何是道。師曰。長安路上。曰向上事如何。師曰。谷聲萬籟起。松老五雲披　問如何是和尚家風。師曰。門下平章事。宮闈較幾重。

　　杭州報慈院從瓌禪師

　　福州陳氏子。僧問。承古有言。今人看古教。未免心中鬧。欲免心中鬧。應須看古教。如何是古教。師曰。如是我聞。曰如何是心中鬧。師曰。那畔雀兒聲　宋太祖開寶癸酉六月十四日辰刻。沐浴易衣。告門人付囑訖。右脇而逝。

　　杭州龍華寺契盈廣辯周智禪師

　　僧問。如何是龍華境。師曰。翠竹搖風。寒松鎖月。曰如何是境中人。師曰。切莫唐突　問如何是三世諸佛道場。師曰。莫別瞻禮。曰恁麼則亘古亘今。師曰。是甚麼年中。

　　太傅王延彬居士

　　一日入招慶佛殿。指鉢盂問殿主。這箇是甚麼鉢。主曰。藥師鉢。公曰。祇聞有降龍鉢。主曰。待有龍即降。公曰。忽遇挐雲㸕浪來時作麼生。主曰。他亦不顧。公曰。話墮也(玄沙曰。盡你神力。走向甚麼處去。保福曰。皈依佛法僧。百丈恒作覆鉢勢。雲門曰。他日生天。莫孤負老僧)　長慶謂太傅曰。雪峰豎拂子示僧。其僧便出去。若據此僧。合喚轉痛與一頓。公曰。是甚麼心行。慶曰。洎合放過　公到招慶煎茶。朗上座與明招把銚。忽翻茶銚。公問。茶爐下是甚麼。朗曰。捧爐神。公曰。既是捧爐神。為甚麼翻却茶。朗曰。事官千日。失在一朝。公拂袖便出。明招曰。朗上座。喫却招慶飯了。却向外邊打野榸。朗曰。上座作麼生。招曰。非人得其便。

　　保福展禪師法嗣

　　潭州延壽寺慧輪禪師

　　僧問。寶劒未出匣時如何。師曰。不在外。曰出匣後如何。師曰。不在內　問如何是一色。師曰。青黃赤白。曰大好一色。師曰。將謂無人也。有一箇半箇。

　　漳州保福可儔禪師

　　僧問。如何是和尚家風。師曰。雲在青天水在瓶　問如何是吹毛劒。師曰。瞥落也。曰還用也無。師曰。莫鬼語。

　　舒州海會院如新禪師

　　上堂。良久曰。禮繁即亂。便下座　僧問。從上宗乘。如何舉唱。師曰。轉見孤獨。曰親切處。乞師一言。師曰。不得雪也聽他　問如何是迦葉頓領底事。師曰。汝若領得。我即不悋。曰恁麼則不煩於師去也。師曰。又須著棒。爭得不煩　問牛頭橫說豎說。猶未知向上關捩子。如何是向上關捩。師曰。賴遇娘生臂短　問如何是祖師意。師曰。要道何難。曰便請師道。師曰。將謂靈利。又不仙陀。

　　洪州漳江慧廉禪師

　　僧問。師登寶座。曲為今時。四眾攀瞻。請師接引。師曰。甚麼處屈汝。曰恁麼則垂慈方便路。直下不孤人也。師曰。也須收取好　問如何是漳江境。師曰。地藏皺眉。曰如何是境中人。師曰。普賢斂袂　問如何是漳江水。師曰。苦　問如何是漳江第一句。師曰。到別處不得錯舉。

　　福州報慈院文欽禪師

　　僧問。如何是諸佛境。師曰。雨來雲霧暗。晴乾日月明　問如何是妙覺明心。師曰。今冬好晚稻。出自秋雨成　問如何是妙用河沙。師曰。雲生碧岫。雨降青天　問如何是平常心合道。師曰。喫茶喫飯隨時過。看山看水實暢情。

　　泉州萬安院清運資化禪師

　　僧問。諸佛出世。震動乾坤。和尚出世。未審如何。師曰。向汝道甚麼。曰恁麼則不異諸聖去也。師曰。莫亂道　問如何是萬安家風。師曰。苔羹倉米飯。曰忽遇上客來。將何祇待。師曰。飯後一巡茶　問如何是萬安境。師曰。一塔松蘿望海青。

　　漳州報恩院道熙禪師

　　初與保福送書。上泉州王太尉。尉問。漳南和尚。近日還為人也無。師曰。若道為人。即屈著和尚。若道不為人。又屈著太尉。來問太尉。道取一句。尉曰。待鐵牛能齧草。木馬解含煙。師曰。某甲惜口喫飯。尉良久。又問。驢來馬來。師曰。驢馬不同途。尉曰。爭得到這裏。師曰。特謝太尉領話　住後。僧問。明言妙句即不問。請師真實道將來。師曰。不阻來意。

　　泉州鳳凰山從琛洪忍禪師

　　僧問。如何是和尚家風。師曰。門風相似。即無阻矣。汝不是其人。曰忽遇其人時又如何。師曰。不可預搔待癢　問學人根思遲回。方便門中。乞師傍瞥。師曰傍瞥。曰深領師旨。安敢言乎。師曰。太多也　上堂。有僧出禮拜起退身立。師曰。我不如汝。僧應諾。師曰。無人處放下著　問如何是學人自己事。師曰。暗筭流年事可知　問如何是鳳凰境。師曰。雪夢觀明月　問如何是西來意。師曰。作人醜差。曰為人何在。師曰。莫屈著汝麼。

　　福州永隆院明慧瀛禪師

　　上堂。誰言侵早起。更有夜行人。似則似。是即不是。珍重　問無為無事人。為甚麼却是全鎖難。師曰。為斷麤纖。貴重難留。曰為甚麼道無為無事人。逍遙實快樂。師曰。為鬧亂且要斷送　僧參。師曰。不要得許多般數。速道速道。僧無對　上堂。日出卯。用處不須生善巧。便下座　問如何是進向得達本源。師曰。依而行之。

　　洪州清泉山守清禪師

　　福州人。僧問。如何是佛。師曰問。曰如何是祖。師曰。答　問和尚見古人。得箇甚麼便住此山。師曰。情知汝不肯。曰爭知某甲不肯。師曰。鑒貌辨色　問親切處。乞師一言。師曰。莫過於此　問古人面壁為何事。師曰屈。曰恁麼則省心力去也。師曰。何處有恁麼人　問諸餘即不問。如何是向上事。師曰。消汝三拜。不消汝三拜。

　　漳州報恩院行崇禪師

　　僧問。如何是佛法大意。師曰。碓搗磨磨　問曹谿一路。請師舉揚。師曰。莫屈著曹谿麼。曰恁麼則羣生有賴。師曰。也是老鼠喫鹽　問不涉公私。如何言論。師曰。喫茶去　問丹霞燒木佛。意作麼生。師曰。時寒燒火向。曰翠微迎羅漢。意作麼生。師曰。別是一家春。

　　潭州嶽麓山禪師

　　上堂。良久曰。昔日毗盧。今朝嶽麓。珍重　僧問。如何是聲色外句。師曰。猿啼鳥呌　問師唱誰家曲。宗風嗣阿誰。師曰。五音六律　問截舌之句。請師舉揚。師曰。日能熱。月能凉。

　　朗州德山德海禪師

　　僧問。靈山一會。何人得聞。師曰。闍黎得聞。曰未審靈山說箇甚麼。師曰。即闍黎會　問如何是該天括地句。師曰。十界搖動　問從上宗乘以何為驗。師曰。從上且置。即今作麼生。曰大眾總見。師曰。話墮也　問如何是祖師西來意。師曰。擘。

　　泉州後招慶禪師

　　僧問。末後一句。請師商量。師曰。塵中人自老。天際月常明　問如何是和尚家風。師曰。一缾兼一鉢。到處是生涯　問如何是佛法大意。師曰。擾擾怱怱。晨鷄暮鐘。

　　鼎州梁山簡禪師

　　問僧。甚處來。曰藥山來。師曰。還將得藥來否。曰和尚住山也不錯。師便休。

　　洪州建山澄禪師

　　僧問。如何是法王劒。師曰。可惜許。曰如何是人王劒。師曰。塵埋牀下履。風動架頭巾　問一代時教接引今時。未審祖宗如何示人。師曰。一代時教已有人問了也。曰和尚如何示人。師曰。惆悵庭前紅莧樹。年年生葉不生花　問故歲已去。新歲到來。還有不受歲者也無。師曰。作麼生。曰恁麼則不受歲也。師曰。城上已吹新歲角。牕前猶點舊年燈。曰如何是舊年燈。師曰。臘月三十日。

　　泉州招慶院省僜淨修禪師

　　初參保福。福一日入大殿覩佛像。乃舉手問師曰。佛恁麼意作麼生。師曰。和尚也是橫身。福曰。一撅我自收取。師曰。和尚非唯橫身。福然之　後住招慶。開堂陞座。良久曰。大眾。向後到處遇道伴。作麼生舉似他。若有人舉得。試對眾舉看。若舉得免孤負上祖。亦免埋沒後來。古人道。通心君子。文外相見。還有這箇人麼。況是曹谿門下子孫。合作麼生理論。合作麼生提唱。僧問。如何得不傷於己。不負於人。師曰。莫屈著汝這問麼。曰恁麼上來已蒙師指也。師曰。汝又屈著我作麼。問當鋒一句。請師道。師曰嗄。僧再問。師曰。瞌睡漢。問僧。近離甚處。曰報恩。師曰。僧堂大小。曰和尚試道看。師曰。何不待問。問學人全身不會。請師指示。師曰。還解笑得麼。乃曰。叢林先達者。不敢相觸忤。若是初心後學。未信直須信取。未省直須省取。不用掠虗諸人本分去處。未有一時不顯露。未有一物解葢覆得。如今若要知。不用移絲髮地。不用少許工夫。但向博地凡夫位中承當取。豈不省心力。既能省得。便與諸佛齊肩。依而行之。緣此事是箇白淨去處。今日須得白淨身心合他。始得自然合古合今。脫生離死。古人云。識心達本。解無為法。方號沙門。如今諸官大眾。各須體取好。莫全推過師僧分上。佛法平等。上至諸佛。下至一切。共同此事。既然如此。誰有誰無。王事之外。亦須努力。適來說如許多般。葢不得已而已。莫道從上宗門。合恁麼語話。祇如從上宗門。合作麼生。還相悉麼。若有人相悉。山僧今日雪得去也。久立大眾。珍重。示坐禪頌曰。四威儀內坐為先。澄濾身心漸坦然。瞥爾有緣隨濁界。當須莫續是天年。修持祇學從功路。至理寧論在那邊。一切時中常管帶。因緣相湊豁通元。又曰。大道分明絕點塵。何須長坐始相親。遇緣儻解無非是。處憒那能有故新。散誕肯齊支遁侶。逍遙曷與慧休隣。或遊泉石或闤闠。可謂煙霞物外人。

　　福州康山契穩法寶禪師

　　初開堂。僧問。威音王佛已後。次第相承。未審師今一會法嗣何方。師曰。象骨舉手。龍谿點頭　問圓明湛寂非師意。學人因底却無明。師曰。辨得也未。曰恁麼則識性無根去也。師曰。隔靴搔癢。

　　泉州西明院琛禪師

　　僧問。如何是和尚家風。師曰。竹箸瓦碗。曰忽遇上客來時如何祇待。師曰。黃虀倉米飯　問如何是祖師西來意。師曰。問取露柱看。

五燈全書卷第十五


卍新纂大日本續藏經第 81 冊 No. 1571 五燈全書


五燈全書卷第十六

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　南嶽下七世

　　鼓山晏國師法嗣

　　杭州天竺子儀心印水月禪師

　　溫州樂清陳氏子。初遊方謁鼓山。問曰。子儀三千里外。遠投法席。今日非時上來。乞師非時答話。山曰。不可鈍置仁者。師曰。省力處如何。山曰。汝何費力。師於此有省。後回浙中。錢忠懿王。命開法於羅漢光福二道場　上堂。久立。大眾更待甚麼不辭展拓。却恐悞於禪德。轉迷歸路。時寒珍重　僧問。如何是從上來事。師曰住。曰如何薦。師曰。可惜龍頭翻成蛇尾　有僧禮拜。起將問話。師曰。如何且置。僧乃問。祇如聖興之子。還有相親分也無。師曰。祇待局終。不知柯爛　問如何是維摩默。師曰謗。曰文殊因何讚。師曰。同案領過。曰維摩又如何。師曰。頭上三尺巾。手裏一枝拂　問如何是諸佛出身處。師曰。大洋海裏一星火。曰學人不會。師曰。燒盡魚龍　問丹露燒木佛。意旨如何。師曰。寒即圍爐向猛火。曰還有過也無。師曰。熱即行林溪畔坐　問如何是法界義宗。師曰。九月九日浙江潮　問諸餘即不問。如何是光福門下。超毗盧越釋迦底人。師曰。諸餘奉納。曰恁麼則平生慶幸去也。師曰。慶幸事作麼生。僧罔措。師便喝。將下堂。僧問。下堂一句。乞師分付。師曰。擕履已歸西國去。此山空有老猿啼　問鼓山有掣鼓奪旗之說。師且如何。師曰。敗將不忍誅。曰或遇良將又如何。師曰。念子狐魂。賜汝三奠　問世尊入滅。當歸何所。師曰。鶴林空變色。真歸無所歸。曰未審必定何之。師曰。朱實殞勁風。繁英落素秋曰我師將來復歸何所。師曰。子今欲識吾歸處。東西南北柳成絲　問如何修行。即得與道相應。師曰。高卷吟中箔。濃煎睡後茶　師回故里。宋壅熈丙戌。示滅。

　　建州白雲智作真寂禪師

　　永真朱氏子。容若梵僧。禮鼓山披剃。一日鼓山上堂。召大眾。眾皆回眸。山披襟示之。眾罔措。唯師朗悟厥旨。入室印證。又參次。山召曰。近前來。師近前。山曰。南泉喚院主。意作麼生。師斂手端容。退身而立。山奇之　住後。上堂。還有人向宗乘中。致得一問來麼。待山僧向宗乘中答。時有僧出禮拜。師便歸方丈　問如何是枯木裏龍吟。師曰。火裏蓮生。曰如何是髑髏裏眼睛。師曰。泥牛入海　問如何是主中主。師曰。汝還具眼麼。曰恁麼則學人歸堂去也。師曰。猢猻入布袋　問如何是延平津。師曰。萬古水溶溶。曰如何是延平劒。師曰。速須退步。曰未審津與劒是同是異。師曰。可惜許　次遷奉先。僧問。如何是奉先境。師曰。一任觀看。曰如何是境中人。師曰。莫無禮　問如何是奉先家風。師曰。即今在甚麼處。曰恁麼則大眾有賴也。師曰。干汝甚麼事　問如何是為人一句。師曰。不是奉先道不得。

　　鼓山智嚴了覺禪師

　　上堂。多言復多語。由來反相悞。珍重　僧問。石門之句即不問。請師方便示來機。師曰。問取露柱　問國王出世三邊靜。法王出世有何恩。師曰。還會麼。曰幸遇明朝。輙伸呈獻。師曰。吐却著。曰若不禮拜。幾成無孔鐵鎚。師曰。何異無孔鐵鎚。

　　福州龍山智嵩妙虗禪師

　　上堂。幸自分明。須作這箇節目。作麼到這裏。便成節目。便成增語。便成塵玷。未有如許多事時作麼生。僧問。古佛化導。今祖重興。人天輻輳。於禪庭至理。若為於開示。師曰。亦不敢孤負大眾。曰恁麼則人天不謬殷勤請。頓使凡心作佛心。師曰。仁者作麼生。曰退身禮拜。隨眾上下。師曰。我識得汝也。

　　泉州鳳凰山彊禪師

　　僧問。燈傳鼓嶠。道化溫陵。不跨石門。請師通信。師曰。若不是今日攔胸撞出。曰恁麼則今日親聞師子吼。他時終作鳳凰兒。師曰。又向這裏塗污人　問白浪滔天境。何人住太虗。師曰。靜夜思堯鼓。回頭聞舜琴。

　　福州龍山文義禪師

　　上堂。若舉宗乘。即院寂徑荒。若留委問。更待箇甚麼。還有人委悉麼。出來驗看。若無人委悉。且莫掠虗好。便下座　問如何是人王。師曰。威風人盡懼。曰如何是法王。師曰。一句令當行。曰二王還分不分。師曰。適來道甚麼。

　　福州鼓山智岳了宗禪師

　　本郡人。初參鄂州黃龍。問久嚮黃龍。及乎到來。祇見赤班蛇。龍曰。汝祇見赤班蛇。且不識黃龍。師曰。如何是黃龍。龍曰。滔滔地。師曰。忽遇金翅鳥來。又作麼生。龍曰。性命難存。師曰。恁麼則被他吞却去也。龍曰。謝闍黎供養。師便禮拜　住後。上堂。我若全舉宗乘。汝向甚麼處領會。所以道。古今常露。體用無妨。不勞久立。珍重　問虗空還解作用也無。師拈起拄杖曰。這箇師僧好打。

　　襄州定慧禪師

　　僧問。如何是佛向上事。師曰。無人不驚。曰學人未委在。師曰。不妨難向　問不借時機用。如何話祖宗。師曰。闍黎還具慙愧麼。僧便喝。師休去。

　　福州鼓山清諤宗曉禪師

　　僧問。亡僧遷化。向甚麼處去也。師曰。時寒不出手。

　　金陵淨德院冲煦慧悟禪師

　　福州和氏子。僧問。如何是大道。師曰。我無小徑。曰如何是小徑。師曰。我不知大道。

　　金陵報恩院清護崇因妙行禪師

　　福州長樂陳氏子。六歲禮鼓山披削。於國師言下發明。開堂日。僧問。諸佛出世。天花亂墜。和尚出世。有何祥瑞。師曰。昨日新雷發。今朝細雨飛　問如何是諸佛元旨。師曰。草鞋木履　師於宋太祖開寶庚午示寂。茶毗收舍利三百餘粒。并靈骨。歸於建州鷄足山臥雲院建塔。壽五十五。臘四十。

　　龍華照禪師法嗣

　　台州瑞巖師進禪師

　　僧問。如何是瑞巖境。師曰。重重疊嶂南來遠。北向皇都咫尺間。曰如何是境中人。師曰。萬里白雲朝瑞嶽。微微細雨灑簾前。曰未審如何親近此人。師曰。將謂闍黎親入室。元來猶隔萬重關。

　　台州六通院志球禪師

　　僧問。全身佩劒時如何。師曰落。曰當者如何。師曰。熏天炙地　問如何是六通境。師曰。滿目江山一任看。曰如何是境中人。師曰。古今自去來。曰離此二途。還有向上事也無。師曰有。曰。如何是向上事。師曰。雲水千途與萬途　問擁毳元徒。請師指示。師曰。紅爐不墜鴈門關。曰如何是紅爐不墜鴈門關。師曰。青霄豈恡眾人攀。曰還有不知者也無。師曰有。曰如何是不知者。師曰。金牓上無名　問如何是和尚家風。師曰。萬家明月朗　問如何是第二月。師曰。山河大地。

　　杭州雲龍院歸禪師

　　僧問。久戰沙場。為甚麼功名不就。師曰。過在這邊。曰還有昇進處也無。師曰。氷消瓦解。

　　杭州功臣院道閑禪師

　　僧問。如何是功臣家風。師曰。俗人東畔立。僧眾在西邊　問如何是學人自己。師曰。如汝與我。曰恁麼則無二去也。師曰。十萬八千。

　　福州報國院照禪師

　　上堂。我若全機。汝向甚麼處摸索。葢為根器不等。便成不具。慚愧還委得麼。如今與諸仁者。作箇入底門路。乃敲繩牀兩下曰。還見麼。還聞麼。若見便見。若聞便聞。莫向意識裏卜度。却成妄想顛倒。無有出期。珍重　佛塔被雷霹。有問。佛塔廟為甚麼却被雷霹。師曰。通天作用。曰既是通天作用。為甚麼却霹佛。師曰。作用何處見有佛。曰爭奈狼籍何。師曰。見甚麼。

　　台州白雲廼禪師

　　僧問。荊山有玉非為寶。囊裏真金賜一言。師曰。我家本貧。曰慈悲何在。師曰。空慙道者名。

　　翠巖參禪師法嗣

　　杭州龍冊寺子興明悟禪師

　　僧問。正位中還有人成佛否。師曰。誰是眾生。曰若恁麼則總成佛去也。師曰。還我正位來。曰如何是正位。師曰。汝是眾生　問如何是無價珍。師曰。下和空抱璞。曰忽遇楚王。還進也無。師曰。凡聖相繼續　問古人拈布毛意作麼生。師曰。闍黎舉不全。曰如何舉得全。師乃拈起袈裟。

　　溫州雲山佛㠗院知默禪師

　　僧問。如何是佛㠗家風。師曰。送客不離三步內。邀賓祇在草堂前　上堂。山僧如今看見諸上座。恁麼行脚。喫辛喫苦。盤山涉㵎。終不為觀看。州縣參盡。名山勝跡。莫非為此一大事。如今且要諸人。於本分參問中。通箇消息來。雲山敢與證明。非但雲山證明。乃至禪林佛剎。亦與證明。還有麼。若無。不如散去。便下座。

　　鏡清怤禪師法嗣

　　越州清化師訥禪師

　　僧問。十二時中。如何得不疑惑去。師曰好。曰恁麼則得遇於師去也。師曰。珍重　僧來禮拜。師曰。子亦善問。吾亦善答。曰恁麼則大眾久立。師曰。抑逼大眾作甚麼　問去却賞罰。如何是吹毛劒。師曰。錢塘江裏好渡船　問如何是西來意。師曰。可煞新鮮。

　　衢州南禪遇緣禪師

　　因有俗士。謂之鐵脚。忽騎馬至。僧問。師既是鐵脚。為甚麼却騎馬。師曰。腰蔕不因遮腹痛。幞頭豈是禦天寒　官人問師。和尚恁麼後生。為甚麼却為尊宿。師曰。千歲祇言朱頂鶴。朝生便是鳳凰兒　上堂。此箇事得恁麼難道。時有僧出曰。請師道。師曰。睦州溪苔錦軍石耳　問眾手淘金。誰是得者。師曰。谿畔披砂徒自困。家中有寶速須還。曰恁麼即始終不從人得去也。師曰。饒君便有擎山力。未免肩頭有擔胝。

　　福州資福院智遠禪師

　　福州連江人。參鏡清。問如何是諸佛出身處。清曰。大家要知。師曰。如斯則眾眼難瞞去也。清曰。理能伏豹。師因此發悟　住後上堂。僧問。師唱誰家曲。宗風嗣阿誰。師曰。雪嶺峰前月。鏡湖波裏明。問諸佛出世。天雨四華。地搖六動。和尚今日有何祥瑞。師曰。一物不生全體露。目前光彩阿誰知。問如何是直示二句。師曰。是甚麼。乃曰。還會麼。會去即今便了。不會塵沙筭劫。祇據諸賢分上。古佛心源。明露現前。匝天徧地。森羅萬象。自己家風。佛與眾生。本無差別。涅槃生死。幻化所為。性地真常。不勞修證。珍重　示眾。要知此事。當陽顯露。竝無寸草葢覆。便承當取最省心力　師於宋太宗太平興國丁丑九月十六日。聲鐘辭眾。二十七辰刻。坐化。壽八十三。臘六十三。

　　衢州烏巨山儀晏開明禪師

　　吳興許氏子。於唐乾符初。將誕之夕。異香滿室。紅光如晝。光啟中。隨父鎮信安強為聚。師不願。遂遊歷諸方。機契鏡清。歸省父母。乃於郭南剏別舍。以遂師志。舍旁陳司徒廟。有凜禪師像。師往瞻禮。失師所之。後郡守展祀。祠下見師入定于廟後叢竹間。蟻蠧其衣。敗葉沒䏶。或者云。是許鎮將之子也。自此三昧或出或入。子湖訥。未知師所造淺深。問曰。子所住定。葢小乘定耳。時方啜茶。師呈起槖曰。是大是小。訥駭然。尋謁栝蒼唐山嚴。嚴問。汝何姓。曰姓許。嚴曰。誰許汝。曰不別。嚴默識之。遂與剃染。嘗令摘桃。浹旬不歸。往尋。見師攀桃椅石。泊然在定。嚴鳴指出之。開運中。遊江郎巖覩石龕。謂弟子慧興曰。予入定此中。汝當壘石塞門。勿以吾為念。興如所戒。明年。興意師長往。啟龕視師。素髮被肩。胸臆尚暖。徐自定起。了無異容。復回烏巨。侍郎慎公。鎮信安。馥師之道。命義學僧守榮。詰其定相。師不與之辯。榮意輕之。時信安人。競圖師像而尊事。皆獲舍利。榮因媿服。禮像謝𠎝。亦獲舍利。歎曰。此後不敢以淺解測度矣。錢忠懿王。感師見夢。遣使圖像至。適王患目疾。展像作禮。如夢所見。隨雨舍利。目疾頓瘳。因錫號開明。及述偈讚。寶器供具千計。端拱初。太宗皇帝。聞師定力。詔本州加禮。津發赴闕。師力辭。僧再至諭旨。特令肩輿。入對便殿。命坐賜茗。咨問禪定。奏對簡盡。深契上旨。丐歸。復詔入對。得請還山。送車塞途。師于宋太宗淳化庚寅示寂。壽一百十五。闍維白光屬天。舍利五色。邦人以骨塑像。至今州郡雨暘。禱之如嚮。

　　報恩岳禪師法嗣

　　潭州妙濟院師浩傳心禪師

　　僧問。擬即第二頭。不擬即第三頭。如何是第一頭。師曰。收　問古人斷臂。當為何事。師曰。我寧可斷臂　問如何是學人眼。師曰。須知我好心　問如何是香山劒。師曰異。曰還露也無。師曰。不忍見　問如何是松門第一句。師曰。切不得錯舉　問如何是妙濟家風。師曰。左右人太多　問如何是佛法大意。師曰。兩口一無舌　問如何是香山一路。師曰。滔滔地。曰到者如何。師曰。息汝平生　問如何是世尊密語。師曰。阿難亦不知。曰為甚麼不知。師曰。莫非仙陀　問如何是香山寶。師曰。碧眼胡人不敢定。曰露者如何。師曰。龍王捧不起　僧舉聖僧塑像被虎齩。問師。既是聖僧。為甚麼被大蟲齩。師曰。疑殺天下人　問如何是無慚愧底人。師曰。闍黎合喫棒。

　　安國韜禪師法嗣

　　福州白鹿師貴禪師

　　開堂日。僧問。西峽一派。不異馬頭。白鹿千峰。何似鷄足。師曰。大眾驗看　問如何是白鹿家風。師曰。向汝道甚麼。曰恁麼則便知時去也。師曰。知時底人。合到甚麼田地。曰不可更口喃喃也。師曰。放過即不可。便打　問牛頭未見四祖時。百鳥銜花供養。見後為甚麼不來。師曰。曙色未分人盡望。及乎天曉也如常。

　　福州羅山義聰禪師

　　上堂。僧問。如何是出窟師子。師曰。甚麼處不震裂。曰作何音響。師曰。聾者不聞　問手指天地。唯我獨尊。為甚麼却被傍觀者責。師曰。謂言胡鬚赤。曰祇如傍觀者。有甚麼長處。師曰。路見不平。所以按劒。師乃曰。若有分付處。羅山即不具眼。若無分付處。即勞而無功。所以維摩昔日對文殊。且問如今會也無。久立珍重。

　　福州安國院從貴禪師

　　僧問。禪宮大敞。法侶雲臻。向上一路。請師決擇。師曰。素非時流　上堂。禪之與道。拈向一邊著。佛之與祖。是甚麼破草鞋。恁麼告報。莫屈著諸人麼。若道屈著。即且行脚。若道不屈著。也須合取口始得。珍重　上堂。直是不遇梁朝。安國也謾人不過。珍重　僧問。請師舉唱宗乘。師曰。今日打禾。明日搬柴　問牛頭未見四祖時如何。師曰。香爐對繩牀。曰見後如何。師曰。門扇對露柱　問如何是和尚家風。師曰。若問家風。即答家風。曰學人不問家風時作麼生。師曰。胡來漢去　問諸餘即不問。省要處乞師一言。師曰。還得省要也未。復曰。純陀獻供。珍重。

　　福州怡山長慶藏用禪師

　　上堂。眾集。以扇子拋向地上曰。愚人謂金是土。智者作麼生。後生可畏。不可總守愚去也。還有人道得麼。出來道看。時有僧出禮拜。退後而立。師曰。別更作麼生。曰請和尚明鑑。師曰。千年桃核　問如何是伽藍。師曰。長溪莆田。曰如何是伽藍中人。師曰。新羅白水　問如何是靈泉正主。師曰。南山北山　問如何是和尚家風。師曰。齋前厨蒸南國飯。午後爐煎北苑茶　問法身還受苦也無。師曰。地獄豈是天堂。曰恁麼則受苦去也。師曰。有甚麼罪過。

　　福州永隆院彥端禪師

　　上堂。大眾雲集。師從座起作舞。謂眾曰。會麼。對曰不會。師曰。山僧不捨道法。而現凡夫事。作麼生不會　問本自圓成。為甚麼却分明晦。師曰。汝自撿責看。

　　福州林陽瑞峰院志端禪師

　　本州人。初參安國。見僧問。如何是萬象之中獨露身。國舉一指。其僧不薦。師於是冥契元旨。乃入室白曰。適來見那僧問話。志端有箇省處。國曰。汝見甚麼道理。師亦舉一指曰。這箇是甚麼。國然之　住後。上堂。舉拂子曰。曹溪用不盡底。時人喚作頭角生。山僧拈來拂蚊子。薦得乾坤陷落　僧問。如何是西來意。師曰。木馬走似煙。石人趂不及　問如何是禪。師曰。今年旱去年。曰如何是道。師曰。冬田半折耗　問如何是學人自己。師與一踏。僧作接勢。師便與一摑。僧無語。師曰。賺殺人　問如何是逈絕人煙處佛法。師曰。巔山峭峙碧芬芳。曰恁麼則一真之理。華野不殊。師曰。不是這箇道理　問如何是佛法大意。師曰。竹箸一文一雙　有僧夜參。師曰。阿誰。曰某甲。師曰。泉州砂糖。舶上檳榔。僧良久。師曰會麼。曰不會。師曰。你若會。即廓清五蘊。吞盡十方　宋太祖開寶戊辰八月。遺偈曰。來年二月二。別汝暫相棄。燒灰散四林。免占檀那地。明年正月二十八日。州民競入山瞻禮。師尚無恙。參問如常。至二月一日。州牧率諸官。同至山詰伺。經宵。二日齋罷。上堂辭眾。時圓應長老出問。雲愁露慘。大眾嗚呼。請師一言。未當告別。師垂一足。應曰。法鏡不臨於此土。寶月又照於何方。師曰。非君境界。應曰。恁麼則漚生漚滅還歸水。師去師來是本常。師長噓一聲。下座歸方丈。安坐至亥時。問眾曰。世尊滅度是何時節。眾曰。二月十五日子時。師曰。吾今日前時前。言訖長往。壽七十八。臘六十。

　　福州仙宗院明禪師

　　上堂。幸有如是門風。何不烜赫地紹續取去。若也紹得。不在三界。若出三界。即壞三界。若在三界。即礙三界。不礙不壞。是出三界。是不出三界。恁麼徹去。堪為佛法種子。人天有賴。時有僧問。拏雲不假風。雷便迅浪。如何透得身。師曰。何得棄本逐末。

　　福州安國院祥禪師

　　上堂。良久。失聲曰。大是無端。雖然如此。事不得已。於中若有未覯者。更開方便。還會麼。時有僧問。不涉方便。乞師垂慈。師曰。汝問我答。即是方便　問應物現形。如水中月。如何是月。師提起拂子。僧曰。古人為甚麼道水月無形。師曰。見甚麼　問如何是宗乘中事。師曰。淮軍散後　問如何是和尚家風。師曰。眾眼難謾。

　　睡龍溥禪師法嗣

　　漳州保福院清豁禪師

　　福州人。少而聰敏。禮鼓山韶。落髮稟具。後謁大章如。後參睡龍。龍問。豁闍黎見何尊宿來。還悟也未。曰清豁嘗訪大章。得箇信處。龍於是上堂集眾。召曰。豁闍黎出來。對眾燒香說悟處。老僧與汝證明。師出眾乃拈香曰。香已拈了。悟即不悟。龍大悅而許之　上堂。山僧今與諸人。作箇和頭。和者默然。不和者說。良久曰。和與不和。切在如今。山僧帶些子事。珍重　僧問。家貧遭劫時如何。師曰。不能盡底去。曰為甚麼不能盡底去。師曰。賊是家親。曰既是家親。為甚麼翻成家賊。師曰。內既無應。外不能為。曰忽然捉敗時如何。師曰。內外絕消息。曰捉敗後。功歸何所。師曰。賞亦未曾聞。曰恁麼則勞而無功也。師曰。功即不無。成而不處。曰既是成功。為甚麼不處。師曰。不見道。太平本是將軍致。不使將軍見太平　問如何是西來意。師曰。北人泣。南人悲　師忽捨眾欲入山待滅。乃遺偈曰。世人休說路行難。鳥道羊腸咫尺間。珍重苧谿谿畔水。汝歸滄海我歸山。即往貴湖卓庵。未幾謂門人曰。吾滅後。將遺骸施諸蟲蟻。勿置墳塔。言訖。入湖頭山。坐盤石。儼然長往。門人稟遺命。延留七日。竟無虫蟻侵食。遂就闍維。散於林野。今泉州淨土院影堂存焉。

　　金輪觀禪師法嗣

　　南嶽金輪和尚

　　僧問。如何是金輪第一句。師曰鈍漢。曰如何是金輪一隻箭。師曰過也。曰臨機一箭。誰是當者。師曰倒也。

　　白兆圓禪師法嗣

　　鼎州大龍山智洪弘濟禪師

　　僧問。如何是佛。師曰。即汝便是。曰如何領會。師曰。更嫌鉢盂無柄那　問如何是微妙。師曰。風送水聲來枕畔。月移山影到牀前　問如何是極則處。師曰。懊惱三春月。不及九秋光　問色身敗壞。如何是堅固法身。師曰。山花開似錦。㵎水湛如藍。

　　襄州白馬山行靄禪師

　　僧問。如何是清淨法身。師曰。井底蝦蟇吞却月　問如何是白馬正眼師曰。面南看北斗。

　　安州白兆竺乾院懷楚禪師

　　僧問。如何是句句須行元路。師曰。㳂路直到湖南　問如何是師子兒。師曰。德山嗣龍潭　問如何是和尚為人一句。師曰。與汝素無冤讎。一句元在這裏。曰未審在甚麼方所。師曰。這鈍漢。

　　蘄州四祖山清皎禪師

　　福州王氏子。僧問。師唱誰家曲。宗風嗣阿誰。師曰。楷師巖畔祥雲起。寶壽峰前震法雷　臨終遺偈曰。吾年八十八。滿頭垂白髮。顒顒鎮雙峰。明明千江月。黃梅揚祖教。白兆承宗訣。日日告兒孫。勿令有斷絕。宋太宗淳化癸巳八月二十三日。

　　蘄州三角山志操禪師

　　僧問。教法甚多。宗歸一貫。和尚為甚麼說得許多周由者也。師曰。為你周由者也。曰請和尚既古既今。師敲繩牀三下。

　　晉州興教師普禪師

　　僧問。盈龍宮溢海藏。真詮即不問。如何是教外別傳底法。師曰。眼裏耳裏鼻裏。曰祇此便是否。師曰。是甚麼。僧便喝。師亦喝　問僧。近離甚處。曰下寨。師曰。還逢著賊麼。曰今日捉下。師曰。放汝三十棒。

　　蘄州三角山真鑑禪師

　　僧問。師唱誰家曲。宗風嗣阿誰。師曰。忽然行正令。便見下堂堦。

　　郢州太陽山行冲禪師

　　僧問。如何是無盡藏。師良久。僧無語。師曰。近前來。僧纔近前。師曰去。

　　南嶽下八世

　　黃龍機禪師法嗣

　　洛京紫葢善沼禪師

　　僧問。死中得活時如何。師曰。抱鎌刮骨熏天地。炮烈棺中求託生　問纔生便死時如何。師曰。賴得覺疾。

　　眉州黃龍繼達禪師

　　僧問。如何是衲。師曰。針去線不回。曰如何是帔。師曰。橫鋪四世界。豎葢一乾坤。曰道滿到來時如何。師曰。要羹與羹。要飯與飯　問黃龍出世。金翅飛空時如何。師曰。問汝金翅鳥。還得飽也無。

　　棗樹第二世禪師

　　問僧。發足甚處。曰閩中。師曰俊哉。曰謝師指示。師曰屈哉。僧作禮。師曰。我與麼道。落在甚麼處。僧無語。師曰。彼自無瘡。勿傷之也　僧參。師乃問。未到這裏時。在甚處安身立命。僧叉手近前。師亦叉手近前。相竝而立。僧曰。某甲未到此時。和尚與誰竝立。師指背後曰。莫是伊麼。僧無對。師曰。不獨自謾。兼謾老僧。僧作禮。師曰。正是自謾　僧鉏地次。見師來乃不審。師曰。見阿誰了便不審。曰見師不問訊。禮式不全。師曰。却是孤負老僧。其僧歸。舉似首座曰。和尚近日可畏。座曰。作麼生。僧舉前語。座曰。和尚近日可謂為人切。師聞。乃打首座七棒。座曰。某甲恁麼道。未有過在。亂打作麼。師曰。枉喫我多少鹽醬。又打七棒　僧辭。師乃問。若到諸方。有人問你老僧此間法道。作麼生祇對。曰待問即道。師曰。何處有無口底佛。曰祇這也還難。師豎拂子曰。還見麼。曰何處有無眼底佛。師曰。祇這也還難。僧遶禪牀一匝而出。師曰。善能祇對。僧便喝。師曰。老僧不識子。曰用識作麼。師敲禪牀三下。

　　興元府玄都山澄禪師

　　僧問。喜得趨方丈。家風事若何。師曰。西風開曉露。明月正當天。曰如何拯濟。師曰。金鷄樓上一下鼓　問如何是沙門行。師曰。一切不如。

　　嘉州黑水禪師

　　初參黃龍。便問。雪覆蘆花時如何。龍曰猛烈。師曰。不猛烈。龍又曰猛烈。師又曰不猛烈。龍便打。師於此有省。即便禮拜。

　　鄂州黃龍智顒禪師

　　僧問。如何是諸佛之本源。師曰。即此一問是何源。曰恁麼則諸佛無異去也。師曰。延平劒已成龍去。猶有刻舟求底人。

　　眉州昌福達禪師

　　僧問。學人來問師則對。不問時師意如何。師曰。謝上座指示　問本來則不問。如何是今日事。師曰。上座這問大好。曰學人不會時如何。師曰。謾我即得　問國有寶刀。誰人得見。師曰。上座遠來不易。曰此刀作何形狀。師曰。要也道不要也道。曰請師道。師曰。難逢難遇　問石牛水上臥時如何。師曰。異中還有異。妄計不浮沉。曰便恁麼去時如何。師曰。翅天日落。把土成金。

　　呂巖真人

　　字洞賓。京兆人也。唐末三舉不第。偶於長安酒肆。遇鍾離權。授以延命術。自爾人莫之究。嘗遊廬山歸宗。書鐘樓壁曰。一日清閑一日仙。六神和合體安然。丹田有寶休尋道。對境無心莫問禪。未幾道經黃龍山。覩紫雲成葢。疑有異人。乃入謁值龍。擊鼓陞堂。龍見。意必呂巖。欲誘而進。厲聲曰。座傍有竊法者。巖毅然出問。一粒粟中藏世界。半升鐺內煑山川。且道此意如何。龍指曰。這守屍鬼。巖曰。爭奈囊有長生不死藥。龍曰。饒經八萬劫。終是落空亡。巖薄訝。飛劒脅之。劒不能入。遂再拜求指歸。龍詰曰。半升鐺內煑山川即不問。如何是一粒粟中藏世界。巖於言下頓契。作偈曰。棄却瓢囊摵碎琴。如今不戀汞中金。自從一見黃龍後。始覺從前錯用心。龍囑令加護。後謁潭州智度覺。有自序曰。余遊韶郴。東下湘江。今見覺公。觀其禪學精明。性源淳潔。促膝靜坐。收光內照。一衲之外無餘衣。一鉢之外無餘食。達生死岸。破煩惱殻。方今佛衣寂寂兮無傳。禪理懸懸兮幾絕。扶而興者。其在吾師乎。聊作一絕奉記。達者推心方濟物。聖賢傳法不離真。請師開說西來意。七祖如今未有人。

　　明招謙禪師法嗣

　　處州報恩契從禪師

　　開堂陞座。烈士鋒前少人陪。雲雷擊鼓劒輪開。誰是大雄師子種。滿身鋒刀出頭來。時有僧出。師曰。好著精彩。僧擬伸問。師曰。甚麼處去也。僧乃問。師子未出窟時如何。師曰。鋒鋩難擊。曰出窟後如何。師曰。藏身無路。曰欲出不出時如何。師曰。命似懸絲。曰向去事如何。師曰。拶　問如何是和尚家風。師曰。還奈何麼　問十二時中如何即是。師曰。金剛頂上看。曰恁麼則人天有賴。師曰。汝又誑謼人天作麼。

　　婺州普照瑜禪師

　　上堂。三十年後。大有人。向這裏亡鋒結舌去在。良久曰。還會麼。灼然若不是真師子兒。爭識得上上之機。時有僧問。師子未出窟時如何。師曰。眾獸徒然。曰出窟後如何。師曰。狐絕萬里。曰欲出不出時如何。師曰。當衝者喪。曰向去事如何。師曰。決在臨鋒。僧禮拜。師有頌曰。決在臨鋒處。天然師子機。嚬呻出三界。非祖莫能知。

　　婺州雙溪保初禪師

　　上堂。未透徹不須呈。十方世界廓然明。孤峰頂上通機照。不用看他北斗星　僧問。九夏靈峰劒。請師不露鋒。師曰。未拍金鎖前何不問。曰千般徒設用。難出髑髏前。師曰。背後礙殺人。

　　處州涌泉究禪師

　　上堂。良久曰。還有虎狼禪客麼。有則放出一箇來。僧纔出。師曰。還知喪命處麼。曰學人咨和尚。師曰。甚麼處去也。曰師子未出窟時如何。師曰。抖㖃地。曰出窟後如何。師曰。葢天葢地。曰欲出不出時如何。師曰。一切人辨不得。曰向去事如何。師曰。俊鷂亦迷蹤。

　　衢州羅漢義禪師

　　上堂。眾集。僧纔出。師曰。不是好底。僧禮拜起問。龍泉寶劒。請師揮。師曰。甚麼處去也。曰恁麼則龍谿南面盡鋩鋒。師曰。收取　問不落古今。請師道。師曰。還怪得麼。曰猶落古今。師曰。莫錯。

　　羅漢琛禪師法嗣

　　襄州清谿山洪進禪師

　　在地藏時。居第一座。一日地藏上堂。二僧出禮拜。藏曰俱錯。二僧無語下堂。請益修山主。修曰。汝自巍巍堂堂。却禮拜擬問他人。豈不是錯。師聞之不肯。修乃問。未審上座又作麼生。師曰。汝自迷暗。焉可為人。修憤然。上方丈請益。藏指廊下曰。典座入庫頭去也。修乃省過　一日師問修曰。明知生是不生之理。為甚麼被生死之所流轉。修曰。筍畢竟成竹去。如今作篦使還得麼。師曰。汝向後自悟去在。修曰。某所見祇如此。上座意旨又如何。師指曰。這箇是監院房。那箇是典座房。修即禮謝　住後。僧問。眾盲摸象。各說異端。忽遇明眼人。又作麼生。師曰。汝但舉似諸方　師經行次。眾僧隨從。乃謂眾曰。古人有甚麼言句。大家商量。時有從漪上座。出眾擬問次。師曰。這沒毛驢。漪渙然省悟。

　　昇州清涼院休復悟空禪師

　　北海王氏子。幼出家。十九納戒。甞自謂曰。苟尚能詮。則為滯筏。將趣凝寂。復患墮空。既進退莫決。捨二何之。乃參尋宗匠。依地藏經年不契。直得成病。入涅槃堂。一夜藏去看。乃問。復上座安樂麼。師曰。某甲為和尚因緣背。藏指燈籠曰。見麼。師曰見。藏曰。祇這箇也不背。師於言下有省。

　　後修山主

　　問訊地藏曰。某甲百劫千生。曾與和尚違背。來此又值和尚不安。藏遂豎起拄杖曰。祇這箇也不背。師忽然契悟。後繼法眼住崇壽。江南國主。創清涼道場。延請居之　上堂。古聖纔生下。便周行七步。目顧四方云。天上天下唯我獨尊。他便有這箇方便奇特。祇如諸上座。初生下時。有甚麼奇特。試舉看。若道無。即對面諱却。若道有。又作麼生通得箇消息。還會麼。上座幸然有奇特事。因甚麼不知去。珍重　僧問。如何是佛。師曰。汝是眾生。曰還肯也無。師曰。虗施此問　問如何是西來意。師曰。汝道此土還有麼　問省要處。乞師一言。師曰。珍重　問如何是道。師曰。本來無一物。何處有塵埃。僧禮拜。師曰。莫錯會　問如何是一塵入正受。師曰。色即空。曰如何是諸塵三昧起。師曰。空即色　問諸餘即不問。如何是悟空一句。師曰。兩句也　問牛頭未見四祖時。為甚麼百鳥銜華。師曰。未見四祖。曰見後為甚麼不銜華。師曰。見四祖　問如何是自己事。師曰。幾處問人來　問古人得箇甚麼即便休歇去。師曰。汝得箇甚麼。即不休歇去　問如何是學人出身處。師曰。千般比不得。曰請和尚道。師曰。古亦有。今亦有　問如何是亡僧面前觸目菩提。師曰。問取髑髏後　問毒龍奮迅。萬象同然時如何。師曰。你甚麼處得這箇問頭　問忠座主。講甚麼經。曰法華經。師曰。若有說法華經處。我現寶塔。當為證明。大德講。甚麼人證明。忠無對　後晉天福癸卯十月朔日。遣僧報法眼至。囑付訖。又致書辭國主。取三日夜子時入滅。國主令本院至時擊鐘。及期大眾普集。師端坐警眾曰。無棄光影。語絕告寂。時國主。聞鐘登高臺。遙禮深加哀慕。仍致祭茶毗。收舍利建塔。

　　撫州龍濟紹修禪師

　　初與法眼。同參地藏。所得謂已臻極。暨同辭至建陽。途中譚次。眼忽問。古人道。萬象之中獨露身。是撥萬象。不撥萬象。師曰不撥。眼曰。說甚麼撥不撥。師懵然不知。却回地藏。藏問。子去未久。何以却來。師曰。有事未決。豈憚䟦涉山川。藏曰。汝跋涉許多山川。也還不惡。師未喻旨。乃問。古人道。萬象之中獨露身。意旨如何。藏曰。汝道。古人撥萬象。不撥萬象。師曰不撥。藏曰。兩箇也。師駭然沈思。而却問。未審古人撥萬象。不撥萬象。藏曰。汝喚甚麼作萬象。師方省悟。再辭地藏。覲于法眼。眼語意。與地藏開示。前後如一。師後居龍濟山。不務聚徒。而學者奔至　上堂。具足凡夫法。凡夫不知。具足聖人法。聖人不會。聖人若會。即是凡夫。凡夫若知。即是聖人。此兩語一理三義。若人辨得。不妨於佛法中有箇入處。若辨不得。莫道不疑好。珍重　僧問。見色便見心。露柱是色。如何是心。師曰。幸然未會。且莫詐明頭　問如何得出三界。師曰。是三界則一任出。曰不是三界又如何。師曰。甚麼處不是三界　問當揚舉唱。誰是委者。師曰。非汝不委　問如何是萬法主。師曰。把將萬法來　問承古有言。須彌納芥子。芥子納須彌。如何是須彌。師曰。穿破汝心。曰如何是芥子。師曰。塞却汝眼。曰如何納得。師曰。把將須彌與芥子來。曰前言何在。師曰。前有甚麼言　問僧。甚處來。曰翠巖。師曰。翠巖有何言句示徒。曰尋常道。出門逢彌勒。入門見釋迦。師曰。與麼道又爭得。曰和尚又如何。師曰。出門逢阿誰。入門見甚麼。僧於言下有省　上堂。聲色不到處。病在見聞。言詮不及處。過在唇吻。僧問。離却聲色。請和尚道。師曰。聲色裏問將來　問如何是學人心。師曰。阿誰恁麼問　問劫火洞然。大千俱壞。未審這箇還壞也無。師曰不壞。曰為甚麼不壞。師曰。為同大千　上堂。卷簾除却障。閉戶生窒礙。祇這障與礙。古今無人會。會得是障礙。不會不自在　問巨夜之中。以何為眼。師曰。暗　問纖毫不隔。為甚麼覷之不見。師曰。作家弄影漢　問古鏡未磨時如何。師曰。照破天地。曰磨後如何。師曰。黑漆漆地　問如何是普眼。師曰。纖毫覷不見。曰為甚麼覷不見。師曰。為伊眼太大　問如何是大敗壞底人。師曰。劫壞不曾遷。曰此人還知有佛法也無。師曰。若知有佛法。渾成顛倒。曰如何得不顛倒去。師曰。直須知有佛法。曰如何是佛法。師曰。大敗壞　問如何是學人常在底心。師曰。還曾問荷玉麼。曰學人不會。師曰。若不會。夏末了問取曹山去　師有頌曰。風動心搖樹。雲生性起塵。若明今日事。昧却本來人。又欲識解脫道。諸法不相到。眼耳絕見聞。聲色閙浩浩。又初心未入道。不得閙浩浩。鐘聲裏薦取。鐘聲裏顛倒。又諸佛不出世。四十九年說。祖師不西來。少林有妙訣。又萬法是心光。諸緣唯性曉。本無迷悟人。祇要今日了。

　　潞府延慶院傅殷禪師

　　僧問。見色便見心。燈籠是色。那箇是心。師曰。汝不會古人意。曰如何是古人意。師曰。燈籠是心　問若能轉物。即同如來。未審轉甚麼物。師曰。道甚麼。僧擬進語。師曰。這漆桶。

　　衡嶽南臺守安禪師

　　僧問。人人盡有長安路。如何得到。師曰。即今在甚麼處　問寂寂無依時如何。師曰寂寂底聻。因示頌曰。南臺靜坐一爐香。終日凝然萬慮亡。不是息心除妄想。都緣無事可思量。

　　杭州天龍寺清慧秀禪師

　　上堂。諸上座多少無事。十二時中。在何世界。安身立命。且子細點檢看。何不覓箇歇處。因甚麼却與別人點檢。若恁麼去。早落第二頭也。時有僧問。承師有言。恁麼去。早落第二頭。學人總不恁麼上來。如何辯白。師曰。汝却作家。曰恁麼則今日得遇於師也。師曰。且莫詐明頭。

　　天龍機禪師法嗣

　　高麗雪嶽令光禪師

　　僧問。如何是和尚家風。師曰。分明記取　問。如何是諸法之根源。師曰。謝指示。

　　僊宗符禪師法嗣

　　福州僊宗洞明真覺禪師

　　僧問。拏雲不假風雷便濬浪。如何透得身。師曰。何得棄本逐末。

　　泉州福清行欽廣法禪師

　　上堂。還有人鑑得麼。若有人鑑得。是甚麼湖裏破草鞋。若也鑑不出。落地作金聲。無事久立　僧問。如何是佛法大意。師曰。諸上座。大家道取　問如何是談真逆俗。師曰。客作漢問甚麼。曰如何是順俗違真。師曰。喫茶去　問如何是然燈前。師曰。然燈後。曰如何是然燈後。師曰。然燈前。曰如何是正然燈。師曰。喫茶去　問如何是第二月。師曰。汝問我答。

　　國泰[啗-口+王]禪師法嗣

　　婺州齊雲寶勝禪師

　　僧問。如何是齊雲水。師曰。龍潭常徹底。擬問即波瀾。曰莫祇這箇便是麼。師曰。古殿無香煙。誰人辯清濁。曰未審深深處如何。師曰。闍黎欲識深深處。直須脚下絕雲生。

　　白龍希禪師法嗣

　　福州廣平玄旨禪師

　　上堂。還有人證明麼。若有人證明。亦免孤負上祖埋沒後來。若是尋言數句。大藏公明。若是祖宗門中。怪及甚麼處。恁麼道。亦是傍瞥之辭。僧問。如何是廣平境。師曰。地負名山秀。谿連海水清。曰如何是境中人。師曰。汝問我答　問如何是法身體。師曰。廓落虗空絕玷瑕。曰如何是體中物。師曰。一輪明月散秋江。曰未審。體與物分不分。師曰。適來道甚麼。曰恁麼則不分也。師曰。穿耳胡僧笑點頭。

　　福州昇山白龍清慕禪師

　　僧問。如何是白龍密用一機。師曰。汝每日用甚麼。曰恁麼則徒勞側聆。師喝曰。出去　問一切眾生。日用而不知。如何是日用底。師曰。別祇對你爭得　問不責上來。聲前一句。請師道。師曰。莫是不便麼。

　　福州靈峰志恩禪師

　　僧問。如何是吹毛劒。師曰。我進前汝退後。曰恁麼則學人喪身命去也。師曰。不打水魚自驚　問如何是佛。師曰。更是阿誰。曰既然如此。為甚麼迷妄有差殊。師曰。但自不亡羊。何須泣岐路　問如何是靈峰境。師曰。萬疊青山如飣出。兩條綠水若圖成。曰如何是境中人。師曰。明明密密。密密明明。

　　福州東禪玄亮禪師

　　僧問。本無迷悟。為甚麼却有佛有眾生。師曰。話墮也　問祖祖相傳傳法印。師今繼席嗣何人。師曰。特謝證明。曰恁麼則白龍當時親授記。今日應聖度迷津。師曰。汝莫錯認定盤星。

　　漳州報劬院玄應定慧禪師

　　泉州晉江吳氏子。漳州刺史陳文顥。創院請師開法。僧問。如何是第一義。師曰。如何是第一義。曰學人請益。師何以倒問學人。師曰。汝適來請益甚麼。曰第一義。師曰。汝謂之倒問耶　問如何是古佛道場。師曰。今夏堂中千五百僧　宋太祖開寶乙亥。將順世。先七日。書辭陳公。仍示偈曰。今年六十六。世壽有延促。無生火熾然。有為薪不續。出谷與歸源。一時俱備足。及期。誡門人曰。吾滅後。不得以喪服哭泣。言訖而寂。塔于後山。

　　招慶匡禪師法嗣

　　泉州報恩院宗顯明慧禪師

　　僧問。昔日靈山一會迦葉親聞。未審今日誰是聞者。師曰。却憶七葉巖中尊　問昔日覺城東際。象王回旋。五眾咸臻。今日太守臨筵。如何提接。師曰。眨上眉毛著。曰恁麼則一機顯處。萬緣喪盡。師曰。何必繁辭　問如何是西來意。師曰。日裏看鴟毛　問學人都致一問。請師道。師曰。不是創住。這箇師僧也難容　問離四句絕百非。請師道。師曰。青紅花滿庭　問不涉思量處。從上宗乘。請師直道。師良久。僧曰。恁麼則聽響之流。徒勞側耳。師曰。早是粘泥　問如何是人王。師曰。奉對不敢造次。曰如何是法王。師曰。莫孤負好。曰未審人王與法王。對談何事。師曰。非汝所聆。

　　金陵龍光院澄忋禪師

　　廣州人。新到參。師問。甚處來。曰江南來。師曰。汝還禮拜渡江船子麼。曰和尚為甚麼教某禮拜渡江船子。師曰。是汝善知識。

　　永興北院可休禪師

　　僧問。如何是西來意。師曰。徧滿天下。曰莫便是也無。師曰。是即牢收取　問大作業底人來。師還接否。師曰不接。曰為甚麼不接。師曰。幸是好人家男女。

　　郴州太平院清海禪師

　　僧問。古人道。不從請益得。祖師為甚麼道。誰得作佛。師曰。悟了方知　問從上宗乘。次第指授。未審今日如何舉唱。師曰。透出白雲深洞裏。名華異草嶺頭生。

　　連州慈雲慧深普廣禪師

　　僧問。匿王請佛。既奉法於當時。我后延師。葢興宗於此日。幸施方便。無恡舉揚。師曰。不煩再問　問如何是大圓鏡。師曰。著　問如何是向上事。師曰。分明聽取。

　　郢州興陽山道欽禪師

　　僧問。如何是興陽境。師曰。松竹乍栽山影綠。水流穿過院庭中　問如何是佛。師曰。更是甚麼。

　　報恩資禪師法嗣

　　處州福林澄禪師

　　僧問。如何是伽藍。師曰。沒幡幀。曰如何是伽藍中人。師曰。瞻禮有分　問下堂一句。請師不吝。師曰。閑吟唯憶龐居士。天上人間不可陪。

　　翠峰欣禪師法嗣

　　處州報恩守真禪師

　　僧問。如何是佛法大意。師曰。閃爍烏飛急。奔騰兔走頻。

　　鷲嶺遠禪師法嗣

　　襄州鷲嶺通禪師

　　僧問。世尊得道。地神報虗空神。和尚得道。未審甚麼人報。師曰。謝汝報來。

　　龍華球禪師法嗣

　　杭州仁王院俊禪師

　　僧問。古人道。向上一路。千聖不傳。如何是不傳底事。師曰。向上問將來。曰恁麼則上來不當去也。師曰。既知如是。踏步上來作甚麼。

　　酒仙遇賢禪師

　　姑蘇長洲林氏子。母夢吞大珠而孕。生多異祥。貌偉怪。口容雙拳。七歲。嘗沉大淵。而衣不潤。遂去家。師嘉禾永安可依。三十。剃染圓具。往參龍華。發明心印。回居明覺院。唯事飲酒。醉則成歌頌。警道俗。因號酒仙　偈曰。綠水紅桃。華前街後。巷走百餘遭。張三也識我。李四也識我。識我不識我。兩箇拳頭那箇大。兩箇之中一箇大。曾把虗空一𭣟破。摩娑令教却恁麼。拈取須彌枕頭臥。楊子江頭浪最深。行人到此盡沈吟。他時若到無波處。還似有波時用心。金斝又聞泛。玉山還報頹。莫教更漏促。趂取月明回。貴買朱砂畫月。筭來枉用工夫。醉臥綠楊陰下。起來強說真如。泥人再三叮囑。莫教失却衣珠。一六二六其事已足。一九二九我要喫酒。長伸兩脚眼一窹。起來天地還依舊。門前綠樹無啼鳥。庭下蒼苔有落花。聊與東風論箇事。十分春色屬誰家。秋至山寒水冷。春來柳綠花紅。一點動隨萬變。江村煙雨濛濛。有不有空不空。笊籬撈取西北風。生在閻浮世界。人情幾多愛惡。祇要喫些酒子。所以倒街臥路。死後却產娑婆。不願超生淨土。何以故。西方淨土。且無酒酤。師於宋真宗祥符己酉上元。凌晨浴罷就室。合拳右舉左。張。其口而化。

　　延壽輪禪師法嗣

　　廬山歸宗道詮禪師

　　吉州劉氏子。聞慧輪化被長沙。冐險往參。路次。被王逵兵執。將沉江。師怡然無怖。逵異之令放。得參延壽。經十載壽寂。歸開先。次住九峰隆濟院。僧問。承聞和尚親見延壽來。是否。師曰。山前麥熟也未　問九峰山中。還有佛法也無。師曰有。曰如何是九峰山中佛法。師曰。石頭大底大。小底小　時僧徒。例試經業。師之眾。竝習禪觀。乃述一偈。聞于州牧曰。比擬忘言合太虗。免教和氣有親疎。誰知道德全無用。今日為僧貴識書。州牧閱之。與僚佐議曰。旃檀林中。必無雜樹。唯師一院。特奏免試　南康知軍張南金。具疏集道俗。迎請坐歸宗道場。僧問。如何是歸宗境。師曰。千邪不如一直　問如何是佛。師曰。待得雪消後。自然春到來　問深山巖谷中。還有佛法也無。師曰無。曰佛法徧在一切處。為甚麼却無。師曰。無人到　問古人道。不是風動。不是幡動時如何。師曰。來日路口有市　問如何是學人自己。師曰。牀窄先臥。粥稀後坐　師于宋太宗雍熈乙酉順寂。塔于牛首庵。壽五十六。臘三十七。

　　潭州龍興裕禪師

　　僧問。如何是學人自己。師曰。張三李四。曰比來問自己。為甚麼却道張三李四。師曰。汝且莫草草　問諸餘即不問。如何是和尚家風。師曰。家風即且置。阿那箇是汝不問底諸餘。

　　保福儔禪師法嗣

　　漳州隆壽無逸禪師

　　開堂陞座。良久曰。諸上座。若是上根之士。早已掩耳。中下之流。競頭側聽。雖然如此。猶是不得已而言。諸上座。他時後日到處。有人問著今日事。且作麼生舉似他。若也舉得。舌頭鼓論。若也舉不得。如無三寸。且作麼生舉。

　　大龍洪禪師法嗣

　　鼎州大龍山景如禪師

　　僧問。如何是佛法大意。師便喝。僧曰。尊意如何。師曰會麼。曰不會。師又喝　問。太陽一顯人皆羨。鼓聲絕罷意如何。師曰。季秋凝後好晴天。

　　鼎州大龍山楚勛禪師

　　上堂。良久曰。大眾。祇恁麼各自散去。已是重宣此義了也。久立又奚為。然久立有久立底道理。知了經一小劫。如一食頃。不知便見茫然。還知麼。有知者出來。大家相共商量。僧出提坐具曰。展即偏周沙界。縮即絲髮不存。展即是。不展即是。師曰。你從甚麼處得來。曰恁麼則展去也。師曰。沒交涉　問如何是大龍境。師曰。諸方舉似人。曰如何是境中人。師曰。你為甚麼謾我　問。亡僧遷化。向甚麼處去。師曰。阿彌陀佛　問。善法堂中師子吼。未審法嗣嗣何人。師曰。猶自恁麼問。

　　興元府普通院從善禪師

　　僧問。法輪再轉時如何。師曰。助上座喜。曰合譚何事。師曰。異人掩耳。曰便恁麼領會時如何。師曰。錯　問佩劒叩松關時如何。師曰。莫亂作。曰誰不知有。師曰。出。

　　白馬靄禪師法嗣

　　襄州白馬智倫禪師

　　僧問。如何是佛。師曰。真金也須失色　問如何是和尚出身處。師曰。牛觝墻。曰學人不會。意旨如何。師曰。已成八字。

　　白兆楚禪師法嗣

　　唐州保壽匡祐禪師

　　僧問。如何是佛法大意。師曰。近前來。僧近前。師曰會麼。曰不會。師曰。石火電光。已經塵劫　問如何是為人底一句。師曰。開口入耳。曰如何理會。師曰。逢人告人。

　　南嶽下九世

　　黃龍達禪師法嗣

　　眉州黃龍禪師

　　僧問。如何是密室。師曰。斫不開。曰如何是密室中人。師曰。非男女相　問國內按劒者是誰。師曰昌福。曰忽遇尊貴時如何。師曰。不遺。

　　清谿進禪師法嗣

　　相州天平山從漪禪師

　　僧問。如何得出三界。師曰。將三界來與汝出　問如何是和尚家風。師曰。顯露地　問如何是佛。師曰。不指天地。曰為甚麼不指天地。師曰。唯我獨尊　問如何是太平。師曰。八凹九凸　問洞深杳杳清谿水。飲者如何不升墜。師曰。更夢見甚麼　問大眾雲集。合譚何事。師曰。香煙起處森羅見。

　　廬山圓通緣德禪師

　　臨安黃氏子。事本邑東山勤剃染徧參諸方。得旨清谿。江南國主。於廬山建院。請師開法。上堂。諸上座。明取道眼好。是行脚本分事。道眼若未明。有甚麼用處。祇是移盤喫飯漢。道眼若明。有何障礙。若未明得。強說多端。也無用處。無事切須尋究　僧問。如何是四不遷。師曰。地水火風　問如何是古佛心。師曰。水鳥樹林。曰學人不會。師曰。會取學人　問久負沒絃琴。請師彈一曲。師曰。負來多少時也。曰未審作何音調。師曰。話墮也。珍重　問如何是佛法大意。師曰。過去燈明佛。本光瑞如是　宋太宗。遣帥問罪江南。後主納土矣。而胡則者。據守九江不降。大將軍曹翰部曲。渡江入寺。禪者驚走。師淡坐如平日。翰至。不起不揖。翰怒訶曰。長老不聞殺人不眨眼將軍乎。師熟視曰。汝安知有不懼生死和尚耶。翰因警悚增歎。復曰。禪者何為而散。師曰。擊鼓自集。翰遣裨校擊之。禪無至者。翰曰。不至何也。師曰。公有殺心故爾。師自起擊之。禪者乃集。翰拜問決勝之䇿。師曰。非禪者所知也。師每領諸剎。無所事去留。頺然默坐。而學者自成規矩。平生著一衲裙。以繩貫其褶。處夜則伸以當被。太平興國丁丑十月七日。陞堂曰。脫離世緣。乃在今日。囑令門人。壘青石為塔。乃曰。他日塔作紅色。吾再至也。言訖。泊然而逝。閱世八十。坐六十三夏。諡道濟禪師。

　　清涼復禪師法嗣

　　昇州奉先寺慧同淨照禪師

　　魏府張氏子。出家于北禪。性直。秉具希操律師。住後。僧問。教中道。唯一堅密身。一切塵中見。又道。佛身充滿於法界。普見一切羣生前。於此二途請師說。師曰。唯一堅密身。一切塵中見　問如何是古佛心。師曰。汝擬阿那箇不是　問如何是常在底人。師曰。更問阿誰。

　　龍濟修禪師法嗣

　　河東廣原禪師

　　僧問。如何是佛法大意。師曰。聽取一偈。剎剎現形儀。塵塵具覺知。性源常鼓浪。不悟未曾移。

　　南臺安禪師法嗣

　　襄州鷲嶺善美禪師

　　僧問。如何是鷲嶺境。師曰。峴山對碧玉。江水往南流。曰如何是境中人。師曰。有甚麼事　問百川異流。還歸大海。未審大海有幾滴。師曰。汝還到海也未。曰到海後如何。師曰。明日來。向汝道。

　　歸宗詮禪師法嗣

　　瑞州九峰義詮禪師

　　僧問。如何是祖師西來意。師曰。有力者負之而趨。

　　隆壽逸禪師法嗣

　　隆壽法騫禪師

　　泉州施氏子。漳州刺史陳洪銛。請開法。上堂。今日隆壽出世。三世諸佛。森羅萬象。同時出世。同時轉法輪。諸人還見麼。僧問。如何是隆壽境。師曰。無汝插足處。曰如何是境中人。師曰。未識境在　有僧參。次日請問心要。師曰。昨日相逢序起居。今朝相見事還如。如何却覓呈心要。心要如何特地疎。

五燈全書卷第十六


卍新纂大日本續藏經第 81 冊 No. 1571 五燈全書


五燈全書卷第十七

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　溈仰宗

　　南嶽下三世

　　百丈海禪師法嗣

　　潭州溈山靈祐禪師

　　福州長谿趙氏子。年十五出家。依本郡建善寺法常律師剃髮。於杭州龍興寺。究大小乘教。二十三遊江西。參百丈。丈一見許之入室。遂居參學之首。侍立次。丈問誰。師曰某甲。丈曰。汝撥爐中有火否。師撥之曰。無火。丈躬起深撥得少火。舉以示之曰。汝道無。這箇聻。師由是發悟。禮謝陳所解。丈曰。此暫時岐路耳。欲識佛性義。當觀時節因緣。時節既至。如迷忽悟。如忘忽憶。方省己物。不從他得。故祖師云。悟了同未悟。無心亦無法。祇是無虗妄。凡聖等心。本來心法。元自備足。汝今既爾。善自護持。次日。同百丈入山作務。丈曰。將得火來麼。師曰。將得來。丈曰。在甚處。師乃拈一枝柴。吹兩吹。度與百丈。丈曰。如蟲禦木。司馬頭陀。自湖南來。謂丈曰。頃在湖南。尋得一山名大溈。是一千五百人善知識所居之處。丈曰。老僧住得否。陀曰。非和尚所居。丈曰何也。陀曰。和尚是骨人。彼是肉山。設居徒不盈千。丈曰。吾眾中莫有人住得否。陀曰。待歷觀之。時華林覺。為第一座。丈令侍者請至。問曰。此人如何。陀請謦欬一聲行數步。陀曰。不可。丈又令喚師。師時為典座。陀一見乃曰。此正是溈山主人也。丈是夜召師入室。囑曰。吾化緣在此。溈山勝境。汝當居之。嗣續吾宗。廣度後學。時華林覺為首座。聞之曰。某甲忝居上首。典座何得住持。丈曰。若能對眾下得一語出格。當與住持。即指淨瓶問曰。不得喚作淨瓶。汝喚作甚麼。林曰。不可喚作木揬也。丈乃問師。師踢倒淨瓶。便出去。丈笑曰。第一座輪却山子也。師遂往焉。是山峭絕。敻無人煙。猿猱為伍。橡栗充食。經五七載。絕無來者。師自念言。我本住持。為利益於人。既絕往還。自善何濟。即捨庵而欲他往。行至山口。見蛇虎交橫在路。師曰。汝等諸獸。不用攔吾行路。吾若於此山有緣。汝等各自散去。吾若無緣。汝等不用動。吾從路過。一任汝喫。言訖。蟲虎四散而去。師乃回庵。未及一載。懶安向數僧。從百丈來。輔佐於師。安曰。某與和尚作典座。待僧及五百人。不論時節。即不造粥。便放某甲下山。自後山下居民。稍稍知之。率眾共營梵宇。連帥李景讓。奏號同慶寺。相國裴公休。甞咨元奧。由是天下禪學輻輳焉　上堂。夫道人之心。質直無偽。無背無面。無詐妄心。一切時中視聽。尋常更無委曲。亦不閉眼塞耳。但情不附物。即得從上諸聖。祇說濁邊過患。若無如許多惡覺。情見想習之事。譬如秋水澄渟。清淨無為。澹泞無礙。喚他作道人。亦名無事人。時有僧問。頓悟之人。更有修否。師曰。若真悟得本。他自知時。修與不修。是兩頭語。如今初心。雖從緣得一念頓悟自理。猶有無始曠劫習氣。未能頓淨。須教渠淨。除現業流識。即是修也。不可別有法。教渠修行趣向。從聞入理。聞理深妙。心自圓明。不居惑地。縱有百千妙義。抑揚當時。此乃得坐披衣。自解作活計始得。以要言之。則實際理地。不受一塵。萬行門中。不捨一法。若也單刀直入。則凡聖情盡。體露真常。理事不二。即如如佛　仰山問。如何是祖師西來意。師指燈籠曰。大好燈籠。仰曰。莫祇這便是麼。師曰。這箇是甚麼。仰曰。大好燈籠。師曰。果然不見　一日師謂眾曰。如許多人。祇得大機。不得大用。仰山舉此語。問山下庵主曰。和尚恁麼道。意旨如何。主曰。更舉看。仰擬再舉。被庵主踏倒。仰歸舉似師。師呵呵大笑　師在法堂坐。庫頭繫木魚。火頭擲却火抄。拊掌大笑。師曰。眾中也有恁麼人。遂喚來問。你作麼生。火頭曰。某甲。不喫粥肚饑。所以歡喜。師乃點頭(後鏡清怤曰。將知溈山眾裏無人。臥龍球曰。將知溈山眾裏有人)　師摘茶次。謂仰山曰。終日摘茶。祇聞子聲。不見子形。仰撼茶樹。師曰。子祇得其用。不得其體。仰曰。未審和尚如何。師良久。仰曰。和尚祇得其體。不得其用。師曰。放子三十棒。仰曰。和尚棒某甲喫。某甲棒教誰喫。師曰。放子三十棒(玄覺曰。且道過在甚麼處)　上堂。僧出曰。請和尚為眾說法。師曰。我為汝得徹困也。僧禮拜　(後人舉似雪峯。峯曰。古人得恁麼老婆心切。玄沙曰。山頭和尚。蹉過古人事也。雪峯聞之。乃問沙曰。甚麼處是老僧蹉過古人事處。沙曰。大小溈山。被那僧一問。直得百雜碎。峯乃駭然)　師坐次。仰山入來。師曰。寂子速道莫入陰界。仰曰。慧寂信亦不立。師曰。子信了不立。不信不立。仰曰。祇是慧寂。更信阿誰。師曰。若恁麼。即是定性聲聞。仰曰。慧寂佛亦不立　師問仰山。涅槃經四十卷。多少是佛說。多少是魔說。仰曰。總是魔說。師曰。已後無人奈子何。仰曰。慧寂即一期之事。行履在甚麼處。師曰。祇貴子眼正。不說子行履　仰山蹋衣次。提起問師曰。正恁麼時。和尚作麼生。師曰。正恁麼時。我這裏無作麼生。仰曰。和尚有身而無用。師良久。却拈起問曰。汝正恁麼時作麼生。仰曰。正恁麼時。和尚還見伊否。師曰。汝有用而無身。師後忽問仰山。汝春間有話未圓。今試道看。仰曰。正恁麼時。切忌勃訴。師曰。停囚長智　師一日喚院主。主便來。師曰。我喚院主。汝來作甚麼。主無對。(曹山代曰。也知和尚不喚某甲)又令侍者。喚第一座。座便至師曰。我喚第一座。汝來作甚麼。座亦無對(曹山代曰。若令侍者喚恐不來。法眼曰。適來侍者喚)　師問雲巖。聞汝久在藥山。是否。巖曰是。師曰。如何是藥山大人相。巖曰。涅槃後有。師曰。如何是涅槃後有。巖曰。水灑不著。巖却問師。百丈大人相如何。師曰。巍巍堂堂。煒煒煌煌。聲前非聲。色後非色。蚊子上鐵牛。無汝下觜處　師過淨瓶與仰山。山擬接。師却縮手曰。是甚麼。仰曰。和尚還見箇甚麼。師曰。若恁麼。何用更就吾覓。仰曰。雖然如此。仁義道中。與和尚提瓶挈水。亦是本分事。師乃過淨瓶與仰山　師與仰山行次。指柏樹子問曰。前面是甚麼。仰曰。柏樹子。師却問耘田翁。翁亦曰柏樹子。師曰。這耘田翁。向後亦有五百眾　師問仰山。何處來。仰曰。田中來。師曰。禾好刈也未。仰作刈禾勢。師曰。汝適來作青見作黃見。作不青不黃見。仰曰。和尚背後是甚麼。師曰。子還見麼。仰拈禾穗曰。和尚何曾問這箇。師曰。此是鵞王擇乳　師問仰山。天寒人寒。仰曰。大家在這裏。師曰。何不直說。仰曰。適來也不曲。和尚如何。師曰。直須隨流　上堂。仲冬嚴寒年年事。𠷳運推移事若何。仰山進前叉手而立。師曰。我情知汝答這話不得。香嚴曰。某甲偏答得這話。師躡前問。嚴亦進前叉手而立。師曰。賴遇寂子不會　師一日見劉鐵磨來。師曰。老牸牛汝來也。磨曰。來日臺山大會齋。和尚還去麼。師乃放身作臥勢。磨便出去(雪竇顯頌曰。曾騎鐵馬入重城。勑下傳聞六國清。猶把金鞭問歸客。夜深誰共御街行)　有僧來禮拜。師作起勢。僧曰。請和尚不用起。師曰。老僧未曾坐。僧曰。某甲未曾禮。師曰。何故無禮。僧無對(同安代曰。和尚不怪)　問如何是道。師曰。無心是道。曰某甲不會。師曰。會取不會底好。曰如何是不會底。師曰。祇汝是不是別人。復曰。今時人。但直下體取不會底。正是汝心。正是汝佛。若向外得一知一解。將為禪道。且沒交涉。名運糞入。不名運糞出。汙汝心田。所以道不是道　問如何是百丈真。師下禪床叉手立。曰如何是和尚真。師却坐　師坐次。仰山從方丈前過。師曰。若是百丈先師見子。須喫痛棒始得。仰曰。即今事作麼生。師曰。合取兩片皮。仰曰。此恩難報。師曰。非子不才。迺老僧年邁。仰曰。今日親見百丈師翁來。師曰。子在甚麼處見。仰曰。不道見。祇是無別。師曰。始終作家　師問仰山。即今事且置。古來事作麼生。仰叉手近前。師曰。猶是即今事。古來事作麼生。仰退後立。師曰。汝屈我。我屈汝。仰便禮拜　仰山香嚴侍立次。師舉手曰。如今恁麼者少。不恁麼者多。嚴從東過西立。仰從西過東立。師曰。這箇因緣。三十年後。如金擲地相似。仰曰。亦須是和尚提唱始得。嚴曰。即今亦不少。師曰。合取口　師坐次。仰山入來。師以兩手相交示之。仰作女人拜。師曰。如是如是　師方丈內坐次。仰山入來。師曰。寂子近日宗門令嗣作麼生。仰曰。大有人疑著此事。師曰。寂子作麼生。仰曰。慧寂祇管困來合眼。倦即坐禪。所以未曾說著在。師曰。到這田地也難得。仰曰。據慧寂所見。祇如此一句。也著不得。師曰。汝為一人也不得。仰曰。自古聖人盡皆如此。師曰。大有人笑汝恁麼祇對。仰曰。解笑者。是慧寂同參。師曰。出頭事作麼生。仰繞禪床一匝。師曰。裂破古今　仰山香嚴侍立次。師曰。過去現在未來。佛佛道同。人人得箇解脫路。仰曰。如何是人人解脫路。師回顧香嚴曰。寂子借問。何不答伊。嚴曰。若道過去未來現在。某甲却有箇祇對處。師曰。子作麼生祇對。嚴珍重便出。師却問仰山曰。智閒恁麼祇對。還契寂子也無。仰曰不契。師曰。子又作麼生。仰亦珍重出去。師呵呵大笑曰。如水乳合　一日師翹起一足。謂仰山曰。我每日得他負載。感伊不徹。仰曰。當時給孤園中。與此無別。師曰。更須道始得。仰曰。寒時與他襪著。也不為分外。師曰。不負當初。子今已徹。仰曰。恁麼更要答話在。師曰道看。仰曰。誠如是言。師曰。如是如是　師問仰山。生住異滅。汝作麼生會。仰曰。一念起時不見有生住異滅。師曰。子何得遣法。仰曰。和尚適來問甚麼。師曰。生住異滅。仰曰。却喚作遣法　師問仰山。妙淨明心。汝作麼生會。仰曰。山河大地。日月星辰。師曰。汝祇得其事。仰曰。和尚適來問甚麼。師曰。妙淨明心。仰曰。喚作事得麼。師曰。如是如是　石霜會下。有二禪客到云。此間無一人會禪。後普請搬柴。仰山見二禪客歇。將一橛柴問曰。還道得麼。俱無對。仰曰。莫道無人會禪好。仰歸舉似師曰。今日二禪客。被慧寂勘破。師曰。甚麼處被子勘破。仰舉前話。師曰。寂子又被吾勘破(雲居錫曰。甚處是溈山勘破仰山處)　師睡次。仰山問訊。師便回而向壁。仰曰。和尚何得如此。師起曰。我適來得一夢。你試為我原看。仰取一盆水。與師洗面。少頃。香嚴亦來問訊。師曰。我適來得一夢。寂子為我原了。汝更與我原看。嚴乃點一椀茶來。師曰。二子見解。過於鶖子　師因泥壁次。李軍容來。具公裳。直至師背後。端笏而立。師回首見。便側泥盤。作接泥勢。李便轉笏。作進泥勢。師便拋下泥盤。同歸方丈　問不作溈山一頂笠。無由得到莫傜村。如何是溈山一頂笠。師喚曰。近前來。僧近前。師與一踏　上堂。老僧百年後。向山下。作一頭水牯牛。左脇下書五字曰。溈山僧某甲。當恁麼時。喚作溈山僧。又是水牯牛。喚作水牯牛。又是溈山僧。畢竟喚作甚麼即得。仰山出。禮拜而退。(雲居膺代曰。師無異號。資福寶曰。當時但作此○相。拓呈之。新羅和尚作此[○@牛]相拓呈之。又曰。同道者方知。芭蕉徹作此<<PIC>X81p0564_01.gif</PIC>相拓呈之。又曰。說也說了也。注也注了也。悟取好乃述偈曰。不是溈山不是牛。一身兩號實難酬。離卻兩頭應須道。如何道得出常流)　師敷揚宗教。凡四十餘年。達者不可勝數。唐宣宗大中癸酉正月九日。盥潄敷坐。怡然而寂。壽八十三。臘六十四。塔於本山。敕諡大圓禪師。塔曰清淨。

　　南嶽下四世

　　溈山祐禪師法嗣

　　袁州仰山慧寂通智禪師

　　韶州懷化葉氏子。年九歲。於廣州。投和安通出家。十四歲父母取歸。欲與婚媾。師不從。遂斷二指。跪致父母前。誓求正法以答劬勞。父母乃許。再詣通處。得披剃。未登具。即遊方。初謁耽源。已悟元旨。後參溈山。遂升堂奧。耽源謂師曰。國師當時。傳得六代祖師圓相。共九十七箇。授與老僧。乃曰。吾滅後三十年。南方有一沙彌到來。大興此教。次第傳受。無令斷絕。我今付汝。汝當奉持。遂將其本過與師。師接得一覧。便將火燒却。耽源一日問。前來諸相甚宜秘惜。師曰。當時看了。便燒却也。源曰。吾此法門。無人能會。惟先師及諸祖師諸大聖人。方可委悉。子何得焚之。師曰。慧寂一覧已知其意。但用得不可執本也。源曰。然雖如此。於子即得。後人信之不及。師曰。和尚若要。重錄不難。即重集一本呈上。更無遺失。源然之　耽源上堂。師出眾。作此○相。以手拓呈了。却叉手立。源以兩手相交作拳示之。師進前三步。作女人拜。源點頭。師便禮拜　師浣衲次。耽源曰。正恁麼時作麼生。師曰。正恁麼時。向甚麼處見　參溈山。溈問。汝是有主沙彌。無主沙彌。師曰有主。曰主在甚麼處。師從西過東立。溈異之。師問。如何是真佛住處。溈曰。以思無思之妙。返思靈𦦨之無窮。思盡還源。性相常住。事理不二。真佛如如。師於言下頓悟。自此執侍。一十五載　參巖頭。頭舉起拂子。師展坐具。巖拈拂子置背後。師將坐具搭肩上而出。巖曰。我不肯汝放。祇肯汝收　掃地次。溈問。塵非掃得。空不自生。如何是塵非掃得。師掃地一下。溈曰。如何是空不自生。師指自身又指溈。溈曰。塵非掃得。空不自生。離此二途。又作麼生。師又掃地一下。又指自身并指溈　溈一日指田問師。這丘田。那頭高。這頭低。師曰。却是這頭高。那頭低。溈曰。你若不信。向中間立看兩頭。師曰。不必立中間。亦莫住兩頭。溈曰。若如是著水看。水能平物。師曰。水亦無定。但高處高平。低處低平。溈便休　有施主。送絹與溈山。師問。和尚受施主如是供養。將何報答。溈敲禪床示之。師曰。和尚何得將眾人物。作自己用　師在溈山。為直歲。作務歸。溈問。甚麼處去來。師曰。田中來。溈曰。田中多少人。師插鍬叉手。溈曰。今日南山大有人刈茅。師拔鍬便行。(玄沙曰。我若見即踏倒鍬子。僧問鏡清。仰山插鍬意旨如何。清曰。狗銜赦書。諸侯避道。曰祇如玄沙踏倒意旨如何。清曰。不奈船何。打破戽斗。曰南山插茅意旨如何。清曰李靖三兄。久經行陣。雲居錫曰。且道鏡清下此一判。著不著)　師在溈山牧牛時。踢天泰問。一毛頭師子現即不問。百億毛頭百億師子現。又作麼生。師便騎牛歸。侍立溈山次。舉前話方了。却見泰來。師曰。便是這箇上座。溈遂問。百億毛頭百億師子現。豈不是上座道。泰曰是。師曰。正當現時。毛前現。毛後現。泰曰。現時不說前後。溈山大笑。師曰。師子腰折也。便下去　一日。第一座舉起拂子曰。若人作得道理即與之。師曰。某甲作得道理。還得否。座曰。但作得道理便得。乃乃掣將拂子去(雲居錫曰。甚麼處是仰山道理)　一日雨下。天性謂師曰。好雨。師曰。好在甚麼處。性無語。師曰。某甲却道得。性曰。好在甚麼處。師指雨。性又無語。師曰。何得大智而默　師隨溈山遊山。到磐陀石上坐。師侍立次。忽鵶銜一紅柿。落在面前。溈拾與師。師接得。洗了度與溈。溈曰。子甚處得來。師曰。此是和尚道德所感。溈曰。汝也不得無分。即分半與師。(玄沙曰。大小溈山被仰山一坐。至今起不得)　溈山問師。忽有人問汝。汝作麼生祇對。師曰。東寺師叔若在。某甲不致寂寞。溈曰。放汝一箇不祇對罪。師曰。生之與殺。祇在一言。溈曰。不負汝見。別有人不肯。師曰阿誰。溈指露柱曰。這箇。師曰。道甚麼。溈曰。道甚麼。師曰。白鼠推遷。銀臺不變　師問溈山。大用現前。請師辨白。溈山下座歸方丈。師隨後入。溈問。子適來問甚麼話。師再舉。溈曰。還記得吾答語否。師曰記得。溈曰。你試舉看。師便珍重出去。溈曰錯。師回首曰。閒師弟若來。莫道某甲無語好　師問東寺曰。借一路過那邊還得否。寺曰。大凡沙門。不可祇一路也。別更有麼。師良久。寺却問。借一路過那邊得否。師曰。大凡沙門。不可祇一路也。別更有麼。寺曰。祇有此。師曰。大唐天子。決定姓金　師在溈山。前坡牧牛次。見一僧上山。不久便下來。師乃問。上座何不且留山中。僧曰。祗為因緣不契。師曰。有何因緣。試舉看。曰和尚問某名甚麼。某答歸真。和尚曰。歸真何在。某甲無對。師曰。上座却回。向和尚道。某甲道得也。和尚問作麼生道。但曰眼裏耳裏鼻裏。僧回。一如所教。溈曰。脫空謾語漢。此是五百人善知識語　師臥次。夢入彌勒內院。眾堂中諸位皆足。惟第二位空。師遂就座。有一尊者。白槌曰。今當第二座說法。師起白槌曰。摩訶衍法。離四句絕百非。諦聽諦聽。眾皆散去。及覺舉似溈。溈曰。子已入聖位。師便禮拜　師侍溈行次。忽見前面塵起。溈曰。面前是甚麼。師近前看了。却作此◎相。溈點頭　溈山示眾曰。一切眾生。皆無佛性。鹽官示眾曰。一切眾生。皆有佛性。鹽官有二僧。往探問。既到溈山。聞溈山舉揚。莫測其涯。若生輕慢。因一日與師言話次。乃勸曰。師兄須是勤學佛法。不得容易。師乃作此○相。以手拓呈了。却拋向背後。遂展兩手。就二僧索。二僧罔措。師曰。吾兄直須勤學佛法。不得容易。便起去。時二僧。却回鹽官。行三十里。一僧。忽燃有省。乃曰。當知溈山道一切眾生皆無佛性。信之不錯。便回溈山。一僧更前行數里。因過水忽然有省。自歎曰。溈山道。一切眾生皆無佛性。灼然有他恁麼道。亦回溈山。久依法席　溈山同師牧牛吹。溈曰。此中還有菩薩也無。師曰有。溈曰。汝見那箇是。試指出看。師曰。和尚疑那箇不是。試指出看。溈便休　師送果子。上溈山。溈接得問。子甚麼處得來。師曰。家園底。溈曰。堪喫也未。師曰。未敢嘗。先獻和尚。溈曰。是阿誰底。師曰。慧寂底。溈曰。既是子底。因甚麼教我先甞。師曰。和尚甞千甞萬。溈便喫曰。猶帶酸澀在。師曰。酸澀莫非自知。溈不答　赤千行者。聞鐘聲乃問。有耳打鐘。無耳打鐘。師曰。汝但問。莫愁我答不得。千曰。早箇問了也。師喝曰。去　師夏末問訊溈山次。溈曰。子一夏不見。上來在下面作何所務。師曰。某甲在下面。鉏得一片畬。下得一籮種。溈曰。子今夏不虗過。師却問。未審和尚一夏之中。作何所務。溈曰。日中一食。夜後一寢。師曰。和尚今夏亦不虗過。道了乃吐舌。溈曰。寂子何得自傷己命　溈山一日見師來。即以兩手相交過。各撥三下。却豎一指。師亦以兩手相交過。各撥三下。却向胸前。仰一手。覆一手。以目瞻視。溈山休去　溈山餧鵶生飯。回頭見師曰。今日為伊上堂一上。師曰。某甲隨例得聞。溈曰。聞底事作麼生。師曰。鵶作鵶鳴。鵲作鵲噪。溈曰。爭奈聲色何。師曰。和尚適來道甚麼。溈曰。我祇道為伊上堂一上。師曰。為甚麼喚作聲色。溈曰。雖然如此。驗過也無妨。師曰。大事因緣。又作麼生驗。溈豎起拳。師曰。終是指東畫西。溈曰。子適來問甚麼。師曰。問和尚大事因緣。溈曰。為甚麼喚作指東畫西。師曰。為著聲色故。某甲所以問過。溈曰。竝未曉了此事。師曰。如何得曉了此事。溈曰。寂子聲色。老僧東西。師曰。一月千江。體不分水。溈曰。應須與麼始得。師曰。如金與金。終無異色。豈有異名。溈曰。作麼生是無異名底道理。師曰。瓶盤釵釧券盂盆。溈曰。寂子說禪。如師子吼。驚散狐狼野干之屬　師後開法王莽山。問僧。近離甚處。曰廬山。師曰。曾到五老峰麼。曰不曾到。師曰。闍黎不曾遊山(雲門曰。此語皆為慈悲之故。有落草之談)　上堂。汝等諸人。各自回光返照。莫記吾言。汝無始劫來。背明投暗。妄想根深。卒難頓拔。所以假設方便。奪汝麤識。如將黃葉止啼。有甚麼是處。亦如人將百種貨物與金寶。作一鋪貨賣。祇擬輕重來機。所以道石頭是真金鋪。我這裏是雜貨鋪。有人來覓鼠糞。我亦拈與他。來覓真金。我亦拈與他。時有僧問。鼠糞即不要。請和尚真金。師曰。囓鏃擬開口。驢年亦不會。僧無對。師曰。索喚則有交易。不索喚則無。我若說禪宗。身邊要一人相伴亦無。豈況有五百七百眾耶。我若東說西說。則爭頭向前采拾。如將空拳誑小兒。都無實處。我今分明向汝說聖邊事。且莫將心湊泊。但向自己性海。如實而修。不要三明六通。何以故。此是聖末邊事。如今且要識心達本。但得其本。不愁其末。他時後日自具去在。若未得本。縱饒將情學他亦不得。汝豈不見。溈山和尚云。凡聖情盡。體露真常。事理不二。即如如佛　問如何是祖師意。師以手於空作此[○@佛]相示之。僧無語　師謂第一座曰。不思善。不思惡。正恁麼時作麼生。座曰。正恁麼時。是某甲放身命處。師曰。何不問老僧。座曰。正恁麼時。不見有和尚。師曰。扶我教不起　師因歸溈山省覲。溈問。子既稱善知識。爭辨得諸方來者。知有不知有。有師承無師承。是義學是元學。子試說看。師曰。慧寂有驗處。但見僧來。便豎起拂子問伊。諸方還說這箇不說。又曰。這箇且置。諸方老宿意。作麼生。溈歎曰。此是從上宗門中牙爪　溈問。大地眾生。業識茫茫。無本可據。子作麼生知他有之與無。師曰。慧寂有驗處。時有一僧。從面前過。師召曰。闍黎。僧回首。師曰。和尚。這箇便是業識茫茫。無本可據。溈曰。此是師子一滴乳。迸散六斛驢乳　師問僧。甚處來。曰幽州。師曰。我恰要箇幽州信米作麼價。曰某甲來時。無端從市中過。踏折他橋梁。師便休　師見僧來。豎起拂子。僧便喝。師曰。喝即不無。且道老僧過在甚麼處。曰和尚不合將境示人。師便打　有梵僧。從空而至。師曰。近離甚處。曰西天。師曰。幾時離彼。曰今早。師曰。何太遲生。曰遊山翫水。師曰。神通遊戲則不無闍黎。佛法須還老僧始得。曰特來東土禮文殊。却遇小釋迦。遂出梵書貝多葉。與師作禮。乘空而去。自此號小釋迦　師住東平時。溈山令僧送書并鏡與師。師上堂。提起示眾曰。且道。是溈山鏡。東平鏡。若道是東平鏡。又是溈山送來。若道是溈山鏡。又在東平手裏。道得則留取。道不得則撲破去也。眾無語。師遂撲破　僧參問。和尚還識字否。師曰隨分。僧以手畫此○相拓呈。師以衣袖拂之。僧又作此○相拓呈。師以兩手作背拋勢。僧以目視之。師低頭。僧遶師一匝。師便打。僧遂出去　師坐次。有僧來作禮。師不顧。其僧乃問。師識字否。師曰隨分。僧乃右旋一匝曰。是甚麼字。師於地上書十字酬之。僧又左旋一匝曰。是甚字。師改十字作卍字。僧畫此○相。以兩手拓。如修羅掌日月勢曰。是甚麼字。師乃畫此[○@卍]相對之。僧乃作婁至德勢。師曰。如是如是。此是諸佛之所護念。汝亦如是。吾亦如是。善自護持。其僧禮謝。騰空而去　時有一道者見。經五日後遂問師。師曰。汝還見否。道者曰。某甲見出門騰空而去。師曰。此是西天羅漢。故來探吾道。道者曰。某雖覩種種三昧。不辨其理。師曰。吾以義為汝解釋。此是八種三昧。是覺海變為義海。體則同然。此義合有因有果。即時異時。總別不離。隱身三昧也　師問僧。近離甚處。曰南方。師舉拄杖曰。彼中老宿。還說這箇麼。曰不說。師曰。既不說這箇。還說那箇否。曰不說。師召大德。僧應諾。師曰。參堂去。僧便出。師復召曰。大德。僧回首。師曰。近前來。僧近前。師以拄杖。頭上點一下曰。去　劉侍御問。了心之旨可得聞乎。師曰。若要了心。無心可了。無了之心。是名真了　師一日在法堂上坐。見一僧從外來。便問訊了。向東邊叉手立。以目視師。師乃垂下左足。僧却過西邊叉手立。師垂下右足。僧向中間叉手立。師收雙足。僧禮拜。師曰。老僧自住此。未曾打著一人。拈拄杖便打。僧便騰空而去　希聲陸公。欲謁師。先作此○相對呈。師開封。於相下而書曰。不思而知。落第二頭。思而知之。落第三首。遂封回(韋宙相公機語相似。茲不重出)公見即入山。師乃門迎。公纔見便問。三門俱開。從何門入。師曰。從信門入。公至法堂。又問。不出魔界。便入佛界時如何。師以拂子倒點三下。公便設禮。又問。和尚還持戒否。師曰。不持戒。曰還坐禪否。師曰。不坐禪。公良久。師曰會麼。曰不會。師曰。聽老僧一頌。滔滔不持戒。兀兀不坐禪。釅茶三兩椀。意在钁頭邊。師却問。承聞相公看經得悟。是否。曰弟子因看涅槃經。有云不斷煩惱而入涅槃。得箇安樂處。師豎起拂子曰。祇如這箇作麼生入。曰入之一字也消不得。師曰。入之一字。不為相公。公便起去(法燈曰。上座且道。入之一字。為甚麼人。又曰。相公且莫煩惱)　龐居士問。久嚮仰山。到來為甚麼却覆。師豎起拂子。士曰恰是。師曰。是仰是覆。士乃打露柱曰。雖然無人。也要露柱證明。師擲拂子曰。若到諸方。一任舉似　師指雪師子問眾。有過得此色者麼。眾無對(雲門曰。當時便好與推倒)　師問雙峰。近日見處如何。曰據某見處。實無一法可當情。師曰。汝解猶在境。曰某祇如此。師兄又如何。師曰。汝豈不知無一法可當情者。溈山聞曰。寂子一句。疑殺天下人(玄覺曰。經道實無有法。然燈佛與我授記。他道實無一法可當情。為甚麼道解猶在境。且道。利害在甚麼處)　師臥次。僧問曰。身還解說法也無。師曰。我說不得。別有一人說得。曰說得底人在甚麼處。師推出枕子。溈山問曰。寂子用劒刃上事　師閉目坐次。有僧潛來身邊立。師開目。於地上作此[○@水]相。顧視其僧。僧無語　師𢹂拄杖行次。僧問。和尚手中是甚麼。師便拈向背後曰。見麼。僧無對　師問一僧。汝會甚麼。曰會卜。師提起拂子曰。這箇六十四卦中。阿那卦收。僧無對。師自代曰。適來是雷天大壯。如今變為地火明𢑱　問僧。名甚麼。曰靈通。師曰。便請入燈籠。曰早箇入了也(法眼別曰。喚甚麼作燈籠)　問古人道見色便見心。禪床是色。請和尚離却色。指學人心。師曰。那箇是禪床。指出來看。僧無語(玄覺曰。忽然被伊卻指禪床。作麼生對伊。有僧曰。卻請和尚道。玄覺代拊掌三下)　問如何是毗盧師。師乃叱之。僧曰。如何是和尚師。師曰。莫無禮　師共一僧語。旁有僧曰。語底是文殊。默底是維摩。師曰。不語不默底。莫是汝否。僧默然。師曰。何不現神通。曰不辭現神通。祇恐和尚收作教。師曰。鑒汝來處。未有教外底眼　問天堂地獄。相去幾何。師將拄杖。畫地一畫　師住觀音時。出牓曰。看經次不得問事。有僧來問訊。見師看經。旁立而待。師卷却經問。會麼。曰某甲不看經。爭得會。師曰。汝已後會去在。其僧到巖頭。頭問。甚處來。曰江西觀音來。頭曰。和尚有何言句。僧舉前話。頭曰。這箇老師。我將謂被故紙埋却。元來猶在　僧思𨜶問。禪宗頓悟。畢竟入門的意如何。師曰。此意極難。若是祖宗門下。上根上智。一聞千悟。得大總持。其有根微智劣。若不安禪靜慮。到這裏總須茫然。曰除此一路。別更有入處否。師曰有。曰。如何即是。師曰。汝是甚處人。曰幽州人。師曰。汝還思彼處否。曰常思。師曰。能思者是心。所思者是境。彼處樓臺林苑。人馬駢闐。汝反思底。還有許多般也無。曰某甲到這裏。總不見有。師曰。汝解猶在心。信位即得。人位未在。曰除却這箇。別更有意也無。師曰。別有別無。即不堪也。曰到這裏作麼生即是。師曰。據汝所解。祇得一元。得坐披衣。向後自看。𨜶禮謝之　師接機利物。為宗門標準。再遷東平。將順寂。數僧侍立。師以偈示之曰。一二二三子。平目復仰視。兩口一無舌。即是吾宗旨。至日午。陞座辭眾。復說偈曰。年滿七十七。無常在今日。日輪正當午。兩手攀屈膝。言訖。以兩手抱膝而終。閱明年。南塔涌公遷靈骨。歸仰山。塔於集雲峰下。勅諡智通禪師。妙光之塔。

　　鄧州香嚴智閒禪師

　　青州人。厭俗辭親。觀方慕道。在百丈時。性識聰敏。參禪不得。洎丈遷化。遂參溈山。山問。我聞。汝在百丈先師處。問一答十。問十答百。此是汝聰明靈利。意解識想。生死根本。父母未生時。試道一句看。師被一問。直得茫然歸寮。將平日看過底文字。從頭要尋。一句酬對。竟不能得。乃自歎曰。畵餅不可充饑。屢乞溈山說破。山曰。我若說似汝。汝已後罵我去。我說底是我底。終不干汝事。師遂將平昔所看文字燒却曰。此生不學佛法也。且作箇長行粥飯僧。免役心神。乃泣辭溈山。直過南陽。覩忠國師遺跡。遂憩止焉。一日芟除草木。偶拋瓦礫。擊竹作聲。忽然省悟。遽歸沐浴。焚香遙禮溈山。讚曰。和尚大慈。恩逾父母。當時若為我說破。何有今日之事。乃有頌曰。一擊忘所知。更不假修持。動容揚古路。不墮悄然機。處處無蹤跡。聲色外威儀。諸方達道者。咸言上上機。溈山聞得。謂仰山曰。此子徹也。仰曰。此是心機。意識著述得成。待某甲親自勘過。仰後見師曰。和尚讚歎師弟。發明大事。你試說看。師舉前頌。仰曰。此是夙習記持而成。若有正悟。別更說看。師又成頌曰。去年貧未是貧。今年貧始是貧。去年貧猶有卓錐之地。今年貧錐也無。仰曰。如來禪。許師弟會。祖師禪。未夢見在。師復有頌曰。我有一機。瞬目視伊。若人不會。別喚沙彌。仰乃報溈山曰。且喜閒師弟會祖師禪也(玄覺曰。且道如來禪與祖師禪。分不分。長慶稜曰。一時坐卻)　師初開堂。溈山令僧送書并拄杖至。師接得便哭蒼天蒼天。僧曰。和尚為甚麼如此。師曰。祇為春行秋令　上堂。道由悟達。不在語言。況是密密堂堂。曾無間隔。不勞心意。暫借回光。日用全功。迷徒自背　僧問。如何是香嚴境。師曰。華木不滋　問如何是僊陀婆。師敲禪床曰。過這裏來　問如何是現在學。師以扇子旋轉示之曰。見麼。僧無語　問如何是正命食。師以手撮而示之　問如何是無表戒。師曰。待闍黎作俗即說　問如何是聲色外相見一句。師曰。如某甲未住香嚴時。且道在甚麼處。曰恁麼則亦不敢道有所在。師曰。如幻人心心所法　問如何是直截根源佛所印。師拋下拄杖。散手而去　問如何是佛法大意。師曰。今年霜降早。蕎麥總不收　問如何是西來意。師以手入懷作拳。展開與之。僧乃跪膝。以兩手作受勢。師曰。是甚麼。僧無對　問離四句絕百非。請和尚道。師曰。獵師前。不得說本師戒　上堂。若論此事。如人上樹。口銜樹枝。脚不踏枝。手不攀枝。樹下忽有人問。如何是祖師西來意。不對他。又違他所問。若對他。又喪身失命。當恁麼時。作麼生即得。時有虎頭招上座。出眾曰。樹上即不問。未上樹時。請和尚道。師乃呵呵大笑　師問僧。甚處來。曰溈山來。師曰。和尚近日有何言句。曰有僧問。如何是西來意。和尚豎起拂子。師曰。彼中兄弟作麼生會。曰彼中商量道。即色明心。附物顯理。師曰。會即便會。著甚死急。僧却問。師意如何。師亦豎起拂子(玄沙曰。祇這香嚴。脚跟未點地。雲居錫曰。甚麼處是香嚴脚跟未點地處)　師有偈曰。子啐母啄。子覺母殻。子母俱亡。應緣不錯。同道唱和。妙元獨脚　師凡示學徒。語多簡直。有偈頌二百餘篇。隨緣對機。不拘聲律。諸方盛行。後諡襲燈禪師。

　　杭州徑山洪諲禪師

　　吳興吳氏子。十九投本郡無上出家。二十二受戒。回以講論自矜。上以入海算沙。於理無益語激之。無以對。初參雲巖。次參溈山。遂機契而得法焉　僧問。掩息如灰時如何。師曰。猶是時人功幹。曰幹後如何。師曰。耕人田不種。曰畢竟如何。師曰。禾熟不臨場　問龍門不假風雷勢。便透得者如何。師曰。猶是一品二品。曰此既是階級。向上事如何。師曰。吾不知有汝龍門　問如霜如雪時如何。師曰。猶是污染。曰不污染時如何。師曰。不同色　許州全明。先問石霜。一毫穿眾穴時如何。霜曰。直須萬年去。曰萬年後如何。霜曰。登科任汝登科。拔萃任汝拔萃。後問師曰。一毫穿眾穴時如何。師曰。光靴任汝光靴。結果任汝結果　問如何是長。師曰。千聖不能量。曰如何是短。師曰。蟭螟眼裏著不滿。其僧不肯。便去舉似石霜。霜曰。祇為太近實頭。僧却問霜。如何是長。霜曰不屈曲。曰如何是短。霜曰。雙陸盤中不喝彩　佛日長老訪師。師問。伏承長老獨化一方。何以薦遊峰頂。日曰。朗月當空挂。冰霜不自寒。師曰。莫是長老家風也無。日曰。峭峙萬重關。於中含寶月。師曰。此猶是文言。作麼生是長老家風。日曰。今日賴遇佛日。却問。隱密全真。時人知有道不得。太省無辜。時人知有道得。於此二途。猶是時人升降處。未審和尚親道自道如何道。師曰。我家道處無可道。日曰。如來路上無私曲。便請元音和一場。師曰。任汝二輪更互照。碧潭雲外不相關。日曰。為報白頭無限客。此回年少莫歸鄉。師曰。老少同輪無向背。我家元路勿參差。日曰。一言定天下。四句為誰宣。師曰。汝言有三四。我道。其中一也無。師因有偈曰。東西不相顧。南北與誰留。汝言有三四。我道一也無。唐昭宗光化辛酉九月二十八日。白眾而化。

　　滁州定山神英禪師

　　因椑樹省和尚行脚時。參問不落數量。請師道。師提起數珠曰。是落不落。樹曰。圓珠三竅。時人知有。請師圓前話。師便打。樹拂袖便出。師曰。三十年後。搥胸大哭去在。樹住後示眾曰。老僧二十年前。至定山。被他熱謾一上。不同小小　師見首座洗衣。遂問。作甚麼。座提起衣示之。師曰。洗底是甚衣。座曰。關中使鐵錢。師喚維那。移下座挂搭著。

　　襄州延慶山法端禪師

　　僧問。蚯蚓斬為兩段。兩頭俱動。佛性在阿那頭。師展兩手。(洞山別曰。問底在阿那頭)師滅後。勅諡紹真禪師。塔曰明金。

　　益州應天和尚

　　僧問。人人盡有佛性。如何是和尚佛性。師曰。汝喚甚麼作佛性。曰恁麼則和尚無佛性也。師乃呌快活快活。

　　福州九峰慈慧禪師

　　初在溈山。山上堂曰。汝等諸人。祇得大機。不得大用。師便抽身出去。溈召之。師更不回顧。溈曰。此子堪為法器　一日辭溈山曰。某甲辭違和尚。千里之外。不離左右。溈動容曰。善為。

　　京兆府米和尚

　　參學後。歸受業寺。有老宿問。月中斷井索。時人喚作蛇。未審七師見佛。喚作甚麼。師曰。若有佛見。即同眾生。(法眼別曰。此是甚麼時節。問。法燈別曰。喚底不是)老宿曰。千年桃核　師令僧去問仰山曰。今時還假悟也無。仰曰。悟即不無。爭奈落在第二頭。師深肯之　又令僧問洞山曰。那箇究竟作麼生。洞曰。却須問他始得。師亦肯之　僧問。自古上賢。還達真正理也無。師曰。達。曰祇如真正理作麼生達。師曰。當時霍光。賣假銀城與單于。契書是甚麼人做。曰某甲直得杜口無言。師曰。平地教人作保　問。如何是衲衣下事。師曰。醜陋任君嫌。不挂雲霞色。

　　晉州霍山和尚

　　因仰山一僧到。自稱集雲峰下四藤條。天下大禪佛。參。師乃喚維那打鐘著。大禪佛。驟步而去。

　　元康和尚

　　因訪石樓。樓纔見。便收足坐。師曰。得恁麼威儀周足。樓曰。汝適來見箇甚麼。師曰。無端被人領過。樓曰。須是與麼始為真見。師曰。苦哉賺殺幾人來。樓便起身。師曰。見則見矣。動則不動。樓曰。盡力道不出定也。師拊掌三下。後有僧舉似南泉。泉曰。天下人。斷這兩箇漢是非不得。若斷得。與他同參。

　　蘄州三角山法遇庵主

　　因荒亂宼帥入山。執刃而問。和尚有甚財寶。師曰。僧家之寶。非君所宜。宼曰。是何寶。師震聲一喝。宼不悟。以刃加之。

　　襄州王敬初常侍

　　視事次。米和尚至。公乃舉筆示之。米曰。還判得虗空否。公擲筆入宅。更不復出。米致疑。明日憑鼓山供養主。入探其意。米亦隨至。潛在屏蔽間偵伺。供養主纔坐問曰。昨日米和尚。有甚麼言句。便不相見。公曰。師子齩人。韓獹逐塊。米聞此語。即省前謬。遽出朗笑曰。我會也。我會也。公曰。會即不無。你試道看。米曰。請常侍舉。公乃豎起一隻筯。米曰。這野狐精。公曰。這漢徹也　問僧。一切眾生。還有佛性也無。曰有。公指壁上畫狗子曰。這箇還有也無。僧無對公自代曰。看齩著汝。

　　南嶽下五世

　　仰山寂禪師法嗣

　　袁州仰山西塔光穆禪師

　　僧問。如何是正聞。師曰。不從耳入。曰作麼生。師曰。還聞麼　問祖意教意。是同是別。師曰。同別且置。汝道。瓶觜裏甚麼物出來入去　問如何是西來意。師曰。汝無佛性　問如何是頓。師作圓相示之。曰如何是漸。師以手空中撥三下。

　　袁州仰山南塔光涌禪師

　　豫章豐城章氏子。母乳之夕。神光照庭。廐馬皆驚。因以光涌名之。少甚俊敏。依仰山剃度。北遊謁臨濟。復歸侍山。山曰。汝來作甚麼。師曰。禮覲和尚。山曰。還見和尚麼。師曰見。山曰。和尚何似驢。師曰。某甲見和尚。亦不似佛。山曰。若不似佛。似箇甚麼。師曰。若有所似。與驢何別。山大驚曰。凡聖兩忘。情盡體露。吾以此驗人二十年。無決了者。子保任之。山每指謂人曰。此子肉身佛也　問文殊是七佛之師。文殊還有師否。師曰。遇緣即有。曰如何是文殊師。師豎起拂子。僧曰。莫祇這便是麼。師放下拂子叉手　問如何是妙用一句。師曰。水到渠成　問真佛在何處。師曰。言下無相也。不在別處。

　　晉州霍山景通禪師

　　初參仰山。山閉目坐。師乃翹起右足曰。如是如是。西天二十八祖亦如是。中華六祖亦如是。和尚亦如是。景通亦如是。仰山起來。打四藤條。師因此自稱集雲峯下四藤條天下大禪佛(歸宗下。亦有大禪佛名智通)　住後。有行者問。如何是佛法大意。師乃禮拜。者曰。和尚為甚麼禮俗人。師曰。汝不見道尊重弟子　師問僧。甚麼處來。僧提起坐具。師曰。龍頭蛇尾　問如何是佛。師便打。僧亦打。師曰。汝打我有道理。我打汝無道理。僧無語。師又打。趂出　師化緣將畢。先備薪於郊野。徧辭檀信。食訖。至薪所。謂弟子曰。日午當來報。至日午。師自執炬。登積薪上。以笠置頂後。作圓光相。手執拄杖。作降魔杵勢立。終於紅焰中。

　　杭州無著文喜禪師

　　嘉禾語溪朱氏子。七歲依本邑常樂寺國清。出家剃染。後習律聽教。屬會昌沙汰。反服韓晦。大中初。例重懺度於鹽官齊峯寺。後謁大慈空。空曰。子何不徧參。師直往五臺山華嚴寺。至金剛窟禮謁。遇一老翁。牽牛而行。邀師入寺。翁呼均提。有童子應聲出迎。翁縱牛。引師陞堂。堂宇皆耀金色。翁踞床。指繡墩命坐。翁曰。近自何來。師曰南方。翁曰。南方佛法。如何住持。師曰。末法比丘。少奉戒律。翁曰。多少眾。師曰。或三百。或五百。師却問。此間佛法。如何住持。翁曰。龍蛇混雜。凡聖同居。師曰。多少眾。翁曰。前三三。後三三。翁呼童子致茶。并進酥酪。師納其味。心意豁然。翁拈起玻瓈盞問曰。南方還有這箇否。師曰無。翁曰。尋常將甚麼喫茶。師無對。師覩日色稍晚。遂問翁。擬投一宿得否。翁曰。汝有執心在。不得宿。師曰。某甲無執心。翁曰。汝曾受戒否。師曰。受戒久矣。翁曰。汝若無執心。何用受戒。師辭退。翁令童子相送。師問童子。前三三後三三是多少。童召大德。師應諾。童曰。是多少。師復問曰。此為何處。童曰。此金剛窟般若寺也。師悽然悟彼翁者即文殊也。不可再見。即稽首童子。願乞一言為別。童說偈曰。面上無嗔供養具。口裏無嗔吐妙香。心裏無嗔是珍寶。無垢無染是真常。言訖。均提與寺俱隱。但見五色雲中。文殊乘金毛師子往來。忽有白雲。白東方來。覆之不見。時有滄州菩提寺僧修政等至。尚聞山石震吼之聲。師因駐錫五臺。咸通三年。至洪州觀音。參仰山。頓了心契。令充典座。文殊甞現於粥鑊上師以攪粥篦便打曰。文殊自文殊。文喜自文喜。殊乃說偈曰。苦瓠連根苦。甜瓜徹蔕甜。修行三大劫。却被老僧嫌。一日有異僧。來求齋食。師減己分饋之。仰山預知。問曰。適來果位人至。汝給食否。師曰。輟己回施。仰曰。汝大利益。後旋浙。錢王請主龍泉　僧問。如何是涅槃相。師曰。香烟盡處驗　問。如何是佛法大意。師曰。喚院主來。這師僧患顛　問如何是自己。師默然。僧罔措再問。師曰。青天蒙昧夜。不向月邊飛　唐僖宗大順庚戌。錢王奏賜紫衣。署無著禪師。師於光化庚申十月三日子夜。告眾曰。三界心盡。即是涅槃。言訖。跏趺而終。白光照室。竹樹同色。壽八十。六臘十。塔於靈隱山之西塢。天福壬戌。宣城帥田頵應杭將許思叛。縱兵大掠。發師塔。覩肉身不壞。爪髮俱長。武肅錢王異之。遣裨將邵志重加封瘞。至宋寧宗嘉定庚辰。遷於淨慈山智覺壽禪師塔左　皇朝世祖順治庚寅。又遷於勝果山右隴。

　　新羅國五觀山順支了悟禪師

　　僧問。如何是西來意。師豎拂子。僧曰。莫這箇便是。師放下拂子　問以字不成八字不是。是甚麼字。師作圓相示之　有僧。於師前。作五花圓相。師畫破作一圓相。

　　袁州仰山東塔和尚

　　僧問。如何是君王劒。師曰。落纜不釆功。曰用者如何。師曰。不落人手　問法王與君王相見時如何。師曰。兩掌無私。曰見後如何。師曰。中間絕像。

　　香嚴閒禪師法嗣

　　吉州止觀和尚

　　僧問。如何是毗盧師。師攔胸與一拓　問如何是頓。師曰。非梁陳。

　　壽州紹宗禪師

　　僧問。如何是西來意。師曰。好事不出門。惡事行千里　有官人謂師曰。見說江西不立宗。師曰。遇緣即立。曰遇緣立箇甚麼。師曰。江西不立宗。

　　益州南禪無染禪師

　　僧問。無句之句。師還答也無。師曰。從來祇明恁麼事。曰畢竟如何。師曰。且問看。

　　益州平長山和尚

　　僧問。視瞬不及處如何。師曰。我眨眼也沒工夫　問如何是祖師意。師曰。西天來唐土去。

　　益州崇福演教禪師

　　僧問。如何是寬廓之言。師曰。無口得道　問如何是西來意。師曰。今日明日。

　　安州大安山清幹禪師

　　僧問。從上諸聖。從何而證。師乃斫額　問如何是祖師西來意。師曰。羊頭車子推明月。

　　終南山豐德寺和尚

　　僧問。如何是和尚家風。師曰。觸事面牆　問如何是本來事。師曰。終不更問人。

　　均州武當山佛巖暉禪師

　　僧問。某甲項年有疾。又中毒藥。請師醫。師曰。二宜湯一椀　問如何是佛向上事。曰螺髻子。曰如何是佛向下事。師曰。蓮華座。

　　江州廬山雙谿田道者

　　僧問。如何是啐啄之機。師以手作啄勢　問如何是西來意。師曰。甚麼處得箇問頭來。

　　徑山諲禪師法嗣

　　洪州米嶺和尚

　　常語曰。莫過於此。僧問。未審是甚麼莫過於此。師曰。不出是。僧後問長慶。為甚麼不出是。慶曰。汝擬喚作甚麼。

　　雙峰和尚法嗣

　　福州雙峰古禪師

　　本業講經。因參先雙峰。峰問。大德甚麼處住。曰城裏。峰曰。尋常還思老僧否。曰常思和尚。無由禮覲。峰曰。祇這思底。便是大德。師從此領旨。即罷講席。侍奉數年。後到石霜。但隨眾而已。更不參請。眾謂。古侍者。嘗受雙峰印記。往往聞於石霜。霜欲詰其所悟。而未得其便。因師辭去。霜將拂子送出門首。召曰。古侍者。師回首。霜曰。擬著即差。是者即乖。不擬不是。亦莫作箇會。除非知有莫能知之。好去好去。師應喏喏。即前邁　尋屬雙蜂示寂。師乃繼續住持。僧問。和尚當時辭石霜。石霜恁麼道。意作麼生。師曰。祇教意不著是非(玄覺曰。且道他會石霜意不會)。

　　南嶽下六世

　　西塔穆禪師法嗣

　　吉州資福如寶禪師

　　僧問。如何是應機之句。師默然。　問如何是元旨。師曰。汝與我掩却門　問魯祖面壁意作麼生。師曰。沒交涉　問如何是從上真正眼。師槌胸曰。蒼天蒼天。曰借問有何妨。師曰。困　問這箇還受學也無。師曰。未曾钁地栽虗空　問如何是衲僧急切處。師曰。不過此問。曰學人未問已前請師道。師曰。噫　問如何是一塵入正受。師作入定勢。曰如何是諸塵三昧起。師曰。汝問阿誰　問如何是一路涅槃門。師彈指一聲。又展開兩手。曰如何領會。師曰。不是秋月明。子自橫行八九　問如何是和尚家風。師曰。飯後三椀茶　師一日拈起蒲團。示眾曰。諸佛菩薩入理聖人。皆從這裏出。便擲下擘開胸曰。作麼生。眾無對　問學人自入叢林。一夏將末。未蒙和尚指教。願垂提拯。師拓開曰。老僧住持已來。未曾瞎却一人眼　師有時坐良久。周視左右曰。會麼。眾曰不會。師曰。不會即謾汝去也　師一日將蒲團於頭上曰。汝諸人。恁麼時難共語。眾無對。乃將坐却曰。猶較些子。

　　南塔涌禪師法嗣

　　郢州芭蕉山慧清禪師

　　新羅國人。上堂。拈拄杖曰。你有拄杖子。我與你拄杖子。你無拄杖子。我奪却你拄杖子。靠拄杖。下座　僧問。如何是芭蕉水。師曰。冬溫夏凉　問如何是吹毛劒。師曰。進前三步。曰用者如何師曰。退後三步　問如何是和尚為人一句。師曰。祇恐闍黎不問　上堂會麼相悉者少。珍重　問不語有問時如何。師曰。未出三門千里程　問如何是自己。師曰。望南看北斗　問光境俱亡。復是何物。師曰。知曰。知箇甚麼。師曰。建州九郎　上堂。如人行次。忽遇前面萬丈深坑。背後野火來逼。兩岸是荊棘叢林。若也向前。則墮在坑壍。若也退後。則野火燒身。若也轉側。則被荊棘林礙。當與麼時。作麼生免得。若也免得。合有出身之路。若免不得。墮身死漢　問如何是提婆宗。師曰。赤幡在左　問僧。近離甚處。僧曰。請師試道看。師曰。將謂是舶上商人。元來是當州小客　問不問二頭三首。請師直指本來面目。師默然正坐　問賊來須打。客來須看。忽遇客賊俱來時如何。師曰。屋裏有一緉破草鞋。曰祇如破草鞋。還堪受用也無。師曰。汝若將去。前凶後不吉　問北斗藏身意旨如何。師曰。九九八十一。乃曰。會麼曰不。會師曰。一二三四五　師謂眾曰。我年二十八。到仰山參見南塔。見上堂曰。汝等諸人。若是箇漢。從孃肚裏出來。便作師子吼好麼。我於言下。歇得身心。便住五載　問古佛未出興時如何。師曰。千年茄子根。曰出興後如何。師曰。金剛努出眼　上堂良久曰。也大相辱。珍重　問如何是祖師意。師曰。汝問那箇祖師意。曰達磨西來意。師曰。獨自棲棲暗渡江　問牛頭未見四祖時如何。師曰。知曰。見後如何。師曰。知　問甚麼物無兩頭。甚麼物無背面。師曰。我身無兩頭。我語無背面　問如何是透法身句。師曰。一不得問。二不得休。曰學人不會。師曰。第三度來。與汝相見。

　　越州清化全怤禪師

　　吳郡崑山人也。初參南塔。塔問。從何而來。師曰。鄂州塔曰。鄂州使君名甚麼。師曰。化下不敢相觸忤。曰此地道不畏。師曰。大丈夫何必相試。塔囅然而笑。遂乃印可。時廬陵安福縣宰。建應國禪苑。迎師聚徒。本道上聞。賜名清化　僧問。如何是和尚急切為人處。師曰。朝看東南。暮看西北。曰不會。師曰。徒訪東陽客。不識西陽珍　問如何是正法眼。師曰。我却不知。曰和尚為甚麼不知。師曰。不可青天白日尿床也　師後還故國。錢氏文穆王。特加禮重。晉天福丁酉歲。錢氏戍將。闢雲峰山建院。亦以清化為名。延師開堂。僧問。如何是佛法大意。師曰。華表柱頭木鶴飛　問路逢達道人。不將語默對。未審。將甚麼對。師曰。眼裏瞳人吹呌子　問和尚年多少。師曰。始見去年九月九。如今又見秋葉黃。曰恁麼則無數也。師曰。問取黃葉。曰畢竟事如何。師曰。六隻骰子滿盆紅　問亡僧遷化。向甚麼處去。師曰。長江無間斷。聚沫任風飄。曰還受祭祀也無。師曰。祭祀即不無。曰如何祭祀。師曰。漁歌舉櫂。谷裏聞聲　忠獻王賜紫方袍。師不受。王改以衲衣。仍號純一禪師。師曰。吾非飾讓也。慮後人倣吾而逞欲耳　師於後晉開運丁未秋。示寂。時大風摧震竹木。壽六十六。臘四十五。

　　韶州黃連山義初明微禪師

　　僧問。三乘十二分教即不問。請師開口不答話。師曰。寶華臺上定古今。曰如何是寶華臺上定古今。師曰。一點墨子。輪流不移。曰學人全體不會。請師指示。師曰。靈覺雖轉。空華不墜。　問古路無蹤。如何進步。師曰。金烏遶須彌。元與劫同時。曰恁麼則得達於彼岸也。師曰。黃河三千年一度清　廣主劉氏。嚮師道化。請入府內說法。僧問。人王與法王。相見時如何。師曰。兩鏡相照。萬象歷然。曰法王心要。達磨西來。五祖付與曹谿。自此不傳衣鉢。未審。碧玉階前將何付囑。師曰。石羊水上行。木馬夜翻駒。曰恁。麼則我王有感。萬國歸朝。師曰。時人盡唱太平歌　問如何是佛。師曰。胸題卍字。背負圓光。曰如何是道。師展兩手示之。僧曰。佛之與道。相去幾何。師曰。如水如波。

　　韶州慧林鴻究妙濟禪師

　　僧問。千聖常行此路。如何是此路。師曰。果然不見　問魯祖面壁意旨如何。師曰有甚。麼雪處　問如何是急切事。師曰。鈍漢　問如何是和尚家風。師曰。諸方大例　問定慧等學。明見佛性。此理如何。師曰。新修梵宇。

　　南嶽下七世

　　資福寶禪師法嗣

　　吉州資福貞邃禪師

　　僧問。和尚見古人得何意旨便歇去。師作此[○@魚]相示之　問如何是古人歌。師作此○相示之　問如何是最初一句。師曰。未具世界時。闍黎亦在此　問百丈卷席意旨如何。師良久。問古人道前三三後三三意旨如何。師曰。汝名甚麼。曰某甲。師曰。喫茶去　上堂隔江見資福剎竿。便回去脚跟下。好與三十棒。況過江來時。有僧纔出。師曰。不堪共語　問如何是古佛心。師曰。山河大地。

　　吉州福壽和尚

　　僧問。祖意教意是同是別。師展手　問文殊騎師子。普賢騎象王。未審釋迦騎甚麼。師舉手曰。㖿㖿。

　　潭州鹿苑和尚

　　僧問。餘國作佛。還有異名也。無師作此○相示之　問如何是鹿苑一路。師曰。吉獠舌頭問將來　問如何是閉門造車。師曰。南嶽石橋。曰如何是出門合轍。師曰。拄杖頭鞋　上堂展兩手曰。天下老和尚諸上座命根總在這裏。有僧出曰。還收得也無。師曰。天台石橋側。曰某甲不恁麼。師曰。伏惟尚饗　問如何是世尊不說說。師曰。須彌山倒。曰如何是迦葉不聞聞。師曰。大海枯竭。

　　芭蕉清禪師法嗣

　　郢州芭蕉山繼徹禪師

　　初參風穴。穴問。如何是正法眼。師曰泥彈子。穴異之。次謁先芭蕉。值上堂舉仰山道兩口一無舌。此是吾宗旨。師豁然有省。住後。僧問。如何是林溪境。師曰。有山有水。曰如何是境中人。師曰。三門前。佛殿後　問如何是深深處。師曰。石人開石戶。石鎖兩頭搖　上堂。昔日如來於波羅奈國。梵王請轉法輪。如來不已而已。有屈宗風隨機逗教。遂有三乘名字。流傳於天上人間。至今光揚不墜。若據祖宗門下。天地懸殊。上上根機。頓超不異。作麼生是混融一句。還有人道得麼。若道得。有參學眼。若道不得。天寬地窄。便下座　上堂眼中無翳。空裏無花。水長船高。泥多佛大。莫將問來。我也無答。會麼。問在答處。答在問處。便下座　問三乘十二分教即不問。如何是宗門一句。師曰。七縱八橫。曰如何領會。師曰。泥裏倒。泥裏起　問如何是祖師西來意。師曰。著體汗衫　問有一人。不舍生死。不證涅槃。師還提𢹂也無。師曰。不提𢹂。曰為甚麼不提𢹂。師曰。林溪麤識好惡　問如何是吹毛劒。師曰。透曰。用者如何。師曰。鈍　問寂寂無依時如何。師曰。未是衲僧分上事。曰如何是衲僧分上事。師曰。要行即行。要坐即坐　師有偈曰。芭蕉的旨。不挂唇齒。木童唱和。石人側耳。

　　郢州興陽山清讓禪師

　　僧問。大通智勝佛。十劫坐道場。佛法不現前。不得成佛道時如何。師曰。其問甚諦當。曰既是坐道場。為甚麼不得成佛道。師曰。為伊不成佛。

　　洪州幽谷山法滿禪師

　　僧問。如何是道。師良久曰。會麼。曰學人不會。師曰。聽取一偈。話道語下無聲。舉揚奧旨丁寧。禪要如今會取。不須退後消停。

　　郢州芭蕉山遇禪師

　　僧問。如何是祖師西來意。師曰。是星皆拱北。無水不朝東。曰爭奈學人未會何。師曰。逢人但恁麼舉。

　　郢州芭蕉山圓禪師

　　僧問。如何是和尚接人一句。師曰。要頭截取去。曰豈無方便。師曰。心不負人。面無慚色　上堂三千大千世界。夜來被老僧都合成一塊。輥向須彌項上。帝釋大怒。拈得撲成粉碎。諸上座。還覺頭痛也無。良久曰。莫不識痛痒好。珍重。

　　彭州承天院辭確禪師

　　僧問。學人有一隻箭。射即是不射即是。師曰。作麼生是。闍黎箭。僧便喝。師曰。這箇是草箭子。曰如何是和尚箭。師曰。禁忌須屈指禱祈便扣牙　問心隨萬境轉。阿那箇是轉萬境底心。師曰。嘉州大像古人鐫　問眾罪如霜露。慧日能消除。時如何。師曰亭臺深夜雨。樓閣靜時鐘。曰為甚麼因緣會遇時。果報還自受。師曰。管筆能書。片舌解語。　開法上堂。正令提綱。猶是揑窠造偽佛法。祇對特地謾昧上流。問著即參差。答著即交互。大德。擬向甚麼處下口。然則如是事。無一向權柄在手。縱奪臨機。有疑請問。僧問。如何是第一義。師曰。羣峰穿海去。滴水下巖來。問師唱誰家曲。宗風嗣阿誰。師曰。道頭會尾舉。意知心。

　　興元府牛頭山精禪師

　　僧問。如何是古佛心。師曰。東海浮漚。曰如何領會。師曰。秤鎚落井　問不居凡聖。是甚麼人。師曰。梁朝傅大士。曰此理如何。師曰。齊國孟甞君。

　　益州覺城院信禪師

　　僧問。如何是出身一路。師曰。三門前。曰如何領會。師曰。緊峭草鞋。

　　郢州芭蕉山閒禪師

　　僧問。十語九不中時如何。師曰。閉門屋裏坐。抱首哭蒼天。

　　郢州芭蕉山令遵禪師

　　僧問。直得無下口處時如何。師曰。便須進一步。曰向甚麼處下脚。師曰。東山西嶺上。

　　慧林究禪師法嗣

　　韶州靈瑞和尚

　　俗士問。如何是佛。師喝曰。汝是村裏人　問如何是西來意。師曰。十萬八千里　問如何是本來心。師曰。坐却毗盧頂。出沒太虗中　問如何是教外別傳底事。師曰。兩箇靈龜泥裏鬬。直至如今困未休。曰不會。師曰木雞銜卵走。燕雀乘虎飛。潭中魚不現。石女却生兒。

　　南嶽下八世

　　報慈韶禪師法嗣

　　蘄州三角山志謙禪師

　　僧問。如何是佛。師曰。速禮三拜。僧禮拜。師曰。一撥便轉。

　　郢州興陽詞鐸禪師

　　僧問。佛界與眾生界。相去多少。師曰。道不得。真箇那。師曰。有些子。

五燈全書卷第十七


卍新纂大日本續藏經第 81 冊 No. 1571 五燈全書


五燈全書卷第十八

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　法眼宗

　　南嶽下八世

　　羅漢琛禪師法嗣

　　金陵清涼院文益禪師

　　餘杭魯氏子。七歲依新定智通偉落髮。弱齡稟具於越州開元。屬律匠希覺。盛化於明州鄮山育王。師往。預聽習究其微旨。復傍探儒典。為文雅之場。覺目為我門之游夏也。師以元機一發。雜務俱捐。振錫南邁。抵福州。參長慶。不大發明。後同紹修法進三人。欲出嶺。過地藏院。阻雪少憩。附爐次。藏問。此行何之。師曰。行脚去。藏曰。作麼生是行脚事。師曰。不知。藏曰。不知最親切。又同三人舉肇論。至天地與我同根處。藏曰。山河大地。與上座自己。是同是別。師曰。別藏豎起兩指。師曰。同藏又豎起兩指。便起去。雪霽辭去。藏門送之。問曰。上座。尋常說三界唯心。萬法唯識。乃指庭下片石曰。且道。此石在心內。在心外。師曰。在心內藏曰。行脚人著甚麼來。由安片石在心頭。師窘無以對。即放包依席下求決擇。近一月餘日。呈見解說道理。藏曰。佛法不恁麼。師曰。某甲。詞窮理絕也。藏曰。若論佛法。一切見成。師於言下大悟。因議留止。修進二人。以江表叢林。欲期歷覧。拉師同往。至臨川。州牧請住崇壽院。開堂。日中坐茶。未起時。僧正白師曰。四眾已圍繞。和尚法座了也。師曰。眾人却參真善知識。少頃。陞座。僧問。大眾雲集。請師舉唱。師曰。大眾久立。乃曰。眾人既盡在此。山僧不可無言。與大眾舉一古人方便。珍重下座　子方上座。自長慶來。師舉長慶偈問曰。作麼生。是萬象之中獨露身。子万舉拂子。師曰。恁麼會。又爭得。曰和尚尊意如何。師曰。喚甚麼作萬象。曰古人不撥萬象。師曰。萬象之中獨露身。說甚麼撥不撥。子方豁然悟解。述偈投誠。自是諸方會下。有存知解者。翕然而至。始則行行如也。師微以激發。皆漸而服膺。海參之眾。常不減千計。　上堂大眾立久。乃謂之曰。祇恁麼便散去。還有佛法道理也無。試說看。若無。又來這裏作麼。若有。大市裏人叢處。亦有何須到這裏。諸人各曾看還源。觀百門義海。華嚴論。涅槃經。諸多䇿子。阿那箇教中。有這箇時節。若有試舉看。莫是恁麼經裏。有恁麼語。是此時節麼。有甚麼交涉。所以道。微言滯於心首。甞為緣慮之場。實際居於目前。翻為名相之。境又作麼生得翻去。若也翻去。又作麼生得正去。還會麼。莫祇恁麼念。䇿子有甚麼用處。僧問。如何披露即得與道相應。師曰。汝幾時披露。即與道不相應。問六處不知音時如何。師曰。汝家眷屬一羣子。師又曰。作麼生會。莫道恁麼來問。便是不得。汝道六處不知音。眼處不知音。耳處不知音。若也根本是有。爭解無得。古人道。離聲色著聲色。離名字著名字。所以無想天修得。經八萬大劫。一朝退墮。諸事儼然。葢為不知根本真實。次地修行。三生六十劫。四生一百劫。如是直到三祇。果滿。他古人猶道。不如一念緣起無生。超彼三乘權學等見。又道。彈指圓成八萬門。剎那滅却三祇劫也。須體究。若如此用多少氣力。僧問。指即不問。如何是月。師曰。阿那箇是汝不問底指。又僧問。月即不問。如何是指。師曰。月曰學人問指。和尚為甚麼對月。師曰。為汝問指　江南國主。重師之道。迎住報恩禪院。署淨慧禪師。僧問。洪鐘纔擊。大眾雲臻。請師如是。師曰。大眾會。何似汝會　問如何是古佛家風。師曰。甚麼處看不足　問十二時中。如何行履。即得與道相應。師曰取捨之心成巧偽　問古人傳衣。當記何人。師曰。汝甚麼處見古人傳衣　問十方賢。聖皆入此宗。如何是此宗。師曰。十方賢聖皆入　問如何是佛向上人師曰。方便呼為佛　問如何是學人一卷經。師曰。題目甚分明　問聲色兩字。甚麼人透得。師召眾曰。諸上座。且道這箇僧。還透得也未。若會。此僧問處。透聲色也不難　問求佛知見。何路最徑。師曰。無過此　問瑞草不凋時如何。師曰。謾語　問大眾雲集。請師頓決疑網。師曰。寮舍內商量。茶堂內商量　問雲開見日時如何。師曰。謾語真箇　問如何是沙門所重處師曰。若有纖毫所重。即不名沙門　問千百億化身。於中如何是清淨法身。師曰。總是　問簇簇上來師意如何。師曰。是眼不是眼　問全身是義。請師一決。師曰。汝義自破　問如何是古佛心。師曰。流出慈悲喜捨　問百年暗室。一燈能破。如何是一燈。師曰。論甚麼百年　問如何是正真之道。師曰。一願也教汝行。二願也教汝行　問如何是一真之地。師曰。地則無一真。曰如何卓立。師曰。轉無交涉　問如何是古佛。師曰。即今也無嫌疑　問十二時中。如何行履。師曰。步步蹋著　問古鏡未開。如何顯照。師曰。何必再三　問如何是諸佛元旨。師曰。是汝也有　問承教有言。從無住本立一切法。如何是無住本。師曰。形興未質。名起未名　問亡僧衣眾人唱。祖師衣甚麼人唱。師曰。汝唱得亡僧甚麼衣　問蕩子還鄉時如何。師曰。將甚麼奉獻。曰無有一物。師曰。日給作麼生。　師後住清涼。上堂。出家人。但隨時及節。便得寒即寒。熱即熱。欲知佛性義。當觀時節因緣古今方便不少。不見石頭和尚。因看肇論云。會萬物為己者。其唯聖人乎。他家便道。聖人無己。靡所不己。有一片言語。喚作參同契。末上云。竺土大僊心無過。此語也。中間也祇隨時說話。上座今欲會萬物為自己去。葢為大地無一法可見。他又囑云。光陰莫虗度。適來向上座。道。但隨時及節。便得。若也移時失候。便是虗度光陰。於非色中作色解。上座於非色中作色解。即是移時失候。且道。色作非色解。還當不當。上座若恁麼會。便是沒交涉。正是癡狂兩頭走。有甚麼用處。上座但守分隨時過好。珍重　問如何是清涼家風。師曰。汝到別處。但道到清涼來　問如何得諸法無當去。師曰。甚麼法。當著上產。曰爭奈日夕何。師曰。閒言語　問觀身如幻化。觀內亦復然。時如何。師曰。還得恁麼也無　問要急相應。唯言不二。如何是不二之言。師曰。更添些子得麼　問如何是法身。師曰。這箇是應身。　問如何是第一義。師曰。我向你道。是第二義　師問修山主。毫𨤲有差。天地懸隔。山主作麼生會。修曰。毫𨤲有差。天地懸隔。師曰。恁麼會又爭得。修曰。和尚如何。師曰。毫𨤲有差。天地懸隔。修便禮拜。(東禪齊曰。山主恁麼祇對。為甚麼不肯及乎再請。益法眼亦祇恁麼道便得去。且道疑訛在甚麼處。若看得透道。上座有由來)　師與悟空向火。拈起香匙問曰。不得喚作香匙。你喚作甚麼。空曰。香匙。師不肯。空後二十餘日。方明此語　僧參次。師指簾。時有二僧同去捲。師曰。一得一失(東禪齊曰。上座作麼生會。有云。為伊不明旨。便去捲簾。亦有道。指者即會。不指而去者即失。恁麼會。還可不可。既不許恁麼會。且問。上座阿那箇得。阿那箇失)　雲門問僧。甚處來。曰江西來。門曰。江西一隊老宿。寱語住也未。僧無對。後僧問師。不知雲門意作麼生。師曰。大小雲門。被這僧勘破　問僧甚處來。曰道場來。師曰。明合暗合。僧無語　師令僧取土添蓮盆。僧取土到。師曰。橋東取。橋西取。曰橋東取。師曰。是真實。是虗妄　問僧甚處來。曰泗州禮拜大聖來。師曰。今年大聖出塔否。曰出。師却問傍僧曰。汝道伊到泗州不到　師問實資長老。古人道。山河無隔礙。光明處處透。且作麼生是處處透底光明。資曰。東畔打羅聲(宗柔別曰。和尚擬隔礙)　師指竹問僧。還見麼。曰見。師曰。竹來眼裏。眼到竹邊。曰總不恁麼(法燈別曰。當時但擘眼向師。歸宗柔別曰。和尚祇是不信某甲)　有俗士獻畵障子。師看了。問曰。汝是手巧心巧。曰心巧師曰。那箇是汝心。士無對(歸宗柔代曰。某甲今日卻成容易)　問如何是第二月。師曰。森羅萬象。曰如何是第一月。師曰。萬象森羅　上堂。盡十方世界皎皎地。無一絲頭。若有一絲頭。即是一絲頭(法燈曰。若有一絲頭。不是一絲頭)　師指凳子曰。識得凳子周匝有餘(雲門曰。識得凳子。天地懸殊。天衣曰。識得凳子。㮈楠木做。妙喜曰。識得凳子。好剃頭洗脚。雖然如是大有人錯會在。雪竇曰。澤廣藏山理能伏豹。圜悟曰。雪竇如此道。未審。是明他語點他語。是褒是貶)　問如何是塵劫來事。師曰。盡在於今　師因患脚。僧問訊次。師曰。非人來時不能動。及至人來動不得。且道。佛法中下得甚麼語。曰和尚且喜得較。師不肯。自別云。和尚今日似減　因開井。被沙塞却泉眼。師曰。泉眼不通被沙礙。道眼不通被甚麼礙。僧無對。師代曰。被眼礙　師見僧搬土次。乃以一塊土放僧擔上曰。吾助汝。僧曰。謝和尚慈悲。師不肯。一僧別云。和尚是甚麼心行。師便休去　師謂小兒子曰因子識得你爺。你爺名甚麼。兒無對(法燈代曰。但將衣袖掩面)。師却問僧。若是孝順之子。合下得一轉語。且道。合下得甚麼語。僧無對。師代曰。他是孝順之子　師問講百法論僧曰。百法是體用雙陳。明門是能所兼舉。座主是能。法座是所。作麼生是兼舉(有老宿代曰。某甲喚作箇法座。歸宗柔曰。不勞和尚如此)　師一日與李王論道。罷同觀牡丹花。王命作偈。師即賦曰。擁毳對芳叢。由來趣不同。髮從今日白。花是去年紅。艶冶隨朝露。馨香逐晚風。何須待零落。然後始知空。王頓悟其旨　師頌三界唯心曰。三界唯心。萬法唯識。唯識唯心。眼聲耳色。色不到耳。聲何觸眼。眼色耳聲。萬法成辦。萬法匪緣。豈觀如幻。山河大地。誰堅誰變　頌華嚴六相義曰。華嚴六相義。同中還有異。異有異於同。全非諸佛意。諸佛意總別。何曾有同異。男子身中入定時。女子身中不留意。不留意絕名字。萬象明明無理事　師緣被於金陵。三坐大道場。朝夕演旨。時諸方叢林咸遵風化。異域有慕其法者。涉遠而至。玄沙正宗。中興於江表。師調機順物。斥滯磨昏。凡舉諸方三昧。或入室呈解。或叩激請益。皆應病與藥。隨根悟入者。不可勝紀　後周顯德戊午七月十七日示疾。國主親加禮問。閏月五日。剃髮澡身。告眾訖。跏趺而逝。顏貌如生。壽七十有四。臘五十四。城下諸寺院。具威儀迎引。公卿李建勳以下素服。奉全身於丹陽。起塔。諡大法眼禪師。塔曰無相。後李主剏報慈院。命師門人玄覺言。導師開法。再諡師大智藏大導師。

　　南嶽下九世

　　清涼益禪師法嗣

　　天台山德韶國師

　　處州龍泉陳氏子。母葉氏。夢白光觸體。因而有娠。及誕尤多奇異。年十五。有梵僧勉令出家。十七依本州龍歸寺受業。十八納戒於信州開元寺。後唐同光中。遊方。首詣投子同。次謁龍牙遁。乃問。雄雄之尊。為甚麼近之不得。遁曰。如火與火。師曰。忽遇水來。又作麼生。遁曰。去汝不會我語。師又問。天不葢地不載。此理如何。遁曰。道者合如是。師經十七次問。遁祇如此答。師竟不諭旨。再請垂誨。遁曰。道者汝已後自會去。師後於通玄峰澡浴次。忽省前話。遂具威儀焚香。遙望龍牙。禮拜曰。當時若向我說。今日決定罵也。又問疎山。百匝千重。是何人境界。山曰。左搓芒繩縛鬼子。師曰。不落古今。請師說。曰不說。師曰。為甚麼不說。曰箇中不辯有無。師曰。師今善說。山駭之。如是歷參五十四員善知識。皆法緣未契。最後至臨川。謁法眼。眼一見深器之。師以徧涉叢林亦倦於參問。但隨眾而已。一日法眼上堂。僧問。如何是曹源一滴水。眼曰。是曹源一滴水。僧惘然而退。師於坐側。豁然開悟。平生凝滯。渙若氷釋。遂以所悟。聞於法眼。眼曰。汝向後當為國王所師。致祖道光大。吾不如也。自是諸方異唱古今元鍵。與之決擇。不留微迹。尋回本道。遊天台山覩智者顗遺蹤。有若舊居。師復與智者同姓。時謂之後身也。初止白沙時。忠懿王為王子時。刺台州。嚮師之名。延請問道。師謂曰他日為覇主。無忘佛恩。漢乾祐戊申。王嗣國位。遣使迎之。伸弟子之禮。有傳天台智者教羲寂者。(是螺谿也)屢言於師曰。智者之教。年祀浸遠。慮多散落。今新羅國其本甚備。自非和尚慈力。其孰能致。之乎。師於是。聞於王。王遣使及齎師之書。往彼國。繕寫備足而回。迄今盛行於世　住後上堂。古聖方便。猶如河沙。祖師道非風幡動。仁者心動。斯乃無上心印法門。我輩是祖師門下客。合作麼生會祖師意。莫道風幡不動。汝心妄動。莫道不撥風幡。就風幡通取。莫道風幡動處是甚麼。有云。附物明心。不須認物。有云。色即是空。有云。非風幡動。應須妙會。如是解會。與祖師意旨。有何交涉。既不許如是會。諸上座。便合知悉。若於這裏。徹底悟去。何法門而不明。百千諸佛方便。一時洞了。更有甚麼疑情。所以古人道。一了千明。一迷萬惑。上座豈是今日會得一。則明日又不會也。莫是有一分向上事。難會。有一分下劣凡夫不會。如此見解。設經塵劫。祇自勞神乏思。無有是處　僧問諸法寂滅相。不可以言宣。和尚如何為人。師曰。汝到諸方。更問一徧。曰恁麼則絕於言句去也。師曰。夢裏惺惺　問艣棹俱停。如何得到彼岸。師曰。慶汝平生　問如何是三種病人。師曰。恰問著　問如何是古佛心。師曰。此問不弱　問如何是六相。師曰。即汝是　問如何是方便。師曰。此問甚當　問亡僧遷化。向甚麼處去也。師曰。終不向汝道。曰為甚麼不向某甲道。師曰。恐汝不會　問一華開五葉。結果自然成。如何是一華開五葉。師曰。日出月明。曰如何是結果自然成。師曰。天地皎然　問如何是無憂佛。師曰。愁殺人　問一切山河大地。從何而起。師曰。此問從何而來　問如何是數起底心師曰。爭諱得　問如何是沙門眼。師曰。黑如漆　問絕消息時如何。師曰。謝指示　問如何是轉物即同如來。師曰。汝喚甚麼作物。曰恁麼則同如來也。師曰。莫作野干鳴　問那吒太子。析肉還母。析骨還父。然後於蓮華上。為父母說法。未審。如何是太子身。師曰。大家見上座問。曰恁麼則大千同一真性也。師曰。依俙似曲纔堪聽。又被風吹別調中　問六根俱泯。為甚麼理事不明。師曰。何處不明。曰恁麼則理事俱如也。師曰。前言何在　上堂。大凡言句。應須絕滲漏始得。時有僧問。如何是絕滲漏底句。師曰。汝口似鼻孔。問如何是不證一法。師曰。待言語在。曰如何是證諸法師曰。醉作麼。乃曰。祇如山僧恁麼對他。諸上座作麼生體會。莫是真實相為麼。莫是正恁麼時無一法可證麼。莫是識伊來處麼。莫是全體顯露麼。莫錯會好。如此見解。喚作依草附木。與佛法天地懸隔。假饒答話揀辨如懸河。祇成得箇顛倒知見。若祇貴答話揀辨。有甚麼難。但恐無益於人。翻成賺悞。如上座從前所學。揀辨問答。記持說道理極多。為甚麼疑心不息。聞古聖方便。特地不會。祇為多虗少實。上座。不如從脚跟下。一時覷破看。是甚麼道理。有多少法門。與上座作疑求解。始知。從前所學底事。祇是生死根源。陰界裏活計。所以古人道。見聞不脫。如水裏月。無事。珍重　師有偈曰。通玄峰頂。不是人間。心外無法。滿眼青山。法眼聞曰。即此一偈。可起吾宗　師後於般若寺開法。上堂。毛吞巨海。海性無虧。纖芥投鋒。鋒利無動。見與不見。會與不會。唯我知焉。乃有頌曰。暫下高峰已顯揚。般若圜通遍十方。人天浩浩無差別。法界縱橫處處彰。珍重　上堂。僧問。承古有言。若人見般若。即被般若縛。若人不見般若。亦被般若縛。既見般若。為甚麼却被縛。師曰。你道般若見甚麼。曰不見般若。為甚麼亦被縛。師曰。你道般若甚麼處不見。乃曰。若見般若。不名般若。不見般若。亦不名般若。且作麼生說見不見。所以古人道。若欠一法。不成法身。若剩一法。不成法身。若有一法。不成法身。若無一法。不成法身。此是般若之真宗也。僧問。乍離凝峰丈室來。坐般若道場。今日家風。請師一句。師曰。虧汝甚麼處。曰恁麼。則雷音震動乾坤界。人人無不盡霑恩。師曰。幸然未會。且莫探頭。僧禮拜。師曰。探頭即不中。諸上座相共證明。令法久住。國土安寧。珍重　上堂。僧問。承教有言。歸源性無二。於便有多門。如何是歸源性。師曰。你問我答。曰如何是方便門。師曰。你答我問。曰如何趣向。師曰。顛倒作麼。問一身即無量身。無量身即一身。如何是無量身。師曰。一身。曰恁麼則昔日靈山。今日親覩。師曰。理當即行。乃曰。三世諸佛。一時證明上座。上座且作麼生會。若會時不遷。無絲毫可得移易。何以故。為過去未來見在三際是上座。上座且非三際。澤霖大海。滴滴皆滿。一塵空性。法界全收。珍重　上堂。僧問。四眾雲集。人天恭敬。目覩尊顏。願宣般若。師曰。分明記取。曰師宣妙法。國王萬歲。人民安樂。師曰。誰向你道。曰法爾如然。師曰。你却靈利。問三世諸佛不知有。狸奴白牯却知有。既是三世諸佛。為甚麼却不知有。師曰。却是你知有。曰狸奴白牯。為甚麼却知有。師曰。你甚麼處。見三世諸佛。問承教有言。眼不見色塵。意不知諸法。如何是眼不見色塵。師曰。却是耳見。曰如何是意不知諸法。師曰。眼知。曰恁麼則見聞路絕。聲色喧然。師曰。誰向汝道。乃曰。夫一切問答。如針鋒相投。無纖毫參差。事無不通。理無不備。良由一切言語。一切三昧。橫豎深淺。隱顯去來。是諸佛實相門。祇據如今一時驗取。珍重　上堂。古者道。如何是禪。三界綿綿。如何是道。十方浩浩。因甚麼道三界綿綿。何處是十方浩浩底道理。要會麼。塞却眼塞却耳。塞却舌身意。無空闕處。無轉動處。上座作麼生會。橫亦不得。豎亦不得。縱亦不得。奪亦不得。無用心處。亦無施設處。若如是會得。始會法門絕揀擇。一切言語絕滲漏。曾有僧問。作麼生是絕滲漏底語。向他道。口似鼻孔。甚好。上座如此會。自然不通風去。如識得盡十方世界。是金剛眼睛。無事珍重　上堂。僧問。天下太平。大王長壽。如何是王。師曰。日曉月明。曰如何領會。師曰。誰是學人。乃曰。天下太平。大王長壽。國土豐樂。無諸患難。此是佛語。古不易今不遷。一言可以定古定今。會取好。諸上座。又僧問。承古有言。有物先天地。無形本寂寥。如何是有物先天地。師曰。非同非合。曰如何是無形本寂寥。師曰。誰問先天地。曰恁麼則境靜林閒獨自遊去也。師曰。亂道作麼。乃曰。佛法不是這箇道理。要會麼。言發非聲。色前不物。始會天下太平。大王長壽。久立珍重　上堂。佛法現成。一切具足。豈不見。道圓同太虗。無欠無餘。若如是也。且誰欠誰剩。誰是誰非。誰是會者。誰是不會者。所以道東去亦是上座。西去亦是上座。南去亦是上座。北去亦是上座。因甚麼得成東西南北。若會得自然。見聞覺知路絕。一切諸法現前。何故如此。為法身無相。觸目皆形。般若無知。對緣而照。一時徹底會取好。諸上座。出家兒。合作麼生。此是本有之理。未為分外。識心達本源。故名為沙門。若識心皎皎地。實無絲毫障礙。久立珍重　上堂。僧問。欲入無為海。先乘般若船。如何是般若船。師曰。常無所住。曰如何是無為海。師曰。且會般若船。問古德道。登天不借梯。徧地無行路。如何是登天不借梯。師曰。不遺絲髮地。曰如何是徧地無行路。師曰。適來向你道甚麼。乃曰。百千三昧門。百千神通門。百千妙用門。盡不出得般若海中。何以故。為於無住本建立諸法。所以道。生滅去來。邪正動靜。千變萬化。是諸佛大定門。無過於此。諸上座大家究取。增於佛法壽命。珍重　上堂。僧問。世尊以正法眼。付囑摩呵迦葉。祇如迦葉。在畢鉢羅窟。未審。付囑何人。師曰。教我向誰說。曰恁麼則靈山付囑。不異今日。師曰。你甚麼處見靈山。問法眼寶印。和尚親傳。未審。今日當付何人。師曰。鼕鼕鼓。一頭打。兩頭鳴。曰恁麼則千聖同儔。古今不異。師曰。禪河浪靜。尋水迷源。僧清遇問。帝王請命。師赴王恩。般若會中。請師舉唱。師曰。分明記取。曰恁麼則雲臺寶網。同演妙音。師曰。清遇何在。曰法王法如是。師曰。阿誰證明。乃曰。靈山付囑分明。諸上座一時驗取。若驗得。更無別理。祇是如今。譬如太虗。日明雲暗。山河大地。一切有為世界。悉皆明現。乃至無為亦復如是。世尊付囑。迄至於今。並無絲毫差別。更付阿誰。所以祖師道。心自本來心。本心非有法。有法有本心。非心非本法。此是靈山付囑榜樣。諸上座。徹底會取好。莫虗度時光。國王。恩難報諸佛恩難報。父母師長恩難報。十方施主恩難報。況建置如是次第。佛法興隆。若非國王恩力。焉得如此。若要報恩。應須明徹道眼。入般若性海。始得。久位珍重　上堂。僧問。古德道。人空法亦空。二相本來同。師曰。山河大地。曰學人不會。乞師方便。師曰。甚麼處不是方便。問名假法假。人空法空。向去諸緣。請師直指。師曰。謝此一問。曰不覩王居壯。焉知天子尊。師曰。貪觀天上月。失却手中橈。問教中道。心清淨故。法界清淨。如何是清淨心。師曰迦陵頻伽共命之鳥。曰與法界是一是二。師曰。你自問別人。乃曰。大道廓然。詎齊今古。無名無相。是法是修。良由法界無邊。心亦無際。無事不彰。無言不顯。如是會得。喚作般若現前。理同真際。一切山河大地。森羅萬象。墻壁瓦礫。並無絲毫可得虧闕。無事久立珍重　上堂。僧問。承師有言。九天擎玉印。七佛兆前心。如何是印。師曰。不露文。曰如何是心。師曰。你名安嗣。乃曰。法界性海。如函如葢。如鉤如鎖。如金與金。位位皆齊。無纖毫參差。不相混濫。非一非異。非同非別。若歸實地去。法法皆到底。不是上來問箇如何若何。便是不問時。便非在長連床上。坐時是有。不坐時是無。祇如諸方老宿言教在世。如恒河沙。如來一大藏經。卷卷皆說佛理。句句盡言佛心。因甚麼得不會去。若一向織絡言教。意識解會。饒上座經塵沙劫。亦不能得徹。此喚作顛倒知見。識心活計。竝無得力處。此葢為根脚下不明。若究盡諸佛法源。河沙大藏。一時現前。不欠絲毫。不剩絲毫。諸佛時常。出世時常。說法度人。未曾間歇。乃至猿啼鳥呌草木叢林。常助上座發機。未有一時不為。上座有如是奇特處。可惜許。諸上座大家究取。令法久住。世間增益。人天壽命。國王安樂。無事珍重　上堂。舉古者道。吾有一言。天下人間。若人不會。綠水青山。且作麼生。是一言底道理。古人語須是曉達始得。若是將言而名。於言未有箇會處。良由究盡諸法根蔕始會。一言不是一言半句。思量解會。喚作一言。若會言語道斷心行處滅。始到古人境界。亦不是閉目藏睛。暗中無所見喚作言語道斷。且莫賺會。佛法不是這箇道理。要會麼。假饒經塵沙劫說。亦未曾有半句到諸上座。經塵沙劫不說。亦未曾欠少半句。須應徹底會去始得。若如是斟酌名言。空勞心力。並無用處。與諸上座。共相證明。後學初心。速須究取。久立珍重　上堂。僧問。髑髏常干世界。鼻孔摩觸家風。如何是髑髏常干世界。師曰。更待答話在。曰如何是鼻孔摩觸家風。師曰。時復舉一徧。問一人。執炬自燼其身。一人。抱冰橫屍於路。此二人。阿誰辨道。師曰。不遺者。曰不會。乞師指示。師曰。你名敬新。曰未審。還有人證明也無。師曰。有曰。甚麼人證明。師曰敬新。問牛頭未見四祖時如何。師曰。異境靈蹤。覩者皆羨。曰見後如何。師曰。適來向你道甚麼。問古者道。敲打虗空鳴觳觳。石人木人齊應諾。六月降雪落紛紛。此是如來大圓覺。如何是敲打虗空底。師曰。崑崙奴。著鐵袴。打一棒。行一步。曰恁麼則木人石人齊應諾也。師曰。你還聞麼。乃曰。諸佛法門。時常如是。譬如大海。千波萬浪。未甞暫住。未甞暫有。未甞暫無。浩浩地光明自在。示三世於毛端。圓古今於一念。應進徹底明達始得。不是問一則話。記一轉話。巧作道理。風雲水月。四六八對。便當佛法。莫自賺諸上座。究竟無益。若徹底會去。實無可隱藏。無剎不彰。無塵不現。直下凡夫位齊諸佛。不用纖毫氣力。一時會取好。無事珍重　師因興教明問。飲光持釋迦丈六之衣。在鷄足山。候彌勒下生。將丈六之衣。披在千尺之身。應量恰好。祇如釋迦身長丈六。彌勒身長千尺。為復是身解短耶。衣解長耶。師曰。汝却會。明拂袖便出去。師曰。小兒子。山僧若答汝不是。當有因果。汝若不是。吾當見之。明歸。七日吐血。浮光和尚勸曰。汝速去懺悔。明乃至師方丈。悲泣曰。願和尚慈悲。許某懺悔。師曰。如人倒地。因地而起。不曾教汝起倒。明又曰。若許懺悔。某常終身給侍。師為出語曰。佛佛道齊。宛爾高低。釋迦彌勒。如印印泥　宋太祖開寶辛未。華頂西峰。忽摧聲震一山。師曰。吾非久矣。明年六月。大星殞於華頂。林木變白。師乃示疾於蓮華峰。參問如常。二十八日。集眾言別。跏趺而逝。壽八十二。臘六十五。

　　金陵清涼泰欽法燈禪師

　　魏府人。生而知道。辯才無礙。入法眼之室。海眾歸之。僉曰。敏匠。初住洪州雙林。開堂日。指法座曰。此山先代尊宿。曾說法來。此座高廣。不才何陞。古昔有言。作禮須彌燈王如來。乃可得坐。且道。須彌燈王如來。今在何處。大眾要見麼。一時禮拜。便陞座。良久曰。大眾祇如此也。還有會處麼。僧問。如何是雙林境。師曰。畫也畫不成。曰如何是境中人。師曰。且去境也未識。且討人。又僧問。一佛出世。震動乾坤。和尚出世。震動何方。師曰。甚麼處見震動。曰爭奈即今何。師曰。今日有甚麼事。有僧出禮拜。師曰。道者。前時謝。汝謂我將甚麼與汝好。僧擬問次。師曰。將謂相悉。却成不委。問如何是西來密密意。師曰。苦問。一佛出世。普潤羣生。和尚出世。當為何人。師曰。不徒然。曰恁麼則大眾有賴也。師曰。何必。乃曰。且住得也。久立尊官。及諸大眾。今日相請勤重。此箇殊功。比喻何及。所以道。未了之人。聽一言。祇這如今誰動口。便下座。立倚拄杖。而告眾曰。還會麼。天龍寂聽而雨華莫作。須菩提幀子畫將去。且恁麼信受奉行　問新到。近離甚處。曰廬山。師拈起香合曰。廬山還有這箇也無。僧無對。師自代云。尋香來禮拜和尚　問百骸俱潰散。一物鎮長靈。未審。百骸一物。相去多少。師曰。百骸一物。一物百骸　次住上藍護國院。僧問。十方俱擊皷。十處一時聞。如何是聞。師曰。汝從那方來　問善行菩薩道。不染諸法相。如何是菩薩道。師曰。諸法相。曰如何得不染去。師曰。染著甚麼處　問不久開選場。還許學人選也無。師曰。汝是點額人。又曰。汝是甚麼科目　問如何是演大法義。師曰。我演何似汝演　次住金陵龍光院。上堂。維那白椎曰。法筵龍象眾。當觀第一義。師曰。維那早是第二義。長老即今是第幾義。乃舉衣袖曰。會麼。大眾此是手舞是蹈。莫道五百生前曾為樂主來。或有疑情。請垂見示　問上藍一曲師親唱。今日龍光事若何。師曰。汝甚麼時到上藍來。曰諦當事如何。師曰。不諦當即別處覓　問如何是佛法大意。師曰。且問小意。却來與汝大意。師後住清涼。上堂。僧出禮拜。師曰。這僧最先出。為大眾答國主深恩。僧便問。國主請命。祖席重開。學人上來。請師直指心源。師曰。上來却下去。問法眼一燈。分照天下。和尚一燈。分照何人。師曰。法眼甚麼處分照來。師乃曰。某甲。本欲居山藏拙。養病過時。奈緣先師有未了底公案。出來與他了却。時有僧問。如何是先師未了底公案。師便打曰。祖禰不了。殃及兒孫。曰過在甚麼處。師曰。過在我。殃及你。江南國主問。先師有甚麼不了底公案。師曰。見分㭊。次異日又問曰。承聞。長老於先師。有異聞底事。師作起身勢。國主曰。且坐　師謂眾曰。先師法席五百眾。今祇有十數人在。諸方為導首。你道莫有錯指人路底麼。若錯指。教他入水入火。落坑落壍。然古人又道。我若向刀山。刀山自摧折。我若向鑊湯。鑊湯自消滅。且作麼生商量。言語即熟。及問著便生疎去。何也。祇為隔濶多時。上座但會我。甚麼處去不得。有去不得者。為眼等諸根。色等諸法。諸法且置。上座。開眼見甚麼。所以道不見一法。即如來方得。名為觀自在。珍重　師於宋太祖開寶甲戌六月示疾。告眾曰。老僧臥疾。強牽拖與汝相見。如今隨處道場。宛然化城。且道。作麼生是化城。不見古導師云。寶所非。遙須且前進。及至城所。又道。我所化作。今汝諸人。試說箇道理看。是如來禪。祖師禪。還定得麼。汝等雖是晚生。須知僥忝我國主。凡所勝地。建一道場。所須不闕。祇要汝開口。如今不知阿那箇是。汝口爭答効他四恩。三有欲得會麼。但識口必無咎。縱有咎。因汝有。我今火風相逼。去住是常道。老僧住持。將逾一紀。每承國主助發。至於檀越。十方道侶。主事小師。皆赤心為我。默而難言。或披麻帶布。此即順俗。我道違真。且道。順好違好。然但順我道。即無顛倒。我之遺骸。必於南山大智藏和尚左右。乞一墳冢。升沉皎然。不淪化也。努力珍重。二十四日。安坐而終。

　　杭州靈隱清聳禪師

　　福州人。初參法眼。眼指雨謂師曰。滴滴落在上座眼裏。師初不喻旨。後因閱華嚴感悟。承眼印可。回止明州四明山卓庵。節度使錢億。執事師之禮。忠懿王。命於臨安兩處開法。後居靈隱上寺。署了悟禪師　上堂。十方諸佛。常在汝前。還見麼。若言見。將心見。將眼見。所以道。一切法不生。一切法不滅。若能如是解。諸佛常現前。又曰。見色便見心。且喚甚麼作心。山河大地。萬象森羅。青黃赤白。男女等相。是心不是心。若是心。為甚麼却成物象去。若不是心。又道。見色便見心。還會麼。祇為迷此而成顛倒。種種不同。於無同異中。強生同異。且如今直下當承。頓豁本心皎然。無一物可作見聞。若離心別求解脫者。古人喚作迷波討源。卒難曉悟。僧問。根塵俱泯。為甚麼事理不。明師。曰事理且從。喚甚麼作俱泯底根塵　問如何是觀音第一義。師曰。錯　問無明實性即佛性。如何是佛性。師曰。喚甚麼作無明　問如何是和尚家風。師曰。亘古亘今　問不問不答時如何。師曰。寐語作麼　師問僧。汝會佛法麼。曰不會。師曰。汝端的不會。曰是師曰。且去。待別時來。其僧珍重。師曰不是這箇道理　問如何是摩訶般若。師曰。雪茫茫茫。僧無語。師曰。會麼曰。不會。師示偈曰。摩訶般若。非取非捨。若人不會。風寒雪下。

　　廬山歸宗義柔禪師

　　開堂陞座。維那白槌曰。法筵龍象眾。當觀第一義。師曰。若是第一義。且作麼生觀。恁麼道。落在甚麼處。為復是觀。為復不許人觀。先德上座。共相證明。後學初心。莫喚作返問語倒靠語。有疑請問。僧問。諸佛出世。說法度人。感天動地。和尚出世。有何祥瑞。師曰。人天大眾前。寐語作麼。問優曇華折人皆覩。達本無心事若何。師曰。謾語曰恁麼則南能別有深深旨。不是苦心人不知。師曰。事須飽叢林。問昔日金峰。今日歸宗。未審。是一是二。師曰。謝汝證明。問。法眼一箭。直射歸宗歸宗一箭。當射何人。師曰。莫謗我法眼。問此日知軍親證法。師於何處答深恩。師曰。教我道甚麼即得。乃曰。一問一答。也無了期。佛法也不是恁麼道理。大眾。此日之事。故非本心。實謂祇箇住山寧有意。向來成佛亦無心。葢緣是知軍請命。寺眾誠心。既到這裏。且說箇甚麼即得。還相悉麼。若信不及。古人便道。相逢欲相喚。脉脉不能語。作麼生會。若會。堪報不報之恩。足助無為之化。若也不會。莫道。長老開堂。祇舉古人語。此之盛事。天高海深。況喻不及。更不敢讚祝皇風。回向清列。何以故。古人道。吾禱久矣。豈況當今聖明者哉。珍重　僧問。如何是空王廟。師曰。莫少神。曰如何是廟中人。師曰。適來不謾道　問靈龜未兆時如何。師曰。是吉是凶　問未達其源。乞師方便。師曰。達也。曰達後如何。師曰終不恁麼問　問僧。看甚麼經。曰寶積經。師曰。既是沙門。為甚麼看寶積經。僧無語。師代云。古今用無極。

　　洪州百丈道恒禪師

　　參法眼。因請益外道問。佛不問有言不問。無言敘語未終。眼曰。住住。汝擬向世尊。良久處會那。師從此悟入　住後上堂。乘此寶乘。直至道場。每日勞諸上座訪。及無可祇延。時寒不用久立。却請回車。珍重　僧問。如何人。學人行脚事。師曰。抝折拄杖得也未　問古人有言。釋迦與我同參。未審。參見何人。師曰。唯有同參方知。曰未審。此人如何親近。師曰。恁麼則你不解參也　問如何是祖師西來意。師曰。往往問不著　問還鄉曲子。作麼生唱。師曰。設使唱落汝後　問如何是百丈境。師曰。何似雲居　問如何是百丈為人一句。師曰。若到諸方。總須問過。乃曰。實是無事。諸人各各是佛。更有何疑。得到這裏。古人道。十方同聚會。箇箇學無為。此是選佛。場心空及第歸。且作麼生是心空。不是那裏閉目冷坐是心空。此正是意識想解。上座要會心空麼。但且識心便見心空。所以道。過去已過去。未來更莫算。兀然無事坐。何曾有人喚。設有　喚上座。應他好。不應他好。若應他。阿誰喚上座。若不應他。又不患聾也。三世體空。且不是木頭也。所以古人道。心空得見法王。還見法王麼也。祇是老病。僧又莫道渠自伐好。珍重　問如何是佛。師曰。汝有多少事不問　僧舉人問玄沙。三乘十二分教即不問。如何是祖師西來意。沙曰。三乘十二分教不要。某甲不會。請師為說。師曰。汝實不會曰。實不會。師示偈曰。不要三乘要祖宗。三乘不要與君同。君今欲會通宗旨。後夜猿啼在亂峰　上堂。諸上座。適來從僧堂裏出來。脚朱跨門限。便回去。已是重說偈言了也。更來這裏不可重。重下切脚也。古人云。參他不如自參。所以道。森羅萬象。是善財之宗師。業惑塵勞。乃普賢之境界。若恁麼參得。與善財同參。若不肯與麼參。却歸堂向火參取。勝熱婆羅門。珍重　上堂。眾纔集。便曰。喫茶去。或時眾集。便曰。珍重。或時眾集。便曰。歇後有頌曰。百丈有三訣。喫茶珍重歇。直下便承當。敢報君未徹。師宋太宗淳化辛卯。終於本山。塔寺右塢。

五燈全書卷第十八


卍新纂大日本續藏經第 81 冊 No. 1571 五燈全書


五燈全書卷第十九

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　法眼宗

　　南嶽下九世

　　清涼益禪師法嗣

　　杭州永明寺道潛禪師

　　河中府武氏子。初謁法眼。眼問曰。子於參請外。看甚麼經。師曰。華嚴經。眼曰。總別同異成壞六相。是何門攝屬。師曰。文在十地品中。據理。則世出世間一切法。皆具六相也。眼曰。空還具六相也無。師懵然無對。眼曰。汝問我。我向汝道。師乃問。空還具六相也無。眼曰空。師於是開悟。踊躍禮謝。眼曰。子作麼生會。師曰空。眼然之。異日因四眾士女入院。眼問師曰。律中道。隔壁聞釵釧聲。即名破戒。見覩金銀合雜朱紫駢闐。是破戒。不是破戒。師曰。好箇入路。眼曰。子向後有五百毳徒。為王侯所重在。師尋禮辭。駐錫於衢州古寺。閱大藏經。忠懿王。命入府。受菩薩戒。署慈化定慧禪師。建大伽藍。號慧日永明。請居之。師欲請塔下羅漢銅像。過新寺供養。王曰。善矣。予昨夜夢十六尊者。乞隨禪師入寺。何昭應之若是。仍於師號。加應真二字。師坐永明。常五百眾　上堂。佛法顯然。因甚麼却不會。諸上座。欲會佛法。但問取張三李四。欲會世法。則參取古佛叢林。無事久立　僧問。如何是永明的的意。師曰。今日十五。明朝十六。曰覽師的的意。師曰。何處覽　問如何是永明家風。師曰。早被上座答了也　問三種病人如何接。師曰。汝是聾人。曰請師方便。師曰。是方便　問牛頭未見四祖時。為甚麼百鳥銜華。師曰。見東見西。曰見後為甚麼不銜華。師曰。見南見北。曰昔日作麼生。師曰。且會今日　問達磨西來傳箇甚麼。師曰。傳箇冊子。曰恁麼則心外有法去也。師曰。心內無法　問如何是第二月。師曰。月　問如何是覿面事。師曰。背後是甚麼　問文殊仗劒擬殺何人。師曰止止。曰如何是劒。師曰眼是　問諸餘即不問。向上宗乘亦且置。請師不答。師曰。好箇師僧子。曰恁麼則禮拜去也。師曰。不要三拜。盡汝一生去　眾參次。師指香爐曰。汝諸人還見麼。若見。一時禮拜。各自歸堂　問至道無言。借言顯道。如何是顯道之言。師曰。切忌揀擇。曰如何是不揀擇。師曰。元帥大王太保令公　問如何是慧日祥光。師曰。此去報慈不遠。曰恁麼則親蒙照燭。師曰。且喜沒交涉　師於宋太祖建隆辛酉九月十八日示寂。白光晝發。舉眾皆見。闍維舍利不可勝紀。有屠者。展襟就火聚。求獲七顆。開寶庚午。韶請建塔天台。

　　杭州報恩慧明禪師

　　姓蔣氏。幼歲出家。三學精練。志探元旨。乃南遊於閩越間。歷諸禪會。莫契本心。後至臨川。謁法眼。師資道合。尋回鄞水大梅山庵居。吳越部內。禪學者雖盛。而以玄沙正宗。置之閫外。師欲整而導之　新到參。師問。近離甚處。曰都城。師曰。上座離都城到此山。則都城少上座。此間剩上座。剩則心外有法。少則心法不周。說得道理即住。不會即去。僧無對　問如何是大梅主。師曰。闍黎今日離甚麼處。僧無對　師尋遷天台山白沙卓庵。有朋彥者。博學強記。來訪師。敵論宗乘。師曰。言多去道轉遠。今有事借問。祇如從上諸聖。及諸先德。還有不悟者也無。彥曰。若是諸聖先德。豈有不悟者哉。師曰。一人發真歸源。十方虗空。悉皆消殞。今天台山嶷然。如何得消殞去。彥不知所措。自是他宗泛學來者。皆服膺矣　漢乾祐中。忠懿王。延入府中問法。命住資崇院。師盛談玄沙。及地藏法眼宗旨臻極。王因命翠巖令參等諸禪匠。及城下名公。定其勝負。天龍長老問曰。一切諸佛。及諸佛法。皆從此經出。未審此經從何而出。師曰。道甚麼。天龍擬進語。師曰過也。資嚴長老問。如何是現前三昧。師曰。還聞麼。嚴曰。某甲不患聾。師曰。果然患聾。師復舉雪峰塔銘。問諸老宿。夫從緣有者。始終而成壞。非從緣有者。歷劫而長堅。堅之與壞即且置。雪峰即今在甚麼處。(法眼別云。祇今是成是壞)宿無對。設有對者。亦不能當其徵詰。時羣彥弭伏。王大喜悅。署圓通普照禪師　上堂。諸人還委悉麼。莫道語默動靜無非佛事好。且莫錯會　問如何是祖師西來意。師曰。汝還見香臺麼。曰某甲未會。乞師指示。師曰。香臺也不識　問離却目前機。如何是西來意。師曰。汝何不問。曰恁麼則委是去也。師曰。也是虗施　問如何是佛法大意。師曰。我見燈明佛。本光瑞如此　問如何是學人自己。師曰。特地伸問。是甚麼意　問如何是西來意。師曰。十萬八千真跋涉。直下西來不到東　問如何是第二月。師曰。揑目看花花數朵。見精明樹幾枝枝。

　　金陵報慈行言玄覺導師

　　泉州人也。上堂。凡行脚人。參善知識。到一叢林。放下瓶鉢。可謂行菩薩道。能事畢矣。何用更來這裏。舉論真如涅槃。此是非時之說。然古人有言。譬如披沙識寶。沙礫若除。真金自現。便喚作常住世間。具足僧寶。亦如一味之雨。一般之地。生長萬物。大小不同。甘辛有異。不可道地與雨。有大小之名也。所以道。方即現方。圓即現圓。何以故爾。法無偏正。隨相應現。喚作對現色身。還見麼。若不見。也莫閑坐地　僧問。如何是祖師西來意。師曰。此問不當　問坐却是非。如何合得本來人。師曰。汝作麼生坐　師聞鳩子呌。問僧。甚麼聲。曰鳩子聲。師曰。欲得不招無間業。莫謗如來正法輪　江南國主。建報慈院。命師大闡宗猷。海會二千餘眾。別署導師之號。上堂。此日英賢共會。海眾同臻。諒惟佛法之趣。無不備矣。若是英鑒之者。不須待言也。然言之本無。何以默矣。是以森羅萬象。諸佛洪源。顯明則海印光澄。冥昧則情迷自惑。苟非通心上士。逸格高人。則何以於諸塵中。發揚妙極。卷舒物象。縱奪森羅。示生非生。應滅非滅。生滅洞已。乃曰真常。言假則影散千途。論真則一空絕跡。豈可以有無生滅。而計之者哉　問國王再請。特薦先朝。和尚今日如何舉唱。師曰。汝不是問再唱人。曰恁麼則天上人間。無過此也。師曰。沒交涉　問遠遠投師。請垂一接。師曰。却依舊處去。

　　撫州崇壽院契稠禪師

　　泉州人。上堂。僧問。四眾諦觀第一義。如何是第一義。師曰。何勞更問。乃曰。大眾欲知佛性義。當觀時節因緣。作麼生是時節因緣。上座如今便散去。且道。有也未。若無。因甚麼便散去。若有。作麼生是第一義。上座第一義現成。何勞更觀。恁麼顯明。得佛性常照。一切法常住。若見有法常住。猶未是法之真源。作麼生是法之真源。上座不見。古人道。一人發真歸源。十方虗空。悉皆消殞。還有一法。為意解麼。古人有如是大事因緣。依而行之即是。何勞長老多說。眾中有未知者。便請相示。僧問。法眼之燈。親然汝水。今日王侯請命。如何是法眼之燈。師曰。更請一問　問古人見不齊處。請師方便。師曰。古人見甚麼處不齊　問如何是佛。師曰。如何是佛。曰如何領解。師曰。領解即不是　問的的西來意。師當第幾人。師曰。年年八月半中秋　問如何是和尚為人一句。師曰。觀音舉。上藍舉。

　　金陵報恩院法安慧濟禪師

　　太和人。初住曹山。上堂。知幻即離。不作方便。離幻即覺。亦無漸次。諸上座。且作麼生會不作方便。又無漸次。古人意。在甚麼處。若會得。諸佛常現前。若未會。莫向圓覺經裏討。夫佛法亘古亘今。未甞不現前。諸上座。一切時中。咸承此威光。須具大信根。荷擔得起始得。不見佛讚猛利底人。堪為器用。亦不賞他向善。久修淨業者。要似他廣額兇屠。拋下操刀便證。直須恁麼始得。所以長者道。如將梵位直授凡庸。僧問。大眾既臨於法會。請師不吝句中元。師曰。謾得大眾麼。曰恁麼則全因此問也。師曰。不用得　問古人有言。一切法以不生為宗。如何是不生宗。師曰。好箇問處　問佛法中請師方便。師曰。方便了也　問如何是古佛心。師曰。何待問　江南國主。請居報恩。署號攝眾。上堂。謂眾曰。此日奉命。令住持當院。為眾演法。適來見維那白槌了。多少好。令教當觀第一義。且作麼生是第一義。若這裏參得多少省要。如今別更說箇甚麼即得。然承恩旨。不可杜默去也。夫禪宗示要。法爾常規。圓明顯露。亘古亘今。至于達磨西來。也祇與諸人證明。亦無法可得與人。祇道。直下是便教立地搆取。古人雖則道立地搆取。如今坐地。還搆得也無。有疑請問。僧問。三德奧樞。從佛演一音元露。請師明。師曰。汝道有也未　問如何是報恩境。師曰。大家見汝問　開寶中。示滅於本院。

　　廬州長安院延規禪師

　　僧問。如何是庵中主。師曰。汝到諸方。但道從長安來。

　　南康軍雲居山清錫禪師

　　泉州人。僧問。如何是雲居境。師曰。汝喚甚麼作境。曰如何是境中人。師曰。適來向汝道甚麼　後住泉州西明。有廖天使入院。見供養法眼真。乃問曰。真前是甚麼果子。師曰。假果子。天使曰。既是假果子。為甚麼將供養真。師曰。也祇要天使識假　問如何是佛。師曰。容顏甚奇妙。

　　常州正勤院希奉禪師

　　蘇州謝氏子。上堂。古聖道。圓同太虗。無欠無餘。又道。一一法一一宗。眾多法一法宗。又道。起唯法起。滅唯法滅。又道。起時不言我起。滅時不言我滅。據此說話。屈滯久在叢林上座。若是初心兄弟。且須體究。人身難得。正法難聞。莫同等閑。施主衣食不易消遣。若不明道。箇箇盡須還他。上座要會道麼。珍重　僧問。如何是祖師西來意。師曰。甚麼處得這箇消息　問如何是諸法空相。師曰。山河大地　問僧眾雲集。請師舉唱宗乘。師曰。舉來久矣　問佛法付囑國王大臣。今日正勤將何付囑。師曰。萬歲萬歲　問古人有言。山河大地。是汝真善知識。如何得山河大地。為善知識去。師曰。汝喚甚麼作山河大地　問如何是合道之言。師汝問我答　問靈山會上。迦葉親聞。未審今日誰人得聞。師曰。迦葉親聞箇甚麼　問古佛道場。學人如何得到。師曰。汝今在甚麼處　問如何是和尚圓通。師敲禪牀三下　問如何是脫却根塵。師曰。莫妄想　問人王法王。是一是二。師曰。人王法王　問如何是諸法寂滅相。師曰。起唯法起。滅唯法滅　問如何是未曾生底法。師曰。汝爭得知　問無著見文殊。為甚麼不識。師曰。汝道文殊還識無著麼　問得意誰家新曲妙。正勤一句請師宣。師曰。道甚麼。曰豈無方便也。師曰。汝不會我語。

　　漳州羅漢智依宣法禪師

　　上堂。盡十方世界。無一微塵許法。與汝作見聞覺知。還信麼。然雖如此。也須悟始得。莫將為等閑。不見道。單明自己。不悟目前。此人祇具一隻眼。還會麼。僧問。纖塵不立。為甚麼好醜現前。師曰。分明記取。別處問人　問大眾雲集。誰是得者。師曰。還曾失麼　問如何是佛。師曰。汝是行脚　問如何是寶壽家風。師曰。一任觀看。曰恁麼則大眾有賴。師曰。汝作麼生。曰終不敢謾大眾。師曰。嫌少作麼　問僧。受業在甚麼處。曰在佛跡。師曰。佛在甚麼處。曰甚麼處不是。師舉起拳曰。作麼生。曰和尚收取。師曰。放闍黎七棒　問僧。今夏在甚麼處。僧曰。在無言上座處。師曰。還曾問訊也否。僧曰。也曾問訊。師曰。無言作麼生問得。僧曰。若得無言。甚麼處不問得。師喝曰。恰似問你　師與彥端長老。喫餅餤。端曰。百種千般。其體不二。師曰。作麼生是不二體。端拈起餅餤師曰。祇守百種千般。端曰。也是和尚見處。師曰。汝也是羅公詠梳頭樣　師將示滅。乃謂眾曰。今晚四大不和暢。雲騰鳥飛。風動塵起。浩浩地。還有人治得麼。若治得。永劫不相識。若治不得。時時常見我。言訖。告寂。

　　金陵鍾山章義院道欽禪師

　　太原人。初住廬山棲賢。上堂。道遠乎哉。觸事而真。聖遠乎哉。體之則神。我尋常示汝。何不向衣鉢下座地。直下參取。須要上來討箇甚麼。既上來。我即事不獲已。便舉古德少許方便。抖擻些子龜毛兔角。解落向汝。諸上座。欲得省要。僧堂裏。三門下。寮舍裏。參取好。還有會處也未。若有會處。試說看。與上座證明　僧問。如何是棲賢境。師曰。棲賢有甚麼境　問古人拈椎豎拂。還當宗乘中事也無。師曰。古人道了也　問學人乍入叢林。乞和尚指示。師曰。一手指天。一手指地　後江南國主。請居章義。上堂。總來這裏。立作甚麼。善知識如河沙數。常與汝為伴。行住坐臥。不相捨離。但長連牀上穩坐地。十方善知識自來參。上座何不信取作得。如許多難易。他古聖嗟。見今時人不奈何。乃曰。傷夫人情之惑久矣。目對真而不覺。此乃嗟汝諸人看却不知。且道看却甚麼不知。何不體祭古人方便。祇為信之不及。致得如此。諸上座。但於佛法中留心。無不得者。無事體道去。便下座　僧問。百年暗室。一燈能破時如何。師曰。莫謾語　問佛法還受變異也無。師曰。上座是僧　問大眾雲集。請師舉揚宗旨。師曰。久矣　問如何是元旨。師曰。元有甚麼旨。

　　金陵報恩匡逸禪師

　　明州人。江南國主。請居上院。署凝密禪師。上堂。顧視大眾曰。依而行之。即無累矣。還信麼。如太陽赫奕皎然地。更莫思量。思量不及。設爾思量得及。喚作分限智慧。不見先德云。人無心合道。道無心合人。人道既合。是名無事人。且自何而凡。自何而聖。於此若未會。可謂為迷情所覆。便去離不得。迷時即有窒礙。為對為待。種種不同。忽然惺去。亦無所得。譬如演若達多。認影迷頭。豈不擔頭覓頭。然正迷之時。頭且不失。及乎悟去。亦不為得。何以故。人迷謂之失。人悟謂之得。得失在於人。何關於動靜　僧問。諸佛說法。普潤群機。和尚說法。甚麼人得聞。師曰。祇有汝不聞　問如何是報恩一句。師曰。道不是得麼　問十二時中。思量不到處。如何行履。師曰。汝如今在甚麼處　問祖嗣西來如何舉唱。師曰。不違所請　問如何是一句。師曰。我答爭似汝舉　問佛為一大事因緣出世。未審和尚出世如何。師曰恰好。曰恁麼則大眾有賴。師曰。莫錯會。

　　金陵報慈文遂導師

　　杭州陸氏子。嘗究首楞嚴。甄分真妄緣起。本末精博。於是節科注釋。文句交絡。厥功既就。謁於法眼。述己所業。深符經旨。眼曰。楞嚴豈不是有八還義。師曰是。曰明還甚麼。師曰。明還日輪。曰日還甚麼。師懵然無對。眼誡令焚其所注之文。師自此服膺請益。始忘知解。金陵國主。署雷音覺海大導師　上堂。天人羣生類。皆承此恩力。威權三界。德被四方。共稟靈光。咸稱妙義。十方諸佛常頂戴汝。誰敢是非。及乎向這裏。喚作開方便門。對根設教。便有如此。如彼流出無窮。若能依而奉行。有何不可。所以清涼先師道。佛是無事人。且如今覓箇無事人。也不可得　僧問。巔山巖崖。還有佛法也無。師曰。汝喚甚麼。作巔山巖崖。曰如何是道。師曰。妄想顛倒　上堂。老僧平生。百無所解。日日一般。雖住此間。隨緣任運。今日諸上座。與本無異。珍重。僧問。如何是無異底事。師曰。千差萬別。僧再問。師曰。止止不須說。且會取千差萬別　問如何是和尚家風。師曰。方丈板門扇　問如何是無相道場。師曰。四郎五郎廟　問如何是吹毛劒。師曰。簳麵杖　問如何是正直一路。師曰。遠遠近近。曰便恁麼去時如何。師曰。咄哉癡人。此是險路　問僧。從甚麼處來。曰曹山來。師曰。幾程到此。曰七程。師曰。行却許多山林谿㵎。何者是汝自己。曰總是。師曰。眾生顛倒。認物為己。曰如何是學人自己。師曰。總是　上堂。諸上座。各在此經冬過夏。還有人悟自己也無。山僧與汝證明。令汝真見。不被邪魔所惑。問如何是學人自己。師曰。好箇師僧。眼目甚分明。

　　漳州羅漢院守仁禪師

　　泉州人。上堂。祇據如今。誰欠誰剩。然雖如此。猶是第二義門。上座若明達得去。也且是一是二。更須子細看　僧問。如何是祖師西來的的意。師曰。即今是甚麼意　問如何是涅槃。師曰生死。曰如何是生死。師曰。適來道甚麼。晚參。物物本來無處所。一輪明月印心池。便歸方丈　次住報恩。上堂。報恩這裏。不曾與人揀話。今日與諸上座。揀一兩則話。還願樂麼。諸上座。鶴脛長。鳬脛短。甘草甜。黃蘗苦。恁麼揀辨。還愜雅意麼。諸上座。莫是血脉不通。泥水有隔麼。且莫錯會。珍重　僧問。如何是西來意。師曰。喚甚麼作西來意。曰恁麼則無西來也。師曰。由汝口頭道　問如何是報恩家風。師曰。無汝著眼處　問學人未委稟承。請師方便。師曰。莫相孤負麼。曰恁麼則有師資之分也。師曰。叢林見多　問如何是佛法大意。師曰。向汝道甚麼　問如何是無生之相。師曰。捨身受身。曰恁麼則生死無過也。師曰。料汝恁麼會　示眾。人人皆備理。一一盡圓常。僧便問。如何是圓常之理。師曰。無事不參差。曰恁麼則縱橫法界也。師曰。巧道有何難　問如何是不到三寸。師曰。你問我答　問僧。甚麼處來。曰福州來。師曰。䟦涉如許多山嶺。阿那箇是上座自己。曰某甲親離福州。師曰。祇恁麼。別更有商量。曰更作甚麼商量。師曰。汝話墮也　問不昧緣塵。請師一接。師曰。喚甚麼作緣塵。曰若不伸問。焉息疑情。師曰。若不是今日便作官方。

　　撫州黃山良匡禪師

　　吉州人。僧問。如何是黃山家風。師曰。築著汝鼻孔　問如何是不遷義。師曰。春夏秋冬　問如何是一路涅槃門。師曰。汝問宗乘中一句。豈不是。曰恁麼則不哆哆。師曰。莫哆哆好　問眾星攢月時如何。師曰。喚甚麼作月。曰莫祇這箇便是也無。師曰。這箇是甚麼　問明鏡當臺。森羅為甚麼不現。師曰。那裏當臺。曰爭奈即今何。師曰。又道不現。

　　金陵報恩院玄則禪師

　　滑州衛南人。初問青峰。如何是學人自己。峰曰。丙丁童子來求火。後謁法眼。眼問。甚處來。師曰青峰。眼曰。青峰有何言句。師舉前話。眼曰。上座作麼生會。師曰。丙丁屬火。而更求火。如將自己求自己。眼曰。與麼會又爭得。師曰。某甲祇與麼。未審和尚如何。眼曰。你問我。我與你道。師問。如何是學人自己。眼曰。丙丁童子來求火。師於言下頓悟。開堂日。李王與法眼。俱在會。僧問。龍吟霧起。虎嘯風生。學人知是出世邊事。到此為甚麼不會。師曰。會取好。僧舉頭看師。又看法眼。乃抽身入眾。法眼與李王。當時失色。眼歸方丈。令侍者喚問話僧至。眼曰。上座適來問底話。許你具眼。人天眾前。何不禮拜葢覆却。乃摵一坐具。其僧三日後。吐光而終　僧問。了了見佛性。如何是佛性。師曰。不欲便道　問如何是金剛大士。師披胸曰。見也未　問如何是諸聖密密處。師曰。却須會取自己。曰如何是和尚密密處。師曰。待汝會始得　上堂。諸上座盡有常圓之月。各懷無價之珍。所以月在雲中。雖明而不照。智隱惑內。雖真而不通。無事珍重　問如何是不動尊。師曰。飛飛颺颺　問如何是了然一句。師曰。對汝又何難。曰恁麼道莫便是也無。師曰。不對又何難。曰深領和尚恁麼道。師曰。汝道我道甚麼　問亡僧遷化。向甚麼處去也。師曰。待汝生即道。曰賓主歷然。師曰。汝立地見亡僧　問如何是學人本來心。師曰。汝還曾道著也未。曰祗如道著。如何體會。師曰。待汝問始得　問教中道。樹能生果。作玻瓈色。未審此果何人得喫。師曰。樹從何來。曰學人有分。師曰。去果八萬四千　問如何是不遷義。師曰。江河競注。日月旋流　問宗乘中元要處。請師一言。師曰。汝行脚來。多少時也。曰不曾逢伴侶。師曰。少瞌睡。

　　金陵淨德院智筠達觀禪師

　　河中府王氏子。初住棲賢。上堂。從上諸聖。方便門不少。大抵祇要諸仁者有箇見處。然雖未見。且不參差一絲髮許。諸仁者亦未嘗違背一絲髮許。何以故。烜赫地顯露。如今便會取。更不費一毫氣力。還省要麼。設道毗盧有師。法身有主。斯乃抑揚。對機施說。諸仁者。作麼生會對底道理。若也會。且莫嫌他佛語。莫重祖師。直下是自己眼明始得　僧問。如何是的的之言。師曰。道甚麼　問紛然覓不得時如何。師曰。覓箇甚麼不得　問如何是祖師意。師曰。用祖師意作甚麼　問今朝呈遠瑞。正意為誰來。師曰。大眾盡見。汝恁麼問　江南國主。創淨德院。延請居之。署達觀禪師。上堂。夫欲慕道。也須上上根器始得。造次中下。不易承當。何以故。佛法非心意識境界。上座莫恁麼[怡-台+(卄/(ㄇ@人)/戍)]猰地。他古人道。沙門眼。把定世界。函葢乾坤。綿綿不漏絲髮。所以諸佛讚歎。讚歎不及。比喻比喻不及。道上座威光赫奕。亘古亘今。幸有如是家風。何不紹續取。為甚麼自生卑劣。枉受辛勤。不能曉悟。祇為如此。所以諸佛出興於世。祇為如此。所以諸佛唱入涅槃。祇為如此。所以祖師特地西來　問諸聖皆入不二法門。如何是不二法門。師曰。但恁麼入。曰恁麼則今古同然去也。師曰。汝道甚麼處是同　問如何是佛法大意。師曰。恰問著。曰恁麼則學人禮拜也。師曰。汝作麼生會　問如何是佛。師曰。如何不是　師嘗曰。吾不能投身巖谷滅迹市廛。而出入禁庭。以重煩世主。吾之過也。遂屢辭歸故山。國主。錫以五峰棲玄蘭若　宋太祖開寶己巳八月十七日告寂。壽六十四。臘四十四。

　　高麗國道峰山慧炬國師

　　始發機於法眼之室。本國主思慕。遣使來請。遂回故地。國主受心訣。禮待彌厚。一日請入王府。上堂。師指威鳳樓。示眾曰。威鳳樓為諸上座舉揚了也。還會麼。儻若會。且作麼生會。若道不會。威鳳樓作麼生不會。珍重。

　　杭州真身寶塔寺紹巖禪師

　　雍州劉氏子。吳越王。命師開法。署了空大智常照禪師。上堂。山僧素寡知見。本期閑放以了餘年。豈謂今日大王勤重苦勉。山僧効諸方宿德。施張法筵。然大王致請。也祇圖諸仁者明心。此外別無道理。諸仁者。還明心也未。莫不是語言譚笑時。凝然杜默時。參尋知識時。道伴商略時。觀山玩水時。耳目絕對時。是汝心否。如上所解。盡為魔魅所攝。豈曰明心。更有一類人。離身中妄想外。別認徧十方世界。含日月包太虗。謂是本來真心。斯亦外道所計。非明心也。諸仁者要會麼。心無是者。亦無不是者。汝擬執認。其可得乎。僧問。六合澄清時如何。師曰。大眾誰信汝　師於宋太祖開寶辛未七月示疾。謂門弟子曰。諸行無常。即常住相。言訖。跏趺而逝。壽七十三。臘五十五。

　　台州般若寺敬遵通慧禪師

　　上堂。皎皎烜赫地。亘古亘今。也未曾有纖毫間斷相。無時無節。長時拶定。上座無通氣處。所以道。山河大地。是上座善知識。放光動地。觸處露現。實無絲頭許法可作隔礙。如今因甚麼却不會。特地生疑去。無事不用久立　僧問。優曇花折人皆覩。般若家風賜一言。師曰。不因上座問。不曾舉似人。曰恁麼則般若雄峯。詎齊今古。師曰。也莫錯會　問牛頭未見四祖時。為甚麼百鳥銜華。師曰。汝甚麼處見。曰見後為甚麼不銜華。師曰。且領話好　問靈山一會。迦葉親聞。未審今日一會。何人得聞。師曰。試舉迦葉聞底看。曰恁麼則迦葉親聞去也。師曰。亂道作麼　師自述真讚曰。真兮寥廓。郢人圖雘。嶽聳雲空。澄潭月躍。

　　廬山歸宗䇿真法施禪師

　　曹州魏氏子。初名慧超。謁法眼。問曰。如何是佛。眼曰。汝是慧超。師從此悟入。住後上堂。諸上座。見聞覺知。祇可一度。祇如會了。是見聞覺知。不是見聞覺知。要會麼。與諸上座。說破了也。待汝悟始得。久立珍重　僧問。如何是佛。師曰。我向汝道。即別有也　問如何是歸宗境。師曰。是汝見甚麼。曰如何是境中人。師曰。出去　問。國王請命。大啟法筵。不落見聞。請師速道。師曰。閑言語。曰師意如何。師曰。又亂說　問承教有言。將此深心奉塵剎。是則名為報佛恩。塵剎即不問。如何是報佛恩。師曰。汝若是則報佛恩　問無情說法大地得聞。師子吼時如何。師曰。汝還聞麼。曰恁麼則同無情也。師曰。汝不妨會得好　問古人以不離見聞為宗。未審和尚以何為宗。師曰。此問甚好。曰猶是三緣四緣。師曰。莫亂道　師次住金陵奉先。復遷報恩。宋太宗太平興國庚辰示寂。

　　洪州同安院紹顯禪師

　　僧問。王恩降旨師親受。熊耳家風乞一言。師曰。已道了也　問千里投師。請師一接。師曰。好入處　雲葢山乞瓦造殿。有官人問。既是雲葢。何用乞瓦。僧無對。師代曰。罕遇其人。

　　廬山棲賢慧圓禪師

　　上堂。出得僧堂門。見五老峯。一生參學事畢。何用更到這裏來。雖然如此。也勞上座一轉了也。珍重　僧問。不是風動。不是幡動。未審古人意旨如何。師曰。大眾一時會取　上堂。有僧擬問。師乃指其僧曰。住住。其僧進步問。從上宗乘。請師舉唱。師曰。前言不搆。後語難追。曰未審今日事如何。師曰。不會人言語　問如何是佛法大意。師曰。好　問如何是棲賢境。師曰。入得三門便合知　問如何是祖師西來意。師曰。此土不欠少。

　　洪州觀音院從顯禪師

　　泉州人。上堂。眾集。良久曰。文殊深讚維摩。未審維摩受讚也無。若受讚。何處有居士耶。若不受讚。文殊不可虗發言也。大眾作麼生會。若會。真箇衲僧。僧問。維摩默然。文殊深讚。此意如何。師曰。汝問我答。曰忽遇恁麼人出頭來。又作麼生。師曰。行到水窮處。坐看雲起時。問如何是觀音家風。師曰。眼前看取。曰忽遇作者來。作麼生見待。師曰。貧家祇如此。未必便言歸。問久負沒絃琴。請師彈一曲。師曰。作麼生聽。其僧側耳。師曰。賺殺人。乃曰。盧行者當時大庾嶺頭。謂明上座言。莫思善。莫思惡。還我明上座本來面目來。觀音今日不恁麼道。還我明上座。恁麼道。是曹溪子孫也無。若是曹溪子孫。又爭除却四字。若不是。又過在甚麼處。試出來商量看。良久曰。此一眾真行脚人也。便下座　宋太宗太平興國癸未九月中。師謂檀那袁長史曰。老僧三兩日間。歸鄉去。袁曰。和尚年尊。何更思鄉。師曰。歸鄉圖得好鹽喫。袁不測其言。翌日師不疾坐亡。壽七十有八。袁建塔于西山。

　　洛京興善棲倫禪師

　　僧問。如何是佛。師曰。向汝道甚麼即得　問如何是西來意。師曰。適來猶記得。

　　洪州嚴陽新興院齊禪師

　　僧問。如何得出三界去。師曰。汝還信麼。曰信則深信。乞和尚慈悲。師曰。祇此信心。亘古亘今。快須究取。何必沉吟。要出三界。三界唯心　師因雪示眾。諸上座。還見雪麼。見即有眼。不見無眼。有眼即常。無眼即斷。恁麼會得。佛身充滿　問學人辭去泐潭。乞和尚示箇入路。師曰。好箇入路。道心堅固。隨眾參請。隨眾作務。要去便去。要住便住。去之與住。更無他故。若到泐潭。不審馬祖。

　　潤州慈雲匡達禪師

　　僧問。佛以一大事因緣故。出現於世。未審和尚出世如何。師曰恰好。曰作麼生。師曰。不好。

　　蘇州薦福院紹明禪師

　　州將錢仁。奉請住持。乃問。如何是和尚家風。師曰。一切處看取。

　　澤州古賢院謹禪師

　　侍立法眼次。眼問一僧曰。自離此間。甚麼處去來。曰入嶺來。眼曰不易。曰虗涉他如許多山水。眼曰。如許多山水也不惡。其僧無語。師於此有省　住後。僧問。如何是佛。師曰。築著你鼻孔　問僧曰。唯一堅密身。一切塵中現。如何是堅密身。僧豎指。師曰。現則現。你作麼生會。僧無語。

　　宣州興福院可勳禪師

　　建州朱氏子。僧問。如何是興福正主。師曰。闍黎不識。曰莫祇這便是麼。師曰。縱未歇狂。頭亦何失　問如何是道。師曰。勤而行之　問何云法空。師曰不空。有偈示眾曰。秋江煙島晴。鷗鷺行行立。不念觀世音。爭知普門入。

　　洪州上藍院守訥禪師

　　上堂。盡令提綱。無人掃地。叢林兄弟。相共證明。晚進之流。有疑請問。僧問。願開甘露門。當觀第一義。不落有無中。請師垂指示。師曰。大眾證明。曰恁麼則莫相屈去也。師曰。閑言語　問如何是佛。師曰。更問阿誰。

　　撫州覆船和尚

　　僧問。如何是佛。師曰。不識　問如何是祖師西來意。師曰。莫謗祖師好。

　　杭州奉先寺法瓌法明普照禪師

　　僧問。釋迦出世。天雨四華。地搖六動。未審今日有何祥瑞。師曰。大眾盡見。曰法王法如是。師曰。人王見在　問法眼寶印。和尚親傳。今日一會。當付何人。師曰。誰人無分。曰恁麼則雷音普震無邊剎去也。師曰。也須善聽。

　　廬山化城寺慧朗禪師

　　江南相國宋齊丘。請開堂。師陞座曰。今日令公請山僧為眾。莫非承佛付囑。不忘佛恩。眾中有問話者出來。為令公結緣。僧問。令公親降。大眾雲臻。從上宗乘。請師舉唱。師曰。莫是孤負令公麼　問師常苦口。為甚麼學人己事不明。師曰。闍黎甚麼處不明。曰不明處請師決斷。師曰。適來向汝道甚麼。曰恁麼則全因今日去也。師曰。退後禮三拜。

　　杭州慧日永明寺道鴻通辯禪師

　　上堂。僧問。遠離天台境。來登慧日峰。久聞師子吼。今日請師通。師曰。聞麼。曰恁麼則昔日崇壽。今日永明也。師曰。幸自靈利。何須亂道。乃曰。大道廓然。古今常爾。真心周徧。如量之智皎然。萬象森羅。咸真實相。該天括地。亘古亘今大眾還會麼。還辯白得麼。僧問。國王嘉命。公貴臨筵。未審今日當為何事。師曰驗取。曰此意如何。師曰。甚麼處去來。曰恁麼則成造次也。師曰。休亂道。

　　高麗國靈鑒禪師

　　僧問。如何是清淨伽藍。師曰。牛欄馬廐　問如何是佛。師曰。拽出癲漢著。

　　荊門上泉和尚

　　僧問。二龍爭珠。誰是得者。師曰。我得　問遠遠投師。如何一接。師按杖視之。其僧禮拜。師便喝　問尺璧無瑕時如何。師曰。我不重。曰不重後如何。師曰。火裏蝍蟟飛上天。

　　廬山大林寺僧遁禪師

　　初住圓通。有僧舉。僧問玄沙。向上宗乘。此間如何言論。沙曰少人聽。未審玄沙意旨如何。師曰。待汝移却石耳峰。我即向汝道(歸宗柔別云。低聲)。

　　池州仁王院緣勝禪師

　　僧問。農家擊壤時如何。師曰。僧家自有本分事。曰不問僧家本分事。農家擊壤時如何。師曰。話頭何在。

五燈全書卷第十九


卍新纂大日本續藏經第 81 冊 No. 1571 五燈全書


五燈全書卷第二十

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　法眼宗

　　南嶽下十世

　　天台韶國師法嗣

　　杭州慧日永明延壽智覺禪師

　　餘杭王氏子。總角之歲。歸心佛乘。既冠。不茹葷。日唯一食。持法華經。七行俱下。纔六旬。悉能誦之。感群羊跪聽。年二十八。為華亭鎮將。屬翠巖參遷止龍冊寺。大闡元化。時吳越文穆王。知師慕道。乃從其志。遂禮翠巖為師。執勞供眾。都忘身宰。衣不繒纊。食無重味。野蔬布襦。以遣朝夕。尋往天台山天柱峰。九旬習定。有烏類斥鷃。巢於衣襵中。暨謁韶國師。一見而深器之。密授元旨。仍謂師曰。汝與元帥有緣。他日大興佛事。初住雪竇。上堂。雪竇這裏。迅瀑千尋。不停纖粟。奇巖萬仞。無立足處。汝等諸人。向甚麼處進步。僧問。雪竇一徑。如何履踐。師曰。步步寒華結。言言徹底冰　師有偈曰。孤猿呌落中巖月。野客吟殘半夜燈。此境此時誰得意。白雲深處坐禪僧　忠懿王。請開山靈隱新寺。明年遷永明道場。眾盈二千。僧問。如何是永明妙旨。師曰。更添香著。曰謝師指示。師曰。且喜沒交涉。僧禮拜。師曰。聽取一偈。欲識永明旨。門前一湖水。日照光明生。風來波浪起　問學人久在永明。為甚麼不會永明家風。師曰。不會處會取。曰不會處如何會。師曰。牛胎生象子。碧海起紅塵　問成佛成祖。亦出不得。六道輪回。亦出不得。未審出甚麼處不得。師曰。出汝問處不得　問教中道。一切諸佛。及諸佛法。皆從此經出。如何是此經。師曰。長時轉不停。非義亦非聲。曰如何受持。師曰。若欲受持者。應須著眼聽　問如何是大圓鏡。師曰。破砂盆　師居永明十五載。度弟子一千七百人。宋太祖開寶甲戌。入天台山。度戒約萬餘人。常與七眾授菩薩戒。夜施鬼神食。朝放諸生類。不可稱筭。六時散華行道。餘力念法華經。計萬三千部。著宗鏡錄一百卷。詩偈賦詠。凡千萬言。播於海外。高麗國王。覽師言教。遣使齎書。敘弟子之禮。奉金線織成袈裟。紫水精珠。金澡罐等。彼國僧三十六人。皆承印記。前後歸本國。各化一方。開寶乙亥十二月二十四日示疾。越二日。焚香告眾。跏趺而寂。壽七十二。臘四十二。塔于大慈山。明萬曆庚戌。遷南屏山宗鏡堂後。

　　蘇州長壽院朋彥廣法禪師

　　永嘉秦氏子。僧問。如何是元旨。師曰。四稜塌地　問如何是絕絲毫底法。師曰。山河大地。曰恁麼則即相而無相也。師曰。也是狂言　問如何是徑直之言。師曰。千迃萬曲。曰恁麼則無不總是也。師曰。是何言歟　問如何是道。師曰。䟦涉不易　宋太祖建隆辛酉。以住持付門人法齊。四月六日示滅。壽四十九。臘三十五。

　　溫州大寧院可弘禪師

　　僧問。如何是正真一路。師曰。七顛八倒。曰恁麼則法門無別去也。師曰。我知汝錯會去　問皎皎地無一絲頭時如何。師曰。話頭已墮。曰乞師指示。師曰。適來亦不虗設　問向上宗乘。請師舉揚。師曰。汝問太遲生。曰恁麼則不仙陀去也。師曰。深知汝恁麼去。

　　杭州五雲山華嚴院志逢禪師

　　餘杭人。生惡葷血。膚體香潔。幼歲出家於臨安東山朗瞻院。依年受具。通貫三學。了達性相。甞夢陞須彌山。覩三佛列坐。初釋迦。次彌勒。皆禮其足。唯不識第三尊。但仰視而已。釋尊謂之曰。此是補彌勒處。師子月佛。師方作禮。覺後因閱大藏經。乃符所夢。後晉天福中。遊方。抵天台雲居。參國師。賓主緣契。頓發玄祕。一日入普賢殿中宴坐。倐有一神人。跪膝於前。師問。汝其誰乎。曰護戒神也。師曰。吾患有宿愆未殄。汝知之乎。曰師有何罪。唯一小過耳。師曰。何也。曰凡折鉢水亦施主物。師每傾棄。非所宜也。言訖而隱。師自此洗鉢水盡飲之。積久因致脾疾。十載方愈。(凡折退飲食。及涕唾便利等。竝宜鳴指。默念呪。發施心。而傾棄之)吳越國王。嚮師道風。召賜紫衣。署普覺禪師。命住臨安功臣院　上堂。諸上座。捨一知識。參一知識。盡學善財南遊之式樣。且問上座。祇如善財禮辭文殊。擬登妙峰謁德雲比丘。及到彼所。何以德雲却於別峰相見。夫教意祖意。同一方便。終無別理。彼若明得。此亦昭然。諸上座。即今簇著老僧。是相見。是不相見。此處是妙峰。是別峰。脫或從此省去。可謂不孤負老僧。亦常見德雲比丘。未甞剎那相捨離。還信得及麼。僧問。叢林舉唱。曲為今時。如何是功臣的的意。師曰。見麼。曰恁麼則大眾咸欣也。師曰。將謂師子兒　問佛佛授手。祖祖傳心。未審和尚傳箇甚麼。師曰。汝承當得麼。曰學人承當不得。還別有人承當得否。師曰。大眾笑汝　問如何是如來藏。師曰。恰問著　問如何是諸佛機。師曰。道是得麼　上堂。良久曰。大眾看看。便下座　上堂。古德為法行脚。不憚勤勞。如雪峰。三到投子。九上洞山。盤桓往返。尚求箇入路不得。看汝近世參學人。纔跨門來。便要老僧接引指示說禪。且汝欲造元極之道。豈同等閑。而況此事亦有時節。躁求焉得。汝等要知悟時麼。如今各且下去。堂中靜坐。直待仰家峰點頭。老僧即為汝說。時有僧出曰。仰家峰點頭。也請師說。師曰。大眾且道。此僧會老僧語。不會老僧語。僧禮拜。師曰。今日偶然失鑒　問無為無事人。為甚麼却有金鎖難。僧無對。師代曰。祇為無為無事　問教中道。文殊忽起佛見法見。被佛威神攝向二鐵圍山。意旨如何。師曰。甚麼處是二鐵圍山。僧無語。師曰。還會麼。如今若有人起佛法之見。吾與烹茶兩甌。且道。賞伊罰伊。同教意不同教意　宋太祖開寶辛未。大將凌超。於五雲山創院。奉師為終老之所。師每擕大扇乞錢。買肉飼虎。虎每迎之。載以還山。太宗雍熈乙酉示寂。塔於本院。壽七十七。臘五十八。塔曰寶峰常照。

　　杭州報恩法端慧月禪師

　　上堂。數夜與諸上座。東語西話。猶未盡其源。今日與諸上座。大開方便。一時說却。還願樂也無。久立珍重　僧問。學人恁麼上來。請師接。師曰不接。曰為甚麼不接。師曰。為汝太靈利。

　　杭州報恩紹安通辯明達禪師

　　上堂。僧問。大眾側聆。請師不吝。師曰奇怪。曰恁麼則今日得遇於師也。師曰。是何言歟。乃曰。一句歸真。萬劫不朽。今日為諸人舉一句子。良久曰。分明記取。便下座　上堂。幸有樓臺匝地。常提祖印。不妨諸上座參取。久立珍重　僧問。如何是和尚家風。師曰。一切處見成。曰恁麼則亘古亘今也。師曰。莫閑言語。

　　福州廣平院守威宗一禪師

　　本州人。參國師得旨。乃付衣法。時有僧問。大庾嶺頭提不起。如何今日付於師。師提起曰。有人敢道天台得麼　上堂。達磨大師云。吾法三千年後不移絲髮。山僧今日不移達磨絲髮。先達之者。共相證明。若未達者。不移絲髮。僧問。洪鐘韻絕。大眾臨筵。祖意西來。請師提唱。師曰。洪鐘韻絕。大眾臨筵　問。古人云。任汝千聖見。我有天真佛。如何是天真佛。師曰。千聖是　問如何是廣平家風。師曰。誰不受用　上堂。不用開經作梵。不用展鈔牒科。還有理論處也無。設有理論處。亦是方便之談。宗乘事合作麼生　問如何是西來意。師曰。未曾有人答得。曰請師方便。師曰。何不更問。

　　杭州報恩永安禪師

　　溫州翁氏子。幼依本郡彚征出家。後唐天成中。隨本師入國。忠懿王。命征為僧正。師尤不喜俗務。擬潛往閩川。投訪禪會。屬路岐艱阻。遂回天台山結茅。尋遇國師開示。頓悟本心。乃辭出山。征聞於王。王命住越州清泰。次召居上寺。署正覺空慧禪師　上堂。十方諸佛。一時雲集。與諸上座證明。諸上座與佛一時證明。還信麼。切忌卜度　僧問。四眾雲臻。如何舉唱。師曰。若到諸方。切莫錯舉。曰非但學人。大眾有賴。師曰。禮拜著　問五乘三藏。委者頗多。祖意西來乞師指示。師曰。五乘三藏。曰向上還有事也無。師曰。汝却靈利　問如何大作佛事。師曰。嫌甚麼。曰恁麼則親承摩頂去也。師曰。何處見世尊　問如何是西來意。師曰。過這邊立。僧纔移步。師召曰。會麼。曰不會。師曰。聽取一偈。汝問西來意。且過這邊立。昨夜三更時。雨打虗空濕。電影忽然明。不似岫蜒急　宋太祖開寶甲戌示疾。告眾言別。時有僧問。昔日如來正法眼迦葉親傳未審和尚宗風。百年後如何體會。師曰。汝甚麼處見迦葉來。曰恁麼則信受奉行。不忘斯旨去向。師曰。佛法不是這箇道理。言訖。跏趺而寂。闍維。舌根不壞。柔輭如紅蓮華。藏於普賢道場。師以李長者華嚴釋論。逐一合經。成一百二十卷。今尚流通。

　　廣州光聖院師護禪師

　　閩人。自天台得法。化行嶺表。國主劉氏。創大伽藍。請師居焉署大義禪師僧問。昔日梵王請佛。今日國主臨筵。祖意西來。如何舉唱。師曰不要西來。山僧已舉唱了也。曰豈無方便。師曰。適來豈不是方便　問學人乍入叢林。西來妙訣。乞師指示。師曰。汝未入叢林。我已示汝了也。曰如何領會。師曰。不要領會。

　　杭州奉先寺清昱禪師

　　永嘉人。忠懿王。召入問道。創奉先居之。署圓通妙覺禪師。僧問。如何是西來意。師曰。高聲舉似大眾。宋開寶中。示滅本寺。

　　台州紫凝普聞寺智勤禪師

　　僧問。如何是空手把鉏頭。師曰。但恁麼諦信。曰如何是步行騎水牛。師曰。汝自何來。有偈示眾曰。今年五十五。脚未蹋寸土。山河是眼睛。大海是我肚。宋太宗太平興國庚辰。有旨試僧經業。山門老宿。各寫法名。唯師不嫻書札。時通判李憲問。世尊還解書也無。師曰。天下人知。淳化初。不疾。命侍僧開浴。浴訖。垂誡徒眾。安坐而逝。塔于本山。三年後。門人遷塔發龕。覩師容儀。儼若髭髮仍長。遂迎入新塔。

　　溫州鴈蕩山願齊禪師

　　錢塘江氏子。上堂。僧問。夜月舒光。為甚麼碧潭無影。師曰。作家弄影漢。其僧從東過西立。師曰。不唯弄影。兼乃怖頭。

　　杭州普門寺希辯禪師

　　蘇州人。忠懿王。命主越州清泰。署慧智。後遷上寺。上堂。山僧素乏知見。復寡聞持。頃雖侍立於國師。不蒙一句開示。以致今日。與諸仁者聚會。更無一法可相助發。何況能為諸仁者。區別緇素。商量古今。還怪得山僧麼。若有怪者。且道。此人具眼不具眼。有賓主義。無賓主義。晚學初機。必須審細。僧問。如何是普門示現神通事。師曰。恁麼則闍黎怪老僧去也。曰不怪時如何。師曰。汝且下堂裏思惟去。宋太宗太平興國己卯。吳越王入覲。師隨寶塔至。見于滋福殿。賜紫衣。號慧明禪師。端拱中。乞還故里。詔從之。賜御製詩。忠懿王施金。於常熟本山院。創浮圖七級。高二百尺。功既就。至道丁酉八月。示寂。壽七十七。夏六十三。塔于院之西北隅。

　　杭州光慶寺遇安禪師

　　錢塘沈氏子。上堂。僧問。無價寶珠。請師分付。師曰。善能吐露。曰恁麼則人人具足去也。師曰。珠在甚麼處。僧禮拜。師曰。也是虗言　問提綱舉領。盡立主賓。如何是主。師曰。深委此問。曰如何是賓。師曰。適來向汝道甚麼。曰賓主道合時如何。師曰。其令不行　問心月孤圓。光吞萬象。如何是吞萬象底光。師曰。大眾總見。汝恁麼問。曰光吞萬象從師道。心月孤圓意若何。師曰。抖擻精神著。曰鷺倚雪巢猶可辯。光吞萬象事難明。師曰。謹退　問青山綠水。處處分明。和尚家風。乞垂一句。師曰。盡被汝道了也。曰未必如斯。請師答話。師曰。不用閑言　一僧方禮拜。師曰。問答俱備。僧擬問。師乃叱之　上堂。欲識曹溪旨。雲飛前面山。分明真實箇。不用別追攀。僧問。古德有言。井底紅塵生。山頭波浪起。未審此意如何。師曰。若到諸方。但恁麼問。曰和尚意旨如何。師曰。適來向汝道甚麼。乃曰。古今相承皆云。塵生井底。浪起山頭。結子空華。生兒石女。且作麼生會。莫是和聲送事。就物呈心。句裏藏鋒。聲前全露麼。莫是有名無體異唱元譚麼。上座自會即得。古人意旨即不然。既恁麼會不得。合作麼生會。上座欲得會麼。但看泥牛行處。陽𦦨翻波。木馬嘶時。空華墜影。聖凡如此。道理分明。何須久立。珍重　師與希辯同入覲。見滋福殿。賜號明智。淳化初。還光慶。壬辰九月二十一日歸寂。

　　台州般若寺友蟾禪師

　　錢塘人。初住雲居普賢。忠懿王。署慈悟禪師。遷止上寺。眾盈五百。僧問。鼓聲纔罷。大眾雲臻。向上宗乘。請師舉唱。師曰。虧汝甚麼。曰恁麼則人人盡霑恩去也。師曰。莫亂道　宋太宗雍熈丙戌。以院事委隆一。于淳化初示滅。歸葬本山。

　　婺州智者寺全肯禪師

　　初參國師。國師問。汝名甚麼。師曰全肯。國師曰。肯箇甚麼。師於言下有省。乃禮拜。住後。僧問。有人不肯。還甘也無。師曰。若人問我。即向伊道。

　　福州玉泉義隆禪師

　　上堂。山河大地。盡在諸人眼睛裏。因甚麼說會與不會。時有僧問。山河大地眼睛裏。師今欲更指歸誰。師曰。祇為上座去處分明。曰若不上來伸此問。焉知方便不虗施。師曰。依俙似曲纔堪聽。又被風吹別調中。

　　杭州龍冊寺曉榮禪師

　　溫州鄧氏子。僧問。祖祖相傳。未審和尚傳阿誰。師曰。汝還識得祖也未　僧慧文問。如何是真實沙門。師曰。汝是慧文　問如何是般若大神珠師曰。般若大神珠。分形萬億軀。塵塵彰妙體。剎剎盡毗盧　問如何是日用事。師曰。一念周沙界。日用萬般通。湛然常寂滅。常展自家風　小參。僧問。向上事即不問。如何是妙善臺中的的意。師曰。若到諸方。分明舉似。曰恁麼則雲有出山勢。水無投㵎聲。師乃叱之　宋太宗淳化庚寅八月二十九日。歸寂於秀州靈光寺。壽七十二。臘五十六。

　　杭州功臣慶肅禪師

　　僧問。如何是功臣家風。師曰。明暗色空。曰恁麼則諸法無生去也。師曰。汝喚甚麼作諸法。僧禮拜。師曰。聽取一偈。功臣家風。明暗色空。法法非異。心心自通。恁麼會得。諸佛真宗。

　　越州稱心敬璡禪師

　　僧問。結束囊裝。請師分付。師曰。莫諱却。曰甚麼處孤負和尚。師曰。却是汝孤負我。

　　福州嚴峰師术禪師

　　開堂。極樂和尚問曰。大眾顒望。請震法雷。師曰。大眾還會麼。還辨得麼。今日不異靈山。乃至諸佛國土。天上人間。總皆如是。亘古亘今。常無變異。作麼生會無變異底道理。若會得。無邊剎境。自他不隔於毫端。十世古今。始終不離於當念。僧問。靈山一會。迦葉親聞。嚴峰一會。誰是聞者。師曰。問者不弱　問如何是文殊。師曰。來處甚分明。

　　潞府華嚴慧達禪師

　　僧問。如何是古佛心。師曰。山河大地　問如何是華嚴境。師曰。滿目無形影。

　　越州清泰院道圓禪師

　　僧問。亡僧遷化。向甚麼處去也。師曰。今日遷化。嶺中上座　問如何是祖師西來意。師曰。不可向汝道。庭前栢樹子。

　　杭州九曲觀音院慶祥禪師

　　餘杭人。辯才冠眾。多聞強記。時天台門下。推為傑出。僧問。湛湛圓明。請師一決。師曰。十里平湖。一輪秋月　問險惡道中。以何為津梁。師曰。以此為津梁。曰如何是此。師曰。築著汝鼻孔　問無根樹子。向甚麼處栽。師曰。汝甚處得來。

　　杭州六和塔開化寺行明傳法禪師

　　本州于氏子。禮雪竇覺為師。及覺遷永明。遂入天台國師之室。蒙授記莂。復歸永明。翊贊廼師。海眾傾仰。忠懿王。建寺延請住持。聚徒說法　僧問。如何是開化門中。流出方便。師曰。日日潮音兩度聞　問如何是無盡燈。師曰。謝闍黎照燭　宋太宗。賜紫賜號。至真宗咸平辛丑四月六日。示滅。

　　越州漁浦開善寺義圓禪師

　　僧問。一年去一年來。方便門中請師開。師曰。分明記取。曰恁麼則昔時師子吼。今日象王回也。師曰。且喜沒交涉。

　　溫州瑞鹿寺上方遇安禪師

　　福州人。得法於天台。又常閱首楞嚴經。到知見立知即無明本。知見無見。斯即涅槃。師乃破句讀曰。知見立。(句)知即無明本。(句)知見無。(句)見斯即涅槃。於此有省。有人語師曰。破句了也。師曰。此是我悟處。畢生不易。時謂之安楞嚴。宋太宗至道乙未春。將示寂。有嗣子蘊仁侍立。師乃說偈示之。不是嶺頭擕得事。豈從鷄足付將來。自古聖賢皆若此。非吾今日為君裁。付囑已。澡身易衣安坐。令舁棺至室。良久自入棺。經三日。門人啟棺覩師。右脇吉祥而臥。四眾哀慟。師乃再起。陞堂說法。訶責垂誡。此度更啟吾棺者。非吾之子。言訖。復入棺長往。

　　杭州龍華寺慧居禪師

　　閩人。自天台領旨。忠懿王。命住上寺。開堂示眾。從上宗乘。到這裏如何舉唱。祇如釋迦如來。說一代時教。如瓶注水。古德尚云。猶如夢事寱語一般。且道據甚麼道理。便恁麼道。還會麼。大施門開。何曾壅塞。生凡育聖。不漏纖塵。言凡則全凡。舉聖則全聖。凡聖不相待。箇箇獨稱尊。所以道。山河大地。長時說法。長時放光。地水火風。一一如是。時有僧出禮拜。師曰。好箇問頭。如法問著。僧擬進前。師曰。又沒交涉也　問諸佛出世。放光動地。和尚出世。有何祥瑞。師曰。話頭自破　上堂。龍華這裏。也祇是拈柴擇菜。上來下去。晨朝一粥。齋時一飯。睡後喫茶。但恁麼參取。珍重　問學人未明自己。如何辨得淺深。師曰。識取自己眼。曰如何是自己眼。師曰。向汝道甚麼。

　　婺州齊雲山遇臻禪師

　　越州楊氏子。僧問。如何是無縫塔。師曰。五六尺。其僧禮拜。師曰。塔倒也　問圓明了知。為甚麼不因心念。師曰。圓明了知。曰何異心念。師曰。汝喚甚麼作心念。秋夕閑坐。有偈曰。秋庭肅肅風[颱-台+(癸-天+虫)][颱-台+(癸-天+虫)]。寒星列空蟾魄高。搘頤靜坐神不勞。鳥窠無端吹布毛。至道中。卒於大善寺。

　　溫州瑞鹿寺本先禪師

　　本州鄭氏子。參天台。導以非風幡動。仁者心動之語。師即悟解。住後。示眾曰。吾初學天台法門。語下便薦。然千日之內。四儀之中。似物礙膺。如讐同所。千日之後。一日之中。物不礙膺。讐不同所。當下安樂。頓覺前咎。乃述頌三首。一非風幡動仁者心動曰。非風幡動唯心動。自古相傳直至今。今後水雲人欲曉。祖師真是好知音。二見色便見心曰。若是見色便見心。人來問著方難答。更求道理說多般。孤負平生三事衲。三明自己曰。曠大劫來祇如是。如是同天亦同地。同地同天作麼形。作麼形分無不是。師自爾足不歷城邑。手不度財貨。不設臥具。不衣繭絲。日唯一食。終日宴坐。申旦誨誘。踰三十載。其志彌厲　上堂。你諸人。還見竹林蘭若山水院舍人眾麼。若道見。則心外有法。若道不見。爭奈竹林蘭若山水院舍人眾。現在摐然地何。還會麼。若會。不妨靈利。無事莫立　上堂。大凡參學。未必學問話是參學。未必學揀話是參學。未必學代語是參學。未必學別語是參學。未必學捻破經論中奇特言語是參學。未必捻破祖師奇特言語是參學。若於如是等參學。任你七通八達。於佛法中。儻無見處。喚作乾慧之徒。豈不聞古德道。聰明不敵生死。乾慧豈免苦輪。諸人若也參學。應須真實參學始得。行時。行時參取。立時。立時參取。坐時。坐時參取。眠時。眠時參取。語時。語時參取。默時。默時參取。一切作務時。一切作務時參取。既向如是等時參。且道。參箇甚人。參箇甚麼語。到這裏。須自有箇明白處始得。若不如是。喚作造次之流。則無究了之旨　上堂。幽林鳥呌。碧㵎魚跳。雲片展張。瀑聲嗚咽。你等還知得如是多景象。示你等箇入處麼。若也知得。不妨參取好　上堂。天台教中。說文殊觀音普賢三門。文殊門者。一切色。觀音門者。一切聲。普賢門者。不動步而到。我道文殊門者。不是一切色。觀音門者。不是一切聲。普賢門者。是箇甚麼。莫道別却天台教說話。無事且退　上堂。舉僧問長沙。南泉遷化。向甚麼處去。沙曰。東家作驢。西家作馬。僧曰。學人不會。沙曰。要騎便騎。要下即下。師曰。若是求出三界修行底人。聞這箇言語。不妨狐疑。不妨驚怛。南泉遷化。向甚處去。東家作驢。西家作馬。或有會云。千變萬化。不出真常。或有會云。須會異類中行。始會得這箇言語。或有會云。東家是南泉。西家是南泉。或有會云。東家郎君子。西家郎君子。或有會云。東家是甚麼。西家是甚麼。或有會云。便作驢呌。又作馬嘶。或有會云。喚甚麼作東家驢。喚甚麼作西家馬。或有會云。既問遷化。答在問處。或有會云。作露柱處去也。或有會曰。東家作驢。西家作馬。虧南泉甚處。如是諸家會也。總於佛法。有安樂處。南泉遷化。向甚處去。東家作驢。西家作馬。學人不會。要騎便騎。要下即下。這箇話不消得多道理而會。若見法界性去。也沒多事。珍重　上堂。鑑中形影。唯憑鑑光顯現。你等諸人。所作一切事。且道。唯憑箇甚麼顯現。還知得麼。若也知得。於參學中。千足萬足。無事莫立　上堂。你等諸人。夜間眠熟。不知一切。既不知一切。且問你等。那時有本來性。無本來性。若道那時有本來性。又不知一切與死無異。若道那時無本來性。睡眠忽省。覺知如故。還會麼。不知一切與死無異。睡眠忽省。覺知如故。如是等時。是箇甚麼。若也不會。各體究取。無事莫立　上堂。諸法所生。唯心所現。如是言語。好箇入底門戶。且問你等諸人。眼見一切色。耳聞一切聲。鼻嚊一切香。舌了一切味。身觸一切耎滑。意分別一切諸法。祇如眼耳鼻舌身意所對之物。為復唯是你等心。為復非是你等心。若道唯是你等心。何不與你等身。都作一塊了休。為甚麼所對之物。却在你等眼耳鼻舌身意外。你等。若道眼耳鼻舌身意所對之物。非是你等心。又爭奈諸法所生唯心所現言語。留在世間何。人不舉著。你等見這箇說話。還會麼。若也不會。大家用心商量。教會去。幸在其中。莫令厭學。無事且退　宋真宗大中祥符戊申二月。謂上足如晝曰。可造石龕。中秋望日。吾將順化。晝稟命即成。及期遠近士庶。奔趨瞻仰。是日參問如常。至午坐方丈。手結寶印。謂晝曰。古人云。騎虎頭打虎尾。中央事作麼生。晝曰。也祇是如晝。師曰。你問我。晝乃問。騎虎頭打虎尾。中中事。和尚作麼生。師曰。我也弄不出。言訖奄然。開一目微視而逝。壽六十七。臘四十二。所著有竹林集十卷。行世。

　　杭州興教洪壽禪師

　　同國師普請次。聞墮薪有省。作偈曰。撲落非他物。縱橫不是塵。山河及大地。全露法王身。

　　蘇州承天永安道原禪師

　　僧問。如何是佛。師曰。咄這旃陀羅。曰學人初機。乞師方便。師曰。汝問甚麼。曰問佛。師曰。咄這旃陀羅。

　　清涼欽禪師法嗣

　　洪州雲居道齊禪師

　　本州金氏子。徧歷禪會。學心未息。後於上藍院。主經藏。法燈一日謂師曰。有人問我西來意。答他曰。不東不西。藏主作麼生會。師對曰。不東不西。燈曰。與麼會又爭得。曰道齊祇恁麼。未審和尚尊意如何。燈曰。他家自有兒孫在。師於是頓明厥旨。有頌曰。接物利生絕妙。外生終是不肖。他家自有兒孫。將來用得恰好　住後。僧問。如何是佛。師曰。汝是阿誰　問荊棘林中無出路。請師方便為余開。師曰。汝擬去甚麼處。曰幾不到此。師曰。閑言語　問不免輪回。不求解脫時如何。師曰。還曾問建山麼。曰學人不會。乞師方便。師曰。放放三十棒　問如何是三寶。師曰。汝是甚麼寶。曰不識。師曰。土木瓦礫　師著語要搜元拈古代別等。盛行叢林。宋太宗至道丁酉九月示疾。聲鐘集眾。乃曰。老僧三處住持。三十餘年。十方兄弟。相聚話道。主事頭首。勤心贊助。老僧今日火風相逼。特與諸人相見。諸人還見麼。今日若見。是末後方便。諸人向甚麼處見。為向四大五陰處見。六入十二處見。這裏若見。可謂雲居山二十年間。後學有賴。吾去後。山門大眾。分付契瓌。開堂住持。凡事勤而行之。各自努力。珍重。大眾纔散。師歸西挾而逝。塔于本山。壽六十九。臘四十八。

　　靈隱聳禪師法嗣

　　杭州功臣院道慈禪師

　　僧問。師登寶座。大眾咸臻。便請舉揚宗教。師曰。大眾證明。曰恁麼則亘古亘今也。師曰。也須領話。

　　秀州羅漢院願昭禪師

　　錢塘人。上堂。山河大地。是真善知識。時常說法。時時度人。不妨諸上座參取。僧問。羅漢家風。請師一句。師曰。喜禾合穗。上國傳芳。曰此猶是喜禾家風。如何是羅漢家風。師曰。或到諸方。分明舉似　後住杭州香嚴寺。僧問。不立纖塵。請師直道。師曰。眾人笑汝。曰如何領會。師曰。還我話頭來。

　　處州報恩院師智禪師

　　僧問。如何是和尚家風。師曰誰人不見　問如何是一相三昧。師曰。青黃赤白。曰一相何在。師曰。汝却靈利　問祖祖相傳傳祖印。師今法嗣嗣何人。師曰。靈鷲峰前。月輪皎皎。

　　衢州瀫寧可先禪師

　　僧問。如何是瀫寧家風。師曰。謝指示　問如何是西來意。師曰。怪老僧甚麼處。曰學人不會。乞師方便。師曰。適來豈不是問西來意。

　　杭州光孝院道端禪師

　　僧問。如何是佛。師曰。高聲問著。曰莫便是也無。師曰。沒交涉。後住靈隱。示滅。

　　杭州西山保清院遇寧禪師

　　開堂陞座。有二僧一時禮拜。師曰。二人俱錯。僧擬進語。師便下座。

　　福寧州支提壅熙辯隆禪師

　　明州人。上堂。巍巍實相。畐塞虗空。金剛之體。無有破壞。大眾還見不見。若言見也。且實相之體。本非青黃赤白長短方圓。亦非見聞覺知之法。且作麼生。說箇見底道理。若言不見。又道。巍巍實相。畐塞虗空。為甚麼不見　僧問。如何是向上一路。師曰。脚下底。曰恁麼則尋常履踐。師曰。莫錯認　問如何是堅密身。師曰。倮倮地。曰恁麼則不密也。師曰。見箇甚麼。

　　杭州瑞龍院希圓禪師

　　僧問。如何是和尚家風。師曰。特謝闍黎借問。曰借問則不無家風作麼生。師曰。瞌睡漢。

　　歸宗柔禪師法嗣

　　南康軍羅漢行林祖印禪師

　　僧問。天垂甘露。地涌七珍。是甚麼人分上事。師曰。謝汝相報。曰恁麼則佛子住此地。即是佛受用去也。師曰。更須子細　上堂。纔坐忽有猫兒跳上身。師提起。示眾曰。昔日南泉親斬却。今朝耶舍示元徒。而今賣與諸禪客文契。分明要也無。良久。拋下猫兒。便下座。

　　明州天童新禪師

　　僧問。如何是密作用。師曰。何曾密。　問心徑未通時如何。師曰。甚麼物礙汝　問求之不得時如何。師曰。用求作麼。曰如何即是。師曰。何曾失却　問如何是天童境。師曰。雲無人種生何極。水有誰教去不回。

　　杭州功臣覺軻心印禪師

　　僧問。祖師不在東西山。未審。在甚麼處。師曰。且討　問如何是天真佛。師曰。爭敢裝點。

　　明州天童清簡禪師

　　錢塘張氏子。師為事孤潔。時謂之簡浙客。僧問。如何是祖師西來意。師曰。不欲向汝道。曰請和尚道。師曰。達磨不可再來也　師晚居雪竇而終。塔于寺之東隅。

　　百丈恒禪師法嗣

　　廬山棲賢澄湜禪師

　　建寧人。僧問。趙州石橋。度驢度馬。三峽石橋。當度何人。師曰。蝦蟇蚯蚓。曰恁麼則物物盡沾恩。師曰。踏不著　問仙洞昨朝師罷唱。棲賢今日請師宣。師曰。來日又作麼生。曰未審。如何領會。師曰。箭過新羅　問如何是佛。師曰。張三李四　問古人斬蛇意旨如何。師曰。猶未知痛痒　問此是選佛場。心空及第歸。學人如何得及第歸。師曰。不才謹退　晚參眾集。師曰。早晨不與諸人相見。今晚不可無言。便下座　問毗目仙人。執善財手。見微塵諸佛。祇如未執手時。見箇甚麼。師曰。如今又見箇甚麼　上堂。良久曰。幸好一盤飯。不可糝椒薑。雖然如此試唼噉看。便下座　師性高簡。律身精嚴。動不違法度。暮年三終藏經。以坐閱為未敬。則立誦行披之。黃龍南。初游方。從之屢年。故其平生所為。多取法焉。

　　蘇州萬壽德興禪師

　　上堂。僧問。如何是佛。師曰。大眾一時瞻仰。問如何是和尚為人一句。師曰。汝且自為。乃曰。問答俱備。其誰得意。若向他求。還成特地。老僧久處深山。比為藏拙。何期今日入到萬壽門下。可謂藏之不得。既藏不得。分明露現。未審。諸人阿誰先見。如有見處。出來對眾。吐露箇消息。良久曰。久立珍重。

　　越州雲門雍熈永禪師

　　僧問。師子未出窟時如何。師曰。且莫哮吼。曰出窟後如何。師曰。退後著　問如何是古佛徑路。師曰。誰不履踐　問如何是學人休心息意處。師曰。拗折拄杖得也未　問心王出勅時如何。師曰。更宣一徧看　問如何是決定義。師曰。不可執著　問如何是佛法大意。師曰。此意不小。

　　永明潛禪師法嗣

　　杭州千光王寺瓌省禪師

　　溫州鄭氏子。幼歲出家。精究律部。棲心於圓頓止觀。後閱楞嚴。文理宏濬。未能洞曉。一夕就案假。寐夢中見日輪自空而降。開口吞之。自是發悟。差別義門。渙然無滯。後參永明。永明唯印前解。無別指喻。以忠懿王所遺衲衣。授之表信　住後。上堂。諸上座。佛法無別。昔之日月。今之日月。昔日風雨。今日風雨。昔日上座。今日上座。舉亦了。說亦了。一切成現好。珍重　宋太祖開寶壬申七月。寶樹浴池。忽現其前。師曰。凡所有相。皆是虗妄。越三日。示疾。集眾言別。安坐而逝。闍維。收舍利建塔。壽六十七。

　　衢州鎮境志澄禪師

　　僧問。如何是定乾坤底劒。師曰。不漏絲髮。曰用者如何。師曰。不知　因普請次。僧問。鋤頭損傷蝦蟇蚯蚓。還有罪也無。師曰。阿誰下手。曰恁麼則無罪過。師曰。因果歷然　後遷杭州西山寶雲寺。上賜紫。署積善大師。

　　明州崇福院塵祥禪師

　　上堂。諸禪德。見性周徧。聞性亦然。洞徹十方。無內無外。所以古人道。隨緣無作。動寂常真。如此施為。全真智用。僧問。如何是本來人。師曰。堂堂六尺甚分明。曰祇如本來人。還依如此相貌也無。師曰。汝喚甚麼作本來人。曰乞師方便。師曰。教誰方便。

　　報恩明禪師法嗣

　　福州保明院道誠通法禪師

　　上堂。如為一人。眾多亦然。珍重。僧問。圓音普震。三等齊聞。竺土僊心。請師密付。師良久。僧曰。恁麼則意馬已成於寶馬。心牛頓作於白牛去也。師曰。七顛八倒。曰若然者幾昭哂笑。師曰。禮拜了退　問如何是和尚西來意。師曰。我不曾到西天。曰如何是學人西來意。師曰。汝在東土多少時。

　　報慈言導師法嗣

　　南康軍雲居義能禪師

　　上堂。不用上來。堂中憍陳如上座。為諸上座。轉第一義法輪。還得麼。若信得及各自歸堂參取。下座後。却問一僧。祇如山僧適來。教上座參取聖僧。聖僧還道箇甚麼。僧曰。特謝和尚再舉　問如何是佛。師曰。即心是佛。曰學人不會。乞師方便。師曰。方便呼為佛。回光返照看。身心是何物。

　　崇壽稠禪師法嗣

　　泉州雲臺山令岑禪師

　　僧問。如何是雲臺境。師曰。前山後山。曰如何是境中人。師曰。瞌睡漢。

　　杭州資國圓進山主

　　僧問。丹霞燒木佛。意旨如何。師曰。招因帶果　問庭前栢樹子。意旨如何。師曰。碧眼胡僧笑點頭　問古人道。東家作驢。西家作馬。意旨如何。師曰。相識滿天下。

　　報恩安禪師法嗣

　　廬山棲賢道堅禪師

　　有官人問。某甲收金陵布陣殺人無數。還有罪也無。師曰。老僧祇管看　問如何是祖師西來意。師曰。洋瀾左蠡。無風浪起。

　　廬山歸宗慧誠禪師

　　楊州崔氏子。開堂日。於法堂前。謂眾曰。天人得道。以此為證。恁麼便散去。已是周遮。其如未曉。即為重說。遂陞座。僧問。知郡臨筵。請師演法。師曰。我不及汝。問如何是佛。師曰。如何不是。問如何是祖師西來意。師曰。不知乃曰。問話且住。直饒問到窮劫。問也不著。答到窮劫。答也不及。何以故。祇為諸人各有本分事。圓滿十方。亘古亘今。乃至諸佛也不敢錯悞。諸人便謂之頂族。祇是助發上座。所以道。十方法界諸有情。念念以證善逝果。彼既丈夫。我亦爾。何得自輕而退屈。諸上座。不要退屈。信取便休。祖師西來。祇道見性成佛。其餘所說。不及此說。更有箇奇特方便。舉似諸人。良久曰。分明記取。若到諸方。不得錯舉。久立珍重　僧問。不通風處如何過得。師曰。汝從甚麼處來　僧舉南泉問鄧隱。峰曰。銅缾是境。缾中有水。不得動著。境與老僧。將水來。峰便拈缾瀉水。未審。此意如何。師曰。鄧隱峰甚奇怪。要且亂瀉　師住持十四年。常五百眾。宋真宗景德丁未三月十八。上堂辭眾。安然而化。壽六十七。臘五十二。全身塔于本山。

　　長安規禪師法嗣

　　廬州長安院辯實禪師

　　僧問。如何是祖師西來意。師曰。少室靈峰住九霄。

　　潭州雲葢用清禪師

　　河州趙氏子。僧問。有一人在萬丈井底。如何出得。師曰。且喜得相見。曰恁麼則穿雲透月去也。師曰。三十三天事作麼生。僧無對。師曰。謾語作麼　問如何是雲葢境。師曰。門外三泉井。曰如何是境中人。師曰。童行作子　示眾。雲葢鎖口訣。擬議皆腦裂。拍手趂虗空。雲露西山月。僧問。如何是鎖口訣。師曰。徧天徧地。曰恁麼則石人點頭。露柱拍手去也。師曰。一缾淨水一爐香。曰此猶是井底蝦蟇。師曰。勞煩大眾　師常節飲食。隨眾二時。但展鉢而已。或逾年月。亦不調練服餌。無妨作務。有請必開。即便飽食而亡拘執。宋太宗至道丙申四月二日示寂。建塔本山。

　　雲居錫禪師法嗣

　　台州般若從進禪師

　　僧問。古㵎寒泉時如何。師曰。切忌飲著。曰飲著又如何。師曰喪却汝性命。

　　越州清化志超禪師

　　僧問。如何是佛師。曰汝是甚麼人。曰莫便是也無。師曰。是即沒交涉。

　　南嶽下十一世

　　長壽彥禪師法嗣

　　蘇州長壽法齊禪師

　　婺州丁氏子。始講明門因明二論。尋置遊方。受心印於廣法。節使錢仁。奉禮請繼廣法住持。開堂日。有百法座主問。令公請命。四眾雲臻。向上宗乘。請師舉唱。師曰。百法明門論。曰畢竟作麼生。師曰。一切法無我　問城東老母。與佛同生。為甚麼却不見佛。師曰。不見即道。曰恁麼則見去也。師曰。城東老母。與佛同生　宋真宗咸平庚子十二月十一日示滅。壽八十九。臘七十二。

　　雲居齊禪師法嗣

　　南康雲居契壞禪師

　　僧問。路逢死蛇莫打殺。無底籃子盛將歸。未審。師還受也無。師曰。你甚麼處得來。曰恁麼則不虗施也。師曰。却且提取去　問如何是佛。師曰。讚歎不及。曰莫祇這箇便是麼。師曰。不令人讚歎。

　　杭州靈隱文勝慈濟禪師

　　僧問。古鑑未磨時如何。師曰。古鑑。曰磨後如何。師曰。古鑑。曰未審。分不分。師曰。更照看　問如何是和尚家風。師曰。莫訝荒疎。曰忽遇客來作麼生。師曰。喫茶去。

　　明州瑞巖義海禪師

　　霅川胡氏子。造雲居法席。居問。甚麼物恁麼來。師於言下大悟。有頌呈曰。雲居甚麼物。問著頭恍惚。直下便承當。猶是生埋沒。出世住報本。僧問。如何是祖師西來意。師曰。若到諸方。但道報本不解答話　問如何是和尚家風。師曰。無忌諱。曰忽遇觸忤。又且如何。師曰。不解作客勞煩主人　問釋迦掩室於摩竭。淨名杜口於毗耶。未審。如何示眾。師曰。汝不欲我開談。曰未曉師機。師曰。且退　問如何是無位真人。師曰。這裏無安排你處。

　　明州廣慧志全禪師

　　杭州衛氏子。上堂。僧問。如何是衲僧本分事。師曰。你莫鈍置我。僧禮拜。師曰。却是大眾鈍置闍黎。便下座　問賊不打貧兒家時如何。師曰。說向人也不信。僧曰。恁麼則禮拜而退。師曰。得箇甚麼。

　　明州大梅保福居煦禪師

　　僧問。古人面壁意旨如何。師曰。但恁麼會。曰未審。如何領會。師曰。禮拜著。

　　處州南明惟宿禪師

　　僧問。法法不隱藏。古今常顯露。如何是顯露底法。師曰。見示大眾。曰恁麼則學人謹退也。師曰。知過必改　問如何是南明境。師曰。霧卷蓮峰碧。巖開石鏡明。

　　南康府廬山萬杉廣智禪師

　　上堂。僧問。如何是西來的的意。師曰。大眾總聞。問如何是最初句。師曰。此問在後。問如何是文殊門。師曰。千聖皆從此入。曰入後如何。師曰。想你不識。僧禮拜。師曰灼然。乃曰。世尊良久。迦葉起來白椎。馬祖纔坐百尺。出來捲席。可謂摩竭陀令已行。不可更教山僧。重下註脚然雖久參高士。莫訝周遮後學。上座也須著些精彩。更若繁詞。愈恐不及。珍重。

　　四明金鵝虗白禪師

　　僧問。如何是直截一路。師曰。鳥道羊腸。曰如何是一體。師曰。驢騾猪狗。曰恁麼則四生六道去也。師曰。瘂。

　　姑蘇翠峰山洪禪師

　　僧問。如何是翠峰境。師曰。祇聞鶯鳥語。不見報春來　問如何是祖師西來意。師曰。堪嗟立雪僧。

　　荊門軍清溪清禪師

　　僧問。古路坦然。如何履踐。曰你是行脚僧。

　　支提隆禪師法嗣

　　杭州靈隱玄本禪師

　　僧問。蚌含未剖時如何。師曰。光從何來　問臨濟入門便喝。德山入門便棒。此意如何。師曰。天晴不肯去。師見僧看經。乃問。看甚麼經。僧無語。乃示頌曰。看經不識經。徒勞損眼睛。欲得不損眼。分明識取經。

　　羅漢林禪師法嗣

　　臨江軍慧力院紹珍禪師

　　僧問。金鷄未鳴時如何。師曰。是何時節。曰鳴後如何。師曰。却不知時　問師子未出窟時如何。師曰。在那裏。曰出窟後如何。師曰。且走。

　　洪州大寧院慶𤧚禪師

　　僧問。道泰不傳天子令。時人盡唱太平歌。未審。師今意旨如何。師曰。山僧罪過　問如何是佛。師曰。須彌山　上堂。生死涅槃。猶如昨夢。且道。三世諸佛。釋迦老子。有甚麼長處。雖然如是。莫錯會好。拍手一下。便下座　問承古有言。東山西嶺青。未審。意旨如何。師曰。東山西嶺青。雨下却天晴。更問箇中意。鵓鳩生鷂鷹。

　　揚州儀真長蘆贊禪師

　　上堂。僧問。拈椎舉拂即不問。如何是喝散白雲的意氣。師曰。且喫棒。曰爭奈人天大眾何。師曰。罪不重科　問如何是佛法大意。師曰。老僧奉聖旨開堂。曰恁麼則天人群生類。皆承此恩力。師曰。知恩方解報恩。問一棒打破虗空時如何。師曰。太費力生。曰恁麼則百雜碎。師曰。祇為終日區區。乃曰。起動大眾。若於佛法中。也無可伸剖。諸人盡是久參。先德達佛知見。更教這裏譚禪說道。實為舉足動步。不離道場。乃至林間宴坐經行。無非佛事。良久曰。參。

　　福州支提昭愛禪師

　　僧問。如何是佛。師曰。牛兒不識虎　問如何是和尚家風。師曰。臂長衫袖短。曰忽遇客來如何。師曰。離中虗。坎中滿。

　　福州靈峰道誠禪師

　　僧問。祖祖相傳傳祖印。師今得法嗣何人。師曰。那箇恁麼道。曰秖如道吾有正法眼藏。付矚迦葉。又作麼生。師曰。不妨具眼。曰千聖不傳方是的。一言合道未為真。師曰。早是不合也。

　　袁州仰山擇和禪師

　　僧問。如何是祖師西來意。師曰。君子不廢游　問如來藏中。以何為佛事。師曰。香風吹萎花。曰皆因今日也。師曰。更雨新好者　問如何是佛。師曰。真書梵字　示眾。法本不生。今則無滅。無滅無生。眼中金屑。古佛家風。青天明月。

　　袁州崇勝道珍禪師

　　僧問。如何是佛師。曰更向什麼處覓。曰莫秖者便是麼。師曰。沒交涉。

　　成都綿州富樂智靜禪師

　　僧問。如何是佛法大意。師曰。六耳不同謀。曰意旨如何。師曰。逢人但恁麼舉。

　　功臣軻禪師法嗣

　　蘇州堯峰顥暹禪師

　　僧問。學人乍入叢林。乞師一接。師曰。去　問承教有言。是法平等。無有高下。如何是平等法。師曰。堯峰高。寶華低。曰恁麼則却成高下去也。師曰。情知你恁麼會　聞雷聲示眾。還聞雷聲麼。還知起處麼。若知起處。便知身命落處。若也不知。所以古人道。不知天地者。剛道有乾坤。不如喫茶去。問如何是道。師曰。夕死可矣。問如何是金剛力士。師曰。這裏用不著。問亡僧遷化。向甚麼處去也。師曰。蒼天蒼天。乃曰。祇如末後僧。問亡僧遷化。向甚麼處去也。山僧向他。道蒼天蒼天。且道。意落在甚麼處。莫是悲傷遷逝。痛憶道人麼。若乃恁麼評論。實謂罔知去處。要知去處麼。更不用久立。歇去　上堂。冬去春來。樓閣門開。若也入得。不用徘徊。諸上座。還向這裏入得也未。若也入得。所以古人道。是處是彌勒無門無善財。若也入之未得。自是諸上座狂走。更不忉忉。久立珍重。

　　蘇州吳江聖壽志昇禪師

　　上堂。若論佛法。更有甚麼事。所以道。古今山河。古今日月。古今人倫。古今城郭。喚作平等法門。絕前後際。諸人還信得及麼。若信得及。依而行之。久立珍重。

　　杭州功臣開化守如禪師

　　上堂。召大眾曰。還知道聖僧同。諸人到這裏麼。既勞尊降。焉敢稽留。久立珍重。

　　棲賢湜禪師法嗣

　　杭州南山興教院惟一禪師

　　僧問。佛未出世時如何。師曰。白雲數重。曰出世後如何。師曰。青山一朵　問如何是道。師曰。刺頭入荒草。曰如何是道中人。師曰。乾屎橛。曰大耳三藏。第三度為甚麼不見國師。師曰。脚跟下看。曰如何得見。師曰。草鞋跟斷。

　　安吉州西余體柔禪師

　　上堂。一人把火自燼其身。一人抱冰橫屍於路。進前即觸途成滯。退後即噎氣填胸。直得上天無路。入地無門。如今已不奈何也。良久曰。待得雪消去。自然春到來。

　　真州定山惟素禪師

　　上堂。僧問。如何是不遷義。師曰。暑往寒來。曰恁麼則遷去也。師曰。啼得血流無用處。問達磨心印師已曉。試舉家風對眾看。師曰。門前有箇長松樹。夜半子規來上啼。問知師洞達諸方旨。臨機不答舊時禪。如何是新奇。師曰。若到諸方。不得錯舉。曰學人慇懃於座右。莫不祇此是新奇。師曰。折草量天。問如何是定山境。師曰。清風滿院。曰忽遇客來。如何祇待。師曰。莫嫌冷淡。乃曰。若論家風與境。不易酬對。多見指定處所。教他不得自在。曾有僧問大隨。如何是和尚家風。隨曰。赤土畫簸箕。又曰。肚上不貼榜。且問。諸人作麼生會。更有夾山雲門臨濟風穴。皆有此話。播於諸方。各各施設不同。又作麼生會。法無畢轍。殊途同歸。若要省力易會。但識取自家桑梓。便能紹得家業。隨處解脫。應用現前。天地同根。萬物一體。喚作衲僧眼睛。綿綿不漏絲髮。苟或於此不明。徒自竛竮辛苦　僧問。如何是佛。師曰。含齒戴髮。曰恁麼則人人具足。師曰。遠之又遠　問牛頭未見四祖時如何。師曰。成家立業。曰見後如何。師曰。立業成家　問如何是定山路。師曰。峭曰。履踐者。如何師曰嶮　問無上法王。有大陀羅尼。名為圓覺。流出一切清淨真如。菩提涅槃。未審。圓覺從甚麼處流出。師曰。山僧頂戴有分。曰恁麼則信受奉行。師曰。依俙似曲纔堪聽　問十二時中。如何得與道相應。師曰。皇天無親。唯德是輔。曰恁麼則不假修證也。師曰。三生六十劫。

　　衡州南嶽福嚴省賢禪師

　　僧問。如何是福嚴境。師曰。畫也畫不及。曰如何是境中人。師曰。且仔細　問師唱誰家曲。宗風嗣阿誰。師曰。不因汝問。我也不說。曰恁麼則寶覺分枝去也。師曰。莫亂道。

　　襄州仰山智齊禪師

　　初參棲賢。賢問。汝是甚處人。師曰。安州人。賢曰。汝為甚却不安。師曰。今日轉見病源。賢曰。且莫強惺惺。師遂禮拜　有頌曰。有口不能言。無舌能解語。惺惺猶是夢何處有佛祖。

　　淨土素禪師法嗣

　　杭州淨土院惟正禪師

　　秀州華亭黃氏子。幼從錢塘資聖如隷業。且將較藝於有司。如使禱觀音像。以求陰相。師謝曰。豈忍獨私於己哉。郡人朱紹安。聞而嘉歎。欲啟帑度之。師慨然曰。古之度人。以清機密旨。今反。是去古遠矣。吾墮三寶數。當有其時。已而遇祥符覃恩。得諧素志。獨擁毳袍。且弊同列慢之。師曰。佛乎。佛乎。儀相云乎哉。僧乎。僧乎。盛服云乎哉。厥後。有願輸奉歲時用度。俾繼如之院務。亦復謝曰。聞拓鉢乞食。未聞安坐以享。聞歷謁諸祖。未聞廢學自任。況我齒茂氣完。正在筋力為禮。非從事屋廬之秋也。於是。提䇿東引。學三觀於天台。復旋徑山。咨單傳之旨於老宿惟素。素董臨安功臣山淨土院。師輔相之。久而繼席焉。然為人高簡。律身精嚴。名卿巨公。多所推尊　葉內翰清臣牧金陵。迎師語道。一日葉曰。明日府有燕飲。師固奉律。能為我少留一日。欵清話否。師諾之。翌日遣使邀師。留一偈而返。曰昨日曾將今日期。出門倚杖又思惟。為僧祇合居巖谷。國士筵中甚不宜。坐客皆仰其標致　師識慮灑然。不牽世累。雅愛跨黃犢。出入軍。持巾鉢悉挂角上。市人爭觀之。師自若也。杭守蔣侍郎。甞與師為方外友。每往謁。至郡庭下犢。譚笑終日而去。蔣有詩曰。禪客尋常入舊都。黃牛角上挂缾盂。有時帶雪穿雲去。便好和雲畫作圖。師嘗作山中偈曰。橋上山萬層。橋下水千里。唯有白鷺鷥。見我常來此。平生製作三十卷。號錦溪集。又工書筆法勝絕。秦少游珍藏之。冬不擁爐。以荻花作毬。納足其中。客至共之。夏秋好玩月。盤膝大盆中浮池上。自旋其盆。吟笑達旦。率以為常。九峰韶。嘗客於院。一夕將臥。師邀之曰。月色如此。勞生擾擾。對之者能幾人。峰唯唯而已。久之。呼童子使熟炙。峰方饑。意作藥石。頃乃橘皮湯一盃。峰匿笑曰。無乃太清乎　有問。師以禪師名。乃不談禪何也。師曰。徒費言語吾懶。寧假曲折。但日夜煩萬象。為敷演耳。言語有間。而此法無盡。所謂造物無盡藏也　宋仁宗皇祐己丑孟夏八日。語眾曰。夫動以對靜。未始有極。吾一動。歷年六十有四。今靜矣。然動靜本何有哉。於是泊然而逝。

　　南嶽下十二世

　　靈隱勝禪師法嗣

　　杭州靈隱延珊慧明禪師

　　僧問。如何是道。師曰。道遠乎哉　問如何是正真一路。師曰。絲髮不通。曰恁麼則依而行之。師曰。莫亂走　上堂。與上座一線道。且作麼生持論佛法。若也水洩不通。便教上座。無安身立命處。當此之時祖。佛出頭來也。有二十棒分恁麼道。山僧還有過也無。不見世尊生下。周行七步。目顧四方。一手指天。一手指地云。天上天下。唯吾獨尊。雲門云。我當初若見。一棒打殺。與狗子喫却。何以如此貴圖天下太平。且道。雲門恁麼說話。有佛法道理也無。雖然如此。雲門祇具一隻眼。久立珍重。

　　常州薦福院歸則禪師

　　僧問。如何是祖師西來意。師曰。耳畔打鐘聲。

　　杭州露隱蘊聰禪師

　　僧問。如何是和尚家風。師曰。索喚即有。曰未審。有箇甚麼。師曰。天台楖栗　問古路重修時如何。師曰。平高就低。

　　杭州古南清禪師

　　僧問。西祖傳來。請師通信。師曰。汝道什麼來。曰恁麼則不通信去也。師曰。你不妨伶利。

　　江寧保寧宗禪師

　　僧問。如何是佛。師曰。更問什麼。曰莫只者便是也無。師曰。且莫虗頭。

　　紹興石佛有邦禪師

　　僧問。祖祖相傳傳祖印。師今得法嗣何人。師曰。布髮掩泥人盡委。曰恁麼則靈隱一枝。南明獨秀也。師曰。杓卜聽虗聲。

　　江寧清涼慈化內舉禪師

　　僧問。一法本無。萬法何有。未審。和尚說箇甚麼。師曰。汝記得甚分明。曰恁麼則一切不存去也。師曰。也不信汝。

　　瑞巖海禪師法嗣

　　明州翠巖嗣元禪師

　　僧問。如何是祖師西來意。師曰。見錢買賣不曾賒。曰向上更有事也無。師曰。好不信人直。

　　四明大梅文慧禪師

　　僧問。祖祖相傳傳祖令。師今得法嗣何人。師曰。少人停當得。曰報本嫡了。師曰。適來向汝道什麼　問如何是大梅境。師曰。看曰如何是境中人。師曰。喫茶去。

　　大梅煦禪師法嗣

　　金華智者寺嗣如禪師

　　僧問。如何是佛。師曰。量才補職。曰補後如何。師曰。天台杖子　問如何是真實之體。師曰。今日好寒天。曰意旨如何。師曰。千山萬山雪。

　　漳江遠禪師法嗣

　　蘇州萬壽法印守堅禪師

　　僧問。如何是道。師曰。誰不履踐。曰如何是道中人。師曰。來千去萬。

　　龍華乘禪師法嗣

　　溫州靈巖宣密禪師

　　僧問。優曇花折人皆委。祖令親行事若何。師曰。識法者懼。曰與麼則施行有據去也。師曰。人小膽大。

　　南嶽下十三世

　　智者如禪師法嗣

　　金華承天澄月禪師

　　僧問。如何是道。師曰。殘陽戀幽草。問如何是佛法大意。師曰。今年柴米貴　臨示寂。有偈曰。去也何之。住兮何所。去住何從。超然絕侶。臨岐一句向誰舉。銀潢夜白孤蟾吐。言畢。趺坐而逝。

　　金華華藏虗外禪師

　　僧問。知師久蘊囊中寶。今日當筵欲借看。師曰。剔起眉毛。曰見後如何。師曰。多少分明。

　　金華淨土可嵩禪師

　　有遺世偈曰。靈木無根。北斗有柄。大海波瀾。是余壽命。八尺丈六。誰凡誰聖。若問去住。春行秋令。珍重諸賢。形端表正。

　　南嶽下十四世

　　承天月禪師法嗣

　　金華承天仲顏禪師

　　僧問。梵王請佛。葢為群生。今日使君請和尚。當為何事。師曰。大眾知恩有分。曰恁麼則人天交接去也。師曰。闍黎不妨具眼。

五燈全書卷第二十


卍新纂大日本續藏經第 81 冊 No. 1571 五燈全書


五燈全書卷第二十一

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　臨濟宗

　　南嶽下四世

　　黃檗運禪師法嗣

　　鎮州臨濟義玄禪師

　　曹州南華邢氏子。幼負出塵之志。及落髮進具。便慕禪宗。初在黃檗會中。行業純一。時睦州為第一座。乃問。上座在此多少時。師曰。三年州曰。曾參問否。師曰。不會參問。不知問箇甚麼。州曰。何不問堂頭和尚。如何是佛法的的大意。師便去問。聲未絕。檗便打。師下來。州曰。問話作麼生。師曰。某甲問聲未絕。和尚便打。某甲不會。州曰。但更去問。師又問。檗又打。如是三度問。三度被打。師白州曰。早承激勸問法。累蒙和尚賜棒。自恨障緣不領深旨。今且辭去。州曰。汝若去。須辭和尚了去。師禮拜退。州先到黃檗處曰。問話上座。雖是後生。却甚奇特。若來辭。方便接伊。已後為一株大樹。覆蔭天下人去在。師來日辭黃檗。檗曰。不須他去。祇往高安灘頭。參大愚。必為汝說。師到大愚。愚曰。甚處來。師曰。黃檗來。愚曰。黃檗有何言句。師曰。某甲三度問佛法的的大意。三度被打。不知某甲有過無過。愚曰。黃檗與麼。老婆心切。為汝得徹困。更來這裏。問有過無過。師於言下大悟。乃曰。元來黃檗佛法無多子。愚搊住曰。這尿床鬼子。適來道有過無過。如今却道黃檗佛法無多子。你見箇甚麼道理。速道速道。師於大愚肋下築三拳。愚拓開曰。汝師黃檗。非干我事。師辭大愚。却回黃檗。檗見便問。這漢來來去去。有甚了期。師曰。祇為老婆心切。便人事了。侍立。檗問。甚處去來。師曰。昨蒙和尚慈旨。令參大愚去來。檗曰。大愚有何言句。師舉前話。檗曰。大愚老漢饒舌。待來痛與一頓。師曰。說甚待來。即今便打。隨後便掌。檗曰。這風顛漢。來這裏捋虎鬚。師便喝。檗喚侍者曰。引遮風顛漢參堂去(溈山舉問仰山。臨濟當時得大愚力。得黃檗力仰曰。非但騎虎頭。亦解把虎尾)　黃檗一日普請次。師隨後行。檗回頭。見師空手。乃問钁在何處。師曰。有一人將去了也。檗曰。近前來。共汝商量箇事。師便近前。檗豎起钁曰。祗這箇天下人。拈掇不起。師就手掣得豎起曰。為甚麼。却在某甲手裏。檗曰。今日自有人。普請便回(仰山侍溈山次。溈舉此話未了。仰便問。钁在黃檗手裏為甚麼。卻被臨濟奪卻。溈曰。賊是小人。智過君子)　師普請鉏地次。見黃檗來。拄钁而立。檗曰。這漢困那。師曰钁也未舉。困箇甚麼。檗便打。師接住棒一送送倒。檗呼維那扶起我來。維那扶起曰。和尚爭容得這風顛漢無禮。檗纔起。便打維那。師钁地曰。諸方火葬。我這裏活埋(溈山問仰山。黃檗打維那意作麼生。仰曰。正賊走却。邏贓人喫棒)　師一日在僧堂裏睡。檗入堂見。以拄杖打板頭一下。師舉首見是檗。却又睡。檗又打板頭一下。却往上間。見首座坐禪。乃曰。下間後生却坐禪。汝在這裏安想作麼。座曰。這老漢作甚麼。檗又打板頭一下。便出去。(溈山舉問仰山。祇如黃檗意作麼生。仰曰。兩彩一賽)　師栽松次。檗曰。深山裏栽許多松作甚麼。師曰。一與山門作境致。二與後人作標牓。道了。將钁頭𡎺地三下。檗曰。雖然如是。子已喫吾三十棒了也。師又𡎺地三下。噓一噓。檗曰。吾宗到汝大興於世(溈山舉問仰山黃檗。當時祇囑臨濟一人更有人在。仰曰。有祇是年代深遠不欲舉似和尚。溈曰。雖然如是。吾亦要知汝。但舉看。仰曰。一人指南吳越令行。遇大風即止)　黃檗因入厨下。問飯頭作甚麼。頭曰。揀眾僧飯米。檗曰。一頓喫多少。頭曰。二石五。檗曰。莫太多麼。頭曰。猶恐少在。檗便打。頭舉似師。師曰。我與汝勘這老漢。纔到侍立。檗舉前話。師曰。飯頭不會。請和尚代一轉語。檗曰。汝但舉。師曰。莫太多麼。檗曰。來日更喫一頓。師曰。說甚麼來日。即今便喫。隨後打一掌。檗曰。這風顛漢。又來這裏捋虎鬚。師喝一喝便出(溈山舉問仰山。此二尊宿意。作麼生。仰山曰。和尚作麼生。溈山曰。養子方知父慈。仰山曰。不然。溈山曰。子又作麼生。仰山曰。大似勾賊破家)　師半夏上黃檗。見黃檗看經。師曰。我將謂是箇人元來是揞黑豆老和尚。住數日乃辭。檗曰。汝破夏來。何不終夏去。師曰。某甲暫來。禮拜和尚。檗便打。趂令去。師行數里疑此事。却回終夏。後又辭檗。檗曰。甚處去。師曰。不是河南。便歸河北。檗便打。師約住與一掌。檗大笑。乃喚侍者。將百丈先師禪板几案來。師曰。侍者將火來。檗曰。不然。子但將去。已後坐斷天下人舌頭去在　師到達磨塔頭。塔主問。先禮佛。先禮祖。師曰。祖佛俱不禮。主曰。祖佛與長老。有甚冤家。師拂袖便出　師為黃檗。馳書至溈山。與仰山語次。仰曰。老兄向後北去。有箇住處。師曰。豈有與麼事。仰曰。但去已後。有一人佐輔汝。此人祇是有頭無尾。有始無終。(懸記普化)　師後住鎮州臨濟。學侶雲集。一日謂普化克符二上座曰。我欲於此建立黃檗宗旨。汝且成褫我。二人珍重下去。三日後。普化却上來。問和尚三日前。說甚麼。師便打。三日後。克符上來。問和尚前日打普化。作甚麼。師亦打。至晚小參曰。有時奪人不奪境。有時奪境不奪人。有時人境兩俱奪。有時人境俱不奪。克符問。如何是奪人不奪境。師曰。煦日發生鋪地錦。嬰兒垂髮白如絲。曰如何是奪境不奪人。師曰。王令已行天下遍。將軍塞外絕烟塵。曰如何是人境俱奪。師曰。并汾絕信。獨處一方。曰如何是人境俱不奪。師曰。王登寶殿。野老謳歌　僧問。如何是真佛真法真道。乞師開示。師曰。佛者。心清淨是。法者。心光明是道者。處處無礙淨光是。三即一。皆是空名而無實有。如真正作道人。念念心不間斷。自達磨大師從西土來。祇是覓箇不受人惑底人。後遇二祖。一言便了。始知從前虗用工夫。山僧今日見處。與祖佛不別。若第一句。中。薦得堪與祖佛為師。若第二句中。薦得堪與人天為師。若第三句中。薦得自救不了。僧便問。如何是第一句。師曰。三要印開朱點窄。未容擬議主賓分。曰如何是第二句。師曰。妙解豈容無著問。漚和爭負截流機。曰如何是第三句。師曰。但看柵頭弄傀儡。抽牽全藉裏頭人。乃曰。大凡演唱宗乘。一句中須具三元門。一元門須具三要。有權有實。有照有用。汝等諸人。作麼生會　師謂僧曰。有時一喝。如金剛王寶劒。有時一喝。如踞地師子。有時一喝。如探竿影草。有時一喝。不作一喝用。汝作麼生會。僧擬議。師便喝　示眾。參學之人。大須子細。如賓主相見。便有言論往來。或應物現形。或全體作用。或把機權喜怒。或現半身。或乘師子。或乘象王。如有真正學人。便喝。先拈出一箇膠盆子。善知識不辯是境。便上他境上。作模作樣。便被學人又喝。前人不肯放下。此是膏肓之病。不堪醫治。喚作賓看主。或是善知識不拈出物。祇隨學人問處即奪。學人被奪。抵死不肯放。此是主看賓。或有學人。應一箇清淨境。出善知識前。知識辯得是境。把得拋向坑裏。學人言。大好善知識。知識即曰。咄哉。不識好惡。學人便禮拜。此喚作主看主。或有學人。披枷帶鎖。出善知識前。知識。更與安一重枷鎖。學人歡喜。彼此不辯。喚作賓看賓。大德。山僧所舉。皆是辯魔揀異。知其邪正　師問洛浦。從上來。一人行棒。一人行喝。阿那箇親。曰總不親。師曰。親處作麼生。浦便喝。師便打　上堂。有一人。論劫在途中。不離家舍。有一人。離家舍不在途中。那箇合受人天供養　師問院主。甚處去來。曰州中糶黃米來。師曰。糶得盡麼。主曰。糶得盡。師以拄杖畫一畫曰。還糶得這箇麼。主便喝。師便打。典座至師舉前話。座曰。院主不會和尚意。師曰。你又作麼生。座禮拜。師亦打　上堂。一人在孤峰頂上。無出身路。一人在十字街頭。亦無向背。且道。那箇在前。那箇在後。不作維摩詰。不作傅大士。珍重　有一老宿參。便問。禮拜即是。不禮拜即是。師便喝。宿便拜。師曰。好箇草賊。宿曰。賊賊。便出去師曰。莫道無事好。時首座侍立。師曰。還有過也無。座曰。有師曰。賓家有過。主家有過。曰二俱有過。師曰。過在甚麼處。座便出去。師曰。莫道無事好(南泉聞曰。官馬相踏)　師到京行化。至一家門首曰。家常添鉢。有婆曰。太無厭生。師曰。飯也未曾得。何言太無厭生。婆便閉却門　師陞堂。有僧出。師便喝。僧亦喝。復禮拜。師便打　趙州。遊方到院。在後架洗脚次。師便問如何是祖師西來意。州曰。恰遇山僧洗脚。師近前作聽勢。州曰。會即便會。啗啄作什麼。師便歸方丈。州曰。三十年行脚。今日錯為人下註脚　問僧。甚處來。曰定州來。師拈棒。僧擬議。師便打。僧不肯。師曰。已後遇明眼人去在。僧後參三聖。纔舉前話。三聖便打。僧擬議。聖又打　師應機多用喝。會下參徒。亦學師喝。師曰。汝等總學我喝。我今問汝。有一人從東堂出。一人從西堂出。兩人齊喝。一聲這裏。分得賓主麼。汝且作麼生分。若分不得。已後不得學老僧喝　示眾。我有時先照後用。有時先用後照。有時照用同時。有時照用不同。時先照後用有人在。先用後照有法在。照用同時。駈耕夫之牛。奪饑人之食。敲骨取髓。痛下針錐。照用不同時。有問有答。立賓立主。合水和泥。應機接物。若是過量人。向未舉已前。撩起便行。猶較些子　師到龍光。值上堂。師出問。不展鋒鋩。如何得勝。光據坐。師曰。大善知識。豈無方便。光瞪目曰。嗄。師以手指曰。這老漢。今日敗缼也　次到三峰平處。平問。甚處來。師曰。黃檗來。平曰。黃檗有何言句。師曰。金牛昨夜遭塗炭。直至如今不見蹤。平曰。金風吹玉管。那箇是知音。師曰。直透萬里關。不住青霄內。平曰。子這一問太高生。師曰。龍生金鳳子。衝破碧琉璃。平曰。且坐喫茶。又問。近離甚處。師曰。龍光。平曰。龍光近日如何。師便出去　往鳳林。路逢一婆子。婆問。甚處去。師曰。鳳林去。婆曰。恰值鳳林不在。師曰。甚處去。婆便行。師召婆。婆回首。師便行　到鳳林曰。有事相借問得麼。師曰。何得剜肉作瘡。林曰。海月澄無影。游魚獨自迷。師曰。海月既無影。游魚何得迷。林曰。觀風知浪起。翫水野帆飄。師曰。孤蟾獨耀江山靜。長嘯一聲天地秋。林曰。任張三寸揮天地一句。臨機試道看。師曰。路逢劒客須呈劒。不是詩人不獻詩。林便休。師乃有頌曰。大道絕同。任向西東。石火莫及。電光罔通(溈山問仰山。石火莫及。電光罔通。從上諸聖。以何為人。仰曰。和尚意作麼生。溈曰。但有言說。都無實義。仰曰。不然。溈曰。子又作麼生。仰曰。官不容針私通車馬)　麻谷問。十二面觀音。那箇是正面。師下禪床擒住曰。十二面觀音甚處去也。速道速道。谷轉身擬坐。師便打。谷接住棒相捉。歸方丈　師問一尼。善來惡來。尼便喝。師拈棒曰。更道更道。尼又喝。師便打　師一日拈餬餅。示洛浦曰。萬種千般。不離這箇。其理不二。浦曰。如何是不二之理。師再拈起餅示之。浦曰。與麼則萬種千般也。師曰。屙屎見解。浦曰。羅公照鏡　師見僧來。舉起拂子。僧禮拜。師便打。又有僧來。師亦舉拂子。僧不顧。師亦打。又有僧來參。師舉拂子。僧曰。謝和尚指示。師亦打。(雲門代曰。祇宜老漢。大覺曰。得即得。猶未見臨濟機在)　麻谷問。大悲千手眼。那箇是正眼。師搊住曰。大悲千手眼。作麼生是正眼。速道速道。谷拽師下禪床却坐。師問訊曰。不審。谷擬議。師便喝。拽谷下禪床却坐。谷便出　上堂。僧問如何是佛法大意。師豎起拂子。僧便喝。師便打。又僧問。如何是佛法大意。師亦豎拂子。僧便喝。師亦喝。僧擬議。師便打。乃曰。大眾。夫為法者。不避喪身失命。我於黃檗先師處。三度問佛法的的大意。三度被打。如蒿枝拂相似。如今更思一頓。誰為下手。時有僧出曰。某甲下手。師度與拄杖。僧擬接。師便打　同普化。赴施主齋次。師問。毛吞巨海。芥納須彌。為復是神通妙用。為復是法爾如然。化趯倒飯床。師曰。太麤生。曰這裏是甚麼所在。說麤說細。次日又同赴齋。師復問。今日供養。何似昨日。化又趯倒飯床師曰。得即得。太麤生。化喝曰。瞎漢。佛法說甚麼麤細。師乃吐舌　師與王常侍。到僧堂。王問。這一堂。僧還看經麼。師曰。不看經。曰還習禪麼。師曰。不習禪。曰既不看經。又不習禪。畢竟作箇甚麼。師曰。總教伊成佛作祖去。曰金屑雖貴。落眼成翳。師曰。我將謂你是箇俗漢　師上堂次。兩堂首座相見。同時下喝。僧問。師還有賓主也無。師曰。賓主歷然。師召眾曰。要會臨濟賓主句。問取堂中二首座　師後居大名府興化寺東堂。唐懿宗咸通八年丁亥四月十日。將示滅。說傳法偈曰。沿流不止問如何。真照無邊說似他。離相離名人不稟。吹毛用了急須磨。復謂眾曰。吾滅後。不得滅却吾正法眼藏三聖出曰。爭敢滅却和尚正法眼藏。師曰。已後有人問你。向他道甚麼。聖便喝。師曰。誰知吾正法眼藏。向這瞎驢邊滅却。言訖。端坐而逝塔全身於府西北隅。敕諡慧照禪師。塔曰澄靈。今皇朝世祖順治間。有三十三世孫。斷指超覺。興復祖塔。走告江南北諸孫。共襄得成靈。巖弘儲銘曰。更七百年還舊觀。斯文不泯終古傳。河流嶽立同永綿。

　　南嶽下五世

　　臨濟玄禪師法嗣

　　魏府興化存獎禪師

　　姓孔。家本鄒魯闕里裔孫。祖父官於薊門。入籍焉。師降世。不同凡倫。妙齡蓄志。啟白父母。依止盤山甘泉院曉方剃落。精通教乘。飛聲義林。未久。棄講依臨濟祖為侍者。聲吞諸方。洛浦來參。濟問。甚處來。曰鑾城來。濟曰。有事相借問得麼。曰新戒不會。濟曰。打破大唐國。覓箇不會的人也無。參堂去。師隨後請問曰。適來新到。是成褫他。不成褫他。濟曰。我誰管你成褫不成褫。師曰。和尚。祇解將死雀就地彈。不解將一轉語葢覆却。濟曰。你又作麼生。師曰。請和尚作新到。濟遂曰。新戒不會。師曰。却是老僧罪過。濟曰。你語藏鋒。師擬議。濟便打。至晚。濟又曰。我今日問新到。是將死雀就地彈。就窠子裏打。及至你出得語。又喝。起了向青雲裏打。師曰。草賊大敗。濟便打。在三聖會裏為首座。常曰。我向南方行脚。一遭拄杖頭。不會撥著一箇會佛法底人。三聖聞得問曰。你具箇甚麼眼。便恁麼道。師便喝。聖曰。須是你始得。後大覺聞舉遂曰。作麼生得。風吹到大覺門裏來。師後到大覺為院主。一日覺喚院主。我聞你道。向南方行脚。一遭拄杖頭。不曾撥著一箇會佛法底。你憑箇甚麼道理。與麼道。師便喝。覺便打。師又喝。覺又打。師來日從法堂過。覺召院主。我直下疑你昨日這兩喝。師又喝。覺又打。師再喝。覺又打。師曰。某甲於三聖師兄處。學得箇賓主句。總被師兄折倒了也。願與某甲箇安樂法門。覺曰。這瞎漢。來這裏納敗缺。脫下衲衣。痛打一頓。師於言下。薦得臨濟先師。於黃檗處。喫棒底道理。師後開堂日。拈香曰。此一炷香。本為三聖師兄。三聖與我太孤。本為大覺師兄。大覺於我太賖。不如供養臨濟先師　僧問。多子塔前共談何事。師曰。一人傳虗。萬人傳實　師有時喚僧。僧應諾。師曰。點即不到。又喚一僧。僧應諾。師曰。到即不點　問四方八面來時如何。師曰。打中間底。僧便禮拜。師曰。昨日赴箇村齋。中途遇一陣卒風暴雨。却向古廟裏。軃避得過。　問僧。甚處來。曰崔禪處來。師曰。將得崔禪喝來否。曰不將得來。師曰。恁麼則不從崔禪處來。僧便喝。師便打　示眾。我聞前廊下也喝。後架裏也喝。諸子汝莫肓喝亂喝。直饒喝得興化。向虗空裏。却撲下來。一點氣也無。待我蘇息起來。向汝道。未在何故。我未曾向紫羅帳裏撒真珠。與汝諸人去在。胡喝亂喝作麼。　雲居住三峰庵時。師問。權借一問。以為影草時如何。居無對。師曰。想和尚答這話不得。不如禮拜了退。二十年後。居曰。如今思量當時不消。道箇何必。後有化主到師處。師問。和尚住三峰庵時。老僧問伊話。對不得。如今道得也未。主舉前話。師曰。雲居二十年。祇道得箇何必。興化即不然。爭如道箇不必　師謂克賓維那曰。汝不久。為唱導之師。賓曰。不入這保社。師曰。會了不入。不會了不入。曰總不與麼。師便打。曰克賓維那。法戰不勝。罰錢五貫。設饡飯一堂。次日。師自白椎曰。克賓維那。法戰不勝。不得喫飯。即便出院　問國師喚侍者。意作麼生。師曰。一盲引眾盲　師見同參來。纔上法堂。師便喝。僧亦喝。師又喝。僧亦喝。師近前拈棒。僧又喝。師曰。你看這瞎漢。猶作主在。僧擬議。師直打。下法堂。侍者請問。適來那僧。有甚觸忤。和尚。師曰。他適來也有權。也有實。也有照。也有用。及乎我將手向伊面前橫。兩橫到這裏。却去不得似這般。瞎漢不打。更待何時。侍者禮拜　問寶劒知師藏已久。今日當場。略借看。師曰。不借。曰為甚麼不借。師曰。不是張華眼。徒窺射斗光。曰用者如何。師曰。橫身當宇宙。誰是出頭人。僧便作引頸勢。師曰。嗄。僧曰。喏便歸眾　唐莊宗。車駕幸河北。回至魏府。召師問曰。朕收中原。獲得一寶。未曾有人酬價。師曰。請陛下寶看。帝以兩手舒幞頭脚。師曰。君王之寶。誰敢酬價。(玄覺徵曰且道興化肯。莊宗不肯。莊宗若肯。興化眼在甚麼處。若不肯。過在甚麼處)帝大悅。署師號師不受。乃送馬。乘騎馬驚。師墜傷足(文苑英華中。收公乘億所撰興化塔碑。師化於唐僖宗文德元年七月十二日。文德戊申去後唐莊宗同光癸未。凡三十六年。則非莊宗明矣今考其時舒幞頭脚者。葢晉王李克用。而誤為其子莊宗存勗也。按僖宗廣明元年庚子。黃巢入長安。帝走興元。黃巢僭二年。壬寅李克用。將沙陀兵趣河中。三年癸卯五月。克用破黃巢。收復長安。詔以克用為河東節度使四年甲辰五月。黃巢趣汴州。克用追擊大破之。秋七月時溥獻黃巢首。八月進克用為隴西郡王。傳燈所謂收大梁。得一顆無價寶珠者也。其稱朕等語。因莊宗而訛也。碑中又言。大德奉先師之遺命。於龍紀元年八月二十二日。於本院焚我真身。用觀法相即示寂。次年己酉。昭宗元年也。今據塔碑國史。核實存據)　師一日喚院主。與我做箇木柺子。主做了將來。師接得。遶院行。問僧曰。汝等還識老僧麼。曰爭得不識和尚。師曰。𨁸脚法師。說得行不得。又至法堂。令維那聲鐘集眾。師曰。還識老僧麼。眾無對。師擲下柺子。端然而逝。實唐僖宗文德元年戊申七月十二日也。壽五。十九。臘四十一。昭宗龍紀元年己酉八月二十二日茶毗。於香燼中。得舍利一千餘粒。建塔於府南貴鄉縣薰風里。敕諡廣濟禪師。塔曰通寂。公乘億誌銘。

　　鎮州寶壽沼禪師(第一世)

　　僧問。萬境來侵時如何。師曰。莫管他。僧禮拜。師曰。不要動著。動著即打折汝腰　師在方丈坐。因僧問訊次。師曰。百千諸聖。盡不出此方丈內。曰祇如古人道。大千沙界海中漚。未審此方丈向甚麼處著。師曰。千聖現在。曰阿誰證明。師便擲下拂子。僧從西過東立。師便打。僧曰。若不久參。焉知端的。師曰。三十年後。此話大行　趙州來。師在禪床。背面而坐。州展坐具禮拜。師起入方丈。州收坐具而出　師問僧。甚處來。曰西山來。師曰。見獼猴麼曰見師曰。作甚麼伎倆。曰見某甲一箇伎倆。也作不得。師便打　胡釘鉸參。師問。汝莫是胡釘鉸麼。曰不敢。師曰。還釘得虗空麼。曰請和尚打破。師便打胡。曰和尚莫錯打某甲。師曰。向後有多口。阿師與你點破在。胡後到趙州。舉前話。州曰。汝因甚麼被他打。胡曰。不知過在甚麼處。州曰。祇這一縫尚不奈何。胡於此有省。趙州曰。且釘這一縫　問萬里無雲時如何。師曰。青天也須喫棒。曰未審。青天有甚麼過。師便打　問如何是祖師西來意。師曰。面黑眼睛白　西院來參問踏倒化城來時如何。師曰。不斬死漢。院曰斬。師便打。院連道斬斬。師又隨聲打。師却回方丈曰。適來這僧。將赤肉。抵他乾棒。有甚死急。

　　鎮州三聖院慧然禪師

　　自臨濟記莂後。遍歷叢林。至仰山。山問。汝名甚麼。師曰。慧寂。山曰。慧寂是我名。師曰。我名慧然。山大笑而已　仰山。因有官人相訪。山問。官居何位。曰推官。山豎起拂子曰。還推得這箇麼官人無對。山令眾下語。皆不契。時師不安。在涅槃堂內將息。山令侍者。去請下語。師曰。但道和尚今日有事。山又令侍者問。未審。有甚麼事。師曰。再犯不容　到香嚴。嚴問。甚處來。師曰。臨濟嚴曰。將得臨濟喝來麼。師以坐具驀口打　到德山。纔展坐具。山曰。莫展炊巾。這裏無殘羹餿飯。師曰。縱有也無著處。山便打。師接住棒。推向禪床上。山大笑。師哭蒼天。便下參堂。堂中首座。號踢天泰問。行脚高士。須得本道公驗。作麼生是本道公驗。師曰。道甚麼。座再問。師打一坐具曰。這漆桶。前後觸忤多少賢良。座擬人事。師便過第二座人事　到道吾。吾預知。以緋抹額。持神杖於門下立。師曰。小心祇候。吾應喏。師參堂了。再上人事。吾具威儀。方丈內坐。師纔近前。吾曰。有事相借問得麼。師曰。也是適來野狐精。便出去　住後。上堂。我逢人即出。出則不為人。便下座。(興化曰。我逢人則不出。出則便為人)　問如何是祖師西來意。師曰。臭肉來蠅　問僧。近離甚處。僧便喝。師亦喝。僧又喝。師又喝。僧曰。行棒即瞎。便喝。師拈棒。僧乃轉身。作受棒勢。師曰。下坡不走。快便難逢便棒。僧曰。這賊便出去。師遂拋下棒。次有僧問。適來爭容得這僧。師曰。是伊見先師來。

　　魏府大覺和尚

　　參臨濟。濟纔見。豎起拂子。師展坐具。濟擲下拂子。師收坐具。參堂去。時僧眾曰。此僧莫是和尚親故。不禮拜。又不喫棒。濟聞說。令侍者喚適來新到上來。師隨侍者。到方丈。濟曰。大眾道。汝來參長老。又不禮拜。又不喫棒。莫是長老親故。師乃珍重。下去　師住後。僧問。如何是本來身。師曰。頭枕衡山。脚踏北嶽　問如何是佛法大意。師曰。良馬不窺鞭。側耳知人意　問如何是鎮國寶。師曰。穿耳賣不售　問香草未生時如何。師曰。齅著腦裂。曰生後如何。師曰。腦裂　問如何是祖師西來意。師曰。十字街頭。望空啟告　問如何是大覺。師曰。惡覺。曰乖極。師便打　問忽來忽去時如何。師曰。風吹柳絮毛毬走。曰不來不去時如何。師曰。華嶽三峰頭指天　問一飽忘百饑時如何。師曰縱遇臨岐食。隨分納些些　臨終時謂眾曰。我有一隻箭。要付與人。時有一僧出曰。請和尚箭。師曰。汝喚甚麼作箭。僧喝。師打數下。便歸方丈。却喚其僧入來。問曰。汝適來會麼。曰不會。師又打數下。擲却拄杖曰。已後遇明眼人。分明舉似。便乃告寂。

　　長沙灌谿志閑禪師

　　魏府館陶史氏子。幼從柏巖。披剃受具。後見臨濟。濟驀胸搊住。師曰。領領濟拓開曰。且放汝一頓。師離臨濟至末山(語見末山章)　住後。上堂曰。我在臨濟爺爺處。得半杓。末山孃孃處。得半杓。共成一杓。喚了直至。如今飽不饑　僧問。請師不借借。師曰。滿口道不得。師又曰。大庾嶺頭佛不會。黃梅路上沒眾生　師會下一僧。去參石霜。霜問。甚處來。曰灌谿來。霜曰。我南山不如他北山。僧無對。僧回舉似師。師曰。何不道。灌谿修涅槃堂了也　問久嚮灌谿到來。祇見漚麻池。師曰。汝祇見漚麻池。且不見灌谿。曰如何是灌谿。師曰。劈箭急(後人舉似玄沙。沙曰。更學三十年未會禪)　問如何是古人骨。師曰。安置不得。曰為甚麼安置不得。師曰。金烏那教下碧天　問金鎖斷後如何。師曰。正是法汝處　問如何是祖師西來意。師曰。鉢裏盛飯。鐼裏盛羹。曰學人不會。師曰。饑則食。飽則休　上堂。十方無壁落。四畔亦無門。露裸裸。赤灑灑。無可把。便下座　問如何是一色。師曰。不隨曰一色後如何。師曰。有闍黎承當分也無　問今日一會。祗敵何人。師曰。不為凡聖　問一句如何。師曰。不落千聖機　問如何是洞中水。師曰。不洗人　唐昭宗乾寧乙卯五月二十九日問侍者曰。坐死者誰。曰僧伽。師曰。立死者誰。曰僧會。師乃行七步。垂手而逝。

　　𣵠州紙衣克符禪師

　　初問臨濟四料簡語。師於言下領旨。後有頌曰。奪人不奪境。緣自帶誵訛。擬欲求玄旨。思量反責麼。驪珠光燦爛。蟾桂影婆娑。覿面無差互。還應滯網羅。奪境不奪人。尋言何處真。問禪禪是妄。究理理非親。日照寒光澹。山搖翠色新。直饒元會得。也是眼中塵。人境兩俱奪。從來正令行。不論佛與祖。那說聖凡情。擬犯吹毛劒。還如值木盲。進前求妙會。特地斬精靈。人境俱不奪。思量意不偏。主賓言少異。問答理俱全。踏破澄潭月。穿開碧落天。不能明妙用。淪溺在無緣　僧問。如何是賓中賓。師曰。倚門傍戶。猶如醉出言。吐氣不慚惶。曰如何是賓中主。師曰。口念彌陀雙拄杖。目瞽瞳人不出頭。曰如何是主中賓。師曰。高提祖印。當機用利物。應知語帶悲。曰如何是主中主。師曰。橫按鏌鎁全正令。太平寰宇斬癡頑。曰既是太平寰宇。為甚麼却斬癡頑。師曰。不許夜行剛把火。直須當道與人看。

　　定州善崔禪師

　　州將王令。公於衙署張座。請師說法。師陞座。拈拄杖曰。出來也打。不出來也打。僧出曰。崔禪聻。師擲下拄杖曰。久立令公。伏惟。珍重　僧問。如何是祖師西來意。師曰。定州瓷器似鐘鳴。曰學人不會。意旨如何。師曰。口口分明沒喎斜。

　　鎮州萬壽和尚

　　僧問。如何是迦葉上行衣。師曰。鶴飛千點雪。雲鎖萬重山　問如何是丈六金身。師曰。袖頭打領。腋下剜襟。曰學人不會。師曰。不會請人裁　師訪寶壽。壽坐不起。師展坐具。壽下禪床。師却坐。壽驟入方丈。閉却門。知事見師坐不起曰。請和尚庫下喫茶。師乃歸院。翌日寶壽來。復謁。師踞禪床。壽展坐具。師亦下禪床。壽却坐。師歸方丈閉却門壽入侍者寮。取灰圍却方丈門便歸去。師遂開門。見曰。我不恁麼。他却恁麼。

　　幽州譚空和尚

　　鎮州牧有姑。為尼行脚。回欲開堂為人。牧令師勘過。師問曰。見說汝欲開堂為人。是否尼曰。是師曰。尼是五障之身。汝作麼生為人。尼曰。龍女八歲。南方無垢世界。成等正覺。又作麼生。師曰龍女有十八變。你試一變看。尼曰。設使變得也。祇是箇野狐精。師便打。牧聞舉乃曰。和尚棒折那　僧問。德山棒。臨濟喝。未審。那箇最親。師曰。已前在眾裏。老僧也曾商量來。僧便喝。師曰。却是汝會。僧曰。錯師便打　上堂。眾集。有僧出曰。擬問不問時如何。師曰。嗄。僧便喝。師曰。㘞僧又喝。師拈拄杖。僧曰。瞎師拋下拄杖曰今日失利。僧曰。草賊大敗。便歸眾。師以手向空點一點曰。大眾。還有人辯得麼。若有辯得者。出來對眾道看。師良久曰。頂門上眼也鑒不破。便下座　寶壽問除却中上二根人來時。師兄作麼生。師曰。汝適來舉旱錯也。壽曰。師兄也不得無過。師曰。汝却與我作。師兄壽側掌曰這老賊。

　　襄州歷村和尚

　　僧問。如何是觀其音聲而得解脫。師將火筯敲柴曰。汝還聞麼。曰聞。師曰。誰不解脫　師煎茶次。僧問。如何是祖師西來意。師舉起茶匙。僧曰。莫祇這便當否。師擲向火中。

　　滄州米倉和尚

　　州牧請師與寶壽。入廳供養。令人傳語。請二長老。譚論佛法。壽曰。請師兄答話。師便喝。壽曰。某甲話也未問。喝作麼。師曰。猶嫌少在。壽却與一喝。

　　新羅國智異山和尚

　　一日示眾曰。冬不寒臘後看。便下座。

　　常州善權山徹禪師

　　僧問。祖意教意。是同是別。師曰。冬寒夏熱。曰此意如何。師曰。炎天宜散袒。冬後更深藏。

　　金沙和尚

　　僧問。如何是祖師西來意。師曰。聽曰。恁麼則大眾側聆。師曰。十萬八千。

　　齊聳禪師

　　僧問。如何是佛。師曰。老僧並不知。曰和尚是大善知識。為甚麼不知。師曰。老僧不曾接下機　問如何是道。師曰。往來無障礙。復曰。忽遇大海作麼生過。僧擬議。師便打。

　　雲山和尚

　　有僧從西京來。師問。還將得西京主人書來否。曰不敢妄通消息。師曰。作家師僧天然有在。曰殘羹餿飯誰喫。師曰。獨有闍黎不敢喫。其僧乃作吐勢。師喚侍者曰。扶出這病僧著。僧便出去　師見僧來。便作起勢。僧便出去。師曰。得恁麼靈利。僧便喝曰。作這箇眼目。承嗣臨濟。也太屈哉。師曰。且望闍黎善傳。僧回首。師喝曰。作這箇眼目。錯判諸方名言。隨後便打。

　　虎谿庵主

　　僧問。庵主在這裏多少年也。師曰。祇見冬凋夏長。年代總不記得。曰大好不記得。師曰。汝道我在這裏得多少年也。曰冬凋夏長聻。師曰。鬧市裏虎　僧到相看。師不顧。僧曰。知道庵主。有此機鋒。師鳴指一下。僧曰。是何宗旨。師便打。僧曰。知道今日落人便宜。師曰。猶要棒喫在　有僧纔入門。師便喝。僧默然。師便打。僧却喝。師曰。好箇草賊　有僧到近前曰。不審。庵主。師曰。阿誰僧便喝。師曰。得恁麼無賓主。曰猶要第二喝在。師便喝　有僧問。和尚何處人氏。師曰。隴西人。曰承聞隴西出鸚鵡。是否。師曰。是曰和尚莫不是否。師便作鸚鵡聲。僧曰。好箇鸚鵡。師便打。

　　覆盆庵主

　　問僧。甚處來。僧曰。覆盆山下來。師曰。還見庵主麼。僧便喝。師便打。僧曰。作甚麼。師靠棒。僧擬議。師又打　一日有僧從山下哭上。師閉却門。僧於門上畫一圓相。門外立地。師從庵後出。却從山下哭上。僧喝曰。猶作這箇去就在。師便換手搥胸曰。可惜先師一場埋沒。僧曰。苦苦。師曰。庵主被謾。

　　桐峰庵主

　　僧問。和尚這裏忽遇大蟲作麼生。師便作大蟲吼。僧作怖勢。師大笑。僧曰。這老賊。師曰。爭奈老僧何　有僧到庵前便去。師召闍黎。僧回首。便喝。師良久。僧曰。死却這老漢。師便打。僧無語。師呵呵大笑　有僧入庵便把住師。師呌殺人殺人。僧拓開曰。呌喚作甚麼。師曰。誰僧便喝。師便打。僧出外回首曰。且待且待。師大笑　有老人入山參。師曰。住在甚處。老人不語。師曰。善能對機。老人地上拈一枝草示師。師便喝。老人禮拜。師便歸庵。老人曰。與麼疑殺一切人在。

　　杉洋庵主

　　有僧到參。師問。阿誰曰杉洋庵主。師曰。是我。僧便喝。師作噓聲。僧曰。猶要棒喫在。師便打　僧問。庵主得甚麼道理。便住此山。師曰。也欲通箇來由又恐遭人點檢。僧曰。又爭免得。師便喝。僧曰。恰是師便打。僧大笑而出。師曰。今日大敗。

　　定上座

　　初參臨濟。問如何是佛法大意。濟下禪床擒住。師擬議。濟與一掌。師佇思。傍僧曰。定上座何不禮拜。師方作禮。忽然大悟　後南遊。路逢巖頭雪峰欽山三人。巖頭問。上座甚處來。師曰。臨濟來。巖曰。和尚萬福。師曰。和尚已順世也。巖曰。某甲三人。特去禮拜。薄福不遇。不知和尚在日有何言句。請上座舉一兩則。師遂舉臨濟上堂曰。赤肉團上。有一無位真人。常在汝等諸人面門出入。未證據者看。看時有僧問。如何是無位真人。濟下禪床。搊住曰。道道。僧擬議。濟拓開曰。無位真人是甚麼。乾屎橛。巖頭不覺吐舌。雪峰曰。臨濟大似白拈賊。欽山曰。何不道赤肉團上。非無位真人。師便擒住曰。無位真人。與非無位真人。相去多少。速道速道。欽山被擒。直得面黃面青語之不得。巖頭雪峰曰。這新戒。不識好惡。觸忤上座。且望慈悲。師曰。若不是這兩箇老。漢𡎺殺這尿床鬼子　師在鎮府齋。回到橋上坐次。逢三座主。一人問。如何是禪河深處。須窮到底。師擒住擬拋向橋下。二座主。近前諫曰。莫怪觸忤上座。且望慈悲。師曰。若不是這兩箇座主。直教他窮到底。

　　奯上座

　　離臨濟參德山。山纔見。下禪床作抽坐具勢。師曰。這箇且置。或遇心境一如底人來。向伊道。箇甚麼免被諸方檢責。山曰。猶較昔日三步在。別作箇主人公來。師便喝。山默然。師曰。塞却這老漢咽喉也。拂袖便出(溈山聞舉曰。奯上座雖得便宜。爭奈掩耳偷鈴)　到百丈。茶罷。丈曰。有事相借問得麼。師曰。幸自非言何須甌茶。丈曰。與麼則許借問。丈曰。收得安南又憂塞北。師擘開胸曰。與麼不與麼。丈曰。要且難搆。要且難搆。師曰。知即得。知即得(仰山曰。若有人知得。此二人落處。不妨奇特。若辨不得。大似日中迷路)。

　　南嶽下六世

　　興化獎禪師法嗣

　　汝州南院慧顒禪師(亦曰寶應)

　　上堂。諸方只具啐啄同時眼。不具啐啄同時用。僧問。如何是啐啄同時用。師曰。作家不啐啄。啐啄同時失。僧曰。猶是學人問處。師曰。你問處作麼生。僧曰。失師便打。其僧不肯。後到雲門會裏。舉前因緣說不肯。其時有傍僧曰。當時南院棒折那。僧聞此語。言下大悟。方見南院答話處。僧却來汝州省覲。值南院已遷化。却上風穴禮拜。風穴認得便問。上座是當時問南院啐啄同時話者否。僧曰。是穴曰。會也未。僧曰。會也。穴曰當時作麼生。僧曰。當時如在燈影裏行相似。穴曰。你會也　問大用不逢人時如何。師曰。鷄鵞舞道。引入千峰　問十方通暢時如何。師曰。八極連門禍　問龍躍江河時如何。師曰。瞥嗔瞥喜　問傾湫倒岳時如何。師曰。老鵶無觜　問從上古人見不盡處。師還見也無。師曰。握髮吐飡人不顧。滿朝盡道好周公。僧向口上打。師曰。道者大煞瞎。曰有恁麼瞎老漢恁麼道。師便打　問從上諸聖。向什麼處去也。師曰。不上天堂。即入地獄。曰和尚作麼生。師曰。你還知寶應老落處也無。僧擬議師便打一拂曰。你還知喫拂子底麼。僧曰。不會。師曰。正令却是你行。又打一拂子　問如何是第一句。師曰。你試道看。僧便喝。師拍手曰。大眾好喝。僧又喝。師便打　問回旋空中時如何。師曰。四面連架打　問龍獸相交時如何。師曰。狗脊坡頭　問丹霄獨步時如何。師曰。日馳五百　問金榜題名。請師印可。師曰。日下拽脚　問大震虹霓。請師引驗。師曰。日下三刻　問黃巢過後。何處回避。師曰。六纛旗下　問忽遇捉著時如何。師曰。賊首頭犯　問寶劒未出匣時如何。師曰泥乾跌宕。曰出匣後如何。師曰。天魔唱快　問楊朱泣岐時如何。師曰。白狗臨刑莫怨天　問人逢碧眼時如何。師曰。鬼爭漆桶　問獨步青霄時如何。師曰。四眾圍繞。曰四眾圍繞時如何。師曰。梵音絕處行　問寂寂無聲時如何。師曰。打了拖聲勢　問鳳棲不到處時如何。師曰。忽聞庭前老撲煞鴟梟　問如何是歸宗理事絕。師曰。納孺處錯　問如何是日輪正當午。師曰。理事甚分明。便打　問如何是獨步四山頂。師曰。深深海底行　問如何是自在如師子。師曰。金鎚勒咽索。白棒擁將行　上堂。是你諸人。盡曾向諸方去來。不是不知不見。還知老僧這裏有諱麼。僧便問。請和尚諱。師曰。推算決疑　問如何是薝蔔林。師曰。鬼厭箭　問如何是不動尊。師曰。邂逅到崖州　問擬驀要津時如何。師曰。灰糞堆　問百了千當時如何。師曰。未是好手　問大義爭權時如何支擬。師曰。光漆交社。曰將何奉獻。師曰。切以生蒭祭惟驢糞　問麟閣圖形。請師憐念。師曰。纓拂面塵　問如何是解脫漿。師曰。苞茆滲血。簋物不多　問如何是金剛不壞身。師曰。老僧在你脚底。僧便喝。師曰。未在。僧又喝。師便打　問日出扶桑時如何。師曰。閻浮樹下過　問凡聖同居時如何師曰。兩箇猫兒一箇獰　問栴檀鬱密時如何。師曰。獨柳樹下坐　問近不得時如何。師曰。冤家難解脫　問萬仞龍門今朝透過時如何。師曰。全存霹靂聲。曰恁麼則全承布雨去也。師曰。泥人眼赤　問如何是道。師曰。鷹過長空無一物　問獨遊滄海時如何。師曰。雷震青空。畜生燒尾　問運足不知路時如何。師曰。鳥道盲人遇　上堂。諸方盡是把𧉮。頭求歇。終不敢向第二頭答賓家話。若是本色衲僧。便莫共語。作麼生是本色衲僧。良久曰。有輸有贏　有防禦使問。長老還具見聞覺知也無。師與一踏。踏倒　問園頭匏子開花也未。曰開花已久。師曰。還著子也無。曰昨日遭霜了也。師曰大眾喫箇什麼。僧擬議。師便打　問風穴。南方一棒。作麼商量。穴曰。作奇特商量。穴却問和尚。此間一棒作麼商量。師拈拄杖曰。棒下無生忍。臨機不讓師　有時。見僧來參。便把住參頭曰。是什麼。僧無語。師曰。三十年弄馬騎。今日被驢撲。又自曰。大眾。莫道閒處語　問僧。近離甚處。曰襄州。師曰。什麼物恁麼來。曰和尚試道看。師曰。適來禮拜底。曰錯。師曰。錯箇什麼。曰。再犯不容。師曰。三十年弄馬騎。今日被驢子撲。瞎漢參堂去。

　　守廓侍者

　　問德山曰。從上諸聖。向甚麼處去。山曰。作麼作麼。師曰。勑點飛龍馬跛鼈出頭來。山便休去。來日浴出。師過茶與山。山於背上。拊一下曰。昨日公案作麼生。師曰。這老漢。今日方始瞥地。山又休去。師行脚到襄州華嚴和尚會下。一日嚴上堂曰。大眾今日若是。臨濟德山高亭大愚。鳥窠船子兒孫不用。如何若何。便請單刀直入。華嚴與汝證據。師出禮拜。起便喝。嚴亦喝。師又喝。嚴亦喝。師禮拜起曰。大眾。看這老漢一場敗缺。又喝一喝。拍手歸眾。嚴下座。歸方丈。時風穴作維那。上去問訊。嚴曰。維那。汝來也叵耐。守廓適來把老僧扭揑。一上待集眾。打一頓趂出。穴曰。趂他遲了也。自是和尚言過。他是臨濟下兒孫。本分恁麼。嚴方息怒。穴下來。舉似師。師曰。你著甚來由勸這漢。我未問前。早要棒喫。得我話行。如今不打。搭却我這話也。穴曰。雖然如是。已遍天下也。

　　寶壽沼禪師法嗣

　　汝州西院思明禪師

　　僧問。如何是伽藍。師曰。荊棘叢林。曰如何是伽藍中人。師曰。貛兒貉子　問如何是不變易底物。師曰。打帛石　問如何是臨濟一喝。師曰。千鈞之弩。不為鼷鼠而發機。曰和尚慈悲何在。師便打　從漪。到法席旬日。常自曰。莫道會佛法人。覓箇舉話底人也無。師聞而默之。漪異日上法堂次。師召從漪。漪舉目。師曰。錯漪進三兩步。師又曰。錯漪近前。師曰。適來兩錯。是上座錯。是思明老漢錯。曰是從漪錯。師曰。錯錯。乃曰。上座且在這裏過夏。共汝商量這兩錯。漪不肯。便去。後住相州天平山。每舉前話曰。我行脚時。被惡風吹。到汝州。有西院長老。勘我連下兩錯。更留我過夏。待共我商量。我不道恁麼時錯。我發足向南方去時。早知錯了也。(首山念曰。據天平作恁麼解會。未夢見西院在何故話在)。

　　寶壽和尚(第二世)

　　在先寶壽。為供養主。壽問。父母未生前。還我本來面目來。師立至夜深。下話不契。翌日辭去。壽曰。汝何往。師曰。昨日蒙和尚設問。某甲不契。往南方參知識去。壽曰。南方禁夏不禁冬。我此間。禁冬不禁夏。汝且作街坊過夏。若是佛法闤闠之中。浩浩紅塵。常說正法。師不敢違。一日街頭見兩人交爭。揮一拳曰。你得恁麼無面目。師當下大悟。走見寶壽。未及出語。壽便曰。汝會也不用說。師便禮拜。壽臨遷化時。囑三聖請師開堂　師開堂日。三聖推出一僧。師便打。聖曰。與麼為人。非但瞎却這僧眼。瞎却鎮州一城人眼去在(法眼曰。甚麼處。是瞎却人眼處)師擲下拄杖。便歸方丈　僧問。不占閫域。請師不謗。師曰。莫　問種種莊嚴慇懃奉獻時如何。師曰。莫汙我心田　師將順寂謂門人曰。汝還知吾行履處否。曰知。和尚長坐不臥。師又召僧近前來。僧近前。師曰。去非吾眷屬。言訖而化。

　　三聖然禪師法嗣

　　鎮州大悲和尚

　　僧問。除上去下。請師別道。師曰。開口即錯。曰真是學人師也。師曰。今日向弟子手裏死　問如何是和尚密作用。師拈棒。僧轉身受棒。師拋下棒曰。不打這死漢　問如何是諦實之言。師曰。舌拄上齶。曰為甚麼如此。師便打　問如何是大悲境。師曰。千眼都來一隻收。曰如何是境中人。師曰。手忙脚亂　問不著聖凡。請師答話。師曰。好僧擬議。師便喝。

　　淄州水陸和尚

　　僧問。如何是學人用心處。師曰。用心即錯。曰不起一念時如何。師曰。沒用處漢　問此事如何保任。師曰。切忌　問如何是最初一句。師便喝。僧禮拜。師以拂子點曰。且放過　問狹路相逢時如何。師便攔胸拓一拓。

　　魏府大覺和尚法嗣

　　廬州大覺和尚

　　僧問。牛頭未見四祖時。為甚麼鳥獸銜華。師曰。有恁麼畜生無所知。曰見後為甚麼不銜華。師曰。恁麼畜生有所知。

　　廬州澄心院旻德禪師

　　在興化。遇示眾曰。若是作家戰將。便請單刀直入。更莫如何若何。師出禮拜。起便喝。化亦喝。師又喝。化亦喝。師禮拜歸眾。化曰。適來若是別人。三十棒一棒也較不得。何故。為他旻德會一喝。不作一喝用　住後僧問。如何是澄心。師曰。我不作這活計。曰未審作麼生。師便喝。僧曰。大好不作這活計。師便打　問如何是道。師曰。老僧久住澄心院。曰如何是道中人。師曰。破衲長披經歲年　問露地不通風時如何。師曰。漆　問既是澄心。為甚麼出來入去。師曰。鼻孔上著灸。僧禮拜。師便打。

　　荊南府竹園山和尚

　　僧問。久嚮和尚會禪。是否。師曰。是。僧曰。蒼天蒼天。師近前以手掩僧口曰。低聲低聲。僧打一掌便拓開。師曰。山僧招得。僧拂袖出去。師笑曰。早知如是。悔不如是　問既是竹園。還生笋也無。師曰。千株萬株。曰恁麼則學人有分也。師曰。汝作麼生。僧擬議。師便打。

　　宋州法華院和尚

　　僧問。如何是佛。師曰。獨坐五峰前　問如何是初生月。師曰。不高不低。曰還許學人瞻敬也無。師曰。三日後看　問如何是法華家風。師曰。寒時寒殺。熱時熱殺。曰如何是寒時寒殺。師曰。三三兩兩抱頭行。曰如何是熱時熱殺。師曰。東西南北見者嗤　問學人手持白刃。直進化門時如何。師曰。你試用看。僧便喝。師擒住。僧隨手打一掌。師拓開曰。老僧今日失利。僧作舞而僧。師曰。賊首頭犯。

　　灌谿閒禪師法嗣

　　池州魯祖山教禪師

　　僧問。如何是祖師西來意。師曰。今日不答話。曰大好不答話。師便打　問如何是雙林樹。師曰。有相身中無相身。曰如何是有相身中無相身。師曰。金香爐下鐵崑崙　問如何是孤峰獨宿底人。師曰。半夜日頭明。日午打三更　問如何是格外事。師曰。化道緣終後。虗空更那邊　問進向無門時如何。師曰。太鈍生。曰不是鈍生。直下進向無門時如何。師曰。靈機未曾論邊際。執法無門在暗中　問如何是學人著力處。師曰。春來草自青。月上已天明。曰如何是不著力處。師曰。崩山石頭落。平川燒火行。

　　紙衣和尚法嗣

　　鎮州譚空和尚

　　僧問。如何是佛。師曰。麻纏紙裹　問百了千當時如何。師和聲便打　問格外之譚。請師舉唱。師曰。隘路不通風。曰莫祇這便是也無。師乃噓一噓。

　　際上座

　　行脚到洛京南禪。時有朱行軍設齋。入僧堂顧視曰。直下是遂行。香口不住道。至師面前。師便問。直下是箇甚麼。行軍便喝。師曰。行軍幸是會佛法底人。又惡發作甚麼。行軍曰。喚作惡發即不得。師便喝。行軍曰。鉤在不疑之地。師又喝。行軍便休。齋退。令客司請適來下喝僧來。師至。便共行軍言論。並不顧諸人。僧錄曰。行軍適來。爭容得這僧無禮。行軍曰。若是你諸人喝。下官有劒。僧錄曰。某等固是不會。須是他暉長老始得。行軍曰。若是南禪長老。也未夢見在　僧問。如何是佛法的的大意。師曰。龍騰滄海。魚躍深潭。曰畢竟如何。師曰。夜聞祭鬼鼓。朝聽上灘歌　問如何是上座家風。師曰。三脚蝦蟇背大象。

五燈全書卷第二十一


卍新纂大日本續藏經第 81 冊 No. 1571 五燈全書


五燈全書卷第二十二

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　臨濟宗

　　南嶽下七世

　　南院顒禪師法嗣

　　汝州風穴延沼禪師

　　餘杭劉氏子。幼不茹葷。習儒典。應道士。一舉不遂。乃出家。依本州開元寺智恭披削。受具。習天台止觀。年二十五。謁鏡清。清問。近離甚處。師曰。自離東來。清曰。還過小江也無。師曰。大舸獨飄空。小江無可濟。清曰。鏡水泰山。鳥飛不度。子莫道聽途言。師曰。滄溟尚怯艨䑳勢。列漢飛帆渡五湖。清豎拂子曰。爭奈這箇何。師曰。這箇是甚麼。清曰。果然不識。師曰。出沒卷舒。與師同用。清曰。杓卜聽虗聲。熟睡饒讇語。師曰。澤廣藏山。理能伏豹。清曰。捨罪放愆。速須出去。師曰。出去即失。便出到法堂。乃曰。夫行脚人。因緣未盡其善。不可便休去。却回曰。某甲適來。輙陳小騃。冒凟尊顏。伏蒙慈悲。未賜罪責。清曰。適來言從東來。豈不是翠巖來。師曰。雪竇親棲寶葢東。清曰。不逐忘羊狂解息。却來這裏念篇章。師曰。路逢劒客須呈劒。不是詩人莫獻詩。清曰。詩速秘却。略借劒看。師曰。梟首甑人𢹂劒去。清曰。不獨觸風化。亦自顯顢頇。師曰若不觸風化。爭知古佛心。清曰。如何是古佛心。師曰。再許允容。師今何有。清曰。東來衲子。菽麥不分。祇聞不已而已。何得抑已而已。師曰。巨浪涌千尋。澄波不離水。清曰。一句截流。萬機寢削。師便禮拜。清曰。衲子俊哉　師到華嚴。嚴問。我有牧牛歌。輙請闍黎和。師曰。羯鼓掉鞭牛豹跳。遠村梅樹觜盧都　師參南院。入門不禮拜。院曰。入門須辯主。師曰。端的請師分。院於左膝拍一拍。師便喝。院於右膝拍一拈。師又喝。院曰。左邊一拍且置。右邊一拍作麼生。師曰。瞎。院便拈棒。師曰。莫盲枷瞎棒。奪打和尚。莫言不道。院擲下棒曰。今日被黃面浙子鈍置一場。師曰。和尚大似持鉢不得。詐道不饑。院曰。闍黎曾到此間麼。師曰。是何言歟。院曰。老僧好好相借問。師曰。也不得放過。便下參眾了。却上禮謝。院曰。闍黎曾見甚麼人來。師曰。在襄州華嚴。與廓侍者同夏。院曰。親見作家來。院問。南方一棒。作麼商量。師曰。作奇特商量。師却問。和尚此間一棒。作麼商量。院拈拄杖曰。棒下無生忍。臨機不見師。師於言下。大徹元旨。遂依止六年。後唐長興二年。至汝州風穴寺。時寺已摧殘。惟草屋數椽。師入駐錫。日乞村落。夜燃松脂。單丁者七年。檀信新之成叢林。偽晉天福二年。李使君。與闔城士庶。請開法　上堂。夫參學眼目。臨機直須大用現前。勿自拘於小節。設使言前薦得。猶是滯殻迷封。縱然句下精通。未免觸途狂見。應是從前依他作解。明珠兩岐。與你一時掃却。直教箇箇如師子兒。吒呀地哮吼一聲。壁立千仞。誰敢正眼覩著。覷著即瞎却渠眼。時有僧問。如何是正法眼。師曰。即便𭣟瞎。曰𭣟瞎後如何。師曰。撈天摸地　後因兵亂。李使君。留於衙內度夏。請上堂。祖師心印。狀似鐵牛之機。去即印住。住即印破。祇如不去不住。印即是。不印即是。還有人道得麼。時有盧陂長老出問。學人有鐵牛之機。請師不搭印。師曰。慣釣鯨鯢澄巨浸。却嗟蛙步𩥇泥沙。陂佇思。師喝曰。長老何不進語。陂擬議。師便打一拂子曰。還記得話頭麼。試舉看。陂擬開口。師又打一拂子。牧主曰。信知佛法與王法一般。師曰。見甚麼道理。牧主曰。當斷不斷。反招其亂。師便下座　汝州宋侯。捨宅為寺。復來郢州。請師歸新寺住持。至周廣順辛亥。賜額廣慧。師住二十二年。當餘百眾　僧問。如何是佛。師曰。如何不是佛。曰未曉元言。請師直指。師曰。家住海門洲。扶桑最先照　問朗月當空時如何。師曰。不從天上輥。任向地中埋　問古曲無音韻。如何和得齊。師曰。木鷄啼子夜。芻狗吠天明　上堂。舉寒山詩曰。梵志死去來。魂識見閻老。讀盡百王書。未免受棰栲。一稱南無佛。皆以成佛道。僧問。如何是一稱南無佛。師曰。燈連鳳翅當堂照。月映娥眉𩔅面看　問如何是佛。師曰嘶風木馬緣無絆。背角泥牛痛下鞭　問如何是廣慧劒。師曰。不斬死漢　問古鏡未磨時如何。師曰。天魔膽裂。曰磨後如何。師曰。軒轅無道　問矛盾本成雙翳病。帝網明珠事若何。師曰。為山登九仞。捻土定千鈞　問干木奉文矦。知心有幾人。師曰。少年曾決龍虵陣。老倒還聽稚子歌　問如何是清涼山中主。師曰。一句不逞無著問。迄今猶作野盤僧　問如何是和尚家風。師曰。鶴有九皐難翥翼。馬無千里謾追風　問未有之言。請師試道。師曰。入市能長嘯。歸家著短衣　問夏終今日師意如何。師曰。不憐鵞護雪。且喜蠟人冰　問歸鄉無路時如何。師曰。平窺紅爛處。暢殺子平生　問滿目荒郊翠瑞草。卻滋榮時如何。師曰。新出紅爐金彈子。簉破闍黎鐵面皮　問如何是互換之機。師曰。和盲愂愬瞎　問真性不隨緣。如何得證悟。師曰。猪肉案上滴乳香　問如何是清淨法身。師曰。金沙灘頭馬郎婦　問一色難分。請師顯示。師曰。滿爐添炭猶嫌冷。路上行人祇守寒　問如何是學人立身處。師曰。井底泥牛吼。林間玉兔驚　問如何是道。師曰。五鳳樓前。曰如何是道中人。師曰。問取皇城使　問不傷物義。請師便道。師曰。劈腹開心。猶未性燥　問未定渾濁。如何得照。師曰。下坡不走。快便難逢　問如何是衲僧行履處。師曰。頭上喫棒。口裏喃喃　問靈山話月。曹溪指月。去此二途。請師直指。師曰。無言不當瘂。曰請師定當。師曰。先度汨羅江　問任性浮沈時如何。師曰。牽牛不入欄　問凝然便會時如何。師曰。截耳臥街　問狼烟永息時如何。師曰。兩脚捎空　問祖令當行時如何。師曰。點　問不施寸刃。便登九五時如何。師曰。鞭屍屈項　上堂。舉古云。我有一隻箭。曾經久磨煉。射時徧十方。落處無人見。師曰。山僧即不然。我有一隻箭。未甞經磨煉。射不徧十方。要且無人見。僧便問。如何是和尚箭。師作彎弓勢。僧禮拜。師曰。拖出這死漢　問牛頭未見四祖時如何。師曰。披席把盌。曰見後如何。師曰。披席把盌　問未達其源時如何。師曰。鶴冷移巢易。龍寒出洞難　問不露鋒鋩句。如何辯主賓。師曰。口銜羊角驃膠粘　問將身御險時如何。師曰。露布長書寫罪原　問學人解問誵訛句。請師舉起訝人機。師曰。心裏分明眼睛黑　問生死到來時如何。師曰。青布裁衫招犬吠。曰如何得不吠去。師曰。自宜軃避寂無聲　問如何是真道人。師曰。竹竿頭上禮西方　問魚隱深潭時如何。師曰。盪盪火燒　問如何是諸佛行履處。師曰。青松綠竹下　問如何是大善知識。師曰。殺人不眨眼。曰既是大善知識。為甚麼殺人不眨眼。師曰。塵埃影裏不拂袖。畵戟門前磨寸金　問一即六。六即一。一六俱亡時如何。師曰。一箭落雙鵰。曰意旨如何。師曰。身亡跡謝　問摘葉尋枝即不問。直截根源事若何。師曰。赴供凌晨去。開塘帶雨歸　問正當恁麼時如何。師曰。盲龜值木雖優穩。枯木生華物外春　問寶塔元無縫。金門即日開時如何。師曰。智積佐來空合掌。天王捧出不知音。曰如何是塔中人。師曰。萎花風掃去。香水雨飄來　問隨緣不變者。忽遇知音時如何。師曰。披蓑側立千峰外。引水澆蔬五老前　問刻舟求不得。常用事如何。師曰。大勳不立賞。柴扉草自深　問從上古人。印印相契。如何是相契底眼。師曰。輕囂道者知機變。拈却招魂拭淚巾　問九夏賞勞。請師言薦。師曰。出袖拂開龍洞雨。泛杯波涌鉢囊華　問最初自恣。合對何人。師曰。一把香芻拈未暇。六環金錫響遙空　問西祖傳來。請師端的。師曰。一犬吠虗。千猱啀實　問王道與佛道。相去幾何。師曰。芻狗吠時天地合。木雞啼後祖燈輝　問祖師心印。請師拂拭。師曰。祖月凌空圓聖智。何山松檜不青青　上堂。若立一塵。家國興盛。野老顰蹙。不立一塵。家國坦蕩。野老安帖。於此明得。闍黎無分。全是老僧。於此不明。老僧却是闍黎。闍黎與老僧。亦能悟却天下人。亦能瞎却天下人。欲識闍黎麼。右邊一拍曰。這裏是。欲識老僧麼。左邊一拍曰。這裏是。(五祖演曰。太平即不然。若立一塵。法堂前草深一丈。不立一塵。錦上添花。何也。不見道。九九八十一。窮漢受罪畢。纔擬展脚眠。蚊虫獦蚤出)　問大眾雲集。請師說法。師曰。赤脚人趂兔。著靴人喫肉　問不曾博覧空王教。略借玄機試道看。師曰。白玉無瑕。卞和刖足　問如何是無為之句。師曰寶燭常軒顯。紅光爍太虗　問如何是臨機一句。師曰。因風吹火。用力不多　問素面相呈時如何。師曰。拈却蓋面帛　問紫菊半開秋已老。月圓當戶意如何。師曰。月生蓬島人皆見。昨夜遭霜子不知　問如何是直截一路。師曰。直截是迃曲　問如何是師子吼。師曰。阿誰要汝野干鳴　問如何是諦實之言。師曰。口懸壁上　上堂。若是上上之流。各有證據。略赴箇程限。中下之機。各須英俊。當處出生。隨處滅盡。如爆龜紋。爆即成兆。不爆成鈍。欲爆不爆。直下便揑　問心不能緣。口不能言時如何。師曰。逢人但恁麼舉　問龍透清潭時如何。師曰。印𩦲捺尾　問有無俱去處時如何。師曰。三月懶遊花下路。一家愁閉雨中門　問語默涉離微如何通不犯。師曰。常憶江南三月裏。鷓鴣啼處百花香　問百了千當時如何。師曰。不許夜行。投明須到　上堂。三千劒客。恥見莊周。赤眉橫肩。得無訛謬。他時變豹。後五日看。珍重　問心印未明時如何。師曰。雖聞敵帥投歸欵。未見牽羊納璧來　問如何是臨濟下事。師曰。桀犬吠堯　問如何是齧鏃事。師曰。孟浪借辭論馬角　上堂。大眾集定。師曰。不是無言。各須英鑒。問大眾雲集。師意如何。師曰。景謝祁寒。骨肉疎冷　問不修禪定。為甚麼成佛無疑。師曰。金雞專報曉。漆桶夜生光　問一念萬年時如何。師曰。佛石仙衣破　問。洪鐘未擊時如何。師曰。充塞大千無不韻。妙含幽致豈能分。曰擊後如何。師曰。石壁山河無障礙。翳消開後好咨聞　問古今纔分。請師密要。師曰。截却重舌　問如何是大人相。師曰。赫赤窮漢。曰未審將何受用。師曰。𢹂籮挈杖　問如是何賓中主。師曰。入市雙瞳瞽。曰如何是主中賓。師曰。回鑾兩曜新。曰如何是賓中賓。師曰。攢眉坐白雲。曰如何是主中主。師曰。磨礱三尺劒。待斬不平人　問如何是钁頭邊意。師曰。山前一片青　問如何是佛。師曰。杖林山下竹筋鞭。以宋太祖開寶癸酉八月旦日。登座說偈曰。道在乘時須濟物。遠方來慕自騰騰。他年有叟情相似。日日香烟夜夜燈。至十五日。跏趺而化。前一日。手書別檀越。閱世七十有八。坐五十有九夏。

　　頴橋鐵胡安禪師

　　與鍾司徒。向火次。鍾忽問。三界焚燒時。如何出得。師以香匙撥開火。鍾擬義。師曰。司徒司徒。鍾忽有省。

　　西院明禪師法嗣

　　郢州興陽歸靜禪師

　　初參西院。便問擬問不問時如何。院便打。師良久。院曰。若喚作棒。眉鬚墮落。師於言下大悟。住後。僧問。師唱誰家曲。宗風嗣阿誰。師曰。少室山前無異路。

　　南嶽下八世

　　風穴沼禪師法嗣

　　襄城首山省念禪師

　　萊州狄氏子。受業於本郡南禪寺。纔具尸羅。徧遊叢席。常密誦法華經。眾目為念法華也。晚於風穴會中充知客。一日侍立次。穴乃垂涕告之曰。不幸臨濟之道。至吾將墜於地矣。師曰。觀此一眾。豈無人耶。穴曰。聰明者多。見性者少。師曰。如某者如何。穴曰。吾雖望子之久。猶恐耽著此經。不能放下。師曰。此亦可事。願聞其要。穴遂上堂。舉世尊以青蓮目顧視大眾。乃曰。正當恁麼時。且道說箇甚麼。若道不說而說。又是埋沒先聖。且道說箇甚麼。師乃拂袖下去。穴擲下拄杖。歸方丈。侍者隨後請益曰。念法華。因甚不祇對和尚。穴曰。念法華會也。次日。師與真園頭。同上問訊次。穴問真曰。作麼生是世尊不說說。真曰。鵓鳩樹頭鳴。穴曰。汝作許多癡福作麼。何不體究言句。又問師曰。汝作麼生。師曰。動容揚古路。不墮悄然機。穴謂真曰。汝何不看念法華下語。師受風穴印可之後。泯迹韜光。人莫知其所以。因白兆楚至汝州宣化。風穴令師往傳語。纔相見。提起坐具便問。展即是。不展即是。楚曰。自家看取。師便喝。楚曰。我曾親近知識來。未甞輙敢恁麼造次。師曰。草賊大敗。楚曰。來日若見風穴。待一一舉似。師曰。一任一任。不得忘却。師乃先回。舉似風穴。穴曰。今日又被你收下一員草賊。師曰。好手不張名。楚次日纔到相見。便舉前話。穴曰。非但昨日。今日和贓捉敗。師於是名振四方。學者望風而靡。開法首山。為第一世也。入院上堂。佛法付與國王大臣。有力檀越。令其佛法不斷絕。燈燈相續。至於今日。大眾且道。續箇甚麼。良久曰。須是迦葉師兄始得。時有僧問。靈山一會。何異今朝。師曰。墮坑落壍。曰為甚麼如此。師曰。瞎　問師唱誰家曲。宗風嗣阿誰。師曰。少室巖前親掌示。曰便請洪音和一聲。師曰。如今也要大家知　問如何是截徑一路。師曰。或在山間。或在樹下　問如何是學人親切處。師曰。五九盡日又逢春。曰畢竟事如何。師曰。冬到寒食一百五　問如何是和尚家風。師曰。一言截斷千江口。萬仞峰前始得元　問如何是首山境。師曰。一任眾人看。曰如何是境中人。師曰。喫棒得也未。僧禮拜。師曰。喫棒且待別時　問如何是祖師西來意。師曰。風吹日炙　問從上諸聖。向甚麼處行履。師曰。牽犂拽把　問古人拈槌豎拂。意旨如何。師曰。孤峰無宿客。曰未審意旨如何。師曰。不是守株人　問如何是菩提路。師曰。此去襄縣五里。曰向上事如何。師曰。往來不易　問諸聖說不到處。請師舉唱。師曰。萬里神光都一照。誰人敢竝日輪齊　問臨濟喝。德山棒。未審明甚麼邊事。師曰。汝試道看。僧便喝。師曰瞎。僧又喝。師曰。這瞎漢。亂喝作麼。僧禮拜。師便打　問和尚是大善知識。為甚麼却守山。師曰。不坐孤峰頂。常伴白雲閒　問四眾圍繞。師說何法。師曰。打草蛇驚。曰未審作麼生下手。師曰。適來幾合喪身失命　問二龍爭珠。誰是得者。師曰。得者失。曰不得者又如何。師曰。珠在甚麼處　問一切諸佛皆從此經出。如何是此經。師曰。低聲低聲。曰如何受持。師曰。切不得污染　問。世尊滅後。法付何人。師曰。好箇問頭。無人答得。曰如何是世尊不說說。師曰。任從滄海變。終不為君通。曰如何是迦葉不聞聞。師曰。聵人徒側耳　問古人道。見色便見心。諸法無形。將何所見。師曰。一家有事百家忙。曰學人不會。乞師再指。師曰。三日後看取　問。菩薩未成佛時如何。師曰眾生。曰成佛後如何。師曰。眾生眾生　問路逢達道人。不將語默對。未審將甚麼對。師曰。瞥爾三千界。曰與麼則目視不勞也。師曰。天恩未遇。後悔難追　上堂。第一句薦得。堪與祖佛為師。第二句薦得。堪與人天為師。第三句薦得。自救不了。時有僧問。如何是第一句。師曰。大用不揚眉。棒下須見血。曰慈悲何在。師曰。送出三門外。曰如何是第二句。師曰。不打恁麼驢漢。曰將接何人。師曰。如斯爭奈何。曰如何是第三句。師曰。解問無人答。曰即今祇對者是誰。師曰。莫使外人知。曰和尚是第幾句薦得。師曰。月落三更穿市過。問維摩默然。文殊贊善。未審此意如何。師曰。當時聽眾。必不如是。曰既不如是。維摩默然。又且如何。師曰。知恩者少。負恩者多。乃曰。若論此事。實不掛一箇元字脚。便下座　問如何是古佛心。師曰。鎮州蘿蔔重三斤　問如何是玄中的。師曰。有言須道却。曰此意如何。師曰。無言鬼也瞋　問如何是衲僧眼。師曰。此問不當。曰當後如何。師曰。堪作甚麼　問如何得離眾緣去。師曰。千年一遇。曰不離時如何。師曰。立在眾人前　問如何是大安樂底人。師曰。不見有一法。曰將何為人。師曰。謝闍黎領話　問如何是常在底人。師曰。亂走作麼　問如何是首山。師曰。東山高。西山低。曰如何是山中人。師曰。恰遇棒不在　問如何是道。師曰。爐中有火無心撥。處處縱橫任意遊。曰如何是道中人。師曰。坐看烟霞秀。不與白雲齊　問一毫未發時如何。師曰。路逢穿耳客。曰發後如何。師曰。不用更遲疑　問無絃一曲。請師音韻。師良久曰。還聞麼。曰不聞。師曰。何不高聲問著　問學人久處沈迷。請師一接。師曰。老僧無這閒工夫。曰和尚豈無方便。師曰。要行即行。要坐即坐　問如何是離凡聖底句。師曰。嵩山安和尚。曰莫便是和尚極則處否。師曰。南嶽讓禪師　問學人乍入叢林。乞師指示。師曰。闍黎到此多少時也。曰已經冬夏。師曰。莫錯舉似人　問有一人蕩盡來時。師還接否。師曰。蕩盡即置。那一人是誰。曰風高月冷。師曰。僧堂內幾人坐臥。僧無對。師曰。賺殺老僧　問如何是梵音相。師曰。驢鳴狗吠。乃曰。要得親切。第一莫將問來問。還會麼。問在答處。答在問處。汝若將問來問。老僧在汝脚底。汝若擬議。即沒交涉。時有僧出禮拜。師便打。僧便問。挂錫幽巖時如何。師曰錯。僧曰錯。師又打　問如何是佛。師曰。新婦騎驢阿家牽。曰未審此語甚麼句中收。師曰。三元收不得。四句豈能該。曰此意如何。師曰。天長地久。日月齊明　問曹谿一句。天下人聞。未審和尚一句。甚麼人得聞。師曰。不出三門外。曰為甚麼不出三門外。師曰。舉似天下人　問如何是和尚不欺人底眼。師曰。看看冬到來。曰究竟如何。師曰。即便春風至　問遠聞和尚無絲可挂。及至到來。為甚麼有山可守。師曰。道甚麼。僧便喝。師亦喝。僧禮拜。師曰。放汝三十棒　次住廣教。及寶應三處法席　宋太宗淳化壬辰十二月四日午時。上堂說偈曰。今年六十七。老病隨緣且遣日。今年記卻來年事。來年記著今朝日。至四年。月日無爽前記。上堂辭眾。仍說偈曰。諸子漫波波。過卻幾恒河。觀音指彌勒。文殊不奈何。良久曰。白銀世界金色身。情與非情共一真。明暗盡時俱不照。日輪午後示全身。日午後泊然而逝。茶毗。收舍利建塔。

　　汝州廣慧真禪師

　　甞在風穴作園頭。穴問曰。會昌沙汰時。護法善禪向甚麼處去。師曰。常在闤闠中。要且無人識。穴曰。汝徹也。師禮拜。出世開堂日。僧問。如何是廣慧境。師曰。小寺前資慶後　問如何是和尚家風。師曰。杴爬钁子。

　　鳳翔府長興院滿禪師

　　僧問。如何是古佛道場。師曰。行便踏著。曰踏著後如何。師曰。冰消瓦解。曰為甚如此。師曰。城內君子。郭外小兒　問大用現前時如何。師曰。閙市裏輥。

　　潭州靈泉院和尚

　　僧問。如何是和尚活計。師曰。一物也無。曰未審日用何物。師便喝。僧禮拜。師便打　問先師道。金沙灘上馬郎婦。意旨如何。師曰。上東門外人無數。曰便恁麼會時如何。師曰。天津橋上往來多。

　　南嶽下九世

　　首山念禪師法嗣

　　汾州太子院善昭禪師

　　太原俞氏子。剃髮受具。杖䇿遊方。所至少留。隨機叩發。歷參知識。七十一員。後到首山問。百丈卷席意旨如何。山曰。龍袖拂開全體現。曰。師意如何。山曰。象王行處絕狐縱。師於言下大悟。拜起而曰。萬古碧潭空界月。再三撈摝始應知。有問者曰。見何道理。便爾自肯。師曰。正是我放身命處。後遊衡湘。及襄沔間。每為郡守。以名剎力致。前後八請。堅臥不答。洎首山歿。西河道俗。遣僧契聰。迎請住持。師閉關高枕。聰排闥而入。讓之曰。佛法大事。靖退小節。風穴懼應讖。憂宗旨墜滅。幸而有先師。先師已棄世。汝有力荷擔如來大法者。今何時而欲安眠哉。師矍起。握聰手曰。非公不聞此語。趣辦嚴吾行矣。既至。宴坐一榻。足不越閫者三十年　上堂。汾陽門下。有西河師子。當門踞坐。但有來者。即便齩殺。有何方便。入得汾陽門。見得汾陽人。若見汾陽人者。堪與祖佛為師。不見汾陽人。盡是立地死漢。如今還有人入得麼。快須入取。免得孤負平生。不見龍門客。切忌遭點額。那箇是龍門客。一齊點下。舉起拄杖曰。速退速退。珍重　上堂。先聖道。一句語須具三元門。一元門須具三要。阿那箇是三元三要底句。快會取好。各自思量。還得穩當也未。古德已前行脚。聞一箇因緣。未明中間。直下飲食無味。睡臥不安。火急決擇。莫將為小事。所以大覺老人。為一大事因緣。出現於世。想計他從上來行脚。不為遊山翫水看州府奢華。片衣口食。皆為聖心未通。所以驅馳行脚。決擇深奧。傳唱敷揚。博問先知。親近高德。葢為續佛心燈。紹隆祖代。興崇聖種。接引後機。自利利他。不忘先跡。如今還有商量者麼。有即出來。大家商量。僧問。如何是接初機底句。師曰。汝是行脚僧。曰如何是辯衲僧底句。師曰。西方日出卯。曰如何是正令行底句。師曰。千里持來呈舊面。曰如何是立乾坤底句。師曰。北俱盧洲長粳米。食者無貪亦無瞋。乃曰。將此四轉語。驗天下衲僧。纔見你出來。驗得了也。問如何是學人著力處。師曰。嘉州打大像。曰如何是學人轉身處。師曰。陝府灌鐵牛。曰如何是學人親切處。師曰。西河弄師子。乃曰。若人會得此三句。已辯三元。更有三要語在。切須薦取。不是等閒。與大眾頌出。三元三要事難分。得意忘言道易親。一句明明該萬象。重陽九日菊花新　師為并汾苦寒。乃罷夜參。有異比丘。振錫而至。謂師曰。會中有大士六人。奈何不說法。言訖而去。師密記以偈曰。胡僧金錫光。為法到汾陽。六人成大器。勸請為敷揚　上堂。凡一句語。須具三元門。每一元門。須具三要。有照有用。或先照後用。或先用後照。或照用同時。或照用不同時。先照後用。且要共你商量。先用後照。你也須是箇人始得。照用同時。你作麼生當抵。照用不同時。你又作麼生湊泊　問如何是大道之源。師曰。掘地覓天。曰何得如此。師曰。不識幽元　問如何是賓中賓。師曰。合掌菴前問世尊。曰如何是賓中主。師曰。對面無儔侶。曰如何是主中賓。師曰。陣雲橫海上。拔劒攪龍門。曰如何是主中主。師曰。三頭六臂擎天地。忿怒那吒撲帝鐘　上堂。汾陽有三訣。衲僧難辯別。更擬問如何。拄杖驀頭楔。時有僧問。如何是三訣。師便打。僧禮拜。師曰。為汝一時頌出。第一訣。接引無時節。巧語不能詮。雲綻青天月。第二訣。舒光辯賢哲。問答利生心。拔却眼中楔。第三訣。西國人能說。濟水過新羅。北地用鑌鐵。復曰。還有人會麼。會底出來。通箇消息。要知遠近。莫祇恁麼記言記語。以當平生。有甚麼利益。不用久立。珍重　問如何是祖師西來意。師曰。青絹扇子足風凉　問布鼓當軒挂。誰是知音者。師曰。停鉏傾麥飯。臥草不擡頭　問如何是道場。師曰。下脚不得　問如何是祖師西來意。師曰。徹骨徹髓。曰此意如何。師曰。徧天徧地　問真正修道人。不見世間過。未審不見箇甚麼過。師曰。雪埋夜月深三尺。陸地行舟萬里程。曰和尚是何心行。師曰。却是你心行　問大悲千手眼。如何是正眼師曰。瞎。曰恁麼則一條拄杖兩人舁。師曰。三家村裏唱巴歌。曰恁麼則和尚同在裏頭。師曰。謝汝慇懃　問如何是和尚家風。師曰。三玄開正道。一句破邪宗。曰如何是和尚活計。師曰。尋常不掌握。供養五湖僧。曰未審喫箇甚麼。師曰。天酥陀飯非珍饌。一味良羹飽即休　問牛頭未見四祖時如何。師曰。新神更著師婆賽。曰見後如何。師曰。古廟重遭措大題　上堂。夫說法者。須具十智同真。若不具十智同真。邪正不辯。緇素不分。不能與人天為眼目。決斷是非。如鳥飛空而折翼。如箭射的而斷弦。弦斷故。射的不中。翼折故。空不可飛。弦壯翼牢。空的俱徹。作麼生是十智同真。與諸上座點出。一同一質。二同大事。三總同參。四同真志。五同徧普。六同具足。七同得失。八同生殺。九同音吼。十同得入。又曰。與甚麼人同得入。與阿誰同音吼。作麼生是同生殺。甚麼物同得失。阿那箇同具足。是甚麼同徧普。何人同真志。孰能總同參。那箇同大事。何物同一質。有點得出底麼。點得出者。不悋慈悲。點不出來。未有參學眼在。切須辯取。要識是非。面目見在。不可久立。珍重　龍德府尹李侯。與師有舊。虗承天寺致之。使三反。不赴。使者受罰。復至曰。必欲得師俱往。不然有死而已。師笑曰。老病業已不出山。借往當先後之。何必俱耶。使曰。師諾則先後唯所擇。師令饌設俶裝。告眾曰。老僧去也。誰人隨得。一僧出曰。某甲隨得。師曰。汝日行幾里。曰五十里。師曰。汝隨我不得。又一僧出曰。某甲日行七十里。師曰。汝亦隨我不得。侍者出曰。某甲隨得。但和尚到處即到。師曰。汝乃隨得。復顧使者曰。吾先行矣。停箸而化。侍者即立化於側。闍維。收舍利建塔。當宋真宗乾興壬戌。壽七十八。臘五十六。

　　汝州葉縣廣教院歸省禪師

　　冀州賈氏子。弱冠依易州保壽院出家。受具後遊方。參首山。山一日舉竹篦問曰。喚作竹篦即觸。不喚作竹篦即背。喚作甚麼。師掣得擲地上曰。是甚麼。山曰瞎。師於言下。豁然頓悟。師上堂曰。聞鐘聲。即尋聲而來。如無鐘聲。向甚處去即得。若是上來下去。是何面目。不來不去。又濕地上坐了。也作麼生。是衲僧出氣底鼻孔。道得底出來道看。直饒道得。也是勿交涉。若是道不得也。即墮坑落壍。便下座　問承古有言。良田取捨。捨即是。不捨即是。師曰。大洋海底鑽龜卜。曰恁麼即取捨俱忘也。師曰。遇明眼人舉似　問如何是佛法大意。師曰。杏熟來年麥。曰不會。師曰。棗收當年禾。僧禮拜。師曰。彭祖壽年八百歲。莫忘却稀禾稹麥　問如何是衲僧活計。師曰。城東太山廟。曰意旨如何。師曰。判官手裏筆　問如何是露地白牛。師曰。破盆子。曰未審其意。師曰。堪作甚麼　問不落言詮。請師便道。師曰。西方極樂世界。曰恁麼即滿口道不得也。師曰。東土樹子大　問如何是和尚受用處。師曰。長三尺　問如何是毗盧體。師曰。寒時寒煞。熱時熱煞。曰不會。師曰。冬天著火向。夏月取凉行　問學人心病。請師一服妙藥。師曰。破皮厚三寸。曰是何意旨。師曰。杖頭挑取　問如何是清淨法身。師曰。廁坑頭籌子　問如何是戒定慧。師曰。破家具　師一日陞座。僧問。纔上法堂來時如何。師拍禪床一下。僧曰。此意如何。師曰。無人過價。打與三百　問忽遇大闡提人來。還相為也無。師曰。法久成弊。曰慈悲何在。師曰。年老成魔　上堂。宗師血脉。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此士。有情無情。以手畫一畫曰。俱入此宗。此宗門中。亦能殺人。亦能活人。殺人須得殺人刀。活人須得活人句。作麼生是殺人刀活人句。道得底出來。對眾道看。若道不得。即孤負平生。珍重　問不在內。不在外。不在中間。未審在甚麼處。師曰。南斗六。北斗七　問如何是毗盧師法身主。師曰。僧排夏臘。俗列耆年。曰向上更有事也無。師曰。萬里崖州君自去。臨行惆悵怨他誰　上堂。夫行脚禪流。直須著忖。參學須具參學眼。見地須得見地句。方有相親分始得。不被諸境惑。亦不落於惡道。畢竟如何委悉。有時句到意不到。妄緣前塵。分別影事。有時意到句不到。如盲摸象。各說異端。有時意句俱到。打破虗空界。光明照十方。有時意句俱不到。無目之人縱橫走。忽然不覺落深坑　問如何是古今無異路。師曰。俗人盡褁頭。曰不會。師曰。闍黎無席帽　問己事未明。以何為驗。師曰。閙市裏打靜槌。曰意旨如何。師曰。日午點金燈　問布皷當軒擊。誰是知音者。師曰。眼中有澁釘。曰未審此意。師曰。喬翁賽南神　僧請益柏樹子話。師曰。我不辭與汝說。還信麼。曰和尚重言。爭敢不信。師曰。汝還聞簷頭水滴聲麼。其僧豁然。不覺失聲。曰㖿。師曰。你見箇甚麼道理。僧便以頌對曰。簷頭水滴。分明歷歷。打破乾坤。當下心息。師乃忻然　問僧。日暮投林。朝離何處。曰新戒不曾學禪。師曰。生身入地獄。下去。後有僧。到智門寬處舉前話。門曰。何不道鎖匙在和尚手裏　師因去將息。寮看病僧。僧問。和尚。四大本空。病從何來。師曰。從闍黎問處來。僧喘氣又問曰。不問時如何。師曰。撒手臥長空。僧曰㖿。便脫去。

　　潭洲神鼎洪諲禪師

　　襄水扈氏子。自遊方。寒暑一衲。甞與數耆宿。至襄沔間。一僧舉論宗乘。頗敏捷。會野飯山店中供辦。而僧論說不已。師曰。三界唯心。萬法唯識。唯識唯心。眼聲耳色。是甚麼人語。僧曰。法眼語。師曰。其義如何。曰唯心故。根境不相到。唯識故。聲色摐然。師曰。舌味是根境否。曰是。師以筯筴菜置口中。含胡而語曰。何謂相入耶。坐者駭然。僧不能答。師曰。途路之樂。終未到家。見解入微。不名見道。參須實參。悟須實悟。閻羅大王。不拍多語。僧拱而退。後返長沙。隱於衡嶽三生藏。有湘陰豪貴。來遊福嚴。即師之室。見其氣貌閒靜。一鉢挂壁。餘無長物。傾愛之。遂拜跪請曰。神鼎。乃我家植福之地。久乏宗匠。願師俱往何如。師笑而諾之。即以己馬負師至。十年始成叢席。一朽床。為說法座。其甘枯淡無比。又以德臘俱高。諸方尊之。如古趙州　僧問。諸法未聞時如何。師曰。風蕭蕭。雨颯颯。曰聞後如何。師曰。領話好　問魚鼓未鳴時如何。師曰。看天看地。曰鳴後如何。師曰。捧鉢上堂　問古寒㵎泉時如何。師曰。不是衲僧行履處。曰如何是衲僧行履處。師曰。不見古㵎寒泉　問兩手獻尊堂時如何。師曰。是甚麼　問學人到寶山。空手回時如何。師曰。臘月三十日　問如何是和尚家風。師曰。饑不擇食　問如何是和尚為人句。師曰。拈柴擇菜。曰莫祇這便是也無。師曰。更須仔細　問撥塵見佛時如何。師曰。佛亦是塵　問如何是道人活計。師曰。山僧自小。不曾入學堂　官人指木魚問。這箇是甚麼。師曰。驚回多少瞌睡人。官曰。洎不到此間。師曰。無心打無心　問如何是清淨法身。師曰。灰頭土面。曰。為甚麼如此。師曰。爭怪得山僧。曰未審法身向上還有事也無。師曰有。曰如何是向上事。師曰。毗盧頂上金冠子　問菩提本無樹。何處得子來。師曰。喚作無得麼　問持地菩薩修路等佛。和尚修橋等何人。師曰。近後　問和尚未見先德未如何。師曰。東行西行。曰見後如何。師曰。橫擔拄杖　上堂。舉洞山曰。貪瞋癡太無知。賴我今朝識得伊。行便打。坐便槌。分付心王仔細推。無量劫來不解脫。問汝三人知不知。師曰。古人與麼道。神鼎則不然。貪瞋癡實無知。十二時中任從伊。行即往。坐即隨。分付心王擬何為。無量劫來元解脫。何須更問知不知。

　　襄州谷隱山蘊聰慈照禪師

　　廣州張氏子。初參百丈恒。恒因結夏上堂。舉中觀論曰。正覺無名相。隨緣即道場。師便出問。如何是正覺無名相。丈曰。汝還見露柱麼。師曰。如何是隨緣即道場。丈曰。今日結夏。次參首山。問學人親到寶山。空手回時如何。山曰。家家門前火把子。師於言下大悟。呈偈曰。我今二十七。訪道曾尋覓。今朝喜得逢。要且不相識。後參大陽玄。玄問。近離甚處。師曰襄州。陽曰。作麼生是不隔底句。師曰。和尚住持不易。陽曰。且坐喫茶。師便下堂參眾。侍者問。適來新到祇對住持不易。和尚為甚麼教坐喫茶。陽曰。我獻他新羅附子。他酬我舶上茴香。你去問他有語在。侍者請師喫茶。問適來祇對和尚。道住持不易。意旨如何。師曰。真鍮不博金　住後。僧問。如何是佛。師曰。卭州多出九節杖。曰謝師指示。師曰。且莫作答佛話會却　問來時無物。去時空。二路俱迷。如何得不迷去。師曰。秤頭半斤。秤尾八兩　問如何是古佛心。師曰。踏著秤錘硬似鐵。曰意旨如何。師曰。明日向汝道　問青山綠水即不問。急切一句。作麼生道。師曰。手過膝耳垂肩　問如何是道。師曰。車碾馬踏。曰如何是道中人。師曰。橫眼豎坐　問日往月來遷。不覺年衰老。還有不老者麼。師曰有。曰如何是不老者。師曰。虬龍筋力高聲呌。晚後精靈轉更多　問如何是學人深深處。師曰。烏龜水底深藏六。曰未審其中事若何。師曰。路上行人莫與知　問古人索火。意旨如何。師曰。任他滅。曰滅後如何。師曰。初三十一　因作清涼河堰。僧問。忽遇洪水滔天。還堰得也無。師曰。上拄天下拄地。曰劫火洞然又作麼生。師曰。橫出豎沒　問深山巖崖中。還有佛法也無。師曰有。曰如何是深山巖崖中佛法。師曰。奇怪石頭形似虎。火燒松樹勢如龍　問古人道。見色便見心。露柱是色。那箇是心。師曰。晝見簸箕星。曰意旨如何。師曰。柳營節級橫階上　問如何是道。師曰。善犬帶牌。曰為甚如此。師曰。令人懼見　上堂。十五日已前諸佛生。十五日已後諸佛滅。十五日已前諸佛生。你不得離我這裏。若離我這裏。我有鉤子鉤你十五日已後諸佛滅。你不得住我這裏。若住我這裏。我有錐子錐你。且道。正當十五日。用鉤即是。用錐即是。遂有偈曰。正當十五日。鉤錐一時息。更擬問如何。回頭日又出　問如何是無縫塔。師曰。直下看。曰如何是塔中人。師曰。退後退後　問承古有言。祇這如今誰動口。意旨如何。師曰。莫認驢鞍橋。作阿爺下頷　太保張茂崇問。摩騰入漢。已涉繁詞。達磨單傳。請師直指。師曰。冬不寒臘後看　問若能轉物。即同如來。萬象是物。如何轉得。師曰。喫了飯無些子意智　問寸絲不挂法網無邊。為甚麼却有迷悟。師曰。兩桶一擔。問有情有用。無情無用。如何是無情應用。師曰。獨扇門子盡夜開　上堂。春景溫和。春雨普潤。萬物生芽。甚麼處不沾恩。且道。承恩力一句。作麼生道。良久曰。春雨一滴滑如油　問如何是學人自己法身。師曰。每日搬柴不易。曰此是大眾底。如何是學人底。師曰。三生六十劫　問逐日開單展鉢。以何報答施主之恩。師曰。被這一問和我愁殺。曰恁麼則謝供養也。師曰。得甚麼人氣力。僧禮拜。師曰。明日更喫一頓　問古人急水灘頭毛毬子。意旨如何。師曰。雲開月朗　問急水灘頭連底石。意旨如何。師曰。屋破見青天。曰如何委悉。師曰。通上徹下　問一處火發。任從你救。八方齊發時如何。師曰快。曰還求出也無。師曰。若求出即燒殺你。僧禮拜。師曰。直饒你不求出。也燒殺你　示眾。第一句道得。石裏迸出。第二句道得。挨拶將來。第三句道得。自救不了　上堂。五白猫兒爪距獰。養來堂上絕蟲行。分明上樹安身法。切忌遺言許外生。作麼生是許外生底句。莫錯舉　僧入室問。正當與麼時。還有師也無。師曰。燈明連夜照。甚處不分明。曰畢竟如何。師曰。來日是寒食。

　　汝州廣慧院元璉禪師

　　泉州陳氏子。參首山。山問。近離甚處。師曰漢上。山豎起拳曰。漢上還有這箇麼。師曰。這箇是甚麼盌鳴聲。山曰瞎。師曰。恰是。拍一拍便出。他日又問。學人親到寶山。空手回時如何。山曰。家家門前火把子。師當下大悟曰。某甲不疑天下老和尚舌頭也。山曰。汝會處作麼生。與我說來看。師曰。祇是地上水碙砂也。山曰。汝會也。師便禮拜　住後。僧問。如何是祖師西來意。師曰。竹竿頭上曜紅旗　侍郎楊億問。天上無彌勒。地下無彌勒。未審在甚麼處。師曰。敲甎打瓦。曰風穴道。金沙灘頭馬郎婦。意旨如何。師曰。更道也不及　問如何是無位真人。師曰。上木下鐵。曰恁麼則罪歸有處也。師曰。判官擲下筆。僧禮拜。師曰。拖出　問如何是佛。師曰。兩箇不是多　上堂。臨濟兩堂首座相見。同時下喝。諸人且道還有賓主也無。若道有。祇是箇瞎漢。若道無。亦是箇瞎漢。不有不無。萬里崖州。若向這裏道得。也好與三十棒。若道不得。亦與三十棒。衲僧家到這裏。作麼生出得。山僧圈䙡去。良久曰。苦哉。蝦蟇蚯蚓。𨁝跳上三十三天。撞著須彌頂百雜碎。拈拄杖曰。一隊無孔鐵鎚。速退速退　許郎中式漕。西蜀經由謁師。適接見於佛前。許曰。先拜佛。先拜長老。師曰。蝦蟇吞大蟲。許曰。恁麼則不拜去也。師曰。運使話墮。許曰。許長老具一隻眼。師以衣袖便拂。許曰。今日看破。便禮拜　宋仁宗景祐丙子正月二十六日。示四圓相。自書虎狗鼠牛字於中。揭方丈門。遂至九月二十六日示寂。

　　并州天承院三交智嵩禪師

　　范陽人。參首山。問如何是佛法的的大意。山曰。楚王城畔。汝水東流。師於此有省。乃作三元偈曰。須用直須用。心意莫定動。三歲師子吼。十方沒狐種。我有真如性。如同幕裏隱。打破六門關。顯出毗盧印。真骨金剛體可誇。六塵一拂永無遮。廓落世界空為體。體上無為真到家。山聞乃請喫茶。問這三頌是汝作耶。師曰是。山曰。或有人教汝現三十二相時如何。師曰。某甲不是野狐精。山曰。惜取眉毛。師曰。和尚落了多少。山以竹篦頭上打曰。這漢向後亂作去在　住後。上堂。文殊仗劒。五臺橫行。唐明一路。把斷妖訛。三世諸佛。未出教乘。網底游魚。龍門難渡。垂鉤四海。祇釣獰龍格外玄談。為求知識。若也舉揚宗旨。須彌直須粉碎。若也說佛說祖。海水便須枯竭。寶劒揮時。毫光萬里。放汝一路通方說話。把斷咽喉。諸人甚處出氣。僧問。鈍根樂小法。不自信作佛。作佛後如何。師曰。水裏捉麒麟。曰與麼則便登高座也。師曰。騎牛上三十三天　問古人拈槌豎拂。意旨如何。師曰。騎驢不著靴　問如何是奪人不奪境。師曰。家鄉有路無人。到曰如何是奪境不奪人。師曰。暗傳天子勅。陪行一百程。曰如何是人境兩俱奪。師曰。無頭蝦蟇脚指天。曰如何是人境俱不奪。師曰。晉祠南畔長柳巷　問古人東山西嶺青。意作麼生。師曰。波斯鼻孔大。曰與麼則西天迦葉。東土我師。師曰。金剛手板闊　問大悲千手眼。那箇是正眼。師曰。開化石佛拍手笑。晉祠娘子解謳歌　問臨濟推倒黃檗。因甚維那喫棒。師曰。正狗不偷油。雞銜燈盞走　問如何是截人之機。師曰。要用便用。曰請和尚用。師曰。拖出這死漢　鄭工部問。百尺竿頭獨打毬。萬丈懸崖絲繫腰時如何。師曰。幽州著脚。廣南廝撲。鄭無語。師曰。勘破這漢。鄭曰。二十年江南界裏。這回却見禪師。師曰。瞎老婆吹火　問二邊純莫立。中道不須安。未審。意旨如何。師曰。廣南出象牙。曰不會。請師直指。師曰。番國皮毬八百價　上堂。寒溫冷暖。著衣喫飯。自不欠少。波波地。覓箇甚麼。祇是諸人不肯承當。如今還有承當底麼。有則不得孤負山河大地。珍重　問祖師西來。三藏東去。當明何事。師曰。佛殿部署修。僧堂老僧葢。曰與麼則全明今日事也。師曰。今日事作麼生。僧便喝。師便打　問如何是學人用心處。師曰。光剃頭淨洗鉢。曰如何是學人行履處。師曰。僧堂前。佛殿後　上堂。舉法眼偈曰。見山不是山。見水何曾別。山河與大地。都是一輪月。大小法眼未出涅槃堂。三交即不然。山河與大地。錐刀各自用。久立珍重。

　　忻州鐵佛院智嵩禪師

　　有同參到。師見便問。還記得相識麼。參頭擬議。第二僧。打參頭一坐具曰。何不快祇對和尚。師曰。一箭兩垛　師問僧甚處來。曰臺山來。師曰。還見龍王麼。曰和尚試道看。師曰。我若道即瓦解冰消。僧擬議。師曰。不信道　問亡僧遷化。向甚麼處去也。師曰。丁坡不走。快便難逢。

　　汝州首山懷志禪師

　　僧問。如何是祖師西來意。師曰。三尺杖子破瓦盆　問如何是佛。師曰。桶底脫　問從上諸聖有何言句。師曰。如是我聞。曰不會。師曰。信受奉行。

　　池州仁王院處評禪師

　　問首山。如何是佛法大意。山便喝。師禮拜。山拈棒。師曰。老和尚沒世界那。山拋下拄杖曰。明眼人難謾。師曰。草賊大敗。

　　隨州智門迥罕禪師

　　為北塔僧使。點茶次。師起揖曰。僧使近上坐。使曰。鷂子頭上。爭敢安巢。師曰。棒上不成龍。隨後打一坐具。使茶罷。起曰。適來却成觸忤和尚。師曰。江南杜禪客。覓甚麼第二盌。

　　襄州鹿門慧照山主

　　楊億侍郎問曰。入山不畏虎。當路却防人時如何。師曰。君子坦蕩蕩　僧問。如何是鹿門山。師曰。石頭。大底大。小底小。曰如何是山中人。師曰。橫眼豎臥。

　　丞相王隨居士

　　謁首山。得言外之旨。自爾履踐深明。大法臨終書偈曰。畵堂燈已滅。彈指向誰說。去住本尋常。春風掃殘雪。

五燈全書卷第二十二


卍新纂大日本續藏經第 81 冊 No. 1571 五燈全書


五燈全書卷第二十三

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　臨濟宗

　　南嶽下十世

　　汾陽昭禪師法嗣

　　潭州石霜楚圓慈明禪師

　　全州李氏子。生宋太宗雍熙丁亥。少為書生。年二十二。依湘山隱靜寺出家。其母有賢行。使之遊方。師連眉秀目。頎然豐碩。然忽繩墨所至。為老宿所訶。以為少叢林。師崖柴而笑曰。龍象蹴踏。非驢所堪。常以竹杖。負骨董箱。遊襄沔間。與守芝谷泉。結伴入洛。聞汾陽道望。遂往謁焉。陽顧而默器之。經二年。未許入室。每見必罵詬。或毀詆諸方。及有所訓。皆流俗鄙事。一夕訴曰。自至法席已再夏。不蒙指示。但增世俗塵勞念。歲月飄忽。己事不明。失出家之利。語未卒。陽熟視罵曰。是惡知識。敢裨販我。怒舉杖逐之。師擬伸救。陽掩師口。師乃大悟。曰是知臨濟道出常情。服役七年。辭去。依唐明嵩。嵩甞謂師曰。楊大年內翰。知見高。入道穩實。子不可不見。師乃往見之。年問曰。對面不相識。千里却同風。師曰。近奉山門請。年曰。真箇脫空。師曰。前月離唐明。年曰。適來悔相問。師曰。作家。年便喝。師曰。恰是。年復喝。師以手劃一劃。年吐舌曰。真是龍象。師曰。是何言歟。年喚客司點茶來。元來是屋裏人。師曰。也不消得。茶罷。又問。如何是上座為人一句。師曰。切年曰。與麼則長裙新婦拖泥走。師曰。誰得似內翰。年曰。作家作家。師曰。放你二十棒。年拊膝曰。這裏是甚麼所在。師拍掌曰。也不得放過。年大笑。又問。記得唐明當時悟底因緣麼。師曰。唐明問首山。如何是佛法的的大意。山曰。楚王城畔。汝水東流。年曰。祇如此語。意旨如何。師曰。水上挂燈毬。年曰。與麼則孤負古人去也。師曰。內翰疑則別參。年曰。三脚蝦蟇跳上天。師曰。一任𨁝跳。年乃大笑。館於齋中。日夕質疑。智證因聞前言。往行恨見之晚。朝中見駙馬都尉李公遵勗曰。近得一道人。真西河師子。李曰。我以拘文。不能就謁奈何。年默然。歸語師曰。李公。佛法中人。聞道風遠至。有願見之心。政以法不得。與侍從過從。師於是邌明謁李公。公閱謁。使童子問曰。道得。即與上座相見。師曰。今日特來相看。又令童子曰碑。文刊白字。當道種青松。師曰。不因今日節。餘日定難逢。童又出曰。都尉言。與麼則與上座相見去也。師曰。脚頭脚底。公乃出。坐定。問曰。戒聞西河有金毛獅子。是否。師曰。甚麼處得者消息。公便喝。師曰。野干鳴。公又喝。師曰。恰是。公大笑。師辭。公問。如何是上座臨行一句。師曰。好將息。公曰。何異諸方。師曰。都尉又作麼生。公曰。放上座二十棒。師曰。專為流通。公又喝。師曰。瞎公曰。好去。師應諾諾。自是往來楊李之門。以法為友。久之。辭還河東。年曰。有一語。寄與唐明得麼。師曰。明月照見夜行人。年曰。却不相當。師曰。更深猶自可。午後更愁人。年曰。開寶寺前金剛近日因甚麼汗出。師曰。知年曰。上座臨行。豈無為人底句。師曰。重疊關山路。年曰。與麼則隨上座去也。師噓一聲。年曰。真師子兒。大師子吼。師曰。放去又收來。年曰。適來失脚踏倒。又得家童扶起。師曰。有甚麼了期。年大笑。師還唐明。李公遣兩僧訊師。師於書尾。畫雙足。寫來僧名。以復之。公作偈曰。黑毫千里餘。金槨示雙趺。人天渾莫測。珍重赤鬚胡。師以母老南歸。至瑞州。首眾於洞山時。聰禪師居焉。先是。汾陽謂師曰。我徧參雲門兒孫。特以未見聰為恨。故師依止三年。乃遊仰山楊大年。以書抵宜春太守黃宗。且使請師出世說法。守以南源致師　住後。上堂。豎起拄杖曰。過去諸佛。現在諸佛。未來諸佛。西天二十八祖。唐土六祖。天下老和尚。總變成南源拄杖子去也。汝諸人。向什麼處。安身立命。看看拄杖子。穿過你諸人髑髏去也。還有識痛癢者麼。有即出來。對眾𨁝跳看。若無。南源今日失利。喝一喝。卓拄杖。下座　上堂。一塵纔舉。大地全放。一毛頭師子。百億毛頭。現百億毛頭師子。一毛頭。現千頭萬頭。但識取一頭。乃豎起拄杖子曰。者箇是南源拄杖子。那箇是一頭。喝一喝。卓拄杖。下座　問如何是佛。師曰。人老病生　問如何是接初機底句。師曰。一刀兩段。曰如何是驗衲僧底句。師曰。寒山拾得。曰如何是正令行底句。師曰。來千去萬。曰如何是立乾坤句。師曰。天高海濶　問與師竝坐時如何。師曰。線穿黃葉　上堂。天地與我同根。萬法與我一體。乃豎起拄杖子曰。者箇是南源拄杖子。那箇是體。良久曰。渡河須用筏。到岸不須船。喝一喝。卓拄杖。下座　上堂。豎起拄杖曰。河沙諸佛。河沙國土。總被南源拄杖子一口吞却。其中眾生。不覺不知。你衲僧。鼻孔在什麼處。若知去處。橫擔拄杖。目視雲霄。若也不知。長連牀上。有粥有飯。喝一喝官人問。如何是南源境。師曰。鑿池秋待月。種竹夏遮陽。曰如何是境中人。師曰。城中公子般般貴。林下道人事事貧　問久昧衣珠。請師指示。師曰。草賊大敗。曰透走無路。師曰。脚踏不動　座主問。承教有言。因緣自然即不問。如何是因緣。師曰。記來多少時也。曰如何是自然。師曰。速退速退。妨他別人問　師住三年。棄去謁神鼎諲。諲首山高第。望尊一時。衲子非人類精奇。無敢登其門者。住山三十年。門弟子。氣吞諸方。師髮長不剪。弊衣楚音。通謁稱法姪。一眾大笑。諲遣童子問。長老誰之嗣。師仰視屋曰。親見汾陽來。諲杖而出。顧見頎然。問曰。汾州有西河師子。是否。師指其後。絕呌曰。屋倒矣。童子返走。諲回顧相矍鑠。師地坐脫隻履。而視之。諲老忘所問。又失師所在。師徐起整衣。且行且語曰。見面不如聞名。遂去。諲遣人追之。不可。歎曰。汾州乃有此兒耶。師自是名重叢林。定林沙門本延。有道行。雅為士大夫所信敬。諲見延。稱師知見可興臨濟。會道吾虗席。延白郡。請以師主之。法令整肅亡軀。為法者集焉　上堂。佛以一音演說法。眾生隨類各得解。且道。晝行夜臥一句。作麼生。道良。久以拄杖卓一下曰。德山證明　問𧴛豸當軒。學人擬議。如何得入。師曰。還覺頭痛麼　上堂。心隨萬境轉。轉處實能幽。隨流認得性。無喜復無憂。拈起拄杖曰。者個是道吾拄杖子。那個是諸人心。河沙國土。河沙諸佛。西天二十八祖。唐土六祖。盡在道吾拄杖子上。轉大法輪。諸人還見麼。若見。朝遊西天。暮歸東土。若也不見。晨朝有粥。齋時有飯。卓拄杖一下　上堂。有物先天地。無形本寂寥。能為萬象主。不逐四時凋。拈拄杖曰。者個是道吾拄杖。那個是萬象主。良久曰。若見諸相非相。即見如來。喝一喝。卓拄杖。下座　上堂。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝一喝曰。且道是照是用。緇素辨得麼。試出來呈醜拙看。若無道。吾今日失利。喝一喝　上堂。僧出禮拜。起便喝。師曰。作麼生。僧又喝。師曰。瞎僧禮拜。師曰。三十棒。且待別時來。與你喫　問古人面壁意旨如何。師曰。有年無德　師次住石霜。開堂日。僧問。維摩一默。未稱師宗。棒喝齊施。中流罔措。今日一會。請師方便。師曰。石笋逢春長。霜花向日開。曰與麼則陽鳥喃喃語。雨過百花新。師曰。不因漁父引。焉知水淺深。曰峻水隨流急。雲開照碧天。師曰。我行荒草裏。你又入深村。僧應諾曰。官不容鍼。更借一問。師曰。放你三十棒　問古鏡未磨時如何。師曰。新羅打鼓。曰磨後如何。師曰。西天作舞　上堂。青蓮視瞬已多繁迦葉。微微笑自謾。少室坐羞癡截臂。黃梅呈解頌多般。入門棒喝重重錯。向上宗乘肉自剜。公案現成誰懡㦬。鑒咦啐啄哂傍觀。一宿覺來知是誤。不言師範更無端。丈夫皆有衝天志。北斗南星背面看　示徒偈曰。黑黑黑。道道道。明明明。得得得　師室中插劒一口。以草鞋一對水一盆。置在劒邊。每見入室。即曰。看看。有至劒邊擬議者。師曰。險喪身失命了也。便喝出　師冬日牓僧堂。作此字。[(○*○*○)/＝]二二三几[(┐@三)*(田/?)][水-?+(曲-曰+口)]。其下注曰。若人識得。不離四威儀中。首座見曰。和尚今日放參。師聞而笑之　仁宗寶元戊寅。李都尉。遣使邀師曰。海內法友。唯師與楊大年耳。大年棄我而先。僕年來顛覺衰落。忍死以一見公。仍以書抵潭帥敦遣之。師惻然。與侍者舟而東下。舟中作偈曰。長江行不盡。帝里到何時。既得涼風便。休將艣棹施。至京師。與李公會。月餘而李公果歿。臨終畫一圓相。又作偈獻師。曰世界無依。山河匪礙。大海微塵。須彌納芥。拈起幞頭。解下腰帶。若覓死生。問取皮袋。師曰。如何是本來佛性。公曰。今日熱如昨日隨聲。便問。師臨行一句作麼生。師曰。本來無罣礙。隨處任方圓。公曰。晚來困倦。更不答話。師曰。無佛處作佛。公於是泊然而逝。仁宗皇帝。尤留神空宗。聞李公之化。與師問答。加歎久之。師哭之慟。臨壙而別。有旨賜官。舟南歸。中途謂侍者曰。我忽得風痺疾。視之口吻已喎斜。侍者以足頓地曰。當奈何平生呵佛罵祖今乃爾。師曰。無憂為汝正之。以手整之如故。曰而今而後。不鈍置汝。康定庚辰正月五日示寂。壽五十四。臘三十二。銘行實於興化。塔全身於石霜(續通鑑則平河東。在太平興國己卯。據佛運統紀。則師入滅。於康定庚辰。以壽數逆而推之。則雍熙丁亥師始生。僧寶傳所載。恐失考證)。

　　滁州琅琊山慧覺廣照禪師

　　西洛人。父為衡陽太守。因疾傾喪。師扶櫬歸洛。過澧陽藥山。宛若夙居。緣此出家。遊方參問。得法汾陽。應緣滁水。與雪竇明覺。同時唱道。四方皆謂二甘露門。逮今淮南遺化如在　上堂。有僧出打一圓相。師便打曰。道道。曰不道不道。師又打。僧曰。三世諸佛。不出於此。師又打。乃曰。大眾。教中道。以手指比丘。犯波逸提。山僧今日入地獄。如箭射　上堂。彼我無差。色心不二。遂拈杖曰。你若喚作拄杖子。有眼如盲。若不喚作拄杖子。還同避溺而投火。你若脫體會去。但知喚作拄杖子。卓拄杖一下。便下座　上堂。拈起拄杖曰。山僧有時一棒諸佛降生。有時一棒轉大法輪。有時一棒入般涅槃。你且道。諸佛降生。轉大法輪。入般涅槃。相去多少。良久曰。莫謗如來正法輪。珍重　小參。僧問。放過一著。滿目光生。把斷要津。萬木凋弊。學人上來。請師垂示。師曰。老僧退後。曰放過總由和尚去也。師曰。闍黎進前三步。曰不入虎口。爭見虎牙師。曰十字路頭。望空啟告。問十年磨一劒。霜刃未曾試時如何。師曰。本分作家。僧便喝。師曰。老僧失利。曰恰是。師呵呵大笑。乃舉先梁山。曰南來者。與三十棒。北來者。與三十棒。然雖如是不當宗乘。師曰。梁山好。一片真金。將作頑鐵。賣却琅琊。即不然。南來者與三十棒。北來者與三十棒。從教天下衲僧貶駁。珍重　上堂。有句無句。如藤倚樹。樹倒藤枯。恰好喫棒。你且道。過在什麼處。良久曰。不是僧繇手。徒說會丹青　上堂。舉汾陽先師頌。曰三元三要事難分。得旨忘言。一喝曰。是第幾元。良久曰。你也沒量罪過。我也沒量罪過。卓拄杖。下座　上堂。春風䬃䬃。古佛嘉猷。淥水潺潺。道人活計。若與麼會。貶向崖州。本色衲僧。如何理論。良久曰。果聞猿呌斷腸聲。珍重　上堂。山僧常向諸人道。擬心即差。動念即錯不擬不錯。一任你諸人貶剝。你且道。貶剝什麼處。良久曰。想君不是金牙作。爭解彎弓射尉遲　上堂。拈起拄杖曰。先佛世尊道。觀法性空。是無上智。山僧。喚者個作拄杖子。汝諸人。作麼生觀。有智不假年高。無智徒勞百歲。卓拄杖。下座　上堂。拈起拄杖曰。十方諸佛降生。也在拄杖頭上轉。汝諸人。作麼生委悉。良久曰。不可待緣木求魚。見危致命。卓拄杖。下座　上堂。拈起拄杖曰。盤山道。向上一路滑。南院道。壁立千仞險。臨濟道。石火電光鈍。琅琊有定乾底句。各各高著眼。高著眼。卓拄杖。下座　問承教有言。法不在內。不在外。不在中間。未審。在什麼處。師曰。逢人莫錯舉曰。還許學人請益也無。師曰。啼得血流無用處。僧禮拜。師曰。猶較些子　問九夏賞勞。誰人得薦。師曰。周秦漢魏。曰與麼則昨夜一聲鴈。西風萬里秋。師曰靜處薩婆訶　上堂。千說萬說。不如一決。諸仁者。且道。決個什麼。良久曰。點鐵化為金玉易。勸人除却是非難　上堂。舉永嘉和尚道。但得本莫愁末。如淨瑠璃含寶月。遂拈起拄杖曰。者個是拄杖子。阿那個是本。曰任是深山更深處。也應無計避王徭。珍重　上堂。盡大地是個餬餅。從他江南兩浙。河北關西。咬者咬。嚼者嚼。矇𥋾禪和。被山僧擗頭打一棒。走入露柱裏藏身。且道。露柱裏。明得什麼邊事。若也不會。拄杖子。為汝念個揭諦真言。以拄杖卓一下　上堂。拈起拄杖。作靠山猛虎。放下拄杖。如入水蛟龍。靠山猛虎作麼生商量。入水蛟龍如何話會。若也不知者。一竅拄杖子。笑汝去也。卓拄杖一下　上堂。若論此事。如洪鐘待扣聲應長空。如寶鏡當軒影臨萬象。天不能葢。地不能載。賢愚共處其間。聖凡即之不得。山僧與麼道。大有人笑去在。他也笑。我也笑。誰人知此竅。三十年更笑去在。珍重　上堂。擊水魚頭痛。穿林宿鳥驚。黃昏不擊鼓。日午打三更。諸禪德。既是日午。為甚却打三更。良久曰。昨見垂楊綠。今逢落葉黃　上堂。色即是空。非色滅空。我喚者個。作拄杖子。你等諸人。喚作什麼。卓拄杖曰。欲知瀚海路。須是去來人。

　　瑞州大愚山守芝禪師

　　太原王氏子。上堂。僧問。如何是道。師曰。八斛四斗。曰如何是道中人。師曰。煑粥煠飯。問寶劒未出匣時如何。師曰。切忌道著。曰出匣後如何。師曰。天魔腦裂。乃曰。舉一步。須彌岌峇。海水騰波。不舉一步。放微塵國土。助一切諸佛。出興於世。轉大法輪。還信得麼。若信得西。瞿耶尼喫飯去　上堂。樵婦擔柴。醫王辨價。藥多病甚。便下座　上堂。槌鐘擊鼓。聚集諸上座。上來下去。子承父業。賺殺多少人　上堂。有句無句。如藤倚樹。樹倒藤枯。恰認得個倒根處　上堂。霧卷雲收。江山逈秀。不傷物義。波斯去帽　上堂。麤言及細語。皆歸第一義。諸上座。每日上來。老僧說夢。誑嚇諸人。雖然如是。子承父業。賺殺多少人　上堂。十地驚心。二乘罔測。銅頭鐵額。擊禪牀下座　上堂。端然據坐。度脚賣靴。左視右顧。不准一錢。上堂。三世諸佛不知有。狸奴白牯却知有。乃拈起拂子曰。狸奴白牯。總在這裏。放光動地。何謂如此兩段不同　上堂。德山入門便棒。臨濟入門便喝。翠巖這裏即不然。三門前好。與三十棒。何謂如此棒喝齊施。早已賖古今。皆贊絕周遮。二途不涉。憑何說南海。波斯獻象牙。

　　潭州石霜法永禪師

　　久參汾陽。以未盡透膺不無礙。一夕與石霜圓。圍爐次。圓以火筯敲炭曰。永首座永首座。師咄曰。野狐精。圓指師曰。訝郎當漢。又恁麼去也。師乃豁然。住後。僧問。如何是佛。師曰。臂長衫袖短。問。如何是祖師西來意。師曰。布袴膝頭穿。

　　舒州法華院全舉禪師

　　到公安遠處。安問。作麼生是伽藍。師曰。深山藏獨虎。淺草露羣蛇。曰作麼生是伽藍中人。師曰。青松葢不得。黃葉豈能遮。曰道甚麼。師曰。少年玩盡天邊月。潦倒扶桑沒日頭。曰一句兩句。雲開月露。作麼生。師曰。照破佛祖　到大愚芝處。愚問。古人見桃花。意作麼生。師曰。曲不藏直。曰那個且從這個作麼生。師曰。大街拾得金。四隣爭得知。曰上座還知麼。師曰。路逢劒客須呈劒。不是詩人不獻詩。曰。作家詩客。師曰。一條紅線兩人牽。曰玄沙道。諦當甚諦當敢。保老兄未徹在。又作麼生。師曰。海枯終見底。人死不知心。曰却是。師曰。樓閣凌雲勢。峰巒疊翠層　到琅琊覺處。琊問。近離甚處。師曰。兩浙。曰船來陸來。師曰。船來。曰船在甚處。師曰。步下。曰不涉程途一句。作麼生道。師以坐具摵一摵曰。杜撰長老。如麻似粟。拂袖而出。琊問侍者。此是甚麼人。者曰。舉上座。琊曰。莫是舉師叔麼。先師教我尋覔伊。遂下旦過。問上座莫是舉師叔麼。莫怪適來相觸忤。師便喝。復問。長老何時到汾陽。琊曰。某時到。師曰。我在浙江。早聞你名。元來見解祇如此。何得名播寰宇。琊遂作禮曰某甲罪過　上堂。菩提離言說。從來無得人。雖然如是。不免口過　上堂。心不是佛。智不是道。且道是什麼。刻舟求劒。膠柱調絃　上堂。三乘十二分教。只是個藥方。且道。治什麼病。乃曰。父母緣生口　上堂。古人有一轉不了底因緣。舉示大眾。分明記取　上堂。諸高德。叢林規矩。朝晚二時。上來相見。一回即不可。若約佛法事。塵劫來未曾昧。雖然如是。敗種且不發芽　上堂。大眾會麼。師子一滴乳。能破八斛驢乳。記得。僧問。老宿如何是佛。對曰不封不樹。大眾會麼。若不會。重下注脚去也。不封不樹。以棘欒　上堂。舉古人道一塵起大地收。師曰。一葉落天下秋　上堂。舉南泉曰。道個如如早是變也。今時師僧。須向異類中行始得。且道。作麼生是異類中行。師曰。石牛長臥三春霧。木馬嘶時秋後泉　上堂。語漸也。返常合道。論頓也。不留朕迹。直饒論其頓。返其常。也是抑而為之　問寶劒未出匣時如何。師曰。住曰出匣後如何。師曰。點僧禮拜。師曰。三三　問如何是佛。師曰。波斯倚夜臺　問古人道。承言者喪。滯句者迷。學人總不恁麼時如何。師曰。點檢舌頭看。曰官不容針。私通車馬。師曰。伶俐人難得　問明月海雲遮不得。舒光直透水晶宮。時如何。師曰。打破了來相見　問佛身充滿於法界。未審。向什麼處行履。師曰。眉毛重多少。曰不離當處常湛然。師曰。滯殻迷封　問不落言詮。請師端的。師曰。鐵門路嶮　問如何是佛。師曰。老僧當門無齒。曰為什麼如此。師曰。只為老僧謗佛。

　　南嶽芭蕉菴大道谷泉禪師

　　泉州人。受法汾陽。放蕩湖湘。後省同參慈明。明問。白雲橫谷口。道人何處來。師左右顧視曰。夜來何處火。燒出古人墳。明曰。未在更道。師作虎聲。明以坐具便摵。師接住。推明置禪牀上。明却作虎聲。師大笑曰。我見七十餘員善知識。今日始遇作家　法昌遇來參。問菴主在麼。師曰。誰曰行脚僧。師曰。作甚麼。曰禮拜菴主。師曰。恰值菴主不在曰你聻。師曰。向道不在說甚麼你我。拽棒趂出。遇次日再來。師又趂出。遇一日又來。問菴主在麼。師曰。誰曰行脚僧。揭簾便入。師攔胸搊住曰。我這裏狼虎縱橫。尿牀鬼子。三回兩度來。討甚麼。曰人言。菴主親見汾陽來。師解衣抖擻曰。你道我見汾陽。有多少奇特。曰如何是菴中主。師曰。入門須辨取。曰莫祇這便是麼。師曰。賺却幾多人。曰前言何在。師曰。聽事不真。喚鐘作甕。曰萬法泯時全體現。君臣合處正中邪去也。師曰。驢漢不會。便休亂統作麼。曰未審。客來將何祇待。師曰。雲門餬餅趙州茶。曰恁麼則謝師供養去也。師叱曰。我這裏火種也未有。早言謝供養　師因大雪作偈曰今朝甚好雪。紛紛如秋月。文殊不出頭。普賢呈醜拙　慈明遷住福嚴。師又往省之。少留而還。作偈寄之曰。相別而今又半年。不知誰共對談禪。一般秀色湘山裏。汝自匡徒我自眠。明覽笑而已　又嘗作偈曰。我又誰管你天。誰管你地。著個破紙襖。一味工打睡。任地金烏東上。玉兔西墜。榮辱何預我。興亡不相關。一條拄杖一葫蘆。閒走南山與北山　宋仁宗嘉祐中。被妖言誤。配郴州牢城。盛暑負土。經通衢弛擔。說偈曰。今朝六月六。谷泉受罪足。不是上天堂。便是入地獄。言訖微笑。泊然如蟬蛻。闍維。舍利不可勝數。郴人塔之。至今祠焉。

　　蘄州黃梅龍華寺曉愚禪師

　　到五祖戒處。祖問。不落唇吻一句。作麼生道。師曰。老老大大。話頭也不照顧。祖便喝。師亦喝。祖拈棒。師拍手便出。祖召曰。闍黎且住話在。師將坐具。搭在肩上。更不回首　上堂。摩騰入漢。已涉繁詞。達磨西來。不守己分。山僧今日與麼道也。是為他閒事長無明。

　　安吉州天聖皓泰禪師

　　到琅琊。琊問。埋兵掉鬬。未是作家。匹馬單鎗。便請相見。師指琊曰。將頭不猛。帶累三軍。琊打師一坐具。師亦打琊一坐具。琊接住曰。適來一坐具。是山僧令行。上座一坐具。落在甚麼處。師曰。伏惟尚饗。琊拓開曰。五更侵早起更有夜行。人。師曰。賊過後張弓。琊曰。且坐喫茶　住後。僧問。如何是佛。師曰。黑漆聖僧。曰如何是佛法大意。師曰。看墻似土色。

　　唐州龍潭智圓禪師

　　辭汾陽。陽曰。別無送路。與子一枝拄杖。一條手巾。師曰。手巾和尚受用。拄杖即不消得。陽曰。汝但將去。有用處在。師便收。陽曰。又道不用。師便喝。陽曰。已後不讓臨濟。師曰。正令已行。陽來日送出三門。乃問。汝介山逢尉遲時如何。師曰。一刀兩段。陽曰。彼現那叱。又作麼生。師拽杖便行。陽喝曰。這回全體分付　住後。僧問。承教有言。是真精進。是名真法供養如來。如何是真法。師曰。夜聚曉散　問如何是龍潭劒。師曰。觸不得。曰用者如何。師曰。白骨連山　問昔日窮經。今日參禪。此理如何。師曰。兩彩一賽。曰作麼生領會。師曰。去後不留蹤　問如何是佛。師曰。火燒不燃　問古殿無佛時如何。師曰。三門前合掌。

　　舒州投子圓修禪師

　　僧問。達磨未來時如何。師曰。出口入耳。曰來後如何。師曰。叉手竝足。

　　汾州太子院道一禪師

　　僧問。如何是佛。師曰。賣扇老婆手遮日　問紅輪未出時如何。師曰。照燭分明。曰出後如何。師曰。撈天摸地　問如何是學人親切處。師曰。慈母抱嬰兒。曰如何是學人轉身處。師曰。街頭巷尾。曰如何是學人著力處。師曰。千斥擔子兩頭搖　問古曲無音韻。如何和得齊。師曰。三九二十七。籬頭吹觱栗。曰宮商角徵非關妙。石人拊掌笑呵呵。師曰。同道方知。

　　葉縣省禪師法嗣

　　舒州浮山法遠圓鑒禪師

　　鄭州王氏子。年十九。游并州。投三交嵩出家。為沙彌時。見僧入室。問趙州庭栢因緣。嵩詰其僧。師在傍有省。進具後。謁汾陽葉縣。皆蒙印可。嘗與達觀頴薛大頭七八輩。遊蜀幾遭橫逆。師以智脫之。眾以師曉吏事。故號遠錄公。開堂日。僧問。師唱誰家曲。宗風嗣阿誰。師曰。八十翁翁輥繡毬。曰恁麼則一句逈然開祖胄。三元戈甲振叢林。師曰。李陵元是漢朝臣　問如何是佛。師曰。大者如兄。小者如弟　問如何是祖師西來意。師曰。平地起骨堆　問祖師門下。壁立千仞。正令當行。十方坐斷。和尚將何表示。師曰。寒貓不捉鼠。曰莫便是為人處也無。師曰。波斯不繫腰　問新歲已臨。舊歲何往。師曰。目前無異怪。不用貼鍾馗。曰畢竟如何。師曰。將謂目前無。僧以手畫曰。爭奈這個何。師便打　師與王質。待制論道。畫一圓相曰。一不得匹馬單鎗。二不得衣錦還鄉。鵲不得喜。鴉不得殃。速道速道。王罔措。師曰。勘破了也　上堂。更莫論古話。今祇據目前事。與你諸人。定奪區分。僧便問。如何是目前事。師曰。鼻孔。曰如何是向上事。師曰。眼睛　歐陽文忠公。聞師奇逸。造其室。未有以異之。與客碁。師坐其旁。文忠遽收局。請因碁說法。師即令撾鼓。陞座曰。若論此事。如兩家著碁相似。何謂也。敵手知音。當機不讓。者是綴五饒三。又通一路始得。有一般底祇解。閉門作活。不會奪角衝關。硬節與虎口齊。彰局破後。徒勞綽斡。所以道。肥邊易得。廋肚難求。思行則往往失粘。心麤而時時頭撞。休誇國手謾說神仙。贏局輪籌。即不問。且道。黑白未分時。一著落在甚麼處。良久曰。從來十九路。迷悟幾多人。文忠嘉歎。從容謂同僚曰。修初疑禪。語為虗誕。今日見此老機緣。所得所造。非悟明於心地。安能有此妙旨哉　上堂。天得一以清。地得一以寧。君王得一以治。天下衲僧得一。禍患臨身。擊禪牀。下座　上堂。諸佛出世。建立化門。不離三身。智眼亦如摩醯首羅三目。何故。一隻。水泄不通。緇素難辯。一隻。大地全開。十方通暢。一隻。高低一顧。萬類齊瞻。雖然若是。本分衲僧。陌路相逢。別具通天正眼始得。所以道。三世諸佛不知有。狸奴白牯却知有。且道。狸奴白牯知有。個甚麼事。要會麼。深秋簾幙千家雨。落日樓臺一笛風　師暮年休於會聖巖。敘佛祖奧義。作九帶曰。佛正法眼帶。佛法藏帶。理貫帶。事貫帶。理事縱橫帶。屈曲垂帶。妙叶兼帶。金針雙鎖帶。平懷常實帶。學者既已傳誦。師曰。若據圓極法門。本具十數。今此九帶。已為諸人說了。更有一帶。還見得麼。若也見得。親切分明。却請出來對眾說看。說得分明。許汝通前九帶。圓明道眼。若見不親切。說不相應。唯依吾語。而為已解。則名謗法。諸人到此如何。眾無語。師叱之而去。

　　汝州寶應院法昭演教禪師

　　僧問。一言合道時如何。師曰。七顛八倒。曰學人禮拜。師曰。教休不肯休。直待雨淋頭　問大通智勝佛。十劫坐道場。佛法不現前。不得成佛道。為甚麼不得成佛道。師曰。赤脚騎鐵驢。直至海南居　上堂。十二時中。許你一時絕學。即是學佛法不見。阿難多聞第一。却被迦葉擯出。不得結集。方知聰明博學。記持憶想。向外馳求。與靈覺心。轉沒交涉。五蘊殻中。透脫不過。順情生喜。違情生怒。葢覆深厚。自纏自縛。無有解脫。流浪生死。六根為患。眾苦所逼。無自由分。而被妄心於中主宰。大丈夫兒。早搆取好。喝一喝曰。參　上堂。寶應門風險。入者喪全身。作麼生是出身一句。若道不得。三十年後。

　　唐州大乘山慧果禪師

　　僧問。如何是從上來傳底意。師曰。金盤拓出眾人看　問撥塵見佛時如何。師曰撥塵即乖。見佛即錯。曰總不如是時如何。師曰。錯　問如何是道。師曰。寬處寬。窄處窄。曰如何是道中人。師曰。苦處苦。樂處樂。曰道與道中人。相去多少。師曰十萬八千　問如何是祖師西來意。師曰。天晴日。出曰學人不會。師曰。雨下泥生。

　　禪鼎諲禪師法嗣

　　荊南府開聖寶情山主

　　僧問。如何是開聖境。師曰。三烏引路。曰如何是境中人。師曰。二虎巡山。

　　天台山妙智寺光雲禪師

　　僧問。如何是祖師西來意。師曰。東籬黃菊。曰意旨如何。師曰。九日重陽。

　　谷隱聰禪師法嗣

　　潤州金山曇潁達觀禪師

　　杭州丘氏子。首謁大陽玄。問洞山特設偏正君臣。意明何事。陽曰。父母未生時事。師曰。如何體會。陽曰。夜半正明。天曉不露。師罔然。遂謁谷隱舉前話。隱曰。大陽不道不是。祇是口門窄。滿口說未盡。老僧即不然。師問。如何是父母未生時事。隱曰。糞墼子。師曰。如何是夜半正明天曉不露。隱曰。牡丹花下睡猫兒。師愈疑駭。一日普請。隱問。今日運薪耶。師曰。然隱曰。雲門問僧。人般柴。柴般人。如何會。師無對。隱曰。此事。如人學書。點畫可効者工。否者拙。葢未能忘法耳。當筆忘手。手忘心。乃可也。師於是默契。良久曰。如石頭云。執事元是迷。契理亦非悟。隱曰。汝以為藥語。為病語。師曰。是藥語。隱呵曰。汝以病為藥。又安可哉。師曰。事如函得葢。理如箭直鋒。妙寧有加者。而猶以為病。實未喻旨。隱曰。妙至是。亦祇名理事。祖師意旨。智識所不能到。矧事理能盡乎。故世尊云。理障礙正見知。事障續諸生死。師恍如夢覺。曰如何受用。隱曰。語不離窠臼。安能出葢纏。師歎曰。纔涉唇吻。便落意思。盡是死門。終非活路　住後。示眾。纔涉唇吻。便落意思。盡是死門。俱非活路。直饒透脫。猶在沉淪。莫教孤負平生。虗度此世。要得不孤負平生麼。拈拄杖卓一下曰。須是莫被拄杖瞞始得。看看拄杖子。穿過你諸人髑髏。𨁝跳入你鼻孔裏去也。又卓一下　僧問。經文最初兩字。是甚麼字。師曰。以字。曰有甚麼交涉。師曰。八字。曰好賺人。師曰。謗此經故獲罪如是　問一百二十斤鐵枷。教阿誰擔。師曰。老僧。曰自作自受。師曰。苦苦　問和尚還曾念佛也無。師曰。不曾念佛。曰為甚麼不念佛。師曰。怕污人口　上堂。眾集定。首座出禮拜。師曰。好好問著。座低頭問話次。師曰。今日不答話。便歸方丈　上堂。山僧門庭別已改諸方轍。為文殊拔出眼裏楔。教普賢休嚼口中鐵。勸人放開髂蛇手。與汝斫却繫驢橛。駐意擬思量。喝曰揑揑參　上堂。山僧平生。意好相撲。祇是無人搭對。今日且共首座搭對。捲起袈裟下座。索首座相撲。座纔出。師曰。平地上喫交。便歸方丈　上堂。三世諸佛是奴婢。一大藏教是涕唾。良久曰。且道三世諸佛。是誰奴婢。乃將拂子畫一畫曰。三世諸佛過這邊。且道。一大藏教。是誰涕唾。師乃自唾一唾　上堂。稱錘井底忽然浮。老鼠多年變作牛。慧空見了拍手笑。三脚猢猻差異猴　上堂。五千教典。諸佛常談。八萬塵勞。眾生妙用。猶未是金剛眼睛在。如何是金剛眼睛。良久曰。瞎　上堂。大眾集定。有僧纔出禮拜。師曰。欲識佛性。義當觀時節因緣。僧便問。如何是時節因緣。師便下座　問如何是向去底人。師曰。從歸青嶂裏。不出白雲來。曰如何是却來底人。師曰。自從遊紫陌。誰肯隱青山　問如何是奪人不奪境。師曰。家裏已無回日信。路遙空有望鄉碑。曰如何是奪境不奪人。師曰。滄海盡教枯到底。青山直得碾為塵。曰如何是人境兩俱奪。師曰。天地尚空秦日月。山河不見漢君臣。曰如何是人境俱不奪。師曰。鶯囀千林花滿地。客游三月草侵天　問如何是和尚家風。師曰。伸手不見掌。曰忽遇仙陀客來。又作麼生。師曰。對面千里　問師唱誰家曲。宗風嗣阿誰。師曰。臨濟。曰恁麼則谷隱的子也。師曰。德山　問如何是長法身。師曰。拄杖六尺。曰如何是短法身。師曰。筭子三寸。曰恁麼則法身有二也。師曰。更有方圓在　上堂。諸方鉤又曲。餌又香。奔湊猶如蜂。抱王因聖。這裏鉤又直。餌又無。猶如水底捺葫蘆。舉拄杖作釣魚勢曰。深水取魚長信命。不曾將酒祭江神。擲拄杖。下座　宋仁宗嘉祐四年己亥除夕。遺書別揚州學士刁景純。中夜候吏報揚州馳書。船將及岸。師欣然。遣撾鼓陞堂。敘謝。勸修勿怠。下座。讀刁書畢。跏趺而化。實庚子元日也。壽七十有二。臘五十有三。

　　蘇州洞庭翠峰慧月禪師

　　僧問。一花開五葉。結果自然成時如何。師曰。脫却籠頭。卸却角䭾。曰拶出虗空去。處處盡聞香。師曰。雲愁聞鬼哭。雪壓髑髏吟　問和尚未見谷隱時一句。作麼生道。師曰。步步登山遠。曰見後如何。師曰。區區信馬啼。

　　明州仗錫山修己禪師

　　與浮山遠遊。嘗卓庵廬山佛手巖。後至四明山心。獨居十餘載。虎豹為隣。嘗曰。羊腸鳥道無人到。寂寞雲中一箇人。爾後道俗聞風而至。遂成禪林　僧問。如何是無縫塔。師曰。四稜著地。曰如何是塔中人。師曰。高枕無憂　問如何是祖師西來意。師曰。舶船過海。赤脚回鄉。

　　唐州大乘山德遵禪師

　　問谷隱曰。古人索火意旨如何。曰任他滅。師曰。滅後如何。曰初三十一。師曰。恁麼則好時節也。曰汝見甚麼道理。師曰。今日一場困。隱便打。師乃有頌曰。索火之機實快哉。藏鋒妙用少人猜。要會我師親的旨。紅爐火盡不添柴　僧問。世界圓融一句請師道。師曰。團團七尺餘　問如何是祖師西來意。師曰。鼻大眼深。上堂。上來又不問。下去又不疑。不知是不是。是即也大奇。便下座。

　　荊南府竹園法顯禪師

　　僧問。如何是佛。師曰。好手畫不成　問如何是道。師曰。交橫十字。曰如何是道中人。師曰。往往不相識。

　　彭州永福院延照禪師

　　僧問。如何是彭州境。師曰。人馬合雜。僧以手作拽弓勢。師拈棒。僧擬議。師便打。

　　安吉州景清院居素禪師

　　僧問。即此見聞非見聞。為甚麼法身有三種病二種光。師曰。填凹就缺　問承和尚有言。寰中天子勅。塞外將軍令。如何是塞外將軍令。師曰。揭曰其中事如何。師曰。蹴曰莫便是和尚為人處也無。師彈指一下　問遠遠投師。乞師一接。師曰。新羅人打鼓。曰如何領會。師曰。舶主未曾逢　問如何是末上一句。師曰。金剛樹下。曰如何是末後一句。師曰。拘尸城邊。曰向上更有事也無。師曰。有曰如何是向上事。師曰。波旬拊掌呵呵笑。迦葉擡頭不識人。

　　處州仁壽嗣珍禪師

　　僧問。知師已得禪中旨。當陽一句為誰宣。師曰。土鷄瓦犬。曰如何領會。師曰。門前不與山童掃。任意松釵滿路岐　上堂。明明無悟。有法即迷。日上無雲。麗天普照。眼中無翳。空本無花。無智人前。不得錯舉。參。

　　趙州雲門顯欽禪師

　　上堂良久曰。好個話頭。若到諸方。不得錯舉。便下座。

　　果州永慶光普禪師

　　初問谷隱。古人道。來日大悲院裏有齋。意旨如何。曰日出隈陽坐。天寒不舉頭。師入室次。隱曰。適來因緣。汝作麼生會。師曰。會則途中受用。不會則世諦流布。曰未在更道。師拂袖便出　住後。僧問。如何是佛法大意。師曰。蜀地用鑌鐵。

　　駙馬都尉李遵勗居士

　　謁谷隱。問出家事。隱以崔趙公問徑山公案。答之。公於言下大悟。作偈曰。學道須是鐵漢。著手心頭便判。直趣無上菩提。一切是非莫管　公一日。與堅上座送別。公問。近離上黨。得屆中都。方接麈談。遽回虎錫。指雲屏之翠嶠訪雪嶺之清流。未審。此處彼處。的的事作麼生。堅曰。利劒拂開天地靜。霜刀纔舉斗牛寒。公曰。恰直今日耳瞶。堅曰。一箭落雙鵰。公曰。上座為甚麼著草鞋睡。堅以衣袖一拂。公低頭曰。今日可謂降伏也。堅曰。普化出僧堂　公臨終時。膈胃躁熱。有尼道。堅謂曰眾生見劫盡大火所燒時。都尉切宜照管主人公。公曰。大師與我煎一服藥來。尼無語。公曰。這師姑。藥也不會煎得。公與慈明。問答罷。泊然而終。語見慈明傳中。

　　英公夏竦居士

　　字子喬。自契機於谷隱。日與老衲遊。偶上藍溥至。公問。百骸潰散時。那個是長老自家底。藍曰。前月二十離蘄陽。公休去。藍却問。百骸潰散時。那個是相公自家底。公便喝。藍曰。喝則不無。畢竟那個是相公自家底。公對以偈曰。休認風前第一機。太虗何處著思惟。山僧若要通消息。萬里無雲月上時。藍曰。也是弄精魂。

　　廣慧璉禪師法嗣

　　東京華嚴道隆禪師

　　初參石門徹。問古者道。但得隨處安閑。自然合他古轍。雖有此語。疑心未歇時如何。門曰。知有乃可隨處安閑。如人在州縣住。或聞或見。千奇百怪。他總將作尋常。不知有而安閑。如人在村落住。有少聲色。則驚怪傳說。師於言下有省。門盡授其洞上厥旨。後為廣慧嗣。一日福嚴承問。禪師親見石門。如何却嗣廣慧。師曰。我見廣慧。渠欲剃髮。使我擎凳子來。且曰。道者。我有凳子詩聽取。乃曰。放下便平穩。我時便肯伊。因敘在石門處所得。廣慧曰。石門所示。如百味珍羞。祇是飽人不得。師至和初。遊京客景德寺。日縱觀都市。歸常二鼓。一夕不得入。臥於門之下。仁宗皇帝。夢至寺門。見龍蟠地。驚覺。中夜遺中使視之。覩師熱睡鼻鼾。撼之驚矍。問名歸奏。帝聞名道隆。乃喜曰。吉徵也。明日召至便殿。問宗旨。師奏對詳允。帝大悅。後以偈句相酬唱。絡繹於道。或入對。留宿禁中。禮遇特厚。賜號應制明悟禪師。皇祐間。詔大覺璉禪師。於化成殿演法。召師問話。機鋒迅捷。帝大悅。侍衛皆山呼。師即奏疏。舉璉自代。乞歸廬山。帝覽表不允。有旨。於曹門外。建精舍延師。賜號華嚴禪院。開堂。僧問。如何是道。師曰。高高低低。曰如何是道中人。師曰。脚瘦草鞋寬。師年八十餘。示寂於盛暑。安坐七日。手足柔和。全身塔於寺之東。

　　臨江軍慧力慧南禪師

　　僧問。師唱誰家曲。宗風嗣阿誰。師曰。鐵牛不喫闌邊草。直上須彌頂上眠。曰恁麼則昔日汝陽親得旨。臨江今日大敷揚。師曰。禮拜了退　問如何是佛。師曰。頭大尾小。曰未曉元言。乞師再指。師曰。眉長三尺二。曰恁麼則人人皆頂戴。見者盡攢眉。師長噓一聲。僧拍一拍。便禮拜。師曰。一任𨁝跳。

　　汝州廣慧德宣禪師

　　僧問。祖祖相傳傳祖印。師今得法嗣何人。師曰。仲氏吹塤。伯氏吹篪。曰恁麼則廣慧的子。首山親孫也。師曰。椽塠裏坐地不打闍黎。

　　文公楊億居士

　　字大年。幼舉神嬰。及壯負才名。而未知有佛。一日過同僚。見讀金剛經。笑且罪之。彼讀自若。公疑之曰。是豈出孔孟之右乎。何侫甚。因閱數葉懵然。始少敬信。後會翰林李公維。勉令參問。及由秘書監出守汝州。首謁廣慧。慧接見。公便問。布鼓當軒擊。誰是知音者。慧曰。來風深辯。公曰。恁麼則禪客相逢。祇彈指也。慧曰。君子可入。公應諾諾。慧曰。草賊大敗。夜語次。慧曰。秘監曾與甚人道話來。公曰。某曾問雲巖諒監寺。兩個大虫相齩時如何。諒曰。一合相。某曰。我祇管看。未審。恁麼道還得麼。慧曰。這裏即不然。公曰。請和尚別一轉語。慧以手作拽鼻勢曰。這畜生。更𨁝跳在。公於言下。脫然無疑。有偈曰。八脚磨盤空裏走。金毛獅子變作狗。擬欲將身北斗藏。應須合掌南辰後　復杼其師承密證。寄李翰林曰。病夫夙以頑憃。獲受獎顧。預聞南宗之旨。久陪上國之遊。動靜咨詢。周旋䇿發俾其刳心之有詣。墻面之無慙者誠出於席間牀下矣。矧又故安公大師。每垂誘道。自雙林滅影。隻履西歸。中心浩然。罔知所止。仍歲沉疴。神慮迷恍。殆及小間再辯方位。又得雲門諒公大士見顧。蓬蒿諒之旨趣。正與安公同轍。竝自廬山雲居歸宗而來。皆自法眼之流裔。去年假守茲郡。適會廣慧禪伯。實承嗣南院念。念嗣風穴。穴嗣先南院。南院嗣興化。興化嗣臨濟。臨濟嗣黃檗。黃檗嗣百丈。丈嗣馬祖。祖出讓和尚。讓即曹溪之長嫡也。齋中務簡。退食之暇。或坐邀而至。或命駕從之。請扣無方。蒙滯頓釋。半歲之後。曠然弗疑。如忘忽記。如睡忽覺。平昔礙膺之物。嚗然自落。積劫未明之事。廓爾現前。固亦決擇之洞分。應接之無蹇矣。重念先德。率多參尋。如雪峰九上洞山。三到投子。遂嗣德山。臨濟得法於大愚。終承黃檗。雲巖多蒙道吾訓誘。乃為藥山之子。丹霞親承馬祖印可。而終作石頭之裔。在古多有於理無嫌。病夫今繼紹之緣。實屬於廣慧。而提激之自良出於鼇峰也。欣幸欣幸　公問廣慧曰。承和尚有言。一切罪業。皆因財寶所生。勸人疎於財利。況南閻浮提眾生。以財為命。邦國以財聚人。教中有財法二施。何得勸人疎財乎。慧曰。幡竿尖上鐵籠頭。公曰。海壇馬子似驢大。慧曰。楚鷄不是丹山鳳。公曰。佛滅二千歲。比丘少慚愧。公置一百問。請廣慧答。慧一一答回　公問李都尉曰。釋迦六年苦行。成得甚麼事。尉曰。擔折知柴重　公因微恙。問環大師曰。某今日忽違和。大師慈悲如何醫療。環曰。丁香湯一盌。公便作吐勢。環曰。恩愛成煩惱。環為煎藥次。公呌曰。有賊。環下藥於公前。叉手側立。公瞠目眎之曰。少叢林漢。環拂袖而出。又一日問曰。某四大將欲離散。大師如何相救。環乃槌胸三下。公曰。賴遇作家。環曰。幾年學佛法。俗氣猶未除。公曰。禍不單行。環作噓噓聲。公書偈遺李都尉曰。漚生與漚滅。二法本來齊。欲識真歸處。趙州東院西。尉見。遂曰。泰山廟裏賣紙錢。尉至。公已逝矣。

五燈全書卷第二十三


卍新纂大日本續藏經第 81 冊 No. 1571 五燈全書


五燈全書卷第二十四

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　臨濟宗

　　南嶽下十一世

　　石霜圓禪師法嗣

　　洪州翠巖可真禪師

　　福州人。甞參慈明。因之金鑾。同善侍者坐夏。善乃慈明高第。道吾真楊岐會。皆推伏之。師自負。親見慈明。天下無可意者。善與語。知其未徹笑之。一日山行。舉論鋒發。善拈一片瓦礫。置磐石上曰。若向這裏。下得一轉語。許你親見慈明。師左右視擬對之。善叱曰。竚思停機。情識未透。何曾夢見。師自愧悚。即還石霜。慈明見來。叱曰。本色行脚人。必知時節。有甚急事。夏未了早已至此。師泣曰。被善兄毒心。終礙塞人。故來見和尚。明遽問。如何是佛法大意。師曰。無雲生嶺上。有月落波心。明嗔目喝曰。頭白齒豁。猶作這個見解。如何脫離生死。師悚然。求指示。明曰。汝問我。師理前語問之。明震聲曰。無雲生嶺上。有月落波心。師於言下大悟。師爽氣逸出。機辯迅捷。叢林憚之。出住翠巖　僧問。如何是佛。師曰。同坑無異土　問如何是祖師西來意。師曰。深耕淺種　問如何是學人轉身處。師曰。一堵墻百堵調。曰如何是學人著力處。師曰。千日斫柴一日燒。曰如何是學人親切處。師曰。渾家送上渡頭船　問利人一句。請師垂示。師曰。三脚蝦蟇飛上天。曰前村霜雪裏。昨夜一枝開。師曰。饑逢王饍不能餐　問如何是道。師曰。出門便見。曰如何是道中人。師曰。擔枷過狀　上堂。先德道。此事如爆龜文。爆即成兆。不爆成鈍。爆與不爆。直下便揑。上藍即不然。無因無必虗空走馬旱地行船。南山起雲。北山下雨。遂拈拄杖曰。拄杖子。變作天大將軍。巡歷四天下。有守節不守節。有戒行不戒行。一時奏與天帝釋。乃喝一喝曰。丈夫自有衝天志。莫向如來行處行。卓一下　上堂。舉龍牙頌曰。學道如鑽火。逢煙未可休。直待金星現。歸家始到頭。神鼎曰。學道如鑽火。逢煙即便休。莫待金星現。燒脚又燒頭。師曰。若論頓也。龍牙正在半途。若論漸也。神鼎猶少悟在。於此復且如何。諸仁者。今年多落葉。幾處掃歸家　上堂。臨陣抗敵。不懼生死者。將軍之勇也。入山不懼虎兕者。獵人之勇也。入水不懼蛟龍者。漁人之勇也。作麼生是衲僧之勇。拈拄杖曰。這個是拄杖子。拈得把得動得。三千大千世界。一時搖動。若拈不得。把不得。動不得。文殊自文殊。解脫自解脫。參　上堂。舉僧問巴陵。如何是道。陵曰。明眼人落井。又問寶應。如何是道。應曰。五鳳樓前。又問首山。如何是道。山曰。脚下深三尺。此三轉語。一句壁立千仞。一句陸地行船。一句賓主交參。諸人莫有揀得者麼。出來道看。如無。且行羅漢慈。破結賊故。行菩薩慈。安眾生故。行如來慈。得如相故　問如何是佛法大意。師曰。五通賢聖。曰學人不會。師曰。舌至梵天　師將入滅。示疾甚勞苦。席藁于地。轉側不少休。喆侍者垂泣曰。平生訶佛罵祖。今何為乃爾。師熟視。訶曰。汝亦作此見解耶。即起趺坐。呼侍者燒香。烟起遂示寂。

　　蔣山贊元覺海禪師

　　婺州義烏傅氏子。乃大士之裔也。夙修種智。隨願示生。父母感祥。閭里稱異。三歲出家。七歲為僧。十五遊方。遠造石霜。陞於丈室。慈明一見曰。好好著槽廠。師遂作驢鳴。明曰。真法器耳。俾為侍者。二十年中。運水搬柴。不憚寒暑。悉已躬親求道。後出世蘇臺天峰龍華。白雲府帥。請居誌公道場。提綱宗要。機鋒迅敏。解行相應。諸方推服。丞相王公安石。重師德望。特奏章服師號。公又堅辭。鼎席結廬定林山中。與師蕭散林下清談終日。贈師偈曰。不與物違真道廣。每隨緣起自禪深。舌根已淨誰能壞。足跡如空我得尋　僧問。如何是和尚家風。師曰。東壁打西壁。曰客來如何祇待。師曰。山上樵。井中水　問如何是諸佛出身處。師曰。驢胎馬腹　問魯祖面壁意旨如何。師曰。住持事繁　問如何是大善知識。師曰。屠牛剝羊。曰為甚麼如此。師曰。業在其中　上堂。這個若是。如虎戴角。這個若不是。喚作甚麼。良久曰。餧驢餧馬。珍重　宋哲宗元祐丙寅。師乃遷化。丞相王公。慟哭于塔。讚師真曰。賢哉人也。行厲而容寂。知言而能默。譽榮弗喜。辱毀弗戚。弗矜弗克。人自稱德。有緇有白。來自南北。弗顏弗逆。弗抗弗抑。弗觀汝華。唯食已實。孰其嗣之。我有遺則。

　　瑞州武泉山政禪師

　　僧問。如何是佛法大意。師曰。衣成人水成田　上堂。黃梅席上。海眾千人。付法傳衣。碓坊行者。是則紅日西昇。非則月輪東上。參。

　　南嶽雙峰寺省回禪師

　　上堂。南番人汎船。塞北人搖艣。波斯入大唐。須彌山作舞。是甚麼說話　師於宋神宗元豐癸亥九月十七日。淨髮沐浴。辭眾。偈曰。九十二光陰。分明對眾說。遠洞散寒雲。幽牕度殘月。言訖坐逝。茶毗。齒頂不壞。上有五色異光。

　　洪州大寧道寬禪師

　　僧問。飲光正見。為甚麼見。拈花却微笑。師曰。忍俊不禁　問丹霞燒木佛。院主為甚麼眉鬚墮落。師曰。賊不打貧兒家　問既是一真法界。為甚麼却有千差萬別。師曰。根深葉茂。僧打圓相曰。還出得這個也無。師曰。弄巧成拙　問如何是前三三後三三。師曰。數九不到九　問如何是佛法大意。師曰。點茶須是百沸湯。曰意旨如何。師曰。喫盡莫留滓　問如何是露地白牛。師以火筯插火爐中曰。會麼。曰不會。師曰。頭不欠尾不剩　師在同安日。有僧問。既是同安。為甚麼却有病僧化去。師曰。布施不如還却債　上堂。少林妙訣。古佛家風。應用隨機。卷舒自在。如拳作掌。開合有時。似水成漚。起滅無定。動靜俱顯。語默全彰。萬用自然。不勞心力到這裏。喚作順水放船。且道。逆風舉棹。誰是好手。良久曰。弄潮須是弄潮人。喝一喝　上堂。無念為宗。無住為本。真空為體。妙有為用。所以道。盡大地是真空。徧法界是妙有。且道。是甚麼人用得。四時運用。日月長明。法本不遷。道無方所。隨緣自在。逐物昇沈。此土他方。入凡入聖。雖然如是。且道。入鄉隨俗。一句作麼生道。良久曰。西天梵語。東土唐言。

　　潭州道吾悟真禪師

　　上堂。青山峭峻。白日如梭。龍門無客。鬧市人多。諸人且道。即今下菜行頭。有幾人納稅百姓。時有僧出禮拜。師曰。北禪寺裏。却有一個僧　問不落二三。請師速道。師曰。前三點後三點。僧便喝。師亦喝。僧禮拜。師曰。有恁麼瞎漢　上堂。拗折秤衡。將什麼定斤兩。拈却鉢盂匙筯。將什麼喫粥飯。不如向三家村裏。東卜西卜。忽然卜著。脫却鼻孔　上堂。直上直下如何指南。十字縱橫作麼生提綱。良久曰。風散亂雲長空靜。夜深明月照窻前　上堂。乃喚維那。令昨日四人新到人事。新到纔出。師乃曰。雖是小過。令人大怒。新到纔展坐具。師曰。當為空王如來作禮。便歸方丈　上堂。拈拄杖卓一卓。喝一喝。乃曰。一喝一卓。眼生八角。鼻孔吒沙。眉毛卓朔。若也會得。西山月落。若也不會。胡餅䬪飥　問如何是第一句。師曰。直下衝雲際。東山絕往來。曰如何是第二句。師曰。面前渠不見。背後稱冤苦。曰如何是第三句。師曰。頭上一堆塵。脚下三尺土　問如何是佛。師曰。洞庭無葢　問古人道。來時不將絲頭來。去時不將絲頭去。意旨如何。師曰。三生六十劫。未是長期　上堂。開心椀子盛將來。無縫合盤合取去。擬思量何劫悟。看取眉毛有幾許去　上堂。夜來雷聲震地。今朝細雨霏霏。乾枯滋潤。萬物萌芽。且道。嘉州大象。髭鬚長得多少。還有道得者麼。若也道得。陝府鐵牛。是常不輕菩薩。若道不得。土宿拽脫你鼻孔　上堂。若據祖令到這裏。總須茫然放。老僧一線且向眉睫裏。東覷西覷　上堂。如天普葢。似地普擎。三世諸佛。總在你鼻孔裏。三十年後。不得辜負老僧　上堂。鋒刃上踣跳。微塵裏走馬。勞勞去復來。個是知音者　三人新到。出來人事。纔出禮拜。師曰。不落平常卦筮。直述來情。僧曰。和尚休得也。師曰。此猶是落平常。僧曰。恰是。便歸眾。師曰。龍蛇易辨。衲子難瞞。

　　蔣山保心禪師

　　僧問。月未圓時如何。師曰。順數將去。曰。圓後如何。師曰。倒數將來　問如何是吹毛劒。師曰。黑漆露柱　問聲色兩字。如何透得。師曰。一手吹。一手拍。

　　洪州百丈惟政禪師

　　上堂。巖頭和尚。用三文錢。索得個妻。祇解撈鰕摝蜆要。且不解生男育女。直至如今。門風斷絕。大眾要識奯公妻麼。百丈今日。不惜唇吻。與你諸人注破。蓬𩯭荊釵世所稀。布裙猶是嫁時衣　僧問。牛頭未見四祖時。為甚麼百鳥銜花獻。師曰。有錢千里通。曰見後為甚麼不銜花。師曰。無錢隔壁聾　問達磨未來時如何。師曰。六六三十六。曰來後如何。師曰。九九八十一　問如何是祖師西來意。師曰。木耳樹頭生　問一切法是佛法。意旨如何。師曰。一重山下一重人　問上行下斆。未是作家。背楚投吳。方為達士。豈不是和尚語。師曰。是曰父財子用也。師曰。汝試用看。僧擬議。師便打　上堂。天台普請。人人知有南嶽遊山。又作麼生。會則燈籠笑你。不會有眼如盲。

　　明州香山蘊良禪師

　　僧問。如何是透法身句。師曰。剎竿頭上舞三臺。曰如何是接初機句。師曰。上大人。曰如何是末後句。師曰。雙林樹下　問如何是學人轉身處。師曰。磨坊裏　上堂。良久。呵呵大笑曰。笑個甚麼。笑他鴻鵠衝天飛。烏龜水底逐魚兒。三個老婆六隻嬭。金剛背上爛如泥。阿呵呵。知不知東村陳大耆。參。

　　蘇州南峰惟廣禪師

　　上堂。一問一答。如鐘含響。似谷應聲。葢為事不獲已。且於建化門中。放一線道。若據衲僧門下。天地懸殊。且道。衲僧有甚麼長處。良久曰。盡日覓不得。有時還自來。咄。

　　潭州大溈德乾禪師

　　上堂。僧問。如何是祖師西來意。師曰。水從山上出。曰意旨如何。師曰。溪㵎豈能留。乃曰。山花似錦文。殊撞著眼睛。幽鳥綿蠻。觀音塞却耳際。諸仁者。更思量個甚麼。昨夜三更睡不著。翻身捉得普賢。貶向無生國裏。一覺直至天明。今朝又得與諸人相見說夢。噫是甚麼說話。卓拄杖。下座。

　　全州靈山本言禪師

　　僧問。如何是佛。師曰。誰教汝恁麼問。曰今日起動和尚也。師曰。謝訪及。

　　安吉州廣法院源禪師

　　僧問。如何是祖師西來意。師曰。甎頭瓦片　問鬧中取靜時如何。師曰。冤不可結　問如何是正法眼。師曰。眉毛下。曰便與麼會時如何。師曰。瞳兒笑點頭　問如何是向上事。師曰。日月星辰。曰如何是向下事。師曰。地獄鑊湯　問萬里無雲時如何。師曰。猢猻忍餓。曰乞師拯濟。師曰。甚麼火色　問古人拈槌舉拂。意旨如何。師曰。白日無閑人。曰如何承當。師曰。如風過耳　問握劒當胸時如何。師曰。老鴉成隊。曰正是和尚見處。師曰。蛇穿鼻孔。僧拂袖便出。師曰。大眾相逢　問從上諸聖。向甚麼處行履。師曰。十字街頭。曰恁麼則敗缺也。師曰。知你不到這田地。曰到後如何。師曰。家常茶飯　問祖意教意。是同是別。師曰。乾薑附子。曰與麼則不同也。師曰。冰片雪團　上堂。春雨微微。簷頭水滴。聞聲不悟。歸堂面壁　上堂。若論大道。直教杼山無開口處。你諸人。試開口看。僧便問。如何是大道。師曰。擔不起。曰為甚麼擔不起。師曰。大道　上堂。若論此事。切莫道著道著即頭角生。有僧問曰。頭角生也。師曰。禍事。曰某甲罪過。師曰。龍頭蛇尾。伏惟。珍重　師於宋宋宗元豐乙丑十月十二晚。忽書偈曰。雪鬢霜髭九九年。半肩毳衲盡諸緣。廓然笑指浮雲散。玉兔流光照大千。擲筆而寂。

　　靈隱德章禪師

　　初住大相國寺。西經藏院。慶曆戊子九月一日。仁宗皇帝詔師於延春閣下齋。宣普照問。如何是當機一句。師曰。一言逈出青霄外。萬仞峰前嶮處行。曰作麼生是嶮處行師便喝。曰皇帝面前。何得如此。師曰。也不得放過。明年又宣入內齋。復宣普照問。如何是奪人不奪境。師曰。雷驚細草萌芽發。高山進步莫遲遲曰如何是奪境不奪人。師曰。戴角披毛異。來往任縱橫。曰如何是人境兩俱奪。師曰。出門天外逈。流光影不真。曰如何是人境俱不奪。師曰。寒林無宿客。大海聽龍吟。再宣入化成殿齋。宣守賢問。齋筵大啟。如何報答聖君。師曰。空中求鳥跡。曰意旨如何。師曰。水內覓魚踪。師進心珠歌曰。心如意。心如意。任運隨緣不相離。但知莫向外邊求。外邊求終不是。枉用工夫隱真理。識心珠光耀日。秘藏深密無形質。拈來掌內眾人驚。二乘精進爭能測。碧眼胡須指山。臨機妙用何曾失。尋常切忌與人看。大地山河動岌岌。師皇祐庚寅。乞歸山林養老。御批杭州靈隱寺住持。賜號明覺。

　　荊州金鑾善禪師

　　福州古田人。為慈明侍者。與翠巖真。坐夏金鑾。真自負。親慈明。天下無可意者。師與語。知其未徹。山行舉論次。以應對稍涉擬議。被師直叱。真愧悚。即還石霜。師至大愚入室愚趯出隻履示之。師退身而立。愚俯取履。師輙踏倒。愚起面壁。以手點津。連畫其壁三。師瞠立其後。愚旋轉以廈打。至法堂師曰。與麼為人瞎却一城人眼在。初出世。繼席金鑾。後還閩自鳳林。遷資福。不知所終。

　　瑯琊覺禪師法嗣

　　蘇州定慧院超信海印禪師

　　桂府人。僧問。如何是佛法的的大意。師曰。湘源斑竹杖。曰意旨如何。師曰。枝枝帶淚痕　問如何是第一句。師曰。那吒忿怒。曰如何是第二句。師曰。衲僧罔措。曰如何是第三句。師曰。西天此土　上堂。泥蛇齩石鼈。露柱啾啾呌。須彌打一棒。閻老呵呵笑。參　上堂。若識般若。即被般若縛。若不識般若。亦被般若縛。識與不識。拈放一邊。却問諸人。如何是般若體。參堂去　上堂。鶯聲闌。蟬聲急。入水烏龜頭不濕。鷺鷥飛入蘆花叢。雪月交輝俱不及。吽。

　　洪州泐潭曉月禪師

　　本州章氏子。僧問。修多羅教。如標月指。未審。指個甚麼。師曰。請高著眼。曰曙色未分人盡望。及乎天曉也尋常。師曰。年衰鬼弄人。

　　越州姜山方禪師

　　僧問。如何是不動尊。師曰。單著布衫穿市過。曰學人未曉。師曰。騎驢踏破洞庭波。曰透過三級浪。專聽一聲雷。師曰。伸手不見掌。曰還許學人進向也無。師曰。踏地告虗空。曰雷門之下。布鼓難鳴。師曰。八花毬子上。不用繡紅旗。曰三十年後。此話大行。師便打　問蓮花未出水時如何。師曰。穿針嫌眼小。曰出水後如何。師曰。盡日展愁眉　問如何是一塵入正受。師曰。蛇銜老鼠尾。曰如何是諸塵三昧起。師曰。鼈齩釣魚竿。曰恁麼則東西不辯。南北不分去也。師曰。堂前一盌夜明燈。簾外數莖青瘦竹　問諸佛未出世時如何。師曰。不識酒望子。曰出世後如何。師曰。釣魚船上贈三椎　問如何是佛。師曰。留髭表丈夫　問奔流度刃。疾𦦨過風。未審。姜山門下。還許借借也無。師曰。天寒日短夜更長。曰錦帳繡鴛鴦。行人難得見。師曰。髑髏裏面氣衝天。僧召和尚。師曰。雞頭鳳尾。曰諸方泥裏洗。姜山畫將來。師曰。姜山今日為客。且望闍黎善傳。雖然如是。不得放過。便打　上堂。穿雲不渡水。渡水不穿雲。乾坤把定不把定。虗空放行不放行。橫三豎四。乍離乍合。將長補短。即不問。汝諸人飯是米做一句。要且難道。良久曰。私事不得官酬　上堂。不是道得道不得。諸方盡把為奇特。寒山燒火滿頭灰。笑罵豐干這老賊。

　　福州白鹿山顯端禪師

　　僧問。如何是道。師曰。九州百粵。曰如何是道中人。師曰。乘肥衣錦　問如何是大善知識。師曰。持刀按劒。曰為甚麼如此。師曰。禮防君子　問如何是異類。師曰。鴉巢生鳳　上堂。摩騰入漢。肉上剜瘡。僧會來吳。眼中添屑。達磨九年面壁。鬼魅之由。二祖立雪求心。翻成不肖。汝等諸人。到這裏如何吐露。若也道得。海上橫行。若道不得。林間獨臥。以拄杖擊禪牀一下　問如何是無相佛。師曰。灘頭石師子。曰意旨如何。師曰。有心江上住。不怕浪淘沙　問凝然湛寂時如何。師曰。不是闍黎安身立命處。曰如何是學人安身立命處。師曰。雲有出山勢。水無投㵎聲　問如何是教意。師曰。楞伽會上。曰如何是祖意。師曰。熊耳山前。曰祖意教意。相去幾何。師曰。寒松連翠竹。秋水對紅蓮。

　　滁州瑯琊山智遷禪師

　　僧問。如何是瑯琊境。師曰。松因有限蕭疎老花為無情取次開。曰如何是境中人。師曰。髮長僧貌醜　問如何是和尚為人句。師曰。眼前三尺雪。曰莫便是也無。師曰。腦後一枝花。

　　泉州凉峰洞淵禪師

　　僧問。如何是涅槃。師曰。刀斫斧劈。曰如何是解脫。師曰。衫長袴短　問諸聖不到處。師還知也無。師曰。老來無力下禪牀　問離四句絕百非時如何。師曰。柴門草自深　問狗子還有佛性也無。師曰。松直棘曲　問如何是佛。師曰。金沙照影。曰如何是道。師曰。玉女拋梭。曰佛與道相去幾何。師曰。龜毛長二丈。兔角長八尺。

　　真州真如院方禪師

　　參瑯琊。唯看栢樹子話。每入室陳其所見。不容措詞。常被喝出。忽一日大悟。直入方丈曰。我會也。琊曰。汝作麼生會。師曰。夜來牀薦暖。一覺到天明。琊可之。

　　宣州興教院坦禪師

　　永嘉牛氏子。業打銀。因淬礪瓶器有省。即出家。參瑯琊。機語頓契。後依天衣懷於興教。擢為第一座。衣受他請。欲聞州乞師繼之。時刁景純學士。守宛陵。衣恐刁涉外議。乃於觀音前。祝曰。若坦首座道眼明白。堪任住持。願示夢於刁學士。刁夜夢牛在興教法座上。衣凌晨辭州。刁舉所夢。衣大笑。刁問其故。衣曰。坦首座姓牛。又屬牛。刁就座出帖。請之。師受請陞座。有雪竇化主省宗出問。諸佛未出世。人人鼻孔遼天。出世後。為甚麼杳無消息。師曰。鷄足峰前風悄然。宗曰。未在更道。師曰。大雪滿長安。宗曰。誰人知此意。令我憶南泉。拂袖歸眾。更不禮拜。師曰。新興教今日失利。便歸方丈。令人請宗至。師曰。適來錯祇對一轉語。人天眾前。何不禮拜。葢覆却。宗曰。大丈夫。膝下有黃金。爭肯禮拜無眼長老。師曰。我別有語在。宗乃理前語。至未在更道處。師曰。我有三十棒寄你。打雪竇。宗乃禮拜。

　　江州歸宗可宣禪師

　　漢州人。壯為僧。即出峽依瑯琊一語忽投。群疑頓息。琊可之。未幾。令分座。郭功甫。過門問道。與厚。及師領歸宗時。功甫任南昌尉。俄郡守恚師不為禮捃甚。遂作書。寄功甫曰。某世緣尚有六年。奈州主抑逼。當棄餘喘。託生公家。願無見阻。功甫閱書。驚喜且頷之。中夜。其妻夢間。見師入其寢。失聲曰。此不是和尚來處。功甫撼而問之。妻詳以告。呼燈取書示之。相笑不已。遂孕。及生乃名宣老。期年記問如昔。至三歲。白雲端抵其家。始見之曰。吾姪來也。雲曰。與和尚相別幾年。宣倒指曰。四年矣(葢與相別一年方死)雲曰。甚處相別。曰白蓮莊上。雲曰。以何為驗。曰爹爹媽媽。明日請和尚齋。忽聞推車聲。雲問。門外是甚麼聲。宣以手作推車勢。雲曰。過後如何。曰平地兩條溝。果六周無疾而逝。

　　秀州長水子璿講師

　　郡之嘉興人。自落髮誦楞嚴不輟。從洪敏講。至動靜二相了然不生。有省。謂敏曰。敲空擊木。尚落筌蹄。舉目揚眉。已成擬議。去此二途。方契斯旨。敏拊而證之。然欲探禪源。罔知攸往。聞瑯琊道重當世。即趨其席。值上堂次。出問。清淨本然。云何忽生山河大地。琊憑陵答曰。清淨本然。云何忽生山河大地。師領悟。禮謝曰。願侍巾瓶。琊謂曰。汝宗不振久矣。宜厲志扶持。報佛恩德。勿以殊宗為介。也乃如教再拜以辭。後住長水。承稟日顧眾曰。道非言象。得禪非擬議。知會意通。宗曾無別致。由是二宗仰之。甞疏楞嚴等經。盛行於世。

　　大愚芝禪師法嗣

　　南嶽雲峰文悅禪師

　　南昌徐氏子。七歲出家。十九遊方。初造大愚。聞示眾。曰大家相聚喫莖韲。若喚作一莖韲。入地獄如箭射。便下座。師大駭。夜造方丈。愚問。來何所求。師曰。求心法。愚曰。法輪未轉。食輪先轉。後生趂色力徤。何不為眾乞食。我忍饑不暇。何暇為汝說禪乎。師不敢違。未幾。愚移翠巖。師納疏罷。復過翠巖求指示。巖曰。佛法未到爛却。雪寒宜為眾乞炭。師亦奉命。能事罷。復造方丈巖曰。堂司闕人。今以煩汝。師受之不樂。恨巖不去心。一日地坐後架。桶篐忽散。自架墮落。師忽然開悟。頓見巖用處。走搭伽黎。上寢堂。巖迎笑曰。維那且喜。大事了畢。師再拜。不及吐一辭而去。服勤八年。後出世翠巖。時首座領眾出迎。問曰。德山宗乘即不問。如何是臨濟大用。師曰。你甚處去來。座擬議。師便掌。座擬對。師喝曰。領眾歸去。自是一眾畏服　上堂。諸佛出世。平地陷人。祖師西來。承虗接響。一大藏教。誑謼閭閻。明眼衲僧。自救不了。諸人到者裏。憑何話會。良久曰。為眾竭力。禍出私門。擊禪牀下座　上堂。寶劒已失。虗舟徒刻。買帽相頭。江南江北。擊禪牀下座　上堂。僧問。如何是道。師曰。路不拾遺。曰如何是道中人。師曰。草賊大敗。僧禮拜。師噓一聲。乃曰。臨濟先鋒。放過一著。德山後令。且在一邊。獨露無私一句。作麼生道。良久曰。翠巖今日失利　上堂。髑髏常干世界。鼻孔摩觸家風。驀拈起拄杖曰玄沙老子。穿過了也。會麼。復曰。無人過價。打與三百。擊禪牀下座　上堂。僧問。學人心眼未通。乞師方便。師曰。十字街頭石幢子。僧無語。師曰。會麼。曰不會。師曰。你豈不是洪州人。問達磨未來時如何。師曰。流沙浪濶。曰來後如何。師曰。熊耳山高。問如何是禪。師曰。軍期急速。曰有什麼交涉。師曰。日馳五百。乃曰。雲從龍。風從虎。水流濕。火就燥。且道。衲僧就箇什麼。豎起拂子曰。總在這裏。裂開也在我。揑聚也在我。良久。喝一喝曰。王令稍嚴　上堂。諸上座。還會麼。冬至寒食一百五。家家塚上添新土。翻思拾得與寒山南北東西太莽鹵。南泉不打鹽官鼓　上堂。問教中有言。唯此一事實。餘二即非真。如何是此一事。師曰。鼻孔大頭向下。曰與麼則晨朝有粥。齋時有飯也。師曰。惜取眉毛好。問如何是衲衣下事。師曰。皮裏骨。問牛頭未見四祖時如何。師曰。庵內人不知。庵外事見後如何。師曰。水流㵎下任縱橫。問丹霞燒木佛。意旨如何。師曰。橫三豎四。曰院主為什麼。眉鬚墮落。師曰。七通八達。乃曰。始從鹿野苑。終至跋提河。四十九年間。都來說一夢。你等諸人。還曾夢見麼。所以道。眼若不睡。諸夢自除。且作麼生是不睡底眼。還驗得麼。若也驗得。塵沙諸佛。天下祖師。總向上座眼裏百雜碎。若驗不得。翠巖今日死中得活　上堂。門裏出身易。身裏出門難。冬行春令。即且置。不涉程途一句。作麼生道。良久曰。渾家送上釣魚船　上堂。叮嚀損君德。無言最有功。任從滄海變。終不與君通。諸禪德。還會麼。口是禍門　上堂。拈起拄杖曰。掌鉢盂向香積世界。為什麼出身無路。挑日月於拄杖頭上。為什麼有眼如盲。直得風行草偃。響順聲和。無纖芥可留。猶是交爭底法。作麼是不交爭底法　上堂。僧問。不涉廉纖。請師速道。師曰。須彌山。僧擬議。師便打。問如何是第一要。師曰。蛇穿鼠穴。曰如何是第二要。師曰。猢猻上樹。曰如何是第三要。師曰。村裏草鞋。問如何是般若體。師曰。箭穿楊葉。曰如何是般若用。師曰。李廣陷番。問如何是清淨法身。師曰。紫枝荻樹。曰向上更有事也無。師曰。有曰。如何是向上事。師曰。風吹日炙。乃顧視左右曰。放憨作什麼。便下座　上堂。拂子吞却須彌山。尋常言論。德山卓牌鬧市裏。作麼生商量。良久曰。官不容針。私通車馬　上堂。舉不顧即差悞。擬思量何劫悟。乃豎起拂子曰。如今舉了也。你作麼生顧。良久曰。擬思量何劫悟　上堂。聲色不到處。病在見聞。言詮不及處。過在唇吻。離却咽喉一句。作麼生道。還有人道得麼。若道得。坐却天下人舌頭。若道不得。法輪門下。有粥有飯　上堂。便與麼會也。是雪上加霜。更待鼓兩片皮。白雲千里萬里　上堂。臨濟先鋒放過一著。德山後令且在一邊。獨露無私一句。作麼道。良久曰。堪嗟楚下鍾離末　上堂。古人道。動容揚古路不墮悄然機。還會麼。古人與麼和底翻了也。有般漢聞之。如風過樹。有什麼救處　上堂。舉興化問克賓。維那汝不久為唱道之師。克賓曰。我不入這保社。化曰。你會了不入。不會了不入。克賓曰。我總不恁麼。化便打。遂罰錢五貫。設饡飯出院。後來却法嗣興化。師曰。還會麼。路遙知馬力。歲久見人心　上堂。古人道。言多去道轉遠。祇如未言。道在什麼處。乃曰。欲得不招無間業。莫謗如來正法輪　上堂。聲色不到處。病在見聞。言詮不及處。過在唇吻。離却咽喉唇吻一句。作麼生道。還有人道得麼。若也道得。坐却天下老師三世諸佛舌頭。若道不得。但知隨例餐鎚子。也得三文買草鞋　宋仁宗嘉祐壬寅七月八日。陞座辭眾。說偈曰。住世六十六年。為僧五十九夏。禪流若問旨歸。鼻孔大頭向下。遂泊然而化。闍維。得五色舍利。塔于禹谿之北。

　　蘇州瑞光月禪師

　　僧問。俱胝一指意旨如何。師曰。月落三更穿市過。

　　瑞州洞山子圓禪師

　　上堂。有僧出。拋下坐具。師曰。一釣便上。僧提起坐具。師曰。弄巧成拙。僧曰。自古無生死。須是遇知音。師曰。波斯入唐土。僧大笑歸眾。

　　石霜永禪師法嗣

　　南嶽福嚴保宗禪師

　　上堂。世尊周行七步。舉足全乖。目顧四方。觸途成滯。金襴授去。殃及兒孫。玉偈傳來。挂人唇吻。風幡悟性。未離色塵。鉢水投針。全成管見。祖師九年面壁。不見纖毫。盧公六代傳衣。圖他小利。江西一喝。不解慎初。德嶠全施。未知護末。南山鼈鼻。謾指蹤由。北院枯松。徒彰風彩。雲門顧鑒。落二落三。臨濟全提。錯七錯八。若說君臣五位。直如紙馬過江。更推賓主交參。恰似泥人澡洗。獨超象外。且非捉兔走鷹。混迹塵中。未是齩猪之狗。何異跳坑墮壍。却是避溺投罝。如斯之解。正在常途。出格道人。如何話會。豈不見陶潛俗子。尚自覩事見機。而今祖室子孫。不可皮下無血。喝一喝。

　　郢州大陽如漢禪師

　　僧問。如何是敲磕底句。師曰。檻外竹搖風。驚起幽人睡。曰觀音門大啟也。師曰。師子齩人。廼曰。聞聲悟道。失却觀音眼睛。見色明心。昧了文殊巴鼻。一出一入。半開半合。泥牛昨夜游滄海。直至如今不見回。咄。

　　浮山遠禪師法嗣

　　東京淨因院道臻淨照禪師

　　福州古田戴氏子。十九為大僧。得旨浮山。後北謁淨因。宋英宗賜衣號。神宗詔至慶壽宮說法。生平奉身至約。所居衲子。四十餘輩。頹然不出戶。三十年如一日。開堂日。僧問。師唱誰家曲。宗風嗣阿誰。師曰。有錢使錢。無錢使貧。曰恁麼則月華𡣪子。臨濟兒孫。師曰。放你三十棒　問如何是佛。師曰。朝裝香。暮換水。曰如何是觀音妙智力。師曰。河南犬吠。河北驢鳴。上堂。拈拄杖曰。楖栗木杖子。善能談佛祖。聾人既　聞。瘂人亦解語。指白石為玉。點黃金為土。便恁麼會去。他家未相許。不相許莫莽鹵。南街打鼓北街舞　師於哲宗元祐癸酉八月十七日。語門人淨圓曰。吾更三日行矣。及期浴畢更衣。說偈而化。壽八十。臘六十一。

　　廬州興化仁岳禪師

　　南泉人。僧問。如何是佛法大意。師曰。臨濟問黃檗曰。學人不會。師曰。三回喫棒來　問如何是和尚家風。師曰。曲彔禪牀。曰客來如何祇待。師曰。拄杖子　問一大藏教。盡是名言。離此名言。如何指示。師曰。癩馬揩枯柳。曰學人不會。師曰。駱駝好喫鹽。曰畢竟如何。師曰。鐵鞭指處馬空嘶。

　　荊門軍玉泉謂芳禪師

　　僧問。從上諸聖。以何法示人。師拈起拄杖曰。學人不會。師曰。兩手分付。僧擬議。師便打。

　　宿州定林惠琛禪師

　　僧問。如何是道。師曰。祇在目前。曰。為甚麼不見。師曰。瞎。

　　嘉典本覺若珠禪師

　　僧問。如何是道。師舉起拳。僧曰。學人不會。師曰。拳頭也不識　上堂。說佛說祖。埋沒宗乘。舉古談今。淹留衲子。撥開上路。誰敢當頭。齊立下風。不勞拈出。無星秤子。如何辯得斤兩。若也辯得。須彌祇重半銖。若辯不得。拗折稱衡。向日本國。與諸人相見。

　　東京華嚴普孜禪師

　　建州建陽謝氏子。舉進士有聲。觸宿因出家受具。入浮山室。出住舒之甘露太平二剎。上堂。僧問。如何是賓中賓。師曰。客路如天遠。曰如何是賓中主。師曰。侯門似海深。曰如何是主中主。師曰。寰中天子勅。曰如何是主中賓。師曰。塞外將軍令。乃曰。賓中問主。互換機鋒。主中問賓。同生同死。主中辯主。飲氣吞聲。賓中覓賓。白雲萬里。故句中於意。意在句中。於斯明得。一雙孤鴈。撲地高飛。於斯未明。一對鴛鴦。池邊獨立。知音禪客。相共證明。影響異流。切須仔細。良久曰。若是陶淵明。攢眉便歸去　師後退淨因。宋神宗元豐壬戌。居華嚴。乙丑四月十日。赴詔入禁中說法歸。十四日。令鳴鼓陞座。辭眾而逝。

　　南康軍清隱院惟湜禪師

　　僧問。如何是道。師曰。斜街曲巷。曰如何是道中人。師曰。百藝百窮。

　　潭州衡嶽寺奉能禪師

　　上堂。宗風纔舉。萬里雲收。法令若行。千峰寒色。須彌頂上。白浪滔天。大海波中。紅塵滿地。應思。黃梅昔日。少室當年。不能退已讓人。遂使舂糠答志。斷臂酬心。何似衡嶽這裏。山畬粟米飯。一桶沒鹽羹。苦樂共住。隨高就低。且不是南頭買貴。北頭賣賤。直教文殊稽首。迦葉攢眉。龍樹馬鳴。吞聲飲氣。目連鶖子。且不能為。為甚如此諦觀法王法。法王法如是。

五燈全書卷第二十四


卍新纂大日本續藏經第 81 冊 No. 1571 五燈全書


五燈全書卷第二十五

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　臨濟宗

　　南嶽下十一世

　　寶應昭禪師法嗣

　　滁州瑯琊方銳禪師

　　上堂。造化無生物之心。而物物自成。雨露非潤物之意。而靈苗自榮。所以藥劑不食而病自損。良師不親。而心自明。故知。妙慧靈光。不從緣得。到這裏方許你進步。瑯琊與你。別作個相見。還有麼。若無。不可壓良為賤。

　　郢州興陽山希隱禪師

　　僧問。如何是懸崖撒手底句。師曰。明月照幽谷。曰如何是絕後再蘇底句。師曰。白雲生太虗。曰恁麼則樵夫出林丘。處處歌春色。師曰。是人道得　上堂。了見不見。見了未了。路上行人。林間宿鳥。月裏塔高十二層。天外星躔五百杪。要會麼手執夜明符。幾個知天曉。

　　石門進禪師法嗣

　　明州瑞巖智才禪師

　　僧問。如何是截斷眾流句。師曰。好。曰如何是隨波逐浪句師曰。隨曰如何是函葢乾坤句。師曰。合曰。三句蒙師指。如何辯古今。師曰。向後不得錯舉　上堂。天平等故常覆。地平等故常載。日月平等故。四時常明。涅槃平等故。聖凡不二。人心平等故。高低無諍。拈拄杖卓一下曰。諸禪者。這拄杖子。晝夜為諸人說平等法門。還聞麼。若聞。去敢保諸人。行脚事畢。若言不聞。亦許諸人。頂門眼正。何故是法平等。無有高下。是名阿耨多羅三藐三菩提。良久。笑曰。向下文長。

　　金山頴禪師法嗣

　　潤州普慈院崇珍禪師

　　僧問。如何是普慈境。師曰。出門便見鶴林山。曰如何是境中人。師曰。入門便見珍長老。

　　太平州瑞竹仲和禪師

　　僧問。得坐披衣人。盡委向上宗乘事若何。師曰。但知冰是水。曰更有事也無。師曰。休問水成氷。曰弄潮須是弄潮人。師曰。這僧從浙中來。

　　潤州金山懷賢圓通禪師

　　永嘉何氏子。四歲出家。後參頴於因聖有得。開法太平隱靜。次主金山。退隱金牛。起應廬山圓通明州雪竇。僧問。師揚宗旨。得法何人。師拈起拂子。僧曰。鐵甕城頭。曾印證。碧溪崖畔祖燈輝。師拂一拂曰。聽事不真。喚鍾作甕　師於宋神宗元豐壬戌。示滅金牛。塔全身于西隴。壽六十七。臘六十三。

　　越州石佛寺顯忠祖印禪師

　　僧問。如何是不動尊。師曰。熱鏊上猢猻。曰如何是千百億化身。師曰。添香換水點燈掃地。曰如何是毗盧師法身主。師曰。繫馬柱。曰有甚麼交涉。師曰。縛殺這漢　問會殺佛祖底。始是作家。如何是殺佛祖底劒。師曰。不斬死漢。曰如何是和尚劒。師曰。令不重行　問如何是相生。師曰。山河大地。曰如何是想生。師曰。兔子望月。曰如何是流注生。師曰。無間斷。曰如何是色空。師曰。五彩屏風　上堂。咄咄咄。海底魚龍盡枯竭。三脚蝦蟇飛上天。脫殻烏龜火中活　上堂。點時不到。皂白未分。到時不點。和泥合水。露柱𨁝跳。入燈籠裏。即且從他。汝眉毛因甚麼却拖在脚跟下。直饒於此明得。也是猢猻戴席帽。於此未明。何異曲[(乏-之+虫)*善]穿靴。然雖如此。笑我者多。知我者少。

　　杭州淨住院居說真淨禪師

　　參金山。遂問。某甲。經論麤明。禪直不信。願師決疑。山曰。既不信禪。豈可明經。禪是經綱。經是禪網。提綱正網。了禪見經。師曰。為某甲說禪看。山曰。向下文長。師曰。若恁麼經與禪乃一體。山曰。佛及祖非二心。如手搦拳。如拳搦手。師因而有省。乃成偈曰。二十餘年用意猜。幾番曾把此心灰。而今潦倒逢知己。李白元來是秀才。

　　安吉州西余山拱辰禪師

　　上堂。靈雲見華。眼中著翳。玄沙蹙指。體上遭迍不知。且恁麼過時。自然身心安樂　上堂。理因事有。心逐境生。事境俱忘。千山萬水。作麼生得恰好去。良久曰。且莫剜肉成瘡。師有祖源通要三十卷。行于世。

　　蘇州崑山般若寺善端禪師

　　僧問。有生有滅。盡是常儀。無生無滅時如何。師曰。崑崙著靴空中立。曰莫便是為人處也無。師曰。石女簪花火裏眠。曰大眾證明。師曰。更看泥牛鬬入海。

　　寧國廣教文鑑繼真禪師

　　上堂。夫欲為宗師。須了明暗句。半夜裏眨眼。渾成空露布。多事釋迦文。生時強四顧。點胸獨稱尊。又周行七。步明復阿誰知。暗使何人悟。自後百千年。屈指河沙數。一盲引眾盲。盲盲相扶舉。他日見閻老。努力空相覰。是時休呌道。鑊湯無冷處。休空腹高心。但高盤轉筯。寄語後世人。莫被徐六誤。

　　節使李端愿居士

　　兒時在館舍。常閱禪書。長雖婚宦。然篤志祖道。遂於後圃築室類蘭若。邀金山頴處之。朝夕咨參。至忘寢食。頴一日視公曰。非示現力。豈致爾哉。奈無個所入何。公問曰。天堂地獄。畢竟是有是無。請師明說。頴曰。諸佛向無中說有。眼見空花。太尉就有裏尋無。手摣水月堪笑。眼前見牢獄不避。心外聞天堂欲生。殊不知忻怖在心。善惡成境。太尉但了自心。自然無惑。公曰。心如何了。頴曰。善惡都莫思量。公曰。不思量後。心歸何所。頴曰。且請太尉歸宅。公曰。祇如人死後。心歸何所。頴曰。未知生。焉知死。公曰。生則某已知之。頴曰。生從何來。公罔措。頴起揕其胸曰。祇在這裏。更擬思量。個甚麼。公曰。會得也。穎曰。作麼生會。公曰。祇知貪程不覺蹉路。頴拓開曰。百年一夢。今朝方醒。既而說偈曰。三十八歲。懵然無知。及其有知。何異無知。滔滔汴水。隱隱隋堤。師其歸矣。箭浪東馳。

　　洞庭月禪師法嗣

　　蘇州薦福亮禪師

　　僧問。不假言詮。請師示誨。師曰。大眾總見汝恁麼問。曰莫祇這便是也無。師曰。罕逢穿耳客。

　　仗錫已禪師法嗣

　　台州黃巖保軒禪師

　　僧問。不欲無言。略憑施設時如何。師曰。知而故犯。僧禮拜。師便打。

　　龍華岳禪師法嗣

　　安吉州西余師子淨端禪師

　　本郡丘氏子。始見弄師子。發明心要。往見龍華蒙印可。遂旋里。合綵為師子皮。時被之。因號端師子。丞相章公。慕其道。躬請開法吳山。化風盛播。開堂日。僧官宣疏至。推倒回頭。趯翻不托。七軸之蓮經未誦。一聲之漁父先聞。師止之遂登座。拈香祝聖罷。引聲吟曰。本是瀟湘一釣客。自西自東自南北。大眾雜然稱善。師顧笑曰。諦觀法王法。法王法如是。便下座　上堂端禪老。端禪老。住持落魄無煩惱。朝參僧眾數十人。夜觀一輪明月皎。勸諸人勤學道。識取衣中無價寶。山光堂上雪初消。洗出峰巒尤更好　廣教長老至。上堂。浮雲散盡天凝碧。春色消融山更清。我愛禪翁淡如水。時來相伴度殘齡　師到華亭祇園。眾請上堂。本是霅川師子。却來雲間哮吼。佛法無可商量。不如打個筋斗。遂打筋斗。下座　師抵鄣南。訪上方超。有一尼來參。師曰。待來日五更三點入來。師侵早。紅粉搽面而坐。尼入見驚。而遂悟。超有頌曰。堪笑吳山老禿奴。巧粧紅粉接師姑。茫茫宇宙人無數。那個男兒是丈夫　師凡四住小剎。破落荒凉。人不堪其憂。而師獨得其樂。始住長興。時有號回頭者。眩惑愚俗。施予山積。適遇師。師擊其首。回頭罔測。師顧謂曰。龍頭蛇尾。回頭無語。慙汗而奔　嘗於品大尉座遇妖人。眾咸以為神異。師一言折之。即知其妄。尋伏誅。眾始服師高鑒遠識。名公鉅卿。樂與師遊。師嘗戲為偈頌。初若諧謔。詳味之。極有深旨　圓炤本應召。在京慧林寺。時師往謁。炤迎見謂曰。非端師子耶。師作獅子勢。炤以俚語探之。師應聲答以伽陀。炤笑而肯之。丞相章公。時典機政。欲留住都城。師聞之。不告而返。晚號安閒和尚。自置二陶器曰。死則此埋之。素無病惱。宋徽宗崇寧癸未十二月五日。忽謂寺眾曰。吾緣今日謝矣。索浴書偈辭眾。歌漁父詞數聲。一笑而化。眾以陶器瘞於歸雲菴下。世壽七十四。僧臘四十九。

　　南嶽下十二世

　　翠巖真禪師法嗣

　　潭州大溈慕喆真如禪師

　　撫州臨川聞氏子。僧問趙州庭栢。意旨如何。師曰。夜來風色緊。孤客已先寒。曰先師無此語。又作麼生。師曰。行人始知苦。曰十載走紅塵。今朝獨露身。師曰。雪上加霜　問如何是城裏佛。師曰。萬人叢裏不插標。曰如何是村裏佛。師曰。泥猪疥狗。曰如何是山裏佛。師曰。絕人往還。曰如何是教外別傳底一句。師曰。翻譯不出　問牛頭未見四祖時如何。師曰。寒毛卓豎。曰見後如何。師曰。額頭汗出　上堂。月生一。天地茫茫誰受屈。月生二。東西南北沒巴鼻。月生三善。財特地向南參。所以道。放行也怛薩舒光。把住也泥沙匿曜。且道。放行是。把住是。良久曰。圓伊三點水。萬物自尖新　上堂。古佛道。昔於沙羅奈。轉四諦法輪。墮坑落壍。今復轉最妙無上大法輪。土上加泥。如今還有不歷階梯。獨超物外者麼。良久曰。出頭天外看。誰是個中人　上堂。阿剌剌是甚麼。翻思當年破竈。墮杖子忽擊著。方知孤負我。以拄杖擊香臺一下曰。墮墮　上堂。捫空追響。勞汝精神。夢覺覺非。復有何事。德山老人。在汝諸人眉毛眼睫上。諸人還覺磨。若也覺。去夢覺覺非。若也未覺。捫空追響。終無了期。直饒向這裏倜儻分明。猶是梯山入貢。還有獨超物外者麼。良久曰。且莫詐明頭　問大通智勝佛。十劫坐道場。為甚麼不得成佛道。師曰。苦殺人　上堂。白雲澹泞。水注滄溟。萬法本閒。復有何事。所以道。也有權。也有實。也有照。也有用。諸人到這裏。如何履踐。良久曰。但有路可上。更高人也行　上堂。山僧本無積畜。且得粥足飯足。困來即便打眠。一任東卜西卜　上堂。古者道。一釋迦二元和三佛陀。自餘是甚麼椀脫丘。慧光即不然。一釋迦二元和三佛陀。總是椀脫丘。諸人還知慧光落處麼。若也知去。許你具鐵眼銅睛。若也不知。莫謂幾驚風浪險。扁舟曾向五湖遊　上堂。拈起拄杖曰。一塵纔起。大地全收。卓一下曰。妙喜世界百雜碎。且道。不動如來。即今在甚麼處。若人識得。可謂不動步而登妙覺。若也未識。向諸人眉毛眼睫裏涅槃去也。又卓一下　上堂。不用思而知。不用慮而解。廬陵米價高。鎮州蘿蔔大　上堂。拈起挂杖曰。智海拄杖。或作金剛王寶劒。或作踞地師子。或作探竿影草。或不作拄杖用。諸人還相委悉麼。若也委悉去。如龍得水。似虎靠山。出沒卷舒。縱橫應用。如未相委。大似日中逃影　上堂。十方同聚會。個個學無為。此是選佛場。心空及第歸。慧光門下。直拔超升。不歷科目。諸人既到這裏。風雲布地。牙爪已成。但欠雷聲燒尾。如今為你諸人。震忽雷去也。以拄杖擊禪牀。下座　師於宋哲宗紹聖乙亥十月八日。無疾說偈曰。昨夜三更。風雷忽作。雲散長空。前溪月落。良久。別眾趨寂。闍維。設利㪷許大如豆。目睛齒爪不壞。門弟子分塔于京潭。

　　南嶽西林崇奧禪師

　　僧問。一問一答。賓主歷然。不問不答。如何辯別。師曰。坐底坐。立底立。曰便恁麼會時如何。師曰。舌拄上齶。僧禮拜。師曰。不得諱却。

　　蘄州石鼓洞珠禪師

　　上堂。問答轉多。去道轉遠。何也道不屬知。知是妄覺。道不屬見。見是妄根。知見不明。觸事崢嶸。聯環不斷。為生死根。若能擲向太虗之外。自然塵念頓忘。真心直露。如斯說話。俯為下根。道侶相逢。無可不可。坐則十方俱隱。行則六趣隨緣。雖然。更須知有轉身一路。始得眾中莫有轉身者麼。出來山僧為你證據。若無。山僧今日失利。

　　蔣山元禪師法嗣

　　明州雪竇法雅禪師

　　僧問。學人不問西來意。乞師方便指迷情。師曰。霹靂過頭猶瞌。睡曰謝師答話。師曰。再三啟口問何人。曰爭奈學人未禮拜何。師曰。休鈍置。

　　邵州丞熙應悅禪師

　　撫之宜黃戴氏子。上堂。我宗無語句。徒勞尋露布。現成公案已多端。那堪更涉他門戶。覿面當機直下提。何用波吒受辛苦。

　　衢州石門雅禪師

　　僧問。佛未出世時如何。師曰。東宮玉殿無遺影。曰出世後如何。師曰。毗藍園畔雨天花。曰威音以前又作麼生。師曰。且待別時　問如何是祖師西來意。師曰。熊耳塔開空寂寂。惟留隻履冐輕埃　示眾。茱萸鮮嫰菊花香。暢殺陶家沉醉郎。我輩泛觴雖絕分。東籬閒玩正無妨。大眾。閒玩即不無。且道。眼在什麼處。知有的眉毛分。八字未諳者。紅黃裏亂走。阿呵呵。今日元來九月九。喝一喝。

　　廣信龜峰瑞相子瓊禪師

　　僧問。如何是博山境。師曰。㵎流淥水。路出松門。曰如何是境中人。師曰。身橫宇宙。眼葢乾坤。曰向上宗乘事若何。師曰。剎竿頭指天。　問青春已過。夏景暄繁。時節因緣。請師為說。師曰。臘月二十五。未是拜年時。曰學人未曉。乞師再指。師曰。石人身上不生毛。

　　雙峰回禪師法嗣

　　閬州光國文贊禪師

　　僧問。不二之法。請師速道。師曰。領。曰恁麼則人人有分也。師曰。了曰。錦屏天下少。光國世間稀。師曰。退。

　　兖州金鄉靈山彥文禪師

　　上堂。僧問。如何是祖師西來意。師曰。缺齒胡僧笑不言。曰學人不會。師曰。隻履返西天。問如何是佛。師曰。問得最親。乃曰。山何青。水何綠。風吹南嶺雲。露滴東籬菊。更添松竹歲寒心。盡是無絃琴上曲。碧眼胡僧拍不足。拍不足一二三四五六咦。拍一拍。下座。

　　定慧信禪師法嗣

　　蘇州穹窿智圓禪師

　　上堂。福臻不說禪。無事日高眠。有問祖師意。連擉兩三拳。大眾。且道為甚麼如此。不合惱亂山僧睡。

　　雲峰悅禪師法嗣

　　桂州壽寧齊曉禪師

　　上堂。觸目不會道。猶較些子。運足焉知路。錯下名言。諸仁者。山僧今日將錯就錯。汝等諸人。見有眼。聞有耳。嗅有鼻。味有舌。因甚麼却不會。良久曰。武帝求仙不得仙。王喬端坐却昇。天咄　僧問。大眾雲臻。合談何事。師曰。波斯入閙市。曰恁麼則草偃風行去也。師曰。萬里望鄉關。

　　廬州澄慧咸詡禪師

　　僧問。德山入門便棒。臨濟入門便喝。去此二途。請師提掇。師曰。總不恁麼。曰一言啟口別是家門。師曰。賴遇拄杖不在手。乃曰。如來秘旨。豈涉辭鋒。祖師心印。寧容穿鑿。若也向上舉揚。直得海水逆流。須彌倒卓。向下商確。何妨枯木生花。寒灰發𦦨。雖然。在衲僧門下。白雲萬里。且道。衲僧有甚麼長處。良久曰。更有一般堪羨處。長連牀上帶刀眠。

　　淨因臻禪師法嗣

　　福州長慶惠暹文慧禪師

　　僧問。離上生之寶剎。登延聖之道場。如何是不動尊。師曰。孤舟載明月。曰忽遇艣棹俱停。又作麼生。師曰。漁人偏愛宿蘆花　問長期進道。西天以蠟人為驗。未審。此間以何為驗。師曰。鐵彈子。曰意旨如何。師曰。大底大。小底小。

　　福州棲勝繼超禪師

　　上堂。拈拄杖良久曰。三世諸佛。盡在這裏𨁝跳。大眾還會麼。過去諸佛說了。未來諸佛未說。現在諸佛今說。敢問諸人。作麼生是說底事。卓一下曰。蘇嚧蘇嚧。

　　南陽香嚴慧照洞敷禪師

　　福州范氏子。氣韻清敏。依東京景德明出家。遍參江淮叢席。末後見淨因。一言頓契。如以學問該博。名動京師。被旨出住香嚴。十載返故里。住龜山壽山神光三剎　上堂。西乾四七。道絕語言。東土二三。法無文字。惟傳一印。直指人心。心了則天地全該。印定則絲毫不漏。塵塵絕待。法法融虗。方乃契聖根源。始曰入佛知見。如斯薦得。落二落三。本色衲僧。如何話會。還道得麼。良久曰。個中消息若為傳。鳳闕龍樓峭倚天。要會覺城東際事。寥寥千古尚依然　上堂。僧問。遠辭香嚴。近入龜山。如何是不動尊。師曰。千手大悲提不起。曰如何是動中尊。師曰。玉殿會游歷。金門屢往還。問如何是龜山境。師曰。千峰來有路。八極淨無塵。曰如何是境中人。師曰。有時開眼有時合。問如何是佛法的的大意。師曰。山寒骨露。水淺見沙。乃曰。竊經窮論。正如入海筭沙。覓法覓心。大似捫空求響。釋尊出世。為一大事因緣。諸佛傳衣。亦乃廣開方便發揮教外正法。指示涅槃妙心。作筏渡人。應病與藥。其實說無所說。傳無所傳。縱饒一棒一條痕。一摑一手血。未免拖泥帶水。豈能點瓦成金。大眾。今日只如為國開堂。還有奇特事也無。良久曰。疊疊青山與流水。舊時顏色舊時聲　示眾。春無三日晴。風雨時時作。巖下見蟠桃。自開還自落。翻憶靈雲得處真。迄今底事何蕭索。非蕭索。春山春水四寥廓。鷓鴣啼處百花香。好薦聲前第一著。

　　興化嶽禪師法嗣

　　興化紹清禪師

　　薦母上堂。祖師門下。佛法不存。善法堂前。仁義休說。然雖如是。事無一向。竊聞。哀哀父母。生我劬勞。欲報深恩。昊天罔極。髮膚身體。弗敢毀傷。此魯仲尼之孝也輪轉三界中。恩愛不能捨。棄恩入無為。真實報恩者。故我大覺世尊。雪山苦行。摩竭成道。往忉利天。為母說法。此釋迦之孝也。得大解脫。運大神通。手擎金錫。掌拓龍盂。詣地獄門。卓然尋省。見其慈母。悲泣無量。此目連之孝也。作麼生是興化之孝。良久曰。興化今日。不上天堂。不入地獄。於善法堂中。燈王座上。為母說法。以報劬勞。且道。我母即今在甚麼處。乃曰。我母生前足善緣。無勞問佛定生天。人間上壽古今少。九十春秋減一年。下座。敢煩大眾燒一炷香。以助山僧報孝。既是山僧之母。為甚麼却煩諸人燒香。不見道。東家人死。西家人助哀。以手搥胸曰。蒼天蒼天。

　　長沙智度山定林景芳禪師

　　僧問。七十二峰即不問。如何是法輪境。師曰。岣嶁峰尖神禹碑。曰還許學人識也無。師曰。石青字赤形模奇曰今日得遇去也。師曰。吏部當時尚莫窺。曰端的在甚麼處。師曰。何得汝不狐疑。

　　開封襄城首山處珪禪師

　　僧問如何是首山境。師曰。白雲片片時來往。汝水潺潺流向東。曰如何是境中人。師曰。寒山逢拾得。拍手笑呵呵。曰向上宗乘事若何。師曰。虗空藏鳥跡。風過樹頭鳴。曰莫便是為人處也無。師曰。曹溪水急。

　　玉泉芳禪師法嗣

　　臨江軍慧力善周禪師

　　上堂。遼天鶻萬重雲。祇一突是甚麼。咄　師於宋哲宗元祐丙寅十二月望日。沐浴淨髮。說偈曰。山僧住端筠。未甞形言句。七十三年來。七十三年去。言畢而逝。五日後。鬚髮再生。

　　福州聖泉紹燈禪師

　　本郡古田陳氏子。生時異香滿室。紫帽覆首。七歲觀諸經論。如宿習。十歲辭親出家。禮潭州開福璡為師。得度受具。後造玉泉。泉一見。鍼芥相投。嗣還里。深自韜晦。郡守丁公。延住陀嶺塔院。忽一日索浴更衣。鳴鼓陞座眾集。乃說偈曰。吾年五十三。去住本無貪。臨行事若何。不用口喃喃。儼然示寂。瞑目兩宵。偶聞鐘聲忽復醒。四大輕安。後身常出舍利。元豐中。本郡大旱。太守請令祈雨。次日甘澤大霈　遷住聖泉。上堂。僧問。如何是聖泉境。師曰。目前無異草。曰如何是境中人。師曰。往來無罣礙。曰人境已蒙師指示。向上宗乘事若何。師曰。驢事未去。馬事到來。乃曰。般若門中。縱說百千妙義。不增一毫。直饒結舌亡唇。豈減少分。若論元中又元。終非妙門。鳥道魚蹤。早傷途轍去也。葢為出此入彼去者。不至其方來者不到其所。舉一明三。莫窮幽趣。更不續𠒎截鶴。𢑱嶽盈壑。霄壤相望。去道轉遠。正當與麼時。衲僧門下。作麼生商量。良久曰。昨夜三更月到窻。

　　韶州南華重辯禪師

　　上堂。僧問。祖意西來即不問。最初一句請師宣。師曰。龍銜黑寶離滄海。鶴側霜翎下玉堦。曰一輪明月照。四海盡分明。師曰。夜半折開無縫塔。天明智積抱頭回。乃曰。會麼。五大未明。二儀無跡。威音王覷不見。大悲手摸無踪。是神通妙用。是法爾如然。於斯明得。便乃高步毗盧頂上。坐斷報化佛頭。於斯未明。祇知事逐眼前過。不覺老從頭上來。

　　德安延福智興禪師

　　西川人。造玉泉。發明心地。初住漸源。次遷黃梅龍華。晚住延福。師語不譚元。行不修潔。身不稟儀。眾不喜見。逝後靈異不測。緇素追仰。塑像事之。尤能報應如響。

　　道吾真禪師法嗣

　　燕山等覺祖印智燈禪師

　　金華人。嗣道吾。始立之年。遂開法弘道。從者如雲。說法三十載。晚退老燕山等覺。有語錄二卷。鄒正言。曾序之曰。頃余在中陶。甞與李濤師淵。論天下之名僧。師淵曰。吾所見。有祖印。真有道者也。望其容貌。如秋際木。聽其解說。如夜半潮。云云語。惜燈錄不載。僅存正言序數行。亦可想見其人耳。

　　菩提用禪師法嗣

　　杭州臨安淨土善思禪師

　　上堂。咄咄咄。臨濟德山盡該抹。棒頭薦得不作家。喝下承當未奇絕。山僧宗旨不恁麼。覿面相呈辨賢哲。聲前一句早遲疑。語後持來欠時節。勸禪人休饒舌。神龍尚自不知源。豈說盲龜敵跛鼈。喝一喝。

　　天童遂禪師法嗣

　　福州大中立志禪師

　　上堂。僧問。遠趨丈室。仰慕宗風。學人上來。請師一接。師曰。高挂鉢囊。曰便是為人處也無。師曰。盲人摸象。曰莫壓良為賤好。師曰。短販樵人徒誇書劒。問馬祖陞堂。百丈捲席。未審意旨如何。師曰。官馬相踏。曰學人今日小出大遇。師曰。拄杖未曾拈著。乃曰。虎嘯烏山畔。眾獸潛藏。雲生螺渚間。群峰失色。大阿寶劒。耀日爭輝。樵父搬柴。醫王辨價。還有不顧賓主者麼。出來道看。良久曰。水凍魚難躍。天寒艸發遲。以拄杖打香臺一下　上堂。法不見法。法不行法。法不知法。大眾。這個是香爐子。如何是不見不行不知的法。百億恒沙世界諸佛。盡在香爐上。放光動地。說法度人。諸人還見麼。直饒見得。也涉踟蹰。喝一喝　師於宋哲宗紹聖甲戌三月十一日集眾。沐浴淨髮。說偈曰。麒麟掣斷黃金鎖。玉兔衝開白玉關。好是無雲中夜後。一輪明月照鍾山。偈畢。趺坐而逝。茶毗獲舍利。塔于本山。

　　福州乾元了覺圓禪師

　　上堂。直饒阿那律天眼。未解諦觀。便是千手大悲。焉能提掇。眾中莫有不甘者麼。出來掀倒禪牀。喝散大眾。然雖如是。未是作家。且於第二門中。與衲僧出氣。僧問。少林九年垂一語。直至如今賺師舉。欲得不賺。請師別道。師曰唵。曰摩噠哩伽摩達哩智。又作麼生。師曰。放你三十棒。問未離兜率降王宮。未審是什麼人。師曰。牛頭出。馬頭回。曰未審是法身報身。師曰。牽犁拽杷。乃曰。還相委悉麼。山僧今日指鹿為馬。唱九作十。瞞諸人去也。摩竭正令。水泄不通。少室真規。風吹不入。聖凡情盡。體露真常。迥絕見知。輝騰今古。良由情存聖量。墮在見知。所以聽不出聲。見不超色。若能迴光返照。有何佛道可成。有何眾生可度。向火𦦨裏藏身。東湧西沒南湧北沒。於微塵上走馬。坐大道場。雖然。切忌認驢鞍橋。作阿爺下領。

　　衡州南嶽萬壽應城禪師

　　初參天童。童問。上人何來。師曰毗陵。童曰。我聞毗陵出好艸蟲扇子。帶得來否。師作一圓相曰。大善知識。要者個作麼。童曰。祇這個此間亦要得。師於言下大悟。後住應天萬壽　示眾。山花狼籍孤負空生。山艸離披。拈提室利。驚得嶽神稽首。土地和南。陝府鐵牛無放處。嘉州石像露全身。如斯說話。錯會者多。敢問諸人。不涉春秋一句。作麼生道。良久曰。不得春風花不開。花開又被風吹落。喝一喝。

　　玉泉本禪師法嗣

　　荊州護國齊月禪師

　　上堂。僧問。壁立千仞。水泄不通。還許學人請益也無。師曰。汝問什麼。曰向上事。師曰。維那不在。曰莫怪觸忤和尚。師曰。正令已行。乃曰。窮外無方。究內非裏。應用萬般。無可比擬。分明向汝諸人道。佛性精魂總不是。

　　福嚴宗禪師法嗣

　　衡州花藥宗勝義然禪師

　　僧問。臨濟血脉。請師直道。師曰。虗空裏揚眉。默地裏點頭。曰莫只者便是麼。師曰。是即是。作麼生會。僧却點首。師曰。者賊好喫棒。曰賊賊。便歸眾。師曰。三十棒。一棒也較不得　示眾。心心心。青山綠水高且深。若人識得無他旨。相對事法總平沉。是你諸人總識得。為什麼七十二峰。儼然依舊。試說看。

　　衡州南嶽承天智昱禪師

　　僧問。如何是佛。師曰。髮長僧貌醜。曰意旨如何。師曰。腦門後合掌　問如何是祖師西來意。師曰。石廩峰高。曰意旨如何。師曰。遊人罕到　問如何是和尚家風。師曰。紙帳繩牀。曰客來如何祇待。師曰。山中石耳　宋神宗元豐乙丑四月。沐浴淨髮。趺坐而逝。茶毗。齒舌眼睛不壞。

　　太子廣禪師法嗣

　　太原龍門山勝善清照禪師

　　僧問。變凡作聖即不問。點鐵成金事若何。師曰。直下無私處。觸目盡光輝。曰恁麼則清光生掌上。喜氣發眉間也。師曰。既能知自理。何用苦忉忉　問天高地厚。萬物皆從。未審和尚從與不從。師曰。春來花爛熳。曰金鷄迴碧落。玉兔上長空。師曰。同道方知。曰學人今日承恩。師曰。且莫錯認。

　　南嶽下十三世

　　大溈喆禪師法嗣

　　東凉智海普融道平禪師

　　上堂。山僧不會佛法。為人總沒來由。或時半開半合。或時全放全收。還如萬人叢裏冷地掉個石頭。忽然打著一個。方知觸處周流　上堂。趙州有四門。門門通大道。玉泉有四路。路路透長安。門門通大道。畢竟誰親到。路路透長安。分明進步看。拍膝一下曰。歲晚未歸客。西風門外寒　上堂。舉盤山示眾曰。似地擎山。不知山之孤峻。如石含玉。不知玉之無瑕。古人恁麼說話。大似抱贓呌屈。智海門下。人人慷慨。生擒虎兕。活捉獰龍。眼裏著得須彌山。耳裏著得大海水。遂拈拄杖曰。不是向人誇伎倆。丈夫標致合如斯。卓拄杖。下座。

　　洪州泐潭景祥禪師

　　建昌南城傅氏子。僧問。如何是祖師西來意。師曰。十個指頭八個了　問我手何似佛手。師曰。金鍮難辯。曰我脚何似驢脚。師曰。黃龍路險。曰人人有個生緣。如何是和尚生緣。師曰。把定要津。不通凡聖　中秋上堂。靈山話。曹溪指。放過初生斫額底。未問龍眠老古錐。昨夜三更轉向西。正當恁麼時。有人問。如何是月。向明暗未分處。道得一句。便與古人。共出一隻手。如或未然。寶峰不免依模畫樣。應個時節。乃打一圓相曰。清光萬古復千古。豈止人間一夜看　問僧。達磨西歸。手擕隻履。當時何不兩隻都將去。曰此土也要留個消息。師曰。一隻脚在西天。一隻脚在東土。著甚來由。僧無語　問僧。唯一堅密身。一切塵中現。如何是塵中現底身。僧指香爐曰。這個是香爐。師曰。帶累三世諸佛。生陷地獄。僧罔措。師便打　師不安次。有僧問。和尚近日尊候如何。師曰。土地前燒二陌紙著　師常叉手夜坐。如對大賓。初坐手與趺綴。至五鼓必齊膺。因號祥叉手。

　　和州光孝慧蘭禪師

　　不知何許人。自號碧落道人。嘗以觸衣書七佛名。叢林稱為蘭布裩。有擬草庵歌。具載普燈。建炎末。金人犯淮。執師見營長。長曰。聞我名否。師曰。我所聞者。唯大宋天子之名。長恚。令左右以鎚擊之。鎚至輙斷壞。長驚異。延麾下敬事之。經旬。師索薪自焚。無敢供者。親拾薪成龕。怡然端坐。烟焰一起。流光四騰。眾跪伏。灼膚者多。火絕。得五色舍利。并其骨而北歸。所執僧尼。悉得自便。和人至今詠之。

　　潭州東明智海仁仙禪師

　　吉安泰和萬氏子。幼事靜工。無適俗韻。出家為金公弟子。受具遊方。依東林玉磵最久。晚抵仰山。陸沉眾中。佛印獨異之。師方銳志於學書翰墨。印呵曰。子本學道。為了生死。反從事語言筆墨。於道何益。師於是棄去。依大溈者十年。真如門墻壁立。師獨受印可。及真如赴詔住上都相國。師乃首眾。衡陽花藥。分座說法。開法城東之東明。俄遷湘西嶽麓。無何。麓厄於火。道俗驚嗟。師縛屋而居十年間。成梵釋龍天宮矣。開堂日　僧問。世尊出世。梵王前引。帝釋後隨。和尚出世。有何祥瑞。師曰。任是百千諸佛。一時趕向水牯欄裏。曰有何祥瑞。師曰。山僧不曾眼花　問進前三步時如何。師曰。撞頭磕額。曰退後三步時如何。師曰。墮坑落壍。曰不進不退時如何。師曰。立地死漢　師於宋徽宗宣和己亥七月九日。以平生道具付侍者。使集眾估唱。黎明漱盥罷。坐丈室敘出世本末。囑以行道。說偈為別。有善暹。請少留。師約退右脇而逝。壽六十二。臘四十二。塔于西崦舜塘之陰。

　　泗州普照曉欽明悟禪師

　　僧問。師唱誰家曲。宗風嗣阿誰。師曰。東邊更近東。曰溈山的子。智海親孫也。師曰。却笑傍人把釣竿　上堂。引手撮空。展轉莫及。翻身擲影。徒自勞形。當面拈來。却成蹉過。畢竟如何。拍禪牀曰。洎合錯商量。

　　廬山東林自遵正覺禪師

　　上堂。十五日已前。放過一著。十五日已後。未可商量。正當十五日。試道一句看。良久曰。山色翠穠春雨歇。栢庭香擁木蘭開。

　　潭州福嚴真禪師

　　上堂。福嚴山上雲。舒卷任朝昏。忽爾平地。客來難討門。

　　潭州東明遷禪師

　　久侍真如。晚居溈山。真如菴忠道者。高其風每叩之。一日閱首楞嚴次。忠問。如我按指。海印發光。佛意如何。師曰。釋迦老子。好與二十棒。曰為甚麼如此。師曰。用按指作麼。曰汝暫舉心。塵勞先起。又作麼生。師曰。亦是海印發光。

　　雪竇雅禪師法嗣

　　衢州光孝普印慈覺禪師

　　泉州許氏子。室中嘗問僧。父母未生已前。在甚麼處行履。僧擬對。即打出。或曰。達磨在你脚下。僧擬看。亦打出。或曰道道。僧擬開口。復打出。

　　慶善震禪師法嗣

　　杭州慶善院普能禪師

　　上堂。事不獲已。與諸人葛藤。一切眾生。祇為心塵未脫。情量不除。見色聞聲。隨波逐浪。流轉三界。汩沒四生。致使正見不明。觸途成滯。若也是非齊泯。善惡都忘。坐斷報化佛頭。截却聖凡途路。到者裏。方有少許相應。直饒如是。衲僧分上。未為奇特。何故如此。纔有是非。紛然失心　上堂。拈拄杖曰。未入山僧手中。萬法宛然。既入山僧手中。復有何事。良久曰。有意氣時添意氣。不風流處也風流。卓拄杖一下。

　　淨土思禪師法嗣

　　杭州靈鳳山萬壽法詮禪師

　　僧問。如何是佛。師曰。抱樁打拍浮。曰如何是法。師曰。黃泥彈子。曰如何是僧。師曰。剃除鬚髮。曰三寶外。還別有為人處也無。師舉起一指。僧曰不會。師曰。指在唯觀月。風來不動幡　上堂。德山棒。臨濟喝。盡是無風波帀帀。燈籠𨁝跳過青天。露柱魂驚頭腦裂。雖然如是。大似食鹽加得渴。喝一喝。

　　杭州慶善守隆禪師

　　開堂日。僧問。知師久蘊囊中寶。今日當筵略借看。師曰。多少分明。曰師子吼時全露現。文殊仗劒又如何。師曰。驚殺老僧　問千佛出世。各有奇祥。和尚今日以何為驗。師曰。木人把板雲中拍。曰意旨如何。師曰。石女拈笙水底吹　上堂。花簇簇。錦簇簇。鹽醬年來事事足。留得南泉打破鍋。分付沙彌煑晨粥。晨粥一任諸人喫。洗鉢盂一句。作麼生會。良久曰。多少人疑著。

　　護國月禪師法嗣

　　江陵府護國慧本禪師

　　僧問。有物先天地。無形本寂寥。未審。是甚麼物。師曰。一鋌墨。曰恁麼則耀古照今去也。師曰。作麼生是耀古照今底。僧便喝。師便打　上堂。好個時節。誰肯承當。苟或無人。不如惜取。良久曰。彈雀夜明珠。

　　南嶽下十四世

　　智海平禪師法嗣

　　東京淨因蹣菴繼成禪師

　　袁之宜春劉氏子。上堂。拈拄杖曰。清淨本然。云何忽生山河大地。看看。富樓那。穿過釋迦老子鼻孔。釋迦老子。鑽破虗空肚皮。且道。山河大地。在甚麼處。擲下拄杖。召大眾曰。虗空翻筋斗。向新羅國裏去也。是你諸人。切忌認葉止啼。刻舟尋劒　上堂。茫茫盡是覓佛漢。舉世難尋閑道人。棒喝交馳成藥忌。了亡藥忌未天真　上堂。崑崙奴。著鐵袴。打一棒。行一步。爭似火中釣鼈。日裏藏冰。陰影門翻魍魎。虗空縛殺麻繩　上堂。狹路相逢且莫疑。電光石光已遲遲。若教直下三心徹。祇在如今一餉時。到這裏。直使問來答去。火迸星飛。互換主賓。照用得失。波翻嶽立。玉轉珠回。衲僧面前。了無交涉。豈不見。拈花鷲嶺。獨許飲光。問疾毗耶。誰當金粟。那知微笑已成途轍。縱使默然。未免風波。要須格外相逢始解。就中頴契還會麼。一曲寥寥動今古。洛陽三十六峰西　上堂。舉不顧即差互。擬思量何劫悟。大眾。枯桑知天風。是顧不顧。海水知天寒。是思不思。且喚甚麼。作悟底道理。兔角杖頭挑法界。龜毛拂子舞三臺　上堂。鼻裏音聲耳裏香。眼中鹹淡舌元黃。意能覺觸身分別。冰室如春九夏涼。如斯見得。方知男子身中入定時。女子身中從定出。葵花觀日轉。犀紋玩月生。香楓化老人。螟𧖜成蜾𮕗。若也不知。苦哉佛陀耶。許你具隻眼　上堂。一念心清淨。佛居魔王殿。一念惡心生。魔王居佛殿。天衣懷曰。但恁麼信去。喚作脚踏實地而行。終無別法。亦無別道理。老僧恁麼舉了。祇恐你諸人。見兔放鷹。刻舟求劒。何故。功德天黑暗女。有智主人。二俱不受　上堂。舉汾陽拈拄杖示眾曰。三世諸佛在這裏。為汝諸人無孔竅。遂走向山僧拄杖裏去。強生節目。師曰。汾陽與麼示徒。大似擔雪填井。傍若無人。山僧今日為汝諸人出氣。拈起拄杖曰。三世諸佛。不敢強生節目。却從山僧拄杖裏走出。向諸人道。我不敢輕於汝等。汝等皆當作佛。說是語已翻筋斗。向拘夕羅城裏去也。擲下拄杖曰。若到諸方。分明舉似　師同圓悟法真慈受。并十大法師禪講千僧。赴太尉陳良弼府中齋。時徽宗皇帝。私幸觀之。太師魯國公。亦與焉。有善華嚴者。稱賢首宗之義虎。對眾問諸禪曰。吾佛設教。自小乘至于圓頓。掃除空有。獨證真常。然後萬德莊嚴。方名為佛。常聞禪宗一喝。能轉凡成聖。則與諸經論。似相違背。今一喝若能入吾宗五教。是為正說。若不能入。是為邪說。諸禪視師。師曰。如法師所問。不足三大禪師之酧。淨因小長老。可以使法師無惑也。師召善。善應諾。師曰。法師所謂愚法小乘教者。乃有義也。大乘始教者。乃空義也。大乘終教者。乃不有不空義也。大乘頓教者。乃即有即空義也。一乘圓教者。乃不有而有。不空而空義也。如我一喝。非唯能入五教。至於工巧技藝諸子百家。悉皆能入。師震聲喝一喝。問善曰。聞麼。曰聞。師曰。汝既聞此一喝。是有。能入小乘教。須臾又問善曰。聞麼。曰不聞。師曰。汝既不聞適來一喝。是無。能入始教。遂顧善曰。我初一喝。汝既道有。喝久聲銷。汝復道無。道無則元初實有。道有則而今實無。不有不無。能入終教。我有一喝之時。有非是有。因無故有。無一喝之時。無非是無。因有故無。即有即無。能入頓教。須知。我此一喝。不作一喝用。有無不及。情解俱忘。道有之時。纖塵不立。道無之時。橫徧虗空。即此一喝。入百千萬億喝。百千萬億喝。入此一喝。是故能入圓教。善乃起再拜。師復謂曰。非唯一喝為然。乃至一語一默。一動一靜。從古至今。十方虗空。萬象森羅。六趣四生。三世諸佛。一切聖賢。八萬四千法門。百千三昧。無量妙善。契理契機。與天地萬物一體。謂之法身。三界唯心。萬法唯識。四時八節。陰陽一致。謂之法性。是故華嚴經云。法性徧在一切處。有相無相。一聲一色。全在一塵。中含四義。事理無邊。周徧無餘。參而不雜。混而不一。於此一喝中。皆悉具足。猶是建化門庭。隨機方便。謂之小歇場。未至寶所。殊不知。我祖師門下。以心傳心。以法印法。不立文字。見性成佛。有千聖不傳底向上一路在。善又問曰。如何是向上一路。師曰。汝且向下會取。善曰。如何是寶所。師曰。非汝境界。善曰。望禪師慈悲。師曰。任從滄海變。終不為君通。善膠口而退。聞者。靡不歎仰。皇帝顧謂近臣曰。禪宗元妙深極如此。淨因才辯。亦罕有也。近臣奏曰。此宗師之緒餘也。

　　南嶽法輪彥孜禪師

　　處之龍泉陳氏子。上堂。若是諦當漢。通身無隔礙。舉措絕毫釐。把手出紅塵。撥開向上竅。當頭劄定。不犯鋒稜。轉握將來。應用恰好。絲毫不漏。函葢相應。任是諸佛諸祖覰著。寒毛卓豎。會麼。喫茶去　僧問。如何是不涉煙波底句。師曰。皎皎寒松月。飄飄谷口風。曰萬差俱掃蕩。一句截流機。師曰點。僧曰到。師曰。借人面具舞三臺　問如何是佛。師曰。白額大虫。曰祇如洞山道麻三斤。又作麼生。師曰。毒虵鑽露柱。曰學人不曉。師曰。踏著始驚人。

　　衡州開福崇哲禪師

　　邵州劉氏子。上堂。妙體堂堂觸處彰。快須回首便承當。今朝對眾全分付。莫道儂家有覆藏。擲拂子。召侍者曰。因甚打下老僧拂子。問一水吞空遠。三峰峭壁危。掜臺重拂拭。共喜主人歸。未審到家如何施設。師曰。空手捻雙拳。曰意旨如何。師曰。突出難辯　上堂。山僧有三印。更無增減剩。覿面便相呈。能轉凡成聖。諸人還知麼。若也未知。不免重重註破。一印印空。日月星辰列下風。一印印泥。頭頭物物顯真機。一印印水。捩轉魚龍頭作尾。三印分明體一同。看來非赤又非紅。互換高低如不薦。青山依舊白雲中。

　　泐潭祥禪師法嗣

　　台州鴻福德昇禪師

　　衡陽人。上堂。諸人恁麼上來。墮在見聞覺知。恁麼下去。落在動靜施為。若也不去不來。正是鬼窟活計。如何道得出身底句。若也道得。則分付拄杖子。若道不得。依而行之。卓拄杖。下座。

　　建寧府萬壽慧素禪師

　　上堂。僧問。劫火洞然。大千俱壞。未審這個還壞也無。大隨曰壞。修山主曰不壞。未審孰是孰非。師曰。一壞一不壞。笑殺觀自在。師子驀齩人。狂狗盡逐塊復曰會麼。曰不會。師曰。漆桶不快。便下座　一日有僧來作禮。師問。甚處來。曰和尚合知某來處。師曰。湖南擔屎漢。江西刈禾客。曰和尚真人天眼目。某在大溈充園頭。東林作藏主。師打三棒喝出　師。於宋高宗紹興癸酉六月朔。沐浴趺坐。書偈曰。昨夜風雷忽爾。露柱生出兩指。天明笑倒燈籠。拄杖依前扶起。拂子𨁝跳過流沙。奪轉胡僧一隻履。於是儼然而逝。

　　明州香山道淵禪師

　　本郡人。上堂。酒市魚行。頭頭寶所。鵶鳴鵲噪。一一妙音。卓拄杖曰。且道。這個是何佛事。狼籍不少　上堂。香山有個話頭。彌滿四大神洲。若以佛法批判。還如認馬作牛。諸人既不作佛法批判。畢竟是甚麼道理。擊拂曰。無鑐鏁子。不厭動搖。半夜枕頭。要須摸著。

　　建寧府開善木菴道瓊首座

　　信之上饒人。叢林以耆德尊之。泐潭亦謂其飽參。分座日。嘗舉隻履西歸語。謂眾曰。坐脫立亡倒化即不無。要且未有逝而復出遺履者。為復後代兒孫不及祖師。為復祖師剩有這一著子。乃大笑曰。老野狐　紹興庚申冬。信守以超化。革律為禪。迎為第一祖。師語專使曰。吾初無意人間。欲為山于正。為宗派耳。然恐多不能往受請。已取所藏。泐潭繪像。與木菴二字。仍書偈。囑清泉亨老。寄得法弟子慧山曰。口觜不中祥老子。愛向叢林鼓是非。分付雪峰山首座。為吾痛罵莫饒伊。顧專使曰。為我傳語侍郎。行計迫甚。不及修答。聲絕而化。

　　南昌寶峯景淳知藏

　　梅州人。於化度寺得度。往依泐潭。入室次。潭問。陝府鐵牛重多少。師叉手近前曰。且道重多少潭曰。尾在黃河北。頭枕黃河南。善財無鼻孔。依舊向南參。師擬議潭便打。忽頓徹。巾侍有年。竟隱居林壑。甞作山居詩曰。怕寒懶剃髼鬆髮。愛暖頻添榾柮柴。破衲伽黎撩亂搭。詳能勞力強安排。潭見論之曰。此詩不減灌溪。恐世以伎取子。而道不信於人也。晚居潭州嶽麓。偶一失跌。平生所學俱忘。而法道亦不甚振。悠悠以終老。卒中潭言。

　　信州懷玉用宣首座

　　四明彭氏子。幼為僧。徑趨叢席。侍泐潭於黃檗。一日自臨川持鉢歸。值潭晚參。有曰。一葉飄空便見秋。法身須透鬧啾啾。師聞領旨。潭為證據。後依大慧。慧亦謂其類己。以是名卿鉅公。列剎迎禮不就。嘗有頌大愚答佛話曰。鋸解秤鎚出老杜。詩紅稻啄□□□□□□□□□□□。

　　光孝印禪師法嗣

　　明州蘆山無相法真禪師

　　江南李主之裔。上堂。欲明向上事。須具頂門眼。若具頂門眼。始契出家心。既契出家心。常具頂門眼。要會頂門眼麼。四京人著衣喫飯。兩浙人飽暖自如。通玄峯頂香風清。花發蟠桃三四株。

　　南嶽下十五世

　　淨因成禪師法嗣

　　台州瑞巖如勝佛燈禪師

　　上堂。人人領略釋迦。個個平欺達磨。及乎問著宗綱。束手盡曰放過。放過即不無。祇如女子出定。趙州洗鉢盂。又作麼生話會。鶴有九臯難翥翼。馬無千里謾追風。

　　廬州無為軍冶父實際道川禪師

　　崑山狄氏子。初為縣之弓級。聞東齋謙首座為道俗演法。往從之。習坐不倦。一日因不職遭笞。忽於杖下大悟。遂辭職依謙。謙為改名道川。且曰。汝舊呼狄三。今名道川。川即三耳。汝能豎起脊梁。了辦個事。其道如川之增。若放倒。則依舊狄三也。師銘於心。建炎初。圓頂游方。至天封蹣菴。與語鋒投。菴稱善。歸憩東齋。道俗愈敬。有以金剛般若經請問者。師為頌之。今盛行於世。隆興改元。殿撰鄭公喬年。漕淮西。適冶父虗席。迎開法　上堂。羣陰剝盡一陽生。草木園林盡發萌。唯有衲僧無底鉢。依前盛飯又盛羹　上堂。舉雪峰一日登座。拈拄杖。東覰曰。東邊底。又西覰曰。西邊底。諸人還知麼。擲下拄杖曰。向這裏會取。師曰。東邊覰了復西觀。拄杖重重話歲寒。帶雨一枝花落盡。不煩公子倚闌干。

五燈全書卷第二十五


卍新纂大日本續藏經第 81 冊 No. 1571 五燈全書


五燈全書卷第二十六

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　曹洞宗

　　青原下四世

　　雲巖晟禪師法嗣

　　瑞州洞山良价悟本禪師

　　會稽俞氏子。幼歲從師。念般若心經。至無眼耳鼻舌身意處。忽以手捫面。問師曰。某甲有眼耳鼻舌等。何故經言無。其師駭然異之。曰。吾非汝師。即指往禮默禪師披剃。年二十一。詣嵩山具戒。遊方。首謁南泉。值馬祖諱辰修齋。泉問眾曰。來日設馬祖齋。未審馬祖還來否。眾皆無對。師出對曰。待有伴即來。泉曰。此子雖後生。甚堪雕琢。師曰。和尚莫壓良為賤　次參溈山。問曰。頃聞南陽忠國師有無情說法話。某甲未究其微。溈曰。闍黎莫記得麼。師曰記得。溈曰。汝試舉一徧看。師遂舉。僧問如何是古佛心。國師曰。墻壁瓦礫是。僧曰。墻壁瓦礫。豈不是無情。國師曰是。僧曰。還解說法否。國師曰。常說熾然。說無間歇。僧曰。某甲為甚麼不聞。國師曰。汝自不聞。不可妨他聞者也。僧曰。未審甚麼人得聞。國師曰。諸聖得聞。僧曰。和尚還聞否。國師曰。我不聞。僧曰。和尚既不聞。爭知無情解說法。國師曰。賴我不聞。我若聞。即齊於諸聖。汝即不聞我說法也。僧曰。恁麼則眾生無分去也。國師曰。我為眾生說。不為諸聖說。僧曰。眾生聞後如何。國師曰。即非眾生。僧曰。無情說法。據何典教。國師曰。灼然言不該典。非君子之所談。汝豈不見。華嚴經云。剎說。眾生說。三世一切說。師舉了。溈曰。我這裏亦有。祇是罕遇其人。師曰。某甲未明。乞師指示。溈豎起拂子曰。會麼。師曰不會。請和尚說。溈曰。父母所生口。終不為子說。師曰。還有與師同時慕道者否。溈曰。此去澧陵攸縣。石室相連。有雲巖道人。若能撥草瞻風。必為子之所重。師曰。未審此人如何。溈曰。他曾問老僧。學人欲奉師去時如何。老僧對他道。直須絕滲漏始得。他道。還得不違師旨也無。老僧道。第一不得道老僧在這裏。師遂辭溈山。徑造雲巖。舉前因緣了。便問。無情說法。甚麼人得聞。巖曰。無情得聞。師曰。和尚聞否。巖曰。我若聞。汝即不聞吾說法也。師曰。某甲為甚麼不聞。巖豎起拂子曰。還聞麼。師曰不問。巖曰。我說法。汝尚不聞。豈況無情說法乎。師曰。無情說法。該何典教。巖曰。豈不見。彌陀經云。水鳥樹林悉皆念佛念法。師於此有省。乃述偈曰。也大奇。也大奇。無情說法不思議。若將耳聽終難會。眼處聞時方得知。師問雲巖。某甲有餘習未盡。巖曰。汝曾作甚麼來。師曰。聖諦亦不為。巖曰。還歡喜也未。師曰。歡喜則不無。如糞掃堆頭拾得一顆明珠　師辭雲巖。巖曰。甚麼處去。師曰。雖離和尚。未卜所止。巖曰。莫湖南去。師曰無。巖曰。莫歸鄉去。師曰無。巖曰。早晚却回。師曰。待和尚有住處即來。巖曰。自此一別。難得相見。師曰。難得不相見。臨行又問曰。百年後。忽有人問。還邈得師真否。如何祇對。巖良久曰。祇這是。師沈吟。巖曰。价闍黎。承當箇事。大須審細。師猶涉疑。後因過水睹影。大悟前旨。有偈曰。切忌從他覓。迢迢與我踈。我今獨自往。處處得逢渠。渠今正是我。我今不是渠。應須恁麼會。方得契如如　因供養雲巖真次。僧問。先師道祇這是。莫便是否。師曰是。曰意旨如何。師曰。當時幾錯會先師意。曰未審先師還知有也無。師曰。若不知有。爭解恁麼道。若知有。爭肯恁麼道(長慶曰。既知有。為甚麼恁麼道。又曰。養子方知父慈)　師在泐潭。見初首座。有語曰。也大奇也大奇。佛界道界不思議。師遂問曰。佛界道界即不問。祇如說佛界道界底。是甚麼人。初良久無對。師曰。何不速道。初曰。爭即不得。師曰。道也未曾道。說甚麼爭即不得。初無對。師曰。佛之與道。俱是名言。何不引教。初曰。教道甚麼。師曰。得意忘言。初曰。猶將教意向心頭作病在。師曰。說佛界道界底病大小。初又無對。次日忽遷化。時稱師。為問殺首座　師自唐宣宗大中末。於新豐山。接誘學徒。厥後盛化豫章高安。之洞山。權開五位。善接三根。大闡一音。廣弘萬品。橫抽寶劒。剪諸見之稠林。妙叶弘通。截萬端之穿鑿。又得曹山深明的旨。妙唱嘉猷。道合君臣。偏正回互。由是洞上元風。播於天下。故諸方宗匠。咸共推尊之。曰曹洞宗　師曰雲巖諱日營齋。僧問。和尚於雲巖處。得何指示。師曰。雖在彼中。不蒙指示。曰既不蒙指示。又用設齋作甚麼。師曰。爭敢違背他。曰和尚初見南泉。為甚麼。却與雲巖設齋。師曰。我不重先師道德佛法。祇重他不為我說破。曰和尚為先師設齋。還肯先師也無。師曰。半肯半不肯。曰為甚麼不全肯。師曰。若全肯。即孤負先師　問欲見和尚本來師。如何得見。師曰。年牙相似。即無阻矣。僧擬進語。師曰。不躡前蹤。別請一問。僧無對　(雲居代曰。恁麼則不見和尚本來師也。僧問長慶。如何是年牙相似者。慶云。古人恁麼道。闍黎又向這裏。覓箇甚麼)　問寒暑到來。如何回避。師曰。何不向無寒暑處去。曰如何是無寒暑處。師曰。寒時寒殺闍黎。熱時熱殺闍黎　上堂。還有不報四恩三有者麼。眾無對。又曰。若不體此意。何超始終之患。直須心心不觸物。步步無處所。常無間斷。始得相應。直須努力。莫閒過日　問僧。甚處來。曰遊山來。師曰。還到頂麼。曰到。師曰。頂上有人麼。曰無人。師曰。恁麼則不到頂也。曰若不到頂。爭知無人。師曰。何不且住。曰某甲不辭住。西天有人不肯。師曰。我從來疑著這漢　師與泰首座。冬節喫果子次。乃問。有一物。上拄天。下拄地。黑似漆。常在動用中。動用中收不得。且道。過在甚麼處。泰曰。過在動用中。(同安顯別曰。不知)師喚侍者。掇退果桌　問雪峰。從甚處來。曰天台來。師曰。見智者否。曰義存喫鐵棒有分　問如何是西來意。師曰。大似駭雞犀　問蛇吞蝦蟇。救則是。不救則是。師曰。救則雙目不睹。不救則形影不彰　有僧不安。要見師。師遂往。僧曰。和尚何不救取人家男女。師曰。你是甚麼人家男女。曰某甲是大闡提人家男女。師良久。僧曰。四山相逼時如何。師曰。老僧日前。也向人家屋簷下過來。曰回互不回互。師曰。不回互。曰教某甲向甚處去。師曰。粟畬裏去。僧噓一聲曰。珍重。便坐脫。師以拄杖敲頭三下曰。汝祇解與麼去。不解與麼來　因夜參不點燈。有僧出問話。退後。師令侍者點燈。乃召適來問話僧出來。其僧近前。師曰。將取三兩粉來。與這箇上座。其僧拂袖而退。自此省發。遂罄捨衣資設齋。得三年後辭師。師曰善為。時雪峰侍立。問曰。祇如這僧辭去。幾時卻來。師曰。他祇知一去。不解再來。其僧歸堂。就衣鉢下坐化。峰上報師。師曰。雖然如此。猶較老僧三生在　問僧。甚處來。曰三祖塔頭來。師曰。既從祖師處來。又要見老僧作甚麼。曰祖師即別。學人與和尚不別。師曰。老僧欲見闍黎本來師。還得否。曰亦須待和尚自出頭來始得。師曰。老僧適來。暫時不在　官人問。有人修行否。師曰。待公作男子即修行　僧問。相逢不拈出。舉意便知有時如何。師乃合掌頂戴　問僧。作甚麼來。曰孝順和尚來。師曰。世間甚麼物最孝順。僧無對　上堂。有一人。在千人萬人中。不背一人。不向一人。你道此人具何面目。雲居出曰。某甲參堂去　師有時曰。體得佛向上事。方有些子語話分。僧問。如何是語話。師曰。語話時闍黎不聞。曰和尚還聞否。師曰。不語話時即聞　問如何是正問正答。師曰。不從口裏道。曰若有人問。師還答否。師曰。也未曾問　問如何是從門入者非寶。師曰。便好休　問和尚出世幾人肯。師曰。並無一人肯。曰為甚麼並無一人肯。師曰。為他箇箇氣宇如王　師問講維摩經。僧曰。不可以智知。不可以識識。喚作甚麼語。曰讚法身語。師曰。喚作法身。早是讚也　問時時勤拂拭。為甚麼不得他衣鉢。未審甚麼人合得。師曰。不入門者。曰祇如不入門者。還得也無。師曰。雖然如此。不得不與他却。又曰。直道本來無一物。猶未合得他衣鉢。汝道。甚麼人合得。這裏合下得一轉語。且道。下得甚麼語。時有一僧。下九十六轉語。並不契。末後一轉。始愜師意。師曰。闍黎何不早恁麼道。別有一僧密聽。祇不聞末後一轉。遂請益其僧。僧不肯說。如是三年相從。終不為舉。一日因疾。其僧曰。某三年請舉前話。不蒙慈悲。善取不得。惡取去。遂持刀白曰。若不為某舉。即殺上座去也。其僧悚然曰。闍黎且待。我為你舉。乃曰。直饒將來。亦無處著。其僧禮謝　有庵主不安。凡見僧便曰。相救相救。多下語不契。師乃去訪之。主亦曰相救。師曰。甚麼相救。主曰。莫是藥山之孫。雲巖嫡子麼。師曰不敢。主合掌曰。大家相送。便遷化　僧問。亡僧遷化。向甚麼處去。師曰。火後一莖茆　問師尋常教學人行鳥道。未審如何是鳥道。師曰。不逢一人。曰如何行。師曰。直須足下無私去。曰祇如行鳥道。莫便是本來面目否。師曰。闍黎因甚顛倒。曰甚麼處是學人顛倒。師曰。若不顛倒。因甚麼却認奴作郎。曰如何是本來面目。師曰。不行鳥道。師謂眾曰。知有佛向上人。方有語話分。僧問。如何是佛向上人。師曰。非佛(保福別曰。佛非。法眼別曰。方便呼為佛)　師與密師伯過水。乃問。過水事作麼生。伯曰。不濕脚。師曰。老老大大。作這箇語話。伯曰。你又作麼生。師曰。脚不濕　問僧。甚處去來。曰製鞋來。師曰。自解依他。曰依他。師曰。他還指教汝也無。曰允即不違　僧問茱萸。如何是沙門行。萸曰。行則不無。有覺即乖。別有僧舉似師。師曰。他何不道。未審是甚麼行。僧遂進此語。萸曰。佛行佛行。僧回舉似師。師曰。幽州猶似可。最苦是新羅(東禪齊拈曰。此語還有疑訛也無。若有。且道甚麼處不得。若無。他又道最苦是新羅。還點檢得出麼。他道行則不無。有覺即乖。却令再問。是甚麼行。又道佛行那僧是會了問。不會了問。請斷看)　僧却問。如何是沙門行。師曰。頭長三尺。頸長二寸。師令侍者。持此語問三聖然和尚。聖於侍者手上。掐一掐。侍者回舉似師。師肯之。

　　師見幽上座來。遽起向禪床後立。幽曰。和尚為甚麼回避學人。師曰。將謂闍黎不見老僧　問如何是玄中又玄。師曰。如死人舌　師洗鉢次。見兩鳥爭蝦蟇。有僧便問。這箇因甚麼到恁麼地。師曰。祇為闍黎　問如何是毗盧師法身主。師曰。禾莖粟𠏉　問三身之中。阿那身不墮眾數。師曰。吾常於此切(僧問曹山。先師道。吾常於此切。意作麼生。山曰。要頭便斫去。又問雪峯。峯以拄杖劈口打曰。我亦曾到洞山來)　會下有老宿。去雲巖回。師問。汝去雲巖作甚麼。宿曰不會。師代曰。堆堆地　師行脚時。會一官人曰。三祖信心銘。弟子擬註。師曰。纔有是非。紛然失心。作麼生註　師看稻次。見朗上座牽牛。師曰。這箇牛須好看。恐傷人苗稼。朗曰。若見好牛。應不傷人苗稼　問如何是青山白雲父。師曰。不森森者是。曰如何是白雲青山兒。師曰。不辯東西者是。曰如何是白雲終日倚。師曰。去離不得。曰如何是青山總不知。師曰。不顧視者是　問清河彼岸。是甚麼草。師曰。是不萌之草　師作五位正偏頌曰。正中偏。三更初夜月明前。莫怪相逢不相識。隱隱猶懷舊日嫌。偏中正。失曉老婆逢古鏡。分明覿面別無真。休更迷頭猶認影。正中來。無中有路隔塵埃。但能不觸當今諱。也勝前朝斷舌才。兼中至。兩刃交鋒不須避。好手猶如火裏蓮。宛然自有沖天志。兼中到。不落有無誰敢和。人人盡欲出常流。折合還歸炭裏坐　上堂。向時作麼生。奉時作麼生。功時作麼生。共功時作麼生。功功時作麼生。僧問。如何是向。師曰。喫飯時作麼生。曰如何是奉。師曰。背時作麼生。曰如何是功。師曰。放下钁頭時作麼生。曰如何是共功。師曰。不得色。曰如何是功功。師曰。不共。乃示頌曰。聖主由來法帝堯。御人以禮曲龍腰。有時閙市頭邊過。到處文明賀聖朝。淨洗濃粧為阿誰。子規聲裏勸人歸。百花落盡啼無盡。更向亂峰深處啼。枯木花開劫外春。倒騎玉象趂麒麟。而今高隱千峰外。月皎風清好日辰。眾生諸佛不相侵。山自高兮水自深。萬別千差明底事。鷓鴣啼處百花新。頭角纔生已不堪。擬心求佛好羞慚。迢迢空劫無人識。肯向南詢五十三　師因曹山辭。遂囑曰。吾在雲巖先師處。親印寶鏡三昧事窮的要。今付於汝。詞曰。如是之法。佛祖密付。汝今得之。宜善保護。銀盌盛雪。明月藏鷺。類之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。即屬染汙。夜半正明。天曉不露。為物作則。用拔諸苦。雖非有為。不是無語。如臨寶鏡。形影相覩。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終不得物。語未正故。重離六爻。偏正回互。疊而為三。變盡成五。如荎草味。如金剛杵。正中妙挾。敲唱雙舉。通宗通塗。挾帶挾路。錯然則吉。不可犯忤。天真而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。緣立宗趣。宗趣分矣。即是規矩。宗通趣極。真常流注。外寂中搖。係駒伏鼠。先聖悲之。為法檀度。隨其顛倒。以緇為素。顛倒想滅。肯心自許。要合古輙。請觀前古。佛道垂成。十劫觀樹。如虎之缺。如馬之馵。以有下劣。寶几珍御。以有驚異。貍奴白牯。羿以巧力。射中百步。箭鋒相直。巧力何預。木人方歌。石女起舞。非情識到。寧容思慮。臣奉於君。子順於父。不順非孝。不奉非輔。潛行密用。如愚若魯。但能相續。名主中主　師又曰。末法時代。人多乾慧。若要辯驗真偽。有三種滲漏。一曰見滲漏。機不離位。墮在毒海。二曰情滲漏。滯在向背。見處偏枯。三曰語滲漏。究妙失宗。機昧終始。濁智流轉。於此三種。子宜知之　綱要偈三首。一敲唱俱行偈曰。金針雙鎖備。叶路隱全該。寶印當風妙。重重錦縫開。二金鎖元路偈曰。交互明中暗。功齊轉覺難。力窮忘進退。金鎖網鞔鞔。三不墮凡聖偈曰。事理俱不涉。回照絕幽微。背風無巧拙。電火爍難追　上堂。道無心合人。人無心合道。欲識箇中意。一老一不老(後僧問曹山。如何是一老。山曰。不扶持。曰如何是一不老。山曰枯木。僧又舉似逍遙忠。忠曰。三從六義)　問僧。世間何物最苦。曰地獄最苦。師曰。不然。在此衣線下。不明大事。是名最苦　師與密師伯行次。指路傍院曰。裏面有人。說心說性。伯曰是誰。師曰。被師伯一問。直得去死十分。伯曰。說心說性底誰。師曰。死中得活　問僧。名甚麼。曰某甲。師曰。阿那箇是闍黎主人公。曰見祇對次。師曰。苦哉苦哉。今時人例皆如此。祇認得驢前馬後底。將為自己。佛法平沈此之是也。賓中主尚未分。如何辯得主中主。僧便問。如何是主中主。師曰。闍黎自道取。曰某甲道得。即是賓中主。(雲居代曰。某甲道得。不是賓中主)如何是主中主。師曰。恁麼道即易。相續也大難。遂示頌曰。嗟見今時學道流。千千萬萬認門頭。恰似入京朝聖主。祇到潼關便即休　師不安。令沙彌傳語雲居。乃囑曰。他或問和尚安樂否。但道。雲巖路相次絕也。汝下此語須遠立。恐他打汝。沙彌領旨去傳語。聲未絕。早被雲居打一棒。沙彌無語(同安顯代曰。恁麼則雲巖一枝不墜也。雲居錫曰。上座且道。雲巖路絕不絕。崇壽稠曰。古人打此一棒。意作麼生)　師將圓寂。謂眾曰。吾有閒名在世。誰人為吾除得。眾皆無對。時沙彌出曰。請和尚法號。師曰。吾閒名已謝。(石霜曰。無人得他肯。雲居曰。若有閒名。非吾先師。曹山曰。從古至今。無人辯得。疎山曰。龍有出水之機。無人辯得)　問。和尚違和。還有不病者也無。師曰有。曰不病者。還看和尚否。師曰。老僧看他有分。曰未審和尚如何看他。師曰。老僧看時。不見有病。師乃問僧。離此殻漏子。向甚麼處與吾相見。僧無對。師示頌曰。學者恒沙無一悟。過在尋他舌頭路。欲得忘形泯蹤跡。努力殷勤空裏步。乃命剃髮。澡身披衣。聲鐘辭眾。儼然坐化。時大眾號慟。移𠷳不止。師忽開目。謂眾曰。出家人心不附物。是真修行。勞生惜死。哀悲何益。復令三事辦愚癡齋。眾猶慕戀不已。延七日食具方備。師亦隨眾齋畢。乃曰。僧家無事。大率臨行之際。勿須喧動。遂歸丈室。端坐長往。當唐懿宗咸通己丑三月八日。壽六十三。臘四十二。諡悟本禪師。塔曰慧覺。

　　青原下五世

　　洞山价禪師法嗣

　　撫州曹山元證本寂禪師

　　泉州莆田黃氏子。少業儒。年十九。往福州靈石出家。二十五登戒。尋謁洞山。山問。闍黎名甚麼。師曰本寂。山曰。那箇聻。師曰。不名本寂。山深器之。自此入室。盤桓數載。乃辭去。山遂密授洞山宗旨。復問曰。子向甚麼處去。師曰。不變異處去。山曰。不變異處。豈有去耶。師曰。去亦不變異。遂往曹溪。禮祖塔。回吉水。眾嚮師名。乃請開法宜黃荷玉山。師志慕六祖。遂改名曹山。由是法席大興。學者雲萃。洞山之宗。至師為盛　師因僧問五位君臣旨訣。師曰。正位即空界。本來無物。偏位即色界。有萬象形。正中偏者。背理就事。偏中正者。舍事入理。兼帶者。冥應眾緣。不墮諸有。非染非淨。非正非偏。故曰虗元大道。無著真宗。從上先德。推此一位最妙最元。當詳審辯明。君為正位。臣為偏位。臣向君。是偏中正。君視臣。是正中偏。君臣道合。是兼帶語。僧問。如何是君。師曰。妙德尊寰宇。高明朗太虗。曰如何是臣。師曰。靈機弘聖道。真智利羣生。曰如何是臣向君。師曰。不墮諸異趣。凝情望聖容。曰如何是君視臣。師曰。妙容雖不動。光燭本無偏。曰如何是君臣道合。師曰。混然無內外。和融上下平。師又曰。以君臣偏正言者。不欲犯中故。臣稱君不敢斥言。是也。此吾法宗要。乃作偈曰。學者先須識自宗。莫將真際雜頑空。妙用體盡知傷觸。力在逢緣不借中。出語直教燒不著。潛行須與古人同。無身有事超岐路。無事無身落始終　復作五相。[○@(?/─)]偈曰。白衣須拜相。此事不為奇。積代簪纓者。休言落魄時。[○@(─/?)]偈曰。子時當正位。明正在君臣。未離兜率界。烏雞雪上行。[○@●]偈曰。𦦨裏寒冰結。楊花九月飛。泥牛吼水面。木馬逐風嘶。○偈曰。王宮初降日。玉兔不能離。未得無功旨。人天何太遲。●偈曰。渾然藏理事。朕兆卒難明。威音王未曉。彌勒豈惺惺　稠布衲問。披毛帶角。是甚麼墮。師曰。是類墮。曰不斷聲色。是甚麼墮。師曰。是隨墮。曰不受食。是甚麼墮。師曰。是尊貴墮。乃曰。食者即是本分事。知有不取。故曰尊貴墮。若執初心。知有自己及聖位。故曰類墮。若初心知有己事回光之時。擯却色聲香味觸法。得寧謐。即成功勳。後却不執六塵等事。隨分而昧。任之則礙。所以外道六師。是汝之師。被師所墮。汝亦隨墮。乃可取食。食者即是正命食也。亦是就六根門頭。見聞覺知。祇是不被他染汙。將為墮。且不是同。向前均他本分事尚不取。豈況其餘事耶。師凡言墮。謂混不得類不齊。凡言初心者。所謂悟了同未悟耳　師作四禁偈曰。莫行心處路。不挂本來衣。何須正恁麼。切忌未生時　僧問。學人通身是病。請師醫。師曰不醫。曰為甚麼不醫。師曰。教汝求生不得。求死不得　問。沙門豈不是具大慈悲底人。師曰是。曰忽遇六賊來時如何。師曰。亦須具大慈悲。曰如何具大慈悲。師曰。一劒揮盡。曰盡後如何。師曰。始得和同　問五位對賓時如何。師曰。汝即今問那箇位。曰某甲從偏位中來。請師向正位中接。師曰不接。曰為甚麼不接。師曰。恐落偏位中去。師却問僧。祇如不接。是對賓。是不對賓。曰早是對賓了也。師曰。如是如是　問萬法從何而生。師曰。從顛倒生。曰不顛倒時。萬法何在。師曰在。曰在甚麼處。師曰。顛倒作麼　問不萌之草。為甚麼能藏香象。師曰。闍黎幸是作家。又問。曹山作麼　問三界擾擾。六趣昏昏。如何辨色。師曰。不辨色。曰為甚麼不辨色。師曰。若辨色即昏也　師聞鐘聲。乃曰。阿㖿阿㖿。僧問。和尚作甚麼。師曰。打著我心。僧無對　問維那。甚處來。曰牽醋槽去來。師曰。或到險處。又作麼生牽。那無對　問金峰志曰。作甚麼來。曰葢屋來。師曰。了也未。曰這邊則了。師曰。那邊事作麼生。曰候下工日白和尚。師曰。如是如是　師一日入僧堂向火。有僧曰。今日好寒。師曰。須知有不寒者。曰誰是不寒者。師筴火示之。僧曰。莫道無人好。師拋下火。僧曰。某甲到這裏却不會。師曰。日照寒潭明更明　問不與萬法為侶者。是甚麼人。師曰。汝道。洪州城裏。如許多人。甚麼處去　問眉與目還相識也無。師曰。不相識。曰為甚麼不相識。師曰。為同在一處。曰恁麼則不分去也。師曰。眉且不是目。曰如何是目。師曰。端的去。曰如何是眉。師曰。曹山却疑。曰和尚為甚麼却疑。師曰。若不疑。即端的去也　問如何是無刃劒。師曰。非淬鍊所成。曰用者如何。師曰。逢者皆喪。曰不逢者如何。師曰。亦須頭落。曰逢者皆喪則固是。不逢者為甚麼頭落。師曰。不見道能盡一切。曰盡後如何。師曰。方知有此劒　問於相何真。師曰。即相即真。曰當何顯示。師豎起拂子　問幻本何真。師曰。幻本元真。(法眼別曰。幻本不真)曰當幻何顯。師曰。即幻即顯。(法眼別曰。幻即無當)曰恁麼則始終不離於幻也。師曰。覓幻相不可得　問即心即佛即不問。如何是非心非佛。師曰。兔角不用無。牛角不用有　問如何是常在底人。師曰。恰遇曹山暫出。曰如何是常不在底人。師曰。難得　問清稅孤貧。乞師賑濟。師召稅闍黎。稅應諾。師曰。清原白家酒。三盞喫了。猶道未沾唇(玄覺曰。甚麼處是與他酒喫)　問擬豈不是類。師曰。直是不擬亦是類。曰如何是異。師曰。莫不識痛痒好　鏡清問。清虗之理。畢竟無身時如何。師曰。理即如此。事作麼生。曰。如理如事。師曰。謾曹山一人即得。爭奈諸聖眼何。曰若無諸聖眼。爭鑑得箇不恁麼。師曰。官不容針。私通車馬　雲門問。不改易底人來。師還接否。師曰。曹山無恁麼閒工夫　問人人盡有弟子在塵中。師還有否。師曰。過手來。其僧過手。師點曰。一二三四五六足　問魯祖面壁。用表何事。師以手掩耳　問承古有言。未有一人倒地。不因地而起。如何是倒。師曰。肯即是。曰如何是起。師曰起也　問子歸就父。為甚麼父全不顧。師曰。理合如是。曰父子之恩何在。師曰。始成父子之恩。曰如何是父子之恩。師曰。刀斧斫不開　問靈衣不挂時如何。師曰。曹山孝滿。曰孝滿後如何。師曰。曹山好顛酒　問教中道。大海不宿死屍。如何是大海。師曰。包含萬有者。曰既是包含萬有。為甚麼不宿死屍。師曰。絕氣息者不著。曰既是包含萬有。為甚麼絕氣息者不著。師曰。萬有非其功。絕氣息者有其德。曰向上還有事也無。師曰。道有道無即得。爭奈龍王按劒何　問具何知解善能問難。師曰。不呈句。曰問難箇甚麼。師曰。刀斧斫不入。曰恁麼問難。還有不肯者麼。師曰有。曰是誰。師曰曹山　問世間甚麼物最貴師曰。死猫兒頭最貴。曰為甚麼死猫兒頭最貴。師曰。無人著價　問無言如何顯。師曰。莫向這裏顯。曰甚麼處顯。師曰。昨夜床頭。失却三文錢　問日未出時如何。師曰。曹山也曾恁麼來。曰出後如何。師曰。猶較曹山半月程　問僧。作甚麼。曰掃地。師曰。佛前掃。佛後掃。曰前後一時掃。師曰。與曹山過靸鞋來　僧問。抱璞投師。請師雕琢。師曰。不雕琢。曰為甚麼不雕琢。師曰。須知曹山好手　問如何是曹山眷屬。師曰。白髮連頭戴。頂上一枝花　問古德道。盡大地唯有此人。未審是甚麼人。師曰。不可有第二月也。曰如何是第二月。師曰。也要老兄定當。曰作麼生是第一月。師曰險　師問德上座。菩薩在定。聞香象渡河。出甚麼經。曰出涅槃經。師曰。定前聞。定後聞。曰和尚流也。師曰。道也太煞道。祇道得一半。曰和尚如何。師曰。灘下接取　問學人十二時中。如何保任。師曰。如經蠱毒之鄉。水也不得沾著一滴　問如何是法身主。師曰。謂秦無人。曰這箇莫便是否。師曰斬　問親何道伴即得常聞於未聞。師曰。同共一被蓋。曰此猶是和尚得聞。如何是常聞於未聞。師曰。不同於木石。曰何者在先。何者在後。師曰。不見道。常聞於未聞　問一牛飲水。五馬不嘶時如何。師曰。曹山解忌口　問常在生死海中沈沒者。是甚麼人。師曰。第二月。曰還求出也無。師曰。也求出。祇是無路。曰未審甚麼人接得伊。師曰。擔銕枷者　問雪覆千山。為甚麼孤峰不白。師曰。須知有異中異。曰如何是異中異。師曰。不墮諸山色　紙衣道者來參。師問。莫是紙衣道者否。者曰不敢。師曰。如何是紙衣下事。者曰。一裘纔挂體。萬法悉皆如。師曰。如何是紙衣下用。者近前應諾。便立脫。師曰汝祇解恁麼去。何不解恁麼來。者忽開眼問曰。一靈真性。不假胞胎時如何。師曰。未是妙。者曰。如何是妙。師曰。不借借。者珍重便化。師示頌曰。覺性圓明無相身。莫將知見妄踈覺。念異便於玄體昧。心差不與道為鄰。情分萬法沈前境。識鑒多端喪本真。如是句中全曉會。了然無事昔時人　問強上座曰。佛真法身。猶若虗空。應物現形。如水中月。作麼生說箇應底道理。曰如驢覷井。師曰。道則太煞道。祇道得八成。曰和尚又如何。師曰。如井覷驢　僧舉。藥山問僧年多少。曰七十二。山曰是七十二那。曰是。山便打。此意如何。師曰。前箭猶似可。後箭射人深。曰如何免得此棒。師曰。王勅既行。諸候避道　問如何是佛法大意。師曰。填溝塞壑　雲門問。如何是沙門行。師曰。喫常住苗稼者是。曰便恁麼去時如何。師曰。你還畜得麼。曰畜得。師曰。你作麼生畜。曰著衣喫飯。有甚麼難。師曰。何不道披毛戴角。門便禮拜　陸亘大夫問南泉。姓甚麼。泉曰姓王。曰王還有眷屬也無。泉曰。四臣不昧。曰王居何位。泉曰。王殿苔生。後僧舉問師。玉殿苔生意旨如何。師曰。不居正位。曰八方來朝時如何。師曰。他不受禮。曰何用來朝。師曰。違則斬。曰違是臣分上。未審君意如何。師曰。樞密不得旨。曰恁麼則爕理之功。全歸臣相也。師曰。你還知君意麼。曰外方不敢論量。師曰。如是如是　問纔有是非。紛然失心時如何。師曰斬　僧問香嚴。如何是道。嚴曰。枯木裏龍吟。曰如何是道中人。嚴曰。髑髏裏眼睛。僧不領。乃問石霜。如何是枯木裏龍吟。霜曰。猶帶喜在。曰如何是髑髏裏眼睛。霜曰。猶帶識在。又不領。乃問師。如何是枯木裏龍吟。師曰。血脈不斷。曰如何是髑髏裏眼睛。師曰。乾不盡。曰未審還有得聞者麼。師曰。盡大地未有一人不聞。曰未審枯木裏龍吟。是何章句。師曰。不知是何章句。聞者皆喪。遂示偈曰。枯木龍吟真見道。髑髏無識眼初明。喜識盡時消息盡。當人那辨濁中清　問朗月當空時如何。師曰。猶是堦下漢。曰請師接上堦。師曰。月落後來相見　師尋常應機。曾無軌轍。於唐昭宗天復辛酉夏夜。問知事曰。今日是幾何日月。曰六月十五。師曰。曹山平生行脚到處。祇管九十日為一夏。明日辰時行脚去。及時焚香。宴坐而化。閱世六十二。臘三十七。葬全身於山之西阿。諡元證禪師。塔曰福圓。

　　南康雲居道膺禪師

　　幽州玉田王氏子。童丱出家於范陽延壽寺。二十五成大僧。其師令習聲聞篇聚。非其好。棄之遊方。至翠微問道。會有僧自豫章來。盛稱洞山法席。師遂造焉。山問。甚處來。師曰。翠微來。山曰。翠微有何言句示徒。師曰。翠微供養羅漢。某甲問。供養羅漢。羅漢還來否。微曰。你每日噇箇甚麼。山曰。實有此語否。師曰有。山曰。不虗參見作家來。山問。汝名甚麼。師曰道膺。山曰。向上更道。師曰。向上即不名道膺。山曰。與老僧祗對道吾底語一般　師問。如何是祖師意。山曰。闍黎他後有把茅蓋頭。忽有人問。如何祗對。師曰。道膺罪過　山謂師曰。吾聞思大和尚生餧國作王。是否。師曰。若是思大。佛亦不作。山然之　山問師。甚處去來。師曰。蹋山來。山曰。那箇山堪住。師曰。那箇山不堪住。山曰。恁麼則國內總被闍黎占却。師曰不然。山曰。恁麼則子得箇入路。師曰無路。山曰。若無路。爭得與老僧相見。師曰。若有路。即與和尚隔山(山。或作生)去也。山乃曰。此子已後千人萬人把不住去在　師隨洞山渡水次。山問。水深多少。師曰不濕。山曰麤人。師曰。請師道。山曰不乾　師舉南泉問僧。講甚麼經。曰彌勒下生經。泉曰。彌勒幾時下生。曰見在天宮。當來下生。泉曰。天上無彌勒。地下無彌勒。師問洞山。天上無彌勒。地下無彌勒。未審誰與安名。山被問。直得禪床震動。乃曰。膺闍黎。吾在雲巖。曾問老人。直得火爐震動。今日被子一問。直得通身汗流　師後結庵於三峰。經旬不赴堂。山問。子近日何不赴齋。師曰。每日自有天神送食。山曰。我將謂汝是箇人。猶作這箇見解在。汝晚間來。師晚至。山召膺庵主。師應諾。山曰。不思善不思惡。是甚麼。師回庵。寂然宴坐。天神自此竟尋不見。如是三日乃絕　山問師。作甚麼。師曰合醬。山曰。用多少鹽。師曰旋入。山曰。作何滋味。師曰得　山問。大闡提人。作五逆罪。孝養何在。師曰。始成孝養。自爾洞山許為室中領袖。初止三峰。其化未廣。後開法雲居。四眾臻萃。上堂。舉先師道。地獄未是苦。向此衣線下不明大事。却是最苦。師曰。汝等既在這箇行流。十分去九。不較多也。更著些子精彩便是。上座不屈平生行脚。不孤負叢林。古人道。欲得保任此事。須向高高山頂立。深深海底行。方有些子氣息。汝若大事未辦。且須履踐玄途　上堂。得者不輕微。明者不賤用。識者不咨嗟。解者無厭惡。從天降下則貧窮。從地湧出則富貴。門裏出身易。身裏出門難。動則埋身千丈。不動則當處生苗。一言逈脫獨拔當時。言語不要多。多則無用處。僧問。如何是從天降下則貧窮。師曰。不貴得。曰如何是從地湧出則富貴。師曰。無中忽有　劉禹端公問。雨從何來。師曰。從端公問處來。公歎喜讚歎。師却問公。問從何來。公無語(有老宿代曰。適來道甚麼。歸宗柔別曰。謝和尚再三)　問如何是沙門所重。師曰。心識不到處　問佛與祖還有階級否。師曰。俱在階級　問如何是西來意。師曰。古路不逢人　問如何是一法。師曰。如何是萬法。曰未審如何領會。師曰。一法是你本心。萬法是你本性。且道。心與性是一是二。僧禮拜。師示頌曰。一法諸法宗。萬法一法通。唯心與唯性。不說異兼同　問如何是口訣。師曰。近前來。僧近前。師擲拂子曰。會麼。曰不會。師曰。趂雀兒也不會　問有人衣錦繡入來。見和尚後。為甚寸絲不挂。師曰。直得琉璃殿上行。撲倒也須粉碎　問。馬祖出八十四人善知識。未審和尚出多少人。師展手示之　問如何是向上人行履處。師曰。天下太平　問遊子歸家時如何。師曰。且喜歸來。曰將何奉獻。師曰。朝打三千。暮打八百　問如何是諸佛師。師喝曰。這田庫兒。僧禮拜。師曰。你作麼生會。僧喝曰。這老和尚。師曰。元來不會。僧作舞出去。師曰。㳂臺盤乞兒　師曾令侍者。送袴與一住庵道者。道者曰。自有孃生袴。竟不受。師再令侍者問。孃未生時。著箇甚麼。道者無語。後遷化有舍利。持似於師。師曰。直饒得八斛四斗。不如當時下得一轉語好　師在洞山作務。悞剗殺蚯蚓。山曰。這箇聻。師曰。他不死。山曰。二祖往鄴都。又作麼生。師不對。後有僧問。和尚在洞山。剗殺蚯蚓因緣。和尚豈不是無語。師曰。當時有語。祇是無人證明　問山河大地從何而有。師曰。從忘想有。曰與某甲想出一鋌金得麼。師便休去。僧不肯　師問雪峰。門外雪消也未。曰一片也無。消箇甚麼。師曰消也　問一時包裹時如何。師曰。施風千匝　上堂。如人將三貫錢。買箇獵狗。祇解尋得有蹤跡底。忽遇羚羊挂角。莫道蹤跡。氣息也無。僧問。羚羊挂角時如何。師曰。六六三十六。曰挂角後如何。師曰。六六三十六。僧禮拜。師曰會麼。曰不會。師曰。不見道無蹤跡。其僧舉似趙州。州曰。雲居師兄猶在。僧便問。羚羊挂角時如何。州曰。九九八十一。曰挂角後如何。州曰。九九八十一。曰得恁麼難會。州曰。有甚麼難會。曰請和尚指示。州曰。新羅新羅。又問長慶。羚羊挂角時如何。慶曰。草裏漢。曰挂後如何。慶曰。亂呌喚。曰畢竟如何。慶曰。驢事未去。馬事到來　問學人擬欲歸鄉時如何。師曰。祇這是新羅僧　問佛陀波利見文殊。為甚却回去。師曰。祇為不將來。所以却回去　問如何是佛。師曰。讚歎不及。曰莫祇這便是否。師曰。不勞讚歎　問教中道。是人先世罪業。應墮惡道。以今世人輕賤故。此意如何。師曰。動則應墮惡道。靜則為人輕賤(崇壽稠別曰。心外有法。應墮惡道。守住自己。為人輕賤)　問香積飯。甚麼人得喫。師曰。須知得喫底人。入口也須抉出　有僧。在房內念經。師隔窻問。闍黎念者。是甚麼經。僧曰。維摩經。師曰。不問維摩經。念者是甚麼經。其僧從此得入　上堂。孤迥迥。峭巍巍。僧出問曰。某甲不會。師曰。面前案山子也不會　新羅僧問。是甚麼得恁麼難道。師曰。有甚麼難道。曰便請和尚道。師曰。新羅新羅　問明眼人。為甚麼黑如漆。師曰。何怪　荊南節度使成汭。入山設供。問曰。世尊有密語。迦葉不覆藏。如何是世尊密語。師召尚書。書應諾。師曰會麼。書曰不會。師曰。汝若不會。世尊有密語。汝若會。迦葉不覆藏　問纔生為甚麼不知有。師曰。不同生。曰未生時如何。師曰。不曾滅。曰未生時。在甚麼處。師曰。有處不收。曰甚麼人不受滅。師曰是滅不得者　上堂。僧家發言吐氣。須有來由。莫將等閒。這裏是甚麼所在。爭受容易。凡問箇事。也須識些子好惡。若不識尊卑良賤。不知觸犯。信口亂道。也無利益。傍家行脚。到處覓相似語。所以尋常向兄弟道。莫怪不相似。恐同學太多去。第一莫將來。將來不相似。言語也須看前頭。八十老人入場屋。不是小兒嬉。不是因循事。一言參差。即千里萬里。難為取攝。蓋為學處不著力。敲骨打髓。須有來由言語。如鉗如夾。如鉤如鎖。須教相續不斷始得。頭頭上具。物物上明。豈不是得妙底事一種學。大須子細研窮。直須諦當的的無差。到這裏有甚麼䠄跣處。有甚麼擬議處。向去底人。常須慘悚戢翼始得。若是知有底人。自解護惜。終不取次。十度發言。九度休去。為甚麼如此。恐怕無利益。體得底人。心如臘月扇子。直得口邊醭出。不是強為。任運如此。欲得恁麼事。須是恁麼人。既是恁麼人。不愁恁麼事。恁麼事即難得　上堂。汝等諸人。直饒學得佛邊事。早是錯用心。不見古人講得天花落石點頭。亦不干自己事。自餘是甚麼閒。擬將有限身心。向無限中用。如將方木逗圓孔。多少誵訛。若無恁麼事。饒你攢花簇錦。亦無用處。未離情識在。一切事須向這裏及盡。若有一毫去不盡。即被塵累。豈況更多。差之毫𨤲。過犯山嶽。不見古人道。學處不玄。盡是流俗。閨閣中物捨不得。俱為滲漏。直須向這裏及取及去及來。併盡一切事。始得無過。如人頭頭上了。物物上通。祇喚作了事人。終不喚作尊貴。將知尊貴一路自別。不見道。從門入者非寶。棒上不成龍。知麼　師住持三十年。道徧天下。眾至千五百人。為南昌鍾王尊之。願為世世師。唐昭宗天復辛酉秋。示微疾。十二月二十八日。為大眾開最後方便。敘出世始末之意。眾皆愴然。越明年。正月三日。問侍者曰。今日是幾。曰初三。師曰。三十年後。但道祇這是。乃告寂。敕諡弘覺禪師。塔曰圓寂。

五燈全書卷第二十六


卍新纂大日本續藏經第 81 冊 No. 1571 五燈全書


五燈全書卷第二十七

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　曹洞宗

　　青原下五世

　　洞山价禪師法嗣

　　撫州疎山匡仁禪師

　　吉州新淦人。投本州元證出家。一日告其師。往東都聽習。未經歲月。忽曰。尋行數墨。語不如默。捨己求人。假不如真。遂造洞山。值山早參。出問。未有之言。請師示誨。山曰。不諾無人肯。師曰。還可功也無。山曰。你即今還功得麼。師曰。功不得。即無諱處　山他日上堂曰。欲知此事。直須如枯木生花。方與他合。師問。一切處不乖時如何。山曰。闍黎。此是功勳邊事。幸有無功之功。子何不問。師曰。無功之功。豈不是那邊人。山曰。大有人。笑子恁麼問。師曰。恁麼則迢然去也。山曰。迢然。非迢然。非不迢然。師曰。如何是迢然。山曰。喚作那邊人即不得。師曰。如何是非迢然。山曰。無辨處　山問師。空劫無人家。是甚麼人住處。師曰不識。山曰。人還有意旨也無。師曰。和尚何不問他。山曰。現問次。師曰。是何意旨。山不對　洎洞山順世。弟子禮終。乃到潭州大溈。值溈示眾曰。行脚高士。直須向聲色裏睡眠。聲色裏坐臥始得。師出問。如何是不落聲色句。溈豎起拂子。師曰。此是落聲色句。溈放下拂子。歸方丈。師不契。便辭香嚴。嚴曰。何不且住。師曰。某甲與和尚無緣。嚴曰。有何因緣試舉看。師遂舉前話。嚴曰。某甲有箇語。師曰。道甚麼。嚴曰。言發非聲。色前不物。師曰。元來此中有人。遂囑香嚴曰。向後有住處。某甲却來相見。乃去。溈問嚴曰。問聲色話底矮闍黎在麼。嚴曰。已去也。溈曰。曾舉向子麼。嚴曰。某甲亦曾對他來。溈曰。試舉看。嚴舉前語。溈曰。他道甚麼。嚴曰。深肯某甲。溈失笑曰。我將謂這矮子有長處。元來祇在這裏。此子向去。若有箇住處。近山無柴燒。近水無水喫　師聞福州大溈安和尚示眾曰。有句無句。如藤倚樹。師特入嶺到彼。值溈泥壁。便問。承聞和尚道。有句無句。如藤倚樹。是否。溈曰是。師曰。忽遇樹倒藤枯。句歸何處。溈放下泥盤。呵呵大笑。歸方丈。師曰。某甲三千里賣却布單。特為此事而來。和尚何得相弄。溈喚侍者。取二百錢與這上座去。遂囑曰。向後有獨眼龍。為子點破在。溈山次日上堂。師出問。法身之理。理絕元微。不奪是非之境。猶是法身邊事。如何是法身向上事。溈舉起拂子。師曰。此猶是法身邊事。溈曰。如何是法身向上事。師奪拂子。摺折擲向地上。便歸眾。溈曰。龍蛇易辨。衲子難瞞。後聞婺州明招謙和尚出世。徑往禮拜。招問。甚處來。師曰。閩中來。招曰。曾到大溈否。師曰到。招曰。有何言句。師舉前話。招曰。溈山可謂頭正尾正。祇是不遇知音。師亦不省。復問。忽遇樹倒藤枯。句歸何處。招曰。却使溈山笑轉新。師於言下大悟。乃曰。溈山元來笑裏有刀。遙望禮拜悔過　招一日問。虎生七子。那箇無尾巴。師曰。第七箇無尾巴　香嚴出世。師不爽前約。遂往訪之。嚴上堂。僧問。不求諸聖。不事己靈時如何。嚴曰。萬機休罷。千聖不𢹂。師在眾。作嘔聲曰。是何言歟。嚴聞。便下座曰。適對此僧語。必有不是。致招師叔如是。未審過在甚麼處。師曰。萬機休罷。猶有物在。千聖不𢹂。亦從人得。如何無過。嚴曰。却請師叔道。師曰。若教某甲道。須還師資禮始得。嚴乃禮拜躡前問。師曰。何不道肯諾不得全。嚴曰。肯又肯箇甚麼。諾又諾於阿誰。師曰。肯即肯他千聖。諾即諾於己靈。嚴曰。師叔恁麼道。向去倒屙三十年在　師到夾山。山上堂。師問。承師有言。目前無法。意在目前。如何是非目前法。山曰。夜月流輝。澄潭無影。師作掀禪床勢。山曰。闍黎作麼生。師曰。目前無法。了不可得。山曰。大眾看取這一員戰將　師參巖頭。頭見來。乃低頭佯睡。師近前而立。頭不顧。師拍禪床一下。頭回首曰。作甚麼。師曰。和尚且瞌睡。拂袖便行。頭呵呵大笑曰。三十年弄馬騎。今日被驢撲　回謁石霜。(機語。具石霜章)遂歸故里。出主藍田。信士張霸遷問。和尚有何言句。師示偈曰。吾有一寶琴。寄之在曠野。不是不解彈。未遇知音者　後遷疎山。上堂。病僧咸通年前。會得法身邊事。咸通年後。會得法身向上事。雲門出問。如何是法身邊事。師曰枯樁。曰如何是法身向上事。師曰。非枯樁。曰還許某甲說道理也無。師曰許。曰枯樁豈不是明法身邊事。師曰。是曰。非枯樁。豈不是明法身向上事。師曰是。曰祇如法身。還該一切也無。師曰。法身周徧。豈得不該。門指淨瓶曰。祇如淨瓶。還該法身麼。師曰。闍黎莫向淨瓶邊覓。門便禮拜　師問鏡清。肯諾不得全。子作麼生會。清曰。全歸肯諾。師曰。不得全。又作麼生。清曰。箇中無肯路。師曰。始愜病僧意　問僧。甚處來。曰雪峰來。師曰。我已前到時。事事不足。如今足也未。曰如今足也。師曰。粥足飯足。僧無對(雲門代曰。粥飯足足)　有僧。為師造壽塔畢白師。師曰。將多少錢與匠人。曰一切在和尚。師曰。為將三錢與匠人。為將兩錢與匠人。為將一錢與匠人。若道得。與吾親造塔來。僧無語。後僧舉似大嶺庵閒。閒曰。還有人道得麼。僧曰。未有人道得。閒曰。汝歸與疎山道。若將三錢與匠人。和尚此生決定不得塔。若將兩錢與匠人。和尚與匠人。共出一隻手。若將一錢與匠人。累他匠人。眉鬚墮落。僧回如教而說。師具威儀。望大嶺作禮。歎曰。將謂無人。大嶺有古佛。放光射到此。問雖然如是。也是臘月蓮花。大嶺後聞此語曰。我恁麼道。早是龜毛長三尺　問如何是諸佛師。師曰。何不問疎山老漢。僧無對　師常握木蛇。有僧問。手中是甚麼。師提起曰。曹家女。問如何是和尚家風。師曰。尺五頭巾。曰如何是尺五頭巾。師曰。圓中取不得　因鼓山舉威音王佛師。師乃問。作麼生是威音王佛師。山曰。莫無慚愧好。師曰。闍黎恁麼道即得。若約病僧即不然。山曰。作麼生是威音王佛師。師曰。不坐無貴位　問靈機未運時如何。師曰。夜半放白牛　問如何是一句。師曰不道。曰為甚麼不道。師曰。少時輩　問久負不逢時如何。師曰。饒你雄信解拈鎗。比逐秦王較百步。曰正當恁麼時如何。師曰。將軍不上便橋。金牙徒勞拈筈　問如何是直指。師曰。珠中有水君不信。擬向天邊問太陽　冬至上堂。僧問。如何是冬來意。師曰。京師出大黃　問和尚百年後。向甚麼處去。師曰。背抵芒叢。四脚指天　師臨遷化有偈。示眾曰。我路碧空外。白雲無處閒。世有無根樹。黃葉風送還。偈終而逝。塔於本山。

　　青林師虔禪師

　　初參洞山。山問。近離甚處。師曰武陵。曰武陵法道。何似此間。師曰。胡地冬抽笋。山曰。別甑炊香飯。供養此人。師拂袖便出。山曰。此子向後走殺天下人在　師在洞山栽松次。有劉翁者求偈。師作偈曰。長長三尺餘。鬱鬱覆青草。不知何代人。得見此松老。劉得偈。呈洞山。山謂曰。此是第三代洞山主人　師辭洞山。山曰。子向甚麼處去。師曰。金輪不隱的。徧界絕紅塵。山曰。善自保任。師珍重而出。洞山門送。謂師曰。恁麼去一句。作麼生道。師曰。步步踏紅塵。通身無影像。山良久。師曰。老和尚。何不速道。山曰。子得恁麼性急。師曰。某甲罪過。便禮辭　師至山南府青銼山。住庵經十年。忽記洞山遺言。乃曰。當利羣蒙。豈拘小節耶。遂往隨州。眾請住青林。後遷洞山。凡有新到。先令般柴三轉。然後參堂。有一僧不肯。問師曰。三轉內即不問。三轉外如何。師曰。鐵輪天子寰中旨。僧無對。師便打趂出　問昔年病苦。又中毒藥。請師醫。師曰。金錍撥破腦。頂上灌醍醐。曰恁麼則謝師醫。師便打　上堂。祖師門下。鳥道元微。功窮皆轉。不究難明。汝等諸人。直須離心意識參。出凡聖路學。方可保任。若不如是。非吾子息　問久負不逢時如何。師曰。古皇尺一寸　問請師答話。師曰。修羅掌於日月　上堂。祖師宗旨。今日施行。法令已彰。復有何事。僧問。正法眼藏。祖祖相傳。未審和尚傳付何人。師曰。靈苗生有地。大悟不存師　問如何是道。師曰。回頭尋遠㵎。曰如何是道中人。師曰。擁雪首揚眉　問千差路別。如何頓曉。師曰。足下背驪珠。空怨長天月　問學人徑往時如何。師曰。死蛇當大路。勸子莫當頭。曰當頭者如何。師曰。喪子命根。曰不當頭者如何。師曰。亦無回避處。曰正當恁麼時如何。師曰。失卻也。曰向甚麼處去。師曰。草深無覓處。曰和尚也須隄防始得。師拊掌曰。一等是箇毒氣。

　　高安白水本仁禪師

　　因設先洞山忌齋。僧問。供養先師。先師還來也無。師曰。更下一分供養著　上堂。老僧尋常不欲向聲前色後。鼓弄人家男女。何故。且聲不是聲。色不是色。僧問。如何是聲不是聲。師曰。喚作色得麼。曰如何是色不是色。師曰。喚作聲得麼。僧作禮。師曰。且道。為汝說答汝話。若向這裏會得。有箇入處　上堂。眼裏著沙不得。耳裏著水不得。僧問。如何是眼裏著沙不得。師曰。應真無比。曰如何是耳裏著水不得。師曰。白淨無垢　問文殊與普賢。萬法悉同源。文殊普賢即不問。如何是同源底法。師曰。卻問取文殊普賢。曰如何是文殊普賢。師曰。一釣便上　師因鏡清參曰。時寒道者。清曰。不敢。師曰。還有臥單也無。曰設有。亦無展底工夫。師曰。直饒道者滴水冰生。亦不干他事。曰滴水冰生。事不相涉。師曰。是曰。此人意作麼生。師曰。此人不落意。曰不落意此人聻。師曰。高山頂上。無可與道者啗啄　長生然問。如何是西來意。師曰。還見庭前杉樧樹否。曰恁麼則和尚今日。因學人致得是非。師曰。多口座主。然去後師方知是雪峰禪客。乃曰。盜法之人。終不成器(然住後。眾緣不備。果符記因僧問。從上宗乘。如何舉唱。然曰。不可為闍黎一人。荒却長生山也。玄沙聞曰。然師兄。佛法即大行。受記之緣亦就)　問如何是不遷義。師曰。落花隨流水。明月上孤岑　師將順世。焚香白眾曰。香烟絕處。是吾涅槃時也。言訖。跏趺而坐。息隨烟滅。

　　洛京白馬遁儒禪師

　　僧問。如何是衲僧本分事。師曰。十道不通風。瘂子傳來信。曰傳甚麼信。師乃合掌頂戴　問如何是密室中人。師曰。纔生不可得。不貴未生時。曰是箇甚麼不貴未生時。師曰。是汝阿爺　問三千里外嚮白馬。及乎到來。為甚麼不見。師曰。是汝不見。不干老僧事。曰請和尚指示。師曰。指即沒交涉。　問如何是學人本分事。師曰。昨夜三更月正午　問如何是法身向上事。師曰。井底蝦蟇吞却月(僧問黃龍如何是井底蝦蟇吞却月。龍曰。不奈何。曰恁麼則吞却去也。龍曰一任吞曰。吞後如何。龍曰。好蝦蟇)　問如何是學人急切處。師曰。俊鳥猶嫌鈍。瞥然早已遲　問如何是西來意。師曰。點額猢猻探月波。

　　潭州龍牙山居遁證空禪師

　　建昌南城郭氏子。十四出家於吉州滿田。秉具嵩嶽。首參翠微。乃問。學人自到和尚法席。一箇餘月。不蒙一法示誨。意在於何。微曰。嫌甚麼。師又問洞山。山曰。爭怪得老僧(法眼別曰祖師來也。雲居齊曰。此三人尊宿。還有親疎也無。若有那箇親。若無親疎。眼在甚麼處)　師問翠微。如何是祖師意。微曰。與我將禪板來。師遂過禪板。微接得。便打。師曰。打即任打。要且無祖師意。又問臨濟。如何是祖師意。濟曰。與我將蒲團來。師乃過蒲團。濟接得。便打。師曰。打即任打。要且無祖師意。後有僧問。和尚行脚時。問二尊宿祖師意。未審二尊宿明也未。師曰。明即明也。要且無祖師意(東禪齊曰。眾中道。佛法即有。祗是佛祖師意。若恁麼會。有何交涉。別作麼生。會無祖師意底道理)　師復舉德山頭落底語。因自省過。遂止於洞山隨眾參請。一日問。如何是祖師西來意。山曰。待洞水逆流。即向汝道。師始悟厥旨。服勤八稔。湖南馬氏。請住龍牙　上堂。夫參元人。須透過祖佛始得。新豐和尚道。祖佛言教。似生冤家。始有參學。分若透不得。即被祖佛謾去。僧問。祖佛還有謾人之心也無。師曰汝道。江湖還有礙人之心也無。乃曰。江湖雖無礙人之心。為時人過不得。江湖成礙人去。不得道江湖不礙人。祖佛雖無謾人之心。為時人透不得。祖佛成謾人去。不得道祖佛不謾人。若透得祖佛過。此人過却祖佛。若也如是始體得佛祖意。方與向上人同。如未透得。但學佛學祖。則萬劫無有出期。僧曰。如何得不被祖佛謾去。師曰。道者直須自悟去始得　問十二時中。如何著力。師曰。如無手人欲行拳始得　問終日區區。如何頓息。師曰。如孝子喪卻父母始得　(東禪齊曰。眾中道。如喪父母。向有閒暇。恁麼會。還息得人疑情麼。除此外。且作麼生會龍牙意)　示眾。問如何是道。師曰。無異人心是。乃曰。若人體得道無異人心。始是道人。若是言說則沒交涉。道者汝知行底道人否。十二時中。除卻著衣喫飯。無絲髮異於人心。無誑人心。此箇始是道人。若道我得我會。則沒交涉。大不容易　問如何是祖師西來意。師曰。待石烏龜解語。即向汝道。曰石烏龜語也。師曰。向汝道甚麼　問古人得箇甚麼便休去。師曰。如賊入空室　問無邊身菩薩。為甚麼不見如來項相。師曰。汝道如來還有頂相麼　問大庾嶺頭提不起時如何。師曰。六祖為甚麼將得去　問二鼠侵藤時如何。師曰。須有隱身處始得。曰如何是隱身處。師曰。還見儂家麼　問維摩掌擎世界。未審。維摩向甚麼處立。師曰。道者汝道維摩掌擎世界　問知有底人。為甚麼卻有生死。師曰。恰似道者未悟時　問如何是西來意。師曰。此一問最苦　問祖意教意。是同是別。師曰。祖師在後來　問如何是無事沙門。師曰。若是沙門。不得無事。曰為甚麼不得無事。師曰。覓一箇也難得　問蟾蜍無反照之功。玉兔無伴月之意時如何。師曰。堯舜之君。猶有化在　問如何得此身安去。師曰。不被別身謾始得(法眼別曰。誰惱亂汝)　報慈嶼讚師真曰。日出連山。月圓當戶。不是無身。不欲全露。師一日在帳中坐。僧問。不是無身。不欲全露。請師全露。師撥開帳子曰。還見麼。曰不見。師曰。不將眼來。(報慈嶼聞曰。龍牙祇道得一半。法眼別曰。飽叢林)師於後唐莊宗同光癸未九月十三夜。有大星隕於方丈前。詰旦端坐而逝。壽八十九。臘七十五。

　　京兆華嚴寺休靜禪師

　　在洛浦典維那時。一日白槌普請曰。上間般柴。下間鋤地。第一座問。聖僧作甚麼。師曰。當堂不正坐。不赴兩頭機　師參洞山。問學人無箇理路。未免情識運為。山曰。汝還見有理路也無。師曰。見無理路。山曰。甚處得情識來。師曰。學人實問。山曰。恁麼則直須向萬里無寸草處去。師曰。萬里無寸草處。還許某甲去也無。山曰。直須恁麼去　師般柴次。洞山把住曰。狹路相逢時如何。師曰。反側反側。山曰。汝記吾言。向南住有一千人。向北住止三百而已。初住福州東山之華嚴。眾滿一千。未幾。屬後唐莊宗。徵入輦下。大闡玄風。其徒果止三百　莊宗問。祖意教意。是同是別。師曰。探盡龍宮藏。眾義不能詮　問。大悟底人。為甚麼卻迷。師曰。破鏡不重照。落花難上枝　問大軍設天王齋求勝。賊軍亦設天王齋求勝。未審天王赴阿誰願。師曰。天垂雨露。不揀榮枯　莊宗。請入內齋。見大師大德總轉經。唯師與徒眾。默坐。帝問。師為甚麼不看經。師曰。道泰不傳天子令。時清休唱太平歌。帝曰。師一人即得。徒眾為甚麼也不看經。師曰。師子窟中無異獸。象王行處絕狐蹤。帝曰。大師大德。為甚麼總看經。師曰。水母元無眼。求食須賴鰕。帝曰。既是後生。為甚麼卻稱長老。師曰。三歲國家龍鳳子。百年殿下老朝臣　師後遊河朔。於平陽示滅。茶毗獲舍利。建四浮圖。一晉州。一房州。一終南山逍遙園。一華嚴寺。敕諡寶智禪師。無為之塔。

　　瑞州九峰普滿禪師

　　僧問。如何是不遷義。師曰。東生明月。西落金烏。曰非師不。委師。曰理當則行。僧禮拜。師便打。僧曰。仁義道中。禮拜何咎。師曰。來處不明。須行嚴令　問眼不到色塵時如何。師指香臺曰。面前是甚麼。曰請師子細。師曰。不妨遭人檢點　問人人盡道請益。未審師還拯濟也無。師曰。汝道巨嶽還乏寸土麼。曰四海參尋。當為何事。師曰。演若迷頭心自狂。曰還有不狂者也無。師曰。有曰。如何是不狂者。師曰。突皢途中眼不開　問僧。近離甚處。曰閩中。師曰。遠涉不易。曰不難。動步便到。師曰。有不動步者麼。曰有。師曰。爭得到此間。僧無對。師以拄杖趂下　問對鏡心不動時如何。師曰。汝無大人力。曰如何是大人力。師曰。對鏡心不動。曰適來為甚麼道無大人力。師曰。在舍祇言為客易。臨川方覺取魚難　問如何是道。師曰。見通車馬。曰如何是道中人。師便打。僧作禮。師便喝　問十二時中。如何合道。師曰。與心合道。曰畢竟如何。師曰。土上加泥。猶自可離波求水。實堪悲。　問如何是不壞身。師曰。正是曰學。人不會。請師直指。師曰。適來曲多少　問古人道。真因妄立。從妄顯真。是否。師曰。是曰。如何是真。師曰。不雜食。曰如何是妄。師曰。起倒攀緣。曰去此二途。如何合得圓常。師曰。不敬功德天。誰嫌黑暗女　問九峰一路。今古咸知。向上宗乘。請師提唱。師豎起拂子。僧曰。大眾側聆。願垂方便。師曰。清波不覩魚龍現迅浪風。高下底鉤。曰若不久參。那知今日。師曰。人生無定止。像沒鏡中圓　問如何是祖師西來意。師曰。更問阿誰。曰恁麼則學人全體是也。師曰。須彌頂上戴須彌。

　　益州北院通禪師

　　初參夾山。問曰。目前無法。意在目前。不是目前法。非耳目之所到。豈不是和尚語。山曰。是。師乃掀倒禪床。义手而立。山起來打一拄杖。師便下去　次參洞山。山上堂曰。坐斷主人公。不落第二見。師出眾曰。須知有一人不合伴。山曰。猶是第二見。師便掀倒禪床。山曰。上座作麼生。師曰。待某甲舌頭爛。即向和尚道　後辭洞山。擬入嶺。山曰。善為飛猿嶺峻好看。師良久。山召通闍黎。師應諾。山曰。何不入嶺去。師因有省。更不入嶺　住後。上堂。諸上座。有甚麼事出來論量取。若上上根機。不假如斯。若是中下之流。直須剗削門頭戶底教。索索地莫教入泥水。第一速須省事。直須無心去學得。千般萬般。祇成知解。與衲僧門下。有甚麼交。涉僧。問直須無心學時如何。師曰。不管繫　問如何是佛。師曰。峭壁本無苔。灑墨圖斑駮　問二龍爭珠。誰是得者。師曰。得者失。曰不得者如何。師曰。還我珠來。問如何是清淨法身。師曰。無點汙　問轉不得時如何。師曰。功不到　問如何是大富貴底人。師曰。如輪王寶藏。曰如何是赤窮底人。師曰。如酒店腰帶　問水灑不著時如何。師曰。乾剝剝地　問一槌便成時如何。師曰。不是偶然　問如何是祖師西來意。師曰。壁上畵枯松。遊蜂競采蘂。示滅。後敕諡證真禪師。

　　洞山道全禪師

　　問先洞山。如何是出離之要。山曰。闍黎。足下烟生。師當下契悟。更不他遊。雲居進語曰。終不敢孤負和尚足下烟生。山曰。步步元者。即是功到。暨洞山圓寂。眾請踵迹住持　僧問。佛入王宮。豈不是大聖再來。師曰。護明不下生。曰爭奈六年苦行何。師曰。幻人呈幻事。曰非幻者如何。師曰。王宮覓不得　問清淨行者。不入涅槃。破戒比丘。不入地獄時如何。師曰。度盡無遺影。還他越涅槃　問極目千里。是甚麼風範。師曰。是闍黎風範。曰未審和尚風範如何。師曰。不布婆娑眼。

　　京兆蜆子和尚

　　不知何許人。事迹頗異。居無定所。自印心於洞山。混俗閩川。不畜道具。不循律儀。冬夏唯披一衲。逐日沿江岸。採掇鰕蜆。以充其腹。暮即宿東山白馬廟紙錢中。居民目為蜆子和尚　華嚴靜聞之。欲決真假。先潛入紙錢中。深夜師歸。嚴把住曰。如何是祖師西來意。師遽答曰。神前酒臺盤。嚴放手曰。不虗與我同根生　嚴後赴莊宗詔。入長安。師亦先至。每日歌唱自拍。或乃佯狂。泥雪去來。俱無蹤跡。厥後不知所終。

　　台州幽棲道幽禪師

　　鏡清問。如何是少父。師曰。無標的曰。無標的。以為少父耶。師曰。有甚麼過。曰祇如少父作麼生。師曰。道者是甚麼心行　問如何是佛。師曰。汝不信是眾生。曰學人大信。師曰。若作勝解。即受羣邪　問如何是道。師曰。但有路可上。更高人也行曰如何是道中人。師曰。解驅雲裏信　師一日齋時入堂白槌曰。白大眾。眾舉頭。師曰。且喫飯　師將示滅。僧問。和尚百年後。向甚麼處去。師曰。迢然迢然。言訖坐亡。

　　越州乾峰和尚

　　上堂。法身有三種病。二種光。須是一一透得。始解歸家穩坐。須知更有向上一竅在。雲門出問。庵內人。為甚麼不知庵外事。師呵呵大笑。門曰。猶是學人疑處。師曰。子是甚麼心行。門曰。也要和尚相委。師曰。直須與麼始解穩坐。門應喏喏　上堂。舉一不得。舉二放過。一著落在第二。雲門出眾曰。昨日有人從天台來。却往徑山去。師曰。典座來日不得普請。便下座　問僧。甚處來。曰天台。師曰。見說石橋作兩段。是否。曰和尚甚處得這消息來。師曰。將謂華頂峰前客。元是平田莊裏人　問如何得出三界去。師曰。喚院主來。趂出這僧著　師問眾僧。輪回六趣。具甚麼眼。眾無對　問如何是超佛越祖之談。師曰。老僧問聻。曰和尚問則且置。師曰。老僧問。尚不奈何說甚麼超佛越祖之談　問十方薄伽梵。一路涅槃門。未審。路頭在甚麼處。師以拄杖畫曰。在這裏(僧後請益雲門。門拈起扇子曰。扇子𨁝跳。上三十三天。築著帝釋鼻孔。東海鯉魚。打一棒雨似盆傾會麼)。

　　吉州禾山和尚

　　僧問。學人欲伸一問。師還答否。師曰。禾山答汝了也　問如何是西來意。師曰。禾山大頂　問如何是和尚家風。師曰。滿目青山起白雲。曰或遇客來如何祇待。師曰。滿盤無味醍醐果　問無言童子居何國土。師曰。當軒木馬嘶風切。

　　明州天童咸啟禪師

　　問伏龍。甚處來。曰伏龍來。師曰。還伏得龍麼。曰不曾伏這畜生。師曰。且坐喫茶　簡大德問。學人卓卓上來。請師的的。師曰。我這裏一屙便了。有甚麼卓卓的的。曰和尚恁麼答話。更買草鞋行脚好。師曰。近前來。簡近前。師曰。祇如老僧恁麼答。過在甚麼處。簡無對。師便打　問如何是本來無物。師曰。石潤元含玉。鑛異自生金　問如何是真常流注。師曰。涓滴無移。

　　潭州寶蓋山和尚

　　僧問。一間無漏舍。合是何人居。師曰。無名不挂體。曰還有位也無。師曰。不處　問如何是寶蓋。師曰。不從人天得。曰如何是寶蓋中人。師曰。不與時人知。曰佛來時如何。師曰。覓他路不得　問世界壞時。此物何處去。師曰。千聖尋不得。曰時人如何歸向。師曰。直須似他去。曰還有的當也無。師曰。不立標則　問不居正位底人。如何行履。師曰。紅焰叢中駿馬嘶。

　　澧州欽山文邃禪師

　　福州人。少依杭州大慈中。受業時巖。頭雪峰在眾覩師吐論知是法器。相率遊方。二大士。各承德山印記。師雖屢激揚。而終然凝滯。一日問德山曰。天王也恁麼道。龍潭也恁麼道。未審和尚作麼生道。山曰。汝試舉天王龍潭道底看。師擬進語。山便打。師被打。歸延壽堂曰。是則是打我太煞。巖頭曰汝恁麼道。他後不得道見德山來　後於洞山。言下發解。乃為之嗣。年二十七。止於欽山。大眾前嘗舉參洞山時語。山問。甚麼處來。師曰。大慈來。曰還見大慈麼師曰。見曰。色前見。色後見。師曰。非色前後見。洞山默置。師乃曰。此吾離師太早。不盡師意　僧問。如何是祖師西來意。師曰。梁公曲尺。誌公剪刀　問一切諸佛。及諸佛法。皆從此經出。如何是此經。師曰。常轉。曰未審經中說甚麼。師曰。有疑請問　問如何是和尚家風。師曰。錦繡銀香囊。風吹滿路香。巖頭聞。令僧去曰。傳語十八子。好好事潘郎　有僧寫師真呈。師曰。還似我也無。僧無對。師自代曰。眾僧看取　德山侍者來參。纔禮拜。師把住曰。還甘欽山與麼也無。者曰。某甲。卻悔久住德山。今日無言可對。師乃放手曰。一任祇對。者撥開胸曰。且聽某通氣一上。師曰。德山門下。即得這裏一點用不著。者曰。久聞欽山不通人情。師曰。累他德山眼目。參堂去　師與巖頭雪峰坐次。洞山行茶來。師乃閉眼。洞曰。甚麼處去來。曰入定來。洞曰。定本無門。從何而入　師入浴院。見僧踏水輪。僧乃問訊。師曰。幸自轆轆地轉。何須恁麼。曰不恁麼又爭得。師曰。若不恁麼。欽山眼堪作甚麼。曰作麼生是師眼。師以手作撥眉勢。曰和尚又何得恁麼。師曰。是我恁麼。你便不恁麼。僧無對。師曰。索戰無功。一場氣悶。良久乃問曰。會麼。曰不會。師曰。欽山為汝擔取一半　師與巖頭雪峰過江西。到一茶店。喫茶次。師曰。不會轉身通氣者。不得茶喫。頭曰。若恁麼我定不得茶喫。峯曰。某甲亦然。師曰。這兩箇老漢。話頭也不識。頭曰。甚處去也。師曰。布袋。裏老鴉。雖活如死。頭退後曰。看看。師曰。奯公且置。存公作麼生。峰以手畫一圓相。師曰。不得不問。頭呵呵曰。太遠生。師曰。有口不得茶喫者多　巨良禪客參。禮拜了。便問。一鏃破三關時如何。師曰。放出關中主看。良曰。恁麼則知過必改。師曰。更待何時。良曰。好隻箭放不著所在。便出去。師曰。且來闍黎。良回首。師下禪床。擒住曰。一鏃破三關。即且置。試為欽山發箭看。良擬議師。打七棒曰。且聽箇亂統漢。疑三十年。有僧舉似同安察。安曰良公雖解發箭要。且未中的。僧便問。未審如何得中的去。安曰。關中主是甚麼人。僧回舉似師。師曰。良公若解恁麼。也免得欽山口。然雖如此。同安不是好心。亦須看過始得　僧參。師豎起拳曰。開即成掌。五指參差。如今為拳。必無高下。汝道。欽山還通商量也無。僧近前。卻豎起拳。師曰。你恁麼。祇是箇無開合漢。曰未審和尚如何接人。師曰。我若接人。共汝一般去也。曰特來參師也。須吐露箇消息。師曰。汝若特來。我須吐露。曰便請。師便打。僧無語。師曰。守株待兔。枉用心神　上堂。橫按拄杖。顧視大眾曰。有麼有麼。如無欽山唱菩薩蠻去也。囉囉哩哩。便下座　師與道士論義士。立義曰。麤言及細語。皆歸第一義。師曰。道士是佛家奴。士曰。太麤生。師曰。第一義何在。士無語。

　　瑞州九峯通玄禪師

　　郢州程氏子。初參德山。後於洞山。言下有省。住後。僧問。自心他心。得相見否。師曰。自己尚不見。他人何可觀　問罪福之性。如何了達。得無同異。師曰。絺綌不禦寒　問僧。近自何來。曰閩嶺。師曰。遠涉不易。曰不難。動步便到。師曰。有不動步者麼。曰有。師曰。爭得到此間。僧無對。師便打。師於唐昭宗乾寧丙辰二月十七日。晨興誡門人曰。無虗度光陰。無虗消信施。既已出家。唯道是履。名大丈夫。於是寂然在定。至三月二十日乃化。壽六十有三。坐四十有二夏。

　　青原下六世

　　曹山寂禪師法嗣

　　瑞州洞山道延禪師

　　因曹山垂語曰。有一人向萬丈崖頭。騰身直下。此是甚麼人。眾無對。師出曰。不存。山曰。不存箇甚麼。師曰。始得撲不碎。山深肯之　後有僧問。請和尚密付真心。師曰。欺這裏無人作麼。

　　撫州金峰從志玄明禪師

　　僧問。如何是金峰正主。師曰。此去鎮縣不遙。闍黎莫造次。曰何不道取。師曰。口如磉盤　問千峰萬峰。那箇是金峰。師乃斫額　問千山無雲萬里絕霞時如何。師曰。飛猿嶺。那邊何不吐却　問如何是西來意。師曰。壁邊有鼠耳　問如何是和尚家風。師曰。金峰門前。無五里牌　新到參。師曰。不用通時暄第一句道將來。曰孟春猶寒。伏惟和尚。師曰。猶有這箇在。曰不可要人點檢去也。師曰。誰。僧指自身。師曰。不妨遭人點檢　拈起枕子示僧曰。一切人喚作枕子。金峰道不是。僧曰。未審和尚喚作甚麼。師拈起枕子。僧曰。恁麼則依而行之。師曰。你喚作甚麼。僧曰。枕子師曰。落在金峰窠裏　僧掃地次。師問。作甚麼。僧豎超苕帚。師曰。猶有這箇在。曰和尚適來。見箇甚麼。師豎起拄杖　僧參。纔入方丈。師便打。僧曰。是是。師又打。僧曰。不是不是。師作禮拜勢。僧作拓勢。師曰。老僧眼暗。闍黎耳聾。曰將飯餧魚。還須克己。師曰。施食得長壽報。曰和尚年多少。師曰。不落數量。曰長壽者誰。師曰。金峰曰。果然眼昏。師曰。是是　問僧。甚處來。僧近前良久。師曰。闍黎參見甚麼人。曰參甚麼椀。師曰。金峰有過。曰是是。師良久　師問僧。甚處來。曰東國來。師曰。作麼生過得金峰關。曰公驗分明。師曰。試呈似金峰看。僧展兩手。師曰。金峰關。從來無人過得。曰和尚還過得麼。師曰。波斯喫胡椒　問僧。姓甚麼。曰姓何師。曰至今。不脫。俗曰因師致得。師曰。若恁麼過在金峰。曰不敢。師曰。灼然金峰有過　僧問訊次。師把住曰。輙不得向人道。我有一則因緣。舉似你。僧作聽勢。師與一掌。僧曰。為甚麼打某甲。師曰。我要這話行　看經次。駢道者來。師擎起經。作攬衣勢。以目視之。駢提起坐具。以目視師。師曰。一切人道你會禪。駢曰。和尚作麼生。師笑曰。草賊大敗　問是身無知。如土木瓦石。此意如何。師下禪床。扭僧耳朵。僧負痛作聲。師曰。今日始捉著箇無知漢。僧作禮。出去。師召闍黎。僧回首。師曰。若到堂中。不可舉著。曰何故。師曰。大有人。笑金峰老婆心　上堂。老僧二十年前。有老婆心。二十年後。無老婆心。僧問。如何是二十年前有老婆心。師曰。問凡答凡。問聖答聖。曰。如何是二十年後無老婆心。師曰。問凡不答凡。問聖不答聖　師見僧來。乃舉手曰。此是大人分上事。你試通箇消息看。曰某甲不欲瞞和尚。師曰。知孝養人。也還稀有。曰莫是大人分上事麼。師曰。老僧瞞闍黎。曰到這裏不易辨白。師曰。灼然灼然。僧禮拜。師曰。發足何處。曰祇這裏。師曰。不唯自瞞。兼瞞老僧　上堂。我若舉來。又恐遭人唇吻。不舉又遭人笑怪。於其中間。如何即是。有僧纔出。師便歸方丈。至晚。別僧請益曰。和尚今日。為甚不答這僧話。師曰。大似失錢遭罪　問僧。你還知金峰一句子麼。曰知來久矣。師曰作麼生。僧便喝。師良久。僧曰。金峰一句。今日粉碎。師曰。老僧。大曾問人。唯有闍黎門風峭峻。曰不可。須要人點檢。師曰。真鍮不博金　問如何是非言之言。師曰。不加文彩　問四海晏清時如何。師曰。猶是堦下漢　上堂。事存函葢。合理應箭鋒拄。還有人道得麼。如有人道得。金峰分半院。與他住。時。有僧出作禮。師曰。相見易得好。共住難為人。便下座　僧辭。師問。何處去。曰不敢妄通消息。師曰。若到諸方。切忌道著金峰為人處。曰已領尊旨。師曰。忽有人問。你作麼生。僧提起袈裟角。師曰。捷弱於闍黎　後住金陵報國院示滅。敕諡廣圓禪師。塔曰歸寂。

　　襄州鹿門山處真禪師

　　僧問。如何是和尚家風。師曰。有鹽無醋。曰忽遇客來如何祇待。師曰。柴門草戶。謝子遠來　問如何是道人。師曰。口似鼻孔　問祖祖相傳。傳甚麼物。師曰。金襴袈裟　問如何是函中般若。師曰。佛殿挾頭六百卷　問和尚百年後。向甚麼處去。師曰。山下李家使牛去。曰還許學人相隨也無。師曰。汝若相隨。莫同頭角。曰諾。師曰。合到甚麼處。曰佛眼辨不得。師曰。若不放過。亦是茫茫　問如何是鹿門高峻處。師曰。汝還曾上主山也無　問如何是禪。師曰。鸞鳳入雞籠。曰如何是道。師曰。藕絲牽大象。　問劫火洞然。大千俱壞。未審此箇還壞也無。師曰。臨崖看滸眼。特地一場愁　問如何是和尚轉身處。師曰。昨夜三更。失卻枕子　問一句下豁然時如何。師曰。汝是誰家子　上堂。一片凝然光燦爛。擬意追尋卒難見。瞥然撞著豁人情。大事分明總成辦。實快活無繫絆。萬兩黃金終不換。任他千聖出頭來。總是向渠影中現。

　　撫州曹山慧霞了悟禪師

　　僧問。佛未出世時如何。師曰。曹山不如。曰出世後如何。師曰。不如曹山　問四山相逼時如何。師曰。曹山在裏許。曰還求出也無。師曰。在裏許即求出　僧侍立。師曰。道者可煞熱。曰是。師曰。祇如熱向甚處回避。曰向鑊湯鑪炭裏回避。師曰。祇如鑊湯鑪炭。又作麼生回避。曰眾苦不能到。

　　華州草庵法義禪師

　　僧問。如何是祖師西來意。師曰爛炒浮漚飽滿喫　問擬心即差。如何進道。師曰。有人常擬為甚麼不差。曰此猶是和尚分上事。師曰。紅焰蓮花朵朵開　問如何是和尚得力處。師曰。如盲似聾。曰不會。師曰。恰與老僧同參。

　　撫州曹山光慧玄悟禪師

　　上堂。良久曰。雪峰和尚。為人如金翅鳥。入海取龍相似。僧出問。未審和尚此間如何。師曰。甚處去來　問如何是西來的的意。師曰。不禮拜。更待何時　問如何是密傳底心。師良久。僧曰。恁麼則徒勞側耳也。師喚侍者。來燒香著　問古人云。如紅鑪上一點雪。意旨如何。師曰。惜取眉毛好　問如何指示。即得不昧去。師曰。不可雪上更加霜。曰。恁麼則全因和尚去也。師曰。因箇甚麼　問如何是妙明真性。師曰。款款莫磕損　上堂。良久。僧出曰。為眾竭力。禍出私門。未審放過不放過。師默然　問古人道。生也不道。死也不道。意旨如何。師良久。僧禮拜。師曰。會麼。曰不會。師曰。也是厨寒甑足塵　上堂。舉拄杖曰。從上皆留此一路。方便接人。有僧出曰。和尚又是從頭起也。師曰。謝相委悉　問機關不轉。請師商量。師曰。瘂得我口麼　問路逢猛虎時如何。師曰。放憨作麼。

　　撫州曹山羗慧智炬禪師

　　初問先曹山曰。古人提持那邊人。學人如何體悉。山曰。退步就已。萬不失一。師於言下。頓忘玄解。乃辭去徧參　至三祖。因看經次僧問。禪僧心不挂元字脚。何得多學。師曰。文字性異。法法體空。迷則句句瘡疣。悟則文文般若。苟無取舍。何害圓伊　後離三祖。到瑞州。眾請住龍泉。僧問。如何是文殊。師曰。不可有第二月也。曰即今事如何。師曰。正是第二月　問如何是如來語。師曰。猛風可繩縛　問如何履踐。即得不昧宗風。師曰。須知龍泉好手。曰請和尚好手。師曰。卻憶鍾子期　問古人道。若記一句論劫。作野狐精。未審古人意旨如何。師曰。龍泉僧堂未曾鎖。曰和尚如何。師曰。風吹耳朵　問如何是一句。師曰。無聞　問如何是聲前一句。師曰。恰似不道　問如何是和尚為人一句。師曰。汝是九色鹿　問抱璞投師時如何。師曰。不是自家珍。曰如何是自家珍。師曰。不啄不成器。

　　衡州育王山弘通禪師

　　僧問。混沌未分時如何。師曰。混沌。曰分後如何。師曰。混沌　上堂。釋迦如來四十九年。說不到底句。今夜山僧不避羞恥。與諸尊者共譚。良久曰。莫道錯珍重　問學人有病請師醫。師曰。將病來與汝醫。曰便。請師。曰還老僧藥價錢來　問曹源一路即不問。衡陽江畔事如何。師曰。紅鑪焰上無根草。碧潭深處不逢魚　問心法雙亡時如何。師曰。三脚蝦蟇背大象　問如何是西來意。師曰。老僧毛豎　問如何是佛法大意。師曰。直待文殊過。即向你道。曰文殊過也。請和尚道。師便打　問如何是和尚家風。師曰。渾身不直五文錢。曰太貧寒生。師曰。古代如是。曰如何施設。師曰。隨家豐儉　問如何是急切處。師曰。鍼眼裏打筋斗　問如何是本來身。師曰。回光影裏見方親。

　　衡州華光範禪師

　　僧問。如何是無縫塔。師指僧堂曰。此間僧堂無門戶　問僧。曾到紫陵麼。曰曾到。師曰。曾到鹿門麼。曰曾到。師曰。嗣紫陵即是。嗣鹿門即是。曰即今嗣和尚得麼。師曰。人情不打即不可。便打　問。非隱顯處是和尚。那箇是某甲。師曰。盡乾坤無一不是。曰此猶是和尚。那箇是某甲。師曰。木人石女笑分明。

　　處州廣利容禪師

　　初住貞溪。僧參。師舉拂子曰。貞溪老僧。還具眼麼。曰某甲不敢見和尚過。師曰。老僧死。在闍黎手裏也　問如何是和尚家風。師曰。謝闍黎道破　問西院拍手笑呵呵。意作麼生。師曰。捲上簾子著　問自己不明。如何明得。師曰。不明。曰為甚麼不明。師曰。不見道自己事　問魯祖面壁。意作麼生。師良久曰。還會麼。曰不會。師曰。魯祖面壁　因郡守受代歸。師出送接話次。守問。和尚遠出山門。將甚麼物來。師曰。無盡之寶呈獻。守無對。後有人進語曰。便請。師曰。太守尊嚴　上堂。問千途路絕。思語不通時如何。師曰。猶是堦下漢。曰如何是堦上漢。師曰。龍樓不舉手。乃曰。作麼生是尊貴底人。試道看。莫祇向長連床上。座地見他人不肯。忽被明眼人拶著。便向鐵圍山裏藏身。若到廣利門下。須道得第一句。即開一線道。與兄弟商量。時有僧出禮拜。師曰。將謂是異國舶主。元來是此土商人。

　　泉州廬山小谿院行傳禪師

　　青原周氏子。僧問。久嚮廬山石門為甚麼入不得。師曰。鈍漢。僧曰。忽遇猛利者。還許也無。師曰。喫茶去。

　　益州布水巖和尚

　　僧問。如何是西來意。師曰。一回思著一傷心　問寶劒未磨時如何。師曰。用不得。曰磨後如何。師曰。觸不得。

　　蜀川西禪和尚

　　僧問。佛是摩耶降生。未審。和尚是誰家子。師曰。水上卓紅旗　問三十六路。阿那　路最妙。師曰。不出第一手。曰忽遇出時如何。師曰。脊著地也不難。

　　韶州華嚴和尚

　　僧問。既是華嚴。還將得華來麼。師曰。孤峰頂上千枝秀。一句當機對聖明　僧錄問。法身無相不可言。宣皇帝詔。師將何接引。師曰。金鐘迥出雲中響。萬里歸朝賀聖君　問如何是佛法大意。師曰。驚天動地。曰還當也無。師曰。靈機永布千家月。祇這如今萬世傳。

五燈全書卷第二十七


卍新纂大日本續藏經第 81 冊 No. 1571 五燈全書


五燈全書卷第二十八

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　曹宗洞

　　青原下六世

　　雲居膺禪師法嗣

　　洪州鳳棲山同安丕禪師

　　僧問。如何是無縫塔。師曰。吽吽。曰如何是塔中人。師曰。今日大有人。從建昌來　問一見便休去時如何。師曰。是也。更來這裏作麼　問如何是點額魚。師曰。不透波瀾。曰慚恥時如何。師曰。終不仰面。曰恁麼則不變其身也。師曰。是也青雲事作麼生　問如何是和尚家風。師曰。金鷄抱子歸霄漢。玉兔懷胎入紫微。曰忽遇客來。將何祇待。師曰。金果朝來猿摘去。玉花晚後鳳銜歸　問無情還解說法也無。師曰。玉犬夜行。不知天曉　問路逢達道人。不將語默對。未審。將甚麼對。師曰。要踢要拳　問。纔有言詮盡落今時。不落言詮請師直說。師曰。木人解語非千古。石女拋梭豈亂絲　問依經解義。三世佛冤。離經一字。即同魔說。此理如何。師曰。孤峰逈秀。不挂煙蘿。片月行空。白雲自在　新到參。師問。甚處來。曰湖南。師曰。還知同安這裏。風雲體道。花檻璇璣麼。曰知師曰。非公境界。僧便喝。師曰。短販樵人。徒誇書劒。僧擬進語。師曰。劒甲未施。賊身已露　問佛未出世時如何。師曰。藕絲繫大象。曰出世後如何。師曰。鐵鎖鎖石牛　問玉印開時。何人受信。師曰。不是恁麼人。曰親宮事如何。師曰。道甚麼　問如何是毗盧師。師曰。闍黎在甚麼處出家　問如何是觸目菩提。師曰。面前佛殿　問片玉無瑕。請師不觸。師曰。落汝後　問玉印開時。何人受信。師曰。不是小小　問迷頭認影如何止。師曰。告阿誰。曰如何即是。師曰。從人覓。即轉遠也。曰不從人覓時如何。師曰。頭在甚麼處　問如何是同安一隻箭。師曰。腦後看。曰腦後事如何。師曰。過也　問亡僧衣眾人唱。祖師衣甚麼人唱。師曰。打　問將來不相似。不將來時如何。師曰。甚麼處著　問未有這個時。作麼生行履。師曰。尋常又作麼生。曰恁麼則不改舊時人也。師曰。作何行履　問如何是異類中人。師曰。露地藏白牛。壺中明日月　師看經次。見僧來參。遂以衣袖葢却頭。僧近前。作弔慰勢。師放下衣袖。提起經曰。會麼。僧却以衣袖葢頭。師曰。蒼天蒼天。

　　廬山歸宗寺懷惲禪師

　　僧問。無佛無眾生時如何。師曰。甚麼人如此　問水清魚現時如何。師曰。把一個來。僧無對(同安代云。動即失)　問如何是五老峰。師曰。突兀地　問截水停輪時如何。師曰。磨不轉。曰如何是磨不轉。師曰。不停輪　問如何是塵中弟子。師曰。灰頭土面(同安代云。不拂拭)　問如何是世尊不說說。師曰。正恁麼。曰如何是迦葉不聞聞。師曰。不附物　問不佛不眾生時如何。師曰。是甚麼人如此　問學人不到處請師說。師曰。汝不到甚麼處來。

　　池州嵆山章禪師

　　在投子作柴頭。投子同喫茶次。謂師曰。森羅萬象。總在裏許。師潑却茶曰。森羅萬象。在甚麼處。子曰。可惜一椀茶。師後謁雪峰。峰問。莫是章柴頭麼。師乃作輪椎勢。峰肯之。

　　南康軍雲居懷嶽禪師

　　僧問。如何是一丸療萬病底藥。師曰。汝患甚麼　問如何是本來瑞草。師曰。好手拈不出。曰如何是無根樹。師曰。處處著不得。

　　杭州佛日本空禪師

　　初遊天台山。甞曰。如有人奪得我機者。即吾師矣。尋謁雲居作禮。問曰。二龍爭珠。誰是得者。居曰。卸却業身來。與子相見。師曰。業身已卸。居曰。珠在甚麼處。師無對。(同安代云。回頭即沒交涉)遂投誠入室。時始年十三。後四年。參夾山。纔入門見維那。那曰。此間不著後生。師曰。某甲不求挂搭。暫來禮謁和尚。維那白夾山。山許相見。師未陞堦。山便問。甚處來。師曰。雲居來。曰即今在甚麼處。師曰。在夾山頂𩕳上。山曰。老僧行年在坎。五鬼臨身。師擬上堦。山曰。三道寶堦。從何而上。師曰。三道寶堦。曲為今時。向上一路。請師直指。山便揖。師乃上堦禮拜。山問。闍黎與甚麼人同行。師曰。木上座。山曰。何不來相看老僧。師曰。和尚看他有分。山曰。在甚處。師曰。在堂中。山便同師下到堂中。師遂取拄杖。擲在山面前。山曰。莫從天台得否。師曰。非五嶽之所生。山曰。莫從須彌得否。師曰。月宮亦不逢。山曰。恁麼則從人得也。師曰。自己尚是冤家。從人得堪作甚麼。山曰。冷灰裏有一粒豆爆。乃喚維那明窻下安排著。師曰。未審明窻還解語也無。山曰。待明窻解語。即向汝道　夾山來日上堂。問昨日新到。在甚麼處。師出應諾。山曰。子未到雲居已前。在甚麼處。師曰。天台國清。山曰。吾聞天台有潺潺之瀑。淥淥之波。謝子遠來。此意如何。師曰。久居巖谷。不挂松蘿。山曰。此猶是春意。秋意作麼生。師良久。山曰。看君祇是撑船漢。終歸不是弄潮人　來日普請。維那令師送茶。師曰。某甲為佛法來。不為送茶來。那曰。奉和尚處分。師曰。和尚尊命即得。乃將茶去作務處。搖茶甌作聲。山回顧。師曰。釅茶三五盌。意在钁頭邊。山曰。瓶有傾茶勢。籃中幾個甌。師曰。瓶有傾茶勢。籃中無一甌。便行茶。時眾皆舉目。師曰。大眾鶴望。請師一言。山曰。路逢死蛇莫打殺。無底籃子盛將歸。師曰。手執夜明符。幾個知天皢。山曰。大眾有人也。歸去來。歸去來。遂住。普請歸院。眾皆仰嘆。師終于佛日。卵塔存焉。

　　蘇州永光院真禪師

　　上堂。言鋒若差。鄉關萬里。直須懸崖撒手。自肯承當。絕後再蘇。欺君不得非常之旨。人焉廋哉　問道無橫徑。立者皆危。如何得不被橫徑所侵去。師以杖拄僧口。僧曰。此猶是橫徑。師曰。合取口　問如何是常在底人。師曰。來往不易　問如何是祖師西來意。師曰。鐵山夜鎖千家月。金烏常照不當門。

　　廬山歸宗澹權禪師

　　僧問。金雞未鳴時如何。師曰。失却威音王。曰鳴後如何。師曰。三界平沉　問盡身供養時如何。師曰。將甚麼來。曰所有不惜。師曰。供養甚麼人。僧無語　問學人為佛法來。如何是佛法。師曰。正空閒。曰便請商量。師曰。周匝有餘　問大眾雲集。合譚何事。師曰。三三兩兩　問路逢達道人。不將語默對。未審將甚麼對。師曰。爭能肯得人。僧良久。師曰。會麼。曰不會。師曰長安路上廁坑子　問如何是佛法大意。師曰。三枷五棒　問通徹底人。如何語道。師曰。汝祇今作麼生。曰任性隨流。師曰。不隨流爭得息。

　　蘄州廣濟禪師

　　僧問。疋馬單槍時如何。師曰。頭落也　問如何是方外之譚。師曰。汝道甚麼　問如何是廣濟水。師曰。飲者絕饑渴。曰恁麼則學人不虗到也。師曰。情知你受人安排　問遠遠來投。乞師指示。師曰。有口祗解喫飯　問溫伯雪與仲尼相見時如何。師曰。此間無恁麼人　問不識不見。請師道出。師曰不昧。曰不昧時作麼生。師曰。汝喚作甚麼　問如何是奇特事。師曰。焰裏牡丹花　問如何是無心道人。師曰。丹霞放火燒。

　　潭州水西南臺和尚

　　僧問。如何是此間一滴水。師曰。入口即抉出　問如何是西來意。師曰。靴頭線綻　問。祖祖相傳。未審傳個甚麼。師曰。不因闍黎問。老僧亦不知。

　　歙州朱谿謙禪師

　　韶國師到參次。聞犬齩靈鼠聲。國師便問。是甚麼聲。師曰。犬齩靈鼠聲。國師曰。既是靈鼠。為甚麼却被犬齩。師曰。齩殺也。國師曰。好個犬。師便打。國師曰。莫打某甲話在。師休去　因造佛殿畢。一僧同看。師曰。此殿著得甚麼佛。曰著即不無。有人不肯。師曰。我不問那個人。曰恁麼則某甲亦未曾祇對和尚。

　　揚州豐化和尚

　　僧問。上無片瓦。下無卓錐時如何。師曰。莫飄露麼　問不具得失時如何。師曰。道甚麼。

　　南康軍雲居道簡禪師

　　范陽人。久入先雲居之室。密受真印。而分掌寺務。典司樵㸑。以臘高。堂中為第一座。屬先雲居將順寂。主事請問。誰堪繼嗣居曰。堂中簡。主事雖承言。而意不在師。謂令揀擇可當說法者。僉曰。第二座可然。且備禮先請第一座。若謙讓。即堅請第二座師既密承授記略不辭免。即自持道具入方丈。攝眾演法。主事等不愜素志罔循規式。師察其情。乃潛棄去。其夜安樂樹神號泣詰旦。主事大眾。奔至麥莊悔過。哀請歸院。眾聞空中連聲唱曰。和尚來也。一眾欽服　僧問。如何是和尚家風。師曰。隨處得自在　問維摩豈不是金粟如來。師曰是。曰為甚麼却在釋迦會下聽法。師曰。他不擔人我　問橫身葢覆時如何。師曰。還葢覆得麼　問蛇子為甚麼吞却蛇師。師曰。在裏不傷　問諸聖道不得處。和尚還道得麼。師曰。汝道。甚麼處諸聖道不得　問路逢猛虎時如何。師曰。千人萬人不逢。為甚麼闍黎偏逢　問孤峰獨宿時如何。師曰。閒却七間僧堂不宿。阿誰教汝孤峰獨宿　師壽八十餘。後無疾而寂。廬州帥張崇。建塔于本山。至今存焉。

　　洪州大善慧海禪師

　　僧問。不坐青山頂時如何。師曰。且道是甚麼人　問如何是解作客底人。師曰。不占上　問靈泉忽逢時如何。師曰。從甚麼處來　問如何道即不違於師。師曰。莫惜口。曰道後如何。師曰。道甚麼　問如何道得相親去。師曰快道。曰恁麼則不道也。師曰。用口作甚麼　問如何是西來意。師曰。三界平沉。

　　鼎州德山和尚

　　僧問。路逢達道人。不將語默對。未審將甚麼對。師曰。祇恁麼。僧良久。師曰。汝更問。僧再問。師乃喝出。

　　南嶽南臺和尚

　　僧問。直上融峰時如何。師曰見麼。

　　南康軍雲居昌禪師

　　僧問。相逢不相識時如何。師曰。既相逢。為甚麼不相識　問紅爐猛焰時如何。師曰。裏頭是甚麼　問不受商量時如何。師曰。來作甚麼。曰來亦不商量。師曰。空來何益　問方丈前容身時如何。師曰。汝身大小。

　　晉州大梵和尚

　　僧問。如何是學人顧望處。師曰。井底架高樓。曰恁麼則超然去也。師曰。何不擺手。

　　新羅國雲住和尚

　　僧問。諸佛道不得。甚麼人道得。師曰。老僧道得。曰諸佛道不得。和尚作麼生道。師曰。諸佛是我弟子。曰請和尚道。師曰。不是對君王。好與二十棒　問達磨未來時如何。師曰。夜半石牛吼。曰來後如何。師曰。特地使人愁　問既是普眼。為甚不見普賢。師曰。祇為貪程太速。

　　阾珏和尚

　　僧問。學人不負師機。還免披毛帶角也無。師曰。闍黎何得對面不相識。曰恁麼則吞盡百川水。方明一點心。師曰。雖脫毛衣。猶披鱗甲。曰好來和尚具大慈悲。師曰。盡力道。也出老僧格不得。

　　疎山仁禪師法嗣

　　隨州護國院守澄淨果禪師

　　上堂。諸方老宿。盡在曲彔木牀上為人。及有人問著祖師西來意。未曾有一人當頭道著。時有僧問。請和尚當頭道。師曰。河北驢鳴。河南犬吠　問如何是佛。師咄曰。這驢漢　問盡大地。是一隻眼底人來時如何。師曰。堦下漢　問諸佛不到處。是甚麼人行履。師曰。聃耳鬅頭。曰何人通得彼中信。師曰。驢面獸腮　問隨緣認得時如何。師曰。錯　問如何是西來意。師曰。一人傳虗。萬人傳實　問不落干將手。如何是太阿。師曰。七星光彩耀。六國罷煙塵　問鶴立枯松時如何。師曰。地下底一場懡㦬　問會昌沙汰時。護法善神。向甚麼處去。師曰。三門前兩個　問滴水滴凍時如何。師曰。日出後一場懡㦬。

　　洛京靈泉歸仁禪師

　　初問疎山。枯木生花。始與他合。是這邊句。是那邊句。山曰。亦是這邊句。師曰。如何是那邊句。山曰。石牛吐出三春霧。靈雀不棲無影林。住後。僧問。如何是靈泉家風。師曰。十日作活九日病。曰此病如何。師曰。回避不得。曰還療得也無。師曰。耆婆稽首。醫王皺眉　問祖意教意。是同是別。師曰。牛馬同羣放。曰還分不分。師曰。夜半崑崙穿市過。午後烏雞帶雪飛　問急切相投時如何。師曰。見佛似冤家　問如何是靈泉竹。師曰。不從栽種得。曰還變動也無。師曰。三冬瑞雪應難改。九夏凝霜色轉鮮　問如何是靈泉心印。師曰。不傳不受。曰或遇交代時如何。師曰。淮南船子看洛陽　問如何是祖師西來意。師曰。仰面獨揚眉。回頭自拍手　問如何是和尚家風。師曰。騎牛戴席帽。過水著靴衫　問如何是無問而自說。師曰。死人口裏活人舌。曰未審是何人領會。師曰。無角水牯牛　問如何是靈泉活計。師曰。東壁打倒西壁。曰憑個甚麼過朝夕。師曰。折腰鐺子無煙火。曰二時將何奉獻。師曰。野老共炊無米飯。溪邊大會不來人　問如何是靈泉境。師曰。枯樁花爛熳。曰如何是境中人。師曰。子規啼斷後。花落布堦前　問如何是沙門行。師曰。恰似個屠兒。曰如何行履。師曰。破齋犯戒。曰究竟作麼生。師曰。因不收。果不入　士問。俗人還許會佛法否。師曰。那個臺無月。誰家樹不春。

　　瑞州五峰遇禪師

　　僧問。佛未出世時如何。師曰。一堆泥土　問如何是不撥不觸底人。師曰。閉目藏三寸。翻眉葢眼睛。

　　撫州疎山證禪師

　　初參先疎山。得旨後歷諸方。謁投子。子問。近離甚處。曰延平。子曰。還將得劒來麼。曰將得來。子曰。呈似老僧看。師乃指面前地。子便休。至晚。問侍者。新到在麼。者曰。當時去也。子曰。三十年弄馬騎。今日被驢撲　住後。僧問如何是就事學。師曰。著衣喫飯。曰如何是就理學。師曰。騎牛去穢。曰如何是向上事。師曰。溥際不收　問如何是聲色混融句。師曰。不辨消不及。曰如何是聲色外別行底句。師曰。難逢不可得　問親切處。乞一言。師以拄杖敲之。僧曰。為甚麼不道。師曰。得恁麼不識好惡。

　　洪州百丈明照安禪師

　　新羅人。僧問。一藏圓光。如何是體。師曰。勞汝遠來。曰莫便是一藏圓光麼。師曰。更喫一椀茶　問如何是和尚家風。師曰。手巾寸半布　問萬法歸一。一歸何處。師曰。未有一個人不問　問如何是極則處。師曰。空王殿裏登九五。野老門前不立人　問隨緣認得時如何。師曰。未認得時作麼生　問如何是毗盧師。師曰。人天收不得。曰如何是一代時教。師曰。義例分明。

　　瑞州黃檗山慧禪師

　　洛陽人。少出家。業經論。因增受菩薩戒。而歎曰。大士攝律儀。與吾本受聲聞戒。俱止持作犯也。然於篇聚增減。支本通別。制意且殊。既微細難防。復於攝善中。未甞行於少分。況饒益有情乎。且世間泡幻身命。何可留戀哉。由是置講課。欲以身捐於水中。飼鱗甲之類。念已將行。偶二禪者。接之欵話。說南方頗多知識。何滯於一隅。師從此回志參尋。屬關津嚴緊。乃謂守吏曰。吾非玩山水。誓求祖道。他日必不忘恩也。吏者察其志。遂不苛留。且謂之曰。師既為法忘身。回時願無吝所聞。師欣謝。直造疎山。時仁坐法堂受參。師先顧視大眾。然後致問曰。剎那便去時如何。山曰。畐塞虗空。汝作麼生去。師曰。畐塞虗空。不如不去。山便休。師下堂。參第一座。座曰。適來祇對甚奇特。師曰。此乃率爾。敢望慈悲開示愚昧。座曰。一剎那間。還有擬議否。師於言下頓省。禮謝。住後。僧問黃檗一路荒來久。今日當陽事若何。師曰。虗空不假金鎚鍊。日月何曾待照人。師示滅塔于本山。肉身至今如生。

　　延州伏龍山奉璘禪師

　　僧問。如何是和尚家風。師曰。橫身臥海。日裏挑燈　問如何是伏龍境。師曰。山峻水流急。三冬發異華　問和尚還愛財色也無。師曰愛。曰既是善知識。為甚麼却愛財色。師曰。知恩者少　師問火頭。培火了也未。曰低聲。師曰。甚麼處得這消息來。曰不假多言。師曰。省錢易飽。喫了還饑　問如何是和尚家風。師曰。長虀冷飯。曰太寂寞生。師曰。僧家合如是。

　　安州大安山省禪師

　　僧問。失路迷人。請師直指。師曰。三門前去　問舉步臨危。請師指月。師曰。不指月。曰為甚麼不指月。師曰。臨坑不推人　問離四句。絕百非。請和尚道。師曰。我王庫內。無如是刀　問重重關鎖。信息不通時如何。師曰。爭得到這裏。曰到後如何。師曰。彼中事作麼生　問如何是真中真。師曰。十字路頭泥佛子　問無為無事人。猶是金鎖難。金鎖牽不住。是甚麼人。師曰。向闍黎道即得。不可荒却大安山去也。

　　洪州百丈超禪師

　　海東人。僧問。祖意教意。是同是別。師曰。金雞玉兔。聽遶須彌　問日落西山去。林中事若何。師曰。洞深雲出晚。㵎曲水流遲　問某甲今日辭去。或有人問和尚說甚麼法。向他道甚麼。師曰。但道。大雄山頂上。虎生師子兒。

　　洪州天王院和尚

　　僧問。國內按劒者是誰。師曰。天王　問百骸俱潰散。一物鎮長靈時如何。師曰。不墮無壞爛　問如何是佛。師曰。錯　問如何是無相道場。師曰。門外列金剛。

　　常州正勤院蘊禪師

　　魏府韓氏子。幼而出家。老有童顏。僧問。師唱誰家曲。宗風事若何。師曰。迥出簫韶外。六律豈能過。曰不過底事作麼生。師曰。聲前拍不散。句後覓無蹤　問如何是正勤一路。師曰。泥深三尺。曰如何到得。師曰。闍黎從甚麼處來　問如何是禪。師曰。石上蓮花火裏泉。曰如何是道。師曰。楞伽峰頂一莖草。曰禪道相去幾何。師曰。泥人落水木人撈　後晉天福中順寂。葬于院側。經二稔。門人發塔覩。全身儼然。髮爪俱長。乃闍維。收舍利真骨。重建塔焉。

　　襄州洞山瑞禪師

　　僧問。道有又無時如何。師曰。龍頭蛇尾。腰間一劒。問如何是無生曲。師曰。未問已前。

　　京兆府三相和尚

　　僧問。如何是無縫塔。師曰。覓縫不得。曰如何是塔中人。師曰。對面不相見。問如何是西來意。師曰。雪覆孤峰白。殘照露瑕痕。

　　青林虔禪師法嗣

　　襄州萬銅山廣德義禪師

　　僧問。如何是和尚家風。師曰。山前人不住。山後人更忙　問如何是透法身句。師曰。無力登山水。茅戶絕知音　問如何是佛法大意。師曰。始嗟黃葉落。又見柳條青　問盡大地是個死屍。向甚麼處葬。師曰。北邙山下。千丘萬丘　師不安。僧問。和尚患個甚麼。師曰。無思不墜的。曰恁麼則已知和尚病源也。師曰。你道老僧患甚麼。曰和尚忌口好。師便打　問如何是佛。師曰。畫戟門開見墜仙。僧後問悟空。畫戟門開見墜仙。意旨如何。空曰。直饒親見釋迦來。智者咸言不是佛。

　　襄州石門獻蘊禪師

　　京兆人。初問青林。如何用心。得齊於諸聖。林仰面良久曰。會麼。師曰不會。林曰。去無子用心處。師禮拜。乃契悟。更不他遊。遂作園頭。一日歸侍立次。林曰。子今日作甚麼來。師曰。種菜來。林曰。徧界是佛身。子向甚麼處種。師曰。金鉏不動土。靈苗在處生。林欣然。來日入園。喚蘊闍黎。師應諾。林曰。剩栽無影樹。留與後人看。師曰。若是無影樹。豈受栽耶。林曰。不受栽且止。你曾見他枝葉麼。師曰。不曾見。林曰。既不曾見。爭知不受栽。師曰。祇為不曾見。所以不受栽。林曰。如是如是。林將順寂。召師。師應諾。林曰。日轉西山後。不須取次安。師曰。雪滿金檀樹。靈枝萬古春。林曰。或有人問你金針線囊事。子道甚麼。師曰。若是毛羽相似者。某甲終不敢造次　初住南嶽蘭若。未幾遷夾山。道由潭州。時楚王馬氏。出城延接。便問如何是祖師西來大道。師曰。好大哥。御駕六龍千古秀。玉街排仗出金門。王大喜。延入天冊府。供養數日。方至夾山　開堂。僧問。今日一會。何異靈山。師曰。天垂寶葢重重異。地湧金蓮葉葉新。曰未審將何法示人。師曰。無絃琴韻流沙界。清音普應大千機　問師唱誰家曲。宗風嗣阿誰。師曰。一曲宮商纔品弄。辨寶還他碧眼胡。曰恁麼則清流分洞下。滿月照青林去也。師曰。多子塔前分的意。至今異世度洪音　問如何是夾山正主。師曰。好手須知欒布作。韓光虗妄立功勳　問如何是西來意。師曰。玉璽不離天子手。金箱豈許外人知　問不落機關。請師便道。師曰。湛月迅機無可比。君今曾問幾人來。曰即今問和尚。師曰。好大哥。雲綻不須藏九尾。恕君殘壽速歸丘　師因亂離夾山。至襄州創石門寺。再振元風。上堂。瑠璃殿上光輝。而日日無私。七寶山中晃耀。而頭頭有據。泥牛運步。木馬嘶聲。野老謳歌。樵人舞袖。太陽路上。古曲元音。林下相逢。更有何事　僧問。月生雲際時如何。師曰。三個孩兒抱華鼓。好大哥。莫來攔我毬門路　問如何是和尚家風。師曰。常騎駿馬驟高樓。鐵鞭指盡征人路　問如何是石門境。師曰。徧界黃金無異色。往來遊子罷追尋。曰如何是境中人。師曰。無相不居凡聖位。經行鳥道沒蹤由　問猛虎當軒時如何。師曰。性命不存。曰恁麼則遭他毒手。師曰。一任齩嚼　問如何是淨土中人。師曰。披毛遊火聚。戴角混塵泥　問道界無窮際通身絕點痕時如何。師曰。渺渺白雲漫雪嶽。轉身玄路莫遲遲。曰未審轉身路在甚麼處。師曰。石人舉手分明記。萬年枯骨笑時看　問如如不動時如何。師曰。有甚麼了日。曰如何即是。師曰。石戶非關鎖　般若寺遭焚。有人問曰。既是般若。為甚麼被火燒。師曰。萬里一條鐵。師應機多曰好。時稱大哥和尚。

　　韶州龍光諲禪師

　　僧問。人王與法王相見時如何。師曰。越國君王曾按劒。龍光一句不曾虧　上堂。良久曰。不煩珍重。便下座。問撥塵見佛時如何師拊掌顧視　問如何是龍光一句。師曰。不空罥索。曰學人不會。師曰唵　問如何是極則為人處。師曰。殷勤囑付後來人　問賓頭盧一身。為甚麼赴四天下供。師曰。千江同一月。萬戶盡逢春。遂有偈曰。龍光山頂寶月輪。照耀乾坤爍暗雲。尊者不移元一質。千家影現萬家春。

　　郢州芭蕉和尚

　　僧問。十二時中如何用心。師曰。攏總一木盆　問如何是道。師曰。或橫三。或豎五。曰如何是道中人。師曰。罷舉雲中信。半夜太陽輝。

　　定州石藏慧炬禪師

　　僧問。如何是西來意。師曰。樹帶滄浪色。山橫一抹青　問如何是伽藍。師曰。祇這是。曰如何是伽藍中人。師曰。作麼作麼。曰忽遇客來。將何祇待。師曰。喫茶去。

　　白水仁禪師法嗣

　　京兆府重雲智暉禪師

　　咸寧高氏子。總角時。好遊佛宇。誓志出家。父母不能止。禮圭峰溫剃度。後謁白水。獨領微言。潛通秘鍵。尋回洛。卜于中灘。創溫室院。常施水給藥為事。有比丘患白癩。眾惡之。唯師與之摩洗如常。俄有神光異香。既而訝之。遂失所在。遺瘡痂。馨香酷烈。遂聚而塑觀音像。以藏之。師後忽欲歸終南圭峰舊居。一日閑步巖岫間。如常寢處。倐覩摩衲數珠銅瓶㯶笠。觸之即壞。謂侍者曰。此吾前身道具耳。就茲建寺。以酬宿因。當薙草間。有祥雲蔽日。屯于峰頂。久而不散。因目為重雲山。猛獸皆自引去。及塞龍潭。以通徑。龍亦他徙。後唐明宗。賜額曰長興。學侶臻萃　僧問。如何是歸根得旨。師曰。早是忘却。不憶塵生。曰如何是隨照失宗。師曰。家遭劫賊。曰不憶塵生。如何是進身一路。師曰。足下已生草。前程萬丈坑　問要路坦然。如何踐履。師曰。我若指汝。則東西南北去也　問如何是重雲秤。師曰。任將天下勘　問如何是截鐵之言。師曰。寧死不犯　問如何是迦葉親聞底事。師曰。重雲記不得　問如何是重雲境。師曰。四時花蔟蔟。三冬異草青　師闡法四十餘年。節度使王彥超。微時常從師遊。欲為沙門。師熟視曰。汝世緣深。當為我家垣墻。王公。後果鎮永興。申弟子禮。師將順世。先與王公言別。囑護法門。王公泣曰。師忍棄弟子乎。師笑曰。借千年亦一別耳。及歸書偈。示眾曰。我有一間舍。父母為修葢。住來八十年。近來覺損壞。早擬移別處。事涉有憎愛。待他摧毀時。彼此無妨礙。乃跏趺而逝。當後周世宗顯德丙辰七月廿四日也。壽八十四。臘六十四。塔于本山。

　　杭州瑞龍院幼璋禪師

　　唐相國夏侯孜之猶子也。大中初。伯父司空。出鎮廣陵。師方七歲。遊慧照寺。聞誦法華。志求出家。伯父初不允。因師絕飲食。不得已而許之。禮慧遠為師。後遊諸禪會。薯山白水。咸受心訣。咸通壬辰。至江陵。騰騰和尚囑之曰。汝往天台。尋靜而棲。遇安即止。已而又值憨憨和尚。撫而記曰。汝却後四十年。有巾子山下菩薩。王於江南。當此時。吾道昌矣。尋抵天台山。於靜安鄉。創福唐院。乃契騰騰之言。又住隱龍院。中和甲辰。浙東饑疫。師於溫台明三郡。收瘞遺骸。時謂悲增大士。雪峰甞往見之。遺椶櫚拂子而去。天祐丙寅。錢尚父。遣使童建。賷衣服香藥。入山致請。至府庭。署志德大師。館于功臣堂。日親問法。師請每年於天台山。建金光明道場。諸郡黑白大會。逾月而散。(光明大會。始於師也)將辭歸山。王加戀慕。於府城建瑞龍院。(文穆王。改為寶山院)延請開法。時禪門興盛斯。則憨憨懸記應矣　上堂。老僧頃年。遊歷江外嶺南荊湖。但有知識叢林。無不參問來。葢為今日與諸人聚會。各要知個去處。然諸方終無異說。祇教當人歇却狂心。休從他覓。但隨方任真。亦無真可任。隨時受用。亦無時可用。設垂慈苦口。且不可呼晝作夜。更饒善巧。終不能指東為西。脫或能爾。自是神通作怪。非干我事。若是學語之流。不自省己知非。直欲向空裏採花。波中取月。還著得心力麼。汝今各且退思。忽然肯去。始知瑞龍老漢。事不獲已。迂回太甚。還肯麼。時有僧問。如何是瑞龍境。師曰。道汝不見得麼。曰如何是境中人。師曰。後生可畏　問廓然無雲。如何是中秋月。師曰。最好是無雲。曰恁麼則一輪高挂。萬國同觀去也。師曰。揑目之子難與言　後唐明宗天成丁亥四月。乞塔基于尚父。父命陸仁璋。於西關選勝地。建塔創院。改天台隱龍為隱迹。塔畢。師入府庭。辭尚父。囑以護法。尅期順寂。尚父悲悼。遣僧正集在城宿德。迎引入塔。壽八十有七。臘七十。

　　白馬儒禪師法嗣

　　興元府青剉山如觀禪師

　　僧問。如何是和尚家風。師曰。無底籃子拾生菜　問如何是青剉境。師曰。三冬華木秀。九夏雪霜飛。

　　龍牙遁禪師法嗣

　　潭州報慈藏嶼匡化禪師

　　僧問。心眼相見時如何。師曰。向汝道甚麼　問如何是實見處。師曰。絲毫不隔。曰恁麼則見也。師曰。南泉甚好去處　問如何是西來意。師曰。昨夜三更送過江　問臨機便用時如何。師曰。海東有果樹頭心　問如何是真如佛性。師曰。阿誰無　問如何是向上一路。師曰。郴連道永　問和尚年多少。師曰。秋來黃葉落。春到便開花　問僧。甚處來。曰臥龍來。師曰。在彼多少時。曰經冬過夏。師曰。龍門無宿客。為甚麼在彼許多時。曰師子窟中無異獸。師曰。汝試作師子吼看。曰某甲若作師子吼。即無和尚。師曰。念汝新到。放汝三十棒　問如何是湖南境。師曰。艛船戰棹。曰還許學人遊玩也無。師曰。一任闍黎打僜　問和尚百年後。有人問。如何祇對。師曰。分明記取　問情生智隔。想變體殊。祇如情未生時如何。師曰隔。曰情未生時。隔個甚麼。師曰。這個梢郎子。未遇人在　問如何是龍牙山。師曰。益陽那邊。曰如何即是。師曰不擬。曰如何是不擬去。師曰。恁麼則不是　問古人面壁意旨如何。師良久。却召僧。僧應諾。師曰。你去別時來　上堂。一句徧大地。一句纔問便道。一句問亦不道。僧問。如何是徧大地句。師曰。無空闕。曰如何是纔問便道句。師曰。低聲低聲。曰如何是問亦不道句。師曰。便合知時。

　　襄州含珠山審哲禪師

　　僧問。如何是和尚深深處。師曰。寸釘纔入木。九牛拽不出　問如何是正法眼。師曰。門前神樹子　問如何是佛法大意。師曰。貧兒抱子渡。恩愛競隨流　問僧。有亦不是。無亦不是。不有不無亦不是。汝本來名個甚麼。曰學人已具名了。師曰。具名即不無。畢竟名個甚麼。曰祇這莫便是否。師曰。且喜沒交涉。曰如何即是。師曰。親切處更請一問。曰學人道不得。請和尚道。師曰。別日來。與汝道。曰即今為甚麼不道。師曰。覓個領話人不可得　問僧。張王李趙。不是汝本來姓。汝本來姓個甚麼。曰與和尚同姓。師曰。同姓即且從。汝本來姓個甚麼。曰待漢水逆流。却向和尚道。師曰。即今為甚麼不道。曰漢水逆流也未。師休去　問隨緣認得時如何。師曰。是甚麼　問如何是無位真人。師曰。別安排又爭得。曰不安排時如何。師曰。無位真人　問如何是真經。師曰。阿彌陀。

　　西川存禪師

　　僧問。學人解問誵訛句。請師舉起訝人機。師曰。巢父不牽牛。許由不洗耳　問具足底人來。師還接否。師便打。

　　華嚴靜禪師法嗣

　　鳳翔府紫陵匡一定覺禪師

　　初到蟠龍。見僧問。碧潭清似鏡。蟠龍何處安。龍曰。沈沙不見底。浮浪足巑岏。師不肯。龍請師道。師曰。金龍逈透青霄外。潭中豈滯玉輪機。龍肯之　住後。僧問。未作人身已前。作甚麼來。師曰。石牛步步火中行。返顧休銜日中草　問智識路絕。思議併忘時如何。師曰。停囚長智。養病喪軀。

　　九峯滿禪師法嗣

　　洪州同安院威禪師

　　僧問。牛頭未見四祖時如何。師曰。路邊神樹子。見者盡擎拳。曰見後如何。師曰。室內無靈牀。渾家不著孝　問祖意教意。是同是別。師曰。玉兔不曾知曉意。金烏爭肯夜頭明　問如何是同安一曲。師曰。靈琴不別人間韻。知音豈度百牙門。曰未審何人和得。師曰。木馬嘶時從彼聽。石人拊掌阿誰聞。曰或遇知音時如何。師曰。知音不度耳。達者豈同聞　師一日遊山。大眾隨後。師曰。堦前翠竹。砌下黃花。古人道真如般若。同安即不然。有僧曰。古人也好和尚。師曰。不貪香餌味。可謂碧潭龍。曰諸方眼目不怪淵明。師曰。闍黎。閉目中秋坐。却笑月無光。曰堦前翠竹。砌下黃花。又作麼生。師曰。安南未伏。塞北那降。僧禮拜。師曰。名稱普聞　師問僧。寅晡飲啄。無處藏身。你道有此道理麼。曰和尚作麼生。師打一拂子。僧曰。撲手征人。徒誇好手。師曰。握鞭側帽。豈是闍黎。曰今古之道。何處藏身。師曰。闍黎作麼生。僧珍重便出。師曰。未在。

　　北院通禪師法嗣

　　京兆府香城和尚

　　初參北院。問曰。一似兩個時如何。院曰。一個賺汝。師乃有省　僧問。三光景色謝。照燭事如何。師曰。朝邑峰前卓五彩。曰不涉文彩事作麼生。師曰。如今特地過江來　問向上一路。請師舉唱。師曰。釣絲鉤不出　問牛頭還得四祖意否。師曰。沙書下點落千字。曰下點後如何。師曰。別將一撮表人天。曰恁麼則人人有也。師曰。汝又作麼生　問囊無繫蟻之絲。厨絕聚蠅之糝時如何。師曰。日捨不求思從妄得。

　　青原下七世

　　洞山延禪師法嗣

　　瑞州上藍院慶禪師

　　初遊方。問雪峰。如何是雪峰的的意。峰以杖子敲師頭。師應諾。峰大笑。師後承洞山印解。開法上藍　僧問。如何是上藍無刃劒。師曰無。曰為甚麼無。師曰。闍黎諸方自有。

　　洪州同安慧敏禪師

　　初參洞山。問諸聖以何為命。山曰。以不間斷。師曰。還有向上事也無。山曰有。師曰。如何是向上事。山曰。不從間斷。師於言下有省　住後。僧問。請師一句。師曰。好記取。

　　金峰志禪師法嗣

　　廬山天池智隆禪師

　　在金峰。普請般柴次。峰問。般柴人過水否。師曰。有一人不過水。曰不過水還般柴否。師曰。雖不般柴。也不得動著他。

　　鹿門真禪師法嗣

　　襄州谷隱智靜悟空禪師

　　僧問。如何是和尚轉身處。師曰。臥單子下　問如何是道。師曰。鳳林關。曰學人不會。師曰。直至荊南　問如何是指歸之路。師曰。莫用伊。曰還使學人到也無。師曰。甚麼處著得汝　問靈山一會。何異今時。師曰。不異如今。曰不異底事作麼生。師曰。如來密旨。迦葉不聞　問古㵎寒泉。甚麼人得飲。師曰。絕饑渴者。曰絕饑渴者。如何得飲。師曰。東畎東流。西畎西流。

　　益州崇真禪師

　　僧問。如何是禪。師曰。澄潭釣玉兔。曰如何是道。師曰。拍手笑清風　問如何是大人相。師曰。泥揑三官土地堂。

　　襄州鹿門志行譚禪師

　　僧問。如何是實際理地。師曰。南贍部洲。北鬱單越。曰恁麼則事同一家也。師曰。隔須彌在　問遠遠投師。請師一接。師曰。從甚麼處來。曰江北來。師曰。南堂裏安下　問如何是清淨法身。師曰。戊亥年生。

　　廬山佛手巖行因禪師

　　鴈門人。首謁鹿門。師資契會。尋抵廬山之北。有巖如五指。下有石窟。可三丈餘。師宴處其中。因號佛手巖和尚。江南李主。三召不起。堅請就棲賢開堂。不逾月。潛歸巖室　僧問。如何是對現色身。師豎一指　後示微疾。謂侍僧曰。日午吾去矣。及期僧報日午也。師下牀行數步。屹然立化。李主。備香薪茶毗。塔于巖之陰。壽七十餘。

　　曹山霞禪師法嗣

　　嘉州東汀和尚

　　僧問。如何是向去底人。師曰。石女紡麻縷。曰如何是却來底人。師曰。扇車關棙斷　問徧界是佛身。教某甲甚麼處立。師曰。孤峰頂上木人呌。紅焰輝中石馬嘶。

　　草庵義禪師法嗣

　　泉州龜洋慧忠禪師

　　本州陳氏子。謁草庵。庵問。何方來。師曰。六眸峰。庵曰。還見六眸否。師曰。患非重瞳。庵然之。師尋回故山。屬唐武宗廢教。例民其衣。暨宣宗中興。師曰。古人有言。上昇道士不受籙。成佛沙彌不具戒。祇為白衣。過中不食。不宇而禪。迹不出山者三十年。述三偈以自見曰。雪後始知松栢橾。雲收方見濟河分。不因世王教還俗。那辨雞羣與鶴羣。多年塵事謾騰騰。雖著方袍未是僧。今日修行依善慧。滿頭留髮候然燈。形儀雖變道常存。混俗心源亦不昏。試讀善財巡禮偈。當時豈例作沙門　謂門弟子曰。眾生不能解脫者情累爾。悟道易。明道難。僧問。如何得明道去。師曰。但脫情見。其道自明矣。夫明之為言。信也。如禁蛇人。信其呪力藥力。以蛇綰弄揣懷袖中無難。未知呪藥等力者。怖駭棄去。但諦見自心。情見便破。今千疑萬慮。不得用者。未見自心者也。忽索香焚罷。安然而化。全身葬于無了禪師塔之東。後數年。塔忽坼裂。連階丈餘。主僧將發視之。是夜宴寂中。見無了曰。不必更發也。今為沈陳二真身。無了。姓沈。見馬祖。

　　同安丕禪師法嗣

　　洪州同安志禪師

　　先同安將示寂。上堂曰。多子塔前宗子秀。五老峰前事若何。如是三舉。未有對者。末後師出曰。夜明簾外排班立。萬里歌謠道太平。丕曰。須是這驢漢始得　住後。僧問。二機不到處。如何舉唱。師曰。徧處不逢。玄中不失　問凡有言句。盡落今時。學人上來。請師直指。師曰。目前不現。句後不迷。曰向上事如何。師曰。迥然不換。標的即乖。

　　袁州仰山和尚

　　僧問。如何是仰山境。師曰。白雪峰下猿啼早。碧嶂巖前虎起遲。僧曰。如何是境中人。師曰。寒來火畔坐。熱向㵎邊行。

　　歸宗惲禪師法嗣

　　廬山歸宗弘章禪師

　　僧問。學人有疑時如何。師曰。疑來多少時也　問小船渡大海時如何。師曰。較些子。曰如何得渡。師曰。不過來　問枯木生華時如何。師曰。把一朵來　問混然覓不得時如何。師曰。是甚麼。

　　嵆山章禪師法嗣

　　隨州雙泉山道虔禪師

　　僧問。洪鐘未擊時如何。師曰。絕音響。曰擊後如何。師曰。絕音響　問如何是在道底人。師曰。無異念　問如何是希有底事。師曰。白蓮華向半天開。

　　雲居嶽禪師法嗣

　　揚州豐化院令崇禪師

　　舒州人也。僧問。如何是敵國一著碁。師曰。下將來　問一棒打破虗空時如何。師曰。把將一片來看。

　　澧州藥山忠彥禪師

　　僧問。教中道。諸佛放光明。助發實相義。光明即不問。如何是實相義。師曰會麼。曰莫便是否。師曰。是甚麼　問師唱誰家曲。宗風嗣阿誰。師曰。雲嶺龍昌月。神風洞上泉。

　　梓州龍泉和尚

　　僧問。如何是祖師西來意。師曰。不在闍黎分上　問學人欲跳萬丈洪崖時如何。師曰。撲殺。

　　護國澄禪師法嗣

　　隨州護國知遠演化禪師

　　僧問。舉子入門時如何。師曰。情體物事作麼生　問乾坤休駐意。宇宙不留心時如何。師曰。總是戰爭收拾得。却因歌舞破除休。

　　隨州智門寺守欽圓照禪師

　　僧問。兩境相照。為甚麼中間無像。師曰。自己亦須隱。曰鏡破臺亡時如何。師豎起拳　問如何是和尚家風。師曰。額上不貼牓　問如何是祖師西來意。師曰。把火燒天徒自疲。

　　安州大安山崇教能禪師

　　僧問。師唱誰家曲。宗風嗣阿誰。師曰。打動南山鼓。唱起北山歌　問如何是三冬境。師曰。千山添翠色。萬樹鎖銀華。

　　頴州薦福院思禪師

　　僧問。古殿無佛時如何。師曰。梵音何來。曰不假修證。如何得成。師曰。修證即不成。

　　隨州護國志朗圓明禪師

　　僧問。如何是萬法之源。師曰。空中收不得。護國豈能該。

　　潭州延壽禪師

　　僧問。師唱誰家曲。宗風嗣阿誰。師曰。煬帝以汴水為榮。老僧以書湖作伴。

五燈全書卷第二十八


卍新纂大日本續藏經第 81 冊 No. 1571 五燈全書


五燈全書卷第二十九

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　曹洞宗

　　青原下七世

　　靈泉仁禪師法嗣

　　郢州大陽慧堅禪師

　　初在靈泉。入室次。泉問。甚麼處來。師曰。僧堂裏來。泉曰。為甚麼不築著露柱。師於言下有省　住後。僧問。如何是元旨。師曰。壁上挂錢財。　問如何是法王劒。師曰。腦後看　問如何是無相道場。師曰。佛殿裏懸幡　問不借時機用。如何話祖宗。師曰。老鼠齩腰帶　僧請益法身。師示偈曰。扶桑出日頭。黃河輥底流。六六三十六。陝府灌鐵牛。

　　五峰遇禪師法嗣

　　瑞州五峰紹禪師

　　僧問。如何是第一義。師拍禪牀曰。若不是仙陀。千里萬里　問如何是祖師西來意。師曰。迢迢十萬餘。

　　廣德義禪師法嗣

　　襄州廣德延禪師

　　謁先廣德作禮。問曰。如何是和尚密密處。義曰。隱身不必須巖谷。闤闠堆堆覩者稀。師曰。恁麼則酌水獻華去也。義曰。忽然雲霧靄。闍黎作麼生。師曰。採汲不虗施。義忻然曰。大眾。看取第二代住持　住後。僧問。如何是佛。師曰。披蓑倒騎牛。草深不露角　問如何是祖師西來意。師曰。魚躍無源水。鸚啼枯木花　問如何是常在底人。師曰。臘月死蛇當大路。觸著傷人不奈何　問如何是學人相契處。師曰。方木逗圓孔　問如何是大寂滅海。師曰。閙市走馬。不觸一人。曰如何是大通智勝佛。師曰。孤輪罷照妙峰頂。汝報巴猿莫斷腸　問如何是作無間業底人。師曰。猛火然鐺慣煑佛　師因事示偈曰。纔到洪山便跺根。四方八面不言論。他家自有眼雲志。蘆管橫吹宇宙喧　問如何是古佛心。師曰。多年曆日雖無用。犯著應須總滅門。曰或遇新曆日。又作麼生。師曰。運動修營無滯礙。何勞入市問孫臏　問時人有病醫王醫。醫王有病甚人醫。師展手曰。與我診候看。曰不會。師曰。須彌徒作藥。四海謾為湯　問向上一路千聖不傳。和尚還傳也無。師曰。鐵丸驀口塞。難得解吞人　問如何是佛法大意。師曰。雪寒向火。日暖隈陽　問如何是不落堦級底人。師曰。胎中童子眉如雪　問如何是不睡底眼。師曰。昨夜三更壁不開　問諦信底人。信個甚麼。師曰。莫道冰無火。斯須紅焰生　問如何是密室。師曰。茅茨當大道。歷劫沒人敲　問如何是異日已前人。師曰。萬年枯木鳥銜來　問懸崖峭峻。還具得失也無。師曰。忻逢良便好與一推　問牛頭未見四祖時如何。師曰。鮓甕乍開蠅𠯗𠯗。曰見後如何。師曰。底穿蕩盡冷湫湫。

　　襄州廣德周禪師

　　僧問。魚向深潭難避網龍居淺水却難尋時如何。師曰。徧體崐崙黑。通身一點霜　問貧子歸家時如何。師曰。入門不見面。處處故園春　問命盡祿絕時如何。師曰死。曰此人落歸何道。師曰。薰薰彌宇宙。爛壞莫能拈　問聞話不覺時如何。師曰。徧界沒聾人。誰是知音者。曰如何是知音者。師曰。斷絃續不得。歷劫響泠泠　問教中道。阿逸多不斷煩惱。不修禪定。佛記此人成佛無疑。此理如何。師曰。鹽又盡。炭又無。曰鹽盡炭無時如何。師曰。愁人莫向愁人說。說向愁人愁殺人　問如何得念念相應去。師曰。驚水魚龍散。曰念念相應後如何。師曰。海北天南各自行。不勞魚鴈通消息。

　　石門蘊禪師法嗣

　　襄州石門慧徹禪師

　　僧問。從上諸聖。向甚麼處去也。師曰。露柱挂燈籠　問如何是和尚家風。師曰。解接無根樹。能挑海底燈　問如何是祖師西來意。師曰。少林澄九鼎。浪動百花新　問如何是佛法大意。師曰。三門外松樹子。見生見長　問三身中。那身是正。師曰。報化路頭橫鳥道。石人眼裏不栽花　問雲光作牛。意旨如何。師曰。陋巷不騎金色馬。回途却著破襴衫　問年窮歲盡時如何。師曰。東村王老夜燒錢　問一毫未發時如何。師曰。后羿不調弓。箭透三江口　問如何是佛。師曰。樵子度荒郊。騎牛草不露。曰如何是騎牛草不露。師曰。遮掩不得　問如何是靈利底物。師曰。古墓毒蛇頭戴角。又有如前問。師曰。維摩不離方丈室。文殊未到却先知。復有如前問。師曰。垢膩汗衫皂角洗　因令初領眾來參。師問。萬仞峰頭石牛吼。穿雲渡水意如何。初無對。師曰。山僧住持事大。參堂去。師後令僧下語。或曰。久嚮和尚。或曰訪道尋師明的旨。覺了根源顯異機。師曰。當時初上座。若下得這語。不將他作參學人　上堂。一切眾生。本源佛性。譬如朗月當空。祇為浮雲翳障。不得顯現。為明為照。為道為路。為舟為楫。為依為止。一切眾生本源佛性。亦復如是。時汾陽昭在眾。出問。朗月海雲遮不得。舒光直透水晶宮時如何。師曰。石壁山河非障礙。閻浮界外任昇騰。昭曰。恁麼則千聖共傳無底鉢。時人皆唱太平歌。師曰。太平曲子如何唱。昭曰。不墮五音。非關六律。師曰。道有人和得麼。昭曰。請和尚不悋慈悲。師曰。仁者善自保任。

　　含珠哲禪師法嗣

　　洋州龍穴山和尚

　　僧問。如何是西來意。師曰。騎虎唱巴歌　問既是善知識。為甚麼却與土地燒錢。師曰。彼上人者。難為酬對。

　　唐州大乘山和尚

　　僧問。枯樹逢春時如何。師曰。世間希有　問如何是四方八面事。師曰。升子裏𨁝跳。斗子內轉身。

　　襄州延慶院歸曉慧廣禪師

　　僧問。言語道斷時如何。師曰。兩重公案。曰如何領會。師曰。分明舉似　問如何是鳳山境。師曰。好生看取。曰如何是境中人。師曰。識麼。

　　襄州含珠山真禪師

　　僧問。師唱誰家曲。宗風嗣阿誰。師曰。含珠密意。同道者知。曰恁麼則不假羽翼。便登霄漢去也。師曰。鈍　問古鏡未磨時如何。師曰。昧不得。曰磨後如何。師曰。黑如漆。

　　紫陵一禪師法嗣

　　并州廣福道隱禪師

　　僧問。如何是指南一路。師曰。妙引靈機事。澄波顯異輪　問三家同到請。未審赴誰家。師曰。月印千江水。門門盡有僧。

　　鳳翔紫陵微禪師

　　初到夾山。山問。近離甚處。師曰。向北。山曰。是何宗徒。師曰。昔日老胡師子吼。頂門一裂至如今　住後。僧問。如何是紫陵境。師曰。寂照燈光夜已深。曰如何是境中人。師曰。猿啼虎嘯　問寶劒未出匣時如何。師曰。磐陀石上栽松栢　問如何是大猛烈底人。師曰。石牛步步火中行。返顧休銜日中草。曰如何是五逆底人。師曰。放火夜燒無相宅。天明戴帽入長安。曰如何是孝順底人。師曰。步步手提無米飯。斂手堂前不舉頭　問如何是祖師西來意。師曰。紅爐焰上碧波流。

　　興元府大浪和尚

　　僧問。既是喝河神。為甚麼被水推却。師曰。隨流始得妙。住岸却成迷。

　　洪州東禪和尚

　　僧問。如何是密室。師曰。江求深七尺。曰如何是密室中人。師曰。此去江南三十步　問如何是新吳劒。師作拔劒勢。

　　同安威禪師法嗣

　　陳州石鏡和尚

　　僧問。石鏡未磨。還鑒照否。師曰。前生是因。今生是果。

　　青原下八世

　　谷隱靜禪師法嗣

　　襄州谷隱知儼宗教禪師

　　登州人。僧問。師唱誰家曲。宗風嗣阿誰。師曰。白雲南。傘葢北　問如何是迦葉親聞底事。師曰。速須吐却　問如何是諸佛照不著處。師曰。問這山鬼窟作麼。曰照著後如何。師曰。咄精怪　問千山萬水如何登涉。師曰。舉步便千里萬里。曰不舉步時如何。師曰。亦千里萬里。

　　襄州普寧院法顯禪師

　　僧問。曩劫共住。為甚麼不識親疎。師曰誰。曰更待某甲道。師曰。將謂不領話　問千山萬水如何登陟。師曰。青霄無間路。到者不迷機。

　　同安志禪師法嗣

　　鼎州梁山緣觀禪師

　　僧問。如何是和尚家風。師曰。益陽水急魚行澀。白鹿松高鳥泊難　問家賊難防時如何。師曰。識得不為冤。曰識得後如何。師曰。貶向無生國裏。曰莫是他安身立命處也無。師曰。死水不藏龍。曰如何是活水龍。師曰。興波不作浪。曰忽然傾湫倒嶽時如何。師下座把住曰。莫教濕却老僧袈裟角　問師唱誰家曲。宗風嗣阿誰。師曰。龍生龍子。鳳生鳳兒　問如何是從上傳來底事。師曰。渡水西僧無膝袴。背駝梵夾不持經　問如何是正法眼。師曰。南華裏。曰為甚在南華裏。師曰。為汝問正法眼　問如何是學人自己。師曰。寰中天子。塞外將軍。曰便恁麼去時如何。師曰。朗月懸空。室中暗坐　問如何是衲衣下事。師曰。密　師與瑞長老坐次。僧問。二尊不竝化。為甚兩人居方丈。師曰。一亦非　有偈曰。梁山一曲歌。挌外人難和。十載訪知音。未甞逢一個　問亡僧遷化。向甚麼處去。師曰。亡僧幾時遷化。曰爭奈相送何。師曰。紅爐燄上絛絲縷。靉靆雲中不點頭　上堂。垂鈎四海。祇鈎獰龍。挌外玄機。為尋知己　上堂。垂絲千尺。意在深潭。一句橫空。白雲自異。孤舟獨棹。不犯清波。海上橫行。罕逢明鑒　問如何是衲衣下事。師曰。眾聖莫顯　師臨寂。示偈曰。紅燄藏吾身。何須塔用新。有人相肯重。灰裏邈全真。

　　歸宗章禪師法嗣

　　東京普淨院常覺禪師

　　陳留李氏子。幼業儒。無干祿意。志樂山水。初訪歸宗。聞法省悟。遂求出家。未幾。歸宗將順寂。召師。撫之曰。汝於法有緣。他後濟眾人。莫測其量也。仍以披剃事。囑諸門人。師至後梁乾化壬申落髮。明年。納戒於東林寺甘露壇。尋遊五臺山。還都。於麗景門外。獨居二載間。有北鄰信士張生者。請師供養。張素探元理。因叩師垂誨。師乃隨宜開誘。張生於言下悟入。設榻留宿。至深夜。與妻竊窺之。見師體徧一榻。頭足俱出。及令婢僕視之。即如常。倍加欽慕。曰弟子夫婦垂老。今願割宅之前堂。以裨丈室。師欣然受之。至後唐天成戊子。遂成大院。賜額曰普淨。師以時機淺昧。難任極旨。苟啟之非器。令彼招謗讟之咎。我寧不務開法。每月三八施浴。僧道萬計　師嘗謂諸徒曰。但得慧門無壅。則福何滯哉　一日給事中陶穀。入院致禮而問。經云。離一切相。則名諸佛。今目前諸相紛然。如何離得。師曰。給事見個甚麼。陶欣然仰重。自是王公大人。屢薦章服師號。皆却而不受　宋太祖開寶辛未十二月二日示疾。十一日告眾。囑付訖。右脇而化。壽七十六。臘五十六。

　　護國遠禪師法嗣

　　懷安軍雲頂德敷禪師

　　初參護國。問曰。直截根源佛所印。摘葉導枝我不能時如何。國曰。罷攀雲樹三秋果。休弄碧潭孤月輪。師乃頓釋所疑　成都帥。請就衙陞座。有樂營將。出禮拜。起回顧下馬臺曰。一口吸盡西江水即不問。請師吞却堦前下馬臺。師展兩手唱曰。細抹將來。營將猛省。

　　大陽堅禪師法嗣

　　襄州石門聰禪師

　　僧問。大陽遷化。向甚麼處去。師曰。騎牛不戴帽。正坐不偏行。

　　潭州北禪契念禪師

　　僧問。如何是大道之源。師曰。眾流混不得。曰獨脫事如何。師曰。穿雲透石　問如何是不墜古今句。師曰。十五十六。日月相逐。

　　石門徹禪師法嗣

　　襄州石門紹遠禪師

　　初在石門作田頭。門問。如何是田頭水牯牛。師曰。角轉轟天地。朝陽處處春。他日門又問。水牯牛安樂否。師曰。水草不曾虧。曰田中事作麼生。師曰。深耕淺種。曰如法著。師曰。某甲不曾取次　住後。僧問。師唱誰家曲。宗風嗣阿誰。師曰。十方無異路。揭覺鳳林前　問先師已歸鴈塔去。當陽一句請師宣。師曰。修羅掌內擎日月。夜义足下蹋泥龍　問金龍不吐凡間霧。請師舉唱鳳凰機。師曰。白眉不展手。長安路坦平　問如何是西來意。師曰。布袋盛烏龜　問如何是石門境。師曰。孤峰對鳳嶺。曰如何是境中人。師曰。巖中殘雪。處處分輝　問如何是和尚密作用。師曰。滴瀝非旨趣。千山不露身　問四方八面來時如何。師曰。赤脚波斯鼻嗅天　問亡僧遷化。向甚麼處去。師曰。灰飛煙滅。白骨連天　師與病僧灸次。僧問。正當與麼時如何。師曰。通元一脉。大似流星　問如何是古佛心。師曰。白牛露地臥青溪　問生死之河。如何過得。師曰。風吹荷葉浮萍草　問如何是教外別傳一句。師曰。羊頭車子入長安　問生死浪前如何話道。師曰。手袋橫身絕青啄。清溪常臥太陽春　問如何是道。師曰。山深水冷。曰如何是道中人。師曰。金槌擊金鼓　問天陰日不出。光輝何處去。師曰。鐵蛇橫大路。通身黑似煙　問如何是宗乘中一句。師曰。石火夜燒山。大地齊合掌　問如何是祖師西來意。師曰。石牛攔古路。木馬驟高樓。

　　潭州北禪懷感禪師

　　僧問。如何是諸聖為人底句。師曰。紅輪當萬戶。光燭本無心　問師唱誰家曲。師曰。石戶不留心。洞元通妙的　問如何是佛。師曰。尺短寸長。

　　鄂州靈竹守珍禪師

　　僧問。如何是西來意。師曰。錫帶連天雪。瓶添大地泉　問。迷悟不入諸境時如何。師曰。境從何來。曰恁麼則無諸境去也。師曰。龍頭蛇尾漢。

　　舒州四面山津禪師

　　僧問。如何是佛。師曰。王字不著點。曰學人不會。師曰。點　問如何是祖師西來意。師曰。山寒水冷　師有拄杖頌曰。四面一條杖。當機驗龍象。頭角稍低昂。電光臨背上。

　　嘉州承天義懃禪師

　　僧問。如何是承天境。師曰。兩江夾却青盲漢。一帶山藏赤脚蠻　問如何是諦實之言。師曰。措大巾子黑。

　　鳳翔府青峰義誠禪師

　　僧問。三際不生。是何人境界。師曰。白雲連雪嶽。明月混魚鉤。曰未審向上更有事也無。師曰有。曰如何是向上事。師曰。靈光爍破瑠璃色。大地明來絕點痕　問如何是青峰家風。師曰。向火喫甜瓜。

　　襄州廣德山智端禪師

　　僧問。牛頭未見四祖時如何。師曰。著衣喫飯。曰見後如何。師曰。著衣喫飯　問如何是廣德山。師曰。當陽花易發。背陰雪難消。曰如何是山中人。師曰。朝霞不出門。暮霞行千里。

　　襄陽石門筠首座

　　太原人。自至石門。逾三十年。叢林慕之。有僧請喫茶次。問如何是首座為人一著子。師曰。適來猶記得。曰即今又如何。師曰。好生點茶來　一日荷鉏入園。僧問。三身中。那一身去作務。師拄鉏而立。僧曰。莫便當也無。師擕鉏便行。

　　青原下九世

　　谷隱儼禪師法嗣

　　襄州谷隱契崇禪師

　　僧問。如何是祖師西來意。師曰。北人皮裘南人著。曰學人不會。此理如何。師曰。聾人側耳瘂人歌。

　　梁山觀禪師法嗣

　　郢州大陽山警玄禪師

　　江夏張氏子。依智通出家。十九為大僧。聽圓覺了義。講席無能及者。遂遊方。初到梁山。問如何是無相道場。山指觀音曰。這個是吳處士畫。師擬進語。山急索曰。這個是有相底。那個是無相底。師遂有省。便禮拜。山曰。何不道取一句。師曰。道即不辭。恐上紙筆。山笑曰。此語上碑去在。師獻偈曰。我昔初機學道迷。萬水千山覓見知。明今辨古終難會。直說無心轉更疑。蒙師點出秦時鏡。照見父母未生時。如今覺了何所得。夜放烏雞帶雪飛。山謂。洞上之宗可倚。一時聲價籍籍。山歿辭塔。謁大陽堅。堅讓席使主之　僧問。如何是大陽境。師曰。羸鶴老猿啼谷韻。瘦松寒竹鎖青煙。曰如何是境中人。師曰。作麼作麼。曰如何是和尚家風。師曰。滿瓶傾不出。大地沒機人　上堂。嵯峨萬仞。鳥道難通。劒刃輕冰。誰當履踐。宗乘妙句。語路難陳。不二法門。淨名杜口。所以達磨西來。九年面壁。始遇知音。大陽今日。也大無端。珍重　問如何是透法身句。師曰。大洋海底紅塵起。須彌頂上水橫流　師問僧。甚處來。曰洪山。師曰。先師在麼。曰在。師曰。在即不無。請渠出來。我要相見。僧曰聻。師曰。這個猶是侍者。僧無對。師曰。喫茶去　上堂。諸禪德。須明平常無生句。妙玄無私句。體明無盡句。第一句通一路。第二句無賓主。第三句兼帶去。一句道得。師子嚬呻。二句道得。師子返擲。三句道得。師子踞地。縱也周徧十方。擒也一時坐斷。正當恁麼時。作麼生通得個消息。若不通得個消息。來朝更獻楚王看。問如何是平常無生句。師曰。白雲覆青山。青山頂不露。曰如何是妙元無私句。師曰。寶殿無人不侍立。不種梧桐免鳳來。曰如何是體明無盡句。師曰。手指空時天地轉。回途石馬出紗籠。曰如何是師子嚬呻。師曰。終無回顧意。爭肯落平常。曰如何是師子返擲。師曰。周旋往返全歸父。繁興大用體無虧。曰如何是師子踞地。師曰。迥絕去來機。古今無變異　問如何是大達底人。師曰。虗空類不得。曰如何是清淨法身。師曰。白牛吐雪彩。黑馬上烏雞　上堂。撒手那邊千聖外。祖堂少室長根芽。鷺倚雪巢猶自可。更看白馬入蘆花　上堂。夜半烏雞抱鵠卵。天明起來生老鸛。鶴毛鷹觜鷺鷥身。却共烏鵶為侶伴。高入煙霄。低飛柳岸。向晚歸來子細看。依俙恰似雲中鴈　師嘗釋曹山三種墮曰。此三語須明得轉位始得。一作水牯牛是類墮。師曰。是沙門轉身語。是異類中事。若不曉此意。即有所滯。直是要伊一念無私。即有出身之路。二不受食是尊貴墮。師曰。須知那邊了却來。這邊行履。若不虗此位。即坐在尊貴。三不斷聲色是隨墮。師曰。以不明聲色故。隨處墮。須向聲色裏。有出身之路。作麼生是聲色外一句。乃曰。聲不自聲。色不自色。故云。不斷指掌。當指何掌也　五位頌曰。正中偏。一輪皎潔正當天。宛轉虗元事不彰。明暗祇在影中圓。偏中正。休觀朗月秦時鏡。隱隱猶如日下燈。明暗混融誰辨影。正中來。脉路元元絕迂𢌞。靜照無私隨處現。如行鳥道入廛開。兼中至。法法無依即智智。橫身物外兩不傷。妙用元元善周備。兼中到。叶路當風無中道。莫守寒巖異草青。坐却白雲宗不妙　師神觀奇偉。有威重。從兒稚中。日祇一食。自以先德付授之重。足不越限。脇不至席。年八十。嘆無可以繼者。遂作偈。并皮履布直裰。寄浮山遠。使代為求法器。偈曰。楊廣山頭草。憑君待價焞。異苗翻茂處。深密固靈根。偈尾曰。得法者潛眾十年。方可闡揚。遠拜而受之。遂贊師像曰。黑狗爛銀蹄。白象崑崙騎。於斯二無礙。木馬火中嘶　師于宋仁宗天聖丁卯七月十九。陞座辭眾。又以偈寄侍郎王睹。其略曰。吾年八十五。修因至於北。問我歸何處。頂相終難覩。停筆而化。壽八十五。臘六十六。塔本山。

　　鼎州梁山巖禪師

　　僧問。如何是祖師西來意。師曰。新羅附子。蜀地當歸。

　　澧州藥山利昱禪師

　　上堂。山河大地。日月星辰。與諸上座同生。三世諸佛。與諸上座同參。三藏聖教。與諸上座同時。還信得及麼。若也信得及。陝府鐵牛。吞却乾呻。雖然如是。被法身礙却。轉身不得。須知有出身之路。作麼生是諸上座出身之路。道道。良久曰。若道不得。永沉苦海。珍重　僧問。挌外之談。乞師垂示。師曰。要道也不難。曰恁麼則萬仞碧潭。許垂一線也。師曰。大眾笑你。

　　鼎州羅紋得珍山主

　　僧問。親切處。乞師指示。師曰。老僧元是廣南人。

　　石門遠禪師法嗣

　　潭州道吾契詮禪師

　　僧問。師唱誰家曲。宗風嗣阿誰。師曰。鳳嶺無私曲。如今天下傳。曰如何是道吾境。師曰。溪花含玉露。庭果落金臺。曰如何是境中人。師曰。擁爐被古衲。曝日枕山根　問牛頭未見四祖時如何。師曰。玉上青繩。曰見後如何。師曰。紅爐焰裏冰。

　　懷安軍雲預山鑒禪師

　　僧問。雪點紅爐。請師驗的。師曰。玉婆煑䭔。曰爭奈即今何。師曰。猶嫌少在。

　　鄧州廣濟方禪師

　　僧問。如何是佛。師曰。騎牛趂春草。背却少年爺　問寶劒未磨時如何。師曰。烏龜㗖黑豆。曰磨後如何。師曰。庭拄挂燈籠。曰如何是修行。師曰。庭柱傷寒。

　　果州青居浩昇禪師

　　僧問。師唱誰家曲。宗風嗣阿誰。師曰。金雞啼石戶。得意逐波清。曰未審是誰之子。師曰。謝汝就門罵詈。

　　北禪感禪師法嗣

　　濠州南禪聰禪師

　　僧問。如何是西來意。師曰。冬月深林雨。三春平地風　問如何是大道根源。師曰。雲興當午夜。石虎呌連霄。

　　青原下十世

　　太陽玄禪師法嗣

　　郢州興陽清剖禪師

　　在太陽作園頭。種瓜次。陽問。甜瓜何時得熟。師曰。即今熟爛了也。曰揀甜底摘來。師曰。與甚麼人喫。曰不入園者。師曰。未審不入園者。還喫也無。曰汝還識伊麼。師曰。雖然不識。不得不與。陽笑而去　住後上堂。西來大道。理絕百非。句裏投機。全乖妙旨。不已而已。有屈祖宗。豈況忉忉有何所益。雖然如是。事無一向。且於唱教門中。通一線道。大家商量　僧問。娑竭出海乾坤震。覿面相呈事若何。師曰。金翅鳥王當宇宙。個中誰是出頭人。曰忽遇出頭時。又作麼生。師曰。似鶻提鳩。君不信。髑髏前驗始知真。曰恁麼則叉手當胸。退身三步也。師曰。須彌坐下烏龜子。莫待重遭點額回　問從上諸聖。向甚麼處去。師曰。月照千江靜。孤燈海底明　鄭金部問。和尚甚麼時開堂。師曰。不歷僧祇數。日月未生前　師臥疾次。大陽問。是身如泡幻。泡幻中成辦。若無個泡幻。大事無由辦。若要大事辦。識取個泡幻。作麼生。師曰。猶是這邊事。陽曰。那邊事作麼生。師曰。匝地紅輪秀。海底不栽花。陽笑曰。乃爾惺惺耶。師喝曰。將謂我忘却。竟爾趨寂。

　　南嶽福嚴審承禪師

　　侍立太陽次。陽曰。有一人徧身紅爛。臥在荊棘林中。周匝火圍。若親近得此人。大敞鄽開。若親近不得。時中以何為據。師曰。六根不具。七識不全。陽曰。你教伊出來。我要見伊。師曰。適來別無左右祇對和尚。陽曰。官不容針。師便禮拜(師。後至華嚴隆處。舉前話。隆曰。冷如毛粟。細如冰雪)　李相公特上山。問如何是祖師西來意。師指庭前栢樹。公如是三問。師如是三答。公欣然。乃有頌曰。出沒雲閑滿太虗。元來真相一塵無。重重請問西來意。唯指庭前栢一株。

　　惠州羅浮山顯如禪師

　　初到太陽。陽問。汝是甚處人。師曰益州。陽曰。此去幾里。師曰。五千里。陽曰。你與麼來。還會踏著麼。師曰。不曾踏著。陽曰。汝解騰空那。師曰。不解騰空。陽曰。爭得到這裏。師曰。步步不迷方。通身無辨處。陽曰。汝得超方三昧耶。師曰。聖心不可得。三昧豈彰名。陽曰。如是如是。汝應信此。即本體全彰。理事不二。善自護持　住後。僧問。如何是羅浮境。師曰。突兀侵天際。巍峨鎮海涯。曰如何是境中人。師曰。頂上白雲散。足下黑煙生。

　　襄州白馬歸喜禪師

　　初問太陽。學人蒙昧。乞指個入路。陽良久。乃召師。師應諾。陽曰。與你個入路。師於言下有省。住後。僧問。如何是佛法大意。師曰。善犬帶牌　問如龜藏六時如何。師曰。布袋裏弓箭　問不著佛求。不著法求。當於何求。師曰。村人跪拜石師子。曰意旨如何。師曰。社樹下設齋　上堂。急走即蹉過。慢行趂不上。沒量大衲僧。無計奈何。有多口饒舌底出來。僧問。一句即不問。如何是半句。師曰。投身擲下。曰這個是一句也。師曰。半句也摸不著　問如何是閴寂之門。師曰。莫閙莫閙。

　　郢州大陽慧禪師

　　僧問。漢君七十二陣。大霸寰中。和尚臨筵。不施寸刃。承誰恩力。師曰。杲日當軒際。森羅一樣觀。曰恁麼則金烏凝秀色。玉兔瑞雲深。師曰。滴瀝無私旨。通方一念元　問如何是和尚家風。師曰。麤布直裰重重補。日用鉏頭旋旋揩。曰向上客來。如何祇待。師曰。要用便用　問如何是西來意。師曰。日出東方。月落西戶。復示頌曰朝朝日出東方。夜夜月落西戶。如今大宋官家。盡是金枝玉樹。

　　越州雲門山靈運寶印禪師

　　上堂。夜來雲雨散長空。月在森羅萬象中。萬象靈光無內外。當明一句若為通。不見僧問大哥和尚。月生雲際時如何。大哥曰。三個孩兒抱花鼓。莫來攔我毬門路。月生雲際。是明甚麼邊事。三個孩兒抱花鼓。擬思即隔。莫來攔我毬門路。須有出身處始得。若無出身處。也似黑牛臥死水。出身一句。作麼生道。不勞久立。

　　懷安軍雲頂海鵬禪師

　　僧問。如何是大疑底人。師曰。畢鉢巖中。面面相覰。曰如何是不疑底人。師曰。如是我聞。須彌粉碎　問祖意教意。是同是別。師曰。達磨逢梁武。摩騰遇漢明。

　　復州乾明機聰禪師

　　僧問。如何是佛法大意。師曰。此問不虗　問如何是東禪境。師曰。定水不曾離舊岸。紅塵爭敢入波來。

　　舒州投子義青禪師

　　青社李氏子。七齡頴異。往妙相寺出家。試經得度。習百法論。未幾。歎曰。三祇塗遠。自困何益。乃入洛聽華嚴。義若貫珠。嘗讀諸林菩薩偈。至即心自性。猛省曰。法離文字。寧可講乎。即棄。游宗席。時圓鑑居會聖巖。一夕夢畜青色鷹。為吉徵。屆旦師來。鑑禮延之。令看外道問佛不問有言不問無言因緣。經三載。一日問曰。汝記得話頭麼。試舉看。師擬對。鑑掩其口。師了然開悟。遂禮拜。鑑曰。汝妙悟玄機耶。師曰。設有也須吐却。時資侍者。在旁曰。青華嚴。今日如病得汗。師回顧曰。合取拘口。若更忉忉。我即便嘔。自此復經三年。鑑時出洞下宗旨示之。悉皆妙契。付以大陽頂相皮履直裰。囑曰。吾代太陽付汝。續其宗風。無久滯此。善宜護持。遂書偈送曰。須彌立太虗。日月輔而轉。羣峰漸倚他。白雲方改變。少林風起叢。曹溪洞簾卷。金鳳宿龍巢。宸苔豈車碾。令依圓通秀。師至彼無所參問。唯嗜睡而已。執事白秀曰。堂中有僧日睡。當行規法。秀曰是誰。曰青上座。秀曰。未可。待與按過。秀即曳杖入堂。見師正睡。乃擊牀呵曰。我這裏無閑飯與上座喫了打眠。師曰。和尚教某何為。秀曰。何不參禪去。師曰。美食不中飽人喫。秀曰。爭奈大有人不肯上座。師曰。待肯堪作甚麼。秀曰。上座曾見甚麼人來。師曰浮山。秀曰。怪得恁麼頑賴。遂握手相笑。歸方丈。由是道聲籍甚。初住白雲。次遷投子　上堂。召大眾曰。若論此事。如鸞鳳冲霄。不留其迹。羚羊挂角。那覓乎蹤。金龍不守於寒潭。玉兔豈棲於蟾影。其或主賓若立。須威音世外搖頭。問答言陳。仍元路旁提為唱。若能如是。猶在半途。更若凝眸。不勞相見　上堂。宗乘若舉。凡聖絕蹤。樓閣門開。別戶相見。設使卷簾悟去。豈免旁觀。春遇桃花。重增眼病。所以古人道。向上一路。千聖不傳。諸仁者。既是不傳。為甚鐵牛走過新羅國裏。遂喝曰。達者須知暗裏驚。僧問。師唱誰家曲。宗風嗣阿誰。師曰。威音前一箭。射透兩重山。曰如何是相傳底事。師曰。全因淮地月。得照郢陽春。曰恁麼則入水見長人也。師曰。祇知荊玉異。那辨楚王心。僧禮拜。師以拂子擊之。復曰。更有問話者麼。如無。彼此著便。問和尚適來。拈香祝延聖壽。且道。當今年多少。師曰。月籠丹桂遠。星拱北辰高。曰南山直聳齊天壽。東海洪波比福源。師曰。雙鳳朝金闕。青松古韻高。曰聖壽已蒙師指示。治化乾坤事若何。師曰。不如緘口退。却是報皇恩　上堂。默沉陰界。語落深坑。擬著則天地懸殊。棄之則千生萬劫。洪波浩渺。白浪滔天。鎮海明珠。在誰收掌。良久。卓拄杖曰。百雜碎　上堂。孤村陋店。莫挂瓶盂。祖佛玄關。橫身直過。早是蘇秦觸塞。求路難回。項主臨江。何逃困命。諸禪德。到這裏。進則落於天魔。退則沈於鬼趣。不進不退。正在死水中諸仁者。作麼生得平穩去。良久曰。任從三尺雪。難壓寸靈松　師作五位頌。并序。夫長天一色。星月何分。大地無偏。枯榮自異。是以法無異法。何迷悟而可及。心不自心。假言象而提唱。其言也。偏圓正到。兼帶叶通。其法也。不落是非。豈關萬象。幽旨既融於水月。宗源派混於金河。不墜虗凝。回途復妙。頌曰。正中偏。星河橫轉月明前。彩氣夜交天未曉。隱裏俱彰暗裏圓。偏中正。夜半天明羞自影。朦朦霧色辨何分。混然不落秦時鏡。正中來。火裏金雞坐鳳臺。元路倚空通脉上。披雲鳥道出塵埃。兼中至。雪仞籠身不回避。天然猛將兩不傷。暗裏全施善周備。兼中到。解走之人不觸道。一般拈掇與君殊。不落是非方始妙。師於宋神宗元豐癸亥四月末。示微疾。以書辭郡官檀越。五月四日。陞座別眾罷。示偈曰。兩處住持。無可助道。珍重。諸人不須尋討。投筆奄息。闍維。獲設利五色同靈骨。塔于寺北三峰庵之後。

　　梁山巖禪師法嗣

　　鼎州梁山善冀禪師

　　僧問。撥塵見佛時如何。師曰。莫眼華　問和尚幾時成佛。師曰。且莫壓良為賤。曰為甚麼不肯承當。師曰。好事不如無　師頌魯祖面壁曰魯祖三昧最省力。纔見僧來便面壁。若是知心達道人。不在揚眉便相悉。

　　道吾詮禪師法嗣

　　相州天平山契愚禪師

　　僧問。師唱誰家曲。宗風嗣阿誰。師曰。杖鼓兩頭打　問如何是祖師西來意。師曰。鎮州蘿蔔石含茶　士問。法無動動時如何。師曰。你從潞府來。士曰。一步也不曾驀。師曰。因甚得到這裏。士曰。和尚睡語作麼。師曰。放汝二十棒　官人問。無鄰可隔。為甚麼不相見。師曰。怨阿誰　師廊下行次。見僧。以拄杖示之。僧便近前接。師便打。

　　青原下十一世

　　投子青禪師法嗣

　　東京天寧芙蓉道楷禪師

　　沂州崔氏子。自幼學辟穀。隱伊陽山。後遊京師。籍名術臺寺。試法華得度。謁投子於海會。乃問。佛祖言句。如家常茶飯。離此之外。別有為人處也無。子曰。汝道寰中天子敕。還假堯舜禹湯也無。師欲進語。子以拂子𢷾師口曰。汝發意來。早有三十棒也。師即開悟。再拜便行。子曰。且來闍黎。師不顧。子曰。汝到不疑之地耶。師即以手掩耳　後作典座。子曰。厨務勾當不易。師曰不敢。子曰。煑粥耶。蒸飯耶。師曰。人工淘米著火。行者煑粥蒸飯。子曰。汝作甚麼。師曰。和尚慈悲。放他閑去　一日侍投子。遊菜園。子度拄杖與師。師接得便隨行。子曰。理合恁麼。師曰。與和尚提鞋挈杖。也不為分外。子曰。有同行在。師曰。那一人不受教。子休去。至晚問師。早來說話未盡。師曰。請和尚舉。子曰卯生日。戌生月。師即點燈來。子曰。汝上來下去。總不徒然。師曰。在和尚左右。理合如此。子曰。奴兒婢子。誰家屋裏無。師曰。和尚年尊。闕他不可。子曰。得恁麼殷勤。師曰。報恩有分　住後。僧問。無腔曲子。不墮五音。韻出青霄。請師吹唱。師曰。木雞啼夜半。鐵鳳呌天明。曰恁麼則一句曲含千古韻。滿堂雲水盡知音。師曰。無舌童兒能繼和。曰作家宗師。人天眼目。師曰。禁取兩片皮　問夜半正明。天曉不露。如何是不露底事。師曰。滿船空載月。漁父宿蘆花　問如何是曹洞家風。師曰。繩牀風雨爛。方丈草來侵　問如何是直截根源。師曰。足下已生草。舉步落危坡　上堂。晝入祇陀之苑。皓月當天。夜登靈鷲之山。太陽溢目。烏鵶似雪。孤鴈成羣。鐵狗吠而凌霄。泥牛鬬而入海。正當恁麼時。十方共聚。彼我何分。古佛場中。祖師門下。大家出一隻手。接待往來知識。諸仁者。且道。成得個甚麼事。良久曰。剩栽無影樹。留與後人看　上堂。纔陞此座。已涉塵勞。更乃凝眸。自彰瑕玷。別傳一句。勾賊破家。不失本宗。狐狸戀窟。所以真如凡聖。皆是夢言。佛及眾生。竝為增語。到這裏回光返照。撒手承當。未免寒蟬抱枯木。泣盡不回頭　上堂。喚作一句。已是埋沒宗風。曲為今時。通途消耗。所以借功明位。用在體處。借位明功。體在用處。若也體用雙明。如門扇兩開。不得向兩扇上著意。不見新豐老子道。峰巒秀異。鶴不停機。靈木迢然。鳳無依倚。直得功成不處。電火難追。擬議之問。長途萬里　上堂。臘月三十日已前即不問。臘月三十日事作麼生。諸仁者。到這裏。佛也為你不得。法也為你不得。祖師也為你不得。天下老和尚。也為你不得。山僧也為你不得。閻羅老子。也為你不得。直須盡却今時去。若也盡却今時。佛也不奈他何。法也不奈他何。祖師也不奈他何。天下老和尚。也不奈他何。山僧也不奈他何。閻羅老子。也不奈他何。諸人且道。如何是盡却今時底道理。還會麼。明年更有新條在。惱亂春風卒未休　問如何是道。師曰。無角泥牛犇夜欄　上堂。鐘鼓喧喧報未聞。一聲驚起夢中人。圓常靜應無餘事。誰道觀音別有門。良久曰。還會麼。休問補陀巖上客。鶯聲啼斷海山雲　上堂。拈拄杖曰。這裏薦得。盡是諸佛建立事邊。直饒東涌西沒。卷舒自在。也未夢見七佛已前消息。須知有一人不從人得。不受教詔。不落階級。若識。此人一生參學事畢。驀召大眾曰。更若凝眸。不勞相見　上堂。良久曰。青山常運步。石女夜生兒。便下座　上堂。假言唱道。落在今時。設使無舌人解語。無脚人能行。要且未能與那一人相應。還會麼。龍吟徒側耳。虎嘯謾沉吟　問如何是兼帶之語。師曰。妙用全施該世界。木人閑步火中來。曰如何是和尚家風。師曰。眾人皆見。曰未審見個甚麼。師曰。東壁打西壁　宋徽宗大觀初。開封尹李孝壽。奏師道行卓冠叢林。宜有褒顯。即賜紫方袍。號定照禪師。內臣持勅命至。師謝恩竟。乃陳己志。出家時。嘗有重誓。不為利名。專誠學道。用資九族。苟渝願心。當棄身命。父母以此聽許。今若不守本志。竊冐寵光。則佛法親盟背矣。於是修表具辭。復降旨京尹。堅俾受之。師確守不回。以拒命坐罪。奉旨下棘寺。與從輕寺。吏聞。有司議徙淄州。有司知師忠誠。欲寬之。乃問曰。長老枯悴。有疾乎。師曰無疾。曰何有灸瘢耶。師曰。昔者疾。今日愈。吏令思之。師曰。已悉厚意。但妄非所安。乃恬然就刑而行。從之者如歸市。及抵淄川僦居。學者愈親。明年冬。勅令自便。庵於芙蓉湖心。道俗川湊　示眾。夫出家者。為厭塵勞。求脫生死。休心息念。斷絕攀緣。故名出家。豈可以等閑利養。埋沒平生。直須兩頓撒開。中間放下。遇聲遇色。如石上栽花。見利見名。似眼中著屑。況從無始以來。不是不曾經歷。又不是不知次第。不過翻頭作尾。止於如此。何須苦苦貪戀。如今不歇。更待何時。所以先聖教人。祇要盡却今時。能盡今時。更有何事。若得心中無事。佛祖猶是冤家。一切世事。自然冷淡。方始那邊相應。你不見隱山至死。不肯見人。趙州至死。不肯告人。匾擔拾橡栗為食。大梅以荷葉為衣。紙衣道者祇披紙。玄泰上座祇著布。石霜置枯木堂。與人坐臥。祇要死了你心。投子使人辦米。同煑共䬸。要得省取你事。且從上諸聖。有如此榜樣。若無長處。如何甘得。諸仁者。若也於斯體究。的不虧人。若也不肯承當。向後深恐費力。山僧行業無取。忝主山門。豈可坐費常住。頓忘先聖付囑。今者輙斆古人為住持體例。與諸人議定。更不下山。不赴齋。不發化主。唯將本院莊課一歲所得。均作三百六十分。日取一分用之。更不隨人添減。可以備飯則作飯。作飯不足則作粥。作粥不足則作米湯。新到相見。茶湯而已。更不煎點。唯置一茶堂。自去取用。務要省緣專一辦道。又況活計具足。風景不疎。華解笑。鳥解啼。木馬長鳴。石牛善走。天外之青山寡色。耳畔之鳴泉無聲。嶺上猿啼。露濕中宵之月。林間鶴唳。風回清曉之松。春風起時。枯木龍吟。秋葉凋而寒林華散。玉堦鋪苔蘚之紋。人面帶烟霞之色。音塵寂爾。消息宛然。一味蕭條。無可趣向。山僧今日向諸人面前說家門。已是不著便。豈可更去陞堂入室。拈槌豎拂。東喝西棒。張眉努目。如癎病發相似。不唯屈沈上座。况亦辜負先聖。你不見。達磨西來。少室山下。面壁九年。二祖至於立雪斷臂。可謂受盡艱辛。然而達磨不曾措了一詞。二祖不曾問著一句。還喚達磨。作不為人得麼。二祖做不求師得麼。山僧每至說著古聖做處。便覺無地容身。慚愧後人軟弱。又況百味珍羞。遞相供養道。我四事具足。方可發心。祇恐做手脚不迭。便是隔生隔世去也。時光似箭。深為可惜。雖然如是。更在他人從長相度。山僧也強教你不得。諸仁者。還見古人偈麼。山田脫粟飯。野菜淡黃虀。喫則從君喫。不喫任東西。伏維同道。各自努力。珍重　政和丁酉。徽宗賜額。曰華嚴禪寺。次年重和戊戌五月十四日。索筆書偈。付侍僧曰。吾年七十六。世緣今已足。生不愛天堂。死不怕地獄。撒手橫身三界外。騰騰任運何拘束。移時乃逝。

　　隨州大洪山報恩禪師

　　衛之黎陽劉氏子。世皆碩儒。師未冠。舉方略。擢上第。後厭塵境。請于朝。乞謝簪紱為僧。上從其請。遂遊心祖道。至投子。未久即悟心要。子曰。汝再來人也。宜自護持。辭謁諸名宿。皆蒙印可。丞相韓公縝。請開法於西京少林。未幾。大洪革律為禪。詔師居之　上堂。五五二十五。案山雷。主山雨。明眼衲僧。莫教錯舉　僧問。九鼎澄波即不問。為祥為瑞事如何。師曰。古今不墜。曰這個且拈放一邊。向上還有事也無。師曰。太無厭生。曰作家宗師。師曰。也不消得　上堂。如斯話會誰是知音。直饒向一句下。千眼頓開。端的有幾個是。迷逢達磨。諸人要識達磨祖師麼。乃舉手作揑勢曰。達磨鼻孔。在少林手裏。若放開去也。從教此土西天說黃道黑。若不放過。不消一揑。有人要與祖師作主。便請出來。與少林相見。還有麼。良久曰。果然　上堂。拈起拄杖曰。昔日德山臨濟。信手拈來。便能坐斷十方。壁立千仞。直得冰河焰起。枯木花芳。諸人若也善能橫檐豎夯。徧問諸方。苟或不終。少林倒行此令去也。擊禪牀一下　問一箭一羣即不問。一箭一個事如何。師曰中也。曰還端的也無。師曰。同聲相應。同氣相求。曰恁麼則石鞏猶在。師曰。非但一個兩個。曰好事不如無。師曰。穿却了也　問三元三要即不問。五位君臣事若何。師曰。非公境界。曰恁麼則石人拊掌。木女呵呵。師曰。杓卜聽虗聲。熟睡饒譫語。曰若不上來伸此問。焉能得見少林機。師曰。放過即不可。隨後便打　上堂。橫按拄杖曰。便與麼休去。已落二三。更若忉忉。終成異見。既到這裏又不可弓折箭盡去也。且衲僧家。遠則能照。近則能明。乃拈起拄杖曰。穿却德山鼻孔。換却臨濟眼睛。掀翻大海。撥轉虗空。且道。三千里外。誰是知音。於斯明得。大似杲日照天。苟或未明。不免雲騰致雨。卓一下　問祖師西來。九年面壁。最後一句。請師舉唱。師曰。而黑眼睛白　師甞設百問。以問學者。其略曰。假使百千劫。所作業不忘。為甚麼一稱南無佛。罪滅河沙劫。又作此○相曰。森羅萬象。總在其中。具眼禪人。試請甄別　上堂。拈拄杖曰。看看。大地雪漫漫。春來特地寒。靈峰與少室。料掉不相干。休論佛意祖意。謾謂言端語端。鐵牛放去無蹤跡。明月蘆花君自看。卓拄杖下座　師素與無盡居士張公商英。友善。無盡甞以書。問三教大要曰。清涼疏第三卷。西域邪見。不出四見。此方儒道。亦不出此四見。如莊老計。自然為因。能生萬物。即是邪因。易曰。太極生兩儀。太極為因。亦是邪因。若謂一陰一陽之謂道。能生萬物。亦是邪因。若計一為虗無。則是無因。今疑。老子自然。與西天外道自然不同。何以言之。老子曰。常無欲以觀其妙。常有欲以觀其徼。無欲則常有。徼則已入其道矣。謂之邪因。豈有說乎。易曰。一陰一陽之謂道。陰陽不測之謂神。神也者。妙萬物而為言。寂然不動。感而遂通天下之故。今乃破陰陽變易之道為邪因。撥去不測之神。豈有說乎。望紙後批示。以斷疑網故也。師答曰。西域外道宗多途。要其會歸。不出有無四見而已。謂有見。無見。亦有亦無見。非有非無見也。葢不即一心為道。則道非我有。故名外道。不即諸法是心。則法隨見異。故名邪見。如謂之有。有則有無。如謂之無。無則無有。有無則有見競生。無有則無見斯起。若亦有亦無見。非有非無見。亦猶是也。夫不能離諸見。則無以明自心。無以明自心。則不能知正道矣。故經云。言詞所說法。小智妄分別。不能了自心。云何知正道。又曰。有見即為垢。此則未為見。遠離於諸見。如是乃見佛。以此論之。邪正異途。正由見悟殊致故也。故清涼以莊老計。道法自然。能生萬物。易謂太極生兩儀。一陰一陽之謂道。以自然太極為因。一陰一陽為道。能生萬物。則是邪因。計一為虗無。則是無因。甞試論之。夫三界唯心。萬緣一致。心生故法生。心滅故法滅。推而廣之。彌綸萬有而非有。統而會之。究竟寂滅而非無。非無亦非非無。非有亦非非有。四執既亡。百非斯遣。則自然因緣。皆為戲論。虗無真實。俱是假名矣。至若謂太極陰陽。能生萬物。常無常有。斯為眾妙之門。陰陽不測。是謂無方之神。雖聖人設教示悟多方。然既異一心。寧非四見。何以明之。葢虗無為道。道則是無。若自然。若太極。若一陰一陽為道。道則是有。常無常有。則是亦無亦有。陰陽不測。則是非有非無。先儒或謂妙萬物謂之神。則非物物。物則亦是無。故西天諸大論師。皆以心外有法為外道。萬法唯心為正宗。葢以心為宗。則諸見自亡。言雖或異。未足以為異也。心外有法。則諸見競生。言雖或同。未足以為同也。雖然。儒道聖人。固非不知之。乃存而不論耳。良以未即明指一心為萬法之宗。雖或言之。猶不論也。如西天外道。皆大權菩薩示化之所施為。橫生諸見。曲盡異端。以明佛法是為正道。此其所以為聖人之道。順逆皆宗。非思議之所能知矣。故古人有言。緣昔真宗未至。孔子且以繫心。今知理有所歸。不應猶執權教。然知權之為權。未必知權也。知權之為實。斯知權矣。是亦周孔老莊。設教立言之本意。一大事因緣之所成始所成終也。然則三教一心。同途異轍。究竟道宗。本無言說。非維摩大士。孰能知此意也。

　　沂州洞山雲禪師

　　上堂。秋風卷地。夜雨翻空。可中別有清涼。個裏更無熱惱。是誰活計。到者方知。纔落見聞。即居途路。且道。到家後如何。任運獨行無伴侶。不居正位不居偏。

　　長安福應文禪師

　　上堂。明明百草頭。明明祖師意。直下便承當。錯認弓為矢。惺惺底築著磕著。懵懂底和泥合水。龜毛拂逼塞虗空。兔角杖撑天拄地。日射珊瑚林。知心能幾幾。擊禪牀下座。

　　滁州龍蟠聖壽曇廣禪師

　　僧問。師唱誰家曲。宗風嗣阿誰。師曰。楊廣山頭雲靄靄。月華庵畔栢青青。曰恁麼則投子嫡嗣。大陽親孫也。師曰。未跨鐵牛。棒如雨點。曰今日已知端的。師曰。一任敲甎打瓦。

五燈全書卷第二十九


卍新纂大日本續藏經第 81 冊 No. 1571 五燈全書


五燈全書卷第三十

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　曹洞宗

　　青原下十二世

　　芙蓉楷禪師法嗣

　　鄧州丹霞子淳禪師

　　劒州賈氏子。弱冠為僧。徹證於芙蓉之室。上堂。乾坤之內。宇宙之間。中有一寶。秘在形山。肇法師恁麼道。祇解指蹤話跡。且不能拈示於人。丹霞今日擘開宇宙。打破形山。為諸人拈出。具眼者辨取。以拄杖卓一下曰。還見麼。鷺鶿立雪非同色。明月蘆花不似他　上堂。舉德山示眾曰。我宗無語句。實無一法與人。德山恁麼說話。可謂是祇知入草求人。不覺通身泥水。子細觀來。祇具一隻眼。若是丹霞。則不然。我宗有語句。金刀剪不開。深深元妙旨。玉女夜懷胎　上堂。亭亭日午猶虧半。寂寂三更尚未圓。六戶不曾知暖意。往來常在月明前　上堂。寶月流輝。澄潭布影。水無蘸月之意。月無分照之心。水月兩忘。方可稱斷。所以道。昇天底事。直須颺卻。十成底事。直須去卻。擲地金聲。不須回顧。若能如是。始解向異類中行。諸人到這裏。還相委悉麼。良久曰。常行不舉人間步。披毛戴角混塵泥　僧問。牛頭未見四祖時如何。師曰。金菊乍開蜂競採。曰見後如何。師曰。苗枯華謝了無依。宋徽宗宣和己亥春示寂。塔全身於洪山之南。

　　東京淨因枯木法成禪師

　　嘉興崇德人。上堂。燈籠忽爾笑咍咍。如何露柱亦懷胎。天明生得白頭女。至今游蕩不歸來。這冤家好歸來。黃花與翠竹。蚤晚為誰栽　上堂。知有佛祖向上事。方有說話分。諸禪德。且道。那箇是佛祖向上事。有箇人家兒子。六根不具。七識不全。是大闡提。無佛種性。逢佛殺佛。逢祖殺祖。天堂收不得。地獄攝無門。大眾還識此人麼。良久曰。對面不仙陀。睡多饒寐語　上堂。歸元性無二。方便有多門。但了歸元性。何愁方便門。諸人要會歸元性麼。露柱將來作木杓。旁人不肯任從伊。要會方便門麼。木杓將來作露柱。撐天拄地也相宜。且道。不落方便門一句。作麼生道。三十年後。莫教錯舉。

　　洪州寶峰闡提惟照禪師

　　簡州李氏子。幼超邁而惡俗。一日授書。至性相近也習相遠也。遽曰。凡聖本一體。以習故差別。我知之矣。即趨成都。師鹿苑清泰。年十九。剃染登具。泰令聽起信於大慈。師輙歸臥。泰詰之。師曰。既稱正信大乘。豈言說所能了。乃虗心遊方。謁芙蓉於大洪。嘗夜坐閣道。適風雪震薄。聞警盜者傳呼過之。隨有所得。辭去。大觀中芙蓉嬰難。師自三吳。欲趨沂水。僕夫述道。師舉杖擊之。忽大悟。嘆曰。是地非鼇山也耶。比至沂。芙蓉望而喜曰。紹隆吾宗。必子數輩矣。因留躬耕湖上累年。智證成就。出領招提。遷甘露三祖。宣和壬寅。詔補圓通。棄去。復居泐潭　上堂。古佛道。我初成正覺。親見大地眾生。悉皆成正覺。後來又道。深固幽遠。無人能到。㘞。沒見識漢。好龍頭蛇尾。便下座　上堂。過去諸佛已入涅槃了也。汝等諸人。不應追念。未來諸佛。未出於世。汝等諸人。不要妄想。正當今日。你是何人。參　上堂。伯夷隘。柳下惠不恭。君子不由也。二邊不立。中道不安時作麼生。拈拄杖曰。鴛鴦繡出從君看。不把金針度與人　上堂。太陽門下。妙唱彌高。明月堂前。知音葢寡。不免舟橫江渚。棹舉清波。唱慶堯年。和清平樂。如斯告報。普請承當。擬議之間。白雲萬里　上堂。本自不生。今亦無滅。是死不得底樣子。當處出生。隨處滅盡。是活生受底規模。大丈夫漢。直須處生死流。臥荊棘林。俯仰屈伸。隨機施設。能如是也。無量方便。莊嚴三昧。大解脫門。蕩然頓開。其或未然。無量煩惱。一切塵勞。嶽立面前。塞却古路　上堂。古人道。墮肢體。黜聰明。離形去智。同於大道。正當恁麼時。且道。是甚麼人。刪詩書。定禮樂。還委悉麼。禮云禮云。玉帛云乎哉。樂云樂云。鐘鼓云乎哉　問承師有言。雲黯黯處。獨秀峰挺出。月朦朦裏。泐潭水光生。豈不是寶峰境。師曰。若是寶峰境。憑君子細看。曰如何是境中人。師曰。看取令行時。曰祇如承言須會宗。勿自立規矩。如何是和尚宗。師曰。須知雲外千峰上。別有靈松帶露寒　雪下。僧問。祖師西來即不問。時節因緣事若何。師曰。一片兩片三四片。落在眼中猶不薦　宋高宗建炎戊申正月七日示寂。闍維。得舍利如珠琲。舌齒不壞。塔於寺之西峰。

　　襄州石門元易禪師

　　潼川稅氏子。上堂。十方同聚會。箇箇學無為。此是選佛場。心空及第歸。大眾。祇如聞見覺知。未甞有間。作麼生說箇心空底道理。莫是見而不見。聞而不聞。為之心空耶。錯。莫是忘機息慮。萬法俱捐。銷能所以入玄宗。泯性相而歸法界。為之心空耶。錯。恁麼也不得。不恁麼也不得。恁麼不恁麼總不得。未審畢竟作麼生。還會麼。良久曰。若實無為無不為。天堂地獄長相隨。三尺杖子攪黃河。八臂那吒冷眼窺。無限魚龍盡奔走。捉得循河三脚龜。脫取殻鐵錐錐。吉凶之兆便分輝。借問東村白頭老。吉凶未兆若何為。休休休。古往今來春夏秋。白日騰騰隨分過。更嫌何處不風流。咄　上堂。皓月當空。澄潭無影。紫微轉處夕陽輝。彩鳳歸時天欲曉。碧霄雲外。石笋橫空。綠水波中。泥牛駕浪。懷胎玉兔。曉過西岑。抱子金雞。夜棲東嶺。於斯明得。始知夜明簾外。別是家風。空王殿中。聖凡絕跡。且道。作麼生是夜明簾外事。還委悉麼。正值秋風來入戶。一聲砧杵落誰家　僧問。古鏡未磨時如何。師曰。精靈皺眉。曰磨後如何。師曰。波斯彈指。曰為甚麼如此。師曰。好事不出門　宋高宗紹興丁丑七月二十五日坐寂。火後收舍利。塔於學射山。

　　東京淨因自覺禪師

　　青州王氏子幼以儒業。見知於司馬溫公。然事高尚。而無意功名。一旦落髮。從芙蓉游。履踐精密。契悟超絕。出世住大乘。崇德間。詔居淨因　上堂。祖師西來。特唱此事。自是諸人不肯委悉。向外馳求。投赤水以尋珠。詣荊山而覓玉。殊不知。從門入者。不是家珍。認影迷頭。豈非大錯。直得宗門提唱。體寂無依。念異不生。古今無間。森羅萬象。觸目家風。鳥道遼空。不妨舉步。金雞報曉。丹鳳翱翔。玉樹花開。枯枝結子。祇有太陽門下。日日三秋。明月堂前。時時九夏。要會麼。無影樹垂寒㵎月。海潮東注斗移西。

　　西京天寧禧誧禪師

　　蔡州宋氏子。初住韶山。次遷天寧丹霞。上堂。韶山近日沒巴鼻。眼裏聞聲鼻甞味。有時一覺到天明。不在床上不落地。大眾且道。在甚麼處。諸人於斯下得一轉語。非唯救得韶山。亦乃不孤行脚。其或未然。三級浪高魚化龍。癡人猶戽夜塘水　問如何是君。師曰。宇宙無雙日。乾坤祇一人。曰如何是臣。師曰。德分明主化。道契物情機。曰如何是臣向君。師曰。赤心歸舜日。盡節報堯天。曰如何是君視臣。師曰。元眸凝不瞬。妙體鑒旁來。曰如何是君臣道合。師曰。帳符尊賤隔。潛信往來通　宋徽宗政和乙未九月四日。忽召主事。令以楮囊分而為四。眾僧童行常住津迷各一。既而復曰。丹霞有箇公案。從來推倒扶起。今朝普示諸人。且道。是箇甚底。顧視左右曰。會麼。曰不會。師曰。偉哉大丈夫。不會末後句。遂就寢右脇而化。

　　長安崇寧大用齊璉禪師

　　潼川中江牟氏子。十三落髮。踰歲遊成都。依講席。頃歎曰。棄家為大事。茲紙上語爾。畵日月。豈有光明耶。棄之訪斷臂道者。復謁五祖演。真如喆。百丈肅。晦堂心。有自太陽來者。舉芙蓉示眾語。遂往從之。一日聞板聲大悟。後命分座說法。蓉謂人曰。璉首座。牛行虎視。異日弘吾道決矣。後居崇寧　上堂。清虗之理。佛祖同歸。畢竟無身。聖凡一體。理則如是。滿目森羅事作麼生。纖塵絕際。渠儂有眼。豈在旁窺。官不容針。私通車馬。若到恁麼田地。始可隨機受用。信手拈來。妙應無方。當風元路。直得金針錦縫。線脚不彰。玉殿寶階。珠簾未卷。正當此時。且道。是甚麼人境界。古渡秋風寒颯颯。蘆花紅蓼滿江灣　師俄示疾。語主事僧。為我置一籃輿。吾將有所適。遲明起趺坐。書偈。泊然而寂。當宋高宗紹興乙丑十一月四日也。後六日火浴。得舍利百餘粒。皆具五色。壽七十三。臘六十。

　　潼川府梅山己禪師

　　僧問。如何是法身邊事。師曰。枯木糝花不犯春。曰如何是法身向上事。師曰。石女不粧眉。

　　福州普賢善秀禪師

　　僧問。如何是正中偏。師曰。龍吟初夜後。虎嘯五更前。曰如何是偏中正。師曰。輕烟籠皓月。薄霧鎖寒巖。曰如何是正中來。師曰。松瘁何曾老。花開滿未萌。曰如何是兼中至。師曰。猿啼音莫辨。鶴唳響難明。曰如何是兼中到。師曰。撥開雲外路。脫去月明前。

　　襄州鹿門法燈禪師

　　成都劉氏子。依大慈寶範為僧。俾聽華嚴。得其要。棄謁芙蓉楷。楷問。如何是空劫已前自己。師於言下。心跡泯然。從容進曰。靈然一句超羣象。迥出三乘不假修。楷撫而印之。開法鹿門　僧問。虗元不犯。寶鑑光寒時如何。師曰。掘地深埋　問如何是逍遙物外底人。師曰。徧身紅爛。不可扶持　大觀初。楷謫淄州。師隨之。道俗高其義。太守舉太平興國院以居之。楷還止太湖。師猶從之。楷令其還。七年解院。名聞天子。詔住鹿門政和寺。會改為觀。師以廬山東林寺言。寺得以全。既至漢上。郡將。諷諸山辦金帛。詣京師作千道齋。師笑曰。童牙事佛。有死無二。苟非風狂失心。輙以十方信物。干媚道士耶。郡將。媿其言而止。天下諸山。聞而壯之　靖康年。金人復入宼。師謝遣學徒。杜門而已。或曰。朝廷軍旅。何預林下人。師熟視曰。河潤九里。漸洳者三百步。木仆千仞。蹂踐者一寸草。豈有中原失守。而吾輩獨得寧逸耶。中夜安坐。誡弟子。皆宗門大事。泊然而逝。壽五十三。臘三十。塔全身於山口別墅慧定塔之東。

　　建昌軍資聖南禪師

　　聖節上堂。顧視左右曰。諸人還知麼。夜明簾外之主。萬化不渝。琉璃殿上之尊。四臣不昧。端拱而治。不令而行。壽逾百億須彌。化洽大千沙界。且道。正恁麼時。如何行履。野老不知黃屋貴。六街慵聽靜鞭聲。

　　瑞州洞山微禪師

　　上堂。日暖風和柳眼青。冰消魚躍浪花生。當鋒妙得空王印。半夜崑崙戴雪行。僧問。如何是默默相應底事。師曰。瘂子喫苦瓜。

　　太傅高世則居士

　　字仲貽。號無功。初參芙蓉楷。求指心要。楷令去其所重。扣己而參。一日忽造微密。呈偈曰。懸崖撒手任縱橫。大地虗空自坦平。照壑輝巖不借月。庵前別有一簾明。

　　大洪恩禪師法嗣

　　隨州大洪守遂禪師

　　遂寧章氏子。二十七得度。遂南遊。參玉泉懃。次參大洪。纔展具。忽一小蟲飛墮於地。引手拂之。豁然大悟。後繼席。宋重和戊戌。徽宗賜號淨嚴。俄遷水南。建炎丁未。退止德安𡾇山。紹興乙卯。還大洪　上堂。召眾曰。一拳拳倒黃鶴樓。一踏踏翻鸚鵡洲。慣向高樓驟玉馬。曾於急水打金毬。然雖恁麼。爭奈有五色絲絛繫手脚。三鑐金鎖鎖咽喉。直饒鎚碎金鎖。割斷絲絛。須知更有一重礙汝在。且道。如何是那一重。還會麼。善吉維摩談不到。目蓮鶖子看如盲　上堂。舉李刺史問藥山何姓。山曰正是時。李罔測。乃問院主。某甲適來問長老何姓。答道正是時。的當是姓甚麼。主曰祇是姓韓。山聞曰。若六月對他。便道姓熱也。又巖頭問講僧。見說大德會教。是否。曰不敢。巖頭舉拳曰。是甚麼教。曰是權教。頭曰苦哉。我若展脚問你。不可道是脚教也。師曰。奇怪二老宿。有殺人刀。有活人劒。一轉語似石上栽花。一轉語似空中挂劒。當時若無後語。達磨一宗。掃土而盡。諸人要見二老宿麼。寧可截舌。不犯國諱　師於紹興丁卯三月。示疾而化。塔於本山。

　　青原下十三世

　　丹霞淳禪師法嗣

　　真州長蘆真歇清了禪師

　　左綿雍氏子。襁褓入寺見佛。喜動眉睫。咸異之。年十八。試法華得度。往成都大慈。習經論。領大意。出蜀至沔漢。扣丹霞淳之室。淳問。如何是空劫已前自己。師擬對。淳曰。你鬧在。且去。一日登鉢盂峰。豁然契悟。徑歸侍立。淳掌曰。將謂你知有。師欣然拜之。翌日淳上堂曰。日照孤峰翠。月臨溪水寒。祖師元妙訣。莫向寸心安。便下座。師直前曰。今日陞座。更瞞某不得也。淳曰。你試舉我今日陞座看。師良久。淳曰。將謂你瞥地。師便出。後游五臺。之京師。浮汴。直抵長蘆。謁祖照。一語契投。命為侍者。踰年分座。未幾。照稱疾退閒。命師繼席。學者如歸。宋高宗建炎末。遊四明。主補陀。台之天封。閩之雪峰。詔住育王。徙溫州龍翔。杭之徑山。慈寧皇太后。命開山臯亭崇先　上堂。我於先師一掌下。伎倆俱盡。覓箇開口處不可得。如今還有恁麼快活不徹底漢麼。若無。銜鐵負鞍。各自著便　上堂。久默斯要。不務速說。釋迦老子。待要款曲賣弄。爭奈未出母胎。已被人覷破。且道。覷破箇甚麼。瞞雪峰不得　上堂。上孤峰頂。過獨木橋。驀直恁麼行。猶是時人脚高脚低處。若見得徹。不出戶身徧十方。未入門常在屋裏。其或未然。趂涼般取一轉柴　上堂。道得第一句。不被拄杖子瞞。識得拄杖子。猶是途路中事。作麼生是到地頭一句　上堂。處處覓不得。祇有一處不覓自得。且道。是那一處。良久曰。賊身已露　上堂。口邊白醭去。始得入門。通身紅爛去。方知有門裏事。更須知有不出門底。乃曰。喚甚麼作門　僧問。三世諸佛。向火焰裏。轉大法輪。還端的也無。師大笑曰。我却疑著。曰和尚為甚麼却疑著。師曰。野花香滿路。幽鳥不知春　問不落風彩。還許轉身也無。師曰。石人行處不同功。曰向上事作麼生。師曰。妙在一漚前。豈容千聖眼。僧禮拜。師曰。祇恐不恁麼　師一日入廚。看煑麵次。忽桶底脫。眾皆失聲曰。可惜許。師曰。桶底脫自合歡喜。因甚麼却煩惱。僧曰。和尚即得。師曰。灼然可惜許一桶搖　問僧。你死後。燒作灰撒却了。向甚麼處去。僧便喝。師曰。好一喝。祇是不得飜款。僧又喝。師曰。公案未圓。更喝始得。僧無語。師打曰。這死漢　上堂。苔封古徑。不墮虗凝。霧鎖寒林。肯彰風要。鉤針穩密。孰云漁父棲巢。祇麼承當。自是平常快活。還有具透關眼底麼。良久曰。直饒聞早便歸去。爭似從來不出門　上堂。乍雨乍晴。乍寒乍熱。山僧底箇山僧自知。諸人底箇諸人自說。且道。雪峰口除喫飯外。要作甚麼　問僧。琉璃殿上玉女攛梭。明甚麼邊事。曰回互不當機。師曰。還有斷續也無。曰古今不曾間。師曰。正當不曾間時如何。僧珍重便出　上堂。撼拄杖曰。看看。三千大千世界。一時搖動。雲門大師即得。雪峰則不然。卓拄杖曰。三千大千世界。向甚麼處去。還會麼。不得重梅雨。秧苗爭見青　上堂。幻化空身即法身。遂作舞曰。見麼見麼。恁麼見得。過橋村酒美。又作舞曰。見麼見麼。恁麼不見隔岸野花香　上堂。還有不被元妙汙染底麼。良久曰。這一點傾四海水。已是洗脚不下　問如何是空劫已前自己。師曰。白馬入蘆花　上堂。窮微喪本。體妙失宗。一句截流。淵元及盡。是以金針密處。不露光鋩。玉線通時。潛舒異彩。雖然如是。猶是交互雙明。且道。巧拙不到。作麼生相委。良久曰。雲蘿秀處青陰合。巖樹高低翠鎖深　上堂。轉功就位。是向去底人。玉韞荊山。貴轉位就功。是却來底人。紅鑪片雪春。功位俱轉。通身不滯。撒手無依。石女夜登機。密室無人掃。正恁麼時。絕氣息一句。作麼生相委。良久曰。歸根風墮葉。照盡月潭空　師於紹興辛未十月朔旦。慈寧太后。遣中使候問。從容而別。須臾呼首座曰。吾行矣。跏趺而逝。塔於崇先華桐嶋。諡悟空禪師。壽六十三。臘四十五。塔曰靜照。

　　明州天童宏智正覺禪師

　　隰州李氏子。母夢五臺一僧。解環與環其右臂。乃孕。遂齋戒。及生。右臂特起若環狀。七歲。日誦數千言。祖寂父宗道。久參佛陀遜。甞指師謂其父曰。此子。道韻勝甚。非塵埃中人。苟出家必為法器。十一得度於淨明本宗。十四具戒。十八遊方。訣其祖曰。若不發明大事。誓不歸矣。及至汝州香山。成枯木一見深所器重。一日聞僧誦蓮經。至父母所生眼悉見三千界。瞥然有省。即詣丈室陳所悟。山指臺上香合曰。裏面是甚麼物。師曰。是甚麼心行。山曰。汝悟處又作麼生。師以手畵一圓相呈之。復拋向後。山曰。弄泥團漢。有甚麼限。師曰錯。山曰。別見人始得。師應喏喏。即造丹霞。霞問。如何是空劫已前自己。師曰。井底蝦蟇吞卻月。三更不借夜明簾。霞曰。未在更道。師擬議。霞打一拂子曰。又道不借。師言下釋然。遂作禮。霞曰。何不道取一句。師曰。某甲今日失錢遭罪。霞曰。未暇打得你。且去。霞領大洪。師掌牋記。後命首眾。宋徽宗宣和壬寅。過圓通時。真歇初住長蘆。遣僧邀至。眾出迎。見其衣舄穿弊且歇之。真歇俾侍者。易以新履。師卻曰。吾為鞋來耶。眾聞心服。懇求說法。居第一座。甲辰出住泗州普照。次補太平圓通能仁。及長蘆天童。所至屋廬湫隘。師皆創闢一新。衲子爭集　上堂。舉參同契曰。回互不回互。僧問雲門。如何是回互。門指板頭曰。不可喚作板頭。僧曰如何是不回互。門曰者箇是板頭。師曰。石頭舌頭無骨。雲門眼裏有筯。千古之下。聲光赫奕。如今要把手共行。直須恁麼。始解不恁麼。然後沒交涉。還相委悉麼。少年曾決龍蛇陣。潦倒還聽稚子歌　上堂。舉僧問曹山。子歸就父。為什麼父全不顧。山曰。理合如斯。僧曰。父子之恩何在。山曰。始成父子之恩。僧曰。如何是父子之恩。山曰。刀斧斫不開。師曰。翡翠簾垂。絲綸未降。紫羅帳合。視聽難通。犯動毫頭。月昇夜戶。密移一步。鶴出銀籠。還知麼。脫身一色無遺影。不坐同風落大功　上堂。舉僧問趙州。學人乍入叢林。乞師指示。州曰。喫粥了也未。僧曰。喫粥了。州曰。洗缽去。師曰。粥罷令教洗缽盂。豁然心地自相符。而今參飽叢林客。且道其間有悟無　上堂。舉仰山夢往彌勒內院。居第二座。有一尊者白椎曰。今日當第二座說法。仰乃起白椎曰。摩訶衍法。離四句絕百非。諦聽諦聽。次日舉似溈山。溈曰。子已登聖位。師曰。玉女依稀夜動機。錦絲歷歷吐梭臍。水天湛碧全功墮。雪月寒清一色迷。諸禪德。全功負墮。一色猶迷。作麼生體悉得相應去。權挂垢衣云是佛。卻披珍御覆名誰　上堂。舉乾峰示眾曰。舉一不得舉二。放過一著。落在第二。雲門出眾曰。昨日有人從天台來。卻往徑山去。峰曰。來日不得普請。師曰。坐斷十方。千差路絕。放開一線。萬派朝宗。二尊宿開拓家風。方見衲僧去就。還端的麼。太平天子寰中旨。汗血將軍塞外心　上堂。一點環中照極微。智無功處却存知。緣思淨盡無餘事。半夜星河斗柄垂　僧問。如何是正中偏。師曰。雲散長空後。虗堂夜月明。曰如何是偏中正。師曰。白髮老婆羞看鏡。曰如何是正中來。師曰。霜眉雪鬂火中出。堂堂終不落今時。曰如何是兼中至。師曰。大用現前。不存軌則。曰如何是兼中到。師曰。夜明簾外排班早。空王殿上絕知音　問如何是君。師曰。日月光天德。山河壯帝居。曰如何是臣。師曰。腰懸三尺劒。䇿佐一人安。曰如何是臣向君。師曰。葵藿有時終向日。江河無水不朝東。曰如何是君視臣。師曰。鳳輦離天闕。殷勤訪子陵。曰如何是君臣道合。師曰。萬民歌聖德。千載印凌烟　師住持以來。受無貪而施無厭。歲艱食。竭己有。及贍眾之餘。賴全活者數萬。日常過午不食。高宗紹興丁丑九月。謁郡僚及檀度次。謁越帥趙公令詪。與之言別。十月七日還山。翌日辰巳間。沐浴更衣。端坐告眾。顧侍僧索筆作書。遺育王杲。請主後事。仍書偈曰。夢幻空花。六十七年。白鳥烟沒。秋水連天。擲筆而逝。龕留七日。顏貌如生。奉全軀塔於東谷。諡宏智。塔名妙光。壽六十七。臘五十三。

　　隨州大洪慧照慶預禪師

　　郢州胡氏子。上堂。進一步。踐他國王水草。退一步。踏他祖父田園。不進不退。正在死水中。還有出身之路也無。蕭騷晚籟松釵短。游漾春風柳線長　上堂。舉船子囑夾山曰。直須藏身處無蹤跡。無蹤跡處莫藏身。吾在藥山三十年。祇明此事。今時人。為甚麼卻造次。丹山無彩鳳。寶殿不留冠。有時憨有時癡。非我途中爭得知　後徙水南興國。隨守。以道行聞。高宗賜號慧照。紹興中。退隱雪峰。臨寂書偈曰。末後一句最難明。轉步回頭千萬程。除卻我家親嫡子。更誰敢向裏頭行。擲筆含笑而化。

　　處州治平湡禪師

　　上堂優游實際妙明家。轉步移身指落霞。無限白雲猶不見。夜乘明月出蘆花。

　　淨因成禪師法嗣

　　台州天封子歸禪師

　　上堂。卓拄杖一下。召大眾曰。八萬四千法門。八字打開了也。見得麼。金鳳夜棲無影樹。峰巒纔露海雲遮。

　　太平州吉祥法宣禪師

　　僧問。如何是祖師西來意。師曰。久旱無甘雨。田中稻穗枯。曰意旨如何。師曰。今年米價貴。容易莫嫌麤。

　　台州護國守昌禪師

　　上堂。拈拄杖卓曰。三十六旬之開始。七十二候之起元。萬邦迎和氣之時。東帝布生成之令。直得天垂瑞彩。地擁貞祥。微微細雨洗寒空。淡淡春光籠野色。可謂應時納祐。慶無不宜。盡大地人皆添一歲。敢問諸人。且道。那一人年多少。良久曰。千歲老兒顏似玉。萬年童子髻如絲。

　　鄧州丹霞普月禪師

　　上堂。威音已前。誰當辨的。然燈已後。熟是知音。直饒那畔承當。未免打作兩橛。縱向這邊行履。也應未得十全。良由杜口毗耶。已是天機漏洩。任使掩室摩竭。終須縫罅離披。休云體露真常。直是純清絕點。說甚皮膚脫落。自然獨運孤明。雖然似此新鮮。未稱衲僧意氣。直得五眼齊開。三光洞啟。從此竿頭絲線。自然不犯波瀾。須明轉位回機。方解入鄽垂手。所以道。任使板齒生毛。莫教眼睛顧著。認著則空花繚亂。言之則語路參差。既然如是。敢問諸人。不犯鋒𨦵一句。作麼生道。良久曰。半夜烏龜眼豁開。萬象曉來都一色。

　　東京妙慧尼慧光淨智禪師

　　上堂。舉趙州勘婆話。乃曰。趙州舌頭連天。老婆眉光覆地。分明勘破歸來。無限平人瞌睡。

　　寶峰照禪師法嗣

　　江州圓通青谷真際德止禪師

　　金紫徐閎中之季子也。世居歷陽。師雙瞳紺碧。神光射人。十歲未知書。多喜睡。其父目為懵然子。暨成童。強記過人。學文有奇語。弱冠。夢異僧授四句偈。已而有以南安巖主像遺之者。即傍所載聰明偈。自是持念不忘。後五年。隨金紫將漕西洛。一夕忽大悟。連作數偈。一曰。不因言句不因人。不因物色不因聲。夜半吹燈方就枕。忽然這裏已天明。每嘯歌自若。眾莫測之。乃力求出家。父弗許。欲以官授之。師曰。某方將脫世網。不著三界。豈復刺頭於利名中耶。請移授從兄珏。遂祝髮受具。未數載。名振京師。宣和二年春。徽宗皇帝。賜號真際。俾居圓通　上堂。山僧二十年前。兩目皆盲。了無所覩。唯是聞人說道。青天之上。有大日輪。照三千大千世界。無有不徧之處。籌䇿萬端。終不能見。二十年後。眼光漸開。又值天色連陰。濃雲亂湧。四方觀察。上下推窮。見雲行時。便於行處作計較。見雲住時。便於住處。立箇窠臼。正如是間。忽遇著箇多知漢問道。莫是要見日輪麼。何不向高山頂上去。山僧卻徵他道。那裏是高山頂上。他道。紅塵不到處是。諸仁者。好箇端的消息。還會麼。長連床上佛陀耶　上堂。昨夜黃面瞿曇。將三千大千世界來。一口吞盡。如人飲湯水。蹤跡不留。應時消散。當爾時。諸大菩薩聲聞羅漢。及與一切生眾。盡皆不覺不知。唯有文殊普賢。瞥然覰見。雖然得見。渺渺茫茫。恰似向大洋海裏。頭出頭沒。諸人且道。是甚麼消息。若也檢點得破。許他頂門上。具一隻眼　示寂。闍維烟氣所及。悉成設利。塔於司空山。分窆疊石原。

　　台州真如道會禪師

　　上堂。空劫中事。自肯承當。日用全彰。有何滲漏。正好歸家穩坐。任他雪覆青山。不留元字。挂懷誰覆波飜水面。且道。正不立元。偏不附物一句。如何舉似。機絲不挂梭頭事。文彩縱橫意自殊。

　　興國軍智通大死翁景深禪師

　　台州王氏子。自幼不羣。年十八。依廣度芝披剃。始謁淨慈象。一日聞象曰。思而知。慮而解。皆鬼家活計。興不自遏。遂往寶峰。求入室。峰曰。直須斷起滅念。向空劫已前。掃除玄路。不涉正偏。盡却今時。全身放下。放盡還放。方有自由分。師聞頓領厥旨。峰擊鼓告眾曰。深得闡提大死之道。後學宜依之。因號大死翁。建炎改元。開法智通　上堂。來不入門。去不出戶。來去無痕。如何提唱。直得古路苔封。𦏪羊絕迹。蒼梧月鎖。丹鳳不棲。所以道。藏身處沒蹤跡。沒蹤跡處莫藏身。若能如是。去住無依。了無向背。還委悉麼。而今分散如雲鶴。你我相忘觸處元。僧問。如何是正中偏。師曰。黑面老婆拔白練。曰如何是偏中正。師曰。白頭翁子著皂衫。曰如何是正中來。師曰。屎裏飜筋斗。曰如何是兼中至。師曰。雪刃籠身不自傷。曰如何是兼中到。師曰。崑崙夜裏行。曰向上還有事也無。師曰。捉得烏龜喚作鼈。曰乞師再垂方便。師曰。入山逢虎臥。出谷鬼來牽。曰何得干戈相待。師曰。三兩綫一斤麻。宋高宗紹興初。歸住寶藏巖。以事民其服。壬申二月示微恙。乃曰。世緣盡矣。三月十三。為眾小參。仍說偈曰。不用剃頭。何須澡浴。一堆紅焰。千足萬足。雖然如是。且道。向上還有事也無。遂斂目而逝。

　　衡州華藥智朋禪師

　　四明黃氏子。依寶峰有年。無省。因為眾持鉢。峰自題其像曰。雨洗淡紅桃萼嫩。風搖淺碧柳絲輕。白雲影裏怪石露。綠水光中古木清。噫你是何人至焦山。枯木成見之歎曰。今日方知。此老親見先師來。師遂請益其贊。成曰。豈不見法眼拈夾山境話曰。我二十年祇作境會。師即契悟。(蘿湖野籙曰。成指以。問師曰。汝會麼。師曰不會。成曰。汝記得法燈擬寒山否師遂誦。至誰人知此意令我憶南泉。於憶字處。成遽以手掩師口曰。住住。師豁然有省)乃曰。元來恁麼地。成曰。汝作麼生會。師曰。春生夏長。秋收冬藏。成曰。直須保任。師應喏。紹興初。出住華藥婺之天寧。後遷清涼　上堂。海風吹夢。嶺猿啼月。敢問諸人。是何時節。恁麼會得。無影樹下任遨遊。其或未然。三條椽下。直須打徹　後退居明之瑞巖。建康。再以清涼挽之。明守亦勉其行。師不從。作偈送使者曰。相煩專使入烟霞。灰冷無湯不點茶。寄語甬東賢太守。難教枯木再生花。未幾而終。

　　石門易禪師法嗣

　　吉安青原齊禪師

　　福州陳氏子。二十八辭父兄。從雲葢智出家。執事首座。座一日秉拂罷。師問曰。某聞首座所說。莫曉其義。伏望慈悲指示。座諄諄誘之。使究無著說這箇法。踰兩日有省。以偈呈曰。說法無如這箇親。十方剎海一微塵。若能於此明真理。大地何曾見一人。座駭然。因語智得度。徧扣諸方。後至石門。深蒙器可　出住青原。僅一紀。示寂日。說偈遺眾曰。昨夜三更過急灘。灘頭雲霧黑漫漫。一條拄杖為知己。擊碎千關與萬關。

　　越州天衣法聰禪師

　　上堂。幽室寒燈不假挑。虗空明月徹雲霄。要知日用常無間。烈焰光中發異苗。因裝普賢大士。開光明次。師登梯秉筆。顧大眾曰。道得即為下筆。眾無對。師召侍者。與老僧牢扶梯子。遂點之。

　　遂寧府香山尼佛通禪師

　　因誦蓮經有省。往見石門。乃曰。成都喫不得也。遂寧喫不得也。門拈拄杖打出。師忽悟曰。榮者自榮。謝者自謝。秋露春風。好不著便。門拂袖歸方丈。師亦不顧而出。由此道俗景從。得法者眾。

　　淨因覺禪師法嗣

　　東京華嚴真懿慧蘭禪師

　　上堂。達磨大師。九年面壁。未開口已前。不妨令人疑著。却被禪光座主一覰。脚手忙亂。便道。吾本來茲土。傳法救迷情。一華開五葉。結果自然成。當時若有箇漢。腦後具照破古今底眼目。手中有截斷虗空底鉗鎚。纔見恁麼道。便與驀胸搊住問。他道一華五葉。且拈放一邊。作麼生是你傳底法。待伊開口。便與掀倒禪床。直饒達磨全機。也倒退三千里。免見千古之下負累兒孫。華嚴今日豈可徒然。非唯重整頺綱。且要為諸人雪屈。遂拈拄杖橫按。召大眾曰。達磨大師向甚處去也。擲拄杖下座　上堂。拈拄杖曰。靈山會上。喚作拈花。少室峰前。名為得髓。從上古德。祇可傍觀。末代宗師。盡皆拱手。華嚴今日不可逐浪隨波。擬向萬仞峰前。點出普天春色。會麼。髑髏無喜識。枯木有龍吟。

　　天寧誧禪師法嗣

　　西京熊耳慈禪師

　　上堂。般若無知。應緣而照。山僧今日撒屎撒尿。這邊放那邊屙。東山西嶺笑呵呵。幸然一片清涼地。剛被熊峰染汙他。染汙他莫啾唧。泥牛木馬盡呵叱。過犯彌天且莫論。再得清明又何日。還會麼。來年更有新條在。惱亂春風卒未休。

　　大洪遂禪師法嗣

　　隨州大洪慶顯禪師

　　蜀廣安楊氏子。誦寶公十二歌。有省。尋參佛性宏智。皆有啟發。西京帥。列師道行於朝。旨令繼席開法大洪。賜號覺照慧空佛智明悟大師。僧問。須菩提巖中宴坐。帝釋雨華。和尚新據洪峰。有何祥瑞。師曰。鐵牛耕破扶桑國。迸出金烏照海門。曰未審是何宗旨。師曰。熨斗煎茶銚不同。

　　大同智禪師法嗣

　　越州天章樞禪師

　　上堂。召大眾曰。春將至歲已暮。思量古往今來。祇是箇般調度。凝眸昔日家風。下足舊時岐路。勸君休莫莽鹵。眨上眉毛須薦取。東村王老笑呵呵。此道今人棄如土。

　　青原下十四世

　　長蘆了禪師法嗣

　　明州天童宗珏禪師

　　僧問。如何是道。師曰。十字街頭休斫額　上堂。劫前運步。世外橫身。妙契不可以意到。真證不可以言傳。直得虗靜斂氛。白雲向寒巖而斷。靈光破暗。明月隨夜船而來。正恁麼時。作麼生履踐。偏正不曾離本位。縱橫那涉語因緣。

　　真州長蘆妙覺慧悟禪師

　　上堂。盡大地是箇解脫門。把手拽不肯入。雪蜂老漢抑逼人作麼。既到這裏。為甚麼鼻孔在別人手裏。良久曰。貪觀天上月。失却手中橈　僧問。鴈過長空。影沈寒水。鴈無遺蹤之意。水無沈影之心。還端的也無。師曰。蘆花兩岸雪。江水一天秋。曰便恁麼去時如何。師曰。鴈過長空聻。僧擬議。師曰。靈利衲子。

　　福州龜山義初禪師

　　上堂。久默斯要。不務速說。釋迦老子。寐語作麼。我今為汝保任斯事。終不虗也。大似壓良為賤。既不恁麼。畢竟如何。白雲籠嶽頂。翠色轉崔嵬。

　　建康保寧興譽禪師

　　上堂。步入道場。影涵宗鑑。粲粲星羅霽夜。英英花吐春時。木人密運化機。絲毫不爽。石女全捉空印。文彩未彰。且道。不一不異。無去無來。合作麼生體悉。的的縱橫皆妙用。阿儂元不異中來。

　　真州北山法通禪師

　　上堂。吞盡三世底。為甚麼開口不得。照破四天下底。為甚麼開眼不得。作麼生得十成通暢去。金針雙鎖備。叶露隱全該　僧問。斷言語絕思惟處。乞師指示。師曰。滴水不入石。

　　杭州皐亭崇先竹筒德朋禪師

　　鹽官顧氏子。為邑名僧守璋弟子。紹興戊辰。參真歇於徑山。夜歇山下。真歇夢雙月入寺。詰朝師至。歇異之。參究凡四載。一日聞通水筧節聲。豁然大悟。歇可之。因號竹筒。及歇被旨住崇先。師隨行。歇化。師奉旨繼其席。當紹興癸酉。兩詔入慈寧殿說法。以璋年老。謝事歸省。越二年。復奉旨再住崇先。孝宗乾道丁亥。無疾而逝。

　　天童覺禪師法嗣

　　明州雪竇聞庵嗣宗禪師

　　徽州陳氏子。幼業經。圓具。依妙湛慧。詰問次。釋然契悟。慧頷之。後謁宏智。蒙印可。其道愈尊。出住普照善權翠巖雪竇　上堂。人人有箇鼻孔。唯有善權無鼻孔。為甚麼無。二十年前。破人掣洛了也。人人有兩箇眼睛。唯有善權無眼睛。為甚麼無。被人木槵子換了也。人人有箇髑髏。唯有善權無髑髏。為甚麼無。借人作屎杓了也。遂召大眾曰。鼻孔又無。眼睛又無。髑髏又無。諸人還識善權麼。若也不識。是諸人埋沒善權。其或未然。更聽一頌。㵎底泥牛金貼面。山頭石女著真紅。繫驢橛上生芝草。不是雲靄香爐峰　上堂。翠巖不是不說。祇為無箇時節。今朝快便難逢。一句為君剖決。露柱本是木頭。秤鎚祇是生鐵。諸人若到諸方。莫道山僧饒舌　僧問。蓮花未出水時如何。師曰。沒却你鼻孔。曰出水後如何。師曰。穿著你眼睛。曰如何是正法眼。師曰烏豆　問如何是君。師曰。磨礱三尺劒。待斬不平人。曰如何是臣。師曰。白雲閒不徹。流水太忙生。曰如何是君臣道合。師曰。雲行雨施。月皎星輝　問如何是正中偏。師曰。菱花未照前。曰如何是偏中正。師曰。團圞無少剩。曰如何是正中來。師曰。徧界絕塵埃。曰如何是兼中至。師曰。齧鏃功前戲。曰如何是兼中到。師曰。十道不通耗　問如何是轉功就位。師曰。撒手無依全體現。扁舟漁父宿蘆花。曰如何是轉位就功。師曰。半夜嶺頭風月靜。一聲高樹老猿啼。曰如何是功位齊彰。師曰。出門不踏來時路。滿目飛塵絕點埃。曰如何是功位俱隱。師曰。泥牛飲盡澄潭月。石馬加鞭不轉頭師終於本山。塔全身寺之西南隅。

　　常州善權法智禪師

　　陝府柏氏子。壯於西京聖果寺祝髮。習華嚴。棄謁南陽謹。次參大洪智。踰十年無所證。後於宏智言下豁然。出居善權。次遷金粟　上堂。明月高懸未照前。雪眉人倚玉欄干。夜深雨過風雷息。客散雲樓酒椀乾　上堂。三界無法。何處求心。驚蛇入草。飛鳥出林。雨過山堂秋夜靜。市聲終不到孤岑。

　　杭州淨慈自得慧暉禪師

　　會稽張氏子。幼依澄照道凝。染削進具。甫二十。扣真歇於長蘆。微有所證。旋里謁宏智。智舉當明中有暗。不以暗相遇。當暗中有明。不以明相覩問之。語不契。初夜坐起。往聖僧前燒香。而宏智適至。師見之。頓明前話。次日入室。智舉堪嗟去日顏如玉。却歎回時鬂似霜詰之。師曰。其入離其出微。自爾問答無滯。智許為室中真子。宋高宗紹興丁巳。開法補陀。徙萬壽。及吉祥雪竇。孝宗淳熈丙申。敕補淨慈　上堂。朔風凜凜掃寒林。葉落歸根露赤心。萬派朝宗船到岸。六窻虗映芥投針。本成現莫他尋。性地閒閒耀古今。戶外凍消春色動。四山渾作木龍吟　上堂。釋迦老子。窮理盡性。金口敷宣一代時教。珠回玉轉。被人喚作拭不淨故紙。達磨祖師。以一乘法。直指單傳。面壁九年。不立文字。被人喚作壁觀婆羅門。且道。作麼生行履。免被傍人指注去。衲帔蒙頭萬事休。此時山僧都不會　上堂。巢知風穴知雨。甜者甜兮苦者苦。不須計較作思量。五五從來二十五。萬般施設到平常。此是叢林飽參句。諸人還委悉麼。野老不知堯舜力。鼕鼕打皷祭江神　上堂。谷之神。樞之要。裏許旁參。回途得妙。雲雖動而常閒。月雖晦而彌照。賓主交參。正偏兼到。十洲春盡花凋殘。珊瑚樹林日杲杲　僧問。如何是正中偏。師曰。昨夜三更星滿天。曰如何是偏中正。師曰。白雲籠嶽頂。終不露崔嵬。曰如何是正中來。師曰。莫謂鯤鯨無羽翼。今日親從鳥道來。曰如何是兼中至。師曰。應無跡。用無痕。曰如何是兼中到。師曰。石人衫子破。大地沒人縫　上堂。皮膚脫落絕方隅。明了身心一物無。妙入道寰深靜處。玉人端馭白牛車。妙明田地。達者還稀。識情不到。唯證方知。白雲兒靈靈自照。青山父卓卓常存。機分頂後光。智契劫前眼。所以道。新豐路兮峻仍皾。新豐洞兮湛然沃。登者登兮不動搖。游者游兮莫忽速。亭堂雖有到人稀。林泉不長尋常木。諸禪德。向上一著。尊貴難明。琉璃殿上不稱尊。翡翠簾前還合伴。正與麼時。針線貫通。真宗不墜。合作麼生施設。滿頭白髮離巖谷。半夜穿雲入市廛　上堂。舉傅大士法身頌曰。空手把鋤頭。步行騎水牛。人從橋上過。橋流水不流。雲門大師道。諸人東來西來。南來北來。各各騎一頭水牯牛來。然雖如是。千頭萬頭。祇要識取這一頭。師曰。雲門尋常乾爆爆地。錐劄不入。到這裏。也解拖泥帶水。諸人。祇今要見這一頭麼。天色稍寒。各自歸堂　上堂。舉風幡話。師曰。風幡動處。著得箇眼。却是上座。風幡動處。失却箇眼。即是風幡。其或未然。不是風幡不是心。衲僧徒自強錐針。巖房雨過昏烟靜。臥聽凉風生竹林　庚子秋。退歸雪竇。癸卯仲冬二十九日中夜。沐浴而逝。窆全身於明覺塔右。

　　明州瑞巖石窻法恭禪師

　　郡之奉化林氏子。於棲真薙染受具。後往延慶聽講。一夕誦法華。至父母所生眼悉見三千界。時聞風刺椶櫚葉聲。忽然有省。弃依天童。始明大旨。凡當世弘法者。悉往咨決。出住能仁光孝瑞巖　上堂。春風楊柳眉。春禽弄百舌。一片祖師心。兩處俱漏泄。不動步還家。習漏頓消滅。暗投玉線芒。曉貫金針穴。深固實幽遠。無人孰辨別。慙愧可憐生。頭頭皆合轍。不念阿彌陀。南無乾屎橛。無智癡人前。第一不得說　上堂。見得徹用時親。相逢盡是箇中人。望空雨寶休誇富。無地容錐未是貧。踏著秤鎚硬似鐵。八兩元來是半斤　上堂。舉世尊生下指天指地公案。頌曰。五天一隻蓬蒿箭。攪動支那百萬兵。不得雲門行正令。幾乎錯認定盤星　宋孝宗淳熈辛丑八月。示微疾。以書招自得來。相見如平時。付以後事。遲明陞座。說偈而逝。壽八十。臘五十九。

　　襄州石門清涼法真禪師

　　劒門人。上堂。柳色含烟。春光迥秀。一峰孤峻。萬卉爭芳。白雲淡泞已無心。滿目青山元不動。漁翁垂釣。一溪寒雪未曾消。野渡無人。萬古碧潭清似鏡。賓中有主。拄杖橫挑日月輪。主中有賓。踏破草鞋赤脚走。直得賓主互顯。殺活自由。理事渾融。正偏不滯。入荒田不揀。信手拈來草。且道。如何委悉。塵中雖有隱身術。爭似全身入帝鄉。

　　明州光孝了堂思徹禪師

　　上堂。羊頭車子推明月。沒底船兒載曉風。一句頓超情量外。道無南北與西東。所以劫前消息。非口耳之所傳。格外真規。豈思量之能解。須知佛佛祖祖。了無一法為人。子子孫孫。直下全身荷負。既已萬機寢削。自然一糝不留。湛湛之波。碧水冷涵於秋色。靈靈之照。霽天淨洗於冰輪。宛轉旁參。叶通兼帶。夢手推開玉戶。飜身撥動機輪。正令纔行。又見一陽萠動。化工密運。俄驚三世變遷。雖則默爾無言。爭奈熾然常說。無遷無變。今朝拈置一邊。有故有新。且道。如何話會。諸人還委悉麼。羣陰消剝盡。來日是書雲。

　　隨州大洪法為禪師

　　天台鮑氏子。上堂。法身無相。不可以音聲求。妙道亡言。豈可以文字會。縱使超佛越祖。猶落階梯。直饒說妙談元。終挂唇齒。須是功勳不犯。形跡不留。枯木寒巖。更無津潤。幻人木馬。情識皆空。方能垂手入廛。轉身異類。不見道。無漏國中留不住。却來烟塢臥寒沙。

　　真州長蘆道琳禪師

　　上堂。拈拄杖曰。其宗也。離心意識。其旨也。超去來今。離心意識。故品萬類。不見差殊。超去來今。故盡十方。更無滲漏。當頭不犯。徹底無依。悟向朕兆未生已前。用在功勳不犯之處。平常活計。不用躊躇。擬議之間。即沒交涉。

　　大洪預禪師法嗣

　　臨江軍慧力悟禪師

　　上堂。一切聲是佛聲。簷前雨滴響冷冷。一切色是佛色。覿面相呈諱不得。便恁麼若為明。碧天雲外月華清。

　　福州雪峰慧深首座

　　示眾。未得入頭應切切。入頭已得須教徹。雖然得入本無無。莫守無無無間歇。大洪聞之乃曰。深兄說禪若此。惜福緣不勝耳。一日普說罷。揮偈辭眾。以筆一拍而化。

　　天封歸禪師法嗣

　　江州東林通理禪師

　　上堂。峰頭駕鐵船。三更日輪杲。心閒不自明。落葉知誰掃。等閒摘箇鄭州棃。放手元是青州棗。

　　天衣聰禪師法嗣

　　蘇州慧日法安禪師

　　本郡人。僧問。如何是和尚為人一句。師曰。狗走抖擻口。曰意旨如何。師曰。猴愁摟摗頭。

　　溫州護國欽禪師

　　上堂。有句無句。明來暗去。活捉生擒。捷書露布。如藤倚樹。物以類聚。海外人參。蜀中綿附。樹倒藤枯。切忌名模。句歸何處。囌嚧囌嚧。呵呵大笑。破鏡不照。大地茫茫。一任𨁝跳。

　　無為軍吉祥元實禪師

　　高郵人。自到天衣。蚤夜精勤。脅不至席。一日偶失笑喧眾。衣擯之。中夜宿田里。覩星月粲然。有省。曉歸趨方丈。衣見乃問。洞山五位君臣。如何話會。師曰。我這裏一位也無。衣令參堂。謂侍僧曰。這漢却有箇見處。奈不識宗旨何。入室次。衣預令行者五人。分序而立。師至。俱召實上座。師於是密契奧旨。述偈曰。一位纔彰五位分。君臣叶處紫雲屯。夜明簾卷無私照。金殿重重顯至尊。衣稱善。後住吉祥。

　　舒州投子道宣禪師

　　久侍天衣。無所契。衣叱之。師忘寢食者月餘。一夕聞巡更鈴聲。忽猛省曰。住住。一聲直透青霄路。寒潭月皎有誰知。泥牛觸折珊瑚樹。衣聞命職藏司。住後。凡有所問。以拂子作搖鈴勢。

　　青原下十五世

　　天童珏禪師法嗣

　　明州雪竇智鑒禪師

　　滁州吳氏子。兒時母與洗手瘍。因曰。是甚麼。對曰。我手似佛手。長失恃怙。依真歇於長蘆。大休首眾。即器之。後遯象山。百怪不能惑。深夜開悟。求證於延壽然曰。日來肚大。無物可餐。庵小無床可臥。若能與食展庵則住。否則去。然曰。這漢。從甚處見神見鬼。來者裏納敗。師便喝。於是反覆徵詰。不能屈。然乃曰。鑒公徹人也。復走見大休於嶽林。機辨逸出。休曰。今後佛祖不奈爾何矣。因令為眾行丐。師荷二囊。隨得即受。備歷艱勤。翠山宗白頭謂師曰。為眾竭力。得無勞耶。師曰。須知有不勞者。曰尊貴位中收不得時如何。師曰。觸處相逢不相識。曰者猶是途中賓主。如何是主中主。師曰。丙丁吹滅火。宗以手掩師口。師拂袖而退。宗遷雪竇。挽師偕行。時法堂新飭。命師普說。宗竊聽之。歎曰。吾生有耳。未甞聞也。出世繼其席　上堂。世尊有密語。迦葉不覆藏。一夜落花雨。滿城流水香　宋光宗紹熈辛亥。謝事退居雪竇之東庵。明年七月。示恙。誡眾曰。吾行矣。送終須務簡約。勿素服哀慟。言訖而逝。壽八十有八。臘五十三。塔全身於本山之左。

　　雪竇宗禪師法嗣

　　泰州廣福微庵道勤禪師

　　本郡俞氏子。上堂。舉僧問同安。如何是和尚家風。同安曰。金雞抱子歸霄漢。玉兔懷胎入紫微。曰忽遇客來。將何祇待。同安曰。金果早朝猿摘去。玉華晚後鳳銜來。師曰。廣福即不然。有問。如何是和尚家風。祇向他道。翠竹叢邊歇[款-士+止]乃。碧巖深處臥烟蘿。忽遇客來。將何祇待。沒底籃兒盛皓月。無心盆子貯清風。

　　善權智禪師法嗣

　　越州超化藻禪師

　　開爐上堂。雪滿寒窻。燒盡丹霞木佛。冰交野渡。凍殺陝府鐵牛。直得寒灰發𦦨。片雪不留。任運縱橫。現成受用。諸禪德要會麼。衲帔蒙頭坐。冷煖了無知。

　　淨慈暉禪師法嗣

　　常州華藏寺明極慧祚禪師

　　頌洞山喫果子話曰。洞山果子誰無分。掇退臺盤妙轉機。今夜為君輕點破。牡丹花下睡猫兒。

　　青原下十六世

　　雪竇鑒禪師法嗣

　　明州天童長翁如淨禪師

　　久依雪竇足庵會下。庵令看柏樹子話。有省。頌曰。西來祖意庭前柏。鼻孔寥寥對眼睛。落地枯枝纔𨁝跳。松蘿亮鬲笑掀騰。庵頷之。後出世列主名剎。居杭之淨慈。未幾奉敕黃。復遷明州天童寺　上堂。外不放入。內不放出。痛下一槌。萬事了畢。且道。如何太白峰前令斬新。內外紀綱俱委悉　結夏上堂。結却衲僧布袋頭。天童拈來作氣毬。脚尖趯出佛無數。付與叢林作馬牛　謝監收上堂。金剛王寶劒在匣。有望風不犯之威。天童喝下飛出。變作無孔鐵槌。輥入荒田亂草。任教日炙風吹。因甚如此。拈匙把箸知多少。不是知音不易知　謝造橋上堂。去那邊去。來者裏來。中間絕壑斷崖。且道。如何相接。以拂子作彎橋勢曰。看。依稀金磴闊。彷彿彩紅彎。人從橋上過。又作麼生。松蘿景裏開天巧。汗墨光中入畵看　上堂。眼見黃葉落。耳聞孤鴈鳴。且道。是甚麼物。得與麼靈。咦。谿上秋光分外清　淛翁遺書至。上堂。八月十八錢塘潮。淛翁聲價潑天高。盡教四海弄潮手。徹底窮淵輥一遭。重揀擇不辭勞。要透龍門繼鳳毛。忽然收卷還源去。萬古曹谿風怒號　上堂。陸修靜陶淵明。文殊普賢。打圓相曰。咦。一款具呈。且道。憑誰批判。若是孔夫子。吾無隱乎爾　開爐上堂。召眾打圓相曰。箇是天童火爐。近前則燒殺。退後則凍殺。忽有箇漢出來道。合作麼生。㘞。火爐動也　上堂。舉世尊道。一人發真歸源。十方虗空。悉皆消殞。師拈曰。既是世尊所說。未免盡作奇特商量。天童即不然。一人發真歸源。乞兒打破飯盌　上堂。舉五祖演和尚道。有一人向虗空裏。寫得祖師西來意五箇字。老僧大展坐具拜他。師拈曰。當時天童若有。祇對他道。款出囚口。今則莫有同款者麼。既無。依稀斜去雁。驚破海天秋　上堂。霜風號肅殺。霜葉墮蕭騷。舉拂子曰。看。唯有玲瓏崔嵬望轉高。所謂天童滯貨。今朝短販一遭。莫有酬價底麼。下座巡堂　師凡六坐道場。未云稟授。眾有請。師曰。我待涅槃堂裏拈出。果臨終時。拈香曰。如淨行脚。四十餘年。首到乳峰。失脚墮於陷阱。此香今不免鈍置我雪竇足庵大和尚。并書辭世偈曰。六十六年。罪犯彌天。打箇𨁝跳。活陷黃泉。咦。從來生死不相干。竟而趨寂。塔全身於本山。

　　華藏祚禪師法嗣

　　東谷光禪師

　　上堂。藏身處沒踪跡。無影樹頭靈鳥宅。沒踪跡處莫藏身。不萌枝上春花圻。有來由誰辨的。天曉西風拂拂吹。松釵一徑爭拋擲。

　　青原下十七世

　　天童淨禪師法嗣

　　襄州鹿門覺禪師

　　參長翁。值翁上堂。一箇烏梅似本形。蜘蛛結網打蜻蜓。蜻蜒落了兩片翼。堪笑烏梅齩鐵釘。師不覺失笑曰。早知燈是火。飯熟幾多時。後承印記。出住鹿門　示眾。盡大地。是學人一卷經。盡乾坤。是學人一隻眼。以者箇眼。讀如是經。千萬億劫。常無間斷　師作五位頌曰。正中偏。月黑雲籠午夜天。佛祖無踪凡聖盡。箇中誰辨往來源。偏中正。金井玉盤秋水冷。海天紅日已生東。餘輝不照毗盧頂。正中來。戴角披毛知幾回。應物轉身全得妙。雲收終不露崔嵬。兼中至。覿面誰能容擬議。手提妙印不當風。大用繁興豈凝滯。兼中到。無舌童兒方會道。撥塵何處得逢源。撒手迴途還復妙。

　　雪庵從瑾禪師

　　僧請益倩女離魂話。師示以頌曰。南枝向煖北枝寒。何事春風有兩般。憑仗高樓莫吹笛。大家留取倚䦨看。

五燈全書卷第三十


卍新纂大日本續藏經第 81 冊 No. 1571 五燈全書


五燈全書卷第三十一

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　雲門宗

　　南嶽下六世

　　雪峰存禪師法嗣

　　韶州雲門山光奉院文偃禪師

　　嘉興張氏子。幼依空王澄律師出家。敏質生知。慧辯天縱。及長落髮。稟具於毗陵壇。侍澄數年。探窮律部。以己事未明。往參睦州。州纔見來。便閉却門。師乃扣門。州曰誰。師曰某甲。州曰。作甚麼。師曰。己事未明。乞師指示。州開門一見。便閉却。師如是連三日扣門。至第三日。州開門。師乃拶入。州便擒住曰。道道。師擬議。州便推出曰。秦時𨍏轢鑽。遂掩門。損師一足。師從此悟入。州指見雪峰。師到雪峰莊。見一僧廼問。上座今日上山去那。僧曰是。師曰。寄一則因緣。問堂頭和尚。祇是不得道是別人語。僧曰得。師曰。上座到山中。見和尚上堂。眾纔集便出。握腕立地曰。這老漢頂上鐵枷何不脫却。其僧一依師教。雪峰見這僧與麼道。便下座。攔胸把住曰。速道速道。僧無對。峰拓開曰。不是汝語。僧曰。是某甲語。峰曰。侍者將繩棒來。僧曰。不是某語。是莊上一浙中上座。教某甲來道。峰曰。大眾去莊上。迎取五百人善知識來。師次日上雪峰。峰纔見便曰。因甚麼得到與麼地。師乃低頭。從茲契合。溫研積稔。密以宗印授焉。師出嶺。徧謁諸方。覈窮殊軌。鋒辯險絕。世所盛聞。後抵靈樹。冥符知聖接首座之說。初知聖住靈樹。二十年不請首座。常曰。我首座生也。我首座牧牛也。我首座行脚也。一日令擊鐘。三門外接首座。眾出迓。師果至。直請入首座寮解包　後廣主。命師出世靈樹。開堂日。主親臨曰。弟子請益。師曰。目前無異路。(法眼別曰。不可無益於人)上堂。良久曰。祇這箇帶累殺人。便下座　上堂。道即道了也。時有僧出禮拜。欲伸問次。師拈拄杖便打曰。識什麼好惡。這一般打野榸漢。總似這箇僧。爭消得施主信施。惡業眾生。總在這裏。覓什麼乾屎橛咬。以拄杖一時趂下　問牛頭未見四祖時如何。師曰。家家觀世音。曰見後如何。師曰。火裏蝍蟟吞大蟲　問如何是禪。師曰。拈却一字得麼　問扶桑柯畔。日輪未出時如何。師曰知　問背楚投吳時如何。師曰。面南看北斗　問如何是本源。師曰。受什麼人供養　問如何是直截一路。師曰。主山後。曰謝師指示。師曰。合取皮袋　問曹溪的旨。請師垂示。師曰。三十年後　問密室玄官時如何。師曰倒。曰宮中事作麼生。師曰重　問萬機吐不出時如何。師曰大眾不匿。曰猶是學人疑處在。師曰。語覆前機去　問要急相應。唯言不二時如何。師曰。對眾舉。大眾可不知。曰如何承當。師曰驢年　問一生積惡者不知善。一生積善者不知惡。此意如何。師曰燭　問遠遠投師。師意如何。師曰。七九六十三。曰學人近離衡州。師喝曰。是你草鞋跟斷。曰珍重。師喝曰。靜處薩婆訶　問如何是學人自己。師曰。一佛一菩薩　上堂。汝等諸人。皆是河南海北來。各各盡有生緣所在。還自知得麼。試出來舉看。老漢與汝證明。有麼有麼。汝若不知。老漢瞞汝去也。汝欲得識麼。生緣若在向北。北有趙州和尚五臺文殊。總在這裏。生緣若在向南。南有靈峰臥龍西院鼓山。總在這裏。汝欲得識麼。向這裏識取。若不見。莫掠虗。見麼見麼。若不見。且看老漢騎佛殿出去也。珍重　問六國未寧時如何。師曰。雲擎雨色　問上無攀仰。下無己躬時如何。師曰。藏身一句。作麼生道。僧便禮拜。師曰。放過一著。置將一問來。僧無語。師曰。這死蝦蟇　問如何是色即是空。師曰。拄杖敲汝鼻孔　問如何是和尚非時為人一句。師曰。早朝牽犂。晚間拽杷　問三乘五性即不問。如何是衲僧門下事。師曰。日勢稍晚。速禮三拜　問久值為什麼不識。師曰測　問如何是心。師曰心。曰不會。師曰不會。曰究竟如何。師咄曰。靜處東行西行　問三界唯心。萬法唯識時如何。師曰。舌根裏藏身。曰藏身後如何。師曰。蘇嚕蘇嚕　問如何是途中受用。師曰。七九六十三。曰如何是世諦流布。師曰。江西湖南。新羅渤海　問密室不通風時如何。師曰。響露鳴風。曰如何是密室中人。師曰。再陳難辨　問直與麼來時如何。師曰。照從何立。曰不去不來時如何。師曰。前語道什麼　問進向無門時如何。師曰。三千八百　上堂。放你橫說豎說。從朝至暮。無人塞你口。不放你說。又作麼生　上堂。大眾集。良久。驀拈拄杖曰。看看。北鬱單越人。見汝般柴不易。在中庭裏相撲供養你。更為你念般若經云。一切智智清淨。無二無二分。無別無斷故。僧便問。如何是一切智智清淨。師曰。西天斬頭截臂。這裏自領出去　問挂錫幽巖時如何。師曰。在什麼處　問如何是深中淺。師曰。山河大地。曰如何是淺中深。師曰。大地山河。曰如何是深。師曰。朝到西天。暮歸唐土　問迦葉入定時如何。師曰。匿得麼。曰還見十方不。師曰好手透不出　問真如湛寂。妙絕無門時如何。師曰。自機迴照。曰祇這裏如何。師曰莫錯　問千般方便。誘引歸源。未審源中事如何。師曰。有問有答。速道將來。僧應諾。師曰。迢遙也　問如何是雲劒門。師曰揭。曰用者如何。師曰。蘇嚕蘇嚕　問如何是祖師西來意。師曰。沒即道。曰不會。師曰。壯一問　問能詮表裏時如何。師曰。風不入。曰表裏事如何。師曰錯　問萬機俱罷時如何。師曰。塚上生芝草　問觀身無己。觀外亦然時如何。師曰。熱發作麼。曰與麼則冰消瓦解去也。師便打　問龍門有意。進水無能時如何。師曰。來機即易。再舉還難曰。正與麼時如何。師曰快　上堂。天親菩薩。無端變作一條楖𣗖柱杖。乃劃地一下曰。塵沙諸佛。盡在這裏。說葛藤去。便下座　上堂。我共汝。平展遇人識人。與麼老婆說話。尚自不會。每日飽飯喫子。上來下去。覓什麼椀。這野狐隊。仗向這裏作什麼。以拄杖一時趂下　問初秋夏末。前程忽有人問。如何祇對。師曰。大眾退後。曰過在什麼處。師曰。還我九十日飯錢來　問學人近到法席。未審家風事如何。師曰。不歷一問。作麼生道　問十方國土中。唯有一乖法。如何是一乘法。師曰。何不別問。曰謝師指示。師便喝　問承古有言。一塵徧含一切塵。如何是一塵。師曰。犵獠舌頭。更將一問來　問學人不問。師還答也無。師曰。將汝口挂壁上不得　問一切尋常時如何。師曰。雖然屎臭氣熏我。我且問你。晝行三千。夜行八百。你鉢盂裏。什麼處著。僧無對。師曰。脫空妄語漢　問如何是教眼。師曰。速禮三拜　問承古有言。牛頭橫說豎說。不知有向上關棙子。如何是向上關棙子。師曰。東山西嶺青　問如何是露地白牛。師曰。歸依佛。歸依法。歸依僧。曰白牛何在。師乃咄之　問樹凋葉落時如何。師曰。體露金風　問如何是布袋裏真珠。師曰。說得麼　問如何是祖宗的子。師曰。言中有響　上堂。夫學般若菩薩。須識得眾生病。即識得學般若菩薩病。還有人揀得麼。出來對眾揀看。眾無語。乃曰。若揀不得。莫妨我東行西行　上堂。我今日共汝說葛藤。屎灰尿火。泥豬疥狗。不識好惡。屎坑裏作活計。所以道。盡乾坤大地。三乘十二分教。三世諸佛。天下老師言教。一時向汝眼睫上。會取去。饒汝便向這裏。一時明得。亦是不著便漢。無端跳入屎坑。可中於我衲僧門下。過打脚折。時有三僧。出一時禮拜。師曰。一狀領過　問如何得速超三界去。師曰。如何得速超三界去。曰是。師曰。是即休　問終日忙忙時如何。師曰。覿機無響路。曰作麼生。師曰。說不得　問一擺淨盡時如何。師曰。爭奈老僧何。曰此是和尚分上。師曰。這掠虗漢　問如何是道。師曰。透出一字。曰透出後如何。師曰。千里同風　問古人道。知有極則事。如何是極則事。師曰。爭奈在老僧手裏何。曰某甲問極則事。師便棒曰。吽吽　上堂。正當撥破。便道請益。這般底。到處但知亂統。近前來。我問你。尋常在長連床上。商量向上向下。超佛越祖。你道。水牯牛。還有超佛越祖的道理麼。僧曰。適來已有人問了也。師曰。這箇是長連床上學得底。不要有便言有。無便言無。僧曰。若有更披毛戴角作麼。師曰。將知你祇是學語之流。又曰。來來。我更問你。諸人。橫擔拄杖道。我參禪學道。免覓箇超佛越祖底道理。我且問你。十二時中。行住坐臥。屙屎送尿。至於茅坑裏蟲子。市肆賣買羊肉案頭。還有超佛越祖底道理麼。道得底出來。若無。莫妨我東行西行。便下座　師見僧入來。便曰。瓦解冰消。僧曰。學人有什麼過。師曰。七棒對十三　問如何是西來意。師曰。長連床上。有粥有飯　問承古有言。道無橫徑。立者皆危。如何是道。師曰。普請看　問如何是三乘教外一句。師曰。闍黎一問。老僧𨁝跳三千里。曰謝師指示。師曰。住住。你道。老僧話作麼生。僧無對。師曰。三十年後來。與汝三十棒　問大眾雲集。合談何事。師曰。𧬵汝屋裏老爺　問曹谿一句。闔國知聞。未審雲門一句。什麼人得聞。師曰。闍黎不聞。曰學人親近得不。師曰。仔細踟躕看　上堂。如來明星現時成道。有僧問。如何是明星現時成道。師曰。近前來。近前來。僧近前。師以拄杖打趂　上堂。有僧出禮拜曰。請師答話師。召大眾。大眾舉頭。師便下座　上堂。良久。有僧出禮拜。師曰。太遲生。僧應諾。師曰。這漆桶　上堂。有解問話者。置將一問來。僧出禮拜曰。請師鑒。師曰。拋鈎釣鯤鯨。釣得箇蝦蟇。曰和尚莫錯。師曰。朝走三千。暮走八百。作麼生。僧無語。師便打　上堂。僧問。如何是本源。師拈起拄杖曰。若是提起。即向上去也。僧又問。如何是本源。師曰。南贍部洲。北鬱單越。問普賢為什麼騎象。文殊為什麼騎師子。師曰。我也無象。也無師子。且騎佛殿。出三門去也。問如何是教意。師曰。山河大地。又曰。正好辨猶是曲說教意。若約提綱即未在。問一切智通無障礙時如何。師曰。掃地潑水。相公來問。隨流認得性時如何。師曰。東堂月朗西堂闇。問如何是三乘教外別傳底事。師曰。你若不問。我即不答。你若問。我即朝到西天。暮歸唐土。僧曰。乞師指示。師曰。一不成。二不是。問如何是祖師西來意。師曰。青天白日寱語作麼。問如何是佛法大意。師曰。日裏麒麟看北斗。問學人到這裏。為什麼道不得。師曰。野狐窟裏坐。問不落古人。是何曲調。師拽拄杖。便下座　問如何是佛法大意。師曰。面南看北斗　問古人斬蛇意旨如何。師便打　問。如何是和尚家風。師曰。闍黎受戒太早　問。如何是賓中主。師曰。騎一問。曰如何是主中主。師曰。叉手著。曰賓主相去多少。師曰。如眼如目。曰合談何事。師曰。三九二十七　問自到和尚法席不會。乞師指示。師曰。截却你頭得麼　問乞師指示。令學人頓息昏迷。師曰。襄州米作麼價　問二尊相見時如何。師曰。不是偶然　上堂。天帝釋與釋迦老子。在中庭裏相爭。佛法甚閙。便下座　問如何是曹溪的的意。師曰。老僧愛瞋不愛喜。曰為什麼如此。師曰。路逢劒客須呈劒。不是詩人不獻詩　問二尊相見。共談何事。師曰。不決即道　問人天交接。其意如何。師曰。對眾呈機　上堂。和尚子。且須明取衲僧鼻孔。且作麼生是衲僧鼻孔。乃曰。摩訶般若波羅蜜。今日大普請。便下座　問如何是西來意。師曰。山河大地。曰向上更有事也無。師曰有。曰如何是向上事。師曰。釋迦老子在西天。文殊菩薩居東土　問父母俱喪時如何。師曰。俱喪且置。那箇是你父母。曰苦痛深。師曰。灼然灼然　問如何是大施主。師曰。對機不辨　問徹底冥濛底人來。師如何拯濟。師曰。兩重公案。一狀領過　問說教當為何人。師曰。近前來。高聲問。僧近前問。師便打　問和尚年多少。師曰。七九六十八。曰為什麼七九六十八。師曰。我為你減却五年　上堂。和尚子。直饒你道有什麼事。猶是頭上安頭。雪上加霜。棺木裏眨眼。灸瘢上更著艾爝。這箇是一場狼籍不少也。你合作麼生。各自覓箇託生處好。莫空遊州獵縣。祇欲揑搦閒言語。待老和尚口動。便問禪問道。向上向下。如何若何。大卷抄將去。𡎺向皮袋裏卜度。到處火爐邊。三箇五箇。聚頭舉口。喃喃地便道。這箇是公才語。這箇是就處打出語。這箇是事上道底語。這箇是體語體。汝屋裏老爺老孃。噇却飯了。祇管說夢。便道我會佛法了也。將知與麼行脚。驢年得休歇麼。更有一般底。纔聞說箇休歇處。便向陰界裏。閉目合眼。老鼠孔裏作活計。黑山下坐鬼趣裏體當。便道我得箇入路也。還夢見麼。這般底打殺萬箇。有什麼罪過。喚作打底。不遇作家。至竟祇是箇掠虗漢。你若實有箇見處。拈將來。共汝商量莫空過。不識好惡。謥謥詷詷地。聚頭說葛藤。莫教老僧見捉來。勘不相當槌折腰。莫言不道。汝皮下還有血麼。到處自欲受屈作麼。這盡是野狐羣隊。總在這裏作麼。以拄杖一時趂下　問十方薄伽梵。一路涅槃門。如何是一路涅槃門。師曰。我道不得。曰和尚為什麼道不得。師曰。是你舉話即得　問如何是說法。師曰。大眾久立。速禮三拜。曰如何是隨意說。師曰。晨時有粥。齋時有飯。曰如何是隨宜說。師曰。三德六味。施佛及僧。曰如何是方便說。師曰。是汝鼻孔重三斤半。曰如何是大悲說。師曰。歸依佛法僧　問生死根源即不問。如何是目前三昧。師曰。犵獠舌頭三千里。曰今日得遇和尚也。師曰。放你三十棒　問乞師指示。師曰。上大人丘乙己。曰學人不會。師曰。化三千七十士　問不離三德六味。還有佛法也無。師曰。祇怕你不問。曰請師道。師曰。三德六味。施佛及僧　上堂。眼睫橫亘十方。眉毛上透乾坤。下透黃泉。須彌山塞却汝咽喉。還有會處麼。若會得。拽取占波國。共新羅國鬬額　上堂。江西即說君臣父子。湖南即說他不與麼我此間。即不如此。良久曰。汝還見壁麼　上堂。去去遞相鈍置。有什麼了時。却問眾曰。我與麼道。還有過麼　問如何是祖師西來意。師曰。一不得問。曰諾。師咄曰。話也不領　問今日供養羅漢。羅漢還來也無。師曰。汝若不問。我即不道。曰請師道。師曰。三門頭合掌。佛殿裏裝香　問如何是衲僧本分事。師曰。南有雪峰。北有趙州。曰請和尚不繁辭。師曰。不得失却問頭。曰諾。師便打　問承古有言。會即事同一家。不會即離牙擘齒。如何得事同一家。師曰。亂走作麼　上堂。從上來且是箇什麼事。如今抑不得已。且向汝諸人道。盡大地有什麼物。與汝為對為緣。若有針鋒。與汝為隔為礙。與我拈將來。喚什麼作佛作祖。喚什麼作山河大地日月星辰。將什麼為四大五蘊。我與麼道。喚作三家村裏老婆說話。忽然遇著本色行脚漢。聞與麼道。把脚拽向堦下。有什麼罪過。雖然如此。據箇什麼道理。便與麼。莫趂口快向這裏亂道。須是箇漢始得。忽然被老漢脚跟下尋著。勿去處。打脚折。有什麼罪過。既與麼。如今還有問宗乘中話麼。待老漢答一轉了。東行西行。有僧擬問次。師以拄杖劈口打。便下座　問師子嚬呻時如何。師曰。嚬呻且置。試哮吼看。僧應諾。師曰。這箇是老鼠啼　上堂。我有一句語。不敢望你會。還有人舉得麼。良久曰。將謂胡鬚。亦更有赤鬚胡。便下座　上堂。不得已且作死馬醫。向汝道。是箇什麼是東是西。是南是北。是有是無。是見是聞。是向上是向下。是與麼是不與麼。這箇喚作三家村裏老婆說話。是你有幾箇。到此境界相當。即相當不相當。靜處薩婆訶。便下座　上堂。諸方老和尚道。須知有聲色外一段事。似這箇語話。誑𧬵人家男女。三間法堂裏。獨自妄想。未曾夢見我本師宗旨在。作麼生消得他信施。臘月三十日。箇箇須償他始得。任汝𨁝跳去。是你諸人。各自努力。珍重　問目前無一法。還免得生死不。師曰。你驢年未免得在　問如何是道。師曰去。曰學人不會。乞師道。師曰。闍黎公驗分明。何在重判　問維摩一默。還同說也無。師曰。痛領一問。曰與麼則同說也。師曰。適來道什麼　問如何是清淨法身。師曰。花藥欄。曰便與麼會時如何。師曰。金毛師子　上堂。因聞鐘鳴乃曰。世界與麼廣闊。為什麼鐘聲披七條　上堂。不可雪上加霜去也。珍重。便下座　上堂。諸方老禿奴。曲木禪床上坐地。求名求利。問佛答佛。問祖答祖。屙屎送尿也。三家村裏老婆傳口令相似。識箇什麼好惡。總似這般底。水也難消　上堂。人人自有光明在。看時不見暗昏昏。便下座　師入京。在受春殿。聖上問。如何是禪。師曰。皇帝有敕。臣僧對　師在文德殿赴齋。有鞠常侍問。靈樹果子熟也未。師曰。什麼年中得信道生　上堂。你諸人。無端走來這裏覓什麼。老僧祇解喫飯屙屎。別解作什麼。你諸方行脚。參禪問道。我且問你。諸方參得底事作麼生。試舉看。又曰。中間𧬵汝屋裏老爺得麼。向老漢𦜇臀後。覓得些子㖒唾。嚼將為自己。便道我解禪解道。饒你念得一大藏教。擬作麼生去。古人事不得已。見你亂走。向汝道。菩提涅槃是埋沒你。是釘橛繫却你。又見你不會。向汝道。非菩提涅槃。知是般事。早是不著便也。又更覓他注解這般底。從上來總似這般。何處到今日。我向前行脚時。有一般人。與我注解。他是不惡心。被我一日覷見。是一場笑具。是我三五年不死。這般底一斧打折脚。如今諸方。大有出世紐揑。你何不去彼中。在這裏覓什麼乾屎橛。師便下地。以拄杖一時打趂。下去　問如何萬法一決。師曰。莫教失却問　問死中得活時如何。師曰。朝行三千。夜行八百　問大眾雲集。合談何事。師曰。今日放下。令行去也。僧禮拜。師便打　問如何是學人自己。師曰。怕我不知　問如何是透法身句。師曰。海晏河清　道士問。視聽無聲無形。老君說了也。雲門一句。請師指示。師曰。迢然西天路。士無語。師擬下座。士曰。再請師舉揚宗旨。師曰。道得底出來。眾無對。師曰。與麼則辜負請主去也。便下座　上堂。大眾集定。師乃拈起拄杖曰。不得已。且向這裏會取。看看。三門在露柱上。便下座　示眾。任你橫說豎說。未是宗門苗裔。若據宗門苗裔。是甚熱椀鳴。三乘十二分教說夢。達磨西來說夢。若有老宿開堂。為人說法。將利刀殺却百千萬箇。有什麼過。又曰。將謂合有與麼說話底道理　示眾。拈槌豎拂。彈指揚眉。一問一答。並不當向上宗乘。僧便問。如何是向上宗乘。師曰。地下閻浮。大家總道得。祇如閙市裏坐朝時。猪肉案頭。茅坑裏蟲子。還有超佛越祖之談麼。僧曰。有底不肯。師曰。有底不肯。不可商量時便有。不商量時便無也。若約那箇語話。體上會事。直言未到。見解偏枯　示眾。我尋常道。一切聲是佛聲。一切色是佛色。盡大地是法身。枉作箇佛法中見。如今見拄杖。但喚作拄杖。見屋但喚作屋　示眾。作而無作。用而無用。乃拈起拄杖曰。不是用而無用。喚什麼作拄杖　示眾。舉丹霞曰。百骸俱潰散。一物鎮長靈。師曰。拄杖不可不靈也。喚什麼作百骸。甚處得來　示眾。舉一切賢聖。皆以無為法。而有差別。師曰。拄杖不是無為法。一切不是無為法　示眾。舉誌公云。雞鳴丑。一顆圓光明已久。師曰。腦後即不問。你三千里外。道將一句來　示眾。舉睦州喚僧。趙州喫茶入水之義。雪峰輥毬。歸宗拽石。經頭[米-木+八]字。國師水椀。羅漢書字。諸佛出身處。東山水上行。總是向上時節　示眾。直得觸目無滯。達得名身句身一切法空。山河大地是名。名亦不可得。喚作三昧性海俱備。猶是無風匝匝之波。直得忘知於覺。覺即佛性矣。喚作無事人。更須知有向上一竅在　示眾。一切處無不是說法。打鐘打鼓時。不可不是。若與麼。一切處亦不是有。一切處亦不是無　示眾。不可說時即有。不說時便無也。若約提唱即未在。為人門中即得　示眾。舉生死涅槃。合成一塊。乃拈起扇子曰。是什麼。不是合成一塊得。與麼不靈利。直饒與麼也。是鬼窟裏作活計　示眾。舉僧問南泉。牛頭未見四祖時。為什麼百鳥銜花獻。泉曰步步蹋佛階梯。僧曰見後為什麼不銜花獻。泉曰直饒不來。猶較王老師一線道。師曰。南泉祇解步步登高。不解從空放下。僧曰。如何是步步登高。師曰。香積世界。僧曰。如何是從空放下。師曰。填溝塞壑　示眾。若問佛法兩字。東西南北。七縱八橫。朝到西天。暮歸唐土。雖然如此。向後不得錯舉　示眾。舉祖師偈曰。心隨萬境轉。轉處實能幽。僧問。如何是轉處實能幽。師曰。犵獠舌頭。老僧倒走三千里。曰如何是隨流認得性。師曰。饅頭䭔子。摩訶般若波羅蜜　示眾。舉玄沙與韋監軍茶話次。軍曰。占波國人語話稍難辨。何況五天梵語。還有人辨得麼。玄沙提起托子曰。識得這箇即辨得。師曰。玄沙何用繁辭。又曰。適來道什麼。又曰。有什麼難辨　示眾。舉古人曰。以空名召空色。師曰。拄杖不是空　示眾。舉南泉曰。自小養一頭水牯牛。擬向溪東放。不免食他國王水草。擬向溪西放。不免食他國王水草。不如隨處納些些。他總不見。師曰。南泉水牯牛。隨處納些些。你道。在牛內納。牛外納。直饒你向這裏。說得納處分明。我更問你。索牛在(長慶曰。你道。□人前頭為人。後頭為人)　示眾。舉王大王向雪峰道。擬蓋一所佛殿去如何。峰曰。大王何不蓋取一所空王殿。大王曰。請師樣子。峰展兩手。師曰。一舉四十九　示眾。舉報慈讚龍牙偈曰。日出連山。月圓當戶。不是無身。不欲全露。有僧問。請師全露。龍牙撥開帳子曰。還見麼。僧曰不見。牙曰。將眼來。後報慈聞舉曰。龍牙祇道得一半。師令僧舉。我與你道。其僧便舉。師曰。我不妨與你道　示眾。諸方盡向繩墨裏脫出。我者裏即不然。僧問。未審和尚如何。師曰。草鞋三十文買。舉攬真成立。色相宛然。一切法不遷。僧便問。作麼生是不遷。師曰。還見燈籠麼。僧曰見。師曰。靜處薩婆訶　師唱道靈樹雲門。凡三十載。機緣語句。備載廣錄。以後漢隱帝乾祐己酉四月十日順寂。塔全身於方丈。後十八載。宋太祖乾德丙寅。示夢阮紹莊曰。與吾寄語秀華宮使特進李托。奏請開塔。遂致奉敕迎請內庭供養。逾月方還。因改寺為大覺。諡大慈雲匡真弘明禪師。

　　南嶽下七世

　　雲門偃禪師法嗣

　　韶州白雲子祥實性禪師

　　初住慈光院。廣主召入府說法。時有僧問。覺華纔綻。正遇明時。不昧宗風。乞師方便。師曰。我王有令　問祖意教意是同是別。師曰不別。曰恁麼則同也。師曰。不妨領話　問諸佛出世。普徧大千。白雲一會如何舉揚。師曰。賺却幾人來。曰恁麼則四眾何依。師曰。沒交涉　問即心即佛。示誨之辭。不涉前言。如何指教。師曰。東西且置。南北作麼生　問如何是和尚家風。師曰。石橋那畔有。這邊無。會麼。曰不會。師曰。且作丁公吟　問衣到六祖。為甚麼不傳。師曰。海晏河清　問從上宗乘如何舉揚。師曰。今日未喫茶　上堂。諸人會麼。但向街頭市尾。屠兒魁劊。地獄鑊湯處會取。若恁麼會得。堪與人天為師。若向衲僧門下。天地懸殊。更有一般底。祇向長連床上作好人去。汝道。此兩般人。那箇有長處。無事珍重　問僧。甚麼處來。曰雲門來。師曰。裏許有多少水牛。曰一箇兩箇。師曰。好水牛　問僧。不壞假名。而談實相。作麼生。僧指椅子曰。這箇是椅子。師以手撥椅曰。與我將鞋袋來。僧無對。師曰。這虗頭漢(雲門聞乃曰。須是我祥兄始得)　師將示滅。白眾曰。某甲雖提祖印。未盡其中事。諸仁者。且道。其中事作麼生。莫是無邊中間內外是否。若如是會。即大地如鋪沙。良久曰。去此即他方相見。言訖而寂。

　　鼎州德山緣密圓明禪師

　　上堂。僧堂前事時人知有。佛殿後事作麼生　上堂。我有三句語。示汝諸人。一句函葢乾坤。一句截斷眾流。一句隨波逐浪。作麼生辯。若辯得出。有參學分。若辯不出。長安路上輥輥地　僧問。如何是透法身句。師曰。三尺杖子攪黃河　問百花未發時如何。師曰。黃河渾底流。曰發後如何。師曰。幡竿頭指天　問不犯辭鋒時如何。師曰。天台南嶽。曰便恁麼去時如何。師曰。江西湖南　問佛未出世時如何。師曰。河裏盡是木頭船。曰出世後如何。師曰。這頭蹋著那頭掀　上堂。與麼來者。現成公案。不與麼來者。垛生招箭。總不與麼來者。徐六擔板。迅速鋒鋩。猶是鈍漢。萬里無雲。青天猶在　上堂。但參活句。莫參死句。活句下薦得永劫無滯。一塵一佛國。一葉一釋迦。是死句。揚眉瞬目。舉指豎拂。是死句。山河大地。更無誵訛。是死句。時有僧問。如何是活句。師自。波斯仰面看。曰恁麼則不謬去也。師便打　上堂。舉臨濟示眾曰。恁麼來者。恰似失却。不恁麼來者。無繩自縛。十二時中。莫亂斟酌。會與不會。都盧是錯。分明與麼道。一任天下人貶剝。師曰。古鏡闊一丈。屋梁長三尺。是汝鉢盂鐼子闊多少　上堂。俱胝和尚。凡有扣問。祇豎一指。寒則普天寒。熱則普天熱　問己事未明。如何辯得。師曰。須彌山頂上。曰便恁麼去時如何。師曰。脚下水淺深　問達磨未來時如何。師曰。千年松倒挂。曰來後如何。師曰。金剛努起拳　問師未出世時如何。師曰。佛殿正南開。曰出世後如何。師曰。白雲山上起。曰出與未出。還分不分。師曰。靜處薩婆訶　問如何是和尚家風。師曰。南山起雲。北山下雨　問如何是應用之機。師喝。僧曰。祇這箇。為復別有。師便打　問大用現前。不存軌則時如何。師曰。黑地打破甕。僧退步。師便打　問佛未出世時如何。師曰。猢猻繫露柱。曰出世後如何。師曰。猢猻入布袋　問文殊與維摩。對談何事。師曰。并汝三人。無繩自縛　問如何是佛。師曰。滿目荒榛。曰學人不會。師曰。勞而無功　問盡大地致一問不得時如何。師曰。話墮也。曰大眾總見。師便打　問無踪無跡。是甚麼人行履。師曰。偷牛賊　問羚羊未挂角時如何。師曰。獵屎狗。曰挂後如何。師曰。獵屎狗　問牛頭未見四祖時如何。師曰。秋來黃葉落。曰見後如何。師曰。春來草自青。

　　岳州巴陵新開院顥鑒禪師

　　初到雲門。門曰。雪峰和尚道。開却門。達磨來也。我問。你作麼生。師曰。築著和尚鼻孔。門曰。地神惡發。把須彌山一摑。𨁝跳上梵天。拶破帝釋鼻孔。你為甚麼向日本國裏藏身。師曰。和尚莫瞞人好。門曰。築著老僧鼻孔。又作麼生。師無語。門曰。將知你祇是學語之流　師住後。更不作法嗣書。祇將三轉語上雲門。僧問。如何是道。師曰。明眼人落井。問如何是吹毛劒。師曰。珊瑚枝枝撐著月。問如何是提婆宗。師曰。銀椀裏盛雪。門曰。他後老僧忌日。祇消舉此三轉語。足以報恩。自後忌辰。果如所囑　僧問。祖意教意。是同是別。師曰。雞寒上樹。鴨寒下水　問三乘十二分教即不疑。如何是宗門中事。師曰。不是衲僧分上事。曰如何是衲僧分上事。師曰。貪觀白浪。失却手撓　問僧。遊山來。為佛法來。曰清平世界。說甚麼佛法。師曰。好箇無事禪客。曰蚤是多事了也。師曰。上座去年在此過夏了。曰不曾。師曰。與麼則先來不相識。下去　師將拂子遺僧。僧曰。本來清淨。用拂子作甚麼。師曰。既知清淨。切勿忘却(梁山觀別曰。也須拂却)。

　　隨州雙泉山師寬明教禪師

　　上堂。舉拂子曰。這箇接中下之人。時有僧問。上上人來時如何。師曰。打鼓為三軍　問向上宗乘。如何舉唱。師曰不敢。曰恁麼則含生有望。師曰。脚下水深淺　問凡有言句。盡落有無。不落有無時如何。師曰。東弗于逮。曰這箇猶落有無。師曰。支過雪山西　僧問洞山初和尚。如何是佛。山曰麻三斤。師聞之乃曰。向南有竹。向北有木　問不可以智知。不可以識識時如何。師曰。不入這箇野狐群隊　問如何是定。師曰。鰕跳不出斗。曰如何出得去。師曰。南山起雲。北山下雨　問北斗裏藏身。意旨如何。師曰。鷄寒上樹。鴨寒下水　問豎起杖子。意旨如何。師曰。一葉落知天下秋　師遊山回。首座同眾出接。座曰。和尚遊山𡾟嶮不易。師提起拄杖曰。全得這箇力。座乃奪却。師放身便倒。大眾皆進前扶起。師拈拄杖。一時趂散。回顧侍者曰。向道全得這箇力　師一日訪白兆。兆曰。老僧有箇木魚頌。師曰。請舉看。兆曰。伏惟爛木一橛。佛與眾生不別。若以杖子擊著。直得聖凡路絕。師曰。此頌。有成褫。無成褫。兆曰。無承褫。師曰。佛與眾生不別。聻。侍僧救曰。有成褫。師曰。直得聖凡路絕。聻。當時一眾失色　問新年頭還有佛法也無。師曰無。曰日日是好日。年年是好年。為甚却無。師曰。張公喫酒李公醉。僧曰。老老大大。龍頭蛇尾。師曰。明教今日失利。

　　益州青城香林院澄遠禪師

　　漢州綿竹上官氏子。在眾日。普請鉏草次。有一僧曰。看俗家失火。師曰。那裏火。曰不見那。師曰。不見。曰這瞎漢。是時一眾皆言。遠上座敗闕。後明教寬聞舉。歎曰。須是我遠兄始得　住後。僧問。美味醍醐。為甚麼變成毒藥。師曰。導江紙貴　問見色便見心時如何。師曰。適來甚麼處去來。曰心境俱忘時如何。師曰。開眼坐睡　問北斗裏藏身。意旨如何。師曰。月似彎弓。少雨多風　問如何是諸佛心。師曰。清則始終清。曰如何領會。師曰。莫受人謾好　問如何是祖師西來意。師曰。踏步者誰　問如何是和尚妙藥。師曰。不離眾味。曰喫者如何。師曰。唼啗看　問如何是室內一盌燈。師曰。三人證龜成鼈　問如何是衲衣下事。師曰。臘月火燒山　問大眾雲集。請師施設。師曰。三不待兩　問如何是學人時中事。師曰恰恰　問如何是元。師曰。今日來。明日去。曰如何是元中元。師曰。長連床上　問如何是香林一脉泉。師曰。念無間斷。曰飲者如何。師曰。隨方斗秤　問如何是衲僧正眼。師曰。不分別。曰照用事如何。師曰。行路人失脚　問萬機俱泯迹。方識本來人時如何。師曰。清機自顯。曰恁麼則不別也。師曰。方見本來人　問魚遊陸地時如何。師曰。發言必有後救。曰却下碧潭時如何。師曰。頭重尾輕　問但有言句盡是賓。如何是主。師曰。長安城裏。曰如何領會。師曰。千家萬戶　問如何是西來的的意。師曰。坐久成勞。曰便回轉時如何。師曰。墮落深坑　問如何是無縫塔師曰。合掌當胸。曰如何是塔中人。師曰露也　問教法未來時如何。師曰。閻羅天子。曰來後如何。師曰。大宋國裏　問一子出家。九族解脫。目連為甚麼母入地獄。師曰確　問如何是平常心。師曰。早朝不審。晚後珍重　上堂。是汝諸人。盡是擔鉢囊。向外行脚。還識得性也未。若識得。試出來道看。若識不得。祇是被人熟謾將去。且問汝諸人。是汝參學日久。用心掃地煎茶。遊山翫水。汝且釘釘。喚甚麼作自性。諸人且道。始終不變不異。無高無下。無好無醜。不生不滅。究竟歸於何處。諸人還知得下落所在也未。若於這裏知得所在。是諸佛解脫法門。悟道見性。始終不凝不慮。一任橫行。一切人。不奈汝何。出言吐氣。實有來處。如人買田。須是收得元本契書。若不得他元本契書。終是不穩。遮莫經宮判狀。亦是不得。其奈不收得元本契書。終是被人奪却。汝等諸人。參禪學道。亦復如是。還有人收得元本契書麼。試拈出看。汝且喚甚麼作元本契書。諸人試道看。若是靈利底。纔聞與麼說著。便知去處。若不知去處。向外邊學得千般巧妙。記持解會。口似傾河。終不究竟。與汝自己。天地差殊。且去衣鉢下。體當尋覓看。若有箇見處。上來這裏道看。老僧與汝證明。若覓不得。且依行隊去　將示寂。辭知府宋公璫曰。老僧行脚去。通判曰。這僧風狂。八十歲行脚去那裏。宋曰。大善知識。去住自由。師謂眾曰。老僧四十年。方打成一片。言訖而逝。塔於本山。

　　襄州洞山守初宗慧禪師

　　鳳翔良原傅氏子。兒時。聞鐘梵聲輙不食。危坐終日。年十六。跪求母呂氏出家。呂許之。依渭州崆峒志諗剃髮。詣涇州舍利律師淨圓受具。始遊律講。旋棄去。首參雲門。門問。近離甚處。師曰查渡。門曰。夏在甚處。師曰。湖南報慈。曰幾時離彼。師曰。八月二十五。門曰。放汝三頓棒。師至明日。却上問訊。昨日蒙和尚放三頓棒。不知過在甚麼處。門曰。飯袋子。江西湖南。便恁麼去。師於言下大悟。遂曰。他後向無人烟處。不蓄一粒米。不種一莖菜。接待十方往來。盡與伊抽釘拔楔。拈却炙脂帽子。脫却鶻臭布衫。教伊洒洒地。作箇無事衲僧。豈不快哉。門曰。你身如椰子大。開得如許大口。師便禮拜　住後上堂。楚山北面。漢水南江。擊法鼓而會禪徒。舉宗風而明祖道。若以揚眉瞬目。豎拳豎指。謦欬咳嗽。是廚中拭鉢帛。道什麼。會也無。也是衲僧破草鞋。者瞎漢。者漆桶。是箇弄精魂鬼。總與麼總不與麼。是東司頭廁籌子。以此稱提從上來事。盡是邪魔所作謗大乘。與你天地懸殊。且道。衲僧據什麼道理。出來對眾道看。折脚鐺子。各出一隻手。貴得宗乘不斷。亦表叢林有人。有麼。若無。洞山不惜眉毛。打葛藤去也。葛藤之事。只在目前。萬象森羅。乾坤大地。百千諸佛。日月星辰。地獄三途。起心動念。每日經歷。皆是諸德自己。何不向這裏體當尋覓看。驀然覰得。倜儻分明。不虗行脚。也自得箇安樂田地。洞山此語。且作死馬醫。若據明眼衲僧。將草鞋驀口𡎺。還怪得他也無。怪即不怪。你道憑箇什麼。捉得將來。脚跟下推尋。毫末參差。搥折你脚。莫麤心好。便下座　問列祖陞堂。人天堅請。不昧宗乘。乞師指示。師曰。頭鬅鬠。耳卓朔。曰一句流通。人天聳耳。師曰。墨黲襴衫日裏曬。曰師唱誰家曲。宗風嗣阿誰。師曰。重言不當吃　問赤水求珠。猶是人間之寶。和雲唱出。猶非格外之談。未審今日將何示人。師曰。夜聞祭鬼鼓。朝聽上灘歌　問言超象表青霄外。出語幽玄事若何。師曰。岸上行人聲有韻。船中漁父和不齊。曰幽玄事若何。師曰。鈎長線短　問從上來事。未有人當頭道得。請師當頭道。師曰。八十翁翁不拄杖　問聞師引出潭中意。直透青霄事若何。師曰。甲己之年丙作首。曰今日事若何。師曰。大好雪晴　問如何是佛。師曰。麻三斤　問海竭人亡時如何。師曰。大難得。曰便與麼去時如何。師曰。雲在青天水在瓶　問道本無言。如何理論。師曰。十里鼓　問如何是古佛心。師曰。巢知風。穴知雨　問牛頭未見四祖時如何。師曰。楖𣗖木拄杖。曰見後如何。師曰。竇八布衫　問佛法兩字即不問。如何是從上來事。師曰。眼裏瞳人吹木笛　問百尺竿頭須進步。如何是進底步。師曰。炎裏放木鵞　問如何是諸佛出身處。師曰。寒山不語拾得笑　問纔生便死時如何。師曰。鍾馗解舞十八拍　問如何是正法眼。師曰。紙撚無油　問智不落千差。請即通不犯。師曰。蒸餅搵餳　問心未生時。法在什麼處。師曰。池中荷葉動。决定有魚行　問不當之言。請師不發。師曰。水流霧下。曰誠如是言。師曰。人無遠慮。必有近憂。曰與麼則因地而倒。因地而起。師曰。不當之言不發　問佛及涅槃。並為增語。理既如此。事又作麼生。師曰。釋迦老子誠實之言　問如何是禪不禪。師曰。猢猻摘仙果。問諸上善人。皆說不二法門。維摩默然。意旨如何。師曰。無目不畵眉　問如何是學人入理之門。師曰。陽烏啼時西嶺上　問如何是學人本源。師曰。山高雲峻　問心非意想。道絕功勳。如何是心。師曰。燕子不入楚。曰如何是道。師曰。還我話頭來　問幻與非幻。未是學人極則處。如何是入理之談。師曰。八十翁翁牙不動　問見境不動時如何。師曰。眉長三尺二。曰如何是見境不動底事。師曰。鼻孔占却三畝地　上堂。法鼓纔動。大地全收。諸德在鼓聲裏來往。還知也無。對眾道看。若道不得。被洞山熱瞞　上堂。即心即佛。破執二疑。非心非佛。止宿草庵。且居門外。向上一路。千聖不傳。葛藤言語。作麼生是衲僧分上事。良久曰。拈得出來。也是破草鞋　問天堂地獄。是什麼人居止。師曰。洞山　問如何是法身。師曰。穿靴水上行。曰莫便是否。師曰。水上烏龜頭赫赤　問作止任滅。猶是禪那之病。如何免得。師曰。梵僧不袒肩　問未問未答。如何商量。師曰。持鉢不得。撲破鉢盂　問金烏出海耀天地。與此光陰事若何。師曰。崑崙渡海誇珍寶。波斯門下騁鬚多　上堂。無邊剎境。自他不隔於毫端。洞山魚鼓聲動。延慶白馬鷲嶺谷隱師僧。盡隊隊入僧堂裏喫飯。諸德識得幾箇。對眾道看。若向這裏道得。即有可良善不無行脚。若道不得。閻老徵你草鞋錢有日在　問超佛越祖人難得。請師一句顯根源。師曰。裁衫錯却領　問古寺清幽。如何辯主。師曰責。曰有何方便。得覩慈悲。師曰。焚香胡跪　問不斷佛種。請師一言。師曰。犯著太白星　問遍地黃金便與麼用時如何。師曰。滿天列宿。白日下雨　上堂。諸德提將鉢囊拄杖。千鄉萬里行脚。葢為生死不明。要得達法悟道。到處豈無親覲尊宿善知識。若為你解粘去縛。道眼分明。甄別是非。堪為師匠。即便抝折拄杖。高挂鉢囊。取箇徹頭。莫愁不成辦。或若開口動舌。說向上向下。這邊那邊。玄會妙會。道出道入。君臣父子。明體明用。盡是謗般若。埋沒宗風。不識好惡尿床鬼子。帶累後人。無有了日。拽下繩床落。脊棒趂出三門。再教行脚。與伊為增上緣。也與示門出得氣。更向其中。叉手竝脚。唱諾。撮他野狐涎唾。自肯自重云。得和尚為我揀為我說。得箇安樂處。還睡覺也未。還洒洒也未。喚作病不遇良醫。悞服他毒藥。認得箇驢鞍橋。喚作阿爺下頷。與你本分事。有什麼交涉。將知你一生行脚。只是踏破草鞋。始終成得箇不唧𠺕漢。下去　問尅己求真。是修行人之大錯。能辯邪正。猶乖道體。未審如何修證。師曰。六隻骰子一時赤　問不在內。不在外。不在中間。未審在什麼處。師曰。偏衫不葢體　問如何是學人自己。師曰。親人不著便問。萬緣俱罷。六戶齊寧時如何。師曰。天晴不肯去。曰便與麼去時如何。師曰。須待雨淋頭　問盡大地人來。如何指示。師曰。舌頭拄上腭　問請師出榍。師曰。七顛八倒　問心境未明時如何。師曰。吐舌至頂相　問大藏教是一場是非。學人親切請師道。師曰。有手不彈指　問天皇打典座意如何。師曰。喫酒不謝座　問如何是學人究竟事。師曰說。曰未審說箇什麼。師曰。泥裏撼樁　問如何趣向。即得至理無差。師曰。垂鈎水上。曰與麼則謬向途中枉施功。師曰。自知較一半　問但得本莫愁末。如何是學人本。師曰。草鞋無底　問如何是塵劫不昧底事。師曰。脫衣不渡水　問添一減一。理歸何所。師曰。三年一閏　問真修道人。不見世間過。未審世間有什麼過。師曰。兩非著緋。一人著皂　問烟雲不到處喚作什麼。師曰。燒錢不及時。曰與麼則劃地作佛像去也。師曰。自屎不覺臭　問三身中。阿那身說法。師曰。親言出親口　問如何是說底口。師曰。還我話頭來　問如何是撥塵見佛底句。師曰。楚山頭上播紅旗　問心不是佛。智不是道。還有過也無。師曰。知他大小　問生死根源。請師指箇入路。師曰。頭破額裂。曰學人不會。乞師指示。師曰。天上天下　問承古有言。天得一以清。地得一以寧。君王得一以治天下。衲僧得一時如何。師曰。五九四十五。太陽來入戶　問佛法禪道。是同是別。師曰。梳頭不洗面　問明月當空。如何鑒照。師曰。量之不足　問諸方盡在繩墨裏。未審和尚此間如何。師曰。篙箭射須彌　問扶籬摸壁。時人盡知。諸佛正法眼。請師直指。師曰。夢裏打三更　問十二時中。行住坐臥。自省覺時如何。師曰。看人喫飯。曰爭奈樹影不斜何。師曰。親言出親口　問一法若有。毗盧墮在凡夫。萬法若無。普賢失其境界。未審如何即是。師曰。眼裏瞳人築氣毬　問森羅及萬象。皆從一法所印。如何是一法。師曰。要你眼作什麼。曰還許學人受用也無。師曰。可惜許　問金鍮現前。請師辯。師曰。兩脚蝦蟇吞却月　問的言無證時如何。師曰。牙疼灸左耳。曰甘苦常言。師曰。聽事不真。喚鐘作甕　問如何是不歷巨海獲驪珠底人。師曰。四手八臂　問久昧衣珠。請師指示。師曰。磁石不攝針　問彎彎似月。廓落三星。西土即無。此間事如何。師曰。東南西北　問十二時中。如何得與道相應去。師曰。拈東摸西　問從上宗乘。請師垂示。師曰。老鴉線斷　問一念未生。為什麼不見自己。師曰。劃地成牢　問盡未來際。遍法界中。盡此一句時如何。師曰。有錢千里通。無錢隔壁聾　上堂。還丹一顆。點銕成金。至理一言。轉凡成聖。世間法亦復如是。洞山且問諸德。作麼生是轉凡成聖底道理。試對眾道看。雖然不出頭。肚裏道了也。作麼生是轉凡成聖底道理。且道。轉箇什麼。莫瞌睡作麼生。莫是一喝一棒麼。如此見解。是街頭巷尾。打銕磬輪。木槵數珠。念喝囉怛那行者輩見解。在你衲僧家。合作麼生。須是具眼方能辯邪正。莫只與麼過。諸德。時不待人。切須努力。睡一覺起來。看取是什麼道理。久立珍重　問不與萬法為侶底人。還有向上事也無。師曰。道士頭戴冠　問如何是佛。師曰。灼然諦當　問如何是三寶。師曰。商量不下　問如何是清淨法身。師曰。醬甕裏蛆兒　問一箭便中時如何。師曰過。曰過在什麼處。師曰著　宋太宗太平興國辛巳。賜徽號紫伽黎。特旌異之。住山四十年。道徧天下。淳化庚寅七月。無疾跏趺而化。閱世八十有一。坐夏六十有五。塔於本山之左隴。

　　洪州泐潭道謙禪師

　　僧問。如何是泐潭家風。師曰。闍黎到來幾日也　問但有纖毫即是塵。不有時作麼生。師以手掩兩目　問當陽舉唱。誰是聞者。師曰。老僧不患耳聾　問悟本無門。如何得入。師曰。阿誰教汝恁麼問。

　　金陵奉先深禪師

　　江南國主請開堂。纔升座。維那白槌曰。法筵龍象眾。當觀第一義。師便曰。果然不識鈍置殺人。時有僧出問。如何是第一義。師曰。賴遇適來道了也。曰如何領會。師曰。速禮三拜。復曰。大眾且道。鈍置落在阿誰分上　師同清涼明。在眾時。聞僧問法眼。如何是色。眼豎起拂子。或曰雞冠花。或曰貼肉汗衫。三人特往請益。問曰。承聞和尚有三種色語。是否。眼曰是。師曰。鷂子過新羅。便歸眾。時李王在座下不肯。乃白法眼曰。寡人來日致茶筵。請二人重新問話。明日茶罷。備綵一箱劒一口。謂二師曰。上座若問話得是。奉賞雜綵一箱。若問不是。祇賜一劒。法眼陞座。師復出問。今日奉敕問話。師還許也無。眼曰許。師曰。鷂子過新羅。捧綵便行。大眾一時散去。時法燈作維那。乃鳴鐘集眾。僧堂前勘師。眾集。燈問。承聞二上座久在雲門。有甚奇特因緣。舉一兩則來。商量看。師曰。古人道。白鷺下田千點雪。黃鸎上樹一枝花。維那作麼生商量。燈擬議。師打一座具。便歸眾　師同清涼明。到淮河。見人牽網。有魚從網透出。師曰。明兄俊哉。一似箇衲僧相似。明曰。雖然如此。爭如當初不撞入網羅好。師曰。明兄。你欠悟在。明至中夜方省。

　　隨州雙泉郁禪師

　　僧問。如何是第一句。師曰。回頭終不顧。曰如何是第二句。師曰。未語先分付。曰如何是第三句。師曰。連根猶帶苦　上堂。初祖不虗傳。二祖不虗受。彼彼大丈夫。因甚麼到恁麼地。便下座　後住舒州海會。僧問。如何是舒州境。師曰。浣水逆流山露骨。曰如何是境中人。師曰。地有毒蛇沙有虱。

　　韶州披雲智寂禪師

　　僧問。如何是披雲境。師曰。白日沒閒人　問如何是不遷義。師曰。山高不礙白雲飛　問以字不成。八字不是。未審是甚麼字。師曰。聽老僧一偈。以字不是八不成。森羅萬象此中明。直饒巧說千般妙。不是謳阿不是經　問如何是色空。師曰。拾取落花生舊枝　問如何是一塵。師曰。滿目是青山　問如何是毗盧藏中有大經卷。師曰。拈不得。曰為甚拈不得。師曰。特地却成愁。

　　韶州舜峰義韶禪師

　　僧問。正法無言時如何。師曰言。曰學人不會。乞師端的。師曰。兩重公案。曰豈無方便。師曰。無禮難容　問祖意教意。是同是別。師曰。日出東方月落西　僧正到方丈曰。方丈得恁麼黑。師曰。老鼠窟。正曰。放猫兒入好。師曰。試放看。正無對。師拊掌笑　師與老宿渡江次。師取錢與渡子。宿曰。囊中若有青銅片。師揖曰。長老莫笑。

　　南嶽般若寺啟柔禪師

　　僧問。西天以蠟人為驗。此土如何。師曰。新羅人草鞋　問如何是千聖同歸底道理。師曰。未達苦空境。無人不歎嗟　上堂。眾聞板聲集。師因示偈曰。妙哉三下板。知識盡來參。既善分時節。吾今不再三。便下座。

　　潞府妙勝臻禪師

　　僧問。金粟如來。為甚麼却降釋迦會裏。師曰。香山南。雪山北。曰南贍部洲事又作麼生。師曰。黃河水急浪花麤　問如何是向上一路。師曰。一條濟水貫新羅。

　　清涼智明禪師

　　江南主請上堂。僧問。凡有言句。盡落方便。不落方便。請師速道。師曰。國主在此。不敢無禮。

　　潭州南臺道遵法雲禪師

　　上堂。從上宗乘。合作麼生提綱。合作麼生言論。佛法兩字當得麼。真如解脫當得麼。雖然如是。細不通風。大通車馬。若約理化門中。一言纔起。震動乾坤。山河大地。海晏河清。三世諸佛。說法現前。於此明得。古佛殿前同登彼岸。無事珍重　問如何是祖師西來意。師曰。下坡不走　問牛頭未見四祖時如何。師曰。著衣喫飯。曰見後如何。師曰。鉢盂挂壁上　問如何是真如舍一切。師曰分明。曰為甚麼有利鈍。師曰。四天打鼓。樓上擊鐘　問如何是南臺境。師曰。金剛手指天　問如何是色空。師曰。道士著真紅　問十二時中。時時不離時如何。師曰。諦。

五燈全書卷第三十一


卍新纂大日本續藏經第 81 冊 No. 1571 五燈全書


五燈全書卷第三十二

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　雲門宗

　　南嶽下七世

　　雲門偃禪師法嗣

　　韶州雙峰竟欽禪師

　　益州人。開堂日。雲門躬臨證明。僧問。如何是佛法大意。師曰。日出方知天下朗。無油那點佛前燈　問如何是雙峰境。師曰。夜聽水流庵後竹。晝看雲起面前山　問如何是和尚為人一句。師曰。因風吹火　上堂。進一步則迷理。退一步則失事。饒你一向兀然去。又同無情。僧問。如何得不同無情去。師曰。動轉施為。曰如何得不迷理失事去。師曰。進一步。退一步。僧作禮。師曰。向來有人恁麼會。老僧不肯伊。曰請師直指。師便打出　問如何是正法眼。師曰。山河大地　問如何是法王劒。師曰。鉛刀徒逞不若龍泉。曰用者如何。師曰。藏鋒猶不許。露刃更何堪　問賓頭盧應供。四天下還得徧也無。師曰。如月入水　問如何是用而不雜。師曰。明月堂前垂玉露。水晶殿裏璨真珠　有行者問。某甲遇賊來時。若殺即違佛教。不殺又違王敕。未審師意如何。師曰。官不容針。私通車馬　廣主劉氏。嘗親問法要。錫慧真廣悟號。宋太宗太平興國丁丑三月。告門人曰。吾不久去世。汝可就山頂預修墳塔。五月十三日告工畢。師曰。後日子時行矣。及期。會雲門爽溫門舜峰等七人夜話。侍者報三更也。師索香焚之。合掌而逝。閱世六十有八。夏四十八。

　　韶州資福詮禪師

　　僧問。不問宗乘。請師心印。師曰。不答這話。曰為甚麼不答。師曰。不副前言　問覿面難逢處。如何顧鑒咦。乞師垂半偈。免使後人疑。師曰。鋒前一句超調御。擬問如何歷劫違。曰恁麼則東山西嶺。時人知有。未審資福庭前。誰家風月。師曰。且領前話。

　　廣州黃雲元禪師

　　初開堂日。以手拊繩牀曰。諸人還識廣大須彌之座也無。若不識。老僧陞座去也。師便坐。僧問。如何是大漢國境。師曰。歌謠滿路。乃曰。古人道。觸目未曾無。臨機何不道。山僧即不然。觸目未曾無。臨機道甚麼。珍重。

　　廣州龍境倫禪師

　　開堂陞座。提起拂子曰。還會麼。若會。頭上更增頭。若不會。斷頭取活　僧問。如何是龍境家風。師曰。豺狼虎豹　問如何是佛。師曰。勤耕田。曰學人不會。師曰。早收禾　問僧。甚麼處來。曰黃雲來。師曰。作麼生是黃雲郎當媚癡扶躂為人一句。僧無對　示眾曰。作麼生是長連牀上取性一句。道將來。

　　韶州雲門山爽禪師

　　上堂。僧問。如何是佛。師曰。聖躬萬歲　問如何是透法身句。師曰。銀香臺上生蘿蔔。

　　韶州白雲聞禪師

　　上堂良久。僧出問。白雲一路。全因今日。師曰。不是不是。曰和尚又如何。師曰。白雲一路草深一丈。便下座　問擬伸一問。師還答否。師曰。皂莢樹頭懸。風吹曲不成　問受施主供養。將何報答。師曰。作牛作馬。

　　韶州淨法禪想章禪師

　　廣主問。如何是禪。師乃良久。主罔測。因署其號　僧問。日月重明時如何。師曰。日月雖明。不鑒覆盆之下　問既是金山。為甚麼鑿石。師曰。金山鑿石　問如何是道。師曰。迢迢十萬餘。

　　韶州溫門山滿禪師

　　僧問。如何是佛。師曰。胸題卍字。曰如何是祖師。曰不遊西去　有人指壁上畫問。既是千尺松。為甚麼却在屋下。師曰。芥子納須彌作麼生　問隔墻見角。便知是牛時如何。師便打　問如何是和尚家風。師曰。汝曾讀書麼　問太子初生。為甚麼不識父母。師曰。迥然尊貴。

　　英州大容諲禪師

　　僧問。如何是大容水。師曰。還我一滴來　問當來彌勒下生時如何。師曰。慈氏宮中三春草　問如何是真空。師曰。拈却拒陽著。曰如何是妙用。師乃握拳。僧曰。真空妙用。相去幾何。師以手撥之　問長蛇偃月即不問。匹馬單槍時如何。師曰。麻江橋下會麼。曰不會。師曰。聖壽寺前　問既是大容。為甚麼趂出僧。師曰。大海不容塵。小溪多搕𢶍　問如何是古佛一路。師指地。曰不問這個。師曰。去　師與一老宿。相期他往。偶因事不去。宿曰。佛無二言。師曰。法無一向。

　　廣州羅山崇禪師

　　僧問。如何是大漢國境。師曰。玉狗吠時天未曉。金鷄啼處五更初　問丹霞訪居士。女子不擕籃時如何。師曰。也要到這裏一轉　問如何是羅山境。師曰。布水千尋。

　　韶州雲門常寶禪師

　　上堂。至道無難。唯嫌揀擇。還有揀擇者麼。時有僧問。十方國土中。唯有一乘法。如何是一乘法。師曰。日月分明。曰學人不會。師曰。清風滿路。

　　郢州林谿竟脫禪師

　　僧問。如何是法身。師曰。四海五湖賓。曰如何是透法身句。師曰。明眼人笑汝　問如何是本來人。師曰。風吹滿面塵　問牛頭未見四祖時如何。師曰。富貴多賓客。曰見後如何。師曰。貧窮絕往還　問如何是佛。師曰。十字路頭。曰如何是法。師曰。三家村裏。曰佛之與法。是一是二。師曰。露柱渡三江。猶懷感恨長　問如何是無縫塔。師曰。復州城。曰如是塔中人。師曰。龍興寺。

　　韶州廣悟禪師

　　僧問。如何是和尚為人一句。師曰。因風吹火。

　　廣州華嚴慧禪師

　　僧問。承古有言。妄心無處即菩提。正當妄時。還有菩提也無。師曰。來音已照。曰不會。師曰。妄心無處即菩提。

　　韶州長樂山政禪師

　　僧問。祖師心印。何人提掇。師曰。石人妙手在。曰學人還有分也無。師曰。木人整不齊。

　　英州觀音和尚

　　因穿井次。僧問。井深多少。師曰。沒汝鼻孔　問牛頭未見四祖時如何。師曰。英州觀音。曰見後如何。師曰。英州觀音　問如何是觀音妙智力。師曰。風射破牕鳴。

　　韶州林泉和尚

　　僧問。如何是林泉主。師曰。巖下白石。曰如何是林泉家風。師曰。迎賓待客　問如何是道。師曰迢迢。曰便恁麼領會時如何。師曰。久久忘緣者。寧懷去住情。

　　韶州雲門煦禪師

　　僧問。如何是祖師西來意。師曰。即今是甚麼意。僧曰恰是。師便喝。

　　瑞州黃檗法濟禪師

　　僧問。如何是和尚家風。師曰。與天下人作牓樣　問如何是佛。師曰。眉麤眼大　上堂。良久曰。若識得黃檗帳子。平生行脚事畢。珍重。

　　唐州康國耀禪師

　　僧問。文殊與維摩。對談何事。師曰。汝向髑髏後會始得。曰古人道。髑髏裏薦取。又如何。師曰。汝還薦得麼。曰恁麼則遠人得遇於師去也。師曰。莫謾語。

　　潭州谷山豐禪師

　　僧問。師唱誰家曲。宗風嗣阿誰。師曰。雪嶺梅花綻。雲洞老僧驚　上堂。駿馬機前異。遊人肘後懸。既參雲外客。試為老僧看。時有僧纔出。師便打曰。何不早出頭來。便下座。

　　頴州羅漢匡果禪師

　　僧問。如何是吹毛劒。師曰。了　問和尚百年後。忽有人問。向甚麼處去。如何詶對。師曰。久後遇作家。分明舉似。曰。誰是知音者。師曰。知音者。即不恁麼問　問鑿壁偷光時如何。師曰錯。曰爭奈苦志專心。師曰錯錯。

　　鼎州滄溪璘禪師

　　僧問。是法住法位。世間相常住。雲門和尚向甚麼處去也。師曰見麼。曰錯。師曰錯錯　問如何是西來意。師曰不錯　師因事示頌曰。天地之前徑。時人莫彊移。個中生解會。眉上更安眉。

　　瑞州洞山清稟禪師

　　泉州李氏子。參雲門。門問。今日離甚處。曰慧林。門舉拄杖曰。慧林大師恁麼去。汝見麼。曰深領此問。門顧左右微笑而已。師自此入室印悟。金陵國主。請居光睦。未幾。命入澄心堂。集諸方語要。經十稔。迎住洞山。開堂日。維那白槌曰。法筵龍象眾。當觀第一義。師曰。好個消息。祇恐錯會。時有僧問。雲門一曲師親唱。今日新豐事若何。師曰。也要道却。

　　蘄州北禪悟通寂禪師

　　上堂。拈拄杖曰。過去未來現在三世諸佛。微塵菩薩。一時在拄杖頭上。轉大法輪。盡向諸人鼻孔裏過。還見麼。若見。與我拈將來。若不見。大似立地死漢。良久曰。風恬浪靜。不如歸堂　問僧。甚處來。曰黃州。師曰。夏在甚處。曰資福。師曰。福將何資。曰兩重公案。師曰。爭奈在北禪手裏。曰在手裏即收取。師便打。僧不甘。師隨後趂出　問如何是佛。師曰。對面千里。

　　廬州南天王永平禪師

　　僧問。如何是西來意。師曰。不撒沙　問如何是南天王境。師曰。一任觀看。曰如何是境中人。師曰。且領前話　問久戰沙場。為甚麼功名不就。師曰。祇為眠霜臥雪深。曰恁麼則罷息干戈。束手歸朝去也。師曰。指揮使未到你在。

　　湖南永安朗禪師

　　僧問。如何是洞陽家風。師曰。入門便見。曰如何是入門便見。師曰。客是主人相師　問如何是至極之談。師曰。愛別離苦。

　　湖南湘潭明照禪師

　　僧問。如何是湘潭境。師曰。山連大嶽。水接瀟湘。曰。如何是境中人。師曰。便合知時　問如何是佛法大意。師曰。百惑謾勞神。

　　西川青城大面山乘禪師

　　僧問。如何是相輪峰。師曰。直聳煙嵐際。曰向上事如何。師曰。入地三尺五　問如何是佛法大意。師曰。興義門前鼕鼕鼓。曰學人不會。師曰。朝打三千。暮打八百。

　　興元府普通封禪師

　　僧問。今日一會。何似靈山。師曰。震動乾坤　問如何是普通境。師曰。庭前有竹三冬秀。戶內無燈午夜明。

　　韶州燈峰淨源真禪師

　　上堂。古人道。山河大地普真如。大眾若得真如。即隱却山河大地。若不得。即違古人至言。眾中道得者。出來道看。若道不得。不如各自歸堂。珍重　僧問。達磨未來時如何。師曰。三家村裏兩兩三三。曰來後如何。師曰。千斜不如一直　問諸法寂滅相即不問。如何是世間相。師曰。真不掩偽　問如何是和尚為人一句。師曰。不著力。

　　韶州大梵圓禪師

　　因見聖僧。乃問僧。此個聖僧年多少。僧曰。恰共和尚同年。師喝曰。這竭斗不易道得。

　　澧州藥山圓光禪師

　　僧問。藥嶠燈聯。師當第幾。師曰。相逢盡道休官去。林下何曾見一人　問水陸不涉者。師還接否。師曰。蘇嚕蘇嚕　師問新到。南來北來。曰北來。師曰。不落言詮。速道速道。曰某甲是福建道人。善會鄉談。師曰。參眾去。僧曰灼然。師曰。更𨁝跳。便打　問如何是祖師西來意。師曰。道甚麼。

　　信州鵝湖雲震禪師

　　僧問。如何是佛。師曰。闍黎不是　問僧。近離甚處。曰兩浙。師曰。還將得吹毛劒來否僧展兩手。師曰。將謂是個瀾柯仙。元來却是樗蒲漢　問如何是鵝湖家風。師曰。客是主人相。師曰。恁麼則謝師周旋去也。師曰。難下陳蕃之榻。

　　廬山開先清耀禪師

　　僧問。如何是燈燈不絕。師曰。青楊翻遞植。曰學人不會。師曰。無根樹下唱虗名　問披雲一句師親唱。長慶今朝事若何。師曰。家家觀世音　問如何是披雲境。師曰。一缾淥水安牕下。便當生涯度幾秋。曰如何是長慶境。師曰。堂裏老僧頭雪白。曰二境同歸。應當別理。師曰。在處得人疑　問古㵎寒泉。誰人能到。師曰乾。曰恁麼則到也。師曰。深多少。

　　襄州奉國清海禪師

　　僧問。青青翠竹。盡是真如。如何是真如。師曰。點鐵成金客。聞名不見形。曰恁麼則禮謝去也。師曰。昔時妄想。至今猶存　問承古有云。見月休觀指。歸家罷問程。如何是家。師曰。試舉話頭看。問放過即東道西說。不放過怎生道。師曰。二年同一春。

　　韶州慈光禪師

　　僧問。即心即佛。誘誨之言。不涉前蹤。如何指教。師曰。東西且置。南北事作麼生。曰恁麼則學人罔測去也。師曰。龍頭蛇尾。

　　韶州雙峰慧真禪師

　　僧問。如何是和尚非時為人一句。師曰。喫棒得也未。僧禮拜。師便打。

　　潭州保安師密禪師

　　僧問。輥芥投針時如何。師曰。落在甚麼處　問不犯詞鋒時如何。師曰。天台南嶽。曰便恁麼去時如何。師曰。江西湖南。

　　韶州雲門法球禪師

　　僧問。如何是西來大道。師曰。當時妄想。至今不絕　問如何是雲門劒。師曰。長空不匣鋒鋩色。曰用者又如何。師曰。四海唯清日月明　問如何是道。師曰。頭上脚下。曰如何是道中人。師曰。一任東西　問如何是隨色摩尼珠。師曰。色即不無。作麼生是珠。曰學人不會。特伸請益。師曰。雲有出山勢。水無投㵎聲　問牛頭未見四祖時如何。師曰。香風吹萎花。曰見後如何。師曰。更雨新好者。

　　韶州佛陀山遠禪師

　　僧問。如何是佛。師曰。銅頭鐵額。曰意旨如何。師曰。簸土颺塵。

　　連州慈雲山深禪師

　　僧問。寶鏡當軒時如何。師曰。天地皆失色　問如何是教外別傳一句。師曰。扣牙恐驚齒。

　　廬山化城鑒禪師

　　僧問。如何是和尚正法眼。師曰。新羅人迷路　上堂。十方薄伽梵。一路涅槃門。諸禪德。且作麼生是涅槃門。莫是山僧這裏。聚會少時。便為涅槃門麼。莫錯會好。諸禪德。總不恁麼會。莫別有商量底麼。山僧這裏早是事不獲已。向諸人恁麼道。已是相鈍置了也。更擬踏步向前。有何所益。諸禪德。但自無事。自然安樂。任運天真。隨緣自在。莫用巡他門戶求覓解會。記憶在心。被他繫縛。不得自在。便被生死之所拘。何時得出頭。可惜。光陰倐忽。便是來生。速須努力。時有僧問。生死到來。如何免得。師曰。柴鳴竹爆驚人耳。曰學人不會。請師直指。師曰。家犬聲獰夜不休　問如何是菩提路。師曰。月照舊房深　問如何是和尚家風。師曰。不欲說似人。曰為甚麼却如此。師曰。家醜不外揚　問如何是和尚尋常為人底句。師曰。量才補職。曰恁麼則學人無分也。師曰。心不負人　問佛法畢竟成得甚麼邊事。師曰。好個問頭。無人答得。曰和尚豈無方便。師曰。雲有出山勢。水無投㵎聲　問如何是向上關棙子。師曰。拔劒攪龍門。

　　南康廬山護國禪師

　　上堂。有解問話者麼。出來對眾問看。時有僧出禮拜。師曰。來朝更獻楚王看。便歸方丈　上堂。實際理地。不受一塵。佛事門中。不捨一法。又曰。一法若有。毗盧墮在凡夫。萬法若無。普賢失其境界。諸上座。作麼生理論。朝夕恁麼上來。向諸上座。說個甚麼即得。若說三乘十二分教。自有座主律師。若說世諦因緣。又非僧家之所議。若論佛法。從上祖宗多少佛法可與評量。總不如是。須知各各當人分上事。作麼生是諸上座分上事。知有底對眾吐露個消息。以表平生行脚。參善知識。具爍迦羅目。不被人謾。豈不快哉。還有麼。良久曰。若無人出頭。買賣不當價。徒勞更商量。珍重　僧問。佛未出世時如何。師曰。雲遮海門樹。曰出世後如何。師曰。擘破鐵圍山。

　　廬州天王徽禪師

　　上堂。僧問。如何是一大藏教。師曰。高座不曾登。曰登後如何。師乃曰。三段不同。今當第一。向下文長。付在來日。東家籬。西家壁。自己分上又作麼生。僧無對。師便打　問如何是從天降下。師曰。風雨順時。曰如何是從地湧出。師曰。稻麻竹葦。

　　廬州慶雲真和尚

　　僧問。三乘十二分教即不問。如何是直截根源。師曰。十進九退。曰如何即是。師曰。何日得休時　問一言道斷時如何。師曰。未是極則處。曰如何是極則處。師曰。冬後一陽生　問諸法實相義。和尚如何說。師曰。口挂東壁下　問佛令祖令今已委。向上機鋒事若何。師曰令。曰學人不曉。如何指示。師曰收。

　　岳州永福院朗禪師

　　問僧。汝是甚處人。曰荊南人。師曰。還過公安渡也無。曰過公安渡。師曰。汝何不判公驗。曰和尚何得特地。師曰。爭奈岳陽關頭何。僧無語。師便打。

　　郢州芭蕉山弘義禪師

　　僧問。如何是最初一句。師曰。舉起分明。曰如何受持。師曰。蘇嚕悉哩　問學人非時上來。乞師一接。師曰。汝是甚處人。曰河北人。師曰。不易過黃河。

　　郢州趙橫山和尚

　　僧問。十二時中。如何用心。師曰。長連牀上。喫粥喫飯　問如何是諸佛師。師曰。平地看高。

　　信州西禪欽禪師

　　僧問。如何是函葢乾坤句。師曰。天上有星皆拱北。曰如何是截斷眾流句。師曰。大地坦然平。曰如何是隨波逐浪句。師曰。春生夏長　問古殿重興時如何。師曰。一回春到一回新。

　　廬州南天王海禪師

　　僧問。如何是一體真如。師曰。五郎手裏鐵彈子　問十度發言九度休時如何。師曰。口邊生荊棘。曰如何免得此過。師曰。半路好抽身。

　　桂州覺華普照禪師

　　僧問。大千世界為甚麼轉身不得。師曰。誰礙闍黎。曰爭奈轉不得。師曰。無用處　問聲色二字如何透得。師曰。虗空無變易。日月自紛拏　問如何是真如涅槃。師曰。秋風聲颯颯。㵎水響潺潺　上堂。總似今日老鬍有望。然燈佛不如闍黎。總似今日老鬍絕望。闍黎不如然燈佛。於此明得。大地微塵諸佛。西天二十八祖。唐土六祖。天下老宿。一時拈來。山僧拄杖頭上。轉妙法輪。於此明不得。百千諸佛。穿你鼻孔。西天二十八祖。透過你髑髏。還知麼。若不知。山僧與你指出。良久曰。山河大地。有甚麼過。久立珍重。

　　益州鐵幢覺禪師

　　僧問。十二時中。如何履踐。師曰。光剃頭。淨洗鉢　問如何是道。師曰踏著。曰如何是道中人。師曰。退後三步　問諸佛出世。當為何事。師曰。截耳臥街。

　　新州延長山和尚(後住龍景山。真身現在)

　　僧問。如何是和尚家風。師曰。醜拙不可當。曰客來如何祇待。師曰。瓦盌竹筯　問從上古聖。向甚麼處去。師曰。不在山間。即居樹下。曰未審成得個甚麼。師曰。汝還知落處麼。僧無語。師便打。

　　眉州福化充禪師

　　僧問。如何是大人相。師曰。山僧這裏不曾容易對闍黎。曰如何得相承去。師曰。白雲雖有影。綠竹且無陰　問天皇也恁麼道。龍潭也恁麼道。未審和尚作麼生道。師曰。汝試道看。曰比來請益。豈無方便。師曰。將謂是海東舶主。元來是北地游人　問如何是佛法大意。師曰。十字路頭華表柱。曰學人不會。乞師再指。師曰。君自行東我向西。

　　眉州黃龍贊禪師

　　僧問。如何是和尚關棙子。師曰。少人踏得著。曰忽踏得著時如何。師曰。汝試進前看。僧便喝。師便打　問僧近離甚處。曰香林。師曰。在彼多少時。曰六年。師曰。世尊在雪山六年。證無上菩提。汝在香林六年。成得個甚麼。僧無語。師曰。移厨喫飯漢。

　　衡州大聖院守賢禪師

　　僧問。如何是古佛道場。師曰。五通廟裏沒香爐　問如何是佛法大意。師曰。南斗七。北斗八。

　　舒州天柱山和尚

　　上堂。莫有作家戰將麼。試出來與山僧相見。時有僧出禮拜。師曰。山僧打退鼓。曰和尚是甚麼心行。師曰。敗將不戰　問北斗藏身意旨如何。師曰。闍黎豈不是荊南人。曰是。師曰。祇見波瀾起。不測洞庭深。

　　韶州雲門山朗上座

　　自幼肄業講肆。聞僧問雲門。如何是透法身句。門曰。北斗裏藏身。師罔測微旨。遂造雲門。門纔見。便把住曰。道道。師擬議。門拓開。乃示頌曰。雲門聳峻白雲低。水急游魚不敢棲。入戶已知來見解。何勞再舉轢中泥。師因斯大悟。即便禮拜。自此依雲門為上座　僧問。如何是解脫。師曰。穿靴水上行　問如何是透脫一路。師曰。南贍部洲。北鬱單越。曰學人不會。意旨如何。師曰。朝遊羅浮。暮歸檀特。

　　郢州纂子山菴主

　　僧問。如何是透法身句。師曰。朝看東南。暮看西北。

　　廣州地藏院慧慈明識禪師

　　僧問。既是地藏院。為甚塑熾盛光佛。師曰。過在甚麼處　問如何是地藏境。師曰。無人得敢遊。

　　廬州東天王廣慈禪師

　　僧問。如何是天王境。師曰。明遠臺。曰如何是境中人。師曰。包希仁。

　　南嶽下八世

　　白雲祥禪師法嗣

　　韶州大歷和尚

　　初參白雲。雲舉拳曰。我近來不恁麼也。師領旨禮拜。自此入室。住後。僧問。如何是西來意。師曰。破草鞋　問如何是無為。師乃擺手　問施主供養。將何報答。師以手撚髭曰。有髭即撚。曰無髭又如何。師曰。非公境界。

　　連州寶華和尚

　　上堂。看天看地。新羅國裏。和南不審。日銷萬兩黃金。雖然如此。猶是少分　上堂。盡十方世界。是個木羅漢。幡竿頭上。道將一句來　上堂。天上龍飛鳳走。山間虎嘯猿啼。拈向鼻孔。道將一句來　問僧。甚麼來。曰大容來。師曰。大容近日作麼生。曰近來合得一甕醬。師喚沙彌。將一椀水來。與這僧照影　因有僧問大容曰。天賜六銖披挂後。將何報答我皇恩。容曰。來披三事衲。歸挂六銖衣。師聞之乃曰。這老凍齈。作恁麼語話。容聞。令人傳語曰。何似奴緣不斷。師曰。此為拋甎。祇圖引玉　師見一僧從法堂堦下過。師乃敲繩牀。僧曰。若是這個。不請拈出。師喜下地詰之。僧無語。師便打　師有時戴冠子。謂眾曰。若道是俗。且身披袈裟。若道是僧。又頭戴冠子。眾無對。

　　韶州月華山月禪師

　　初謁白雲。雲問。業個甚麼。曰念孔雀經。雲曰。好個人家男女。隨鳥雀後走。師聞語驚異。遂依附久之。乃契旨。尋住月華。僧問。如何是月華家風。師曰。若問家風。即答家風。曰學人問家風。師曰。金銅羅漢　上堂。舉一句語。徧大千界。還有人會得這個時節麼。試出來道看。要知親切。良久曰。不出頭是好手。久立珍重　問如何是祖師西來意。師曰。梁王不識。曰意旨如何。師曰。隻履西歸　師入京上堂。有一官人。出禮拜起低頭。良久。師曰。掣電之機。徒勞佇思　有一老宿。上法堂。東西顧視曰。好個法堂。要且無主。師聞乃召曰。且坐喫茶。宿問曰。元中最的。猶是龜毛兔角。不向二諦中修。如何密用。師曰測。宿曰。恁麼則抝折拄杖。割斷草鞋去也。師曰。細而詳之。

　　南雄州地藏和尚

　　上堂。僧問。今日供養地藏。地藏還來否。師曰。打開佛殿門。裝香換水　師與大容。在白雲開火路。容曰。三道寶堦。何似個火路。師曰。甚麼處不是。

　　英州樂淨含匡禪師

　　上堂。良久曰。摩竭提國。親行此令。去却擔簦。截流相見　僧問。如何是西來意。師曰。側耳無功　問如何是樂淨家風。師曰。天地養人　問如何是樂淨境。師曰。有工貪種竹。無暇不杖松。曰忽遇客來。將何供養。師曰。滿園秋果熟。要者近前甞　問龍門有意。透者如何。師曰。灘下接取。曰學人不會。師曰。喚行頭來　問但得本莫愁末。如何是本。師曰。不要問人。曰如何是末。師乃豎指　問如何是樂淨境。師曰。滿月團圓菩薩面。庭前㯶樹夜叉頭　僧辭。師問。甚處去。曰大容去。師曰。大容若問樂淨有何言教。汝作麼生祇對。僧無語。師代曰。但道樂淨近日不肯大容　因普請打籬次。僧問。古人種種開方便門。和尚為甚麼却攔截。師曰。牢下撅著。

　　韶州後白雲和尚

　　僧問。古琴絕韻。請師彈。師曰。伯牙雖妙手。時人聽者希。曰恁麼則再遇子期也。師曰。笑發驚絃斷。寧知調不同　問昔日靈山一會。梵王為主。未審白雲甚麼人為主。師曰。有常侍在。曰恁麼則法雨霶𩃱。群生有賴。師曰。汝莫這裏賣梔子。

　　韶州白雲福禪師

　　僧問。如何是佛法的的之意。師曰直。曰學人不會。師曰。崖州路上問知音。

　　德山密禪師法嗣

　　鼎州文殊應真禪師

　　上堂。直鉤釣獰龍。曲鉤釣蝦蟆蚯蚓還有龍麼。良久曰。勞而無功　僧問。寶劒未出匣時如何。師曰。在甚麼處。曰出匣後如何。師曰。臂長衫袖短　問古人拊掌意旨如何。師曰。家無小使。不成君子。

　　南嶽南臺勤禪師

　　僧問。如何是祖師西來意。師曰。一寸龜毛重七斤。

　　鼎州德山紹晏禪師

　　僧問。如何是祖師西來意。師曰。桃源水遶白雲亭　上堂。一塵纔起。大地全收。一毛頭上。師子全身且道。一塵纔起。大地全收。須彌山重多少。一毛頭上。師子全身。大海水有幾滴。有人道得。與汝拄杖子。天下橫行。若道不得。須彌山葢却汝頭。大海水溺却汝身。

　　潭州鹿苑文襲禪師

　　僧問。遠遠投師。請師一接。師曰。五門巷裏無消息。僧良久。師曰會麼。曰不會。師曰。長樂坡頭信不通。

　　澧州藥山可瓊禪師

　　上堂。僧出曰。請師答話。師曰好。曰還當得也無。師曰更問　問巨嶽不曾乏寸土。師今苦口為何人。師曰。延壽也要道過。曰不伸此問。焉辯我師。師便喝。僧禮拜。師便打。

　　巴陵乾明院普禪師

　　僧問。萬行齊修。古人不許。不落功勳。還許也無。師曰一。曰學人未曉。乞師再指。師曰。三十年後。

　　興元府中梁山崇禪師

　　僧問。垂絲千尺。意在深潭時如何。師曰。紅鱗掌上躍。

　　鄂州黃龍志愿禪師

　　僧問。迦葉上行衣。何人合得披。師曰。一片燒痕地。春入又逢青。

　　益州東禪秀禪師

　　僧問。既是善神。為甚麼却被雷打。師曰。世亂奴欺主。年衰鬼弄人　問如何是一代時教。師曰。多年故紙。

　　鼎州普安道禪師

　　三句頌。函葢乾坤曰。乾坤并萬象。地獄及天堂。物物皆真見。頭頭用不傷。截斷眾流曰。堆山積嶽來。一一盡塵埃。更擬論玄妙。冰消瓦解摧。隨波逐浪曰。辯口利舌問。高低總不虧。還汝應病藥。診候在臨時。三句外曰。當人如舉唱。三句豈能該。有問如何事。南嶽與天台　擡薦商量曰。相見不揚眉。君東我亦西。紅霞穿碧落。白日繞須彌。

　　巴陵鑒禪師法嗣

　　南昌泐潭靈澄禪師

　　以脫灑不覊人。故目為散聖。因智門寬問曰。甚處來。師曰。水清月現。門曰。好好借問。師曰。褊衫不染皂。門曰。喫茶去　師甞有頌曰。因僧問我西來意。我話居山七八年。草履祇栽三個耳。麻衣曾補兩番肩。東菴每見西菴雪。下㵎長流上㵎泉。半夜白雲消散後。一輪明月到牀前。

　　襄州興化院興順禪師

　　僧問。如何是和尚深深處。師曰。舉即易。答即難。曰為甚麼如此。師曰。過去　問如何是百千妙門同歸方寸。師曰。水底看夜市　問如何是向上事。師曰。楚山頭指天。

　　雙泉寬禪師法嗣

　　蘄州五祖師戒禪師

　　僧問。如何是佛。師曰。鼻孔長三尺。曰學人不會。師曰。真不掩偽。曲不藏直　問如何是道。師曰點。曰點後如何。師曰。荊三汴四　問寶劒未出匣時如何。師曰看。曰出匣後如何。師曰收　問如何是隨色摩尼珠。師曰隨。曰隨後如何。師曰。一個婆婆兩個癭　問得船便渡時如何。師曰。棹在誰人手。僧擬議。師曰。雲有出山勢。水無投㵎聲　上堂。佛病祖病。一時與諸禪德。拈向三門外。諸禪德。還拈得山僧病也無。若拈得山僧病。不妨見得佛病祖病。珍重　問如何是祖師西來意。師曰。擔不起。曰為甚麼擔不起。師曰。祖師西來意　問牛頭未見四祖時如何。師曰。高問低對。曰見後如何。師曰。風蕭蕭。雨颯颯　上堂。僧問。名喧宇宙知師久。雪嶺家風略借看。師曰。未在更道。僧展兩手。師便打。僧禮拜。師豎起拄杖曰。大眾會麼。言不再舉。令不重行。便下座　問僧。近離甚處。曰東京。師曰。還見天子也無。曰常年一度出金明池。師曰。有禮可恕。無禮難容。出去　智門問曰。暑往寒來即不問。林下相逢事若何。師曰。五鳳樓前聽玉漏。門曰。爭奈主山高案山低。師曰。須彌頂上擊金鐘　上方嶽。少與雪竇顯。結伴遊淮山。聞師住五祖。喜勘驗。顯未欲前。嶽乃先往。徑造丈室。師曰。上人名甚麼。對曰齊嶽。師曰。何似泰山。嶽無語。師即打趕。翌日復謁。師曰。汝作甚麼。嶽回首。作圓相呈之。師曰。趁爐竈熱。更搭一個。嶽擬議。師拽杖趕出門。數日後。嶽再詣。乃提起坐具曰。展則大千沙界。不展則毫髮不存。為復展即是。不展即是。師遽下繩牀把住曰。既是熟人。何須如此。嶽又無語。師又打出　師暮年至大愚。倚杖談笑而化。

　　江陵府福昌院重善禪師

　　僧問。如何是正法眼。師曰。夜觀乾象。曰學人不會。師曰。日裏看山　問如何是佛法的的大意。師曰。東方甲乙木。曰恁麼則粉骨碎身也。師曰。易開終始口。難保歲寒心　問浩浩塵中。如何辯主。師曰。長安天子。塞外將軍。曰恁麼則權握在手。師曰。不斬無罪人　問如何是不遷底法。師曰。死人不坐禪。曰學人不會。師曰。那伽常在定　問離却咽㗋唇吻。請師速道。師曰。福昌口門窄。曰和尚為甚麼口門窄。師曰。還我話來　問如何是離筌蹄底句。師曰。頭大帽子小。曰意旨如何。師曰。側脚反穿靴　問金烏東涌。玉兔西沉時如何。師曰。措大不騎驢。曰恁麼則謝師指南。師曰。更須子細　問牛頭未見四祖時如何。師曰。槵子數珠。曰見後如何。師曰。鐵磬行者　問未施武藝。便入戰場時如何。師曰。老僧打退鼓。曰恁麼則展陣開旗去也。師曰。伏惟尚饗　上堂。盡乾坤大地微塵諸佛。總在福昌這裏。拈拄杖畫一畫曰。說佛說法。諸禪德。若也會得。出來與汝證據。若也不會。花須連夜發。莫待曉風吹。便下座。

　　蘄州四祖志諲禪師

　　僧問。如何是透法身句。師曰。多年松樹老𥻘皴　問葉落歸根時如何。師曰。一歲一枯榮。

　　襄州興化奉能禪師

　　僧問。如何是佛。師曰。髮長僧貌醜。

　　唐州天睦山慧滿禪師

　　僧問。如何是佛。師曰。多年桃核。曰意旨如何。師曰。打破裏頭人　問如何是祖師西來意。師曰。三年逢一閏。曰合談何事。師曰。九日是重陽。

　　鄂州建福智同禪師

　　僧問。如何是透法身句。師曰。鸚鵡慕西秦。僧禮拜。師曰。聽取一頌。雲門透法身。法身何許人。鴈回沙塞北。鸚鵡慕西秦。

　　襄州延慶宗本禪師

　　僧問。魚未跳龍門時如何。師曰。擺手入長安。曰跳過後如何。師曰。長安雖樂。

　　鼎州大龍山炳賢禪師

　　僧問。昔日先師語。如何透法身。師曰。萬仞峰前句。不與白雲齊　問如何是動乾坤句。師曰。透出龍宮翻大海。掌開日月倒須彌　問如何是出家人。師曰深。曰如何是出家法。師曰苦。

　　自巖上座

　　僧問。如何是無縫塔。師曰。甎瓦泥土。曰如何是塔中人。師曰。含齒戴髮　問如何是大人相。師曰。不曾作模樣。曰如何是老人相。師曰。無力把拄杖　問洞山麻三斤。意旨如何。師曰。八十婆婆不梳粧。

　　香林遠禪師法嗣

　　隨州智門光祚禪師

　　上堂。德山入門便棒。臨濟入門便喝。你且道。山僧者裏用個什麼。還有人委悉麼。不如歸堂向火。珍重　上堂。三兩日來好春雨。可謂霶𩃰。凡夫人見水是水。天人見水是琉璃。魚龍見水是窟宅。餓鬼見水是火。你衲僧家。喚作什麼。你若喚作水。又同凡夫見。若喚作琉璃。又同天人見。若喚作窟宅。又同魚龍見。若喚作火。又同餓鬼見。是你尋常還作麼生。所以道。若是得底人。道火不燒口。道水不溺身。你每日喫飯。還少得一粒麼。又古人云。終日著衣喫飯。未曾咬著一粒米。未曾掛著一縷線。雖然如此。又須實到者裏始得。若未到者田地。且莫掠虗　問諸法寂滅相。不可以言宣時如何。師曰。好個問頭。曰漝麼則帀地普天。師曰。更是一堆　問如何是無縫塔。師曰。四楞著地。曰如何是塔中人。師曰。鼻孔三斤稱不起　問威音王以前。是什麼人先悟。師曰。何不問露柱。曰便漝麼會時如何。師曰。二頭三手　問威音一響。妙色已彰時如何。師曰。兩重公案　問既是普眼。為什麼不見普賢。師曰。弄巧成拙　師學人有龜毛拂子。將奉師時如何。師曰。老僧有兔角拄杖與闍黎。曰與麼則進貢得賞也。師曰。三十年後。此話大行　上堂。諸上座。且得秋涼。正好進道決擇。還有疑情。出來對眾。大家共你商量。理長則就。所以趙州八十。尚自行脚。祇是要飽叢林。又且不擔板。若有作者。但請對眾施呈。忽有騎墻察辨。呈中藏鋒。忽棒忽喝。或施圓相。忽象王迴施。忽師子返躑。忽作大師子吼。忽抝折拄杖。忽掀倒禪牀。但請施設。還有麼。眾無對。又曰。若是宗門中兒孫。須瞻祖師機。方可是祖師苗裔。不可喫却祖師飯。著却祖師衣。趂謴過日。便道我是行脚僧。者個祇喚作名字比丘。徒消信施。閻羅王久後徵你草鞋錢有日在。莫道我得便宜。忽然一日眼光落地。入地獄如箭射。又圖個什麼。各自著便宜。又不是憨漢也。久立　上堂。若欲多求。恐妨於道。祇如諸上座。還得道業成辦也未。若也未辦。千般巧說。不益其心。萬種思量。是何道理。所以古人道。你若無心我也休。晴乾不肯去。須待雨淋頭　問如何是般若體。師曰。蚌含明月。曰。如何是般若用。師曰。兔子懷胎　問三春已去。九夏又臨。學人未明。乞師直指。師曰。打你頭破作七分。曰也知師為迷徒切。爭奈學人未曉何。師曰。非日月咎　問未有世界時。還有佛法也無。師曰。少一時不生。剩一時不死　問。拈槌豎拂。揚眉瞬目。即不問。向上一路。請師舉唱。師曰。你為什麼擔枷過狀。曰與麼則謝師方便。師曰。罪不重科　問。師唱誰家曲。宗風嗣阿誰。師曰。重疊關山路。曰今日一會又奚為。師曰。對牛彈琴　問真源無朕兆。如何語祖宗。師曰。句裏明人。曰漝麼則南山起雲北。山下雨。師曰。楊花得暖風　問如何是透法身句。師曰。猢猻繫露柱　上堂。千人排門。不如一人拔關。僧便問。如何是千人排門。師曰。守株待兔。曰如何是一人拔關。師曰。你不是者手脚　問如何是禪。師曰。最苦是黃連。曰如何是道。師曰。甜底是甘草　上堂。鼓聲纔罷。罕遇作家。僧出禮拜。師曰打鼓為三軍。曰長蛇偃月休施展。匹馬單鎗謾立功。師曰。冰消瓦解。曰諾。師曰。蘇嚕蘇嚕　問空王殿中。以何為侍者。師曰。樓至佛　上堂。南泉道。自小養一頭水牯牛。擬向溪東放。不免食他國王水草。擬向溪西放。不免食他國王水草。不如隨處納些些。他總不見。所以雲門大師道。平地上死人無數。過得荊棘林是好手。只饒你截斷凡聖。及盡有無。也祇是老鼠入飯甕。未知有向上一竅在。便有僧問。如何是向上一竅。師便打曰。我早是將一塊屎驀口抹了。你更來咬我手作麼。僧擬議。師便趂　上堂。神方祕術。子父不傳。山僧有個藥方。黑豆好合醬。便下座　問如何是清淨法身。師曰。滿眼是埃塵　問如何是色空。師曰。薤園裏賣蔥　問應化非真佛。亦非說法者。未審是什麼人說。師曰。露柱口脣缺　問如何是無底鉢盂。師曰。挂向壁上。曰未審將何齋粥。師曰。瓦椀竹筯　問如何是佛。師曰。抱贓呌屈　問如何是祖師西來意。師曰。山雲野雉　問如何是然燈前。師曰。空劫無閒人。曰如何是正然燈。師曰。火星入牛斗。曰如何是然燈後。師曰。衲僧天下走　問古鏡未磨時如何。師曰。也祇是個銅片。曰磨後如何。師曰。且收取　問學人有一問。未審。師還答也無。師曰。南地鵠。北地狐。曰意旨如何。師曰。三月裏看　問善財入樓閣。是何時節。師曰。末後殷勤。曰畢竟如何折倒。師曰。不如退後三步。曰恁麼則古人不先。今人不後。師曰。秦王擊缶　問終日切切。祇為庭前殘雪。如何得雪消去。師曰。相次春來。曰恁麼則紅輪起處底穿盪盡。師曰。雪上更加霜　問閉門造車時如何。師曰。還得成就也未。曰出門合轍時如何。師曰。魯般門下　問承教有言。一人發真歸源。十方虗空悉皆銷殞。既是虗空。云何銷殞。師曰。歸源者合知。曰恁麼則一漚生處眾波同。師曰。細看前話。

　　灌州羅漢和尚

　　僧問。如何是佛。師曰。牛頭阿旁。曰如何是法。師曰。劒樹刀山　問如何是佛法大意。師曰。井中紅燄。日裏浮漚。曰如何領會。師曰。遙指扶桑日那邊　問如何是本來心。師曰。蹉過了也。

　　灌州青城香林信禪師

　　僧問。覿面相呈時如何。師曰。築著鼻孔。

　　洞山初禪師法嗣

　　潭州福嚴良雅禪師

　　居洞山第一座。山小參次。僧出問。如何是佛。山答曰。麻三斤。參罷。山至寮謂師曰。我今日答這僧話。得麼。師曰。恰值某淨髮。山曰。你元來作這去就。拂袖便出。師曰。這老漢。將謂我明他這話頭不得。因作偈呈曰。五彩畫牛頭。黃金為點額。春晴二月初。農人皆取則。寒食賀新正。鐵錢三五百。山見深肯之　住福嚴日。僧問。如何是和尚家風。師曰。入門便見。

　　荊南府開福德賢禪師

　　僧問。去離不得時如何。師曰。子承父業　　問如何是衲僧活計。師曰。耳裏種田上堂。不用思而知。不用慮而解。知解俱泯。合談何事。良久曰。一葉落天下秋　問承和尚有言。隔江招手。意旨如何。師曰。被裏張帆。曰恁麼則南山起雲。北山下雨去也。師曰。踏不著。

　　潭州報慈嵩禪師

　　僧問。北斗藏身。意旨如何。師曰。百歲老人入漆甕。

　　岳州乾明睦禪師

　　問洞山。停機罷賞時如何。山曰。水底弄傀儡。師曰。誰是看玩家。山曰。停機罷賞者。師曰。恁麼則知音不和也。山曰。知音底事作麼生。師曰。大盡三十日。山曰。未在更道。師曰。某甲合喫和尚手中痛棒。山休去　問昔日靈山記。今朝嗣阿誰。師曰。楚山突兀。漢水東流。曰恁麼則洞山的嗣也。師曰。聽事不真。喚鐘作甕。

　　鄧州廣濟院同禪師

　　僧問。萬緣息盡時如何。師曰。三脚蝦蟇飛上天　問如何是透法身句。師曰。華嶽三峰小。曰此意如何。師曰。青河輥底流。

　　韶州東平山洪教禪師

　　僧問。如何是向上關。師豎起拂子。曰學人未曉。乞師再指。師曰。非公境界。曰和尚豈無方便。師曰。再犯不容。

　　泐潭謙禪師法嗣

　　䖍州了山宗盛禪師

　　上堂。鐘聲清鼓聲響。早晚相聞休妄想。薦得徒勞別問津。莫道山僧無伎倆。咄。

　　奉先深禪師法嗣

　　天台蓮華峰祥菴主

　　僧問。如何是雪嶺泥牛吼。師曰聽。曰如何是雲門木馬嘶。師曰響　示寂日。拈拄杖示眾曰。古人到這裏。為甚麼不肯住。眾無對。師乃曰。為他途路不得力。復曰。畢竟如何。以杖橫肩曰。楖栗橫擔不顧人。直入千峰萬峰去。言畢而逝。

　　江州崇聖御禪師

　　僧問。如何是學人受用三昧。師曰。橫擔拄杖。曰意旨如何。師曰。步步踏實。

　　雙泉郁禪師法嗣

　　鼎州德山慧遠禪師

　　開堂示眾。無量法門。悉已具足。然雖如是。且須委悉始得。其餘方便。昔時聖人互出。乃曰。傳燈爾後。賢者差肩。故云繼祖是以。心心相傳。法法相印。且作麼生傳。作麼生印。舉起拂子曰。此乃人天同證。若如是也遞相證明。其或未曉之徒。請垂下問。僧問。如何是祖師西來意。師曰。鐵門路險　解夏上堂。僧問。九旬禁足今已滿。自恣之儀事若何。師曰。猢猻趂蛺蝶。九步作一歇。曰意旨如何。師示頌曰。兩個童兒舁木鼓。左邊打了右邊舞。剎那變現百千般。分明示君君記取　問亡僧遷化。向甚麼處去。師曰。烏龜鑽破壁　上堂。枕石漱流。任運天真。不見古者道。撥霞掃雪和雲母。掘石移松得茯苓。當恁麼時。復何言哉。諸禪德。要會麼。聽取一頌。雪霽長空。迥野飛鴻。段雲片片。向西向東。

　　襄州含珠山彬禪師

　　僧問。如何是正法眼。師曰。瞎　問如何是和尚關棙子。師豎起拂子。僧便喝。師便打。　問如何是三乘教。師曰。上大人。曰意旨如何。師曰。化三千。

　　披雲寂禪師法嗣

　　廬山開先照禪師

　　僧問。向上宗乘。乞師垂示。師曰。白雲斷處見明月。曰猶是學人疑處。師曰。黃葉落時聞擣衣　問如何是和尚家風。師曰。一條寒㵎木。得力勝兒孫。曰用者如何。師曰。百雜碎　上堂。叢林規矩。古佛家風。一參一請。一粥一飯。且道。明得個甚麼。祇如諸人心心不停。念念不住。若能不停處停。念處無念。自合無生之理。與麼說話。笑破他人口。

　　金陵天寶和尚

　　僧問。白雲抱幽石時如何。師曰。非公境界　問如何是和尚家風。師曰。列半作三。曰學人未曉。師曰。鼻孔針筒。

　　舜峰韶禪師法嗣

　　磁州桃園山曦朗禪師

　　僧問。如何是祖師西來意。師曰。西來若有意。斬下老僧頭。曰為甚却如此。師曰。不見道為法喪軀。

　　安州法雲智善禪師

　　僧問。如何是古佛道場。師曰。山青水綠。

　　般若柔禪師法嗣

　　藍田縣真禪師

　　僧問。如何是大定門。師曰。拈柴擇菜　上堂。成山假就於始簣。修途託至於初步。上座適來。從地爐邊來。還與初步同別。若言同。即不會不遷。若言別。亦不會不遷。上座作麼生會。還會麼。這裏不是那裏。那裏不是這裏。且道。是一處兩處。是遷不遷。是來去不是來去。若於此顯明得。便乃古今一如。初終自爾。念念無常。心心永滅。所以道。觀方知彼去。去者不至方。上座適來恁麼來。却請恁麼去。參。

　　妙勝臻禪師法嗣

　　西川雪峰欽山主

　　上堂。昨日一今日二。不用思量。快須瞥地。蹉過平生。沒巴鼻。咄。

　　清涼明禪師法嗣

　　吉州西峰雲豁禪師

　　郡之曾氏子。早扣諸方。晚見清涼問。佛未出世時如何。涼曰。雲遮海門樹。曰出世後如何。涼曰。擘破鐵圍山。師於言下大悟。凉印可之　歸住寶龍。雲侶駢集。宋真宗遣使召至。訪問宗要。留上苑。經時冥坐不食。上嘉異。賜號圓淨。辭歸。珍錫甚隆。皆不受。以詩寵其行。改寶號曰祥符。旌師之居也　甞有問易中要旨者。師曰。夫神生於無形。而成於有形。從有以至於無。然後能合乎妙圓正覺之道。故自四十九衍。以至於萬有一千五百二十。以窮天下之理。以盡天下之性。不異吾聖人之教也　示寂日。為眾曰。天不高地不厚。自是時人覷不透。但看臘月二十五。依舊面南看北斗。瞑然而逝。茶毗獲設利。建塔。

五燈全書卷第三十二


卍新纂大日本續藏經第 81 冊 No. 1571 五燈全書


五燈全書卷第三十三

　　京都聖感禪寺住持(臣)僧　(超永)　編輯

　　京都古華嚴寺住持(臣)僧　(超揆)　較閱　進呈

　　雲門宗

　　南嶽下九世

　　文殊真禪師法嗣

　　瑞州洞山曉聰禪師

　　韶州杜氏子。遊方時。在雲居作燈頭。見僧說泗州大聖。近在揚州出現。有說。問曰。既是泗州大聖。為甚麼却向揚州出現。師曰。君子愛財。取之以道。後僧舉似蓮華峰祥庵主。主大驚曰。雲門兒孫猶在。中夜望雲居拜之　住後。上堂。僧問。達磨未傳心地印。釋迦未解髻中珠。此時若問西來意。還有西來意也無。師曰。六月雨淋淋。寬其萬姓心。曰恁麼則雲散家家月。春來處處花。師曰。脚跟下到金剛水際是多少。僧無語。師乃曰。祖師西來。特唱此事。自是上座不薦。所以從門入者。不是家珍。認影迷頭。豈非大錯。既是祖師西來特唱此事。又何必更對眾忉忉珍重　問無根樹子。向甚麼處栽。師曰。千年常住一朝僧　問如何是離聲色句。師曰。南贍部洲。北鬱單越。曰恁麼則學人知恩不昧也。師曰。四大海深多少　問如何是佛。師曰。理長即就　上堂教山僧道甚麼即得。古即是今。今即是古。所以楞嚴經道。松直棘曲。鵠白烏玄。還知得麼。雖然如是。未必是松一向直。棘一向曲。鵠便白。烏便玄。洞山道。這裏也有曲底松。也有直底棘。也有玄底鵠。也有白底烏。久立　上堂。僧問。學人進又不得。退又不得時如何。師曰。抱首哭蒼天。僧無語。師曰。汝還知鉢盂鐼子落處麼。汝若知得落處。也從汝問。三十年後。驀然問著也不定　上堂。舉寒山曰。并底生紅塵。高峰起白浪。石女生石兒。龜毛寸寸長。若要學菩提。但看此模樣。良久曰。還知落處也無。若也不知落處。看看菩提。入僧堂裏去也。久立　上堂。春寒凝沍。夜來好雪。還見麼。大地雪漫漫。春風依舊寒。說禪說道易。成佛成祖難。珍重　上堂。晨鷄報曉靈。粥後便天明。燈籠猶瞌睡。露柱却惺惺。復曰。惺惺直言惺惺。歷歷直言歷歷。明朝後日。莫認奴作郎。珍重　因事示眾。天晴葢却屋。乘乾刈却禾。早輸王稅了。鼓腹唱巴歌　問德山入門便棒。猶是起模畫樣。臨濟入門便喝。未免捏目生花。離此二途。未審。洞山如何為人。師曰。天晴久無雨。近日有雲騰。曰他日若有人問洞山宗旨教。學人如何舉似。師曰。園蔬枯槁甚。擔水潑菠稜　師於宋仁宗天聖庚午六月八日示疾。持不食七日。上堂辭眾。述法身偈曰。參禪學道莫茫茫。問透法身北斗藏。余今老倒尫羸甚。見人無力得商量。唯有钁頭知我意。栽松時復上金剛。言訖而寂。又七日闍維。得五色舍利。塔于金剛嶺。

　　南臺勤禪師法嗣

　　汝州高陽法廣禪師

　　僧問。如何是大悲千手眼。師曰。墮坑落壍。

　　潭州石霜節誠禪師

　　僧問。古者道。捲簾當白晝。移榻對青山。如何是捲簾當白晝。師曰。過淨瓶來。曰如何是移榻對青山。師曰。却安舊處著　上堂。心外無法。法外無心。隨緣蕩蕩。更莫沉吟。你等諸人。纔上堦道。便好回去。更要待第二杓惡水潑。作甚麼。

　　德山晏禪師法嗣

　　鼎州德山志先禪師

　　僧問。見色便見心時如何。師曰。角弓彎似月。寶劒利如霜。曰如何領會。師曰。金甲似魚鱗。朱旗如火𦦨　問遠遠投師。乞師一接。師曰不接。曰恁麼則虗伸一問。師曰。少逢穿耳客。多遇刻舟人　問大通智勝佛十劫坐道場。為甚麼。不得成佛道。師曰。貪觀天上月。失却掌中珠　問軍期急速時如何。師曰。十字街頭滿面塵。曰為甚麼如此。師曰。知而故犯　問如何是無為之談。師曰。石羊石虎喃喃語。曰是何言教。師曰。長行書不盡。短偈絕人聞　問如何是一稱南無佛。師曰。皆以成佛道。

　　黑水璟禪師法嗣

　　峩嵋黑水義欽禪師

　　上堂。僧出禮拜。師曰。大地百雜碎。便下座。

　　五祖戒禪師法嗣

　　洪州泐潭懷澄禪師

　　僧問。見者是色。聞者是聲。離此二途。請師別道。師曰。古寺新牌額　問不與萬法為侶者。是甚麼人。師曰。觀世音菩薩　師一日見僧披衲。師曰。得恁麼好針線。曰祇要牢固。師曰。打草驚蛇作甚麼。曰客來須看。師曰。祇有這個更別有。曰雲生嶺上。師曰。未在更道。曰水滴巖間　問如何是佛法大意。師曰。文殊自文殊。解脫自解脫。

　　瑞州洞山自寶禪師

　　廬州合肥吳氏子。生有奇相。弱齡出家普寧。甞在五祖主寺事。一日方丈。要生薑製藥。必以錢回乃與。戒心重之。後依聰公於洞山。會聰沒。遺言令師繼席焉。上堂。總恁麼風恬浪靜。那裏得來。忽遇洪波浩渺。白浪滔天。當恁麼時。覓個水手也難得。眾中莫有把柂者麼。眾無對。師曰。賺殺一船人　僧問。如何是佛。師曰。腰長脚短　移遷歸宗。一日扶杖出門。見縣尉喝道來。師避道左。尉馬跪不行。師曰。者畜生却識人。尉知作禮於師。馬乃行。

　　復州北塔思廣禪師

　　僧問。如何是衲僧變通之事。師曰。東涌西沒。曰變通後如何。師曰。地肥茄子嫩　問如何是和尚家風。師曰。左手書右字。曰學人不會。師曰。歐頭柳脚。

　　蘄州四祖端禪師

　　法身頌曰。燈心刺著石人脚。火急去請周醫博。路逢龐公相借問。六月日頭乾曬却。

　　潭州雲葢志顒禪師

　　僧問。如何是祖師西來意。師曰。古寺碑難讀。曰意旨如何。師曰。讀者盡攢眉　問如何是雲葢境。師曰。山角金屏掩。松蘿玉帳垂。曰如何是境中人。師曰。紫袍公子少。雪頂老僧多　上堂。師顧大眾。喝一喝曰。諸禪德莫是賓主歷然麼。莫是先照後用麼。莫是照用同時麼。若恁麼會。臨濟宗風。平沉苦海。既不恁麼會。且作麼生會。良久。喝一喝。復拍禪牀一下　上堂。昨日三今日四。把斷要津。放開揑聚。無限禪徒。特罔措。喝一喝。

　　舒州海會通禪師

　　僧問。如何是佛法大意。師曰。柿桶葢㯶笠。曰學人不曉。師曰。行時頭頂戴。坐則挂高壁。

　　瑞州洞山妙圓禪師

　　僧問。如何是佛。師曰。頭腦相似。

　　蘄州義臺子祥禪師

　　僧問。如何是義臺境。師曰。路不拾遺。曰如何是境中人。師曰。桀犬吠堯。

　　明州天童懷清禪師

　　僧問。如何是祖師西來意。師曰。眼裏不著沙。曰如何領會。師曰。耳裏不著水。曰恁麼則禮拜也。師曰。東家點燈。西家暗坐。

　　越州寶嚴叔芝禪師

　　僧問。如何是佛。師曰。土身木骨。曰。意旨如何。師曰。五彩金裝。曰恁麼則頂禮去也。師曰。天台楖栗。

　　蘄州五祖山秀禪師

　　僧問。無法可說。是名說法。既是無法可說。又將何說。師曰。霜寒地凍。曰空生不解巖中坐。惹得天花動地來師。曰日。出冰消僧。擬議師曰。何不進語。僧又無語。師曰。車不橫推。理無曲斷。

　　襄州白馬辯禪師

　　僧門。如何是佛。師曰。水來河漲。曰如何是法。師曰。風來樹動。

　　隨州水南智昱禪師

　　上堂。欲識解脫道。鷄鳴天已曉。趙州庭前栢。打落青州棗。咄。

　　福昌善禪師法嗣

　　安吉州上方齊岳禪師

　　僧問。如何是菩提。師曰。甎頭瓦子。曰意旨如何。師曰。苦　上堂。旋收黃葉燒青煙。竹榻和衣半夜眠。粥後放參三下堂。孰能更話祖師禪。便下座。

　　明州育王常坦禪師

　　僧問。如何是有中有。師曰。金河峰上。曰如何是無中無。師曰。般若堂前　上堂。千花競發。百鳥啼春。是向上句。諸佛出世。知識興慈。是向下句。作麼生是不涉二途句。若識得。頂門上出氣。若識不得。土牛耕石田。擊禪牀。下座。

　　潤州金山瑞新禪師

　　僧問。吾有大患。為吾有身。父母未生。未審。此身在甚麼處。師曰。曠大劫來無處所。若論生滅盡成非。曰恁麼則周徧十方。心不在一切處。師曰。泥裏撼樁　上堂。世間所貴者。和氏之璧。隋侯之珠。金山喚作驢屎馬糞。出世間所貴者。真如解脫。菩提涅槃。金山喚作𡱰沸碗鳴。且道。恁麼說話。落在甚麼處。故不是取舍心。重信邪倒見。諸人要知麼。猛虎不顧几上肉。洪爐豈鑄囊中錐。

　　乾明信禪師法嗣

　　澧州藥山𢑱肅禪師

　　僧問。佛未出世時如何。師曰。大樹大皮裹。曰出世後如何。師曰。小樹小皮纏　問如何是不動尊。師曰。四王擡不起。

　　智門祚禪師法嗣

　　明州雪竇重顯禪師

　　遂寧李氏子。依普安銑出家。受具之後。橫經講席。究理窮元。詰問鋒馳。機辯無敵。咸知法器。僉指南遊。首造智門。即伸問曰。不起一念。云何有過。門召師近前。師纔近前。門以拂子驀口打。師擬開口。門又打。師豁然開悟。出住翠峰。後遷雪竇　開堂日。於法座前。顧視大眾曰。若論本分。相見不必高陞法座。遂以手畫一晝曰。諸人隨山僧手看。無量諸佛國土。一時現前。各各子細觀瞻。其或涯際未知。不免拖泥帶水。便陞座。上首白椎罷。有僧方出。師約住曰。如來正法眼藏。委在今日。放行則瓦礫生光。把住則真金失色。權柄在手。殺活臨時。其有作者。共相證據。僧出問。遠離翠峰祖席。已臨雪竇道場。未審是一是二。師曰。馬無千里謾追風。曰恁麼則雲散家家月。師曰。龍頭蛇尾漢。問德山臨濟。棒喝已彰。和尚如何為人。師曰。放過一著。僧擬議。師便喝曰。未審祇恁麼別有在。師曰。射虎不真。徒勞沒羽。問吹大法螺。擊大法鼓。朝宰臨筵。如何即是。師曰。清風來未休。曰恁麼則得遇於師也。師曰。一言已出。駟馬難追。僧禮拜。師曰。放過一著。乃普觀大眾曰。人天普集。合發明個甚麼事。焉可互分賓主。馳騁問答。便當宗乘去。廣大門風。威德自在。輝騰今古。把定乾坤。千聖祇言自知五乘莫能建立。所以聲前悟旨。猶迷顧鑒之端。言下知宗。尚昧識情之表。諸人要知真實相為麼。但以上無攀仰。下絕已躬。自然常光現前。個個壁立千仞。還辯明得也無。未辯辯取。未明明取。既辯明得。能截生死流。同據佛祖位。妙圓超悟。正在此時。堪報不報之恩。以助無為之化　問如何是佛法大意。師曰。祥雲五色。曰學人不會。師曰。頭上漫漫　問達磨未來時如何。師曰。猿啼古木。曰來後如何。師曰。鶴唳青霄。曰即今事作麼生。師曰。一不成。二不是　問和尚未見智門時如何。師曰。爾鼻孔。在我手裏。曰見後如何。師曰。穿過髑髏　有僧出禮拜。起曰。請師答話。師便棒。僧曰。豈無方便。師曰。罪不重科。復有一僧。出禮拜。起曰。請師答話。師曰。兩重公案。曰請師不答話。師亦棒　問古人道。北斗裏藏身。意旨如何。師曰。千聞不如一見。曰此話大行。師曰。老鼠銜鐵　問古人道。皎皎地絕一絲頭。祇如山河大地。又且如何。師曰。面赤不如語直。曰學人未曉。師曰。徧問諸方　問如何是學人自己。師曰。乘槎斫額。曰莫祇這便是。師曰。浪死虗生　問如何是緣生義。師曰。金剛鑄鐵券。曰學人不會。師曰。鬧市裏牌。曰恁麼則行到水窮處。坐看雲起時。師曰。列下　問四十九年。說不盡底。請師說。師曰。爭之不足。曰謝師答話。師曰。鐵棒自看　問如何是把定乾坤眼。師曰。拈却鼻孔。曰學人不會。師曰。一喜一悲。僧擬議。師曰。苦　問如何是脫珍御。服著弊垢衣。師曰。垂手不垂手。曰乞師方便。師曰。左眼挑筋。右眼抉肉　問龍門爭進舉。那個是登科。師曰。重遭點額。曰學人不會。師曰。退水藏鱗　問寂寂忘言。誰是得者。師曰。銜帽穿雲去。曰如何領會。師曰。披簑帶雨歸。曰三十年後。此話大行。師曰。一場酸澁　問坐斷毗盧底人。師還接否。師曰。殷勤送別瀟湘岸。曰恁麼則學人罪過也。師曰。天寬地窄太愁人。僧禮拜。師曰。苦屈之詞。不妨難吐　問生死到來。如何回避。師曰。定花板上。曰莫便是他安身立命處也無。師曰。符到奉行　上堂。僧問。如何是吹毛劒。師曰。苦曰還許學人用也無。師噓一噓。乃曰。大眾前共相酬唱。也須是個漢始得。若也未有奔流度刃底眼。不勞拈出。所以道。如大火聚。近著即燎却面門。亦如按太阿寶劒。衝前即喪身失命。復曰。大阿橫按祖堂。寒千里應須息萬端。莫待冷光輕閃爍。良久曰。看看。便下座　上堂。僧問。如何是維摩一默。師曰。寒山訪拾得。曰恁麼則入不二之門。師噓一噓。乃曰。維摩大士去。何從千古令。人望莫窮。不二法門休。更問。夜來明月上孤峰　上堂。春山疊亂青。春水漾虗碧。寥寥天地間。獨立望何極。便下座。却顧謂侍者曰。適來有人看方丈麼。者曰。有師曰。作賊人心虗　上堂。十方無壁落。四面亦無門。古人向甚麼處見客。若道得接手句。許你天上天下　上堂。田地穩密底。佛祖不敢近。為甚麼擡脚不起。神通游戲底。鬼神不能測。為甚麼下脚不得。直饒十字縱橫。朝打三千。暮打八百　上堂。大眾這一片田地。分付來多時也。爾諸人。四至界畔。猶未識在。若要中心樹子。我也不惜。問如何是諸佛本源。師曰。千峰寒色。曰未委向上更有也無。師曰。雨滴巖花　上堂。僧問。雪覆蘆花時如何。師曰。點曰。恁麼則為祥為瑞去也。師曰。兩重公案。乃曰。雪覆蘆花欲暮天。謝家人不在漁船。白牛放却無尋處。空把山童贈鐵鞭　師一日遊山。四顧周覽。謂侍者曰。何日復來於此。侍者哀乞遺偈。師曰。平生唯患語之多矣。翌日出杖屨衣盂。散及徒眾。乃曰。七月七日。復相見耳。至期盥沐。攝衣北首而逝。當宋仁宗皇祐壬辰六月十日也。七月七日。塔全身於寺之西塢。賜明覺大師。壽七十三。坐五十夏。

　　襄州延慶山子榮禪師

　　僧問。如何是隨色摩尼珠。師曰。三個童兒弄花毬。曰恁麼則終朝盡日也。師曰。頭自齒落　上堂。僧問。靈光隱隱。月照寒聰。善法堂前。請師舉唱。師曰。聽曰。此猶是這邊事。那邊事作麼生。師曰。脚下毛生　問如何是佛。師曰。橫身彰十號。入槨示雙趺。曰將何供養。師曰。合掌當胸　問如何是祖師西來意。師曰。穿耳胡僧不著鞋。

　　洪州百丈智映寶月禪師

　　僧問。師唱誰家曲。宗風嗣阿誰。師曰。窣堵那吒掌上擎曰。恁麼則北塔的子。韶石兒孫也。師曰。斫額望新羅。

　　韶州南華寶緣慈濟禪師

　　僧問。如何是祖師西來意。師曰。青山綠水。曰未來時。還有意也無。師曰。高者高。低者低。

　　黃州護國院壽禪師

　　僧問。如何是一路涅槃門。師曰。寒松青有千年色。一徑風飄四季香　問如何是靈山一會。師曰。如來纔一顧。迦葉便低眉。

　　瑞州九峰勤禪師

　　僧問。方便門中。請師垂示。師曰。佛不奪眾生願。曰恁麼則謝師方便。師曰。却須喫棒　上堂。口羅舌沸。千喚萬喚。露柱因甚麼不回顧。良久曰。美食不中飽人喫。便下座。

　　潭州雲葢繼鵬禪師

　　初謁雙泉雅。雅令充侍者。示以芭蕉拄杖話。經久無省發。一日雅向火次。師侍立。雅忽問。拄杖子話試舉來。與子商量。師擬舉。雅拈火筯便𢷾。師豁然大悟　住後僧問。如何是佛法大意。師曰。舌頭無骨　問如何是祖師西來意。師曰。湯瓶火裏煨　問佛未出世時如何。師曰。天曰出世後如何。師曰。地　上堂。高不在絕頂。富不在福嚴。樂不在天堂。苦不在地獄。良久曰。相識滿天下。知心能幾人。

　　鄂州黃龍海禪師

　　僧問。如何是黃龍家風。師曰。看曰忽遇客來。如何祇待。師以拄杖點之　問如何是最初一句。師曰。掘地討天。

　　鼎州彰法澄泗禪師

　　僧問。如何是佛法大意。師曰。多少人摸索不著。曰忽然摸著。又作麼生。師曰。堪作甚麼。

　　泉州雲臺因禪師

　　僧問。如何是和尚家風。師曰。嗔拳不打笑面。曰如何施設。師曰。天台則有。南嶽則無　問如何是佛。師曰。月不破五。曰意旨如何。師曰。初三十一　問如何是佛法大意。師曰。今日好曬麥。曰意旨如何。師曰。問取磨頭　上堂。菩薩子。不在內。不在外。不在中間。且道。落在甚麼處。良久曰。南贍部洲。北鬱單越。

　　福嚴雅禪師法嗣

　　潭州北禪智賢禪師

　　僧問。如何是佛。師曰。匙挑不上。曰如何是道。師曰。險路架橋　歲夜小參。年窮歲盡。無可與諸人分歲。老僧烹一頭露地白牛。炊黍米飯。煑野菜。羹燒榾柮火。大家喫了。唱村田樂。何故免見。倚他門戶傍他墻。剛被時人喚作郎。便下座。歸方丈。至夜深。維那入方丈問訊曰。縣裏有公人到勾和尚。師曰。作甚麼。那曰。道和尚宰牛。不納皮角。師遂捋下頭帽。擲在地上。那便拾去。師跳下禪牀。攔胸擒住。呌曰。賊賊。那將帽子覆師頂曰。天寒。且還和尚。師呵呵大笑。那便出去。時法昌為侍者。師顧昌曰。這公案作麼生。昌曰。潭州紙貴。一狀領過　上堂。良久曰。冤苦冤苦作什麼。百丈不在。老僧今日困。便下座　上堂。良久。呵呵大笑曰。怎怪得老僧。便下座。

　　南嶽衡嶽寺振禪師

　　示眾。阿呵呵。瘦松寒竹鎖清波。有時獨坐磐陀上。無人共唱太平歌。朝看白雲生洞口。暮觀明月照娑婆。有人問我居山事。三尺杖子攪黃河。

　　開福賢禪師法嗣

　　日芳上座

　　僧問。如何是函葢乾坤句。師豎起拄杖。曰如何是截斷眾流句。師橫按住杖。曰如何是隨波逐浪句。師擲下拄杖。曰三句外。請師道。師便起去　師贊開福真曰。清儀瘦兮。可瞻可仰。仰之非親。妙筆圖兮。可擬可像。像之非真。非親非真。秋月盈輪。有言無味兮的中的。既往如在兮覓。焉覓當機隱顯兮。絲髮誵訛。金烏卓午兮。迅風霹靂。

　　報慈嵩禪師法嗣

　　郢州興陽山遜禪師

　　僧問。如何是佛。師曰。髮白面皺。曰。如何是法。師曰。暑往寒來　問如何是三界外事師曰。洛陽千里餘。不得時舊書。

　　德山遠禪師法嗣

　　廬山開先善暹禪師

　　臨江軍人。操行清苦。徧游師席。以明悟為志。參德山。見山上堂。顧視大眾曰。師子嚬呻。象王回顧。師忽有省。入室陳所解。山曰。子作麼生會。師回顧曰。後園驢喫草。山然之。後至雪竇。竇與語喜其超邁。目曰。海上橫行暹道者。遂命分座。四方英衲敬畏之。他日。竇舉師出世金鵝。師聞。潛書二偈千壁而去。曰不是無心繼祖燈。道慙未廁嶺南能。三更月下離巖竇。眷眷無言戀碧層。二十餘年四海間。尋師擇友未甞閑。今朝得到無心地。却被無心趂出山。晚年。眾請滋甚。遂開法開先。以慰道俗之望　開堂日。上首白椎罷。師曰。千聖出來也。祇是稽首讚歎。諸代祖師。提挈不起。是故始從迦葉。迄至山僧。二千餘年。月燭慧燈。星排道樹。人天普照。凡聖齊榮。且道承甚麼人恩力。老胡也祇道明星出現時。我與大地有情同時成道。如是則彼既丈夫。我亦爾。孰為不可。良由諸人不肯承當。自生退屈。所以便推。排一人半個。先達出來。遞相開發。也祇是與諸人。作個證明。今日人天會上。莫有久遊。赤水夙在荊山。懷袖有珍。頂門有眼。到處踐踏覺場底衲僧麼。却請為新出世。長老作個證明。還有麼。時有僧出。師曰。象駕崢嶸謾進途。誰信螳螂能拒轍　問一棒一喝。猶是葛藤。瞬目揚眉。拖泥帶水。如何是直截根源。師曰。速曰。恁麼則祖師正宗。和尚把定。師曰。野渡無人舟自橫　問如何是露地白牛。師曰。瞎　問妙峰頂上即不問。半山相見事如何。師曰。把手過江來。曰高步出長安。師曰。脚下一句。作麼生道。僧便喝。師曰。山腰裏走　問一雨所潤。為甚麼萬木不同。師曰。羊羹雖美。眾口難調　問年窮歲盡時如何。師曰。依舊孟春猶寒　問更深夜靜時如何。師曰。老鼠入燈籠　問瞥瞋瞥喜時如何。師曰。適來菩薩面。如今夜义頭　上堂。一若是二即非。東西南北人不知。休話指天并指地。青山白雲徒爾為。以拄杖擊香臺。下座　問雨雪連天。為甚麼孤峰露頂。師曰。有甚遮掩處　上堂。僧問。如何是祖師西來意。師曰。洛陽城古。曰學人不會。師曰。少室山高。僧禮拜。師廼曰。佛種從緣起。遂舉拄杖曰。拄杖子是緣。且作麼生說個起底道理。良久曰。金屑雖貴。落眼成翳。卓拄杖。下座。

　　吉州禾山楚材禪智禪師

　　臨江軍人。僧問。佛令祖令。諸方竝行。未審和尚如何。師曰。山僧退後。曰恁麼則諸方不別也。師曰。伏惟。伏惟　問如何是離凡聖底句。師曰。山河安掌上。曰恁麼則迥超今古外。師曰。展縮在當人　問一毫未發時如何。師曰。海晏河清。曰發後如何。師曰。徧界無知己　問如何是和尚說法底口。師曰。放一線道　問抱璞投師。請師雕琢。師曰不雕琢。曰為甚麼不雕琢。師曰。弄巧翻成拙。

　　秀州資聖院盛勤禪師

　　僧問。如何是正法眼。師曰。山青水綠　問四威儀中。如何履踐。師曰。鷺鷥立雪。曰恁麼則聞鐘持鉢。日上欄干。師曰。魚躍千江水。龍騰萬里雲。曰畢竟如何。師曰。山中逢猛虎。天下見文星　上堂。多生覺悟非千衲。一點分明不在燈。拈拄杖曰拄杖頭上祖師。燈籠脚下彌勒。須彌山腰鼓細。即不問你。作麼生是分明一點。你若道得。無邊剎境總在你眉毛上。你若道不得。作麼生過得羅剎橋。良久曰。水流千派月。山鎖一溪雲。卓拄杖。下座。

　　潭州鹿苑圭禪師

　　桂州人。僧問。如何是道。師曰。吳頭楚尾。曰如何是道中人。師曰。騎馬踏鐙。不如步行　上堂。凡有因緣。須曉其宗。若曉其宗。無是無不是。用則波騰海沸。全真體以運行。體則鏡淨水沉。舉隨緣而會寂。且道。兜率天宮。幾人行幾人坐。若向這裏辯得緇素。許你諸人東西南北。如雲似鶴。於此不明。踏破草鞋。未有了日在。參。

　　西峰豁禪師法嗣

　　汀州南安巖自嚴禪師

　　泉州同安鄭氏子。年十一。依臥像寺契緣出家。十七受具遊方。至廬陵。謁西峰豁。依止五年。密契心印。辭去。抵武平南黃石巖。巖多蛇虎。師住。而蛇虎皆便令。四遠聞之。咸敬事之。後師以鄰僧亡。遵教茶毗。未聞官迕吏。遂白衣。適遊南康盤古山。樂而棲息。三年竟成叢林。初西竺波利尊者曰。後當有白衣菩薩。來興此山。至是符應。有沙彌。無多聞性。而事師謹愿。師憐之。作偈使誦。久當聰明。偈曰。大智發於心。於心何處尋。成就一切義。無古亦無今。於是。世間文字語言。誦無所遺。示人多以偈。每書贈以之中四字於其後。莫有識其旨者。師驅妖杜怪。靈應頗多。具如本傳。宋太宗淳化辛卯正月初六日。集眾曰。吾此日生。今正是時。遂右脇而化。壽八十二。臘六十五。諡曰定光圓應禪師。

　　南嶽下十世上

　　洞山聰禪師法嗣

　　南康軍雲居曉舞禪師

　　瑞州人。少年麤猛。忽悟浮幻。投師出家。乃修細行。參洞山。一日如武昌行乞。首謁劉公。公高行。為時所敬。意所與奪。莫不從之。師時年少不知其飽參。頗易之。公曰。老漢有一問。若相契即開疏。如不契即請還山。遂問。古鏡未磨時如何。師曰。黑似漆。公曰。磨後如何。師曰。照天照地。公長揖曰。且請上人還山。拂袖入宅。師懡㦬即還洞山。山問其故。師具言其事。山曰。你問我。我與你道。師理前問。山曰。此去漢陽不遠。師進後語。山曰。黃鶴樓前鸚鵡洲。師於言下大悟。機鋒不可觸　住後。僧問。承師有言。不談元不談妙。去此二途。如何指示。師曰。蝦蟇趕鷂子。曰全因此問也。師曰。老鼠弄猢猻　上堂。唯一堅密身。一切塵中現。蝦蟇蚯蚓。各有窟穴。烏鵲鳩鴿。亦有窠巢。正當與麼時。為甚麼人說法。良久曰。方以類聚。物以群分　上堂。三峽道無別。朝朝祇麼說。僧繇會寫真。鎮府出鑌銕　上堂。不長不短。不小不大。此個道理。是誰境界。咄　上堂。聞說佛法兩字。早是污我耳目。諸人未跨雲居門。脚跟下好與三十棒。雖然如是。也是為眾竭力　上堂。舉夾山道。閙市門頭。識取天子。百草頭上。薦取老僧。雲居即不然。婦搖機軋軋。兒弄口㗻㗻　上堂。諸方有弄蛇頭。撥虎尾跳大海。劒刃裏藏身。雲居這裏。寒天熱水洗脚。夜間脫韈打睡。早朝旋打行纏。風吹籬倒。喚人夫劈篾縛起　翠巖真。常罵師說無事禪。石霜永。令人傳語曰。舜在洞山。悟古鏡因緣豈是說無事禪者。汝罵他自失一隻眼。師聞之。乃作頌曰。雲居不會禪。洗脚上牀眠。冬瓜直儱侗。瓠子曲彎彎。

　　潭州大溈懷宥禪師

　　僧問。人將語試。金將火試。未審衲僧將甚麼試。師曰。拄杖子。曰畢竟如何。師曰。退後著。僧應諾。師便打曰。教休不肯休。直待雨淋頭。

　　杭州佛日契嵩禪師

　　藤州鐔津李氏子。七歲出家。十三得度十九遊方。徧參知識。得法于洞山。師夜則頂戴觀音像。而誦其號。必滿十萬乃寢。以為常。自是世間經書章句。不學而能。作原教論十餘萬言。明儒釋之道一貫。以抗宗韓排佛之說。讀之者畏服。後居永安蘭若。著禪門定祖圖。傳法正宗記。輔教編。上進宋仁宗。皇帝覧之加歎。付傳法院。編次入藏。下詔褒寵。賜號明教。宰相韓琦。大參歐陽修。皆延見而尊禮之。洎東還。神宗熙寧辛亥六月四日。晨興寫偈曰。後夜月初明。吾今喜獨行。不學大梅老。貪隨鼯鼠聲。至中夜而化。闍維。不壞者五。曰頂。曰耳。曰舌。曰童真。曰數珠。其頂骨出舍利。紅白晶潔。道俗合諸不壞。葬於故居永安之左。後住淨慈北磵居簡。甞著五種不壞贊。師有文集二十卷。目曰鐔津。盛行于世。壽六十有六臘五十有三。

　　洪州太守許式

　　參洞山。得正法眼。一日與泐潭澄上藍溥坐次。潭問。聞郎中道。夜坐連雲石。春栽帶雨松。當時答洞山甚麼話。公曰。今日放衙早。潭曰。聞答泗州大聖在揚州出現底。是否。公曰。別點茶來。潭曰。名不虗傳。公曰。和尚早晚回山。潭曰。今日被上藍覰破。藍便喝。潭曰。須是你始得。公曰。不奈船何。打破戽斗　公入上藍僧堂。問首座年多少。曰六十八。公曰。僧臘多少。曰四十七夏。公曰。聖僧得幾夏。曰與虗空齊受戒。公拍板頭曰。下官喫飯。不似首座喫鹽多。

　　泐潭澄禪師法嗣

　　明州育王山懷璉大覺禪師

　　漳州龍溪陳氏子。誕生之夕。夢僧伽降室。因字泗州。既有異兆。僉知祥應。齠齓出家。丱角圓頂。篤志道學。寢食無廢。一日洗面。潑水于地。微有省發。即慕參尋。遠造泐潭法席。投機印可。師事之十餘年。去遊廬山。掌記於圓通訥所。宋皇祐中。仁廟有詔。住淨因禪院。召對化成殿。問佛法大意。奏對稱旨。賜號大覺禪師。後遣中使問曰。才去豎拂人立難當。師即以頌回進曰。有節非千竹。三星偃月宮。一人居日下。弗與眾人同。帝覧大悅。又詔入對便殿。賜羅扇一把。題元寂頌於其上。與師問答詩頌。書以賜之。凡十有七篇。至和中乞歸老山中。乃進頌曰。六載皇都唱祖機。兩曾金殿奉天威。青山隱去欣何得。滿篋唯將御頌歸。帝和頌不允。仍宣諭曰。山即如如。體也將安歸乎。再住京國。且興佛法。師再進頌謝曰。中使宣傳出禁圍。再令臣住此禪扉。青山未許藏千拙。白髮將何補萬幾。霄露恩輝方湛湛。林泉情味苦依依。堯仁況是如天濶。應任孤雲自在飛。既而遣使。賜龍腦鉢。師謝恩罷。捧鉢曰。吾法以壞色衣。以瓦鐵食。此鉢非法。遂焚之。中使回奏。上加歎不已。治平中。上疏丐歸。仍進頌曰。千簇雲山萬壑流。閑身歸老此峰頭。餘生願祝無疆壽。一炷清香滿石樓。英廟依所乞。賜手詔曰。大覺禪師懷璉。受先帝聖眷。累錫宸章。屢貢誠懇。乞歸林下。今從所請。俾遂閑心。凡經過小可菴院。任性住持。或十方禪林。不得抑逼堅請。師既渡江。少留金山西湖。四明郡守。以育王虗席迎致。九峰韶公。作疏勸請。四明之人。相與出力建大閣。藏所賜詩頌。榜之曰。宸奎翰林。蘇公軾。知杭時。以書問師曰。承要作宸奎閣碑。謹已撰成。衰朽廢學。不知堪上石否。見參寥說禪。師出京日。英廟賜手詔。其略云。任性住持者。不知果有否。如有。切請錄示全文。欲添入此一節。師終藏而不出。逮委順後。獲於篋笥　開堂日。僧問。諸佛出世。利濟群生。猊座師登。將何拯濟。師曰。山高水濶。曰華發無根樹。魚跳萬仞峰。師曰。新羅國裏。曰慈舟不棹清波上。劒峽徒勞放木鵝。師曰。脫却衣裳臥荊棘。曰人將語試。師曰。慣得其便。僧拊掌。師曰。更𨁝跳。問聖君御頌親頒賜。和尚將何報此恩。師曰。兩手拓地。曰恁麼則一人有慶。兆民賴之。師曰。半尋拄杖攪黃河。問艣棹不停時如何。師曰。清波箭急。曰恁麼則移舟諳水勢。舉棹別波瀾。師曰。濟水過新羅。曰古佛位中留不住。夜來依舊宿蘆花。師曰。兒童不識十字街。問坐斷毗盧頂。不稟釋迦文。猶未是學人行業。如何是學人行業。師曰。斫額望明月。僧以手便拂。師曰。作甚麼。僧茫然。師曰。賺却一船人。乃曰。若論佛法兩字。是加增之辭。廉纖之說。諸人向這裏承當得。盡是二頭三首。譬如金屑雖貴。眼裏著不得。若是本分衲僧。纔聞舉著。一擺擺斷。不受纖塵。獨脫自在。最為親的。然後便能在天。同天在人同人。在僧同僧。在俗同俗。在凡同凡。在聖同聖。一切處出沒自在。竝拘檢他不得。名邈他不得。何也。為渠能建立一切法故。一切法要且不是渠。渠既無背面。第一不用妄與安排。但知十二時中。平常飲啄。快樂無憂。祗此相期更無別事。所以古人云。放曠長如癡兀人。他家自有通人愛　上堂。文殊寶劒。得者為尊。乃拈拄杖曰。淨因今日恁麼直得千聖路絕。雖然如是。猶是矛盾相攻。不犯鋒鋩。如何運用。良久曰。野蒿自發空臨水。江燕初歸不見人　上堂。太陽東昇。爍破大千之暗。諸人若向明中立。猶是影響相馳。若向暗中立。也是藏頭露影漢。到這裏作麼生吐露。良久曰。逢人祇可三分語。未可全拋一片心　上堂。世法裏面。迷却多少人。佛法裏面。醉却多少人。祇如不迷不醉。是甚麼人分上事　上堂。言鋒纔擊。義海交深。若用徑截一路。各請歸堂　上堂。應物現形。如水中月。遂拈起拄杖曰。這個不是物。即今現形也。且道。月在甚麼處。良久曰。長空有路還須透。潭底無蹤不用尋。擊香臺。下座　上堂。白日東上。白日西落。急如投壺閃。寥廓神龍。一舉透無邊纖鱗。猶向泥中躍靈。𦦨中休湊泊。三歲孩童髽四角。參　上堂良久。舉起拳頭曰。握拳則五嶽倒卓。展手則五指參差。有時把定佛祖關。有時拓開千聖宅。今日這裏相呈。且道。作何使用。拍禪牀曰。向下文長。付在來日。師年八十二。無疾而化。

　　臨安府靈隱雲知慈覺禪師

　　僧問。一佛出世。各坐一華。和尚出世。有何祥瑞。師曰。白雲橫谷口。曰光前絕後去也。師曰。錯曰大眾證明。學人禮謝。師曰。點　問如何是道。師曰。甚麼道。曰大道。師曰。欲行千里。一步為初。曰如何是道中人。師曰。西天駐泊此地都監。僧禮拜。師曰。吽吽　上堂。日月雲霞為天標。山川草木為地標。招賢納士為德標。閑居趣妙為道標。拈拄杖曰。且道這個是甚麼標。會麼拈起則有文有彩。放下則糲糲磕。磕直得不拈不放。又作麼生。良久曰。扶過斷橋水。伴歸無月村。卓一下。下座　上堂。秋風起庭梧墜。衲子紛紛看祥瑞。張三李四賣囂虗。拾得寒山爭賤貴。覿面相逢。更無難易。四衢道中。棚欄瓦市。畐塞虗空。普天帀地。任是臨濟赤肉團上。雪峰南山鼈鼻。玄沙見虎。俱胝舉指。一時拈來。當面布施。更若擬議。千山萬水。復曰。過。

　　婺州承天惟簡禪師

　　僧問。佛與眾生。是一是二。師曰。花開滿樹紅。花落萬枝空。曰畢竟是一是二。師曰。唯餘一朵在。明日恐隨風　問如何是吹毛劒。師曰。星多不當月。曰用者如何。師曰。落曰落後如何。師曰。觀世音菩薩　問如何是和尚家風。師曰。理長即就曰。如何領會。師曰。繪雉不成鷄　問開口即失。閉口即喪。未審。如何說。師曰。舌頭無骨。僧曰。不會。師曰。對牛彈琴　上堂。夫遮那之境界。眾妙之元門。知識說之而莫窮。善財酌之而不竭。文殊體之而寂寂。普賢證之以重重。若也隨其法性。如雲收碧漢本無一物。若也隨其智用。如花開春谷。應用無邊。雖說徧恒沙。乃同遵一道。且問。諸人作麼生是一道。良久曰。白雲斷處見明月。黃葉落時聞擣衣。參　上堂。莫離葢纏。莫求佛祖。去此二途。以何依怙。江淹夢筆。天龍見虎。古老相傳。月不跨五　上堂。一刀兩段。埋沒宗風。師子翻身。拖泥帶水。直饒坐斷十方。不通凡聖。脚跟下好與三十　上堂。拈一放一。妙用縱橫。去解除元。收凡破聖。若望本分草料。大似磨甎作鏡。衲僧家合作磨生。良久曰。寔。

　　明州九峰鑒韶禪師

　　僧問。承聞。和尚是泐潭嫡子。是否。師曰。是曰。還記得當時得力句否。師曰。記得曰。請舉看。師曰。左手握拳。右手把筆　上堂。山僧說禪。如蚝蜢吐油。揑著便出。若不揑著。一點也無。何故。祇為不曾看讀古今因緣。及預先排叠勝妙見知等候。陞堂。便磨唇捋嘴。將粥飯氣。熏炙諸人。凡有一問一答。葢不得已。豈獨山僧。看他大通智勝如來。默坐十劫無開口處。後因諸天梵天。及十六王子。再三勸請。方始說之。却不是秘惜。祇為不敢埋沒諸人。山僧既不埋沒諸人。不得道山僧曾陞座。參。

　　婺州西塔顯殊禪師

　　上堂。黃梅席上。數如麻。句裏呈機事可嗟。直是本來無一物。青天白日被雲遮。參。

　　天台崇善寺用良禪師

　　僧問。三門與自己。是同是別。師曰。八兩移來作半斤。曰恁麼則秋水泛漁舟去也。師曰。東家點燈。西家為甚麼却覓油。曰山高月上遲。師曰。道甚麼。曰莫瞌睡。師曰。入水見長人。

　　臨江軍慧力有文禪師

　　上堂。建山寂寞。坐倚城郭。無味之談。七零八落。以拄杖敲香臺。下座。

　　福州雪峰象敦禪師

　　僧問。如何是佛。師曰。把火照魚行。曰如何是法。師曰。唐人譯不出。曰佛法已蒙師指示未。審畢竟事如何。師曰。臘月三十日。

　　南康軍雲居守億禪師

　　上堂。馬祖纔陞堂。雄峰便卷席春風一陣來。滿地花狼籍。便下座。

　　瑞州洞山永孚禪師

　　上堂。棒頭挑日月。木馬夜嘶鳴。拈拄杖曰。雲門大師來也。卓一下曰。炊沙作飯。看井作袴參。

　　令滔首座

　　久參泐潭。潭因問。祖師西來。單傳心印。直指人心。見性成佛。子作麼生會。師曰。某甲不會。潭曰。子未出家時。作個甚麼。師曰。牧牛潭曰。作麼生牧。師曰。早朝騎出去。晚後復騎歸。潭曰。子大好不會。師於言下大悟。遂成頌曰。放却牛繩便出家。剃除𩯭髮著袈裟。有人問我西來意。拄杖橫挑囉哩囉。

　　洞山寶禪師法嗣

　　瑞州洞山清辯禪師

　　僧問。百丈得大機。黃檗得大用。未審和尚得個甚麼。師便喝。僧亦喝。師便打僧曰。爭奈大眾眼。何便歸眾。師噓兩噓。

　　韶州月華山海琳禪師

　　本州曲江都渚鄧氏子。少業儒。已而學佛。以詩自雄。徐知非。參自寶於洞山。山器之。遂囑以大任。南還。結庵舊山之白蓮。四眾奔赴者。所得良深。晚退居西堂。詔擇名德。居寶林。堅辭之。乃即庵自甓壽藏曰。吾歸骨於此矣。地為月華山。招提朗弘法處也。師至大興。人咸以為朗後身云。

　　北塔廣禪師法嗣

　　荊門軍玉泉承皓禪師

　　眉州丹稜王氏子。依大力院出家。登具後遊方。參北塔。發明心要。得大自在三昧。製犢鼻裩。書歷代祖師名字。乃曰。唯有文殊普賢較些子。且書於帶上。故叢林目為皓布裩。宋神宗元豐間。首眾於襄陽谷隱。有鄉僧亦効之。師見而詬曰。汝具何道理。敢以為戲事耶。嘔血無及耳。尋於鹿門。如所言而逝。張無盡。奉使京西。南路就謁之。致開法於郢州大陽。時谷隱主者。私為之喜。師受清陞座曰。某在谷隱十年。不曾飲谷隱一滴水。嚼谷隱一粒米。汝若不會來。大陽為汝說破。擕拄杖下座。傲然而去。尋遷玉泉　示眾。一夜雨霶烹。打倒蒲萄棚。知事頭首行者。人力拄底拄。撐底撐。撐撐拄拄到天明。依舊可憐生　自贊粥稀後。坐牀窄先臥。耳聵愛高聲。眼昏宜字大　冬至示眾。𠷳運推移。布裩赫赤。莫怪不洗。無來換替　僧入室次。狗子在室中。師叱一聲。狗便出去。師曰。狗却會。你却不會　師示寂。門人圍繞。師笑曰。吾年八十一。老死舁屍出。兒郎齊著力。一年三百六十日。言畢而逝。

　　四祖瑞禪師法嗣

　　福州廣明常委禪師

　　僧問。知師久蘊囊中寶。今日當場略借看。師曰看。曰恁麼則謝師指示。師曰。等閑垂一釣。容易上鉤來。

　　雲葢顒禪師法嗣

　　南康軍雲居文慶海印禪師

　　僧問。如何是函葢乾坤句。師曰合。曰如何是隨波逐浪句。師曰濶。曰如何是截斷眾流句。師曰窄　上堂。道本無為。法非延促。一念萬年。千古在目。月白風恬。山青水綠。法法現前。頭頭具足。祖意教意。非直非曲。要識廬陵米價。會取山前麥熟。以拂子擊禪牀。下座。

　　上方嶽禪師法嗣

　　越州東山國慶順宗禪師

　　上堂。心生則種種法生。心滅則種種法滅。拈起拄杖曰。此個是法。那個是滅底心。若人道得。許你頂門上具眼。其或未然。雲暗不知天早晚。雪深難辯路高低。參。

　　金山新禪師法嗣

　　安吉州天聖守道禪師

　　上堂。日月遶須彌。人間分晝夜。南閻浮提人。祇被明暗色空留礙。且道。不落明暗一句。作麼生道。良久曰。柳色黃金嫰。梨花白雪香。參　上堂。不從一地至一地。寂滅性中寧有位。釋迦稽首問然燈。仁者何名為受記。便下座。

五燈全書卷第三十三


