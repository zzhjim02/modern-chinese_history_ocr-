大藏經補編第 14 冊 No. 86 南朝寺考


　　南朝寺考序(原本清光緒三十三年刻本。無他校本。原分六卷。吳晉宋齊梁陳各一。茲合為一卷。)

　　余童時讀杜樊川江南春詩．有南朝四百八十寺語．因慕南朝佛寺之盛。會乙酉夏．先大夫自江西藩使拜出使歐洲之命．移家江𡩋。每春秋佳日．輒遊靈谷．訪定林．叩雨花之高座．躡清涼之翠微。追思往日．紺宇琳宮．百不逮一。考之志乘．有僅存遺基者．有併基址而俱失者。家居城南．與瓦官鳳游相鄰近。祇林毘舍．亦多非當時舊蹟．每欲考之而未得也。辛卯秋．收得上元孫丈澂之(文川)故書．中有金陵六朝古寺考二冊．乃丈同治初元客京師賢良寺時隨手所錄。偶一翻閱．散如亂絲。壬辰癸巳間．讀禮家居。檢梁慧皎高僧傳載金陵寺甚多．亦偶及基址所在及創建之始。他如南朝諸史．六朝事迹編類．景定至正二志．金陵梵剎志．建康實錄等書．皆已聚得。取校孫氏之書．或解題已及而考證溢出．或櫽括史傳而兼下己意．或牽連並錄而無關本旨．或不審語言而輕為割棄。其有涉於訓詁與視聽熒眩者．尚不在此。因念梁靈味寺僧曇宗曾著京師寺塔記二卷。曇宗秣陵人．所記必實．惜其不傳。高僧傳作於梁初．故同泰諸寺未見著錄。幸許氏建康實錄稍補其闕．而陳氏一代微遜焉。蓋叔寶競於土木．恣為佚樂．士夫不復以嚫施為急．下之視上．亦其徵也。得孫丈此稿後．曾以視江𡩋陳伯雨同年(作霖)．伯雨排纂成帙．舉以畀余．藏之篋衍久矣。比官京師．曹事餘暇．偶料理此稿．凡所規檢具可繕寫。有傳伯雨已刻此書．亟索觀之．則一仍孫氏之舊。重悂貤繆．誠所不免。復以案語闌入孫氏解題之下．頗有未去葛龔之病。余欲有資於伯雨者．不覺索然意盡。今取孫氏之書．而以余前所校錄者．一一附麗其內。仿元吳禮部師道戰國策鮑注補正之例．均以案語概之。其孫氏原案改為原注．陳氏之言則名陳云．不相雜廁。伯雨改孫氏原名為南朝佛寺志．今此名曰南朝寺考．以實樊川之語。江𡩋由隋以前．六為帝都．乃自古必爭之地。洪楊亂後．昔時著名古剎．皆蕩然無遺。雖有一二規復舊觀．其莊嚴結構．俱不逮古。且並其榜署移易。川湮谷塞．迷其所向。自夫新學一啟．多牒請寺觀改為學堂．恐此後舉此區區者．益不可踪跡矣。余之亟成此書．所以紀六朝之舊剎．著高僧之軼事．惜僅得樊川所言之半。夫孫氏篳輅初開．有首事之功。伯雨熟習鄉故．略有諟正。余則批卻導竅．因其故然而游刃有間．恢恢乎謋然易解。雖不敢於孫丈為功臣．然持比伯雨所刻．則固欲效齊人之矜先登而屈伯雨之笑也。光緒三十有三年太歲在丁未秋九月十有九日．貴池劉世珩識於京邸十五幢亭。

　　南朝寺考序

　　釋迦氏譜云。諸王見佛．洴沙最初。僧伽藍者．竹林最初。竹林園在王舍城中．於後乃在舍衛國有祗洹精舍．在波羅奈城有鹿野精舍．在毗舍離有菴摩羅園。薄伽梵住世八十年．行化數十國。所至說法．雲興海會。伽藍施獻．祗此四緣。而阿育暴王．一日之間．遍閻浮提八萬四千塔皆成就。將人王之力．捷於法王．鬼神之助．優於善信耶。或者時當正法．光接白毫。三際十方．親登法界。華嚴則會普光殿．大集則入大寶坊．海濱直上楞伽．丈室坐觀妙喜。將感通神理者．興福為有待之煩。受持句偈者．莊嚴且成而非有也。十八部興．諸師異見。上坐法藏部．說於窣堵坡．興供養業．獲大果報義。而化地部非之．大眾制多山三部亦非之。自尊者世友不能決定．而後人競傳．達摩片言．騰譏梁武．不已僿乎．大法東流．自涼州而入長安以及江左。王侯士庶．競尚福田。東晉偏安一百四載．立寺乃一千七百六十有八．可謂侈盛。而金陵寺數．方志無文．自宋迄梁．代有增加。梁世合寺二千八百四十六．而都下乃有七百餘寺。陳承梁亂．戎事不遑。五主相承修營故寺。末年都．計寺有一千二百三十二．國家新寺一十七百．官造者六十八．郭內大寺三百餘。比於梁氏耗矣．而治故之功．倍於新造。記稱表塔相望．經像殫富．然則唐人所謂南朝四百八十寺者．其梁陳之際．摹略數耶。隋眾經目錄．有塔寺記十一卷．次僧祐後．不出撰人。而隋書經籍志．有京師塔寺記十卷．錄一卷．劉璆撰。大唐內典錄有梁外兵郎劉璆奉勅撰揚都寺記十卷．卷數符會．故是一書。經籍志尚有釋曇景撰京師寺塔記二卷．唐經籍志有清澈金陵寺塔記三十六卷．頗疑四百八十之數出此數書。自開元錄除去不收．諸書遂亡。並不若洛陽五百．猶有衒之一記．存其梗概．詎不惜哉。葱石參議生為慧種．宿植淨因。久居揚都．追尋勝跡。取上元孫氏所為金陵六朝古寺考．重加審諦。博採唐宋以來諸家地理書條．補事證理．而董之成書六卷．曰南朝寺考．甚博而有要。南朝鉅剎．炳炳可指矣。余尤欣其所謂紀六朝之舊剎．著高僧之軼事者。裒輯大意．懸契古賢。昔道安洄溯於僧伽。圖調諏咨於曠野。法顯所行．則撲象．觕射．浴室．寶階．行處．坐處．成道處．轉法輪處．伏外道處．自忉利天下處．眾祐塔園．靡不疏記．以為經證。辨機之記．則北敂馬鳴之室．南尋龍樹之庭。自脇尊世友無著天親以迄清辨德光．因彼所棲．章其義解。傳書紀代．用表論師。原夫聖逝蹟留．固亦地為人重。況夫六代名僧．師資特重。諸經義疏所稱開善莊嚴冶城攝嶺興皇龍光靈根光宅．一時顯學．並以寺稱。不述祖庭．孰推師法。後之為三論成實毘曇六朝義學者．襲斯一編．瞭然掌上。譬諸登䦘風而紀真靈．入金庭而數仙館．方外遐寄．末有樂乎。光緒三十三年冬十月．嘉興沈曾植敘。

南朝寺考

　　清貴池　劉世珩　葱石

　　吳

　　建初寺　大市寺　建寧寺(此寺補)　(法性尼寺　石佛院　前法性寺　後法性寺)

　　建初寺．在古宮城南七里。(原注．當今花盝岡之南。)吳大帝赤烏十年．天竺康僧會初達建業．營立茅茨．設像行道。大帝為會建塔於此。以金陵始有佛寺．故號建初寺。並名其地為佛陀里。寺前立大市．又稱大市寺焉。晉咸和中．蘇峻亂．塔焚．司空何充復為修造。平西將軍趙誘．又於寺東立小塔。宋元嘉中有鳳翔集此山．因建鳳凰臺於寺側。南朝高僧如支曇籥．帛尸黎密．道儒．僧祐．皆居此寺。又有璚法師．護持像法．汲引人倫。既卒．陳江總為之作碑。逮唐貞觀初．嬾融和尚亦卒於是。(原注．高僧傳歷載晉宋齊梁諸僧止建初寺者．是此寺在六朝從未改名。而景定建康志至正金陵新志皆謂晉宋改名為祗園．大誤。祇園別自為寺．與建初無涉也。又金陵新志注謂晉改建寧．尤與晉宋改名祇園之言．自相矛盾。實錄云．懷德縣城在今建初寺東．可見此寺歷隋至唐．猶存其名．並未嘗改也。)晉改為建寧寺。至唐改為尼寺。(案孫原文作後不知何時改為尼寺．今據元張鉉至正金陵新志校補。)宋改名法性寺．建炎火．寺廢．法性舊額僅存。及寺復建．析為三．在東曰石佛院．在西曰前法性寺．後法性寺。元末猶存．至明遂無傳。(原注建初寺再改法性變為尼寺即無建炎之火．亦非赤烏舊制。況又析而為三．則已淪為小剎．宜其入明之後．遂泯滅無存也。)

　　【考證】唐許嵩建康實錄。懷德縣城．在宮城南七里．今建初寺前路東。

　　○梁釋慧皎高僧傳．吳建業建初寺康僧會傳．(原注．高僧傳每篇有題．如吳建業九字．即其題也。後凡引高僧傳．但標題名．並略刪繁文．以歸簡要。)康僧會．其先康居人．世居天竺。明解三藏．博覽六經。天文圖讖．多所綜涉。辯於樞機．頗屬文翰。時孫權已制江左．而佛教未行。先有支謙．字恭明．月支人。遍學異書．通六國語。漢末避地於吳．權悅之．拜為博士。謙以經多梵文．未盡翻譯．乃考集眾本．譯為漢語。吳地初染大法．風化未全。僧會欲使道振江左．興立圖寺．乃杖錫東游。以赤烏十年初達建業．營立茅茨．設像行道。權召詰問．會曰．如來遷迹．忽逾千載．遺骨舍利．神耀無方。昔阿育王起塔八萬四千．夫塔之興以表遺化也。權以為誕．乃謂會曰．若能得舍利．當為造塔。會以銅瓶禮請．果得舍利．五色光燄。權大嗟服．即為建塔。以始有佛寺．故號建初寺。因名其地為佛陀里。由是江左大法遂興．會於建初寺譯出眾經．又傳泥洹唄聲。至吳天紀四年．皓降晉．九月．會遘疾而終。晉咸和中蘇峻作亂．焚會所建塔．司空何充復更修造。平西將軍趙誘．世不奉法．夢塔放光．由此敬信．於寺更立小塔。元張鉉至正金陵新志．宮苑記．吳大帝立大市在建初寺前．其寺亦名大市寺。(原注．至今聚寶門外西街有大市橋．其地正與城內建初寺址相對．孫吳時本無城也。)

　　○宋周應合景定建康志．吳大帝赤烏十年．為西竺康僧會建寺．名建初。宋有鳳翔集此山．因建鳳凰臺於寺側。

　　○晉京師建初寺攴曇籥傳．孝武帝勅請出都．止建初寺．帝從受五戒．敬以師禮。(原注．傳所謂出都下都．皆至京師建康也。此六朝人語。)

　　○晉建康建初寺帛尸黎密傳．永嘉中始到中國．值亂．仍過江．止建初寺。(原注．六朝祚短．一人每歷數朝．傳標目以晉宋齊梁．皆據其卒時言也。)

　　○齊京師建初寺釋僧祐傳．祐年數歲．入建初寺禮拜．因踴躍入道。及永明中．敕入吳試簡五眾並宣講十誦．更伸受戒之法。凡獲信施．悉以治定林建初。後於梁天監十七年五月二十六日．卒於建初寺。

　　○陳江總集．有建初寺瓊法師碑。

　　○至正金陵新志．融禪師．姓韋．本潤州延陵大族。落髮出家．入牛頭山幽棲寺北巖之石室修道．虎鹿馴伏。後寺僧日多．自往南丹陽．住建初寺．卒葬雞籠山。

　　○又新志．法性尼寺．在報恩光孝觀東南．本吳建初寺也。戚光慶元志(案慶元志當作集慶續志．元刊本亦誤。慶元志宋吳琚撰)云．寺析為三．近歲寺南酒務中陶竈下掘出大石佛像．歸寺東院．遂呼石佛院云。今前法性後法性二寺隸正西隅．大石佛在前寺正殿內。

　　晉

　　長干寺　阿育王寺　(天禧寺　慈恩旌忠寺　大報恩寺)

　　長干寺在古秣陵縣東。大長干寺(案劉逵吳都賦注．建業南有山岡．其閒平地．吏民雜居。東長干中有大長干小長干．皆相連．地有長短．故號大小長干。韓詩考．盤在干地下而黃曰干。案今聚寶門外有長干里．即大長干所在。)先有塔．不知所始。相傳為周敬王時阿育王所造八萬四千塔之一。(原注．是說誕不足信．或是漢末笮融所造．遺留在此。)吳代有尼居其地．構小精舍．孫綝毀除之．塔亦同盡。晉初．諸道人復於舊處立寺．元帝渡江．更脩飾之簡文帝就造三層塔．每夕放光．寧康中．有僧竺慧達上越城望見．知其有異．掘出藏函．乃即舊塔西更樹一剎。太元十六年．孝武帝加為三層焉。先是咸和中．丹陽尹高悝於張侯橋掘得金像．供此寺中。後有人復得蓮趺圓光以施是像．孔穴悉合。歷代居是寺者．如晉竺法曠．宋曇賴．慧觀．齊法穎元暢．及外國道人法吒等．皆高僧也。更有慧邃模像．跋摩譯經於此。梁武初基．大加興建．號為阿育王寺。大同三年．改造浮屠．分為二剎。躬親禮拜．屢設法會．奉施齋錢。勅邵陵王綸製大功德碑以表揚之。逮陳至德三年．後主亦臨幸是寺．徐陵有長干眾食碑文。隋唐無所營造。宋名天禧寺．號塔為聖感。元名慈恩旌忠寺。明永樂年．勅工部重建．至宣德六年始成．賜額大報恩寺。規模宏敞．增塔為九級八面。金碧琉璃．千奇萬麗．霖少時猶及見之。咸豐中燬於兵火．今雖稍葺門殿．比於曩時．不過百分之一。塔頂上蓋．似大鐵釜．猶在製造洋礮局門外云。(案霖少時下．係陳氏案語誤攙入正文。陳氏刻本亦如此．殆耄及不加檢覈歟。附識於此。)

　　【考證】景定建康志．建康南五里有山岡．其間平地．庶民雜居。有大長干．小長干．東長干．竝是地名。

　　○南史扶南國傳(案孫引南史．雜以梁書．又攙入己說．今一用南史。)梁大同三年八月．武帝改造阿育王佛塔。阿育王即鐵輪王．閻浮提一天下。佛滅度後．一日一夜．役鬼神造八萬四千塔．此即其一。吳時有尼居其地．為小精舍．孫綝尋毀除之．塔亦同滅。吳平後．諸道人復於舊處建立焉。晉元帝初渡江．更脩飾之。至簡文咸安中．使沙門安法程造小塔．未及成而亡。弟子僧顯繼而修立．至孝武太元九年．上金相輪及承露。其後有西河離石縣胡人劉薩訶．登越城．望見長干里有異氣。因就禮拜．果是阿育王塔所．屢放光明。掘得碑函．即遷舍利近北對簡文帝所造塔西造一層塔。十六年．又使沙門僧尚加為三層．即梁武帝所開者也。初穿土四尺．得龍窟．及昔人所捨金銀環釧釵鑷雜物諸寶。可深九尺許．至石磉。磉下有石函．函內有鐵壺．盛銀坩。坩內有金鏤甖．盛三舍利．如粟粒大．圓正光潔。函內有琉璃盌．盌中得四舍利及髮爪。爪有四枚．並為沈香色。至其月二十七日．武帝又到寺禮拜．設無礙大會．大赦天下。是日以金鉢盛水汎舍利．其最小者隱不出。帝禮數十拜．舍利乃於鉢內放光．旋回久之．乃當中而止。帝問大僧正慧念曰．弟子欲請一舍利還臺供養。至九月五日．又於寺設無礙大會．遣皇太子王候朝貴等奉迎。是日風景明淨．京師傾都觀屬。所設金銀供具等物．留寺供養．並施錢一千萬為寺基業。至四年九月十五日．帝又至寺設無礙大會．豎二剎．各以金甖次玉甖重盛舍利及爪髮．內七寶塔內。又以石函盛寶塔．分入兩剎。剎下及王候妃主百姓富室所捨金銀環釧等珍寶充積。十一年十一月二日．寺僧又請帝於寺發般若經題．爾夕二塔俱放光明。勑鎮東將軍邵陵王綸製寺大功德碑文。

　　○晉并州竺慧達傳．本姓劉．名薩訶．西河離石人。少好畋獵。年三十一．忽如暫死．經日還蘇。備見地獄苦報。見一道人．云是其前世師．為之說法訓誨．令出家．往丹陽會稽吳郡．覓阿育王塔像．禮拜悔過．以懺先罪。既醒．即出家學道．改名慧達．精勤福業。晉寧康中至京師。先是簡文帝於長干寺造三層塔．塔成之後．每夕放光。達上越城顧望．見此塔杪．獨有異色．便往拜敬．晨夕懇到。夜見塔下時有光出．乃告人共掘。掘入丈許．得三石碑。中央碑覆中有一鐵函．函中又有銀函．銀函裏金函．金函裏有三舍利．又有一爪甲及一髮。髮伸長數尺．卷則成螺．光色炫耀．乃周敬王時阿育王造八萬四千塔．此其一也。既道俗歎異．乃於舊塔之西．更豎一剎．施安舍利。太元十六年．孝武更加為三層。又昔咸和中丹陽尹高悝．於張候橋浦裏．(原注．丹陽記．大長干寺道西．有張子布宅．即張候橋所在也)掘得一金像．無有光趺．而製作甚工。前有梵書．云是阿育王第四女所造。悝載像還至長干巷口．牛不復行．非人力所能御。乃任牛所之．徑趨長干寺。爾後一年許．有臨海漁人張係世．於海口得銅蓮花趺．浮在水面．即收送縣。縣表上．臺勑使安像足下．契然相應。後有西域五僧詣悝云．昔於天竺得阿育王像．至鄴遭亂．藏置河邊．王路既通．尋覓失所。近得夢云．像已出江東．為高悝所得。故遠涉山海．欲一見禮拜耳。悝即引至長干．五人見像．欷歔涕泣．像即放光．照於堂內。五人云．本有圓光．今在遠處．亦尋當至。迨咸安元年．交州合浦縣采珠人董宗之．於海底得一佛光。刺史表上．簡文帝勑施此像．孔穴懸同．光色一種．凡四十餘年。東西祥感光趺方具．達以剎像靈異．倍加翹勵。後東遊吳縣．禮拜石像。進適會稽．禮拜鄮縣塔。修立龕砌。精誠篤勵．終年無改．後不知所之。(案吳縣下．據高僧傳補．孫引未竟。)

　　○晉於潛青山寺竺法曠傳．晉孝武要請出京．止於長干寺。

　　○宋長干寺釋曇賴傳止長干寺。

　　○宋京師奉誠寺僧迦跋摩傳．慧觀等以跋摩妙解雜心．諷誦通利。先三藏雖譯．未及繕寫。以其年九月．於長干寺招集學士．更請出焉。(原注．出．謂譯出之。)

　　○齊京師多寶寺法穎傳．穎以從來信施．造經像及藥．藏鎮於長干。

　　○齊上定林釋法獻傳．永明中被勑．與長干元暢．同為寺主．分住南北兩岸。

　　○宋京師僧杯度傳．時有外國名僧佉吒寄都下長干寺．有客僧僧悟與同房。冥於窗隙中見取寺剎捧之入雲．然後將下。悟不敢言．但深加敬仰。

　　○晉瓦官寺僧慧邃傳．邃欲模寫長干寺佛像。主僧釋尚慮損金色．謂曰．若能令像回身西向．乃可相許。邃懇請於像．夜果轉坐．旦即模之。

　　○梁武帝集．有出古阿育王塔下佛舍利詔。

　　○梁簡文帝有奉阿育王寺錢啟。

　　○陳書後主紀．至德四年十一月辛巳．輿駕幸長干寺。

　　○陳徐陵集有長干寺眾食碑。

　　○明葛寅亮金陵梵剎志．大報恩即古長干寺．在府城南門外。宋天禧二年．改天禧寺。寺有阿育王塔．祥符中．賜號聖感。元名元興慈恩旌忠寺。明永樂十年敕工部重建．至宣德六年始成．賜今額。增塔為九級八面．金碧琉璃．千奇萬麗。

　　高座寺　甘露寺　尸黎密寺　(永寧寺)

　　高座寺．晉咸康中造。本名尸黎密寺．以地有甘露井．(陳云．當即今之永寧泉。)故亦名甘露寺。永嘉之末．有西域沙門尸黎密者．渡江而南．止建初寺．不通漢語。為丞相王導等所敬．時人呼為高座。常在石子岡東．(陳云．即今聚寶門外雨花山岡。)行頭陀．卒葬於此．成帝懷其風素．於塚樹剎。後有關右沙門來游建康．就剎起寺。陳郡謝混．追旌往事．遂名其寺為高座。或曰．晉竺道生所居爰名高座．不足據也。齊釋慧進．梁釋僧成．遞相住持。寶誌復與五百大士俱．雲光則坐山巔說法．天花飛墜．因名其處為雨花臺。寺內有銅鐘碑．張僧繇畫壁．寶誌二印．雲光手植松．皆古蹟也。唐李白族子中孚．披緇止此造塔．名中孚塔。宋改為永寧寺．泉即以永寧名．明分寺為二．西曰高座．東曰永寧。國朝以來．兩寺並峙．而高座尤宏敞。廊列五百鐵羅漢像．(陳云．寶誌時五百大士化身．即此。)庭中卉木蓊蔚．五穀樹．娑羅樹．皆海外異種。每當叢桂盛開．游屐咸萃．煑茗剝栗．作登高之會。霖亦嘗往來其間焉。咸豐兵火．蕩為邱墟。今雖稍稍脩葺．而雨花一泓．土人僅構屋置鐺．以為茶寮云。(案庭中以下．是陳氏案語．故云霖亦嘗往來其間。而誤攙入正文．與前長干寺同。)

　　【考證】景定建康志．高座寺一名永寧寺．在城南門外．晉咸康中造。注引劉岑記略云．考此山得名於晉永嘉中．名甘露寺．尸黎密多為王茂宏所敬．故留。竺道生繼號所居為高座。

　　○晉建康建初寺帛尸黎密傳．帛尸黎密多羅．西域人．時人呼為高座。傳云國王之子．以國讓弟．遂為沙門。中國值亂．仍過江．止建初寺。初江東未有咒法．密譯出孔雀王經明神諸咒。又授弟子覓歷高聲梵唄。丞相王導見之．以為吾之徒也．由是名顯。太尉庾元規．光祿周伯仁．太常謝幼輿．廷尉桓茂倫．皆一代名士．見之終日累歎．咸康中卒．春秋八十餘。密常在石子岡東行頭陀．既卒．因葬於此。成帝懷其風．為樹剎塚所。後有關右沙門來游京師．乃於塚處起寺。陳郡謝混贊成其業．追旌往事．仍曰高座寺也。

　　○宋釋曇宗京師塔寺記．尸黎密寺．在石子岡．亦號高座。(原注．高僧傳．釋曇宗姓虢．秣陵人．出家止靈味寺。少而好學．博通墳典．著京師塔寺記二卷。宗以金陵人記金陵塔寺．目覩吳晉遺制．言必詳確可據。惜其書不傳．僅見景定建康志所引而已。又案釋清澈示有塔寺記三十卷．見崇文書目。其書今亦未見。)

　　○齊京師高座寺釋慧進(案原作慧遠．傳無此語．陳刻誤同。)傳止京師高座寺．蔬食素衣．誓誦法華。

　　○梁京師靈味寺釋寶亮傳．時高座寺僧成．亦齊代法匠。

　　○至正金陵新志．高座寺在南門外．梁初．寶誌公主其寺．與五百大士俱．有雲光坐山巔說法．天花墜焉。今號雨花臺．則故唐給事中名襄字贊元者所命也。

　　○景定志高座寺有銅鐘碑。

　　○唐裴孝源貞觀公私畫史．高座寺在江𡩋．有張僧繇畫。

　　○宋陳軒金陵集載蔣穎叔和王和甫雨中登高座寺詩。注云．寺即雲光講經之地．有誌公二印．雲光手植松猶存。

　　○唐李白集．有贈高座寺僧族姪中孚詩。

　　○明顧起元客座贅語．五穀樹實生如穀．每生一種．則其種此年必大熟。

　　○國朝甘熙白下瑣言．娑羅樹直幹叢生．其葉必七．四月間開白花．高出枝上．結實如荔支．云係番種．高座靈谷諸寺皆有之。

　　白馬寺

　　白馬寺未詳其所始．晉高僧支道林居之．與馮懷劉系之為友。宋釋法平僧饒．齊釋法安．俱出家於此。曇籥慧光．曇憑．慧芬．智靖．亦住持之傑出者也．寺有般若臺．丈八無量壽佛像。陳賀德基嘗遇婦人於寺前．以白綸巾贈之。今無從考其所在矣。

　　【考證】世說新語．支道林在白馬寺中．將馮太常懷共話。

　　○晉剡沃洲山支遁傳．支遁字道林．嘗在白馬寺與劉系之談莊子逍遙篇．於是退而注之。

　　○宋祗洹寺釋法平傳．與弟法等俱出家．止白馬寺．為曇籥弟子。

　　○宋京師白馬寺釋僧饒傳．饒．建康人．出家止白馬寺。寺有般若臺．饒嘗臺外梵轉．以擬供養行者。聞者莫不息駕躊躇．彈指稱佛。

　　○齊中寺釋法安傳．安七歲出家．事白馬寺慧光為師。

　　○齊白馬寺釋曇憑傳．少遊京師．學轉讀．止白馬寺。

　　○齊興福寺釋慧芬傳．至都．止白馬寺。

　　○梁京師正覺寺法悅傳．悅與白馬寺沙門智靖造丈八無量壽佛。

　　○南史鄭灼傳．賀德基少遊學都下．盛冬止衣裌襦褲。嘗於白馬寺前逢一婦人．容服甚盛．呼德基入寺門．脫白綸巾贈之。

　　延興寺

　　延興寺．晉康帝褚皇后所建．在運瀆西岸．(陳云．今北乾道橋一帶。)隋時廢。

　　建福寺

　　建福寺．晉中書令何充建。充素信佛．好造塔院．此寺亦康帝時所創．隋初廢。

　　【考證】建康實錄引京師塔寺記．晉康帝時置兩寺．褚皇后立建興寺．在今縣東南二里運瀆西岸。中書令何充立建福寺．今廢也。

　　○隋煬帝答智顗蔣州事書．帝子總持和南．(陳云．煬帝為晉王時．從智顗受菩薩戒．顗曰．大王紆遵聖禁．可名總持云云。)爰逮高旨騰蔣州僧所及．竊以僧居望剎．食惟分衛。所立精舍．本依聚落。近年奉詔專征．弔民伐罪。江東混一．海內又寧。塔安其堵．市不易業。斯亦智者備所明見。而亡殷頑民．不慚懷土。有苗恃險．敢恣螳螂。橫使塔寺焚燒．比屋流散。鐘梵輟響．雞犬不聞。廢寺同於火宅．持鉢略成空返。僧眾無依．實可傷歎。波地福盡．齊成坵墟。所餘堂塔．本不毀壞。其有現僧．亦許房住。惟虛廊檐宇．會當壓倒．所以移來．還充寺館。其外椽板權借築城。若空寺步廊有完全者．亦代為府廨。須一二年閒．民力展息．即於上江結筏．以新酬故。本勑所司具條孔目．無慮零落。恐遠僧未能曲見．頓用仰誣．必願言提．冥諸其掌．猥延滿軋．戀惻良深．謹和南。(原注．是書則隋滅陳而諸寺掃地盡矣。玩其文義。初滅陳時．尚未焚燬．遺民為寇．平定之後．始蕩盡耳。)

　　莊嚴寺　塔寺　謝鎮西寺　興嚴寺

　　莊嚴寺．晉穆帝永和四年鎮西將軍謝尚捨宅所造也。亦號塔寺。其地南直竹格港．臨秦淮。(陳云．即今之竹竿巷．格竿．港巷。音之轉耳。)逮宋大明中．路太后置莊嚴寺．嫌其同名．改此寺為謝鎮西寺．或稱謝寺。歷代高僧．有曇無讖．慧次．僧寶．僧智．僧宗．皆止於此。陳宣帝太建元年寺焚。後五年．豫州刺史程文秀脩復．勑改名曰興嚴。有寺塔記石刻及井檻銘．至宋紹興中猶存．徙其寺於真武廟北也。

　　【考證】建康實錄引塔寺記．今興嚴寺．即謝尚宅也。南直竹格港．臨秦淮。在今縣城東南一里二百步。尚嘗夢其父告之曰．西南有氣至．衝人必死。行當其鋒家無一全。汝宜修福建塔寺．可以禳之。若未暇立寺可杖頭刻作塔形。見有氣來則擬之。尚悟懼．遂刻小塔於杖頭．恆置左右。後果有異黑氣．遙見西南．從天而下。始如車輪．漸彌大。直衝尚家．尚以杖頭指之．氣便回散．閤門獲全。氣所經處．數里無復孑遺。遂於永和四年．捨宅造寺．名莊嚴寺。宋大明中．路太后於宣陽門外太社西藥圃造莊嚴寺．改此為謝鎮西寺。至陳太建元年．寺為延火所燒。五年．豫州刺史程文秀更加修復。孝宣帝勑改名興嚴寺．至今也。

　　○景定建康志．今宮城西北興嚴寺前有溝．迤邐至閃駕橋(原注．今鴿子橋．)清化寺東．乃古運瀆。

　　○宋河西曇無讖傳．常遊止塔寺．以居士自卑。初出觀世音彌勒二觀經各一卷。(案原作彌勒觀音二經．據傳改。)丹陽尹孟覬見而善之。

　　○齊京師謝寺釋慧次傳．次於大明中出都．止謝寺．每講席一鋪．輒道俗奔赴。時謝寺又有僧寶．僧智．並一代英哲．為時論所宗。

　　○梁謝寺釋智宗傳．宗姓周．建康人．出家止謝寺．博學多聞．尤長轉讀。

　　○景定志．石刻有興嚴寺塔記。又辱井記云．江𡩋興嚴寺井石檻銘．均莫知誰作也。

　　○至正金陵新志．興嚴寺於紹興中徙今真武廟北。

　　棲禪寺

　　棲禪寺．晉征北將軍蔡謨之所立也。逮梁時沈約有棲禪精舍銘。

　　【考證】梁沈約集．有棲禪精舍銘序云．此寺征北蔡公所立。

　　何皇后寺

　　晉穆帝何皇后．性耽釋氏。造尼寺一所．在西州橋側．南臨大道。(陳云．當今倉巷橋左近．)後人呼為何皇后寺。女尼居之者．戒行不盡嚴齊．蔡興宗嘗納寺尼智妃為妾也。寺有陸整畫壁云。

　　【考證】建康實錄．晉穆帝時．置僧尼寺三所．彭城寺．謝鎮西寺外．有何皇后寺．在縣東一里．南臨大道。

　　○南史蔡興宗傳．興宗納何后寺尼智妃為妾．姿貌甚美。而顏師伯遣人誘之．潛往載取．興宗迎人不得。

　　○貞觀公私畫史．何后寺在江𡩋有陸整畫。

　　建興寺

　　建興寺．在何后寺南．運瀆高嘩橋西渚．地名建興里．有南苑處其中。梁劉孝綽詩所謂古寺隱迴塘者．風景蓋如繪云。

　　【考證】建康實錄．運瀆舊有六橋．孝義本名甓子橋。次南有揚烈橋。次南有西州橋．路東出何皇后寺門次南有高嘩橋．今建興寺北路東渡此橋。次南運瀆臨淮有一新橋．對禪靈渚。

　　○景定建康志．古南苑在瓦官寺東北．梁改名建興苑．在秣陵建興里。

　　○梁劉孝綽集．有發建興渚示到陸二黃門詩。

　　彭城寺

　　彭城寺．晉穆帝升平五年彭城敬王純之所造．在秣陵縣東南．門臨御街。(陳云．當今高井一帶。)歷代高僧．有釋道淵．僧弼．僧覆．道遠．道盛．慧開．寶興．僧令等．皆止於是寺。先有丈六金像．後移置湘宮寺焉。

　　【考證】建康實錄．彭城敬王造彭城寺．在今縣東南三里．西大門臨古御街。

　　○至正金陵新志．晉穆帝升平五年．彭城王造寺一所。

　　○宋京師彭城寺釋道淵傳．淵出家止京師(案三字據傳補．)東安寺．後移止彭城寺．宋文帝敕居寺任。

　　○宋京師彭城寺僧覆傳．宋明帝深加器重．敕為彭城寺主。

　　○齊上定林寺釋道遠傳．宋大明中渡江．止彭城寺。

　　○齊京師天保寺釋道盛傳．宋明帝敕令下都．止彭城寺．謝超宗一遇即敬以師禮。

　　○齊瑯琊攝山釋法度傳．時有彭城寺慧開．幼而神氣開朗．早彰令譽．立年便講。

　　○齊齊隆寺釋法鏡傳．其後彭城寺寶興等．皆祖述宣唱。

　　○沈約集．齊禪林寺尼淨秀行狀．上(陳云稱尼為上．猶今稱僧為上人也。)以天監五年六月十七日得病．心悶不下飲。彭城寺令法師．以六月十九日夜得夢．見一處謂是兜率天．上住止嚴麗．非世間比．云此是上住處。

　　○宋京師釋僧亮傳．取湘州界銅溪伍子胥廟銅造．(案九字據傳補．孫引取湘州銅鑄丈六金像非是。)丈六金像。唯燄光未備。宋文帝為造金薄圓光．安置彭城寺。至宋泰始中．明帝移湘宮寺。

　　東安寺

　　東安寺．未詳所始。晉名僧支道林．因哀帝徵請．出都．住東安寺三載．而寺以興。由是慧持．慧嚴．道淵．道猛．跋陀．法恭．曇智等．或譯梵經．或止講席。學術精整．道俗共推．都下為之語曰．鬬場禪師窟．東安談義林．(陳云．鬬場亦寺名．見下。)又范伯倫踞食表云．東安眾集．果不偏食．飛錫所住．盛可知也。逮齊建武初．始安王遙光治廟．欲毀寺屋．截梁．水出如淚．眾稱靈異焉．

　　【考證】晉沃洲山支遁傳．遁還吳後．哀帝頻遣兩使徵請出都．止東安寺。講道行般若．淹留三載。

　　○晉蜀龍淵寺慧持傳．持．慧遠弟也．至都．止東安寺。

　　○宋東安寺慧嚴傳．嚴還京．止東安寺．高帝素所知重。

　　○宋彭城寺釋道淵傳．幼出家東安寺。

　　○宋東安寺釋道猛傳．元嘉二十六年止東安寺．開講席。

　　○宋中興寺求那跋摩傳．跋摩於東安寺譯出法鼓經。(案跋摩傳無此語。見求那跋陀羅傳。)

　　○宋中興寺釋法恭傳．恭住東安寺。

　　○齊中興寺釋曇智傳．智．建康人．止東安寺．能談莊老。

　　○宋書天竺諸國傳．有慧嚴慧議道人．並住東安寺．學行精整為道俗所推。時鬬場寺多禪僧．都下為之語曰．鬬場禪師窟．東安談義林。

　　○宏明集．范伯倫踞食表云。東安眾集．果不偏食．此先朝舊事．臣所親見者也。

　　○齊書五行志．齊建武初．始安王遙光治廟．徹東安寺屋以直廟垣．截梁．水出如淚。

　　祇洹寺　白塔寺　(長慶寺　奉先寺　保寧寺)

　　祇洹寺．在鳳凰樓之西．(陳云．當今新橋之南。)建初寺之分剎也。晉支遁嘗升寺中高座講義與劉惔王濛相酬答．其名始著。宋武帝永初元年．車騎將軍范泰．於其宅西建立精舍．因與寺近．遂襲其名。延高僧慧義為之經始．併而合之。時人以義方身子．泰比須達焉。其時西域異僧求那跋摩．求那跋陀羅．曇摩蜜多．皆住此寺。而沙門僧苞．道照．法平．曇遷．僧志．慧基．僧濬等．亦時來棲止。寺中有皁莢樹．泰豫元年枯死．昇明末更生枝葉．為齊興之瑞。逮求那跋摩圓寂後．即於南林戒壇前．依外國闍毘之．就其處立白塔．改名白塔寺。(陳云．天禧寺前．亦有白塔寺．與此不同。)其地與石子岡相望．故陳魯廣達屯兵於寺前．以禦隋師。及唐開元中．更額曰長慶。南唐保大中曰奉先。宋太平興國中曰保寧。至明而廢為驍騎倉也。

　　【考證】世說新語引沙門高逸傳．王劉恆尋支遁．遇祇洹寺中講。(原注．高僧傳．祇洹寺凡數十見．皆稱祇洹．乃景定至正二志．譌為祇園．大誤。)正在高座上．每舉麈尾．常領數百言．而情理俱暢。

　　○宋書范泰傳．暮年事佛甚精．於宅西立祇洹精舍。

　　○宋京師祇洹寺釋慧義傳．永初元年．車騎范泰立祇洹寺．以義德為物宗．因請經始。義以泰清信之至．因為指授儀則。(案義以泰二句．據傳補。)時人以義方身子．泰比須達。故祇洹之稱．厥號存焉。後西域名僧．多投止此寺。義勸泰以果竹園六十畝．施以為幽冥之佑．泰從之。時祇洹寺又有釋僧濬．善三論．為宋文所重。

　　○宋祇洹寺求那跋摩傳．跋摩以元嘉八年正月達於建業．文帝勞問殷勤．敕住祇洹寺．供給隆厚。俄而於寺開講法華及十地。既終之後．趺坐繩牀．似若入定．即於南林戒壇前．依外國闍毘之。仍於其處起立白塔。(原注．祇洹改名白塔．即由於此。又至正新志云．永明二年．齊太祖為比邱法願造寺於其地．得外國磚為白塔．又名白塔寺。考高僧法願傳．並無齊太祖為造寺之事。且祇洹尚在．焉得於其地造寺．新志似誤。)

　　○宋中興寺求那跋陀羅傳．陀羅初住祇洹寺．眾僧共請出經．集義學諸僧．譯出雜阿含經。(案孫原引作集義學諸生譯之．不知譯出何經．今據傳補。)後於秣陵界鳳凰樓西起寺．今陶後渚白塔寺．即其處也。(原注．此但云白塔寺即其處．並未言所起之寺即名白塔。蓋求那跋陀羅常住祇洹寺．寺本與鳳凰樓相近。其於樓西起寺．仍是增廓寺域。後寺更名白塔．所起之屋仍在白塔寺中。故曰．白塔寺即其處也。)

　　○宋上定林寺曇摩蜜多傳．蜜多晚憩祇洹寺．即於寺譯出禪經．禪法要．普賢觀．虛空藏觀等。(案普賢觀下．據傳補。)

　　○宋祇洹寺釋僧苞傳．苞東下京師．正值祇洹寺發講．乃致問數番．皆先達思力所未逮。王宏范泰歎其才思．(案四字據傳補。)請與交言。仍屈住祇洹寺．開講眾經．法化相續。

　　○宋祇洹寺釋道照傳．照止京師祇洹寺．披覽羣典．以宣唱為業。

　　○宋祇洹寺釋法平傳．平與弟法等出家．止白雲寺．後移祇洹。

　　○齊烏衣寺釋曇遷傳．遷巧於轉讀．有無窮聲韻。初止祇洹寺。

　　○齊上定林寺釋超辨傳．時有靈根法明．祇洹僧志．並誦經十餘萬言．蔬食苦行．有至德焉。

　　○齊山陰法華寺釋慧基傳．初隨慧義法師．義嘉其神采．為啟宋文帝．求度出家．即敕於祇洹寺設會。(原注高僧傳所載高僧止祇洹寺者．皆在宋時．齊代以下．遂無聞焉．蓋寺已更名故也。)

　　○齊書五行志．宋泰豫元年京師祇洹寺皁莢樹枯死．昇明末更生枝葉。

　　○南史陳孔範傳．魯廣達屯於白塔寺。(原注．此見白塔之名．至陳末如故也。)

　　○景定建康志．吳建寺曰建初．晉宋更名曰祇園．齊更名白塔。(原注．祇洹自為一寺．本與建初無涉。然地既相鄰．晉支遁已居之．亦非始於范泰志言如此．或者建初之分剎乎。)唐初復名曰建初．開元更名長慶．南唐保大中齊王景達為先主造寺．因名奉先。宋太平興國中賜額曰保寧．

　　瓦官寺　(吳興寺　昇元寺　崇勝戒壇院　鳳游寺)

　　瓦官寺．本河內山玩墓也。在小長岡．地名三井岡。(陳云．當今之花盝岡．)張昭陸機諸宅．皆環繞其側。晉元帝時．王導以為陶處。哀帝興寧中．沙門慧力啟乞為寺．始建堂塔。簡文帝敬禮釋法汰。於寺講放光經．車駕臨幸．遂拓房宇．汝南世子綜欲侵寺基．尋自感悟。至孝武帝太元二十一年．塔燬於火．旋脩復之。寺有戴安道所製金像．師子國所貢玉像．顧長康所畫維摩圖．謂之三絕。而釋洪所造金像及張僧繇畫壁不與焉。晉恭帝步迎佛像過為卑諂．而齊東昏侯燬玉像為潘妃釵釧．瀆佛甚矣。梁時出寺塔舍利．敕市數百家宅地．造諸臺殿並瑞像．就建瓦官閣．高二百四十尺。陳太建中雷震毀寺重門．無多壞損。歷代高僧如僧敷．道壹．道祖．慧璩．法和．慧果．僧導．寶意．道琰．道宗．超度．慧重．道親．慧邃輩．住持此寺．踵相接也。名士則何充．劉惔．王濛．載逵．孫盛．王胡之．王斌(案此下原有伏曼容名．案伏曼容宅．近瓦官寺．所講說者儒術．非佛經也。考證引曼容傳．今併刪去。)等．時相過從．或曰瓦官實名瓦棺．西晉時地產青蓮二朵．掘得瓦棺．為誦法華經老僧葬處．其說甚誕．不足信也。(案此據景定建康志說．)寺歷唐代．常為名勝。楊吳改寺為吳興．南唐改寺為昇元．閣名皆隨之而變。宋師下江南．吳越舉火焚閣．避難婦女數千人．一旦同燼．嗚呼慘已。太平興國五年．復建為崇勝戒壇院。明初奪寺基為驍騎倉．半入徐中山王園。萬歷中僧圓梓募贖其地．復創剎宇。寺旁有集慶菴．嘉靖中詔毀私剎．僧以瓦官扁其廬得免．土人因其在山下．謂之下瓦官．而以本寺為上官。殿左有鳳凰臺．焦竑更名曰鳳游寺．以在中山王西園中．遂為徐氏家菴．洎入國朝．供養猶盛．咸豐兵火之後．僅葺破屋數椽而已。

　　【考證】建康實錄．小長干在瓦官南港西頭出江。(原注．今洲渚淤漲．去江甚遠．僻在西南．又有城隔之．非復舊時形勢矣。)

　　○景定建康志．越城在三井岡東南一里．今瓦官寺在岡東偏。(陳云．今越城亦隔在城外。)又志．張昭宅．在淮水南．對瓦官寺張侯橋所．橋因宅而名。(陳云．張侯橋．即今下浮橋之老虎橋．老虎橋．婁侯之轉音也。)又志．陸機宅．在今越城西．秦淮水南。又志．晉哀帝興𡩋二年．詔移陶官於淮水北．遂以南岸窰地施僧慧力．造瓦官寺。(案原作遂．以南岸陶地施僧慧力為寺．今據景定志改。)

　　○晉京師瓦官寺釋慧力傳．釋慧力．未知何許人。晉永和中來游京師．嘗乞蔬食．苦行頭陀脩福．至興寧中啟乞陶處以為瓦官寺。初標塔基．是今塔之西．每夕標塔基輒東移十餘步。旦取還．已復隨徙。潛共伺之．見一人著朱衣武冠拔標置東．力仍於其處起塔．今之塔處也。記者云．立寺後三十年．當為天火所燒。至孝武太元二十一年七月夜．自然火起．寺僧數十人．都無知者。明日見塔已成灰聚。帝曰．此國不祥之相也．即敕楊法尚李緒等速令脩復。至九月．帝崩。有戴安道所置五像．及戴顒所冶丈六金像。又有師子國四尺二寸玉像．並皆在焉。

　　○晉京師瓦官寺僧竺法汰傳．法汰下都．止瓦官寺。晉簡文帝深相敬重．請講放光經開題大會。瓦官寺本河內山玩墓．王公為陶處．興寧中沙門慧力啟乞為寺．止有堂塔而已。及汰居之．更拓房宇．又啟重門。汝南王世子綜第去寺近．遂侵掘寺側．重門淪陷．汰不介懷。綜乃感悟．躬往悔謝．汰臥與相見．旁若無人。

　　○建康實錄引(案京師寺記．係建康實錄卷八所引。今徑引寺記．似此書至今尚存．此孫氏不明引書之例。今補此五字．又於顧長康注疏下補其時至打剎十八字。)京師寺記．興寧中瓦官寺初置僧眾．設會請朝賢鳴剎注疏。其時士大夫莫有過十萬者。既至長康直打剎一百萬．時以為大言。後寺成．僧請句疏。長康曰．宜備一壁．遂閉戶往來一百餘日．畫維摩一軀。工畢．將欲點眸子．謂寺僧曰．第一日開見者責施十萬．第二日開可五萬．第三日可任例責施。乃開戶．光明照寺．施者填咽．俄而果百萬也。

　　○宋書戴顒傳．宋世子鑄丈八銅像．施於瓦官寺。既成．面恨瘦．工人不能治．乃迎顒看之。顒曰．非面瘦．乃臂胛肥耳．及減臂胛．瘦患遂除。

　　○南史師子國傳．晉義熙初．始遣使獻玉像．經十載．乃至。像高四尺二寸．玉色潔潤．形制殊特．殆非人工。此像歷晉宋在瓦官寺。先有徵士戴安道手製佛像五軀．及顧長康維摩畫圖．世人謂之三絕。至齊東昏．遂毀玉像．前截臂．次取身．為嬖妾潘貴妃作釵釧。

　　○晉書恭帝紀．其後復深信浮屠道．鑄貨千萬．造丈六金像．親於瓦官寺迎之．步從十餘里。(陳云．此條僧洪像即下所造。)

　　○宋豫州釋僧洪傳．洪．豫州人．止於京師瓦官寺．造丈六金像。鎔鑄始畢．未及開模。時晉末銅禁甚嚴．犯者必死。宋武帝時為相國．洪坐罪繫於相府．唯誦觀世音經．一心歸命佛像。夜夢所鑄像來．手摩洪頂．問怖不。洪言．自念必死。像曰．無憂。見像胸方尺許．銅色燋沸。會當行刑．府參軍監殺．而牛奔車壞．因更刻日．續有令從彭城來云．未殺僧洪者可原．遂獲免。還開模．見像胸前果有燋沸．洪後以苦行卒。

　　○貞觀公私畫史．瓦官寺在江𡩋．有張僧繇畫壁。

　　○景定建康志．梁時出瓦官寺塔舍利．敕市寺側數百家宅地造諸臺殿及瑞像。又引京師寺記．瓦官寺有瓦官閣．乃梁朝所建．高二百四十尺．即昇元閣也。

　　○陳書宣帝紀．太建九年七月己丑．震瓦官寺重門。

　　○至正金陵新志．西晉時．地產青蓮二朵．掘之得瓦官．內見一老僧花從舌底出。詢及父老曰．昔有僧誦法華經．卒葬於此。

　　○晉京師瓦官寺竺僧敷傳．西晉末亂．移居江左．止瓦官寺．盛開講席。

　　○晉虎邱東山竺道壹傳．晉太和中出都．止瓦官寺。

　　○晉吳臺寺釋道祖傳．後還瓦官寺講說。

　　○宋瓦官寺釋慧璩傳．璩．丹陽人．出家．止瓦官寺。

　　○宋京師祇洹寺釋僧苞傳．時瓦官寺有法和者．為宋高祖所重。

　　○宋京師瓦官寺釋慧果傳．宋初遊京師．止瓦官寺．誦法華十地。(案五字據傳補。)

　　○宋京師中興寺求那跋陀羅傳．時又有沙門寶意．以宋孝武孝建中來止京師瓦官禪房．恆於寺中樹下坐禪。

　　○齊烏衣寺釋曇遷傳．遷巧於轉讀．有無窮聲韻。時有瓦官寺釋道惔富聲哀婉．雖不競遷等．抑亦次之。(案遷巧韻及雖於轉讀有無窮聲不二語．據傳改補。)

　　○齊京師中寺釋法安傳。時有瓦官寺道宗．亦當時名流．為學者所重。

　　○齊鍾山靈曜寺釋志道傳．時京師瓦官寺有超度者．亦善十誦及四分．著律例七卷云。

　　○齊瓦官寺慧重傳．大明六年．勑於新安寺出家．後移止瓦官禪房．時瓦官復有慧覺．敦慧重之業。

　　○齊齊隆寺釋法鏡傳．後瓦官寺僧道親．祖述宣唱。

　　○南史扶南國傳．瓦官寺慧邃模寫長干寺佛像。

　　○世說新語．何次道往瓦官寺禮拜甚勤。阮思曠曰．我圖數千戶郡．尚不得．何卿乃圖作佛．志不亦大乎。又有劉丹陽王長史在瓦官寺集．桓護軍亦在坐．共商略西朝及江左文物。又戴安道在瓦官寺畫．王長史見之曰．此童非徒能畫．亦終當致名．恨吾老．不見其盛時耳．又時有北來道人．好才理。與林公相遇於瓦官寺．講小品．竺法深孫興公悉共聽焉。又僧意在瓦官寺中．王苟子來與共語．使其唱理。

　　○南史陸厥傳．時有王斌者．嘗蔽衣於瓦官寺．聽雲法師講成實論．無復坐處。

　　○同治上江二縣志．崇勝戒壇院．即古瓦官寺．又為昇元寺．明初寺廢．半為魏公園．半入驍騎倉。萬曆十有九年．僧圓梓募贖其地．復剏剎寺。有老桂．古幹槎枒．因名叢桂。焦竑改曰鳳游寺。寺南有集慶菴．焦氏筆乘．嘉靖時．詔毀私菴．集慶僧妄以瓦官名其處．得幸免．然實非瓦官故址矣。故梵剎志謂瓦官有二．山上為上瓦官．平地為下瓦官云。

　　波提寺

　　晉室自偏安江左．帝主妃后．皆溺情釋典．塔寺日盛。簡文帝為會稽王時．即好玄言。踐祚以來．彌殷崇奉。咸安二年．造波提於京師．隋時廢。

　　【考證】建康實錄．晉簡文帝即位．自立僧寺一．名波提寺．今廢。

　　臨秦寺

　　晉侍中中書令王坦之．信奉釋氏．於秦淮水北造一寺．名曰臨秦．以門臨淮水為義。

　　安樂寺

　　安樂寺在臨秦寺旁．亦王坦之所造也。先是有僧慧受．安樂人．嘗夢於坦之園中立寺．因以為請。坦之即捨園為寺．以受本鄉為名．號曰安樂。東有丹陽尹王雅宅．西有東燕太守劉鬬宅．南有豫章太守范𡩋宅．並施以成寺。厥後沙門道靖道敬等更加脩飾。主講席者為慧令法仙法最慧始道慧僧辯諸名僧。宋周續之嘗館於是。齊薛淵從車駕亦至焉。寺有張僧繇畫龍壁．相傳點睛而飛者．即其處也。其智稱法師碑．蓋裴子野所譔云。

　　【考證】建康實錄．晉廢帝時．侍中中書令王坦之造臨秦安樂二寺．在今縣南二里半．南門臨淮水也。晉京師安樂寺釋慧受傳．慧受．安樂人．晉興寧中來遊京師．蔬食苦行．常脩福業。嘗行過王坦之園．夜輒夢於園中立寺．如此數過．受欲就王乞立一間屋處．未敢發言．且向守園客私期說之。期云．王家之園．恐非所圖也。受曰．若令誠感．何憂不得．即請王陳之．王大喜．即以許焉。初立一小屋．每夕夢見一青龍從南方來．化為剎柱。(案四字據傳補。)受將沙彌試至新亭尋覓．乃見一長木隨流來下。受曰．必是吾所夢見者也．於是僱人牽上．豎立為剎．架以一層．道俗競集．咸歎神異。坦之即捨園為寺．以受本鄉為名．號曰安樂寺。東有丹陽．尹王雅宅。西有東燕太守劉鬬宅．南有豫章太守范寧宅．並施以成寺。後有沙門道靖道敬等更加脩飾．於今崇麗焉。

　　○齊京師太昌寺釋僧宗傳．時有安樂寺慧令法仙法最．並善敷論．振名上國。

　　○齊京師安樂寺釋智稱傳．朱方沙門慧始．請稱講說．還京憩安樂寺。齊永元二年卒．弟子僧弼等樹碑焉。

　　○宋安樂寺釋道慧傳．出都．止安樂寺．轉讀之名．大盛京邑。

　　○齊安樂寺釋僧辯傳．辯．建康人．出家止安樂寺．少好讀經．受業於宣暢二師。

　　○南史周續之傳．宋武帝北討．世子居守．迎續之館於安樂寺。

　　○齊書薛淵傳．車駕幸安樂寺．淵從駕乘虜橋。(案孫原引有先是以下十六字．以非此所涉．去之。)

　　○景定建康志．引名畫錄．梁張僧繇金陵安樂寺壁畫四龍．不點晴．每云．點之則飛。人以為妄誕．固請點之．須臾破壁乘雲上天．未點睛者見在。

　　○金陵梵剎志．裴子野有安樂寺智稱法師碑。

　　新亭寺　中興寺　天安寺

　　晉孝武太元五年．高僧竺法義卒．帝以錢十萬買新亭岡為墓．起塔三級。義弟子曇爽於墓所立寺．名新亭精舍。逮宋孝武討元凶劭．止於此寺。即位後．幸禪堂．因為開拓．改曰中興。先是元嘉末童謠云．錢塘出天子．錢塘與禪堂同音．故中興禪房．有龍飛殿焉。孝武既改治此寺．文帝諱日．於寺內設八關齋．以寺僧釋法穎為都邑僧正。前廢帝毀之．明帝定亂．下令脩復。歷朝高僧如求那跋陀羅。(案跋陀羅住中興寺．非跋摩．及後考證並據傳改。)曇摩蜜多僧導僧璩慧覽道溫僧印寶亮輩．咸止於是。曾因設齋見異僧．易名天安寺。齊永明中．魏使李道固來聘．與僧鍾會於中興寺中．是仍兼稱其本號也。唯梁武帝及庾肩吾有天安寺蔬圃堂詩．狀寺中勝景。未幾．侯景作亂．柳仲禮進次新亭．景帥眾於中興寺後渚挑戰。韋粲堅壁不出．既而敗於青塘．其從弟昂亦死．寄殯於中興寺。則入京要道．干戈所不能免矣。

　　【考證】晉始寧山竺法義傳．法義憩於始寧之保山。𡩋康三年．孝武皇帝遣使徵請下都講說．太元五年卒．春秋七十有四。帝以錢十萬買新亭岡為墓起塔三級。義弟子曇爽於墓所立寺．因名新亭精舍。後宋孝武南下伐凶．鑾斾至止．式宮此寺。及登祚．復幸禪堂．因為開拓．改曰中興。元嘉末童謠云。錢塘出天子．乃禪堂之謂．故中興禪房猶有龍飛殿焉．今之天安寺是也。

　　○齊京師多寶寺僧釋穎傳．元嘉末．下都．止新亭寺。孝武南下改治此寺．以穎學業兼明．敕為都邑僧正。

　　○南史袁粲傳．文帝諱日．羣臣並於中興寺八關齋。(案此下原有以食魚肉免侍中袁愍孫等官．與此無涉．刪去。)

　　○又天竺國傳．宋前廢帝毀中興諸寺．明帝定亂．下令脩復。

　　○宋中興寺求那跋陀羅傳。中興寺成．勅令移住．為開三閒房。

　　○宋壽春石澗寺僧導傳．孝武昇位．遣使徵請．翻然應詔．止於京師中興寺。鑾輿降蹕．躬出候迎。

　　○宋京師莊嚴寺僧璩傳．孝武欽其風聞．勅出京師為僧正．止於中興寺。

　　○宋上定林寺曇摩蜜多傳．初至京師．止中興寺。

　　○宋中興寺釋慧覽傳．宋孝武起中興寺．勅令居住。

　　○宋中興寺釋道溫傳．孝建初被勅下都．止中興寺。大明中勅為都邑僧正。

　　○齊中興寺釋僧印傳．東適京師．止中興寺。復陶思涅槃及其餘經典。

　　○梁靈味寺釋寶亮傳。至京師．止中興寺。袁粲一見而異之。

　　○宋書天竺迦毗黎等國傳．宋孝武大明四年．於中興寺設齋．有一異僧．眾莫之識．問名．答言明慧．從天安寺來．忽然不見。天下無此寺名．乃改中興寺為天安寺。

　　○齊中興寺釋僧鍾傳．南游京邑．止中興寺。永明中．魏使李道固來聘．會於寺內．帝以鍾有德聲．勅令酬對。梁武帝集有天安寺蔬圃堂詩．其起句云．乘和蕩游豫．此焉聊止息。連山去無㙗．長洲望不極。

　　○庾肩吾集有蔬圃堂詩．其警句云．疏林不礙日．涸浦暫通潮。

　　○南史柳仲禮傳．仲禮為大都督．進次新亭．緣淮樹柵。景亦柵北岸以應之。旋帥步騎萬餘人於中興寺後渚挑戰。仲禮欲擊之．韋粲曰．日晚我勞．未可擊也。乃堅壁不出。

　　○又韋粲傳．韋鼎負兄昂尸出寄中興寺．求棺未得。忽江中浮一新棺至．因以充斂。時謂鼎精誠所感。

　　中寺

　　中寺在旗亭璧水之間。(陳云．案晉太學在秦淮水南．旗亭在大道側．當今南門鎮淮橋左近．)晉太元五年．會稽王道子之所造也。宋曇光．齊法安．皆圓寂於是寺。梁天監十五年．上座僧慈重加脩飾．王僧孺製碑以紀其事．又有僧懷者．詣棲霞寺朗法師諮受三論大義．為是寺之禪宗焉。

　　【考證】藝文類聚．梁王僧孺中寺碑略云．中寺者．晉太元五年．會稽王司馬道子之所立也。斜出旗亭．事非湫隘．傍超璧水．望異狹斜。天監十五年．上座僧慈等．更揆日締架．赫然霞立。

　　○宋中寺釋曇光傳。宋明帝聞光唱導．敕賜三衣瓶鉢．後卒於中寺。

　　○齊中寺僧法安傳．永明中還都．止中寺．講涅槃維摩十地成實論．相繼不絕。永泰元年卒於中寺。

　　○梁江總攝山寺碑略云．梁武皇帝以朗法師累降徵書．確乎不拔．天監十一年．乃遣中寺僧懷等．詣山諮受三論大義。

　　冶城寺

　　冶城寺在城西北．本吳冶鑄之地．晉徙冶於石頭城外．遂為王導西園．太元十五年．丞相會稽王司馬道子為竺僧法建寺於此．因以冶城名之。(陳云．建康實錄云．孝武為沙門法新立寺。高僧傳云．竺僧法善神呪．會稽王道子為起冶城寺．實則沙門法竺僧法．止一人也。新連下讀．非僧名。其謂孝武帝置者．以太元乃孝武年號耳。（案法新僧法．碻是二人．宜兩引之．方輿紀要云云．即引實錄。據實錄．為沙門法新西園立寺．以冶城為名．是新字不可連下讀也。）)逮桓玄竊國．廢寺為苑．廣起樓榭．飛閣複道．延屬宮城。玄敗而復舊。宋興以後．寺中高僧．有慧琳慧靜僧瑾慧通智順智秀僧若道乘等．或與文人周旋．或為君相加禮．蓋禪林之星聚者也．第其地當衝要．梁季徐度禦徐嗣徽叛眾．築壘於寺側。陳高祖送臨川王蒨西討．亦幸寺餞飲．殆與南朝相終始云。

　　【考證】建康實錄．冶城．本吳冶鑄之地．王導疾作．因徙冶出石頭城．而以地為西園。

　　○晉越城寺釋法相傳．時有竺僧法善神呪．晉丞相會稽王道子為起冶城寺焉。

　　○景定建康志．晉安帝元興三年．桓玄築別苑於冶城．廣起樓榭．飛閣複道．延屬宮城。

　　○顧祖禹讀史方輿紀要．太元十五年．建冶城寺．桓玄入建康．廢寺為苑．尋復故。

　　○南史天竺國傳．慧琳．秦郡人．姓劉氏。少出家．住冶城寺。有文章兼內外之學．為廬陵王義真所知。

　　○宋山陰天柱山釋慧靜傳．靜初住冶城寺。顏延之何尚之並欽慕風德。

　　○宋京師靈根寺釋僧瑾傳．瑾初憩冶城寺．宋孝武勅為湘東王師。

　　○宋冶城寺釋慧通傳。通止於冶城寺．每麈尾一振．輒軒蓋盈衢。

　　○梁山陰雲門寺釋智順傳．齊竟陵文宣王特深禮異．為修冶城寺以居之。

　　○梁冶城寺釋智秀傳．天監初卒於冶城寺．時冶城又有僧若道乘．並當時令聞。

　　○陳書徐度傳．時賊已據石頭。市廛居民．並在南路．去臺遙遠．恐為賊乘。乃使度將兵鎮於冶城寺．築壘以斷之。又高祖紀．永定二年八月辛未．詔臨川王蒨西討．以舟師五萬發至京師．輿駕幸冶城寺餞送焉。

　　太后寺

　　太后寺不知其所起．疑晉褚何二后創之。距冶城寺不遠。故桓玄廢寺為苑．即移寺僧居於太后寺焉。

　　【考證】建康實錄．桓玄築別苑於冶城。先是太元十五年．孝武為沙門立寺．至是盡移僧眾於太后寺．而以寺為苑。

　　法王寺(陳云．梁新林法王寺．名同實異。)

　　法王寺．晉隆安三年為龜茲沙門鳩摩羅什而建也．安帝自姚秦迎致．施地造寺．額曰法王．賜以譯經三藏國師之號。未幾寺廢。逮元至順間．天禧主僧演即其舊址而新之．遂為天禧寺下院．蓋今之大報恩寺三藏殿云。

　　【考證】至正金陵新志．法王寺注．東晉末．龜茲國沙門鳩摩羅什．以道聞於時。隆安三年．遣使往姚秦迎致．秦已尊為三藏國師．留不遣。晉使再三徵請．既至．帝躬出朱雀門迎之．歷試神驗。待之加禮．施地建寺．賜法王之額．請什居焉。遂尊為譯經三藏國師。歷年既久．寺亦燬廢。元至順間．天禧主僧演與其屬法嵩德賓仍其遺址．構寺一新．寺之恆產．不滿百石．歲時所用．悉出天禧．今為天禧寺下院。

　　白塔寺(陳云．金陵白塔寺有四．祇洹改名之白塔．已見上。天禧寺東之白塔．即此．葬三藏國師舍利頂骨之所。永慶寺亦有白塔．是為梁所建。若烏衣巷之白塔．則明迴光寺塔．今猶名白塔巷．與六朝之三白塔寺．皆無涉也。)

　　白塔寺．在法王寺西。即葬三藏國師鳩摩羅什舍利頂骨之所。至正新志．以為大唐三藏大遍覺法師玄奘者誤也。(案金陵新志．明言玄奘頂骨．金陵僧可政端拱元年得於長安終南山紫閣寺．則與鳩摩羅什有別．不得謂誤。)

　　【考證】至正金陵新志．天禧寺注．白塔在寺東．即葬元奘頂骨之所。(陳云．此因三藏二字而誤。)(案陳亦未細覈新志僧可政事．誤同孫氏。)

　　枳園寺

　　枳園寺．晉車騎將軍琅邪王邵所造。在其祖文獻公導廟之北．都城之東郊也。(陳云．當今明故宮之東南。)房殿既集．樹枳為籬．故曰枳園。隆安中始興公王恢從劉裕西伐長安．遇釋智嚴．啟請還都．初住始興寺(陳云．高僧傳所謂住始興寺．蓋即文獻公廟也。文獻為始興公謂廟為寺．六朝往往有之。)後以嚴厭喧囂．乃更居是寺。至邵玄孫齊尚書僕射奐．復於永明六年建塔五層．沈約為撰剎下銘．而高僧傳則謂寺僧法楷弟子法匱方為沙彌。每聚齋會所得值造㫋檀像．像成．自設大會於大市定林及本寺三處．幻形來食。是晚還臥遂卒。尸香軟．手屈二指．眾咸謂其得果．齊武帝聞之．親臨幸．會僧設供。文惠太子竟陵文宣王並到房頂禮．為營斂葬。百姓雲赴．䞋施重疊．仍以所得利養．更起枳園寺塔．亦在永明七年。意者法匱建塔．適當奐為尚書僕射之時．寺為王氏家剎．故以興造歸之歟。(案高僧傳法匱傳云．琅邪王奐王肅並共師焉．則奐因法匱建寺．似無可疑．)

　　【考證】沈約枳園寺剎下石記．晉故車騎將軍瑯邪王邵．玄悟獨曉．信解淵微。於太祖文獻公清廟之北．造枳園精舍。其始則芳枳樹籬．故名因事立．雖房殿嚴整．而瓊剎未構。邵玄孫尚書僕射南徐州大中正奐．深達法相．洞了宗誠。自乘傳衡皋．辭簪爪渚．誓於舊寺光樹五層。捐割藩俸．十遺其一．凡厥所收三十有六萬。齊之永明六年六月三日．蓋木運將啟之令辰．上帝步天之嘉日．乃抗崇表於蒼生．植重扃於瓊壤。

　　○宋京師枳園寺釋智嚴傳．嚴憩於山東精舍。宋武西伐長安．剋捷旋斾．塗步山東。(剋捷二句據傳補。)始興公王恢從駕．(二字據傳補。)即啟宋武．延請還都。恢道懷素篤．禮事甚殷．即住始興寺．嚴性虛靜。志避諠塵。恢乃於東郊之際．更起精舍．即枳園寺也。

　　○齊京師枳園寺釋法匱傳．少出家為枳園寺法楷弟子．每齋會所得值．聚以造㫋檀像．像成自設大會。其本家僑居京師大市．是旦還家．又至定林．復還枳園。後三處考覆．皆見匱來中食．實是一時．而三處赴焉。爾日晚還房臥．奄然而卒．尸甚香軟．手屈二指．眾咸謂其得果。時猶為沙彌而靈跡殊異．遂聞於武帝。帝親臨幸．為會僧設供．文惠文宣並到房頂禮．為營理斂葬。百姓雲赴．䞋施重疊．仍以所得利養．起枳園寺塔。是歲齊永明七年也。

　　越城寺

　　越城寺．不知其所始。昔范蠡築城江上．在小長干之東．謂之越城．今以地名其寺也。有釋法相居之。晉鎮北將軍司馬恬惡其不節．鴆之不死。至元興末年始卒。厥後此寺．亦湮沒不傳。

　　【考證】建康實錄注．越王築城江上鎮．今淮水南一里半廢越城是也。案越絕書其城(案實錄卷一注．無越絕書字。)越范蠡所築。

　　○晉越城寺釋法相傳．相後渡江南止越城寺。鎮北將軍司馬恬惡其不節．招而鴆之．頻傾三鍾．神氣清爽．淡然無擾。恬大異之。晉元興末卒．春秋八十。

　　開福寺　景福尼寺　(永福尼寺)

　　開福寺．在冶城東南．晉時之所建也．宋元嘉八年．有尼慧果淨音．共請求那跋摩受戒．遂改為景福尼寺。南唐避諱．又改景福為永福云。

　　【考證】宋祇洹寺求那跋摩傳．宋元嘉八年．達於建康．時景福寺尼慧果淨音等．共受跋摩戒。

　　○至正金陵新志引乾道志．永福尼寺在廣濟倉東．舊在冶城東南．本晉開福寺．後徙此．改景福寺。南唐避諱．改今名。

　　歸善寺

　　歸善寺．在雞籠山東上林苑前．晉時之所建也。宋永初中．置北寺於寺側云。

　　【考證】至正金陵新志．引宮苑記云．上林苑在雞籠山歸善寺後。又宋永初中立北市．在大夏門外歸善寺前。

　　鬬場寺　道場寺　明安寺

　　鬬場寺．在秣陵縣三橋籬門外鬬場里．因以里名寺。(陳云．當今聚寶門外赤石磯左近．)高僧傳皆云道場寺。殆慧皎以鬬非佛旨．遂以道字音近而呼與。寺前有市亦名鬬場市。晉末劉裕為太尉．南討劉毅於江陵．有天竺僧佛䭾跋陀羅為裕所敬．與其弟子慧觀．隨裕至都．安止此寺。義熙十四年．孟顗褚叔度請其譯華嚴經．故有華嚴堂也。宋釋法顯就佛䭾跋陀羅譯摩訶僧祇律及各經論．釋寶雲隨慧遠來譯無量壽經．僧馥注勝鬘經．皆在此寺。厥後釋慧觀釋法瑗釋慧詢釋法莊釋法暢均於是傳衣鉢。都下為之語曰．鬬場禪師窟．非溢美也。齊永明九年．僧伐鬬場明安寺中樹．木理自然有法大德三字．時以為瑞．知寺又號明安矣。宋元時尚呼其地為鬬場村．而寺已久廢矣。(原注．慧皎高僧傳屢言道場寺．他處則但言鬬場寺．絕無言道場者。知道場即鬬場寺．在鬬場里．遂名鬬場寺．猶之阿育王寺在長干．即呼長干寺．建初寺在大市即呼大市寺也。況南朝寺前往往有市．如建初耆闍莊嚴皆是．尤可為鬬場寺前鬬場市之證。至鬬場寺實名明安．惟齊書符瑞志一見耳。)

　　【考證】景定建康志宋立南市．在三橋籬門外鬬場村內．又引丹陽記秣陵有鬬場市。

　　○宋京師道場寺佛䭾跋陀羅傳．佛䭾跋陀羅．此云覺賢．甘露飯王之苗裔也。陳郡袁豹為宋武帝太尉長史．武帝南討劉毅．豹隨府屆於江陵。賢將帝子慧觀詣豹乞食。豹問慧觀曰．此沙門何如人。觀曰．德量高遠．非凡所測。豹以啟太尉．太尉請與相見．甚崇敬之。還都．請與俱歸．安止道場寺。先是沙門支法領於于闐得華嚴前分三萬六千偈。至義熙十四年孟顗褚叔度即請賢為譯匠。乃手執梵文．共沙門慧義慧嚴法業等百餘人．於道場譯出．銓定文旨。故道場寺猶有華嚴堂焉。

　　○宋江陵帝寺釋法顯傳．法顯南造京師．就佛䭾跋陀羅於道場寺譯出摩訶僧祇律及各經論百餘萬言。

　　○宋六合山釋寶雲傳．晉隆安初．遠適西域．遍學梵書．後隨廬山釋慧遠共歸京師．安止道場寺．譯出無量壽諸經。性好幽居．遂適六合山寺。道場慧觀臨亡．請雲還都．總理寺任。

　　○宋京師道場寺慧觀傳．觀還京止道場寺．元嘉初上已車駕臨曲水讌會．命觀與諸朝士賦詩。時道場又有僧馥者．專精義學．注勝鬘經。

　　○齊京師雲根寺釋法瑗傳．元嘉十年．適建業．依道場寺慧觀為師。

　　○宋京師長樂寺釋慧詢傳．元嘉中至京師．止道場寺。慧觀以詢德為物範。

　　○宋京師道場寺釋法莊傳．元嘉初出都止道場寺．性靜素．止一巾而已。

　　○齊烏衣寺釋曇遷傳．時有道場寺釋法暢富聲哀婉．雖不競遷等．抑亦次之。(案遷巧於轉讀．有無窮聲韻．故云．暢聲次於遷。)

　　○宋書天竺國傳．都下為之語曰．鬬場禪師窟．詳見東安寺。

　　○齊書祥瑞志．永明九年．秣陵縣鬬場里明安寺有古樹．眾僧改建屋宇．伐以為薪．剖樹裏．自然有法大德三字。

　　崇明寺

　　崇明寺．晉義熙中釋僧慧與長安人徐長生所造也。在破塢村中。(陳云．當今之靖安鎮。)以燈表瑞．故曰崇明寺。有石像一軀．高五尺．製作粗惡．甚著靈蹟。

　　【考證】宋京師崇明寺僧慧傳．慧自少好脩福業．晉義熙中共長安人徐長生立寺於破塢村中。始遷域其處起草屋數間．便集僧設齋。至中夜．堂內兩燈．忽然自行進前步十數．油篹如故．無所傾覆。大眾驚嗟．訪諸耆老．悉言燈所移處．是昔時外國道人起塔之基．於是就共修立以燈移表瑞．因號崇明寺焉。

　　○建康實錄．靖安鎮崇明寺．有石像一軀．高五尺．製作粗惡．甚有靈驗。傳云是阿育王第四女所造也。其女貌醜．常自慨恨．多作佛像．及成皆類．如此千數。乃至誠祈禱．忽感佛見形．更造諸像．相好方具．其文使鬼神遍散諸像於天下．此石像是其一也。

　　延賢寺

　　延賢寺．晉義熙中之所立也。先是孫恩之黨．竄居此山．分其地少許與釋法意為寺．號曰延賢。時杯度和尚往來此寺．意以別房待之．俄為野火所燒。有齊諧張寅等偕意共行山地．更欲脩造．而無水不可住．乃竭誠禮懺．水忽大涌．於是寺乃復立。意所起五十三寺．是為其一。厥後居是寺者．智敞法冏智度智順等．皆禪林宿德．而文人到溉．所得祿俸．亦往往施於寺中云。

　　【考證】宋京師延賢寺釋法意傳．意．江左人．好營福業．起五十三寺。晉義熙中為鍾山祭酒．先是孫恩建義之黨竄居此山．分其地少許與意為寺．號曰延賢寺．後杯度去來此寺．云此處當有諸變．後時當好．地對天堂．易為福業。俄為野火所燒。後齊諧與張寅等與意共行山地．更欲脩立．而無水不可住．意推杯度之言．乃竭誠禮懺．乞西方池水．經於三日．懇惻彌至。忽聞空中有聲．撲然著地。意疑是金帛．試令人掘入三尺許．泫然清流．遂成澗不絕．於是立寺焉。

　　○宋京師杯度傳．乍往延賢寺法意道人處．意以別房待之。

　　○宋靈曜寺釋僧盛傳．時有延賢寺智敞法冏．比德同譽。

　　○梁山陰雲門寺釋智順傳．順姓徐．瑯邪臨沂人。年十五出家．事鍾山延賢寺智度為師。

　　○南史到溉傳。初與弟洽恆共居一齋．洽卒後便舍為寺．蔣山有延賢寺．溉家世所立。溉得祿俸．首先二寺。(案南史溉傳．作皆充二寺．與孫引異。梁書溉傳．作生平公奉．咸以供焉。)

　　青園寺　龍光寺　(月燈禪院)

　　青園寺．在覆舟山下．晉恭思皇后褚氏所立。本種青處．因以為名。宋元嘉中高僧竺道生來止此寺。文帝深加歎重．旋以忤眾被擯．其年夏雷震寺佛殿．龍昇於天．光照四壁．遂改名為龍光。時人歎曰．龍既已去．生必行矣或曰．元嘉五年．有黑龍見覆舟山之陽．帝捨果園．東建青園寺．西置龍光殿云。逮景平元年．佛䭾什於此寺譯經．閱歲始竟。而寶林惠生普知僧果諸僧．亦遞居之．名乃愈重。先是晉司徒王謐掘地得金像．宋高祖迎入臺供養．復送瓦官寺。梁時亦移入龍光寺。釋寶誌飛錫偶來．特著靈異焉。唐會昌中寺廢．咸通初建為月燈禪院。南唐昇元中重脩．後遂無所聞矣。(原注青園寺有二．一為僧寺．一為尼寺．必不可合而為一。宋元諸志均失之。今考高僧傳及塔寺記．皆梁代高僧所著．聞見必確．其載寺創立各執一說．益信為兩寺無疑。高僧傳謂為晉褚皇后立者僧寺也。故竺道生得居之。改名龍光之後．佛馱什等皆棲止於是．唐後廢建．皆此寺也。塔寺記謂為宋王駙馬立者尼寺也．故尼業首得居之。而淨秀尼亦落髮於此。宋廢帝又嘗乘露車往青園尼寺。若為僧寺．則此時已改名龍光．何以復稱青園．特書之曰尼寺乎。蓋兩寺皆在覆舟山下．均以地為寺名．是以僧寺因龍見而名改．以示別於尼寺。乾道志謂龍光寺在城西龍光門外大誤。至今覆舟山東有小山．仍名龍光．蓋以此寺得名耳。)

　　【考證】宋京師龍光寺竺道生傳．還都止青園寺。寺是晉恭思皇后褚氏所立．本種青處．因以為名。生既當時法匠．請以居焉。宋太祖深加禮重．生剖析經理．洞入幽微．乃說一闡提人皆得成佛。於時大本未傳．孤明先發．獨見忤眾。於是舊學以為邪說．擯而遣之。其年夏．雷震青園佛殿．龍昇於天．光影四壁．因改寺名號曰龍光．時人歎曰．龍既已去．生必行矣。後龍光寺又有沙門寶林祖述諸義。近代又有釋惠生者．亦止龍光寺。

　　○齊竟陵王集有龍光寺僧普知。

　　○梁慧皎高僧傳跋．有龍光寺僧果。

　　○景定建康志引宋嘉祐三年佛殿記云．宋元嘉五年．有龍見覆舟山之陽．帝捨果園。東建青園寺．西置龍光殿。今沼沚見存。舊志以為在龍光門外者非也。

　　○宋建康龍光寺佛馱什傳．先沙門法顯．於師子國得彌沙塞律梵本．未及翻譯．而法顯遷化。京邑諸儒．聞什善此學．於是請令出焉。以宋景平元年冬十月集龍光寺．譯為三十四卷．稱為五分律。什執梵文．于闐沙門智勝為譯．龍光道生東安慧嚴共執筆參正。至明年四月方竟。

　　○晉瓦官寺僧釋慧力傳．晉司徒王謐．嘗入臺．見東掖門外有寺人擲樗．所著處輒有光出．怪令掘之．得一金像．合光趺長七尺二寸。謐即奏聞．宋高祖迎入臺供養。景平末送入瓦官寺．今移龍光寺。

　　○梁釋寶誌傳．寶誌多來往古寺．僧正獻欲以衣遺之．遣使於龍光罽賓二寺求之。並云．昨宿旦去．還以告獻．方知其分身宿焉。

　　○至正金陵新志．龍光寺至唐會昌中廢。咸通二年重興．號月燈禪院。南唐昇元二年重脩．

　　禪眾寺

　　禪眾寺在古察戰巷後。(陳云．在今評事街旁佳兆巷。佳兆．察戰之轉音也。)晉有聖火巷．直南出小街．即其處也。

　　【考證】建康實錄注．察戰古時官號．舊揚都有察戰巷．在今縣城南三里禪眾寺前。又注．王離妻者．洛陽人．將舊火南渡．為人治疾．人號所居為聖火巷．在今縣東南三里禪眾寺直南出小街。

　　護身寺

　　護身寺在御街東．以晉太子宮為之。

　　【考證】建康實錄．晉烈宗新於宮城東南左衛營作太子宮。義熙中討盧循．劉毅壞其材作舟艦．地在今縣東五里護身寺西直御街東也。

　　耆闍寺(一作祇闍寺　普緣寺)

　　耆闍寺．東晉時所建也。在雞籠山西．前有紗市．市中有蠶室．為六朝皇后躬桑之所。齊梁以來．有高僧道登安廩迭居此寺。陳張正見陪衡陽王登覽．於此賦詩至隋師渡江．後主命樊毅屯兵寺前。國亡寺廢．明重建．名普緣寺云。

　　【考證】景定建康志引慶元志祇闍山．在雞籠山西．有祇闍寺．今廢。又志．蠶室在縣北七里耆闍寺前紗市中。

　　○齊齊隆寺釋法鏡傳．其後耆闍寺道登祖述宣唱。

　　○續高僧耆闍寺安廩傳．太清元年．始屆揚都．武帝敬供相接．大陳御仗。永定元年．請入內殿．長承戒範．敕住耆闍寺。

　　○馮訥古詩記(案明馮惟訥古詩紀．凡一百五十六卷。孫稿脫去惟字．又誤紀為記．陳氏刻本仍之。)陳張正見有陪衡陽王遊耆闍寺詩．其警句云．兔苑移飛蓋．春城列玳簪。階荒猶累玉。地古尚填金。龍橋丹桂偃．鷲嶺白雲深。秋窗被旅葛．夏戶響山禽。清風吹麥壟．細雨濯梅林。

　　○金陵梵剎志．普緣寺在都城西北神策門內北城地．晉名耆闍寺。

　　招提寺

　　招提寺．在石頭城北．不知建於何時。而晉宋之交．謝康樂有招提精舍詩．則必造於典午末也。(案謝康樂之招提精舍．在永嘉郡齋．不在金陵。孫以有招提字摭以入證．大誤。陳氏亦未能舉正。)梁有僧琰慧集居之。蕭子範貧無居宅．亦寄住於是。逮侯景據臺城．王僧辯入討．進軍寺北．佛國又變為戰場矣。

　　【考證】顧祖禹讀史方輿紀要．招提寺在石頭城北。

　　○謝靈運集有石壁立招提精舍詩．其警句云。敬擬靈鷲山．尚想祇洹軌。絕溜飛庭前．高林瞻窗裏。(案誤引謝詩．辨見前。)

　　○梁元帝金樓子聚書篇．又得招提琰法師眾義疏及眾經序。

　　○梁京師招提寺釋慧集傳．出京止招提寺．復遍歷眾師．融冶異說。

　　○南史齊高帝諸子傳．子範無宅．卒於招提寺僧房。

　　○景定建康志．梁元帝承聖元年三月丁亥．王僧辯軍招提寺北．景帥眾萬餘人鐵騎八百餘．陣於西州之西。

　　簡靖寺

　　簡靖寺．不詳其所在．蓋尼寺也。有晉釋安慧則手自細書黃縑．寫大品一部．藏於寺尼靖首處云。

　　【考證】晉洛陽大市寺安慧則傳．則手自細書黃縑．寫大品一部．合為一卷．字如小豆．凡十餘本。以一本與汝南周仲智妻胡母氏供養。胡母過江賷經自隨．今在京師簡靖寺靖首尼處。

　　天寶寺(天保寺　均慶院)

　　天寶寺．晉時所置．不能確指其歲月。在古潮溝前．蓋玄武湖之南也。宋廢帝子業毀之。明帝定亂．下令興復。梁太清二年邵陵王綸與侯景戰於玄武湖側．敗入此寺．景縱火焚之．而寺再毀。唐開元中改為天保寺。宋開寶八年終毀焉。(陳云．此與宋孝武天保寺同名．既非二寺．又不一時並立。)

　　【考證】景定建康志．潮溝舊跡在天寶寺後．注．天寶寺故基．在今城東北角更西一里長壽寺前。

　　○宋書天竺等國傳．前廢帝毀中興天寶諸寺．明帝定亂．下令修復。

　　○讀史方輿紀要．梁太清二年．邵陵王綸赴援臺城．營於蔣山。因山巔寒雪．乃引眾下愛敬寺。既而戰於玄武湖側．軍敗走入天寶寺。景追之．縱火焚寺．綸奔朱方。

　　○至正金陵新志．均慶院注．舊在金陵坊．晉天寶寺。唐開元十年改為天保寺。宋開寶八年毀。

　　長壽寺

　　長壽寺在潮溝後．與天寶寺隔水相望也。唐時釋元素居之．俗謂之馬祖云。

　　【考證】建康實錄．潮溝吳大帝所開．以引江湖．在天寶寺後．長壽寺前。

　　○宋僧贊寧高僧傳．唐潤州幽棲釋元素．字道清．俗姓馬氏．以如意元年隸名於江𡩋長壽寺。(案原傳下有後人多以俗氏名之曰馬祖．孫氏不引至此．則俗謂之馬祖無據．與全書體例不合。)

　　宋

　　祈澤寺(治平寺)

　　祈澤寺．在祈澤山距城二十里。(原注．今高橋門外。)宋少帝景平元年建．梁置龍堂．有初法師者．誦法華經．龍女獻泉．在寺之右。唐會昌中廢．南唐祈雨有驗．復修．宋治平中改名祈澤治平寺．歷元迄明．常為祈禱雨澤之所焉。

　　【考證】宋張敦頤六朝事蹟編類。祈澤寺．宋少帝景平元年建．去府城二十里．梁朝置龍堂。有初法師者．結茅山下．誦法華經．有一女郎來聽．移時方去。師訝之．問其住止．曰．兒東海龍女。師曰．此山乏水．汝能神變為我開一泉可乎。女曰．此易事．容兒歸白父．言訖不見。數日後風雷良久。有清泉涌於座中。(案女郎下據六朝事蹟補。)金陵梵剎志．祈澤寺．在郭城高橋門外祈澤山。宋景平元年建。唐會昌中廢。南唐昇元閒復。宋治平閒改名祈澤治平寺。至嘉靖十二年常為祈禱雨澤之所。

　　平陸寺　奉誠寺

　　平陸寺．不詳其所在。宋少帝景平元年．平陸令許桑捨宅建剎．因以官名其寺焉。逮文帝元嘉十年．天竺僧伽跋摩至京。道場寺僧慧觀以其道行純備．請住是寺。跋摩共觀加塔三層．後改名奉誠寺。(案原作改名奉誠寺．不加後字．似此寺為跋摩所改矣。)

　　【考證】宋京師奉誠寺僧伽跋摩傳．跋摩天竺人也．以宋元嘉十年．步自流沙至於京邑．道俗敬異．號曰三藏法師。初景平元年．平陸令許桑捨宅建剎．因名平陸寺．後道場慧觀以跋摩道行純備．請住此寺．跋摩共觀加塔三層．今之奉誠是也。

　　高臺寺

　　高公不知何許人也．有臺在秣陵城南八十里。(陳云．當今之朱門鄉。)宋景平元年．置高公臺院．後復改為高臺寺焉。

　　【考證】至正金陵新志．引乾道志．高公臺院．在秣陵城南八十里．宋景平元年置．古臺猶存．

　　罽賓寺

　　佛馱什．罽賓人．善譯經．以宋景平元年至京師．諸檀越築寺以處之．名寺以其國曰罽賓。逮梁釋寶誌來往於此．特示靈蹟焉。(案罽賓國時尚存．非鄉也。今改之作寺．鄉作國。)

　　【考證】宋建康龍光寺佛馱什傳．佛馱什．罽賓人．以宋景平元年屆於揚州．京邑諸僧請其翻譯彌沙塞律梵本為三十四卷。(案為三十四卷據傳補。孫原引宋侍中王練為檀越。案原文．什執梵文．沙門智勝為譯．道生慧嚴共執筆參正．瑯琊王練為檀越。孫僅引王練一句．陳氏遂據為立罽賓寺在此時．非是．今並削去。)梁釋寶誌傳．時僧正法獻欲以衣遺誌。遣使於龍光罽賓二寺求之．皆云昨宿旦去。

　　道林寺　蔣山寺

　　道林寺在鍾阜之陽．亦號蔣山寺。宋元嘉初有西域僧畺良耶舍來建業．築精舍以棲禪．即是寺也。至梁釋寶誌崇其義法。(案耶舍傳．初止鍾山道林精舍．沙門寶誌崇其禪法。孫氏改云築精舍以棲禪．似寺為耶舍所築。又改沙門寶誌為至梁釋寶誌．殆以寶誌在梁．不應遠接宋代。不知誌神化莫測．宋太始初忽如僻異．齊建元中稍見異迹．顯迹之始年可五六十許人．亦不測其年。是誌親承耶舍音旨．無足怪者。孫氏臆改．非也。)師事沙門僧儉．而道林之名．遂以大顯焉。

　　【考證】宋京師道林寺畺良耶舍傳．耶舍以元嘉之初．遠冒沙河．萃於京邑．初止鍾山道林精舍。

　　○梁釋寶誌傳．寶誌本姓朱．金城人。少出家．止京師道林寺．師事沙門僧儉。

　　○讀史方輿紀要引金陵記．蔣山寺舊在山南．本名道林寺。

　　竹林寺

　　竹林寺在華林園側．(陳云．當今雞籠山旁．)宋元嘉元年．外國僧毗舍闍所造也。至孝建初．有高僧慧益居之。永光中廢。帝射鬼於竹林堂．蓋不出是寺之中云。

　　【考證】建康實錄．宋元嘉元年置竹林寺．原注．案寺記．外國僧毗舍闍造。

　　○宋京師竹林寺慧益傳．宋孝建中出都．憩竹林寺．精勤苦行。

　　○沈約宋書前廢帝紀．永光元年十一月戊午．帝於華林園竹林堂射鬼。時巫覡云．此堂有鬼．故帝自射之。(案原引南史宋廢帝紀．櫽括其詞．不得徑謂廢帝紀語．今改用宋書。)

　　迦毗羅寺(真際寺　寶戒寺)

　　迦毗羅寺．亦外國僧所造也。南唐改真際寺。宋名寶戒寺．在元龍翔寺之後云。(陳云．當今之北門橋一帶。)

　　【考證】景定建康志．寶戒寺在轉運街西．本迦毗羅寺．南唐改真際寺．宋開寶二年改今額。

　　○至正金陵新志．寶戒寺在龍翔寺後。

　　上定林寺　下定林寺(案．高僧傳．分別上定林下定林．此條亦併引．而標目宜統兩寺分別著之．今補列。)

　　定林寺在鍾山下．其地名蔣陵里。宋元嘉元年．為僧慧覽造。越十二年．曇摩蜜多別建上定林寺於山西．其後僧遠．僧柔．道嵩．超辨．法獻居之．而(其後下十五字．據傳補。)呼此為下寺．求那跋摩．僧鏡．曇無讖居之。而梁天監中以寺前獨龍阜為寶誌造塔．又窆釋僧祐於寺之舊基．蓋寺自齊後已久廢矣。逮趙宋復就舊址創定林菴．為王安石讀書處云。

　　【考證】建康實錄．元嘉元年置定林寺注．又置下定林寺．東去縣城一十五里．僧覽造．在蔣陵里。(案據實錄補注又下十五字。)宋京師中興寺釋慧覽傳．宋文請覽下都．止鍾山定林寺。(鍾山據傳補．所以別於上定林寺也。)

　　○宋上定林寺曇摩密多傳．元嘉十年還都．止鍾山定林下寺。曇多天性凝靜．雅愛山水．以為鍾山鎮岳．埒美嵩華。常歎下寺基構臨澗低側．於是乘高相地．揆卜山勢．以元嘉十二年斬木刊石．營建上寺。

　　○宋祇洹寺求那跋摩傳．其年(案謂元嘉八年。)夏．在定林下寺安居。時有信者采花布席．唯跋摩所坐．華彩更鮮。

　　○梁下定林寺僧鏡傳．宋世祖藉甚風采．敕出京師．止定林下寺。

　　○宋河西曇無讖傳．又於鍾山定林寺譯出佛母泥洹經一卷。

　　○景定建康志．梁天監五年．以定林寺前獨龍阜葬寶誌。永定公主以湯沐之資．造浮圖五級於其上。

　　○梁京師建初寺釋僧祐傳．天監十七年卒．因窆於開善路西．定林之舊址也。

　　○至正金陵新志．下定林寺在寶山蔣公塔西北。宋元嘉元年置．後廢。宋創為定林菴．王安石舊讀書處。

　　嚴林寺

　　嚴林寺．宋元嘉二年．僧招賢二法師所造也。在秣陵縣東南四十五里。

　　【考證】建康實錄．元嘉二年置嚴林寺．西北去縣四十五里．僧招賢二法師造。

　　宋興寺　興教寺

　　宋興寺一名興教寺．在長干里之南．就宋武帝故居而造也．故以宋興為號。或曰寺在蔣山塔西二里．有誌公洗缽池．此蓋因宋熙而誤云。

　　【考證】景定建康志．宋興寺一名興教寺．今在南門外．寺基即劉裕故居。

　　○至正金陵新志引慶元志．興教院即宋興寺故基．在蔣山寶誌塔西二里．乾道間徙長干里南．亦名宋興。(陳云．在蔣山者為宋熙．在南門外者為宋興．非乾道時始徙也。景定志較確。)

　　報恩寺(報先寺　報慈院　能仁寺　陳云．非明之大報恩寺也。)

　　報恩寺在天竺山東南．距秦淮數百步。宋元嘉二年．文帝為高祖創建也。唐會昌中廢。楊吳太和中改造曰報先。南唐昇元中改報慈。至宋遂名能仁云。

　　【考證】景定建康志．能仁寺南接秦淮數百步．其地古青溪之濆也。初名報恩。宋元嘉二年．文帝為高祖創建。唐會昌中廢。偽吳太和六年毗陵郡公徐景運復為其親造．曰報先。(案六年下十六字．據建康志補。奉先建康志及至正志．俱作報先．今特改正。)南唐昇元改報慈。宋崇寧賜名承天。政和七年改能仁。

　　○金陵梵剎志．能仁寺在天竺山東。

　　青園尼寺

　　青園尼寺．在覆舟山下。宋元嘉二年．駙馬王景琛為母范氏以王坦之祠堂地與尼業首為精舍。十五年．潘淑儀施西營地以足之。內有七佛殿二間．泥塑精絕。後廢帝昱嘗乘露車以至此寺焉。又有比邱尼淨秀．宋都亭侯梁粲之女也．亦落髮於寺中云。

　　【考證】建康實錄．宋元嘉二年置青園寺．東北去縣二里。案塔寺記．駙馬王景琛為母范氏以王坦之祠堂地與比邱尼業首為精舍。十五年．潘淑儀施西營地以足之．起殿。又有七佛殿二間．泥塑精絕．後代希有及者。

　　○南史宋後廢帝紀．帝又於蠻岡賭跳．因乘露車．無復鹵簿．往青園尼寺。

　　○沈約齊禪林寺尼淨秀行狀．比邱尼釋淨秀．本姓梁氏．安定烏氏人也。父粲之．仕宋征虜府參軍．封龍川縣都亭侯。尼年十九．方獲如志．落髮青園．服膺事主。

　　南園寺

　　南園寺．未詳所在。有頴法師．持律精嚴。淨秀尼嘗於是受戒。於是青園諸尼及餘寺尼．無不受戒者。

　　【考證】沈約尼淨秀行狀．又於南園就穎律師受戒。即受戒日．淨甖香水還復如前。由是青園諸尼及餘寺尼．無不更受戒者。

　　龍華寺

　　龍華寺．不詳其始末。宋元嘉中釋曇超居之。後有僧念避世於此。

　　【考證】齊錢唐釋曇超傳．初止都龍華寺．元嘉末南遊始興。

　　○齊京師高座寺釋慧進傳．時京師龍華釋僧念．誦法華經光明經．蔬食避世。

　　南林寺

　　南林寺在中興里．司馬梁王妃捨宅為宋晉陵公主造也。有僧法業居之。後求那跋摩終於寺之戒壇前．仍就其處起立白塔。可見其與祗洹寺相近矣。陳亡．寺廢。

　　【考證】建康實錄．宋元嘉四年置南林寺．在中興里。司馬梁王妃捨宅為晉陵公主造。陳亡．廢。

　　○宋京師道場寺釋慧觀傳．時道場寺又有法業．晉陵公主為起南林寺．後遂居焉。

　　○宋京師祗洹寺求那跋摩傳．於南林戒壇前茶毘之。(詳見上祇洹寺考證。)

　　永豐寺　長安寺　(案據建康實錄作長樂寺)

　　永豐寺．宋元嘉四年．謝方明所造也。本名長安．為延陵有此寺．遂改今名。

　　【考證】景定建康志．宋元嘉四年置永豐寺．去縣七十里。案塔寺記．謝方明所造．本名長安寺．為同郡延陵有之．改焉。

　　崇福寺

　　崇福寺在南門外．宋元嘉十年．因高僧楚雲所居．賜以今名。

　　【考證】至正金陵新志．崇福院在南門外。宋元嘉十年．因僧楚雲所居．號崇福。至太平興國八年重修。

　　宋熙寺

　　宋熙寺．天竺僧伽羅多哆所建也。多哆以宋景平末至京師。元嘉十年．卜居鍾山之陽．翦棘開榛．造立此寺。十九年．同域僧曇摩蜜多卒葬於寺前。厥後釋曇瑤．法願．慧念．均止是寺焉。寺東有水名東澗．處士劉訐與族兄歊聽講寺中．因共卜居澗上。散騎常侍王規辭疾隱退．亦來寺築室以居。左側有泉．曰宋熙泉。入陳以後．勝蹟無考．惟泉獨存。至宋建太平興國寺於寺基之東．寺中猶日用此泉云。

　　【考證】宋道林寺畺良耶舍傳．天竺僧伽羅多哆．以宋景平之末來至京師．乞食人間．宴坐林下。元嘉十年．卜居鍾山之陽．翦棘開榛．造立精舍．即宋熙是也。

　　○宋定林寺曇摩蜜多傳．元嘉十九年七月六日卒．春秋八十有七．仍葬於鍾山宋熙寺前。

　　○宋吳興小山釋法瑤傳．時宋熙寺有曇瑤者．善淨名十住及莊老．又工草隸。

　　○梁京師靈曜寺釋僧盛傳．時有宋熙寺法願．建元寺僧護僧韶．皆比德齊譽。

　　○昭明太子集．有二諦義並宋熙寺釋慧念問答。

　　○梁簡文帝集有宋熙寺慧念法師墓誌銘。

　　○梁書劉訐傳．訐善玄言．尤精釋典．曾與族兄歊聽講諸寺．因共卜築宋熙寺東澗．有終焉之志。又王規傳．規常以門宗貴盛．恆思減退。後為太子中庶子．領步兵校尉．辭疾不拜。遂於鍾山宋熙寺築室以居。

　　○景定建康志．宋熙泉近宋熙寺之側．今蔣山興國寺日用皆此泉也。

　　善居寺　下雲居寺

　　善居寺．在鍾山之右．宋元嘉中置．後改為下雲居院云。

　　【考證】至正金陵新志．下雲居院．在上雲居之右．宋元嘉中置。初為善居寺．後改今額。

　　竹園寺

　　竹園寺．在蔣陵里檀橋。宋元嘉十一年臨川公主所造．蓋尼寺也。時有尼慧濬請高僧曇無讖譯禪經於寺中云。(案無讖歿於河西．未至江左．當作請沮渠安陽侯譯禪經於寺中)

　　【考證】建康實錄．宋元嘉十一年置竹園寺．西北去縣一里．在今建康東尉蔣陵里檀橋。案寺記．宋臨川公主造。

　　○晉河西曇無讖傳．安陽侯者．沮渠蒙遜從弟．銳意內典。逮魏滅涼．乃南奔。宋竹園寺尼慧濬請安陽出經。安陽通習已久．臨筆無滯．旬有七日．出為五卷。

　　鐵索羅寺　翠靈寺　妙果寺　(瑞相院)

　　鐵索羅寺．本晉時尼寺．在城南門外。宋元嘉十一年．有西域尼鐵索羅居此．因以其名稱寺焉。宋齊以來．或為翠靈寺．或為妙果寺。趙宋時燬而復修．改名瑞相院云。

　　【考證】六朝事蹟．鐵索寺．本東晉尼寺也．尚書仲杲女見釋書有比邱尼．問講師．師曰．女子削髮出家為比邱尼。後因鐵索羅國尼至．遂就此建寺．以鐵索羅為名．中國有尼自此始。

　　○至正金陵新志．瑞相院亦名鐵索寺．在城南門外。注引乾道志云．本晉時尼寺．宋元嘉七年西域梵尼七人至建業．十一年尼鐵索三人又至．因號鐵索羅寺。宋齊以來．或為翠靈寺．或為妙果寺。開寶八年燬．太平興國二年．有僧請其地重興瑞相禪師塔．因改今額。

　　上定林寺

　　上定林寺．宋元嘉十二年高僧曇摩蜜多所移建也．在下寺之西山上。或曰．元嘉十六年竺法秀所造．殆共為修飾與。蜜多旋卒於此寺．後有僧祐．凡獲信施．悉以營繕。傅弘並建經輪藏．而寺乃大盛。自宋暨梁．高僧如僧遠．僧柔．法通．智稱．道嵩．超辯．慧彌．法願輩．無慮數十人．皆居於是。處士明僧紹欽僧遠夙德．來寺候問。而何胤劉勰諸名流．或聽內典．或撰經證．亦時相往還焉。寺有佛牙．乃元徽中法獻自于闐國賫來．密自禮事。越十五載．始為人知。獻卒之後．為豪家所劫。齊永明元年八月．甘露降寺佛堂庭中．時以為瑞。東昏侯至寺射病沙門．則又僧之劫運矣。寺有應潮井．後為北高峯．峯上有梁昭明太子讀書臺．下有一人泉。王褒所詠定林寺桂花詩．蓋即寺後桂巖也。寺壁又有梁解舊畫。六朝高僧墓．多在寺之左右．鬱葱哉誠佳城已。(陳云．曇摩蜜多葬宋熙寺前。僧祐葬定林下寺舊基。僧遠僧柔慧彌超辯法獻法通悉葬山南。僧遠墓王儉撰文。僧祐僧柔超辯碑．劉勰撰文。法獻碑沈約撰文。法通碑謝舉蕭子雲並撰文．刻於兩面．其地皆距寺不遠。)逮宋乾道中．僧善鑑因寺久廢．請其額移建於方山．實非鍾山之定林云。

　　【考證】建康實錄．宋元嘉十六年置上定林寺．西南去縣十八里。案寺記．禪師竺法秀所造．在下定林寺之後。法秀初止祗洹寺．移居於此也。

　　○宋上定林曇摩蜜多傳．元嘉十九年卒於上寺．春秋八十有七。

　　○又實錄．傅弘居鍾山定林寺．建經輪藏。

　　○齊京師建初寺釋僧祐傳．年十四．家人密為訪婚．祐知而避。至定林投法達法師．師奉竭誠．永明中奉勅入吳．試簡五眾並宣講十誦．更伸受戒之法。凡獲信施．悉以治定林建初諸寺。

　　○齊上定林寺釋僧遠傳．宋大明六年謝病．隱上定林寺。明帝踐位．請遠為師．竟不能致。以齊永明二年卒於上寺。竟陵文宣王為營墳於山南．立碑頌德．太尉王儉製文。時定林上寺又有法令慧泰．並善經論．繼迹於遠焉。

　　○齊上定林寺釋僧柔傳．柔姓陶．丹陽人．入剡白山靈鷲寺徵書．歲及．乃更出京師．止於定林寺。躬為玄匠．四遠欣服。卒於延興元年．即葬於山南．沙門僧祐為立碑墓所．東莞劉勰製文。

　　○梁定林寺釋法通傳．踐迹京師．憩定林上寺。天監十一年卒．葬於寺南。弟子靜深等立碑墓側．陳郡謝舉蘭陵蕭子雲並為製文．刻於兩面。時定林上寺．復有沙彌智進．清信苦節．修頭陀行。

　　○齊京師安樂寺釋智稱傳．定林寺法獻．於講席相值．聞其往復清玄仍攜止山寺。

　　○齊上定林寺釋道嵩傳．宋元徽中來京師．止鍾山定林寺。

　　○齊上定林寺釋超辯傳．還都止定林上寺．閒居養志．畢命山門．永明十年卒．葬於寺南．劉勰為製墓文。

　　○梁上定林寺釋慧彌傳．止於京師定林寺．以天監十七年卒．葬於寺南。時定林又有沙門法仙．誦經有素行。

　　○齊正勝寺釋法願傳．少時啟求出家．三啟方遂．為定林寺遠公弟子。

　　○南史明僧紹傳．聞沙門釋僧遠夙德．往候定林寺．齊高帝欲出寺見之．遁還攝山。

　　○又何胤傳．入鍾山定林寺聽內典．其業皆通。

　　○又劉勰傳．勰為文長於佛理．都下寺塔及名僧碑志．必請勰製文。有勅與慧震沙門於定林寺撰經證．功畢．啟求出家．遂變服改名慧地云。(陳云．以上數條．只言定林．未分上下。知其為定林上寺者．以齊梁時下寺已久廢也。)

　　○齊上定林寺釋法獻傳．宋元嘉十六年方下京師．止定林上寺。元徽三年．西遊于闐．獲佛牙一枚．舍利十五粒．觀世音減罪呪及調達品．又得龜茲國金鎚鍱像。於是而還．十有五載．密自禮事．餘無知者。至文宣感夢．方傳道俗。以建武末年卒．窆於鍾山之陽。獻弟子僧祐為造碑墓所．丹陽尹沈約製文。獻於西域所得佛牙及像．皆在上定林寺。牙以普通三年正月．忽有數人執仗初夜叩門．稱臨川殿下奴叛．有人告云．藏佛牙閣上．請開閣檢視。寺司即隨請開閣．主帥至佛牙座前．開函取牙．作禮三拜．以錦手巾盛牙．繞山東而去。至今竟不測所在。(原注．此牙作高僧傳時尚不知何人賺去．今讀陳書高祖本紀．乃知取佛牙者．即陳武帝。其曰慶雲寺慧興者託辭也．詳見下慶雲寺條．咸豐未經兵燹以前．牙在香林寺中．予猶及見之。)

　　○齊書武帝紀．永明九年八月甘露降定林寺佛堂庭中。

　　○又東昏侯紀．至定林寺有老病沙門不能去．令左右射之。

　　○貞觀公私畫史．定林寺在江寧．有梁解舊畫。

　　○景定建康志．梁昭明太子書臺在蔣山定林寺後山北高峯上。又一人泉在北高峯絕頂定林寺後。

　　○至正金陵新志．上定林寺舊在蔣山應潮井後。宋乾道間．僧善鑑請其額．於方山重建。

　　○王褒集有詠定林寺桂花詩。

　　靈鷲寺

　　靈鷲寺未詳其所在．宋杯度道人自南州移居之。至齊時．名僧慧高請其師僧審還寺．為別立禪房焉。

　　【考證】宋京師杯度傳．自南州移靈鷲寺．至元嘉中卒．葬建業之覆舟山。

　　○齊京師靈鷲寺釋僧審傳．靈鷲寺慧高從受禪業．乃請審還寺．別立禪房。

　　王國寺

　　王國寺．蓋比邱尼所居也。宋元嘉二十二年孔熙先等謀逆．有王國寺尼法靜．出入彭城王義康家．則交結豪貴而不守戒律云。

　　【考證】建康實錄．(案建康實錄無此．見宋書范曄傳。)員外散騎常侍孔熙先與太子詹事范蔚宗．謀奉彭城王義康為逆。時有王國寺尼法靜出入義康家．尼妹夫許耀領隊在臺宿衛宮省．許為內應。

　　延壽寺　(延熙寺)

　　延壽寺．宋元嘉二十二年義陽王昶母謝太妃所造．至唐改名延熙云。

　　【考證】建康實錄．宋元嘉二十二年置延壽寺．西北去縣八十里。案寺記．義陽王昶母謝太妃造．隋末廢．唐上元二年重置．名延熙寺。

　　烏衣寺

　　烏衣寺在烏衣巷．宋元嘉時．釋慧叡與慧義同居之．講說諸經．思徹言表。厥後曇遷曇憑．皆以轉讀名於時焉。

　　【考證】宋京師烏衣寺僧慧叡傳．適京師止於烏衣寺．講說諸經．皆思徹言表。

　　○宋京師祇洹寺釋慧義傳．勸范泰以果竹園六十畝施祇洹寺．泰從之。及泰薨．泰第三子晏遂奪而不與。義乃移止烏衣寺．與慧叡同住。元嘉二十一年．終於烏衣寺。

　　○齊烏衣寺釋曇遷傳．遷長於轉讀．有無窮聲韻。初止祇洹寺．後移烏衣寺。

　　○齊烏衣寺釋曇憑傳．少游京師學轉讀．止烏衣寺。

　　齊福寺

　　齊福寺．宋元嘉末年造．福曰齊福．蓋蕭氏將興之兆云。

　　【考證】建康實錄．宋元嘉三十年置齊福寺。

　　天竺寺

　　求那跋陀羅．中天竺人．宋元嘉中．文帝遣使迎至都．初住祇洹寺．後於丹陽郡譯經．立天竺寺以居之。(案陀羅傳無立天竺寺事．不知孫氏何據。後云天竺寺當立於此時．亦想當然爾之語。)至齊時有僧賢居此寺．善於敷論．名振上國焉。

　　【考證】宋中興寺求那跋陀羅傳．陀羅．中天竺人．元嘉十二年至廣州．宋太祖遣使迎接。既至京都．初住祗洹寺．集義學諸生譯出雜阿含經。後於丹陽郡譯出勝鬘楞伽經。世祖明其純謹．益加禮遇。(原注．天竺寺當立於是時．名曰天竺．以其本天竺人也。)

　　○齊京師太昌寺釋僧宗傳．時有中興寺僧敬道及天竺寺僧賢．並善敷論．名振上國云。

　　禪岡寺

　　禪岡寺．宋孝建二年蕭惠開為父思話而造也。惠開家世奉佛．凡為父造四寺．在京師南岡下者名禪岡．是為其一。(陳云。當在今之赤石磯。)齊有高僧法開僧紹等居之。梁何遜詩所謂拱樹捎雲密重樓霧中出者．真能狀寺中之景云。

　　【考證】梁書蕭惠開傳．惠開．思話之子．丁父艱．居喪多孝性。家素奉佛．凡為父造四寺。於南岡下名曰禪岡寺．於曲阿故宅名曰禪鄉寺．於京口墓亭名曰禪亭寺．於所封邑封陽縣名曰禪封寺。

　　○齊琅邪攝山釋法度傳．餘杭縣法開者．清爽雋發．善為德論．出京止禪岡寺。與同寺僧紹有聞於時。

　　○梁何遜集有登禪岡寺望和虞記室詩．其警句云．南望南郭門．拱樹捎雲密．北窗北溱道．重樓霧中出。

　　司徒寺

　　司徒寺．宋司徒何尚之所造．故以官名其寺焉。何氏自晉司空充至宋司徒尚之．世奉佛法．並建立塔寺。此為其一。陳徐陵有宋司徒寺碑．蓋為寺僧而作云。

　　【考證】梁書何敬容傳．何氏自晉司空充宋司徒尚之．世奉佛法．並建立塔寺。

　　○徐陵集有齊國宋司徒寺碑。(原注．南朝稱某寺某僧．必先稱其國．時國祚皆短．凡僧卒於何代．即稱何代僧．高僧傳歷歷不爽。此言齊國係言其僧為齊代人。集中此碑．誤刪僧名．令人不解。如云齊國宋司徒寺某法師碑．則了然矣。)

　　法輪寺

　　法輪寺．在覆舟山下．亦何尚之所造也。寺成．請釋志道居之。至齊時．何點以其為家寺．常居於此。竟陵文宣王就見之。後崔慧景反．圍宮城．屯兵寺前．以其精通佛理．逼與談義．真六朝人戎服談玄之結習焉。

　　【考證】齊鍾山靈曜寺釋志道傳．何尚之欽德致禮．請居所造法輪寺。

　　○南史何點傳．後點在法輪寺．竟陵王子良就見之．角巾登席．子良欣悅無已。又永元中崔慧景圍城．慧景性好佛義．先慕交點．點不顧之．至是乃逼召點往赴其軍．終日談說．不及軍事。(案解題．崔慧景以點精通佛理．逼與談義．考證竟無一字及點後二條對客高談．乃不知客為何人．今據南史點傳補永元中以下云云。)

　　○齊書崔慧景傳．性好談義．兼解佛理．頓法輪寺．對客高談。

　　○讀史方輿紀要．法輪寺在城北覆舟山下．齊崔慧景圍宮城．頓法輪寺．對客高談處也。

　　南澗寺

　　南澗寺在何尚之宅畔。尚之宅臨南澗．又謂之落馬澗。(陳云．當今南門外西街澗子橋。)寺居其間．即以南澗為名焉。居是寺者．有高僧道冏．顯亮．智稱。而何求仍世居舊宅．不肯就徵。張景真則捨身設齋於此寺云。

　　【考證】景定建康志．何尚之宅．在南澗寺側。

　　○至正金陵新志引戚氏光云．南史有南澗寺。慶元志云．南澗即今落馬澗．比年始題其榜曰躍馬澗。

　　○宋京師南澗寺釋道冏傳．冏止南澗寺．世以船舟為業。

　　○齊上定林寺釋僧遠傳．宋新安孝敬王子鸞為亡所生母殷貴妃造新安寺．勅選三州招延英哲．遠與小山法瑤．南澗．顯亮．俱被徵召。

　　○齊京師安樂寺釋智稱傳．乃投南澗禪房宗公．請受五戒。

　　○南齊書何求傳．除司空從事中郎不就．乃除永嘉太守。求時住南澗寺．不肯詣臺．乞於寺拜受．見許．未幾遁歸吳。

　　○又荀伯玉傳．世祖在東宮．左右張景真於南澗寺捨身．齎有元徽紫皮袴褶．他物稱是。

　　大莊嚴寺

　　宋孝武大明三年．路太后於宣陽門外太社西藥園造寺．名莊嚴寺．建塔七層．寺前有市。(陳云．當今之笪橋西．今笪橋亦有市。)後因梁有小莊嚴寺．故稱此為大以別之。歷朝高僧如曇斌．曇濟．曇宗．慧亮．道慧．元趣．法道．僧璩等輩．無慮十餘人．皆止此寺。其最著者．僧達講維摩經．勅坐近張緒．俾聞其言。寶誌與王筠交．而筠後為作墓碑。僧旻深通禪理．梁昭明嘗與諮論。簡文作成實論疏序．元帝為製碑文．江總亦有大莊嚴寺碑。是皆文人之慧業也。至於遭逢世變．興替相仍．則宋元徽二年張敬兒敗賊於寺前小市。賀琛被賊創．舉送此寺療治之。齊東昏侯取寺中九子玉鈴為潘妃殿飾。侯景亂梁．宿莊嚴寺．即南郊祭天。陳永定二年高祖屢幸寺捨身．發金光明經題．並設無礙大會。顏晃因甘露降寺中．遂獻甘露頌。宣帝永建十年．雷震莊嚴寺露盤。逮隋時漸圮．唐天寶中乃重修云。

　　【考證】建康實錄．宋大明中路太后造莊嚴寺。(詳見上謝寺．)梁天監中置小莊嚴寺。(詳見下。)

　　○南史虞愿傳．宋明帝起湘宮寺．以孝武莊嚴剎七層．欲起十層。(陳云．此知莊嚴寺有七層塔．路太后造寺．在孝武時．故謂孝武莊嚴剎也。)

　　○宋京師莊嚴寺釋曇斌傳．宋元徽中卒於莊嚴寺。時莊嚴寺復有曇濟曇宗等．並以學業才力．見重一時。

　　○宋京師何園寺釋慧亮傳．泰始之初．莊嚴大集．簡閱義士上首千人．勅亮與斌遞為法主。

　　○宋京師莊嚴寺釋道慧傳．慧以母老欲存資奉．乃移憩莊嚴。時莊嚴寺復有元趣僧達．並以學解見稱。

　　○梁上定林寺釋法通傳．踐迹京師．初止莊巖．後憩定林。

　　○梁京師莊嚴寺釋僧璩傳．後移止莊嚴寺．卒於所任。

　　○南史張緒傳．齊高帝重緒文學．嘗幸莊嚴寺聽僧達道人講維摩經。坐遠．緒不聞其言．乃遷僧達以近之。又釋寶誌傳．先是王筠至莊嚴寺．寶誌與之交言歡飲．至亡．武帝命筠為碑．蓋先覺云。

　　○梁昭明太子集有解二諦義．并載僧旻問答。

　　○梁簡文帝集．有僧旻成實論義疏序。

　　○梁元帝集有僧旻法師碑。

　　○梁江總集有大莊嚴寺碑。其警句云．前望則紅塵四合．見三市之盈虛。後睇則紫閣九重．連雙闕之聳峭。

　　○南史宋後廢帝紀．元徽二年．張敬兒破賊宣陽門莊嚴寺小市。又賀琛傳．琛被創未至死．賊舉送莊嚴寺療治之。

　　○南齊書東昏侯紀．莊嚴寺有玉九子鈴．剝取以為潘妃殿飾。

　　○梁書侯景傳．先夕景宿大莊嚴寺．即南郊柴燎於天。

　　○陳書高祖本紀．永定二年五月辛酉．輿駕幸大莊嚴寺捨身。壬戌．羣臣表請還宮。十月乙亥．輿駕幸大莊嚴寺．發金光明經題。十二月甲子．輿駕幸大莊嚴寺．設無礙大會。又顏晃傳．永定二年．高祖幸大莊嚴寺．其夜甘露降．晃獻甘露頌。

　　○建康實錄．陳宣帝太建十年．夏六月大雨．雷震莊嚴寺露盤。

　　○宋僧贊寧續高僧傳．釋惠忠．俗姓王氏．上元人也。唐天寶初年出止莊嚴寺．興懷修葺。

　　幽棲寺　(祖堂寺　延壽院)

　　牛頭山週迴四十里．其南峯巒．削如芙蓉。宋大明三年．建幽棲寺於上．因名是山曰幽棲山。逮唐初懶融道人說法住此．為南宗第一祖師．乃改為祖堂寺。光啟四年廢。楊吳太和二年重置．改名延壽院。今仍稱幽棲寺焉。

　　【考證】景定建康志．牛頭山．宋大明三年．於山南建幽棲寺．因名幽棲山。

　　○至正金陵新志．融禪師姓韋．年十九．落髮出家．入牛頭山幽棲寺北巖之石室修道。唐貞觀中四祖信禪師．傳達摩心印．知融可以傳道．遂來山中授以法要。後融卒．葬雞籠山．號一代祖師。其寺與山．遂號祖堂云。又延壽院下．乾道志．本幽棲寺．在城南四十里祖堂山南．光啟四年廢。吳太和二年重置．改今額。

　　何園寺

　　何園寺未詳其所在。宋齊以來．高僧慧亮．慧隆．僧辯．僧賢．道慧．法度等．並居之。

　　【考證】宋京師何園寺釋慧亮傳．渡江止何園寺．顏延之張緒眷德流連．每歎曰．安汰吐珠玉於前．斌亮振金聲於後。

　　○齊京師何園寺釋慧隆傳．宋泰始中出都．止何園寺．思徹銓表．善於清論。時何園寺復有僧辯．僧賢．道慧．法度．並研精經論．功業可稱。

　　靈曜寺

　　靈曜寺在蔣山之西。宋大明六年．甘露降於寺庭。歷代高僧如道營．僧審．道慧．智道．志秀．僧盛．皆止於是。而江總嘗從則法師受菩薩戒焉。

　　【考證】景定建康志．道光泉在蔣山靈曜寺前。

　　○南史宋孝武本紀．大明六年．甘露降靈曜寺。

　　○宋閑心寺釋道營傳．始住靈曜寺習禪．晚依觀詢二律師諮受毗尼。

　　○齊京師靈鷲寺釋僧審傳．聞曇密摩多道王京邑．乃拂衣過江．止於靈曜寺。

　　○齊京師莊嚴寺釋道慧傳．出家為僧慧弟子．止靈曜寺。

　　○齊鍾山靈曜寺釋志道傳．出家止靈曜寺．蔬素少欲。

　　○梁冶城寺僧智秀傳．秀京兆人．幼有出家之心．將冠娶日．走投靈曜寺出家。

　　○梁京師靈曜寺僧盛傳．本姓何．建業人．大明數論．並善眾經。梁天監中卒於靈曜寺。

　　○南史江總傳．年二十餘．入鍾山靈曜寺．從則法師受菩薩戒。

　　多寶寺

　　多寶寺未詳其所在。宋釋法穎．慧隆．靜林．宏充．諸名僧居之。梁任孝恭有多寶寺碑銘。

　　【考證】齊京師多寶寺釋法穎傳．宋元嘉末止新亭寺．孝武南下．改治此寺．以穎學業精明．勅為都邑僧正。後辭任還多寶寺。時多寶寺復有僧靜林．慧隆。

　　○齊京師湘宮寺釋宏充傳．大明末過江．初止多寶寺。每講法華十地．聽者盈堂。

　　○梁任孝恭集有多寶寺碑銘。其警句云．上當星紀．下接蓮峯．還瞻朱閣．仰背青松。又云．藏韜仙說．臺含佛影．葉下秋林．烟生春嶺。

　　北多寶寺

　　北多寶寺．別乎在南者言之也。宋釋慧亮．慧整．齊慧忍等並居之。

　　【考證】宋京師北多寶寺釋慧亮傳．住京師北多寶寺．神情超絕．容止可觀。

　　○宋京師新安寺釋道猷傳．北多寶寺慧整．特精三論。

　　○齊北多寶釋慧忍傳．俗姓簣．建康人．少出家．住北多寶寺。

　　長樂寺

　　長藥寺在臺城之南。宋釋慧詢覺世．齊釋法珍．僧響．僧猛．法寶．慧淵等並居之。惟地當衝要．梁末齊兵內犯．陳霸先統率羽林禁兵出頓寺前．防護宮省．則與都城為存亡也。隋時寺廢。

　　【考證】齊京師長樂寺釋慧詢傳．至京師止道場寺．寺僧慧觀以詢德為物範．乃令更振他寺．於是移止長樂寺。

　　○齊新安寺釋道猷傳．時北多寶慧整．長樂覺世．並齊名比德。

　　○齊謝寺釋慧次傳．時長樂寺又有法珍．僧響．僧猛．法寶．慧淵．並一代英哲．為時論所宗。

　　○讀史方輿紀要．長樂寺在臺城南．梁紹泰二年．齊兵至倪塘．游騎至臺城門外．陳霸先總禁兵出頓長樂寺是也．今廢。

　　藥王寺

　　宋孝武大明七年四月八日．有竹林寺釋慧益焚身禮佛．帝於所茶毗之處起藥王寺．設會度人．以紀徵祥焉。

　　【考證】宋京師竹林寺僧慧益傳．宋孝建中出都．憩竹林寺。精勤苦行．誓欲燒身。大明七年四月八日．益乃手自執燭以然帽．帽然已．乃棄燭合掌．誦藥王品。火至眉．誦聲猶分明．及眼乃昧。明日帝為設會度人．令齋主唱白．具序徵祥。燒身之處．起藥王寺以擬本事焉。

　　棲元寺

　　棲元寺在雞籠山東北．宋建平王弘嘗置第於此．後捨為寺。其子景素請僧遠駐錫．不出．慧曜乃居之。至齊有高僧僧審．文惠太子竟陵文宣王並加敬禮。又有雲法師者．王僧孺為製碑．住持既多宿德．復極山水之美。王融聽講已畢．乃有遊邸園詩．蓋應竟陵王教而作也。今潮溝畔尚存遺址云。

　　【考證】南史宋建平王宏傳．宏少而閑素．篤好文集．置第於雞籠山．盡山水之美。

　　○齊上定林寺釋僧遠傳．宋建平王景素．謂棲元寺是先王經始．既寺是人外．欲請遠居之。殷勤再三．終不下山。

　　○宋彭城寺釋道儼傳．時棲元寺又有釋慧曜者．善於十誦。

　　○齊靈鷲寺釋僧審傳．審還靈鷲寺．別立禪房。清河張振又請居棲元寺。文惠文宣．並加敬事。

　　○王僧孺集有棲元寺雲法師碑。

　　○王融集．有棲元寺聽講畢．遊邸園．應司徒教五古詩。

　　○建康實錄．潮溝其北又開一瀆．經棲元寺門至後湖．以引湖水。原注．棲元寺在覆舟山西南．雞籠山東北。

　　○至正金陵新志引寰宇記．雞籠山．西接落星澗．北接棲元塘。

　　新安寺

　　宋大明六年．孝武帝寵姬殷貴妃薨．為之立寺於青溪雞鳴橋北。因貴妃子子鸞封新安王．故以新安為寺名。延名僧道猷．曇斌．法瑤．僧遠．慧重等以主之。落成之日．百官多施錢帛．張融獨䞋百錢以託諷焉。及廢帝子業殺子鸞．毀新安寺．驅斥僧徒。明帝踐阼．敕令修復．而曇度繼為寺主。後廢帝昱偷狗就與飲酒．則非戒律僧矣。齊有僧道興為竟陵文宣王所禮。至陳．韓子高移官出居新安寺．則其寺猶為寄寓之所云。

　　【考證】建康實錄．青溪七橋．次南雞鳴橋。原注．即輿地志所謂今新安寺南．出開善寺路．度此橋。

　　○南史天竺國傳．孝武寵姬殷貴妃薨．為之立寺。貴妃子子鸞封新安王．故以新安為寺號．前廢帝殺子鸞．乃毀廢新安寺。及中興．天寶諸寺。驅斥僧徒。明帝踐阼．下令修復。

　　○又張融傳．宋孝武起新安寺．僚佐多䞋錢帛．融獨䞋百錢。(案南史融傳．解褐為新安王子鸞參軍。王母殷淑儀薨．四月八日建齋灌佛．僚佐儭者多至一萬．少不減五千．融獨注儭百錢．無孝武建新安寺語．此孫氏依天竺國傳以意造也。)

　　○宋京師新安寺釋道猷傳．宋文帝敕臨川郡發遣出京．既至．即延入宮內．大集義僧．命猷伸述頓悟。及孝武時．敕住新安為鎮寺法主。

　　○宋吳興小山釋法瑤傳．大明六年．敕吳興郡禮致上京．與道猷同止新安寺．使頓漸二悟．義各有宗。

　　○宋京師莊嚴寺釋曇斌傳．初止新安寺．講小品十地。

　　○齊上定林寺釋僧遠傳．宋新安孝敬王子鸞．為亡所生母殷貴妃造新安寺．敕選三州招延英哲．皆推遠為允舉之首。

　　○齊瓦官寺釋僧重傳．宋大明六年．敕於新安寺出家。

　　○宋靈根寺釋僧瑾傳．後有沙門曇度續為僧主．止於新安寺。

　　○宋書後廢帝紀．七月七日晚．至新安寺．偷狗就曇度道人煑之飲酒。

　　○齊京師安樂寺僧辯傳．司徒竟陵文宣王令龍光普知新安道興及辯等集第作聲。

　　○陳書韓子高傳．廢帝即位．遷散騎常侍．右衛如故．移頓於新安寺。

　　外國寺

　　宋孝武時．有外國沙門摩訶至都下．建外國寺以居之．及齊東昏無道．剝外國寺佛面光相．以施潘妃殿飾焉。

　　【考證】建康實錄．宋孝武時．有外國沙門摩訶衍出新經勝鬘經於都下．尤為釋學所重。(原注．外國寺疑建於是時。)

　　○南史齊東昏候紀．莊嚴寺玉九子鈴．外國寺佛面光相．悉剝以施潘妃殿飾。

　　禪林寺　(惠日寺)

　　宋大明中．有尼淨秀．戒行精嚴．黃修儀及南昌公主為置精舍以居之。逮泰始三年．明帝賜號曰禪林。或曰王修儀立精舍．新蔡公主為佛殿。泰始三年．明帝助修．齊文惠太子更為起房焉。隋末廢。唐初復建．名之為惠日云。(原注．此與梁之惠日同名．非一寺也。)

　　【考證】沈約齊禪林寺尼淨秀行狀．宋大明七年八月．故黃修儀及南昌公主．深崇三寶．敬仰德行．初置精舍。泰始三年．明帝賜號曰禪林。

　　○建康實錄惠日寺注．今在縣東三里。(原注．與梁惠日寺在西者不同。)王修儀為尼淨秀立精舍．新蔡公主為佛殿。泰始三年．明帝助修．號曰禪林。齊文惠起房。隋末亂離．並從毀壞。皇初杜伏威與輔公祐共修殿內丈六金像並左右夾侍。始武德四年．止六年正月十五日畢工。寺西廢禪林寺亦並入。其年公祏背叛．七年李孝恭來討．為軍火所及。貞觀七年．始移惠日之名於此焉。

　　湘宮寺

　　湘宮寺在青溪中橋之北。(原注．中橋即今之四象橋。蓋中橋以在寺前．人呼為湘宮寺橋．後倒轉為寺湘．故今譌為四象橋也。)寺門北對都城清明門．西南即古草市．實宋明帝為湘東王時故宅也。踐阼以後．即造此寺。以莊嚴寺剎七層．欲起十層以勝之而不能．乃各立五層。又將彭城寺銅像及文帝所造金薄圓光．移入此寺．請釋宏充為綱領．大開講肆．選法瑗慧隆主其事．而以三衣瓶缽賜曇光．自以為莫大功德矣。後有高僧曇準法身法真法鮮慧興智倩法願等．皆居於是。惟南臨淮水．齊高帝故宅在其旁．又地當衝要．始安王遙欣構逆時．蕭坦之屯軍寺前．不免樵蘇之擾．而寺側遭焚．梵宇獨安然無恙．則佛力之所護持也。梁簡文帝有重修湘宮寺碑．及智倩法師墓碑。趙宋徙寺清化市．厥後遂無聞焉。

　　【考證】建康實錄注引丹陽記．次南有青溪中橋．今湘宮寺門前巷東．出度溪．東有桃花園．是齊太祖舊宅。

　　○景定建康志引實錄．都城清明門．對今湘宮寺．巷東出青溪橋。又引宮苑記．南尉在草市北．湘宮寺前。

　　○南史虞愿傳．帝以故宅起湘宮寺．備極奢麗。以孝武莊嚴寺剎七層．欲起十層浮屠而不能．乃各立五層。新安太守巢尚之入見．帝問曰．卿至湘宮寺未．此是我大功德。愿侍側曰．此皆百姓賣兒貼婦錢所為．罪高浮屠．何功德之有。帝大怒。

　　○宋京師釋僧亮傳．鑄像既成．惟燄光未備。宋文帝為造金薄圓光．安置彭城寺。至泰始中明帝移湘宮寺。

　　○齊京師湘宮寺釋宏充傳．明帝踐阼．起湘宮寺．請充為綱領．於是移居焉。時湘宮寺又有法鮮比邱．與充齊名。

　　○齊何園寺釋慧隆傳．宋明帝請於湘宮寺開講成實論。

　　○齊太昌寺釋僧宗傳．曇準後居湘宮寺．與同寺法真法身．並為當時匠者。

　　○宋中寺釋曇光傳．明帝於湘宮設會．聞光唱導．帝稱善．即敕賜三衣瓶缽。

　　○齊靈根寺釋法瑗傳．明帝造湘宮新成．大開講肆．敕請瑗當法主。

　　○梁昭明太子集．立二諦義．湘宮寺僧慧興有諮論。

　　○梁簡文帝集有湘宮寺碑．又有湘宮寺智倩法師墓碑。

　　○南齊書蕭坦之傳．始安王遙光以東府反．坦之假節督眾軍討之．屯湘宮寺。

　　○齊正勝寺釋法願傳．願後憩在湘宮．鸞駕自幸降寺省慰．俄而寢疾．值寺側遭燒．寺在下風．煙焰將及．弟子欲與願去．願曰．佛若被燒．我何用活．即苦心歸命．於是三面遭焚．寺獨不燼。

　　○至正金陵新志引慶元志．近有人於上元縣治後軍營中拙出斷石．上有湘宮寺三字．以此知舊寺所在．又寺後徙於清化市。

　　興業寺

　　興業寺不知何時所建。近青溪菰首橋．與宋湘宮寺相望也。逮梁簡文帝有水照柳初碧煙含桃半紅之句．實足狀興業寺之景云。

　　【考證】建康實錄．都城最南清明門．門三道．對湘宮寺巷門．東出青溪港橋。正東面建陽門．門三道．直東今興業寺後．東渡青溪菰首橋。

　　○梁簡文帝集．有旦出興業寺講詩．其警句云．水照柳初碧．煙含桃半紅．見鶴徒知謬．察象理難同。

　　永安寺　(歸寂塔院)

　　永安寺．宋泰始二年建．南唐起塔於此．遂號歸寂塔院云。

　　【考證】至正金陵新志．歸寂塔院．宋泰始二年建．初號永安寺．南唐保大二年起塔．號歸寂．因名院。

　　天保寺

　　宋泰始中京師民為孝武帝立寺．疑其名．巢尚之曰宜名天保．詩云．天保．下報上也．於是寺名乃定。齊時居是寺者．為道盛法瑗慧文超勝等。沈文季嘗於是設會。高帝及竟陵王子良王奐．於諸僧皆加敬禮焉。

　　【考證】宋書戴法興傳．時百姓欲為孝武立寺．疑其名．巢尚之應聲曰．宜名天保．詩云．天保．下報上也。時服其機速。

　　○齊京師天保寺釋僧盛傳．下京憩天保寺。齊高帝敕代曇度為僧主。後沈文季於天保寺設會．令陸敬修與盛論議．盛既理有所長．言無暫屈．敬修意不獲申．恧焉而退。(案盛既以下．依陳本補。)

　　○齊靈根寺釋法瑗傳．後天保改構．請瑗居之。

　　○齊多寶寺釋法穎傳．時天保寺又有慧文律師．亦善諸部毗尼．為琅邪王奐所重。

　　○齊京師安樂寺僧辯傳．司徒文宣王令善聲沙門龍光普知．與多寶慧忍．天保超勝．及僧辯等．集第作聲。(案集第作聲．謂集其第唱梵也。今據傳補善聲沙門龍光普知及僧辯等十二字)

　　正勝寺

　　宋泰始六年．建康人校長生捨宅為寺．名曰正勝．請上定林寺釋法願居之。

　　【考證】齊正勝寺釋法願傳．少時出家為上定林遠公弟子．泰始六年校長生捨宅為寺．名曰正勝．請願居之。

　　興皇寺

　　宋明帝泰始之初．創寺於建陽門外．敕釋道猛為綱領．名寺曰興皇。創造工畢．即令於寺開講。自宋暨梁．道堅．惠鸞．惠敷．僧訓．道明．智藏．皆住止此寺。釋智稱．寶誌．亦時相往來．諸名士劉歊．孫瑒．傅縡．張融．則與寺中名德結世外之契。昭明解二諦義．法宣並有諮問焉。惟地近都城．齊崔慧景反．崔興祖軍興皇寺．時有掠奪．猶不免塵刼之擾云。

　　【考證】宋京師興皇寺釋道猛傳．泰始之初．帝創寺於建陽門外．敕猛為綱領。帝曰．夫人能宏道．道藉人宏．令得法師．非直道益蒼生．亦有光世望．可目為興皇．由是成號。及創造工畢．敕猛於寺開講。後有道堅．惠鸞．惠敷．僧訓．道明．並止興皇寺。

　　○齊京師安樂寺釋智稱傳．遇穎公於興皇講律．發言中詣。

　　○梁京師釋寶誌傳．諸多來去興皇淨名兩寺。

　　○古詩紀梁釋智藏小傳．住興皇寺．梁武授戒．時時咨稟。

　　○梁書劉歊傳．始沙門寶誌遇歊於興皇寺．驚起曰．隱居學道．清淨登仙。

　　○陳書孫瑒傳．時興皇寺朗法師該通釋典．瑒每造講．時有抗論．法侶莫不傾心。

　　○南史傅縡傳．縡篤信佛教．從興皇寺惠朗法師受三論．盡通其學。

　　○張融集與周顒論釋法寵書注．法寵寓海鹽．納妻半年．捨家住興皇寺．從道猛學．融與顒書稱之。

　　○梁昭明太子集解二諦義．是興皇寺法宣咨答。

　　○南齊書崔慧景傳．崔恭祖軍興皇寺．於東宮掠得女伎．為崔覺逼奪．由是忿恨。

　　靈根寺

　　靈根寺在鍾山側．宋泰始中釋僧瑾所造也。高僧法瑗．法常．智興．元暢．慧豫．法明等居之。又有僧遷慧令受梁昭明太子咨義焉。

　　靈基寺

　　靈基寺亦釋僧瑾所造也。高僧智林．敬遺．光贊．慧韜等居之。

　　【考證】宋靈根寺釋僧瑾傳．初止冶城寺．孝武敕為湘東王師．湘東踐阼．是為明帝．仍敕瑾為天下僧正。瑾性不蓄金．四方奉獻．皆充福業．起靈根靈基二寺．以為禪慧棲止。

　　○齊靈根寺釋法瑗傳．後齊文惠請居靈根．因移彼寺。時靈根寺又有法常智興．並博通經論。

　　○齊蜀后山釋元暢傳．至京止住靈根．少時而卒．即窆於鍾阜獨龍山前。臨川獻王立碑．汝南周顒製文。(陳云．據此知寺必在鍾山側也。)

　　○齊京師靈根寺釋慧豫傳．來游京師．止靈根寺。

　　○齊上定林寺超辯傳．時有靈根寺法明．蔬食苦行．誦經十餘萬言。

　　○梁昭明太子集解二諦義．法身義．靈根寺僧遷慧令並有諮答。

　　○齊高昌郡釋智林傳．宋明之初．敕在所資給發遣至京．止靈基寺．講說相續。

　　○齊京師中寺釋法安傳．時有靈基寺敬遺．光贊．慧韜．皆當時名流．為學者所重．

　　延祚寺　(正覺寺　鐵塔寺)

　　延祚寺在冶城後岡上．宋泰始中．邦人捨地建精舍．以延祚為寺名。寺有高閣．梁何遜嘗登之以賦詩。候景之亂．王僧辯入討．景使其黨宋長貴守延祚寺．蓋其地實據山川之形勝焉。南唐改正覺寺．又名鐵塔寺。塔至國朝始為雷震所壞云。

　　【考證】至正金陵新志．正覺禪寺．(原注．此南唐以後之正覺寺．非六朝之正覺寺也。)一名鐵塔寺在城內西北冶城後岡上。宋泰始中邦人捨地建精舍．號延祚寺．南唐始改今額。

　　○何遜集。有登延祚寺閣詩。

　　○南史侯景傳．王僧辯入討．景使其黨宋長貴守延祚寺。

　　閑心寺

　　閑心寺在婁湖苑．(陳云．今之門東老虎頭也。)宋張永所造也。既成．請釋道營居之。開設講席．門徒甚盛。逮齊有釋慧佑．厲身苦節．竟陵王子良迎至寺中．以為法主焉。

　　【考證】宋京師閑心寺釋道營傳．道營始住靈曜寺習禪．晚依觀詢二律師咨受毗尼。及張永於婁湖苑立禪心寺．請營還居講席．學徒甚盛．後有釋慧佑者．苦身厲行．精尋律教．齊竟陵王子良遣迎出都．俾止閑心寺焉。

　　正覺寺

　　正覺寺在新亭．宋昇明二年領軍蕭道成築壘於此．防衛都城。及沈攸之既敗．乃以軍幕之地置寺。齊興．尚書令王儉為碑．徐希秀書之．並敕釋法悅為寺主焉。

　　【考證】至正金陵新志．正覺寺有三．其一禪寺．(詳前注。)其一在正西隅．其巷呼正覺寺巷。乾道志云．本在城南新亭壘側．宋昇明二年蕭道成頓兵新亭．及沈攸之敗後．乃以軍幕之地置正覺寺．尚書令王儉為碑。寺久廢．今寺傳自紹興十二年請新亭額來建。其一．乾道志云．在城內炳靈公廟西蔬圃中．屬今正西隅。(陳云．東花園亦有正覺寺．蓋嘉慶時水月庵所改．今並廢。)

　　○南史徐爰傳．爰子希秀．甚有學解．亦嫻篆隸．正覺寺碑．希秀書也。

　　○齊正覺寺釋法悅傳．齊末敕為僧主．止京師正覺寺．敦修福業．四部所歸。

　　龍淵寺

　　龍淵寺在小丹陽牛落山．宋昇明中僧遠所築之精舍也。遠後遍歷京師諸寺．而龍淵實為發迹之始焉。

　　【考證】齊上定林寺釋僧遠傳．宋大明中渡江．住彭城寺。昇明中於小丹陽牛落山立精舍．名曰龍淵。後歷止眾造寺新安寺．而卒於上定林寺。

　　靈味寺

　　靈味寺在鍾山側．宋釋曇宗居之．即著京師寺塔記者也。後有僧意．曇光．寶亮．靜安．皆為靈味之禪宿焉。

　　【考證】宋靈味寺釋曇宗傳．曇宗姓虢．秣陵人。出家止靈味寺。少而好學．博通內典．著京師寺塔記二卷。時靈味寺復有釋僧意者．亦善唱說．製談經新聲。又釋曇光傳．後還都．止靈味寺。

　　○梁靈味寺釋寶亮傳後憩靈味寺．續講眾經．盛於京邑。以天監八年卒．葬鍾山之南．陳郡周興嗣．廣陵高爽．並為製文．刻於兩面。弟子法雲又立碑寺內。

　　○梁昭明太子集解二諦義．有靈味寺靜安諮答。

　　天王寺　(奉先寺　寶光塔院　普光寺　寶光寺)

　　天王寺在梅嶺岡．(陳云．今之雨花山也。)劉宋時置。梁為昭明太子果園．梅聖俞詩所謂宋日天王寺梁時太子園也。南唐改奉先禪院．內起寶光塔。趙宋為普光寺。明為寶光寺云。

　　【考證】至正金陵新志引乾道志．宋置天王寺．梁為昭明太子果園．吳為徐景通園．南唐保大四年更置奉先禪院．葬曇禪師．起塔．因名寶光塔院．今為普光寺。

　　○宋梅堯臣集有送峙師移居普光寺詩云．宋日天王寺．梁時太子園。

　　○明金陵梵剎志．寶光寺．在都門外南城梅岡．劉宋時為天王寺。

　　曠野寺　(禪居院　崇果院　崇因寺　印廠寺)

　　曠野寺在新亭．劉宋之所造也。齊廢．梁復．湘東王繹為製碑文．有釋僧寶居之。唐改禪居院。楊吳改崇果院。宋為崇因寺．明呼印廠寺云。

　　【考證】至正金陵新志．崇因寺在城南十二里。舊圖經云．本宋曠野寺．齊廢．梁大同中復．唐開元中改禪居院。吳太和二年改崇果院。宋改今額。

　　○梁元帝集．有曠野寺碑．其銘中警句云．圓璫旦暉．方諸夜朗。金盤曜色．寶鈴成響。

　　○梁靈味寺釋寶亮傳．時高座寺僧成．曠野寺僧寶．並齊代宗匠。

　　○明金陵梵剎志．崇因寺在古新亭．今呼印廠寺。

　　隱靜寺

　　隱靜寺．劉宋之所建也。有黃楊樹高丈許．蓋建寺時之舊植．至國初猶存。

　　【考證】國朝朱應昌洗影樓集注．隱靜寺黃楊樹高丈許．大可數圍．僧云．建寺時所置。寺創自劉宋時．殿前碑碣猶．存在滄波門外。

　　齊

　　建元寺

　　建元寺．齊高帝踐阼時之所置．故以建元名其寺焉。寺在青溪上。東南角有募士橋．吳大帝募勇士處也。梁沙門僧護僧韶皆居於是。簡文帝為太子時．亦於此迎佛云。

　　【考證】建康實錄．青溪北源亦通後湖．出鍾山西。今建元寺東南角度溪有橋．名募士橋．吳大帝募勇士處。

　　○梁京師靈曜寺釋僧盛傳．時有建元寺僧護．僧韶．齊德比譽。

　　○梁簡文帝集．有謝敕參迎佛啟云．臣綱啟主書．周昂奉宣敕旨．曲賚恩參．臣即到建元寺奉候法身。

　　毗耶離寺

　　毗耶離寺．未詳所在。齊建元時．西域僧求那毗地來京師．止於此寺。(案原作敕使居之．據傳無奉敕住寺事．今改正。)

　　【考證】齊建康正觀寺求那毗地傳．毗地中天竺人。齊建元初來至京師．止毗耶離寺。

　　正觀寺

　　正觀寺．在秦淮水側。齊時中天竺僧求那毗地．以所得供獻．營造此寺。重閣層門．殿堂整飾。以中興二年卒。梁初復有僧伽婆羅者．亦外國僧．止於是。武帝甚加禮接．令譯經於壽光殿古雲館中．與毗地講席繼軌焉。

　　【考證】齊建康正觀寺求那毗地傳．毗地為人宏厚．南海番人咸宗事之．供獻皆受．悉為營法。於建業淮水側造正觀寺居之．重閣層門．殿堂整飾。以中興二年卒於所任。梁初復有僧伽婆羅者．亦外國僧．至京師止正觀寺．今上甚加禮接。(陳云．高僧傳係梁時作．今上謂梁武帝．)敕於正觀寺及壽光殿古雲館中譯出大阿育王經解脫道論等．凡十部三十三卷。

　　齊眾造寺

　　眾造寺建於齊時．譯其命名之義．疑為募資所造也。王僧達請僧遠居之。(陳云．梁普通中置眾造寺．而王僧達則卒於齊時．是齊先有此寺名．故何氏捨宅為伽藍．趣勢者助財造構。輕薄者因呼為眾造．若非齊有此寺．安得預以梁寺譏之。)

　　【考證】齊上定林寺釋僧遠傳．瑯邪王僧達才貴當世．藉遠風素．延止眾造寺．遠周貧濟乏．身無餘財。

　　崇聖寺

　　崇聖．尼寺也．未詳所在．齊有慧首尼居之。

　　【考證】南史劉穆之傳．穆之孫彪坐與亡弟母楊別居．死不殯葬。崇聖寺尼慧首剃頭為尼．以五百錢買棺．以泥絙輿送葬．為有司所奏。

　　孔子寺

　　丹陽郡之東南長樂橋．舊有宣尼廟．晉太元中所置也。至齊遷於樂遊苑東．而以舊地為浮屠．人呼為孔子寺．亦名孔子巷云。(陳云．當今之馬道街一帶。)

　　大仁寺

　　大仁寺．在長樂橋東孔子巷中。

　　【考證】六朝事迹．孔子廟在樂遊苑．東隔青溪．本奉聖亭侯所奉之廟也。舊在溪南丹陽郡之東南．本東晉所立．中廢。宋元嘉十九年詔復孔子廟．至齊遷於今處．以舊地為浮圖。今名孔子寺．亦名孔子巷．在城東南五里古長樂橋東。

　　○景定建康志．孔子巷在大仁寺西南古長樂橋東一里。

　　福齊寺　(案釋道儒係齊福寺僧．孫氏誤引．陳本仍之．今改正．別補一興福於後。)

　　福齊寺．齊京師人為釋道儒而造也。寺本張敬兒故宅．伏誅後入官．眾買得之以居道儒。時有釋慧芬亦居是寺焉。

　　【考證】齊齊福寺釋道儒傳．長沙王請為戒師。盧丞相伯仲孫共買張敬兒故宅．為儒立寺．今齊福寺是也。

　　興福寺　(此寺補)

　　興福寺不知所在。宋時釋慧芬由魏穀熟縣常山寺南歸至都．止白馬寺．以齊永明三年卒於興福寺焉。

　　【考證】齊興福寺釋慧芬傳．以齊永明三年卒於興福寺。

　　洞玄寺

　　洞玄寺．齊永明元年所置也。有僧法可立石。

　　【考證】至正金陵新志．洞玄寺在城東南三十里。齊永明元年賜額．僧法可立石可考。

　　山茨寺

　　山茨寺在鍾山側．周彥倫所立之精舍也。延沙門法紹居之。而僧拔慧照．高名並美。又有張融者．善玄言．彥倫每與遇於精舍．揮麈共談．彌日不懈焉。

　　【考證】齊琅邪𭗵山釋法度傳．時有沙門法紹．業行清苦．譽齊於度．而學解優之．時人號曰北山二聖。紹本巴西人．汝南周彥倫去成都．招共同下．止於山茨精舍。

　　○齊上定林寺釋僧柔傳．時鍾山山茨精舍．又有僧拔慧照．皆弱年英邁．並著高名。

　　○張融集．門論注．周彥倫於山茨精舍與張融遇．輒以玄言相滯．彌日不懈。

　　太昌寺

　　太昌寺．齊僧宗所自造也。宗善講經．以從來信施．構茲梵宇焉。

　　【考證】齊京師太昌寺僧宗傳．宗講涅槃維摩勝鬘等經．近盈百徧．以從來信施．造太昌寺居之。

　　隱靈寺

　　隱靈寺未詳其所在。齊永明以來．佛會極盛。每四月八日．敕遣官閽守門．男女分日頂禮．然終以寺大容奸．僧尼並皆誅死云。

　　【考證】梁元帝金樓子興王篇．齊武帝時．隱靈寺雕飾炫麗．四月八日．皆往往以官閽防門．有禮拜者．男女不得同日至也。僧尼並皆妍妙．俗心不盡．或以箱簏貯姦人而進之．後為覘伺所得．皆並誅死。

　　齊安寺　(妙淨寺)

　　齊安寺．齊世祖舊宅也。踐阼後．遂捨為寺。在秦淮之南．前臨官路．後接高隴(陳云．即長干里．)與宋興寺相望。至趙宋遂改為妙淨寺云。

　　【考證】王荊公詩集李璧注．齊安寺．齊武帝宅也。宋興又在其北。齊安今為妙淨寺．前臨官路．後接高隴．面淮。

　　普宏寺

　　普宏寺未詳其所在．齊時寺僧智稱慧溫．講律誦法．為道俗所重。竟陵文宣王復圖釋寶亮形於寺壁焉。

　　【考證】齊京師樂安寺釋智稱傳．文宣請於普宏講律．僧眾數百．皆奉卷承旨。

　　○齊京師後岡釋僧侯傳．時普宏有釋慧溫亦誦法華維摩首楞嚴蔬苦有志節。

　　○齊京師靈味寺釋寶亮傳文宣圖其形像於普宏寺。

　　禪靈寺

　　禪靈寺．齊永明七年．武皇帝之所造．施捨傾貲。竟陵文宣王嘗稱其信心明照．宮人出家者許其入寺焚修．蓋尼寺也。時越州獻自然珠佛像．均置剎下．敕謝瀹為碑文．徐希秀書之。監造者為虎賁中郎將潘敞。後因與呂文顯私登門樓．械繫尚方．罰亦重矣。賜額曰禪靈．識者以為有禪授之讖。逮東昏侯淫侈．剝寺塔寶珥為潘妃殿飾．兆殆應於此與。其地當秦淮運瀆之交．有渚．(陳云．即今范之家塘．)有橋．(陳云．即今之斗門橋．)江淹嘗宿於渚側而得異夢。梁侯景作亂．初登寺樓．以望柳仲禮之師。後王僧辯來討．亦由淮入渚．蓋當詣臺之孔道云。

　　【考證】南齊書竟陵王子良傳．永明末．上將射雉．子良諫曰．伏度陛下以信心明照．所以傾金寶於禪靈。

　　○金樓子后妃篇．齊武帝時．內人出家為異衣．住禪靈寺者。猶愛帶之如初。

　　○南齊書祥瑞志．永明七年．越州獻白珠．自然作思惟(案原作照惟．今據南齊書改．陳本亦誤。)佛像長三寸．上起禪靈寺置剎下。

　　○又謝瀹傳．上起禪靈寺．敕瀹撰碑文。

　　○又徐爰傳．爰子希秀甚有學解．並閑篆隸．禪靈寺碑．希秀書也。

　　○南史呂文度傳．虎賁中郎將潘敞掌監工作．上使造禪靈寺．新成．車駕縱觀甚悅。敞喜．要呂文顯私登南門樓．上知之．繫敞上方．而出文顯為南譙郡。

　　○南齊書五行志．世祖起禪靈寺初成．百姓縱觀。或曰．禪者授也．靈非美名．所授必不得其人。

　　○南史東昏侯紀．禪靈寺塔諸寶珥．皆剝取以施潘妃殿飾。

　　○景定建康志．運瀆六橋．次南禪靈橋．次南運瀆臨淮有一新橋．對禪靈渚。

　　○建康實錄．江淹嘗為宣城守．罷歸．泊禪靈寺渚．夜夢一人稱張景陽．謂曰．前有一匹錦相寄．今可見還。

　　○梁書侯景傳．柳仲禮裴之高陳文徹鄱陽世子嗣並緣淮造柵．及旦．景方覺．乃登禪靈寺門樓望之。

　　○景定建康志表．梁元帝承聖元年三月王僧辯督諸軍至張公洲乘潮入淮進至禪靈寺前。

　　集善寺

　　集善寺．在鍾山之西．齊豫章王薨．世祖敕貨雜物服飾為造此寺。唐初毀。後復置為義章院．改法雲寺。(陳云。非六朝之法雲也。)宋建炎中廢。

　　【考證】南齊書豫章王嶷傳．王薨後．第庫無見錢．世祖敕貨雜物服飾得數百萬．起集善寺。

　　○至正金陵新志．法雲寺．舊在城外東北十里蔣山寺西門．舊有章義橋．圖經云．本齊集善寺．唐初輔公祏亂毀．後復置為義章院。改法雲．建炎兵火廢。

　　法雲寺

　　法雲寺在雞籠山旁．齊竟陵王子良之邸內也。永明中．子良嘗招集名僧開講於此寺。至梁雲光法師．宗風未墜。陳時寺僧慧拔．復傳業於張譏焉。(案陳書張譏傳．篤好元言．講周易老莊而教授焉。吳郡陸元朗朱孟博．一乘寺沙門法才．法雲寺沙門慧拔．至真觀道士姚綏．皆傳其業。案謂諸人皆傳譏之業．今云拔傳業於譏誤矣。)

　　【考證】沈約集為竟陵王發講疏．以永明元年二月八日置講席於上邸．集名僧於帝畿．皆深辯真俗．洞測名相．分微靡滯．臨疑若曉．同集於邸內之法雲精廬。

　　○建康實錄．雲光居法雲寺．講經花墮。

　　○陳書張譏傳．吳郡陸元朗朱孟博．法雲寺沙門慧拔．皆傳其業．(案此引未誤．解題傳業．如作復傳張譏之業焉．便無疵纇。慧拔今陳書作休．南史譏傳作拔。)

　　石室寺

　　石室寺．在鍾山之後岡．釋僧侯安禪之所也。時江左象教愈盛．齊文惠文宣皆深敬信．而僧侯獨空山宴坐．不趣邸第焉。

　　【考證】齊京師後岡石室釋僧侯傳．還都於後岡．創立石室．以為安禪之所。

　　棲霞寺　(功德寺　妙因寺　普通寺　嚴因崇報寺　虎穴寺)

　　棲霞寺．在江乘之攝山．其狀似繖．亦名繖山。山多草藥．可以攝養．故以攝為名。處士明僧紹抗迹人外．於宋泰始中遊此山．刊木翦茅．二十許年．不交俗士．惟與釋法度往來．待以師友之敬。齊永明七年．捨宅為棲霞精舍．請度居之。先是有道士欲以寺地為館．住者輒死。自度駐息之後．羣患皆息。俄見靳尚通名．願為是山護法．受菩提戒而去。由是度名重一時。僧紹之子臨沂令仲璋．於西峰石壁與度鐫造無量壽佛並二菩薩．皆高三丈餘。而齊文惠太子豫章文獻王竟陵文宣王等．雕琢營飾．遂成億萬化身．是為千佛巖。巖下有白乳泉．其側有齊巴東獻武公墓。後有天開巖．尤據一山之勝。梁時寺僧僧朗為武帝所敬．南蘭陵蕭琛遁迹茲山．深相契慕．遺言葬法師墓旁．因之寺中有朗詮二師居士明僧紹治中蕭琛塑像圖。元帝為湘東王時．撰棲霞寺碑．文極典麗．江總持則敘事詳備過之。而總持又侍陳後主同遊賦詩．不下十數首．則與攝山之緣獨深焉。其地僻處深山．雖北軍渡江．兵火不及。隋文帝猶於寺造石塔以葬舍利。唐高祖改為功德寺。高宗改為隱居棲霞寺。(高宗兌字補。)會昌中廢．旋復。南唐號妙因寺。宋太平興國中號普雲寺。景德初仍為棲霞禪寺。元祐中改嚴因崇報寺．又號虎穴寺。然至今人皆呼之為棲霞。國朝乾隆中．大吏於中峯之左恭建棲霞行宮以駐清蹕。有春雨山房．太古堂．武夷一曲精廬．話山亭．夕佳樓．石梁精舍．白下卷阿諸勝。南巡篇章．於茲尤富。山巔有銀杏二株．蒼蔚奇古．實六朝時物。咸豐以後．寺僧僅構數椽於山麓．以安瓶缽云。

　　【考證】江總集有攝山棲霞寺碑．其略云．南徐州琅邪郡江乘縣有攝山．其狀似繖．亦名繖山。尹先生記云．山多草藥．可以攝生．故以攝為名焉。

　　○景定建康志棲霞寺注．明僧紹．宋泰始中遊此山．刊木結茅．二十許年．遂捨為寺。

　　○齊琅邪攝山釋法度傳．宋末遊於京師．高士明僧紹抗迹人外．隱居琅邪之攝山。挹度清真．待以師友之敬。及亡．捨所居為棲霞精舍．請度居之。先有道士欲以寺地為館．住者輒死。及後為寺．猶多恐動。自度居之．羣妖皆息。經歲許．忽聞人馬鼓角之聲．俄見一人持名紙通度曰靳尚．度前之。尚形甚都雅．羽衛亦嚴．致敬已．乃言主此山七百餘年神道．有法物不敢干。前諸棲託．或非真正．故死病繼之．亦其命也。法師道德所歸．謹捨以奉給．並願五戒．永結來緣。度曰．人神道殊．毋庸相屈。且檀越血食世祀．此最五戒所禁。尚曰．若備門徒．輒先去殺．於是辭去。明旦．度見一人送錢一萬香燭刀子．疏云．弟子靳尚奉供。正月十五日．度為設會．尚又來．同眾禮拜．行道受戒而去。𭗵山廟巫夢神告曰．吾已受戒於度法師．祠祀勿得殺戮．由是廟祠薦止菜脯而已。

　　○六朝事迹．菩提王廟神．即楚大夫靳尚也。引攝山記云．楚靳尚以讒殺屈原．天譴作蟒．穴茲山後．後人為之立廟。又引稽神錄云．靳尚神居臨沂縣。舊經云．齊永明初．有法度禪師講經於攝山．嘗患山路磽确．僧徒疲於往來．神為平治之。法度因為受菩提戒。立祠於彼．故世號菩提廟。

　　○江總棲霞寺碑又云．僧紹之子仲璋．為臨沂令．於西峯石壁與度禪師鐫造無量壽佛坐身三丈二尺五寸．通座四丈．並二菩薩侍．高三丈三寸。大同六年龕頂放光。齊文惠太子．豫章文獻王．竟陵文宣王．始安王遙光．及宋江夏王．霍姬．齊田奐等．琢造石像。梁臨川靖惠王復加營飾。又云．先有名德僧朗法師者．去鄉遼水．問道京華。梁武皇帝乃遣中寺釋僧懷靈根寺釋慧令等．詣山諮受三論大義。南蘭陵蕭琛遁世茲山．多歷年所．臨終遺言葬法師墓側。

　　○至正金陵新志．白乳泉在攝山千佛嶺下．又齊巴東公墓在棲霞寺側。又天開巖在攝山棲霞寺之後．去寺三里．石多特立。

　　○梁元帝集有棲霞寺碑．其銘詞云．苔依翠屋．樹隱丹楹。澗浮山影．山傳澗聲。

　　○江總集棲霞寺詩．丹青獨不渝注．寺有朗詮二師居士明僧紹治中蕭琛塑像圖。

　　○馮惟訥古詩紀．陳後主有同江僕射游攝山棲霞寺詩。江總有入攝山棲霞寺詩．又有棲霞寺山房夜坐簡徐祭酒周尚書並同游羣彥詩．又有靜臥棲霞寺房望徐祭酒詩。餘題多．不具錄。

　　○景定建康志．嚴因崇報寺即棲霞寺．在今城東北之攝山．寺去城四十五里．齊永明七年置。唐高祖改為功德寺．高宗改為隱居棲霞寺．御書賜額。武宗會昌中廢。宣宗大中五年重建。南唐高越等建塔．徐鉉書額．曰妙因寺。宋太平興國五年改為普雲寺。景德五年又改為棲霞禪寺。元祐六年改賜今額．為參政簡翼張公璪功德寺。

　　○金陵梵剎志．元祐中又名虎穴寺。

　　草堂寺　(寶乘寺　隆報寶乘禪寺)

　　鍾山草堂．齊周彥倫棲遁處也．實宋元嘉時招隱館之舊址。時有釋慧約．深達妙理．彥倫素所欽服．因於所居之前造寺處之．名曰草堂寺。寺左為慧約置臺講經之所。逮梁大通中．武帝以光華殿施此寺．取珠貨值百萬．起重樓七間。有無名法師與劉孝先以詩唱和焉。慧約卒於梁時．王筠撰草堂寺智者法師碑．即慧約墓碣也．寺壁有焦寶顥畫。唐會昌中廢。宋治平中賜額寶乘寺。紹興三十二年改賜隆報寶乘禪寺。(治平紹興．據建康志補。)明初以其地為常開平王墓．徙寺唐家渡．為江水所齧而廢云。

　　【考證】景定建康志．齊周顒於鍾山西立隱舍．遇休沐則歸．仍造草堂寺．以處僧慧約。

　　○又志．宋雷次宗傳．召詣京邑．為築室鍾山西巖．謂之招隱館。今草堂隆報寺．是其舊址。

　　○又志引高僧傳．時有釋慧約．姓婁．少達妙理．顒素所欽服．乃於鍾山舊館造草堂寺以居之。今寺左乃婁約置臺講經文之地．寺後即顒舊居也。

　　○又志．光華殿在臺城．梁武帝施與草堂寺．取珠貨值百萬．以其地起重閣七間。

　　○古詩紀．梁劉孝先有草堂寺尋無名法師詩．又有和法師秋夜草堂寺禪房月下詩。

　　○王筠集有草堂寺智者法師碑。

　　○明宋濂鍾山遊記．草堂法師墓碣．在蔣山寶誌塔前之左。

　　○貞觀公私畫史．草堂寺在江𡩋．有焦寶顥畫。

　　○至正金陵新志．隆報寶乘禪寺．即舊草堂寺．在上元縣鍾山鄉。唐會昌中廢．宋復建．治平中賜額寶乘。紹興三十二年改賜今額。

　　○顧炎武肇域志．洪武七年．以寺地為開平王常遇春墓．徙寺太平門外二十七里唐家渡．後田齧於江而寺遂廢。及鍾山起孝陵．為禁地．並慧約墓碣．亦掘而棄之矣。

　　齊隆寺　宣武寺

　　齊有釋法鏡者．竟陵王子良深加禮待．立齊隆寺以居之。寺在廣明門側。(陳云．當今之復成倉一帶．)至梁朝既興．武帝為其兄長沙王懿治鏡所住寺．以資冥祐。以王諡宣武．因改寺為宣武。徐勉嘗割宅西偏以施寺焉。

　　【考證】齊齊隆寺釋法鏡傳．齊竟陵文宣王厚相禮待。鏡誓心宏道．不拘貴賤．有請必行．無避寒暑。財不私畜．常興福業。建武初以其信施立齊隆寺以居之。後今上為長沙宣武王治鏡所住寺．因改寺為宣武也。(陳云．今上謂梁武帝也)

　　○梁書徐勉傳．與子書曰．吾清明門宅無相容處．所以爾者．亦復有以前割西邊施宣武寺．既失西廂．不復方幅。

　　齊熙寺

　　齊熙寺．有頌本朝之義．必齊時之所建也。至梁初．名僧釋道琳居之。

　　【考證】梁富陽釋道琳傳．梁初．琳出居齊熙寺．天監十八年卒．春秋七十有三。

　　齊古寺　樂林院

　　齊古寺．亦齊朝所置也。至趙宋改為樂林院云。

　　【考證】至正金陵新志引乾道志．樂林院在城東北六十里．因齊古寺基。

　　勝善寺　上雲居寺　(白雲寺)

　　勝善寺在鍾山之右．齊建武二年南海王子罕所造也。梁時為尼所居．後為僧院．謂之上雲居。庾信嘗從駕登雲居寺塔．王褒登雲居寺高嶺．皆有題詠．狀其勝景焉。今山陰有白雲寺．當是其遺構。至國朝咸豐中．為粵匪所毀．有僧結茅於此云。

　　【考證】至正金陵新志．上雲居在鍾山之右．去城十二里。舊圖經云．本齊勝善寺．建武二年．南海王蕭子罕所造。梁時尼所居．後復為僧院。庾信集有從駕登雲居寺塔詩云．重巒千仞塔．危磴九層臺。石關恆逆上．山梁乍斗迴。階下雲峯出．窗前風洞開。隔嶺經聲度．中天梵響來。平時欣侍從．於此暫徘徊。王褒集有登雲居高嶺詩云．中峯雲已合．絕頂日猶晴。邑居隨望近．風烟對眼生。嘉慶上元縣志．白雲寺在鍾山頂。

　　法音寺

　　法音寺未詳其所在。齊僧慧廓嘗居於是。梁時有甘露降寺松葉上．敕賜百官．沈約以啟謝焉。

　　【考證】齊京師建初寺釋祐傳．法音寺慧廓．崇其德業．請事師禮。

　　○沈約謝賜甘露啟云．左右徐儼宣敕．垂賜法音寺松葉上甘露。

　　慧眼寺

　　慧眼寺在同夏里．(陳云．當今之赤石磯南。)齊時江蒨之所造也。蒨常患目疾．智者法師舉經所云慧眼見真能度彼岸以告之．遂捨宅為是寺焉。

　　【考證】南史江紑傳．紑父蒨患眼疾．夢一僧教飲慧眼水．莫解所謂。紑叔祿與草堂寺僧智者善．往訪之。智者曰．無量壽經云．慧眼見真能度彼岸．蒨遂捨同夏里宅為寺．敕名慧眼。因泄故井水極清洌．取以洗眼及煑藥．蒨疾果瘳。

　　梁

　　智度寺

　　智度寺在青溪邊．梁天監元年．武帝為母獻后造是寺．以資冥祐焉。

　　【考證】南史梁武帝紀．及居帝位．即於青溪邊造智度寺。

　　○金樓子興王篇．又奉為獻后起智度寺。

　　新林法王寺

　　梁武帝義軍東下．先至新林．一戰成功．遂開帝業。天監二年．乃即齊之靈邱苑．置法王寺以旌伐。大同九年又於寺側起王遊苑．尚書令沈約為撰法王寺碑焉。

　　【考證】景定建康志．靈邱苑．齊武帝立．在新林界。梁天監中以其地為法王寺。

　　○建康實錄．梁天監二年置法王寺．北去縣二十里案塔寺記．武帝造．其地本名新林．前代苑也。梁武義軍至．首祚王業．故以法王為名。大同九年．於寺側起王遊苑。尚書令沈約為寺碑文。美武功也

　　○沈約法王寺碑有云．昔周師集於孟津．漢兵至於垓下．翦商肇乎茲地．殪楚由乎斯域。又云．眷言四海．莫不來王．此維余宅．寧止西顧。

　　永建寺　(隱靜院)

　　永建寺在雁門山．梁天監二年李師利所造也。南唐改為隱靜院云．

　　【考證】至正金陵新志．隱靜院在上元宣義鄉。乾道志．在城東近雁門山．去城四十里。梁天監二年建。初名永建寺．南唐保大中重修．改今額。注．實錄．梁天監二年李師利造永建寺。(案注下十五字據新志補。)

　　无垢寺　天喜寺

　　无垢寺在鳳凰山之南．先名天喜寺。梁天監二年改造．更今名．又謂之无垢院焉。

　　【考證】金陵梵剎志．无垢寺在鳳臺門外道德鄉．原先朝天喜寺。梁天監二年改无垢寺。又名无垢院。

　　佛窟寺　(崇教寺　弘覺寺)

　　佛窟寺在牛首山．山高一百四十丈．雙峯正對宣陽門．王導嘗指之為天闕。山下舊有辟支洞．稍上又有文殊洞．皆深入窈窕．上聳石壁。梁天監二年司空徐度造寺．因以佛窟為名．實僧明慶之禪房也。由山椒起石磴百級．杉檜行列而上．曰白雲梯寺。左有磚浮圖七級。東峯最高處為兜率巖．昭明太子飲馬池．介在兩峯之間．佛書所謂江表牛頭是已。宋太平興國中名崇教寺。明洪武中名弘覺寺．國朝仍而不改。咸豐兵火以後．已稍稍修葺云。

　　【考證】建康實錄．天監二年置佛窟寺．北去城三十里．僧明慶造。

　　○景定建康志．佛窟寺一名崇教寺．在牛頭山．去城三十里。舊傳牛頭山下有辟支佛窟。宋大明中移郊壇於山之東峯．執事者導從百餘人．遊西峯石窟．見一僧趺坐。執事者問之．忽無所有．但遺錫杖香鑪瓶盂而已。梁天監二年．司空徐度造寺．因名佛窟寺。唐大歷九年．代宗修峯頂七級浮圖。宋太平興國二年賜今額。

　　○金陵梵剎志．佛窟寺．天監間司空徐度建。宋太平興國中改崇教寺．洪武初仍名佛窟。後改弘覺。入寺歷石磴百級．曰白雲梯。左有大浮圖七級。緣石徑而上為觀音洞。又上為兜率巖．乃東峯最高處。巖下有池．湧泉甚清．折而西為文殊洞。山之脊介兩峯間．有昭明飲馬池．從西峯下為辟支洞。前有小石塔。

　　仙窟寺

　　仙窟寺．在天闕山西峯．中有石洞．梁武帝於其下置寺。(陳云．與佛窟寺有山上山下之異。)賜今額。寺藏一石缽盂．形狀甚古。唐神龍中．鄭克俊並開善寺誌公屐．皆取入長安焉。

　　【考證】建康實錄．天闕山注其山西峯中石窟．梁武帝於窟穴下置寺．名曰仙窟寺。有一石缽盂．莫知所由來．形狀甚古。唐神龍中鄭克俊取將入長安．及開善寺誌公屐也。

　　虎窟寺

　　虎窟寺亦在牛頭山．伏虎洞實當其側．或曰棲霞之虎穴寺．非也。孔燾和梁簡文帝詩云．脂駕出西南．則其地可定矣。蓋簡文為太子時．與燾及鮑至．陸罩．王臺卿．王冏．時往遊覽．迭相唱和。其曰細松斜繞徑．峻嶺半藏天．非天闕之景．不足以當之。殆與佛窟仙窟．鼎立而三者與。

　　【考證】同治上江兩縣志．牛首山南有伏虎洞。

　　○古詩紀．梁簡文帝有往虎窟山寺詩．鮑至．孔燾．陸罩．王臺卿．王冏．均有奉和往虎窟山寺詩。

　　常樂寺(資善寺　福昌院)

　　常樂寺．牛頭山前之古剎也。與延壽院相鄰。唐改資善院。南唐又號為福昌焉。

　　【考證】至正金陵新志引乾道志．福昌院本資善院．在城南四十里牛頭山前．古常樂寺基．與延壽院相鄰．唐天祐中置．南唐後主改今額。

　　敬業寺

　　敬業寺未詳其所在．梁天監四年禮部侍郎盧法震所造．蓋從上所好云。

　　淨居寺

　　淨居寺．在南郭外．梁天監五年潁川刺史劉威所造也。有僧法昂居之．及卒．晉安王綱為製墓銘焉。

　　【考證】建康實錄．天監四年置敬業寺．禮部侍郎盧法震造。五年置淨居寺．北去縣六十二里．潁川刺史劉威造。梁簡文帝集．有淨居寺法昂墓銘。

　　小莊嚴寺

　　小莊嚴寺．在建業定陰里．本晉零陵王廟地。梁天監六年．屠者邵文立迴買此地．捨與度禪師為寺。以京師有莊嚴寺．故言小以別之．八年．釋法悅於寺造無量壽佛像．既成．移置光宅寺。逮臺城覆沒．百濟使者於端門號泣．侯景幽之於寺中．蓋為其有禾黍之感云。

　　【考證】闕名梁京寺記。小莊嚴寺在建業定陰里．本晉零陵王廟地．天監六年．度法師起造。時有邵文立者．世以烹屠為業。嘗欲殺一鹿．鹿跪而流淚．以為不祥。鹿懷一麑．尋當產育．就庖哀切。同被刳割。因茲患疾．眉鬚皆落．身創並壞。乃深起悔責．求道度法師．發大誓願．罄捨家資．迴買此地．為立伽藍。

　　○梁正覺寺釋法悅傳．悅乃與沙門智靖．以天監八年五月三日．於小莊嚴寺造無量壽佛像．長一丈八尺。悅靖相繼遷化．敕以像事委僧祐。其年九月二十六日．移置光宅寺。

　　○南史侯景傳．百濟使至．見城邑邱墟．於端門外號泣。景怒．收之於小莊嚴寺．禁其出入。

　　光宅寺

　　梁武帝故宅．在同夏里三橋籬門側。(陳云．當今之赤石磯一帶。)相傳有天子氣．齊作婁湖苑以厭之者也。帝即位後．捨為寺。天監六年使僧祐造無量壽佛．又以佛靈感送銅車到鑪．詔鐫金像花趺以為靈誌。(案建康實錄．武帝捨宅造寺．未成．於小莊嚴寺造無量壽像．鑄銅不足．帝又助功德銅三千斤．送銅未至像處．已見銅車到鑪所。於是就冶．一灌便足．方知向來送銅靈感云云。案後考證引武帝詔．銅初不送何緣乃爾．不知其語何指．又解題詔鐫金像花趺．亦不知所鐫何事．故據實錄補足此義。凡此皆以規孫氏之遺缺．使就條理焉。)並敕周興嗣陸倕各製寺碑。寺東有艦澳．西有裴邃廟．而驃騎航跨淮水上．為往來必由之路．故臨川王宏．嘗伏壯士以伺車駕焉。雲光法師於寺講經．有花飛如雪滿空．與慧雲智者敬脫同著盛名。厥後晉安王綱遊覽之詩．湘東王繹大僧正之碑．沈約剎下之銘．皆足以流傳不朽云。

　　【考證】景定建康志．齊武帝永明元年．望氣者言婁湖有天子氣．乃築青溪舊宮作婁湖苑以厭之。後其地為光宅寺。

　　○又志．三橋籬門在光宅寺側。

　　○又志．天監六年．初置光宅寺帝捨宅造寺．未成．先於小莊嚴寺造無量壽佛像．長丈九尺．既成．移置光宅寺。

　　○齊建初寺僧祐傳．祐為性巧思．能自准心計．及匠人依標尺寸無爽．造光宅寺大像。

　　○梁武帝集有光宅寺金像詔云．銅初不送．何緣乃爾．豈不以真相感應．獨表神奇乎。可鐫著花趺．以為靈誌。

　　○梁書周興嗣傳．時武帝以三橋舊宅為光宅寺．敕興嗣與陸倕各製寺碑。

　　○景定建康志．艦澳梁武帝所開．在光宅寺東二百五十步。其地為武帝舊宅．帝從城歸邑．儀仗塞路．開以藏船。

　　○南史裴之禮傳．裴邃廟在光宅寺西。堂宇宏敞．松柏鬱茂。武帝顧而歎曰．裴為更生。

　　○又臨川王宏傳．帝幸光宅寺．有士伏於驃騎航．待帝夜出。

　　○至正金陵新志．光宅寺．本梁武帝故宅．捨為寺．雲光法師講法華經於寺．每有花如飛雪滿空。

　　○南史天竺國傳．會稽鄮縣開塔出舍利．遣光宅寺釋敬脫暫迎還臺。

　　○又徐陵傳．光宅寺慧雲法師．每嗟陵為早就．謂之顏回。

　　○建康實錄．陳太建八年．天台僧智者至都．居瓦官寺．徐陵重之．詔住光宅寺。

　　○梁簡文帝集有遊光宅寺詩應令．其起句云．陪遊入舊豐．雲氣鬱菁葱。

　　○梁元帝集．有光宅寺大僧正法師碑。

　　○沈約集．有光宅寺剎下銘．其詞略云．既等漢高．流連於豐沛．亦同光武．眷戀於南陽。所以永留聖迹．垂之不朽。

　　蕭帝寺　(法光寺　鹿苑寺)

　　蕭帝寺．亦梁高祖所立也。在光宅寺之旁。寺額為蕭子雲書。中有周子隱讀書臺。佛殿前為郗氏窟．梁德皇后化蟒處。(陳云．今之蟒蛇倉也。)時雲法師主是寺．任孝恭從之游．講席甚盛。至南唐改名法光寺．宋曰鹿苑寺．今之石觀音庵．實其故址云。

　　【考證】蘇鶚杜陽雜編．梁武帝好佛．造浮圖．命蕭子雲飛白大書曰蕭寺。及寺廢．唐李約得一蕭字載歸以名齋．景定建康志．鹿苑寺．舊名法光寺．即梁蕭帝寺也。在今城南隅。寺有子隱臺．周處築臺讀書處也。佛殿前有郗氏窟．舊傳郗皇后化蟒．武帝冊為龍．天王祠祀之．即此。

　　○南史任孝恭傳．少從蕭寺雲法師讀經論．明佛理．至是蔬食持戒．信受甚篤。

　　明慶寺

　　明慶寺在蔣山上．梁天監六年．後閤舍人王曇朗所造也。寺內有泉水澈澄．俗呼八功德水。昔有高僧曇隱於此聞絲竹聲．俄而泉出梁陳以來．嘗取以供御愈疾。寺後別有小嶺．碧石青林．幽邃如畫．名為屏風嶺。諸名流來遊者．陳昭為製寺碑。江總撰尚禪師墓銘．王褒沈烱與庾肩吾周宏讓登覽賦詩．姚察並受菩薩戒焉。

　　【考證】建康實錄．天監六年置明慶寺．後閤舍人王曇朗造．去縣十八里。寺內有泉清澈．陳梁以前．嘗取供御愈疾。寺碑太子舍人陳昭之撰。

　　○六朝事迹．明慶寺在蔣山上．寺後別有小嶺．碧石青林．幽邃如畫．世人呼為屏風嶺。有泉俗呼八功德水．昔有高僧曇隱於其處忽聞絲竹音．俄而泉出。

　　○江總集．有明慶寺尚禪師墓志銘。又有游明慶寺詩．其警句云．幽崖聳絕壁．洞穴瀉飛泉。

　　○王褒集有明慶寺石壁詩．其警句云．夏水懸臺際．秋泉帶雨餘。石生銘字長．山久谷神虛。

　　○沈烱集有同庾中庶肩吾周處士宏讓遊明慶寺詩．其警句云．馴烏逐飯磬．狎獸繞禪牀。摘菊山無酒．然松夜有香。

　　○梁書姚察傳．察幼年嘗就鍾山明慶寺尚禪師受菩薩戒．及官陳．祿俸皆捨寺起造．並追為禪師樹碑．文甚遒麗。

　　涅槃寺

　　涅槃寺．梁天監七年沙門僧寵所造也。

　　翠微寺

　　翠微寺．在涅槃寺後．山頂天晴日朗．望見廣陵城焉。

　　【考證】建康實錄．天監七年置涅槃寺．在縣北二十里．沙門僧寵造。峯頂又有翠微寺．天朗晴日．望見廣陵城在目。

　　皇宅寺

　　皇宅寺在蔣陵．梁天監八年於寺作佛會．凡上士一百八人．敕沈約為捨身願疏焉．

　　【考證】沈約集有捨身願疏云．大梁天監之八年．在於新所創蔣陵皇宅寺．請佛及僧．髣髴祇樹息心上士．凡一百八人．

　　本業寺

　　本業寺在蔣山里．梁天監九年比邱淨潔捨宅所造．其側有謝靈運墓焉。

　　【考證】建康實錄．天監九年置本業寺．西去縣五十里。比邱淨潔造．在蔣山里。

　　○金陵梵剎志．本業寺在麒麟門外東城地．梁天監中釋淨玉捨宅為之。(案淨潔．淨玉．必有一誤。)

　　○景定建康志．謝靈運墓在上元縣東．與本業寺相近。

　　解脫寺　(寂樂院　百福院)

　　解脫寺在太清里．梁天監十年．武帝為德皇后造。欲其解脫惡業．故寺以為名。當去郗氏窟不遠也。南唐起塔．為寂樂院．後改百福院．宋為王綸功德寺焉。

　　【考證】建康實錄．天監十年置解脫寺．在縣西南六里．武帝為德皇后造．在太清里內。

　　○至正金陵新志．百福院在城南五里．梁天監中置．名解脫。南唐以葬證寂禪師．起塔．因為寂樂院．後改今名。宋為樞密王綸功德寺。

　　淨名寺　資福寺　(翼善寺)

　　淨名寺．在東山．一名土山．晉謝安別墅之所在也。本為資福院．梁武帝改今額。釋寶誌多往來其間．為眾僧說法。至明改為東山翼善寺云。

　　【考證】梁京師釋寶誌傳．誌多來去興皇淨名兩寺。及今上龍興．甚見崇禮。

　　○金陵梵剎志．東山翼善寺．晉謝太傅高臥東山即其處。梁資福院．武帝建淨名院．神僧寶公說法其間。宋元改淨名寺．明賜今額。

　　幕府寺　(秀巖院)

　　幕府寺在幕府山．晉元帝中興．王丞相導建節駐軍之所。寺不知何時所置。(案金陵梵剎志引圖經明云．梁天監中．武帝與寶公來游．始建為寺．名同行．一名聖游．後改秀巖院．嘉祐中又改寶林寺。國朝如今名．是幕府寺．原委畢具．不知孫氏何以遺之。)釋達摩嘗居於此．後與梁祖語不合．折葦渡江而去．故山半有達摩洞。後改為秀巖院云。

　　【考證】金陵梵剎志．幕府寺．晉元帝渡江．王丞相建節駐軍於此．後改秀巖院．有達摩洞．前可瞰江。寺旁有蘆數千枝．相傳達摩折以渡江之餘。

　　同行寺　聖游寺　(秀峯院　寶林寺　案此當併入前幕府寺下)

　　梁天監初．武帝與寶誌公登幕府山．見林巒殊勝．命建寺．因名同行．亦名聖游。唐會昌中廢．吳太和中復建．名秀峯院。宋嘉祐中改寶林寺．法堂前有琪樹焉。

　　【考證】至正金陵新志．寶林寺在城西北二十五里。舊圖經云．本同行寺．梁天監中武帝與誌公同遊此山．見林巒殊勝．命建寺．因名同行．亦名聖遊寺。事跡類編．唐會昌中廢．吳太和中復建．後改為秀峯院。至嘉祐中．改賜今額。

　　○宋梅摯集．有寶林寺法堂前琪樹詩。

　　法清寺　(昭文精舍)

　　法清寺在湖熟．梁天監中建．昭明太子讀書其中．故有東湖讀書臺焉。至宋又號昭文精舍云。

　　【考證】金陵梵剎志．法清院在湖熟．梁天監間建．昭明太子讀書其中．有東湖讀書臺。宋淳熙中．方拱辰扁昭文精舍．元至正中．改昭文書院。今廢。

　　永慶寺　白塔寺

　　永慶寺在冶城北．梁天監中永慶公主所造也。寺有磚塔．又名白塔寺。(陳云．此又一白塔寺也。)寺左為謝公墩．實安石與王羲之登眺處。咸豐兵火後．塔燬．寺尚存。

　　【考證】金陵梵剎志．永慶寺．在都城北門橋．虎賁右衛中城地。梁天監中．永慶公主香火．因名寺。有塔．又名白塔寺。其地深僻．林竹蒼翠．蕭然野曠。寺左數十武．有謝公墩．極登眺之勝。

　　勸善寺

　　勸善寺．梁天監十三年．武帝為釋寶誌造也。是冬．寶誌於臺後堂謂人曰．菩薩將去。未及旬日．無疾而終。實卒於此寺中云。

　　【考證】建康實錄．天監十三年置．去縣西北十八里．武帝為寶誌造。

　　○梁京師釋寶誌傳．天監十三年冬．於臺後堂謂人曰．菩薩將去．未及旬日．無疾而終。

　　開善寺　(蔣山寺　太平興國寺　靈谷寺)

　　梁天監十三年冬．葬釋寶誌於鍾山獨龍阜．仍即墓所立開善精舍。敕陸倕製銘辭於塚內．王筠勒碑文於寺門．永定公主造浮圖五級於其上。又賜玻璃珠以為塔表。張僧繇為畫遺像。其地實臨青溪雞鳴橋焉。寺主．有釋智藏．設席開講．門徒數百。周宏正年少．進難．舉坐皆傾。卒後．蕭抱為書碑文。陳武帝永定元年．甘露降於松林寺．僧采之以獻。及後主幸鍾山．召羣臣坐於寺西南．敕張譏竪議．折松枝以代麈尾．其高致可想已。遊覽賦詩者．梁昭明太子湘東王繹而外．陳陰鏗．徐伯陽．釋洪偃．亦代不乏人也。唐為寶公院．宋為太平興國寺。又為蔣山寺。明因卜建孝陵．乃移寺於東麓．即今之靈谷禪林云。

　　【考證】梁京師釋寶誌傳．天監十三年冬無疾而終．葬於鍾山獨龍之阜．仍於墓所立開善精舍。敕陸倕製銘辭於塚內．王筠勒碑文於寺門。

　　○景定建康志．太平興國寺注．以定林寺前岡獨龍阜葬誌公。永定公主以湯沐之資．造五級浮圖於其上．塔名玩珠．取龍玩珠之義。十四年．即塔前建開善寺．今寺乃其地也．唐乾符中改為寶公院。

　　○六朝事蹟．寶公自少出家．依於鍾山道林寺．嘗持一錫杖．杖縣刀尺及鏡拂之類．由是知名。死而將葬．賜玻璃珠以飾塔表。

　　○貞觀公私畫史．張僧繇畫誌公像於梁開善寺。(案即今之三絕碑也。)

　　○建康實錄．青溪次南有雞鳴橋．即輿地志所謂今新安寺東南．出開善寺路．度此橋。

　　○齋京師建初寺釋僧祐傳．開善智藏．崇其德業．請事師禮。

　　○梁書周宏正傳．時有藏法師於開善寺講說．門徒數百．壽光省司義郎周弘正．年少未知名．著紅褌錦絞髻踞而聽．乘間進難．舉坐皆傾。

　　○至正金陵新志．梁開善寺智藏法師碑．普通三年蕭抱書。

　　○陳書高祖紀．永定元年冬十一月己亥．甘露降於鍾山松林．彌滿巖谷．開善寺沙門採之以獻。

　　○南史張譏傳．後主嘗幸鍾山開善寺．召從臣坐於寺西南松林下．敕譏竪義．折松枝付譏曰．以代麈尾。

　　○古詩紀．梁昭明及元帝皆有開善寺法會詩．元帝警句云．牽蘿石下磴．攀桂陟松梁。澗斜日欲隱．烟生樓半藏。(案此昭明開善法會詩．非元帝。)

　　○又陰鏗徐伯陽釋洪偃皆有游鍾山開善寺詩．鏗警句云．棟裏歸雲白．窗外落暉紅。古石何年臥．枯樹幾春空。

　　○讀史方輿紀要引金陵記．蔣山寺．舊在山南．梁曰開善寺．宋曰太平興國寺．後為蔣山寺。明因孝陵奠焉。乃移於東麓．賜名靈谷寺。

　　慶雲寺

　　慶雲寺在攝山．梁天監末．定林寺有佛牙．為寺僧慧興所刼得．寶藏之。至承聖末．其弟子慧志送於大丞相陳霸先。及陳永定元年十月．詔出佛牙於杜姥宅。設無遮大會焉。

　　【考證】景定建康志．陳永定元年冬十月庚辰．詔出佛牙於杜姥宅．集四部設無遮大會．高祖親出闕前禮拜．初胡僧法獻於烏纏得之．常在定林寺。梁天監末．為攝山慶雲寺沙門慧興保藏。慧興將終．以屬弟子慧志．承聖末．慧志密送於高祖。

　　杜桂寺

　　梁天監中．有杜桂二姓捨宅為寺．因以杜桂為名。寺有大鐘銘文可按也。宋改香林寺．移赤山西。

　　【考證】景定建康志引慶元志吳鍾記云．梁天監中．杜桂二卿．平章朝政．捨所居以為寺．故從其姓以旌名。

　　○至正金陵新志．杜桂院在上元縣丹陽鄉．乾道志云．在城東南六十里．南唐保大六年建．在杜桂村．因為院額。今名香林寺．又曰香林院。在赤山西。

　　觀音寺

　　觀音寺在黃干村．梁天監中置．宋廢。

　　【考證】至正金陵新志引乾道志．觀音院在城東六十里黃干村．梁天監中置．宋開寶八年廢。

　　資聖寺　(白都院)

　　資聖寺在白都山側．梁武帝所置也．至元猶存．謂之白都院云。

　　【考證】至正金陵新志引乾道志．資聖院．在城西南六十里．梁武帝置。在白都山側．俗呼白都院。

　　佛壇寺　(佛龕院　慈相院)

　　佛壇寺在上公山．梁所置也。一名佛龕院．亦謂之慈相云。

　　【考證】至正金陵新志．佛龕院亦名慈相。乾道志云．在城西南六十里上公山．梁佛壇寺基。

　　永泰寺　(淨果院)

　　永泰寺在吉山南．建於梁武帝時．至南唐．名為淨果院焉。

　　【考證】至正金陵新志引乾道志．淨果院在城南五十里吉山南．本梁永泰寺基。南唐葬淨果大師起塔．因名淨果院。

　　天光寺

　　天光寺在同夏里．梁武帝故時所居也。陸倕所製寺碑有云．歌酒故邑．賜復窮乎身世。壎箎舊里．高會止於當年。殆與兄弟同處之宅焉。

　　【考證】歐陽詢藝文類聚．陸倕有天光寺碑。

　　建陵寺

　　建陵寺莫詳所在．梁時佛教大熾．都下塔寺凡五百餘所．每有碑志．必請諸名士製銘。故任孝恭有建陵寺剎下銘焉。

　　【考證】藝文類聚．梁任孝恭有建陵寺剎下銘。

　　棲隱寺

　　棲隱寺亦莫詳所在。劉孝綽碑銘有云．地雖舊宅．其宇維新。又云．召棠且思．羊碑猶泣。遺愛伊何．形於南邑。似是丹陽尹因佛寺舊基而創此寺也。

　　【考證】藝文類聚．梁劉孝綽有棲隱寺碑。

　　惠日寺(惠一作慧)

　　惠日寺在建康西尉定陰里．吳宣明太子所創為西苑者也．梁時有阮翻居之。天監十八年捨宅造寺．以惠日為名。陳太建九年雷震惠日寺剎．為象教將衰之兆。或曰．大同八年．丹陽尹王齡造惠日寺．在縣東二里。或別是一寺．不必強以為同云。

　　【考證】建康實錄．運瀆東曲折內池．即吳太初宮西門外池．吳宣明太子所創為西苑者也。按其地今在惠日寺後．僧相傳呼為果師墩。

　　○又天監十八年．置惠日寺．西南去縣二里．阮翻捨宅造之．在建西尉定陰里．舊說云．大同八年丹陽尹王齡造．今在縣東二里。

　　○陳書宣帝紀．太建九年秋七月己丑．震慧日寺剎。

　　大愛敬寺　(壽寧寺)

　　大愛敬寺在鍾山竹澗。梁普通元年．武帝為太祖文皇帝造。越三年．建七層靈塔。大通四年．又造旃檀像．長一丈六尺．方造寺時．中書令王騫舊墅在側。有王導賜田八十頃．從求不得．遂逼奪之。寺既成．敕蕭洽為製碑。晉安王綱作剎下銘。武帝嘗遊覽賦詩．昭明太子和之。太子復建讀書臺於山上。江表上巳多游於此．又集名僧與東魏使李同軌講經寺中。逮太清二年．侯景作亂圍臺城．邵陵王綸率眾入援．與戰於愛敬寺．其地遂成戰場矣。唐改為禪院．宋開寶中移入城．因名壽寧寺云。

　　【考證】建康實錄．普通元年置大愛敬寺．西南去縣十八里．武帝為太祖文皇帝造。大通四年．又造一丈六尺旃檀像。

　　○梁簡文帝大愛敬寺剎．下銘序云．乃於鍾山竹澗．奉為皇考太祖文皇帝造大愛敬寺。又云．以普通三年歲次壬寅．二月癸巳朔．八日庚午．建七層靈塔。

　　○梁書王騫傳．武帝於鍾山西造大愛敬寺．騫舊墅在寺側者．即王導賜田也．帝遣主書宣旨就騫市之．欲以施寺。答云．此田不賣．若敕取所不敢言．帝怒．付市評田價以直逼還之。由是忤旨。

　　○又蕭洽傳．洽少有才思．高祖令製大愛敬寺碑。

　　○古詩紀．梁武帝有遊鍾山大愛敬寺詩．及昭明太子和詩。

　　○南史．東魏使李同軌來聘．帝集名僧於愛敬同泰二寺．講涅槃大品經．引之與席。同軌論難久之．道俗咸以為善。

　　○至正金陵新志．普濟寺西有梁昭明太子讀書臺．即普通元年所置大愛敬寺基也。

　　○又志．梁武帝於鍾山西置大愛敬寺．江表上已多遊於此。

　　○南史侯景傳．邵陵王綸率西豐公大春等馬步三萬．發自京口．直據鍾山。景黨大駭．分遣百餘人拒戰。綸大破之於愛敬寺下。

　　○建康實錄．太清二年十一月．邵陵王綸入援京師．乙酉戰於玄武湖東．而保愛敬寺．為賊所破。

　　○張邦基墨莊漫錄．大愛敬寺在蔣山北高峯上．唐廣明元年改愛敬禪院．南唐改廣孝禪院．宋開寶七年移入城．名壽寧寺。

　　神山寺

　　神山寺．梁昭明太子所造也。晉安王綱製碑以紀之．銘有云．引葉成帷．即樹為柱。石砌危橫．崖階斜竪。其勝概猶可想見焉。

　　【考證】梁簡文帝神山寺碑序．皇太子殿下標茲淨域．置此伽藍。

　　永明寺

　　永明寺在秣陵縣東南五十里．梁普通元年．南平襄王造．唐初廢。

　　【考證】建康實錄．普通元年置永明寺．西北去縣五十里。案寺記．南平襄王造。唐武德六年廢．上元二年奉敕重造。

　　果願尼寺

　　果願寺在建康縣東北五十里．尼所居也。梁普通元年造．

　　須陀寺

　　須陀寺．梁普通元年．東陽太守王均所造也。在建康縣東北十七里。

　　【考證】建康實錄．普通元年置果願尼寺．西南去縣五十里。東陽太守王均造須陀寺．西南去縣十七里。

　　頭陀寺　(天王院)

　　頭陀寺在靖安鎮．梁普通二年置。宋建隆中改天王院云。(陳云．此與蔣山之頭陀寺名同而寺不同。)

　　【考證】至正金陵新志．天王院在上元縣靖安鎮．梁普通二年置。初名頭陀寺．宋建隆四年改今額。

　　極信尼寺

　　極信尼寺．在秣陵縣東南五十里鍾山西北．梁普通三年後閤主書高僧猛所造也。紹泰二年廢。

　　【考證】建康實錄。普通三年造極信尼寺．西北去縣五十里。後閤主書高僧猛造．在鍾山西北。紹泰二年廢．唐上元二年．敕令重建。

　　福靜寺　(了緣塔院)

　　福靜寺在鍾山之後．梁普通三年定修義所造也。南唐改為了緣塔院云。

　　【考證】建康實錄．普通三年置福靜寺．西北去縣六里定修義造。

　　○至正金陵新志．了緣塔院．乾道志云．在鍾山後．梁普通中置。初為福靜寺．南唐保大九年改今額。

　　靜福寺　(延福禪院)

　　靜福寺亦梁普通時置．南唐改為延福禪院云。

　　【考證】至正金陵新志．延福禪院．乾道志云．在城東南六十里．梁普通中為靜福院．南唐時修．改今額。

　　梁眾造寺

　　眾造寺在建康縣東北五十里．梁普通五年．後閤舍人吳慶之所造．與齊寺同名．而實非一寺焉。(辨見前注。)

　　【考證】建康實錄．普通五年置眾造寺．西南去縣五十里。後閤舍人吳慶之造。

　　建業寺

　　建業寺莫詳所始．梁時寺僧愍嘗從昭明太子諮解二諦義焉。

　　【考證】梁昭明太子集有解二諦義．並與建業寺僧愍諮答。

　　慈覺寺

　　慈覺寺．梁昭明太子為母丁貴嬪造．嘗於東宮掘得古鐘以施寺．晉安王綱為啟上之．又製寺碑以記焉。

　　【考證】梁簡文帝集．東宮上掘得慈覺寺鐘啟．有云．杏梁遺飾．迥成紺殿。椒墀昔處．仍構寶階。啟彛鐘於殊里．記靈文於福地。雖魏廟出璽．魯祠現璧。固以推茲孝感．符此禎契。將郭穴鄙其開金．羊田陋其產玉。豈宜季武庭樹．愧韓起之譽。蜀相宅基．慙李安之碣。(案．蜀志．諸葛武侯傳．裴注．引蜀記鎮南將軍劉弘．觀亮故宅．立碣表閭．命太傅掾李興為文．即此事。興一名安。藝文類聚載此文作孝安．孫陳因仍其誤．今據蜀志．改孝為李。以祛來者之惑焉。)伏惟覽啟增思．撫端深悲。慟切視奩．哀踰封篋。又慈覺寺碑有云．叨恩作牧．釁結幽祇。一訣椒慈．長違寶幄。風枝弗靜．陟屺何期。祗奉儲訓．謬茲刊撰。

　　善覺寺

　　善覺寺．在建康縣東太清里．比邱尼所居也。梁普通五年．昭明太子為母丁貴嬪造．未成而薨．晉安王綱為太子卒構之。其殿宇房廊．創置奇絕。武帝敕賚銅造寺塔露盤．並命監作舍人王曇明．材官將軍沈微．御仗吳景等監看起剎。又嘗幸寺隨喜。(案隨喜．隨同歡喜也。謝靈運與范光祿書．隨喜何極（廣宏明集十六）沈約亦有上錢隨喜光宅寺啟（藝文類聚七十七）並與此同。梁武並未幸寺．孫氏不審隨喜之義．輕綴為詞．誤矣。)綱及湘東王繹皆製碑銘以記之。及侯景亂後．樂梁王大圜第宅被焚．遂寓居於寺中云。

　　【考證】建康實錄．普通五年置善覺尼寺．在縣東七里．穆貴妃造。其殿宇房廊．創置奇絕。元帝繹為寺碑。

　　○藝文類聚．梁昭明太子．簡文帝．均有謝敕賚銅造善覺寺露盤啟。簡文啟有云．主書陳聰．奉宣敕旨垂賚銅一萬三千斤．供造善覺寺塔露盤。昭明啟有云．陽燧會景．還避日輪。甘露入盤．足稱天酒。

　　○又簡文帝謝敕使監善覺寺起剎啟有云．臣綱啟．伏見敕旨使監作舍人王曇明．材官將軍沈微．御仗吳景等監看善覺寺起塔事。爰奉聖恩．曲降神力。命茲執事．修斯長表。又謝御幸善覺寺看剎啟有云．即日輿駕幸善覺寺．威神所逼．金表建立。槩泰清而特起．接庫樓而上征。又製善覺寺碑有云．穆貴嬪宿植達因．己於恆沙佛所．經受記莂。有緣娑婆．降迹斯土。光前絕後．建茲福地。乃於建康之太清里建善覺寺焉。大通元年龍集己酉．有令使立碑文．未獲構譔。居諸不息．寒暑推移。軒曜夙傾．前星次掩．歲在陬訾．始得補綴。

　　○又梁元帝善覺寺碑銘有云．銀城映沼．金鈴響風。露臺含月．珠幡拂空。

　　○又梁武帝答晉安王謝幸善覺寺啟敕云．汝所營建慈悲寶剎．諸佛威神．不營多功。纔欲運力．即使竪立。幽顯欣仰．我亦隨喜。不得與汝同共瞻拜．此以為恨耳。越敕。

　　○梁書諸王傳．樂梁王大圜亂後無居．寓善覺佛寺．人以告王僧辯．給船送往江陵。

　　同泰寺　(淨居寺　圓寂寺　法寶寺)

　　同泰寺在宮城北掖門外路西．本吳之後苑．晉廷尉故署也。梁武帝以其地為寺．於宮後別開一門．名大通門。對寺之南門．取反語以協同泰為名。帝晨夕講議．多由此門出入。寺有浮圖九層．大殿六所．小殿及堂十餘所．東西般若臺各三層．大佛閣七層。璇璣殿外．積石為山．蓋天儀激水隨滴而轉。所鑄十方金像．十方銀像．皆極壯麗。自是無歲不幸寺講經．設會．捨身．奉贖．不可勝紀。東魏使李同軌來聘．乃集名僧於是寺及大愛敬寺講涅槃大品經．道俗稱善。晉安王綱有寺正智寂墓志。又與諸文士庾肩吾．王臺卿．庾信等登望賦詩。而寺碑剎銘則蕭洽虞茘為之．文皆遒勁。迨中大同元年．寺為天火所焚．惟餘瑞儀柏殿。乃更造十二層浮圖．未就而侯景亂作。景圍臺城．其黨范桃棒據同泰寺．則其寺邱墟矣。寺前有醜石四．各高丈餘．俗呼為三品石。南唐即其址為淨居寺。又改圓寂寺。宋分其半為法寶寺云。

　　【考證】建康實錄．普通八年．帝創同泰寺。在宮後別開一門．名大通門。對寺之南門。取反語以協同泰為名。帝晨夕講議．多由此門。寺在縣東六里。帝初幸寺捨身。改普通八年為大通元年。又引輿地志．寺在北掖門外路西．寺南與臺隔．抵廣莫門路西。梁武帝普通中起。是吳之後苑。晉廷尉之地．遷於六門外。以其地為寺．兼開左右營置四周池塹．浮圖九層．大殿六所．小殿及堂十餘所。宮各象日月之形。禪窟禪房．山林之內．東西般若臺各三層。築山構隴．亘在西北。柏殿在其中。東南有璇璣殿。殿外積石種樹為山。有蓋天儀．激水隨滴而轉。起寺十餘年．一旦震火焚寺．惟餘瑞儀柏殿．其餘略盡。即再構造．而作十二層塔．未就．而侯景作亂。帝為賊幽．餒而崩。

　　○南史梁武帝紀．普通八年三月．幸同泰寺捨身。甲戌還宮。大赦．改元大通。以符寺及門。中大通元年九月癸巳幸同泰寺．設四部無遮大會。二年十月己酉．幸同泰寺．升法座．為四部眾說涅槃經。十一月乙未．幸同泰寺．升法座為四部說般若經。五年二月癸未．幸同泰寺．設四座大會．升法座．發金字般若經題。大同元年三月丙寅．幸同泰寺設無遮大會。四月壬戌。幸同泰寺．鑄十方銀像．並設無礙會。三年三月戊寅．幸同泰寺．設平等法會。九月辛亥．幸同泰寺設無礙法會。十月壬午．幸同泰寺．設無礙法會。四年五月癸未．幸同泰寺．鑄十方金像．設無礙法會。中大同元年三月庚戌．幸同泰寺．講金字三慧經．仍施身。四月戊戌．皇太子以下奉贖。仍於同泰寺解經．設法會．大赦改元。是夜同泰寺災。太清元年三月庚子．幸同泰寺．設無遮大會。帝釋御服．服法衣．行清淨大捨．名曰羯磨。以五明殿為房．設素木牀．葛帳．土瓦器以用。乙巳．帝升光嚴重雲殿講堂．坐師子．講金字三慧經．捨身。遊仙化生皆震動．三日乃止。四月庚午．羣臣以錢一億萬贖帝．三請乃許。丁亥．帝服袞冕．輦還宮。

　　○梁簡文帝集．有同泰寺故功德正智寂師墓志銘。又有望同泰寺浮圖詩．其警句云．日起光芒散．風吹宮徵殊。露落盤恆滿．桐生鳳不雛。

　　○庾肩吾集．有詠同泰寺浮圖詩．其警句云．盤承雲表露．鈴搖天上風。又云．周星疑更落．漢夢似今通。

　　○王臺卿有和望同泰寺浮圖詩．其警句云．積栱承雕桷．高檐挂珠網。又云．刻削生千變．丹青圖萬象。煙霞時出沒．神仙乍來往。庾信亦有是詩．其警句云．露晚盤猶滴．珠朝光更明。雖連博望苑．還接銀河城。

　　○梁書蕭洽傳．高祖令製同泰寺碑。

　　○藝文類聚．陳虞茘有梁同泰寺剎下銘。

　　○讀史方輿紀要．同泰寺在臺後苑中。梁大通中建．自是四捨身寺中。大同十一年同泰寺浮圖災。及侯景圍臺城．其黨范桃棒據同泰寺

　　○六朝事迹．同泰寺前有醜石四．各高丈餘．俗呼為三品石。

　　○至正金陵新志．同泰寺基楊吳順義中起千福院．南唐改為淨居寺．又改圓寂寺。宋分其半為法寶寺。

　　北寺

　　北寺．同泰寺之前院也。以其在宮城北．故曰北寺。內有寅上人房．占山水之勝。王筠詩所云．間牗聽奔濤．開窗延疊嶂。洵足供人遊覽云。

　　【考證】金陵梵剎志引至正志同泰寺舊序．梁大通元年剏北寺。寺在宮後．開一門名大通。

　　○王筠集有北寺寅上人房望岫玩前池詩。

　　清玄寺　(清真寺)

　　清玄寺．在城北二十五里。(陳云．當今觀音門外鍾山鄉。)梁大通元年置．有古佛像．建寺時所造也。南唐改名清真寺云。

　　【考證】至正金陵新志．清真寺舊名清玄寺．在城北二十五里。梁大通元年置。後廢。南唐保大中．復置。又引慶元志．舊有梁時佛像．建炎兵焚。梁文曦清真寺詩．有云．遺像梁朝佛．是也。

　　園居尼寺

　　園居寺．在秣陵縣南四十五里．比邱尼所居也。梁大通元年舍人袁頵造。

　　禪巖寺

　　禪巖寺在秣陵縣南三十五里。梁中大通元年嚴祛之造。

　　法苑寺　廣化寺

　　法苑寺一名廣化寺．在秣陵縣南五十里．梁中大通五年張文造。

　　【考證】建康實錄．梁大通元年置園居尼寺．北去縣四十五里．舍人袁頵造。中大通元年置禪巖寺．北去縣三十五里．嚴祛之造。貞觀六年廢。上元二年敕重建。中大通五年置法苑寺．北去縣五十里。案寺記張文造。(案．一作張文達造。)一名廣化寺．貞觀六年廢．上元二年敕重建。

　　大心寺

　　大心寺．未詳其所在。梁伏挺被罪出家．匿於其中．遇赦乃出焉。

　　【考證】南史伏挺傳．除南臺書侍御史．因事納賄．被劾．懼罪出家．名僧挺。久之藏匿．後遇赦．乃出大心寺。

　　華嚴寺

　　華嚴寺．亦未詳其所在。梁時有長爪禪師為謝貞說法焉。

　　【考證】南史謝貞傳．初．貞父藺．以憂毀卒。家人賓客復憂貞從父洽．族兄暠．乃共請華嚴寺長爪禪師為貞說法．

　　方樂寺　(常樂院)

　　方樂寺在建康城東北六十里．改名常樂院云。

　　【考證】至正金陵新志引乾道志．方樂院在城東北六十里神泉鄉．本梁方樂寺基．南唐昇元元年重建．今亦名常樂院。

　　東林寺

　　東林寺．未詳所在。有智表法師多藏書．梁湘東王繹．嘗就寫得之。

　　【考證】金樓子聚書篇．又就東林寺智表法師寫得書。

　　蔣山頭陀寺　(普濟寺)

　　頭陀寺．在蔣山北高峯頭陀巖前。梁大同元年舍人石興造。高僧曇智居之。寺後有應潮井。宋徙置山下．改名普濟寺云。

　　【考證】建康實錄．梁大同元年置頭陀寺．東北去縣二十二里。(陳云．鍾山去縣無如此之遠．疑涉靖安鎮頭陀寺而誤。)舍人石興造。

　　○金樓子聚書篇．又得頭陀寺曇智法師陰陽卜祝家宅等書。

　　○至正金陵新志引慶元志．梁寺後有頭陀巖．可容數十人。

　　○石邁古迹篇．應潮井在蔣山頭陀寺佛殿後。其井與江潮相通。盈縮常應。(案．建康實錄．置頭陀寺．下引寺記云．其寺在蔣山第一峯．殿後有泉井．與江淮水通。隨潮水增減．非常靈異．累世仍舊。)六朝事迹．頭陀寺後徙置山下。

　　○景定建康志．普濟寺梁頭陀寺．宋治平中改賜今額。

　　萬福尼寺

　　萬福尼寺．梁大同元年吳僧暢造。

　　本願尼寺

　　本願尼寺．梁大同元年湘州刺史蕭環造。

　　【考證】建康實錄．萬福尼寺．北去縣十八里．吳僧暢造。本願尼寺．湘州刺史蕭環造。皆在梁大同元年。

　　平等寺

　　平等寺．未詳所在。梁大同二年三月．帝幸同泰寺．設平等法會．蓋建於是時也。晉安王綱．與湘東王繹書．極言法會之盛。劉潛有平等寺剎下銘焉。

　　【考證】建康實錄．梁大同二年三月戊寅．帝幸同泰寺．設平等法會。

　　○梁簡文帝集有與湘東王繹書云。昨旦平等法會．中後無礙受持。天儀臨席．睟容親證。拜伏(案此文以親證為句．下云．拜伏雖多．疲勞頓遣。孫陳並同其誤。)

　　○藝文類聚．劉潛有平等寺剎下銘。

　　普光寺

　　普光寺．在建康縣西北八十里。梁大同二年安豐縣令張延造。

　　化成寺

　　化成寺．在秣陵縣西南七十里。梁大同二年縣令陶道宗造。

　　慈恩寺

　　慈恩寺．在建康縣西北二十五里。梁大同二年邵陵王綸造。

　　善業尼寺

　　善業尼寺．在秣陵縣西南五十里。梁大同二年蘭恪造。

　　寒林寺

　　寒林寺．在秣陵縣東南三十五里。梁大同二年常侍陳景造。

　　【考證】建康實錄．普光寺東南去縣八十里。安豐縣令張延造。化成寺東北去縣七十里．江寧縣令陶道宗造。(陳云．梁時無江寧縣．當是秣陵。)慈恩寺東南去縣二十五里。邵陵王綸造。善業尼寺東北去縣五十里．蘭恪造。寒林寺西北去縣三十五里．常侍陳景造。皆在梁大同二年。

　　金口寺　(靈鷲院　隆教院)

　　金口寺．在秣陵縣東南八十五里金口里．梁大同二年建楊吳改靈鷲院。宋改隆教院。

　　【考證】至正金陵新志引乾道志．隆教院在城東南八十五里．梁大同二年建。初號金口寺．蓋里名也。楊吳順義二年改靈鷲院。治平元年改今額。

　　福興寺　(殊勝寺)

　　福興寺．在秣陵西南百里．塘浦東．銀湖北。(陳云．當今之銅井鎮。)梁大同二年袁平造。唐初釋道融徙於天竺山．去故寺七里。南唐改為塔院。宋名殊勝寺。至國朝咸豐癸丑粵匪之亂．寺始毀。而唐張從申碑尚存。

　　【考證】建康實錄．大同二年置福興寺．東北去縣百里．袁平造。

　　○景定建康志．福興寺碑．唐張從申書。額稱潤州上元縣。(陳云．唐初金陵屬潤州。)略云．福興寺．梁大同二年之俶建也。本在塘浦之東．銀湖之北。有禪師釋道融。以上元二年建寺天竺．遂移舊額於新居．天竺在故寺東南七里也。

　　○至正金陵新志引乾道志．福興寺在城西南七十五里天竺山下。

　　○又志．殊勝寺在南門外．本宋福興寺。(陳云．福興梁置。此云宋．疑誤。)南唐後主葬照禪師於此．因名塔院。宋改今額。

　　天中寺

　　天中寺．梁太子綱所建。武帝遣傳詔呂文強賷柏剎柱一口．銅一萬斤．供其營繕。寺既成沈炯有從遊應令詩焉。

　　【考證】梁簡文帝集．有謝敕賚柏剎柱銅萬斤啟。

　　○古詩紀．沈炯有從遊天中寺應令詩．其警句云．楊枝生栱樹．錫杖呪飛泉。石座應朝講。山龕擬夜禪。

　　一乘寺　凹凸寺

　　一乘寺．在丹陽縣東南六里。梁大同三年邵陵王綸所造也。有沙門法才居之。俄經侯景亂而寺燬。至陳復建。尚書令江總捨書堂於寺。寺門有凹凸花．乃張僧繇以天竺法染畫。人因呼為凹凸寺云。

　　【考證】建康實錄．大同三年置一乘寺．西北去縣六里．邵陵王綸造。在丹陽縣之左。隔邸舊開東門．門對寺。梁末．賊起．遂延燒。至陳．尚書令江總捨書堂於寺．今之堂是也。寺門遍畫凹凸花．代稱張僧繇手迹。其花乃天竺遺法．朱及青綠所成。遠望眼暈如凹凸．就視即平．世咸異之。乃名凹凸寺。

　　○南史張譏傳。有一乘寺沙門法才等．皆傳其業。

　　歸來寺

　　歸來寺．未詳所在。梁湘東王繹為製寺碑銘有云．鈴隨風振．盤仗露泫。丹桂無枝．朱楊自翦。其規模亦極壯麗焉。

　　【考證】藝文類聚．梁元帝有歸來寺碑。

　　飛流寺

　　飛流寺在鍾山．有碑．梁湘東王繹所撰也。其文曰．同符上隴．望長安之城闕。有類偃師．瞻洛陽之臺殿。瞰連甍而如綺．雜卉木而成帷。實京師之大剎云。

　　【考證】藝文類聚．梁元帝有鍾山飛流寺碑。

　　甘靈鼓寺

　　甘露鼓寺．未詳所在。有敬脫法師開講於寺。及卒．梁太子綱為作墓銘焉。

　　【考證】梁簡文帝集．有甘露鼓寺敬脫法師墓志．其銘辭曰．善堂間構．燈王布席。辯河流水．辭峯積石。

　　梁安寺

　　阮修容．梁武帝後宮湘東王繹之母也。躬勤禮佛．自以私財於京師造梁安寺。湘東王時製寺碑．及剎下銘。太子綱復撰釋迦文佛像銘云。

　　【考證】金樓子后妃篇．阮修容躬自禮千佛．無隔冬夏。人不堪其苦．而不改其德。常無蓄積．必行信捨。京師起梁安寺。

　　○梁元帝集有梁安寺碑．其序略云．空臺四柱．隨仙衣而俱颺。寶塹三重．映瑞圖而涵影。旃檀散馥．無復圓覺之風。地涌神龕．皆成多寶之塔。又製梁安寺剎下銘有云．神童戾止．亟連翩於威鳳。薩埵來遊．屢徘徊於紺馬。

　　○梁簡文帝集．有梁安寺釋迦文佛像銘．其警云句．信根有五．覺枝云七。仰褔(案仰福．出張衡西京賦．福．同也．從衣不從示。考見匡繆正俗．今作福讀誤矣。)靈祗．上生兜率。

　　宣業寺

　　宣業寺．亦阮修容所造也。每大官供應．並以施寺。數年之中。僧徒無不豐飽焉。

　　【考證】金樓子后妃篇．阮修容．每大官供進．並以準取錢．纖毫以上．皆施宣業寺．數年之中．僧徒眾食．並是豐飽。

　　福成寺

　　福成寺．阮修容亦有資助。在梁安宣業之次焉。

　　定果寺

　　定果寺．得阮修容資助．與福成寺同。

　　靈光寺

　　靈光寺．亦阮修容捨施所及也。故薨逝之日．與梁安．宣業．福成．定果諸寺。皆號哭如喪私親焉。

　　【考證】金樓子后妃篇．大同九年六月二日．修容薨於江州之內寢。信至京都．梁安．宣業．福成．定果．靈光．正覺諸寺．同皆號哭．如喪親戚焉。

　　履道寺

　　履道寺．在秣陵縣東南二十五里。梁大同十一年貞威將軍給事後閤舍人章法護造。

　　渴寒寺

　　渴寒寺．亦在秣陵縣東南二十五里．與履道寺同造。

　　【考證】建康實錄．履道寺．西北去縣二十五里。案法宣集．貞威將軍給事後閤舍人章法護造。渴寒寺．西北去縣二十五里。皆置於大同十一年。

　　山齋寺

　　謝氏．世居烏衣巷。梁尚書令謝舉．湛深佛理。宅內山齋．泉石甚美．遂捨以為寺焉。

　　【考證】南史謝舉傳．宅內山齋．捨以為寺。泉石之美．殆近自然。

　　到公寺

　　到氏．為南朝世族．居近淮水。梁時到溉為散騎常侍侍中。恆與弟洽共居一齋．友愛甚篤。洽卒後．便捨為寺。所得祿俸．悉供寺用。因斷腥羶．朝夕禮誦。及沒．顏色如恆．手屈二指。佛道所謂得果云。

　　【考證】南史到溉傳．家門雍睦．兄弟特相友愛。初與弟洽．恆共居一齋。洽卒後．便捨為寺。蔣山有延賢寺．溉家世所立。溉得祿俸．皆充二寺。因斷腥羶．終身蔬食。別營小室．朝夕從僧徒禮誦。武帝每月三致淨饌．恩禮甚篤。及卒．顏色如恆．手屈二指。即佛道所云得果也。

　　景公寺

　　景公．不知何許人。有寺在秣陵。梁時江僧寶為之畫壁云。

　　【考證】貞觀公私畫史．梁景公寺在江寧．有江僧寶畫。

　　幽巖寺

　　幽巖寺在秣陵縣南四十里．梁太清元年永康公主造。

　　青山幽巖寺

　　大毗曇。牛頭山佛窟寺僧也。梁承聖二年．入秣陵青山築寺．亦名幽巖．與天闕遙相望云。

　　【考證】建康實錄．梁太清元年置幽巖寺．北去縣四十里．永康公主造。注引釋法論集．牛頭山佛窟寺大毗曇師傳云．承聖二年．法師入秣陵青山．始創舍．名幽巖．與佛窟相去十里。毗曇所立．不云永康矣。(陳云．建造之人與建造之年俱不同．當別有一寺。不必強合為一。)

　　儀香尼寺

　　儀香尼寺．在秣陵縣東南五十里．梁太清元年宮獲造。

　　靈隱寺

　　靈隱寺．在秣陵縣東南五十里．梁太清二年．炅待公造。時侯景已圍臺城．而梵宇猶建。則以其地處偏僻．為兵火所不及焉。

　　【考證】建康實錄．梁太清元年立儀香尼寺．西北去縣五十里．宮獲造。二年立靈隱寺。西北去縣五十里．炅待公造。

　　宣明寺

　　宣明寺．比邱尼所居也。梁太清之亂．謝貞母出家於是焉。

　　【考證】陳書．謝貞傳。太清之亂．貞於江陵陷沒．族兄暠．逃番禺。貞母出家於宣明寺。及高祖受禪．暠還鄉里．供養貞母將二十年。

　　天皇寺

　　天皇寺．梁簡文帝所建也。內有柏堂．張僧繇畫盧舍那佛及仲尼十哲像於壁。唐會昌中．賴以不毀焉。(案．簡文帝所建及會昌中云云．建康志皆未及此．孫氏以意測也．究當存疑。)

　　【考證】景定建康志．天皇寺明帝所置也。(陳云．南朝惟晉宋齊有明帝．而皆與張僧繇不同時。蓋此時侯景弒簡文帝．初諡曰明帝也。)內有柏堂．張僧繇畫盧舍那佛及仲尼十哲。帝怪問．釋門內如何畫孔聖。僧繇曰．後當賴此爾。及後代滅佛．焚天下寺塔．獨以殿有宣尼像．不毀。(案此條見建康志拾遺。)

　　陳

　　懷安寺

　　懷安寺．陳初所建也。在臺城之側。江總為製剎下銘．有云．四聰睿后．萬行了因。運先玉鏡．道茂金輪。爰構靈剎．地近重闉。又云．氛銷草木．刼盡沙塵．支提永固．福業恆新．變易東海．長久北辰。蓋侯景亂後之所創立云。

　　【考證】藝文類聚．江總有懷安寺剎下銘。

　　慧福尼寺

　　慧福寺．比邱尼所居也。陳文帝天嘉元年．有尼慧仙卒於寺。陳景哲為書碑銘焉。

　　【考證】歐陽修集古錄．慧福寺尼慧仙墓銘．陳景哲書。天嘉元年立．在江寧。

　　國勝寺

　　國勝寺。在橫山北。陳文帝初立．章皇太后捨宅為之。後徙於南門外落馬澗云。

　　【考證】至正金陵新志．國勝寺在南門外落馬澗．去城二里餘。乾道志云．舊在橫山北。陳天嘉元年．章后捨宅為寺。

　　楊都寺

　　楊都寺．未詳其所在。陳時有釋智愷住之。

　　【考證】古詩紀．釋智愷．俗姓曾氏。住楊都寺．卒於陳光大二年。

　　棲靈寺

　　棲靈寺．亦未詳其所在。陳時有張善果畫壁焉。

　　【考證】貞觀公私畫史．陳棲靈寺．在江寧．有張善果畫。

　　大皇寺

　　大皇寺．舊有剎。陳宣帝太建十年．為雷震燬。後主禎明元年．復起七級浮圖．未畢．火從中起而焚之。蓋陳亡之兆云。

　　【考證】建康實錄．陳太建十年六月大雨．震大皇寺剎。

　　○陳書後主紀．時江南妖異特眾．帝乃自賣於寺為奴以厭之。又於建康造大皇寺．(陳云．大皇寺太建中已見．此應是重造。)起七級浮圖．未畢．火從中起而焚之。

　　寶田寺

　　寶田寺．在白山岡北。陳禎明三年．隋師臨江．後主遣諸軍拒之。而忠武將軍孔範屯於寺前。未幾．師潰．而國亡矣。

　　【考證】陳書後主紀．禎明三年．遣驃騎大將軍司徒豫章王叔英屯朝堂。蕭摩訶屯樂遊苑．樊毅屯耆闍寺。魯廣達屯白山岡。孔範屯寶田寺。

　　證聖寺　(木平寺)

　　證聖寺．在運瀆東南。王安石詩云．證聖南朝寺。則必造自六朝時也。宋呼為木平寺云。

　　【考證】景定建康志．證聖寺在行宮後。南唐木平和尚居此寺。故里俗至今呼為木平寺。寺東有溝．迤邐西北接運瀆．今堙塞．僅存遺迹。注．王荊公詩云．證聖南朝寺．三年到百回。不知牆下路．今有幾荷開。

　　寶城寺　(衡陽寺)

　　寶城寺．在建康縣東北四十五里．南朝古剎也。唐改為衡陽寺云。

　　【考證】至正金陵新志．衡陽寺在上元縣清風鄉。乾道志云．衡陽資福禪院．去城東北四十五里．即古寶城寺基。(陳云．志稱古者．必南朝寺也。)唐天祐三年徐溫重建．改今額。

　　義和寺

　　義和寺．不詳其所在。有梁昭明太子書寺額。

　　四无畏寺

　　四无畏寺．亦不詳其所在。有徐陵剎下銘。

　　【考證】景定建康志．石刻有義和寺額．梁昭明太子書。又有四无畏寺剎下銘．陳徐陵撰。其警句云．金臺日麗．玉殿雲平。梵眾朝禮．天歌夜清。

　　○右二寺從陳本補。

　　中華民國三十三年十月普慧大藏經刊行會敬刊


