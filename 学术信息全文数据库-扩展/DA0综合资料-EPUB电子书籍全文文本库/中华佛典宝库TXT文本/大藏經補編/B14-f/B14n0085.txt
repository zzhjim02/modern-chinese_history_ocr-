大藏經補編第 14 冊 No. 85 憨山大師年譜疏註


　　<<PIC>B14p0451_01.gif</PIC>

　　崇禎御讚憨山老和尚法像

　　者老和尚．何等行狀。撐持法門．已作棟梁。受天子之鉗錘．為佛祖之標榜。

　　御書第十七代朱由檢題讚(用璽．奉供大內九蓮菩薩院中。)

　　康僧會尊者像讚．并序．寄憨山大師。

　　釋真可(紫柏)

　　三國為英雄之聚．亦刀兵之聚．慈悲般若．無有入處。而康祖一錫浮江．三稱如來．兩目流血．舍利投瓶．光燦六合．澤緜千古。是時也．吳之君臣．莫不為之動心變色．即事徵理．知有佛而不疑。六度既譯．安般門開．無擇黑白．得法眼淨。與夫禪思入微者．不可計算．皆我祖為之嚆矢也。茲憨山清大師．因弘法戍瘴海．善以慈心三昧．普使朽骨生春。聖華居士．聞風感慕．特寫祖影．寄上曹溪．以為大師影響。嗚呼．曹溪肉佛所現．自唐及宋．飲曹溪而得道者．代不乏人。邇來曹溪涸矣．瑤林蕭然．又藉憨師以謫戍為波瀾．而曹溪復活。康祖分身．髑髏眼開．恆沙難喻．豈可以有思惟心測其功德淺深者哉。達觀道人．不解逆風把柁．但解順水推舟．為之讚曰。

康祖來吳．清公謫粵．髑髏大師．金剛眼突。瘴海之慘．骨刺魂驚．大師得戍。彌感聖明。
曹溪蠱毒．飲者皆喪．大師飲之．銷盡諸瘴。指撮舍利．康祖之貪．貪不為我．此心何慙。
弘法得罪．命如絲單．千里瘴嶺．芒鞋蹋徧。雷道岧嶤．颶風正高．鉢瓶孤逝．舌相昭昭。
南粵魍魎．白日鼓掌．我若無心．菩薩影響。有心應之．康祖愚癡．章甫適越．其誰不疑。
石頭之別．肝膈冰冷．丁生吹火．寫康祖影。緣影得心．心亡性冥．大用無常．鐘以眼聽。
根塵主客．收放夢醒．掌擎寶塔．牢山之頂。

　　(達大師．借康祖像讚憨祖．義愈真。像題蹟．在五乳峯法雲寺。)

　　憨祖臨化自題曹溪影堂法像

威威堂堂．澄澄湛湛。不設城府．全無崖岸。氣蓋乾坤．目撐雲漢。流落今事門頭．不出威音那畔。
無論為俗為僧．肩頭不離扁擔。若非佛祖奴郎．定是覺場小販。不入大冶紅鑪．
誰知他是鐵漢。只待彌勒下生．方了者重公案。

　　(真蹟在曹溪憨山寺)

　　憨翁法祖真容讚

　　釋智旭(心嗣法孫)

偉貌豐神．堅勇大勢。空定凝神．光明初霽。憂在法門．禍福寧計。掣電奔雷．德山臨濟。
密用潛行。圜中海際。知之者．謂是隻手擎天．不知者．謂是英雄蓋世。誰思其必處於非宗非教．即教即宗之間．
終不與時流同逝。

　　(旭法師．號素華．徵成譜疏時．恰聽說楞嚴玄義於康居方丈。)

　　憨山本師法像讚

　　(皈依弟子福徵)譚貞默(埽庵)

　　維我憨山肉祖本師大和尚．在燕則為慈壽宗師．在粵則為曹溪嗣祖。肉身鼎峙．貝葉燈煇。近代出頭禪和．那堪彷彿萬一。然日月雙跌．光明莫大。而風塵隻眼．晦蝕難開。自非履歷昭垂．誰識乾坤函蓋。海虞宗伯銘五乳．未免傳聞異辭。紫竹門徒傳中興．尚欠追隨親炙。栴檀被體．離塔何銘。年譜成書．爽符本傳。海庭險阻．遐道人不脛郵飛。庾嶺神通．埽弟子拈香鐫布。伏讀永明智覺禪師宗鏡錄云．悟心成祖．先聖相傳。故達磨初祖云．明佛心宗．了無差悞．行解相應．名之曰祖。又偈云．亦不覩惡而生嫌．亦不觀善而勤措。亦不捨愚而近賢．亦不拋迷而就悟。達大道兮過量．通佛心兮出度。不與凡聖同躔．超然名之曰祖。徵得此語。正與本師寶林號祖之義．後先相印。兼與達師曹溪肉祖之讚．彼此合符。因擬稱曹溪中興肉身嗣祖憨山宗師大和尚。敬作法影讚曰。

現佛現祖．嫡宗嫡教。傳曹溪衣．寫楞伽照。龍門海印．清涼竅妙。歷劫肉身．一方雙到。

　　清順治八年．歲次辛卯．三月三日．而年譜疏成．福徵謹識。

　　題憨山大師六詠手卷

　　民國十一年壬戌．李國松．以大師六詠手卷請題．因書此．乃列入文鈔。今特附於此．以表景仰之忱。釋印光和南識。

憨山大師．大權示現。宏法功深．忌者誣陷。謫戍廣州．以禦禍亂。幸有大吏．另眼相看。
宏法曹溪．慧命續斷。相機說法．巨弊消散。護國安民．功高文憲。沒後肉身．不壞不變。
粵贛相爭．歸曹溪畔。六祖七祖．彰諸時諺。增煇佛日．為法城塹。著述宏博．日月光燦。
大藏流通．惜祇少半。遺佚者多．時或出現。六詠妙偈．筆法遒健。文義超妙．愈讀愈煥。
三百餘年．幸無殘欠。佛子契真．得諸滬店。欲表鴻猷．特作手卷。祈光題辭．以彰法範。
遂為略述大綱．以期後哲聞見。

　　憨山大師年譜疏排印流通序(民國二十三年．歲次甲戌．正月吉日付排。)

　　孟子曰．窮則獨善其身．達則兼善天下．此約世間法論也。若約佛法論．達固可以兼善．窮亦可以兼善。嚴持戒律．敦篤倫常．以身率物．俾一切人相觀而善。待其欣欣向往之心發．則示之以三世因果．六道輪迴之理事。心本是佛．念佛往生．方可親證之因緣。凡有心者．誰不樂從。故古高僧．隨所到處．每多歸依。校之王政教化．其益為深。當明季時．王綱不振．大臣無權．其掌大權者．皆是無知無識之太監。奸惡者．倚權以作弊．愿謹者．無智以設法．故致民困國危．無可救藥。憨山．紫柏．蓮池．妙峯．同于此時出興于世．其陰翼治道．冥庀民生也．大矣。憨山以弘法遭誣．謫戍廣州．其救粤人而延社稷也．深且遠矣。使憨山不戍廣州．廣州之民．早已挺而走險．為國家憂。其撤採船．定民變．和欽州等大事．均以一席話而了之。非乘願示生．救民于水火者。其孰能之。葉玉甫等諸居士．于青島立一湛山寺．其地乃憨山弘法被誣之所。念憨山之盛德．特為排印年譜疏．俾後之閱者．有所興起云。常慙愧僧釋印光謹撰。

憨山老人年譜自敘實錄疏(卷上)

　　東海那羅延窟侍者福善記錄

　　吳越開元府治弟子福徵述疏

　　明世宗肅皇帝嘉靖二十五年丙午●

　　予．金陵全椒縣人也．姓蔡氏。父諱彥高．母洪氏．生平愛奉觀音大士。初夢大士攜童子入門．母接而抱之．遂有娠。及誕．白衣重胞。是年十月己亥．十二日丙申．己丑時生也。(父一見．母一見。)

　　門人顓愚觀衡．作曹溪中興憨大師傳云．師諱德清．字澄印．別號憨山．母解懷．白衣重包而出。去衣洗濯．湯水異香。出家報恩寺後．一日在舍利塔前．遇一梵僧．僧曰此小師後日大轉法輪口如仰月即佛口也。又在本寺廊下遇一人曰堯眉八彩．公眉五彩．有三教之任。後在五臺山．過大塔院寺．時為頭陀．遇一僧甚偉．手拉師曰．師是大人再來．滿頭髮皆紺色．後必大作佛事。

　　○徵按年譜．萬曆四十二年甲寅．十一月．有門人悟心顓愚來省。憨山夢遊集中．有示顓愚衡禪人法語。略云．顓愚初依五臺空印大師．聽習經論。久之．遂盡屏去．單提一念．切究本分事。萬里南詢．過曹溪．謁老人請益。老人示以轉身一路．唯唯作禮而別．乃就居南嶽。未幾．老人亦至。禪人以病往寶慶就醫．老人歎禪門真實為生死的學人最難得。丙辰三月朔．風雨夜半．忽禪人冒雨衝泥而至。老人見其疾瘳．大喜。因再拈香請益．老人特示禪人身病已瘳．切不可被禪病侵。古人云．捨情易．捨法難。禪人捨身即捨情．捨見即捨法。情法兩忘．豈不為大無礙解脫之人。此示幾千字。集中許可．不多屈指．宜有中興傳之作。所嫌傳中訛舛纍牘．易誤後學。蓋謁請兩次．只在一時．追隨日淺。後來未見自著年譜．故所聞異辭．關係匪小。茲以年譜為主．參補傳中一二別聞喫緊逸事逸語。如盤山隱者顛末．裨益良深。其他支蔓無稽者．悉刪之大抵禪弊．在趨宗避教。不曉憨祖與六祖．同為宗教總持．同現曹溪肉身．同無單傳衣鉢。嗣法孫素華智旭．有初緣發心．夢中攝受之因．當世宗教合一人也。作十八祖紀讚．以憨祖終。十八祖者．並不傳衣鉢祖也。憨祖一傳．節略顓傳．正與年譜吻合．當為私淑功臣。

　　○肉身佛祖．出世榜樣早在母胎。歷劫勝因．非同小可。

　　二十六年丁未●

　　予周歲．風疾作．幾死。母禱大士．遂許捨出家．寄名於邑之長壽寺．因易乳名曰和尚。(母二見)

　　徵誦乳名大美後果圓成。須知法諱德清．出自西林師翁．乃出家時所命．譜不載也。父命未易時名．亦不載。

　　二十七年戊申●

　　予三歲．常獨坐．不喜與兒戲。祖父常謂曰．此兒如木樁。(祖一見)

　　徵觀究竟成就本樁．厥祖可謂具眼。

　　二十八年己酉●二十九年庚戌●三十年辛亥●三十一年壬子●

　　予七歲．叔父鍾愛之。母始送予入社學．一日叔父死．停於牀予歸．母詒之曰．汝叔睡．可呼起。乃呼數聲．嬸母感痛乃哭曰．天耶．那裏去也。予愕然疑之．問母曰．叔身在此．又往何處耶。母曰．汝叔死矣。予曰．死向甚麼處去．遂切疑之。未幾．次嬸母舉一子．母往視．予隨之見嬰兒如許大．乃問母曰．此兒從何得入嬸母腹中耶。母拍一掌云．癡子你從何入你娘腹中耶．又切疑之。由是死去生來之疑．不能解於懷。(母三見．叔父．嬸母．及弟．各一見。)

　　徵按此七歲兒．何從得此滴骨滴髓死生關頭。娘兒兩箇．當面質對如許大疑團．極奇一則現身摩耶。簇新鉗錘烹佛煉祖頂首大公案。

　　三十二年癸丑●

　　予八歲．讀書寄食於隔河之親家。母誡不許回．但經月歸一次。一日回．戀母不肯去．母怒．鞭之．趕於河邊．不肯登舟．母怒提頂髻拋於河中．不顧而回。于時祖母見之．急呼救起．送至家。母曰．此不才兒不淹殺．留之何為。又打逐．略無留念。予是時．私謂母心很．自是不思家。母常隔河流淚．祖母罵之．母曰．固當絕其愛．乃能讀書耳。(祖母一見．母四見。)

　　徵讀至此．一字一句．涕泗滂沱。有讀之而不涕泗者．非人類也。合十讚歎曰．慈哉悲哉．善哉信哉．如是．那得不婆拋子．那得不刮肉還母哉。

　　三十三年甲寅●

　　予九歲讀書於寺中．聞僧念觀音經．能救世間苦．心大喜．因問僧求其本．潛讀之．即能誦。母奉觀音大士．每燒香禮拜．予必隨之。一日謂母曰觀音菩薩有經一卷。母曰．不知也。予即為母誦一徧。母大喜曰．汝從何得此耶．誦經聲亦似老和尚。(母五見)

　　錢牧齋謙益．作大明憨山大師廬山五乳峯塔銘。有云．師九歲．能誦普門品．即譜稱觀音經也。天啟丁卯．南海陳迪祥．與五乳弟子福善．以行狀囑牧齋作塔銘。其間興復曹溪事．似略聞之宣化蕭玄圃雲舉。而東遊未詳始末．與年譜迥異。今肉身在曹溪．五乳塔銘．失傳信矣．採補僅可什一。

　　○徵讀此．乃曉取科名．作宰官．正不煩真實讀書。正知見．作佛祖．未有不自真實讀書始者。即此觀音經一卷．早歲能背誦．全由讀書作緣。即此為母誦一徧．便能報母打逐之恩。

　　三十四年乙卯●

　　予十歲．母督課甚嚴．苦之。因問母曰．讀書何為。母曰．做官。予曰．做何等官。母曰．從小做起．有能．可至宰相。予曰．做了宰相．卻何如。母曰．罷。予曰．可惜一生辛苦．到頭罷了．做他何用．我想只該做箇不罷的。母曰．似你不才子．只可做挂搭僧耳。予曰．何為挂搭僧．有甚好處。母曰．僧是佛弟子．行徧天下．自由自在．隨處有供。予曰．做這箇恰好。母曰．只恐汝無此福耳。予曰．何以要福。母曰．世上做狀元常有．出家做佛祖豈常有耶。予曰．我有此福．恐母不能捨耳。母曰．汝有此福．我即能捨．私識之。(母六見)

　　徵太息．咄咄。母子團圝．作無生話。開示恁地明．指引恁地闊．機鋒恁地緊．承當恁地捷。十歲．金陵母捨子肉身。七十八歲．曹溪子肉身報母。的的大因緣．大奇特

　　三十五年丙辰●

　　予十一歲．偶見行腳僧數人．肩擔瓢笠而來。予問母．此甚麼人耶。母曰．挂搭僧也。予私喜．視之。僧至．放擔倚樹．乃問訊化齋。母曰．請坐．急烹茶具齋飯．甚恭敬。食罷．眾僧起．即荷擔．隻手一舉．母急避之曰．勿謝．僧徑去。予曰．僧何無禮．飯齋不謝。母曰．謝則無福矣。予私曰．是僧之所以高也．切念之。遂發出家之志．苦無方便路耳。(母七見)

　　徵看驀地飯僧．了無蹤迹．許大公案．趙州勘臺山婆子．不是過也。人知飯僧功德為世福．是母是子．乃證兩足尊之福。

　　○以上．了在家公案。

　　三十六年丁巳●

　　予十二歲．居常不樂俗．父為定親．立止之。一日．聞京僧言．報恩寺西林大和尚．有大德．予心即欲往從之。白父．父不聽。白母．母曰．養子從其志．第聽其成就耳．乃送之。是歲十月至寺．太師翁一見喜曰。此兒骨氣不凡．若為一俗僧．則可惜耳。時無極大師．初開講於寺之三藏殿。祖翁攜往詣之．適趙大洲在．一見喜曰．此兒當為人天師也。乃撫之．問曰．汝愛做官．要作佛。予即應聲曰．作佛。趙公曰．此兒不可輕視．當善教之。及聽講．雖不知言何事．然心憤憤若有知而不能達者。(父二見．母八見西林和尚．無極大師．趙大洲．各一見。大洲．名貞吉．字孟靜．內江人。歷官禮部尚書．武英大學士．諡文肅。)

　　徵念憨祖當日若無此母．不得出家．不得到底童身成佛作祖矣．真佛母哉。又按金陵梵剎志云．嘉靖年間．報恩寺住持僧永寧．號西林．蓄一馬．每自寺赴禮部．輒騎之。上馬必默誦金剛．法華．二經．至部門．下馬．經畢。後寺鄰一婦方產．而馬是夜死．婦夢馬入室．遂生男。極蠢．惟能口誦二經．因入西林為僧。諸經不能上口．亦究不識一字。故譜云．師翁生平持金剛經．臨終不輟。

　　三十七年戊午●三十八年己未●

　　予十四歲．初太師祖．擇諸孫中有學行者俊公．為予師。先授法華經．三月能熟背之。流通諸經．俱已背完。太師翁曰．此兒可教．不可誤之也．乃請明師以教之。(太師祖太師翁．並即西林和尚．二見。)

　　三十九年庚申●四十年辛酉●四十一年壬戌●

　　予十七歲．太師祖．仍請先生首教舉子業。初即以四書一齊讀之．次習五經．子．史．古文．詞．賦。即能賦詩．述文社集．賦有江上篇．同會一時皆推重之。時常亦多病．遂欲棄所習業。(太師祖三見)

　　四十二年癸亥●四十三年甲子●

　　予十九歲．因同會諸友皆取捷．有勸予往試者。時雲谷大師．正法眼也．住棲霞山中。太師翁久供養．往來必留款旬月。予執侍甚勤．時聞其教。適雲大師出山．聞有勸予之言．恐有去意。大師力開示出世參禪．悟明心地之妙。歷數傳燈諸祖．及高僧傳．命予取看。予檢書笥．得中峯廣錄．讀之．未終軸．乃大快．歎曰．此予心之所悅也遂決志做出世事。即請祖翁為披剃則盡焚棄所習．專意參究一事。未得其要．乃專心念佛．日夜不斷．如是．未幾．一夕夢中見阿彌陀佛現身．立於空中．當日落處。見其面目光相．了了分明。予接足禮．哀戀無已。復願見觀音勢至二大士．即現半身。自此時時三聖炳然在目．自信修行可辦也。是年冬．本寺禪堂建道場．請無極大師講華嚴懸談。予即從受具戒．隨聽講．至十玄門．海印森羅常住處．恍然了悟法界圓融無盡之旨．切慕清涼之為人．因自命其字曰澄印。請證大師．曰．汝志入此法門耶。因見清涼山．有冬積堅冰．夏仍飛雪．曾無炎暑．故號清涼之語。自此行住．冰雪之境．居然在目．矢志願住其中。凡事無一可心者．而離世之念．無刻忘之矣。(雲谷大師一見．無極大師再見．太師翁四見。)

　　徵按憨祖學問文章．俱已造成．又見佛法衰殘．思欲為公美楚材之事業．佛法世法一肩擔荷。故因眾友赴試之勸．亦萌弋取功名之心．以期滿己宏揚大法之願。然仕途危險．稍一不慎．便致陷溺。幸得雲谷大師之警策．遂專志辦出世事．而焚棄其窗稾．即求太師翁立為披鬀。其力辦修行．發悟矢志之機緣．全自雲谷始也。雖然．專心念佛者有人．歲月積久．尚難見佛安得未幾而彌陀觀音勢至三聖俱現．驟如所願．又復時時三聖炳然在目。道場聽講具戒參究者有人．總憑語言文字．誰印身心性命。安得聽講時全會身心性命．不見語言文字。一聞華嚴十玄．便能恍然了悟法界圓融無盡之旨．便能證入清涼法門．目冰雪而字澄印．爾時無極神通．與憨祖神通．早在不思議中。誰謂有言無言．大法師大宗師．有二諦也。要識如憨祖者．纔真是歷劫西來人。

　　四十四年乙丑●

　　予二十歲．正月十六日．太師翁入寂。師翁於前年除日．畢集諸眷屬曰．吾年八十有三．旦暮行矣。我度弟子八十餘人．無一持吾業者。乃撫予背曰．此子我望其成人．今不能矣。是雖年幼．有老成之見。我死後．房門大小事．皆聽決之．勿以小而易之也。眾唏噓受命。新歲七日．師翁具衣徧巡寮．各辭別．眾咸訝之。又三日．即囑後事．示微疾．舉藥不肯進。乃曰．吾行矣．藥奚為。乃集眾念佛五晝夜．手提念珠予擁於懷．端然而逝。以師翁生平持金剛經．臨終亦不輟。太師翁為報恩官．住三十年．居方丈及入滅．至三月十八日．而方丈火眾皆歎異。是年冬十月．雲谷大師建禪期於天界．集海內名德五十三人．開坐禪法門。大師極力提拔予往從．時少師翁聽之．乃得預會。初不知用心之訣．甚苦之。乃拈香請益．大師開示審實念佛公案。從此參究．一念不移三月之內．如在夢中．了不見有大眾．亦不知有日用事．一眾以予為有志。初不數日．以用心太急．發背疽．紅腫甚巨．大師甚難之。予搭袈裟．哀切懇禱於韋馱前曰．此必怨業索命債耳．願誦華嚴經十部．告假三月．以完禪期．後當償之。如是．至後夜倦極．上禪牀則熟睡．開靜亦不知．及起．則忘之矣。天明．大師問恙何如。予曰．無恙也．及視之．已平復矣．一眾驚歎．是故得完一期及出．亦如未離禪座時．即行市中．如不見一人．時皆以為異。江南開創禪道．自雲谷大師始盛．然住寺僧習禪者．獨予一人。時寺僧服飾皆從俗．多豔色．予是時．盡棄所習衣服．唯覓一衲披之．見者以為怪。(太師翁五見．少師翁一見．雲谷大師再見。)

　　徵觀西林太師翁．大非凡僧。壽考令終．預知時至。得孫具眼．任以後事．究能報撫背之命．世法佛法兩效焉．難矣。方今到處禪期．入坐者．但得安單為樂．誰識用心為苦。憨祖發心念佛時．早數數見佛菩薩現身光明。人方得少為足．誰復肯請益參究審實念佛公案。憨祖嘗示徵云．念佛不肯下死心．但在浮想上念．其實藏識中習氣潛流．全不看見．故念佛從來不見一念下落。若念佛得力．尤勝參柏樹子乾屎橛也。審實念佛公案．有所自來。是以後來東遊．過嘉禾．至棲真．禮雲谷先大師塔．以明法乳。及居五乳．啟建六時念佛道場．以代禪期也。禱韋馱去背疽．一何如許靈應。自非三月禪期如夢．了不見大眾日用事．離禪座．行市中．仍如坐禪時不見一人．如是審實用心．莫指望禱韋馱有此輕易也。

　　四十五年丙寅●

　　予二十一歲．自禪期出。是年二月二十八日午時．雨如傾盆．忽大雷自塔而下．火發於塔殿．不移時．大殿焚。至申酉時．則各殿畫廊．一百四十餘間．悉為煨燼。時予少祖為住持．及奏聞．旨下法司．連逮同事者十八人。比合寺僧恐株連．各各逃避。而寺執事僧．無可與計事者。予挺身力救之．躬負鹽菜送獄中以供之。寺至刑部．相去二十里．往來不倦者三月。且多方調護．諸在事者竟免死。時雪浪恩公長予一歲．同歸依無極大師．甚契之．時以為同胞云。即與恩公俱決興復之志。且曰此大事因緣．非具大福德智慧者．未易也。爾我當拌命修行．養以待時可也。是時．即發遠遊志．頃之．少祖尋入滅．太祖之房門無支持者。先是．太師翁入滅無儲蓄．喪事皆假貸不資．故多負欠。即析居．知必不能保。予思太師翁遺命．乃設法盡償其負貸。餘者分諸弟子各執業．房門竟以存。是年冬．從無極大師聽法華經於天界寺。因志遠遊．每察方僧求可以為侶者．久之．竟未得。一日．見後架精潔．思其淨頭．必非常人．乃訪之．及見．特一黃腫病僧耳．益異之。每早起．事必已辦．不知何時洒埽也。予故不寐．竊經行廊下偵之．當眾放參時．即已收拾畢矣。又數日．見不潔．乃不見其人．問執事．曰．淨頭病於客房也。予往察．其狀不堪．問師安否。曰．業障身已難支．而饞病更難當。予問何故。曰．每見行齋食．恨不俱放下。予笑曰．此久病思食耳．是知其人真。因料理果餅．袖往視之．乃問其號。曰．妙峯．為蒲州人。予即相期結伴同遊。後數日再視之．則不見．予心知其人．恐以予累．故潛行耳。(少祖．即少師翁．二見。雪浪恩公一見．無極大師三見．妙峯淨頭一見。)

　　徵按．雪浪法師．名洪恩．年十三．從父往聽無極大師講法華規矩於報恩寺。無極者．淮陰人．具得賢首慈恩性相宗旨．一時講肆為隆。浪公方髫年．旬日傾耳不肯去．竟自翦頂髮．乞父舍身為極師小沙彌。正憨祖十二歲．初出家西林時．妙齡相契．譜前所載詣三藏殿聽講語也。至此．雖兄弟交密．憨祖別有超異心。二十歲．從雲谷大師天界坐禪時．浪公見其枯寂．呵以聽無極開講．曰．用如三家村土地作麼。憨祖曰．古德有言．自性宗通．回觀文字．如開門落臼耳。雪浪曰．果如此．則我兄也。時報恩燬於天火．兩人三日哭．誓以興復。後憨祖由臺山入都．慈宮興寺機緣幾就不偶．歷東海南海．未嘗須臾忘報恩事。浪公見浮圖露槃攲傾．沿門持鉢行乞都市高門．三年乃得竣事。嗚呼．兩人並可謂不負諾矣。紫柏心易浪公．時有訾議．憨祖告以出家因緣．始悚然謂窺基後身。以上語．多聞之一雨法師。

　　○蒲州妙峯大師．名福登．為山陰王南海進香。還過建業．北人初到南方受溼生瘡．因向天界道場．討淨頭行單．為歇息計。憨祖從廁地光潔．廁燈明淨中覓得之．訂生死交．願同住山行腳。妙公曰．師有此志．行腳我荷草鞋．住山我給薪水。尋以瘡瘉去．越六年．而相訪於京師．則知爾時蓋公事未了．機緣有待．故撩衣便去。譜語略之曰．恐累潛行也。中與妙師一真字．足槩百千佛祖。

　　○順天府平谷縣．有山曰妙峯．因山為號。

　　隆慶改元丁卯●

　　予二十二歲．特舉雲谷忠公為寺住持．以救傾頹。此為回祿事．常住負貸將千金．皆經予手。眾計無以處．予設法定限三年．盡償之。是年．奉部檄本寺設義學．教僧徒．請予為教師．受業行童．將二百人．因是復親左史諸子故業。(雲谷忠公一見)

　　徵按．此舉不獨了房門牽挂事．并了闔寺住持牽挂事．世法佛法併一大作略。稱忠公．別雲谷大師也。

　　二年戊辰●

　　予二十三歲．是年謝寺館．復館於高座寺．以房門之累然也。

　　三年己巳●四年庚午●

　　予二十五歲．二年皆應金山聘館。

　　五年辛未●

　　予二十六歲．同雪浪恩兄遊廬山．至南康．聞山多虎亂．不敢登。遂乘風至吉安．遊青原．見寺廢．僧皆畜髮．慨然有興復之志。乃言於當道．選年四十以下者．盡剃之．得四十餘人。夏自青原歸．料理本師業．安頓得宜。冬十一月．即一鉢遠遊。將北行．時雪浪止予．恐不能禁苦寒．姑從吳越．多佳山水．可遊目耳。予曰．吾人習氣戀戀輭暖．必至不可施之地．乃易制也。若吳越．枕席間耳．遂一鉢長往。(雪浪恩兄再見)

　　徵感憨祖前作清涼冰雪觀．驀地北行．發大勇猛．委身試之．早已人境雙奪．虛空消隕矣。

　　○以上．了在寺房門公案。

　　六年壬申●

　　予二十七歲．初至揚州．大雪阻之．且病作。久之．乞食於市．不能入門。自忖何故．急自省曰．以腰纏少有銀二錢可恃耳。乃見雪中僧道行乞之不得者．即盡邀於食店．以銀投之．一餐而畢。明日上街．入一二門．乃能呼．遂得食。因自喜曰．吾力足輕萬鍾矣。銘其鉢曰．輕萬鍾之具．名其衲曰．輕天下之具。乃為之銘曰．爾委我以形．我託爾以心。然一身固因之而足．萬物實以之而輕。方將曳長風之袖．披白雲之襟。其舉也若鴻鵠之翼．其逸也若潛龍之鱗。逍遙宇宙．去住山林。又奚衒夫朱紫之麗．唯取尚乎霜雪之所不能侵。是年秋七月．至京師．無投足地。行乞．竟日不得食．將暮．至西太平倉茶棚．僅一餐．投宿河漕遺教寺。明日．左司馬汪公伯玉．知予至．乃邀之．以與汪次公仲淹為社友故耳。因乃得寓以旬日．即詣摩訶忠法師．隨往西山聽妙宗鈔．有西山懷恩兄詩。期罷．摩訶留過冬．聽法華．唯識．請安法師為說因明三支比量。十一月．妙峯師訪予至．師長鬚髮．衣褐衣．先報云．有鹽客相訪。及入門．師即問．還認得麼。予熟視之．見師兩目．忽記為昔天界病淨頭也．乃曰．認得。師曰．改頭換面了也。予曰．本來面目自在。相與一笑．不暇言其他。第問所寓．曰．龍華。明日過訊．夜坐．乃問其狀何以如此。師曰．以久住山．故髮長未翦。適以檀越山陰殿下修一梵宇．命請內藏故來耳。問予．曰．吾乃特來尋師．且以觀光輦轂．一參知識．以絕他日妄想耳。師曰．別來無時不思念．將謂無緣。今幸來．某願伴行乞．為前驅打狗耳。竟夕之談．遲明一笑而別。即往參徧融大師．禮拜．乞和尚指示．師無語．唯直視之而已。參笑巖師．師問何處來。予曰．南方來。師曰．記得來時路否。曰．一過便休。師曰．子卻來處分明。予作禮．侍立請益．師開示向上數語。(左司馬汪公伯玉．次公仲淹．摩訶忠法師．安法師．各一見。雪浪恩兄三見．妙峯師再見．山陰殿下一見．徧融大師．笑巖師．各一見。伯玉．名道昆．號南溟．新安人．有太函集．弟仲淹．名道貫．名下士。)

　　徵思開手乞食入人門一段情景．真不可說．不可思議。一雨法師言．憨祖決計北遊．浪公苦留．憨祖詒之入城．遂冒大雪而行。浪公還寺．痛哭久之．是應有西山懷恩兄詩。徧融．笑巖．二師．並作投契語。笑巖．燕人．結庵燕京西城柳巷。生正德壬申．當憨祖二十七歲相見時．笑師年已六十二矣。有月心語錄．中分南集二卷．北集二卷．禪錄中所希有。此相見語．句句是記莂向上事。

　　○是歲起臺山因緣。

　　萬曆改元癸酉●

　　予二十八歲．春正月．往遊五臺．先求清涼傳．按迹遊之。至北臺．見有憨山事甚佳．因問其山何在．僧指之．喜奇秀．默取為號．詩以志之．有遮莫從人去．聊將此息機之句。以不禁冰雪苦寒．遂不能留。復入京．東遊乞食．至盤山千像峯．見一僧不語．予亦不問．即將相與拾薪汲水．行乞過夏。汪司馬以書訪之．曰．恐公作東郊餓夫也。及秋．復以嶺南歐楨伯．先數年未面寄書．今為國博．急欲見予．故歸耳。(不語僧一見．汪伯玉司馬再見．嶺南歐楨伯國博一見。)

　　徵閱名山志云．五臺龍門有山．秦始皇鞭石成橋．渡海求神仙時．鞭此山不動．因呼曰憨山。不禁苦寒冰雪．正照顧前清涼冰雪現境．及與雪浪不禁苦寒話頭．隱躍寄意。不語僧一事．顓公所作傳．載之特詳。云．師與妙峯再遇燕都．期同上五臺山住靜。時妙師為山陰王請藏經未起．師居汪司馬南溟私館。久之．隨喜盤山．登盤山頂．傍一石巖．內一隱者．灰頭土面．師作禮．絕不照應．問亦不語。師知非常人．亦同默坐。少頃．隱者燒茶．唯取一杯自飲．師亦取一杯自酌飲。茶竟．隱者還茶具於原處．端坐如故．師亦如之。少選．隱者炊飯．飯熟．置之坐前．唯取一椀．一箸自食．師亦取一椀一箸同食。飯罷．又端坐如故．師亦如之。夜中．隱者出巖外經行．師亦隨之．第東西各步。明日．師知茶時烹茶．飯時煑飯．隱者同師飲啜．入夜經行亦爾。如是一七．隱者方問師曰．仁者何來。師曰．南方來。隱者曰．來此何為。師曰．特訪隱者。隱者曰．隱者面目如此．別無奇特師曰．進門早已看破了也。隱者笑曰．我住此巖三十餘年．今日始遇一箇同風。留師住．師亦忘返。一夜．師經行．忽然頂門響一聲．轟如乍雷．山河大地．身心世界．豁然頓空．境非尋常目前空可喻。如是空定．有五寸香許．漸覺有身心．漸覺腳下蹋實．開眼漸見山河大地．一切境相．還復如故。身心輕快．受用亦無可喻。舉足如風輕．歸巖中．隱者曰．今夜經行．何其久耶。師具告所得境相。隱者曰．此色陰境耳．非是本有。我住此巖三十餘載．除陰雨風雪．夜夜經行此境．但不著．則不被他昧卻本有。師深肯其語．作禮謝教。師在盤山久之．妙師藏經起．向汪公詢師何往．公即遣使登盤山頂覓師．問在巖中．見師．述主人妙師相候之切。師乃拜辭隱者．戀戀不忍別．無柰宿約何耳。隱者送師．淚如噴珠．行至半山方轉。師還京．妙師汪公迎師．笑曰．回何遲耶。師具陳巖上因緣。公曰．如是．則吾師住山已竟。師曰．猶是途路邊境界耳。公與妙師相視大笑。噫嘻．如許奇特示現．憨祖生平所遘．不知幾何．難以筆舌盡。即此顓公所載．盤山實錄．累六百言．可謂莫大因緣。譜中只以盤山千像峯．一僧不語．相與拾薪汲水．行乞過夏．片語了之．看來不過一頓家常茶飯耳。奇境可戀．舍之即行．雖因妙師宿約．亦不願作二乘人．獨了漢也。顓公作傳之功．以此一節公案為最。

　　○順天府．薊州．數峯陡絕．名盤山．一名盤龍山。山頂有大石．搖之輒動。

　　二年甲戌●

　　予二十九歲．春．遊京西山．時當代名士．若二王．二汪．南海歐楨伯．一時俱集於都下．皆夙慕者。一日．訪王長公鳳洲．相見．以予少年．易之。予傲然賓主．公即諄諄教以作詩法．予瞠目視之．竟無一言而別。公不懌．乃對次公麟洲言之。明日次公來訪．一見．即曰．夜來家兄失卻一隻眼。予曰．公具隻眼否。公拱曰．小子相見了也．相與大笑。歸謂其兄曰．阿哥．輸卻維摩了也．因以詩贈予．有可知王逸少．名理讓支公之句。一日．汪次公與予同居．看左傳．因謂予曰．公天資特爽．大有文章氣槩．家伯子．當代文宗也．何不執業．以成一家之名乎。予笑而唾曰．留取令兄膝頭．他日拜老僧受西來意也。次公大不悅．歸告司馬公．公曰．信哉．予觀印公道骨．他日當入大慧中峯之室．是肯以區區文字為哉．第恐浮遊為誤耳。一日．見予與次公扇頭詩．有身世蜩雙翼．乾坤馬一毛之句．乃示次公曰．此豈文字僧耶。他日．特設齋請予與妙師同過．坐中．公謂予曰．禪門寥落大可憂．小子切念之。觀公氣度．將來成就不小．何以浪遊為。予曰．貧道特為大事因緣．參訪知識故行腳。第今遊目當代人物．以了他日妄想耳．非浪遊也．且將行矣。公曰．信然．予觀方今無可為公之師者．若無妙峯．則無友矣。予曰．昔己物色於眾中．曾結同參之盟．故比來相尋．不意偶遇於此。公曰．異哉．二公若果行．小子願津之。時妙師取藏經回．司馬公因送勘合二道．又為文以送予。一日．公速予至．問曰．妙峯行矣．公何不見別。予曰．姑徐行。公曰．予知公不欲隨人腳跟轉耳．殊大不然．古人不羞小節．而恥功名不顯於天下．但願公他日做出法門一段光明事業．又何以區區較去就哉。予感而謝之．遂決行．即往視妙師．已載乘矣．見予至．問曰．師行乎。曰．行矣．即登車．未別一人而去。秋八月．渡孟津．見武王觀兵處．有詩弔之曰．片石荒碑倚岸頭．當年曾此會諸候。王綱直使同天地．應共黃河不斷流。過夷齊叩馬地．弔曰．棄國遺榮意已深．空餘古廟柏森森。首陽山色清如許．猶是當年叩馬心。遂入少林．詣初祖．時大千潤宗師初入院．予訪之．未遇。出山．觀洛陽古城．焚經臺．白馬寺。即追妙師．九月至河東．會山陰王．遂留結冬。時太守陳公．與妙師及予．意甚勤．為刻肇論中吳集解．予校閱。向於不遷論．旋嵐偃嶽之旨．不明．切懷疑久矣．今及之．猶罔然。至梵志出家．白首而歸．鄰人見之曰．昔人猶在耶。志曰．吾似昔人．非昔人也。恍然了悟曰．信乎諸法本無去來也．即下禪牀禮佛．則無起動相．揭簾立階前．忽風吹庭樹．飛葉滿空．則了無動相．曰．此旋嵐偃嶽而常靜也。至後．出遺．則了無流相．曰．此江河竟注而不流也。於是生來死去之疑．從此冰釋。乃有偈曰．死生晝夜．水流花謝．今日乃知．鼻孔向下。明日妙師相見．喜曰．師何所得耶．予曰．夜來見河邊兩箇鐵牛相鬬入水中去也．至今絕消息。師笑曰．且喜有住山本錢矣。未幾．山陰請牛山法光禪師至．予久慕之．相見．喜得坐參也．與語．心相契。請益．開示以離心意識參．出聖凡路學。深得其旨．每見師談論．出聲如天鼓音。是時．予知悟明心地者．出辭吐氣果別也．深服膺其人。一日．袋中搜得予詩．讀之．歎曰．此等佳句．何自而得耶。復笑曰．佳則佳矣．那一竅欠通在。予曰．和尚那一竅通否。師曰．三十年拏龍捉虎．今日草中走出兔子來下一跳。予曰．和尚不是拏龍捉虎手。師拈柱杖欲打．予即把住．以手捋其鬚曰．說是兔子．恰是蝦蟆。師一笑休去。師一日曰．公不必他往．願同老伏牛．是所望也。予曰．觀師佛法機辯．不減大慧．見居常似有風顛態．吟哦手口無停時．謂何。師曰．此我禪病也。初發悟時．偈語如流．日夜不絕．自不能止．遂成病耳。予曰．此病初發時．何以治之。師曰．此病一發．若自看不破．須得大手眼人痛打一頓．令其熟睡．覺時自然消滅矣．我為恨其無毒手耳。師知予新正即往五臺．乃以詩送之．有雲中獅子騎來看．洞裏潛龍放去休之句。問曰．公知否。予曰．不知。師曰．要公不可捉死蛇耳。予頷之。向來禪道久無師匠．及見光師．始知有宗門作略。山陰國主問予二親在．乃贈二百金．為終養資。予謝曰．貧道初行腳．自救不了．又安敢累二親乎．固讓致光師。(南海歐楨伯再見．王長公鳳洲．次公麟洲．各一見。汪司馬伯玉三見．次公仲淹再見妙峯師三見．大千潤宗師一見．山陰王再見．太守陳公一見．法光禪師一見。鳳洲．名世貞．太倉人．官至少司馬．弟麟洲．名世懋．官至太常．)

　　徵謂憨祖當日．因仲淹得見伯玉．而二汪優在兄．因鳳洲得見麟洲．而二王優在弟．世幾難兄難弟哉。瞠目無一言．置鳳洲何地．膝頭拜老僧．許南溟到天。大汪公的的大眼孔．大願力．成就臺山大因緣．大功德．偉人哉。設齋請兩師．一席話．悉是如語．不誑語．痛切到家語．世出世間語。著心勸駕．有加無已．泥水為人．身沒交涉．千載佛祖．有不感而謝之者哉。兩師發軔臺山．機鋒鍼對．腳跟勘合。何如乞食徐行．感謝登車．只為南溟先覺。兩人一路．同行獨往．離合隨意．先後不違．到處歷覽古蹟．河濱追及同舟。蹋破草鞵．速於郵傳。光華偈頌．快於風雅。武王自可觀兵．夷齊何妨叩馬。不遇大千潤師．早遇少林初祖矣。猗歟咄哉．旋嵐偃嶽．遙印曹溪之不遷。晝夜死生．了悟佛孔之無二。惟佛知佛．惟祖知祖。妙師其提唱乎．南溟其鼓吹乎。無極．雲谷．摩訶．徧融．不語．五導師．其發靈振覺之先聲乎。笑巖．法光．其他山攻玉之片石乎。入少林．詣初祖．西來衣鉢之始因乎。戍曹溪．興六祖．肉身接席之結果乎。山陰國主贈二百金．固讓以致伏牛光師．為款留乎．為印證乎。致金即行．為臺山妙師宿諾乎．為獅子潛龍．不受羈絡．以表揚宗門作略乎。弟子福徵．讀至此．合十讚歎曰．希有世尊．無盡意菩薩．解頸眾寶珠瓔珞．以與觀世音．讓金光師也。那吒太子．拆骨還父．刮肉還母．辭資終養也。母可投子於河．子可不顧親養．明眼人．稱為百千萬億劫止慈止孝。

　　○徵又按顓公所作傳云．妙師同師起經．從河南．轉進山西．至蒲州．山陰王聞藏經將至．率諸宗侯幡蓋音樂香花．迎經進府。妙師告王曰．向所說澄印師．今亦同來。王聞大喜．先請師相見．後方安置藏經。延師府內住．時刻坐對．究探楞嚴宗旨。王託妙師請師講楞嚴經．師雨淚苦辭曰．我為住山來．不為講經來．即欲遁去。王知志不可奪．下拜堅留三兩月．即囑妙師伴師住山。嗟乎．憨祖早識妙師於天界．妙師早舉憨祖於山陰．是以驀地相逢．一見如故。談經勝事．不可則止。所謂人之相知．貴相知心。

　　三年乙亥●

　　予三十歲．正月自河東同妙師上五臺．過平陽．師之故鄉也。師以少貧．值歲饑．父母死．葬無殮具。至是．山陰與一二當道助之．予為卜高敞地．為合葬．作墓誌。師俗姓續．居平陽東郭．蓋春秋續鞠居之後也。時太守胡公．號順庵．東萊人．聞予至．寓城外．欲一見不可得．及予行．公送郵符。予曰．道人行腳．有草屨耳．焉用此。既行．公後追之．至靈石乃見．同至會城．留語數日．差役送至臺山。於二月望日．寓塔院寺．大方主人．為卜居北臺之龍門．乃最幽峻處也。以三月三日．於雪堆中．撥出老屋數椽以居之。時見萬山冰雪．儼然宿慕之境也．予身心洒然．如入極樂國。未幾．妙師往遊夜臺．予獨住此．單提一念．人來不語．目之而已。久之．視人如杌．直至一字不識之地。初以大風時作．萬竅怒號．冰消．澗水衝激．奔騰若雷．靜中聞有聲．如千軍萬馬出兵之狀．甚以為喧擾．因問妙師。師曰．境自心生．非從外來。聞古人云．三十年聞水聲不轉意根．當證觀音圓通。予因溪上一獨木橋．日日坐立其上．初則水聲宛然．久之動念即聞．不動即不聞。一日．坐橋上．忽然忘身．則音聲寂然．自此眾響皆寂．不為擾矣。予日食．惟以麩和野菜．以合米為湯送之。初人送米三斗．半載尚有餘。一日．粥罷經行．忽立定．不見身心．唯一大光明藏．圓滿湛寂．如大圓鏡．山河大地．影現其中．及覺．則朗然．自覓身心了不可得。即說偈曰．瞥然一念狂心歇．內外根塵俱洞徹。翻身觸破太虛空．萬象森羅從起滅。自此內外湛然．無復音聲色相為障礙．從前疑念．當下頓消。及視釜．已生塵矣．以獨一無侶．故不知久近耳。是年夏．雪浪北來．特看予．至臺山．坐室中．不禁其淒楚．信宿而別。冬結一板屋以居之。(妙峯師四見．山陰王三見．平陽太守胡順庵．大方主人．各一見。雪浪四見。順庵．即後胡中丞。)

　　徵在淨慈寺宗鏡堂．聞之憨祖高足知微．虛中．修六．三公云．大師同妙師在臺山龍門．龍翻石上．坐聽沸泉．經年．至泉聲不斷．如不聞．乃得入定。妙師知大師將入定．乃別廬於木瓦梁．大師入定．不知幾何日乃出。觀此．則知視釜生塵．正獨居入定時事也。是知非發悟人不能入定．非苦行人不能發悟。古尊宿謂大悟一十八徧．小悟不記其數。有言一悟不再悟者．大錯也。當年誓力以冰雪清涼作觀．到此緣成．以冰雪清涼得力。斯謂薪盡火傳．斯謂傳燈。今衲子傳燈．直傳薪耳。

　　○直筆浪公數語．猶是當年挽止苦寒之意．終不忘同胞交與．之情也。浪公傳稱．當日身覓憨師所在．歷嵩少．伏牛．上五臺龍門．得之冰雪堆中．腰包罨飯．誓共生死。師語之曰．人各有志．亦各有緣．兄之緣．在行法以續慧命．不當終老枯寂。江南此道久湮．當上承無極本師法席．荷擔囑累．為人天眼目．庶不負出世因緣也。浪公首肯．遂相與鄭重而別。後杖錫三吳諸郡．說法三十年．大眾圍繞．東南講席大盛。

　　○山西太原府五臺縣．有五臺山．五峯高出雲表．頂背皆可上．故稱臺。文殊師利所居．曰清涼山。蓋憨祖始終清涼冰雪因緣也。如來．雪山修道．祖師立雪得傳之說．乃信。

　　四年丙子●

　　予三十一歲．發悟後．無人請益．乃展楞嚴印證。初未聞講此經．全不解義．故今但以現量照之。少起心識．即不容思量．如是八閱月．則全經旨趣．了然無疑。春三月．蓮池師遊五臺．過訪．留旬日．夜對談心甚契。秋七月．平陽太守胡公．轉鴈平兵備．入山相訪．靜室中．唯餐燕麥𨧱鑸野菜虀耳。時下方正酷熱．驂從到山磵中敲冰嚼之．公見曰．別是一世界也．吾到此．世念如此冰耳。是年冬十月．塔院主人大方．被誣．訟於本道．擬配遞還俗．叢林幾廢。時廬山徹空師來．與予同居．適見其事．太苦之。予曰．無傷也．遂躬詣胡公．冒大雪往。及見．胡公欣然曰．正思山中大雪難禁．已作書．方遣迎師．適來．誠所感也。然竟釋主人．道場以全。固留過冬．朝夕問道．為說緒言。時開府高公．移鎮代郡．聞予在署中．乃謂胡公云．家有園亭．多題詠．欲求高人一詩。胡公諾之．對予言．予曰．我胸中無一字．安能為詩乎．力拒之。高公再三．胡公亦無柰．苦求之．乃取古今詩集置几上．發予之思。予偶揭之．方構思．忽機一動．則詞句迅疾．不可遏捺。胡公出堂回．則已落筆二三十首矣。予．忽覺之曰．此文字習氣魔也．即止之．只取一章以塞白．餘不敢發。然機不可止．不覺從前所習詩書辭賦．凡曾入目者．一時現前．逼塞虛空．即通身是口．亦不能吐．更不知何為我之身心也。默默自視．將欲飛舉之狀．無柰之何。明日胡公送高公去．予獨思之曰．此正法光禪師所謂禪病也．今在此中．誰能為我治之者。無已．獨有睡可消．若得安眠．即予之幸矣．遂閉門強臥。初甚不能．久之．忽坐忘如睡．童子敲門不開．椎之不應。胡公歸．亟問之．知此．乃令破窗入．見予擁衲端坐．呼之不應．撼之不動。先是．書室中設佛．供案有擊子．胡公拈之．問曰．此物何用。予曰．西域僧入定．不能覺．以此鳴之即覺矣．曾有此說。公忽憶之曰．師入定耶．疾取擊子耳邊鳴數十聲．予則微微漸醒覺．開眼視之．則不知身在何處也。公曰．我行．師即閉門坐．今五日矣．何居乎予曰．不知也．第一息耳。言畢．默坐諦觀．竟不知此是何所．亦不知何從入來。乃回觀山中．及一往行腳．一一皆夢中事耳．求之而不得。則向之徧空擾擾者．如雨散雲收．長空若洗．皆寂然了無影像矣。心空境寂．其樂無喻。乃曰．靜極光通達．寂照含虛空．卻來觀世間．猶如夢中事．佛語真不吾欺也。擬新正還山．乃為胡公言．臺山林木．苦被奸商砍伐．菩薩道場．將童童不毛矣。公為具疏題請大禁之。自後國家修建諸剎．皆仗此禁之林木．否則無所取材矣。(蓮池師一見．胡公順庵．大方．各再見。徹空師．開府高公．各一見。)

　　徵聞初祖以楞伽四卷印心．今憨祖以楞嚴全部印心．先聖後聖．其揆一也。蓮池師．杭州仁和人．名族沈氏子．邑庠名士。三十二歲．投性．天理和尚祝髮．諱袾宏．字佛慧。既就無塵玉律師受具。以母服未闋．乃懷木主以遊．居必奉．食必供。徧參知識．北遊五臺．感文殊放光。至伏牛．隨眾煉魔。入京師．參徧融．笑巖．二大老．皆有開發。過東昌．忽有悟．作偈曰．二十年前事可疑．三千里外遇何奇。焚香擲戟渾如夢．魔佛空爭是與非。南歸．與禪期者五．終不知鄰單姓字。隆慶辛未．乞食梵村．漸就雲棲勝緣．大開淨土一門．普攝三根以終。所著彌陀疏鈔．禪關策進．憨祖稱師二編．蓋顯禪淨雙修．不出一心．其為化權甚微。出世始終．無一可議．可謂法門得佛之全體大用者也。丁巳．東遊時．從南嶽攜文往祭．徇諸緇白弟子請．為作塔銘．又為題像讚者七。雲棲弟子．寫憨祖像．留挂山中．又自為之讚．大了丙子臺山過訪．一番夜談心契因緣也。徹空師．初住匡山黃龍潭．此來同住龍門．以冬十月．至春四月還匡山．寓臺山半載有餘。蓋憨祖為鴈平胡公所留．徹師為代主钁鐺邊事也。向聞大方被誣．正為山中斫木奸商作難．諸山乞憨祖往解於胡公。既以解大方難始．復以禁臺山木終．一時諸山為之感動．洵世法佛法之無二也。在胡公館所說緒言．信口信手．彌月而成。胡公命人錄之成帙．即付梓工．請名緒言以行．實為發軔之著作。其中章法句法．似擬老子．而立言大旨．則在教三道一。後此十四年．在牢山．作觀老莊影響論．實先後互發明也。謹錄緒言三則．以例其餘。云．密於事者心疏．密於心者事達。故事愈密．心愈疏．心愈密．事愈達。心不洗者無由密．是以聖人貴洗心退藏於密。又云．目容天地．纖塵能失其明。心包太虛．一念能塞其廣。是知一念者．生死之根．禍患之本也。故知幾知微．聖人存戒。又云．念有物有．心空法空。是以念若虛鎔．逢緣自在。心如圓鑑．來去常閒。善此者．不出尋常．端居妙域矣。蓋文道禪道．總是一道。文魔禪魔．總是一魔。道高千尺．魔高千尺。故曰．魔來佛來．禪病未去．飛舉坐忘．那得入定。今世自許禪定人．曉此擊子公案否。胡順庵．緣深款切．無端動問擊子．轉眼先幾應驗．是豈人之所能為哉。徵侍宗鏡堂時．晨夕所見．坐即雙趺．閉眼即入定．開眼即出定．雙眸一展如電．應答千言如響。視爾時五日之定．直初入門頭事矣。

　　○顓公所傳．稱是歲大雪經旬．各臺頂雪悉吹聚．龍門靜室．覆深十餘丈。師與徹師閉門兀坐．日一撥火煨茶飯。北臺．白馬寺．中臺．三處大眾．二三百人．發心執鋤钁筐箒．探竿下臺頂．覓龍門路。隨探隨掘．隨往隨來．大眾勇猛．足經兩日探竿．始抵靜室．歡呼．進門．咸云．山中經此．大難有火．此佛天護佑。師與徹師稱謝．已而曰．也要經過始得。因融雪湯．歡飲大眾。越日．諸山聞二師無恙．攜米麪果點至者．幾無容足處。後又聞與妙師同住．亦曾經此大雪．同以入定消之。龍門冰雪．視為尋常．譜多不載。

　　五年丁丑●

　　予三十二歲．春．自鴈門歸．因思父母罔極之恩莫報．且念於法多障。因見南嶽思大師發願文．遂發心刺血泥金寫華嚴經一部．上結般若勝緣．下酬罔極之恩．以是年創意。先是．慈聖聖母以保國選僧誦經．予僭列名。至是．上聞書經．即賜金紙以助。明年四月．書經起。時徹空師還匡山．有詩十首送之。(慈聖聖母．即李皇太后．一見。徹空師．再見。)

　　徵按血書華嚴．即後云．與妙師同願建無遮會．安置塔藏者也。發願未書．先有神感。上聞賜金紙者．謂以列名誦經故．上聞聖母而賜之．非謂神宗皇上也。保國．賜寫經金紙一事．為聖母出世因緣始此矣。

　　○慈聖李皇太后．為神宗嫡母．信佛甚殷．布施甚廣．京師人．稱佛老娘娘。

　　六年戊寅●

　　予三十三歲．刻意書經無論點畫大小．每落一筆．念佛一聲。其遊山僧俗至者．必令行者通說。予雖手不輟書．然不失應對．凡問訊者．必與談數語。其高人故舊．必延坐禪牀．對談不失．亦不妨書．對本臨之．亦不錯落。每日如常．略無一毫動靜之相。鄰封諸老宿．竊以為異．一日．率數眾來驗．故意攪擾．及書罷讀之．良信。因問妙師曰．印師何能如此耶。妙師曰．吾友入此三昧純熟耳。予自住山．至書經．屢有嘉夢。初一夕．夢入金剛窟．石門．榜大般若寺．及入．則見廣大如空．殿宇樓閣．莊嚴無比。正殿中．唯大牀座．見清涼大師倚臥牀上．妙師侍立於左．予急趨入禮拜．立右聞大師開示．初入法界圓融觀境．謂佛剎互入．主伴交參．往來不動之相。隨說其境．即現覩於目前。自知身心交泰涉入。示畢．妙師問曰．此何境界。大師笑曰．無境界境界。及覺後．自見心境融徹．無復疑礙。又一夕．夢自身履空上昇．高高無極．落下．則見十方迥無所有．唯地平如鏡．琉璃瑩徹。遠望唯一廣大樓閣．閣量如空。閣中盡其世間所有人物事業乃至最小市井鄙事．皆包其中．往來無外。於閣中設一高座．紫金燄色．予心為金剛寶座。其閣莊嚴妙麗．不可思議。予歡喜欲近．心中思惟．如何清涼界中．有此雜穢耶。纔作此念．其閣即遠。尋復自思曰．淨穢自我心生耳．其閣即近。頃之．見座前侍列僧眾．身最高大．端嚴無比。忽有一比丘．從座後出．捧經一卷而下．授予曰．和尚即說此經．特命授汝。予接之．展視．乃金書梵字．不識也．遂懷之．因問和尚為誰。曰彌勒。予喜．隨比丘而上．至閣陛．瞑目斂念而立。忽聞磬聲．開目視之．見彌勒已登座矣。予即瞻禮．仰視其面．晃耀紫金色．世無可比者。禮畢．自念今者特為我說．則我為當機．遂長跪．取卷展之。聞其說曰．分別是識．無分別是智。依識染．依智淨．染有生死．淨無諸佛。至此．則身心忽空．但聞空中音聲歷歷．及覺．恍然言猶在耳也。自此．識智之分．了然心目矣．且知所至．乃兜率天．彌勒佛閣耳。又一夕．夢僧來報云．北臺頂．文殊菩薩設浴．請赴。隨至．則入一廣大清淨殿堂．香氣充滿。侍者皆梵僧．即引至浴室．解衣入浴．見有一人先在池中．視之．為女子也。予心惡之．不欲入．其池中人．故泛其形．則知為男也．乃入共浴。其人以手戽水洗予．從頭而下灌入五內．如洗肉桶．五藏一一蕩滌無遺。止存一皮．如琉璃籠．洞然透徹。時則池中人呼茶．見一梵僧．擎髑髏半邊．如剖瓜狀。視之．腦髓淋漓．心甚厭之。其僧乃以手指剜取示予曰．此不淨耶．即入口噉之。如是．隨取隨噉．其甘如飴。腦已食盡．惟存血水．其池中人曰．可與之。僧乃授予．予接而飲之．其味如甘露。飲而下．透身毛孔．一一橫流。飲畢．梵僧搓背．大拍一掌．予即覺。時則通身汗流如水．五內洞然。自此．身心如洗．輕快無喻矣。如是者．吉兆居多。總之．皆與諸聖酬酢嘗聞佛言．常有是好夢．信矣。(妙峯師五見)

　　徵於侍問．習見憨祖書法．楷行雙妙．悉本二王軌度．出入變通。當刺血書華嚴時．不輟筆．不謝客．凡書一筆．必念佛一聲．雖高人對談．仍不輟書。對本臨勘．一無錯落。非具大禪定．大神通．那得絕無錯落乎。諦說一番大夢三昧．一夢親見清涼大師．於金剛窟中．倚牀授記．便得涉境現前．身心無礙。照前數數不忘清涼．不忘妙師因緣。再夢至兜率天．彌勒樓閣．親見莊嚴寶座．彌勒佛命僧授經．登座．覿面聞說染淨．歷歷在耳．便得識智之分。了然心目。三夢親赴文殊菩薩北臺頂設浴．惡女．泛男．自是憨祖童身現相．一心不亂．本來清淨．無絲毫牽染．纔得入香水海中．脫皮換骨。又復雜現好醜淨垢．驚厭愛戀．種種諸相．徹底變怪．五色無主。究竟如佛圖澄．臨水破胸．洞洗腸胃．形體映徹．有如琉璃。究竟如黃檗．臨濟．一捧一痕．一掌一血。究竟如宣尼親見文王周公．短長黑白。開眼合眼．莫非真夢。清明在躬．志氣如神。真即夢真．夢即真夢．故曰至人無夢也。雖然．若非放捨身命．深住冰雪堆裏．活埋六年．大死幾徧安得死裏發活．大夢出頭．包天裹地．耀古煇今．作沒量大人去。若非今日肉身端坐．示現曹溪．北印清涼．南陪盧祖．從大庾嶺頭．奪衣鉢處．死去生來．三回九轉．鼎新兩寺．憨山法雲．於一毫端．涌寶王剎。將捉筆伸楮．自敘年譜之日．不過海內一苦行老人．皈心尊宿而已。諸方禪衲．於在日見三夢之譜者．必且笑為囈談。於化後聞三夢之說者．甚將呵為魔境。惟憨祖自信得及．天下後世．斷無一人信得及也。而今乃知彌勒授經．全證當來劫如無始劫。文殊設浴專浴皮肉身成堅固身。徵疏至此．惝恍夢入曹溪。在不可說．不可說．不可思議中．復合十曰．希有世尊。

　　七年己卯●

　　予三十四歲．是年秋．京都建大慈壽寺完。初聖母為薦先帝．保聖躬．欲於五臺修塔院寺．舍利寶塔。諭執政．以為臺山去京窵遠．遂卜附京吉地．建大慈壽寺。工完．覆奏．聖母以為未了臺山之願．諭皇上．仍遣內官．帶夫匠三千人．來山修造是時．朝廷初作佛事．內官初遣於外．恐不能卒業．有傷法門。時予力為之調護．始終無恙。(聖母再見。先帝．即隆慶．一見。皇上．即萬曆．一見。)

　　徵嘗隨喜慈聖李皇太后．所建大慈壽寺．由通州水路．抵張家灣．進其寺。南去通州城十五里．北至都城海岱門二十五里。土人言．此地久為荒剎．俗名馬房寺．佛老娘娘．就其故地．鼎新宏制．勅號大慈壽。前延憨祖．後延達觀大師．並居此寺。譜中大書特書．是年秋．京都建大慈壽寺完者．見入都為國弘法罹難因緣．始此信乎得法之人．命如懸絲．蓋先經起義．春秋筆也。

　　八年庚辰●

　　予三十五歲．是年特旨天下清丈田糧．寸土不遺。臺山從來未入版額．該縣奸人蒙蔽．欲飛額糧五百石於臺山．屢行文查報地土．合山叢林靜室．無一人可安者．自此臺山為狐窟矣。諸山耆舊白予．予曰．安之．諸師無憂．緩圖之予於是力宛轉設法．具白當道．竟免清丈．未加升合。臺山道場．遂以全之。

　　徵知有為功德．只作無為功德看．自然成就。

　　九年辛巳●

　　予三十六歲．建無遮會。初妙師亦刺血書華嚴經．與予同願．欲建一圓滿道場．名無遮會。妙師募化．錢糧畢集．京中請大德名僧五百眾。其道場事宜俱備就．適皇上有旨祈皇嗣．遣官於武當。聖母遣官五臺．即於本寺。予以為沙門所作一切佛事．無非為國祝釐．陰翊皇度。今祈皇嗣．乃為國之本也．莫大於此者。願將所營道場事宜．一切盡歸併於求儲一事．不可為區區一己之名也。妙師意不解．上所遣內使亦不解事．但以阿附為心．予大不然．乃力爭．忤之．竟行予議。然忤內使之名．亦有聞。頃之．江南妖人作難．忌者即欲借此中傷．以破道場。然以為國求儲之題目．竟保全始終無虞。是年修塔成．予即以金書華嚴經．安置塔藏．有願文一卷。予自募造華藏世界轉輪藏．為建道場於內應用．供具器物齋糧．一切所須。妙師在京若罔知．皆予一力經營．九十晝夜．目不交睫。及十月臨期．妙師率所請五百餘僧．一日畢集．內外千人．其安居供具茶飯齋食．條然不失不亂．亦不知所從來．觀者莫不駭然。初開啟水陸佛事七晝夜．予七日之內．粒米不餐．但飲水而已。然應事不缺．供諸佛菩薩．每日換供五百桌．次第不失．不知所從出。觀者以為神運．予自知為佛力加被也。(聖母三見．皇上二見．皇儲即泰昌．一見．妙峯師六見。)

　　徵生神宗朝。知所爭皇儲事最大．當憨祖出世所關．皇儲事獨先。蓋其功在首倡．定儲諸公．為圖社稷神幾．非依附建儲末議．為啟門戶禍局者也。血書經．無遮會．求儲之始因也。皇上遣內官於武當．陰為鄭貴妃祈嗣．祈之道士也。聖母遣內官於五臺．陰為王才人祈嗣．祈之和尚也。各有崇信．各有禱求。內使窺伺帝意．懼有不測．故以阿附為心．遂二心於聖母之命．不欲歸併向與妙師所營血經圓滿無遮道場．於求儲一事．以鳴盛舉。蓋無遮募成．不關求儲．求儲內遣．不建無遮。是以妙師不解．起見在佛法。憨祖力爭．矢心在國本。勝因適集．精誠格天。獨力經營．則九十晝夜目不交睫。羣僧畢集．則七日飲水不餐粒米。纖務鬼輸．大供神運。若非三昧光明．安得邀佛力加被如許。厥後牢山難作．皇言．有云．舉朝為和尚．我偏為道士．遙結武當五臺一案也。

　　十年壬午●

　　予三十七歲．是年春．講華嚴懸談．百日之內．常住洎十方雲集緇素．每日不下萬眾．一食如坐一堂．不雜不亂．不聞傳呼剝啄之聲．皆予一人指揮．餘無措目者．智者不知所以然也。故生平精力．蓋竭於此。會罷．查庫內所餘．一應錢糧．約可萬計．盡行封附本寺主者．以為常住．予與妙師．一鉢飄然長往矣。妙師往蘆芽．予以疾．往真定障石巖調養。作詩一首．有削壁倚天應礙日．斷崖無路只飛梯之句。是年八月．皇太子生．予復之京西中峯寺．作重刻中峯廣錄序．結冬水齋於石室。(妙峯師七見．皇太子即泰昌二見。)

　　徵計辛巳十月．以祈皇嗣．故建無遮大道場於臺山大塔院寺．圓滿七晝夜功德．恰至明年壬午八月．而內宮王才人．誕皇儲泰昌矣。大書特書曰．是年八月．皇太子生。前未誕儲．而先筆皇儲．時未定太子．而直筆太子．大哉．春秋筆也。計人生十月之期．灼然不爽．明是佛祖應化篤生。故大寶終登．仁施驟被．國運垂革．改元不亡．良有以也。王才人．於定儲後．乃封恭妃．於三十七年薨。光宗即位．乃加諡孝靖太后。當薨時．祕不外聞．越四日．因閣臣請．乃宣。時沈行人有則．疏請加禮．不報。宮闈時事．難言之矣。妙師從此與憨祖分手．越二年．同大方入京受賜．似已不復相見矣。憨祖從此了八年出入臺山．一番大修行．大證悟．大道場．大機用．大靈感．封餘寺庫．萬計錢糧．一鉢飄然長往。前此．臺山龍門．好大結局．大散場．削壁倚天應礙日．斷崖無路只飛梯。後此．牢山曹溪．好大讖語．大變相。明眼人．自能參取。

　　○以上了臺山苦行成道公案。

　　十一年癸未●

　　予三十八歲．春正月．水齋畢．然以臺山虛聲．謂大名之下．難以久居．遂蹈東海之上．始易號憨山．時則不復知有澄印矣。始予為本寺回祿．志在興復．故修行以待緣。然居臺山八年．頗有機會．恐遠失時．故隱居東海．此本心也。夏四月八日．至牢山。初妙師別時．以予不能獨行．乃命法屬德宗為侍者．從之。予初因閱華嚴疏．菩薩住處品云．東海有處．名那羅延窟．從昔以來．諸菩薩眾．於中止住。清涼疏云．梵語那羅延．此云堅牢．即東海之牢山也。禹貢．青州登萊之境．今有窟存焉。予因慕之．遂特訪．至牢山．果得其處．蓋不可居。乃探山南之最深處．背負眾山．面吞大海．極為奇絕．信非人間世也。地名觀音庵．蓋古剎也．惟廢基存焉。考之．乃元初．七真出於東方．假世祖威福．多占佛寺．改為道院。及世祖西征回．僧奏聞．命多恢復。唯牢山．僻居海上．故未及之耳．然皆廢矣。予喜其地幽僻．真逃人絕世之所．志願居之。初掩片蓆於樹下．七閱月後．得土人張大心居士．為誅茅結廬以居。入山期年．人無往來．心甚樂也。時即墨靈山寺．有桂峯法師．一方眼目也．喜得相與。(妙師法屬德宗．張大心居士．桂峯法師各一見。)

　　徵知臺山大名之故．以當日無遮道場太盛．為宮闈祈嗣得嗣之名太著．忤內使之言．有聞於內．其事更大．其名更不可居。是以臺山難返。他山難就．而遠蹈東海．避迹牢山也。初從報恩至京師．本為興復發心。此從臺山至京師．亦為興復看緣。從京師隱牢山．從牢山得請藏還寺．復請積儲．將成緣事．無非臺山修寺志願．故曰此本心也。牢山．在萊州府即墨縣．海濱．亦名勞山。吳王登山．得靈寶度人經處．漢逢萌．亦遯迹於此．地最荒僻。乃不遠千里．舍故就新．舍熟就生．舍北就東．舍山就海．舍冰就日．舍華就夷．若有不得已者。特以力爭忤內使之名有聞．故知難而退。究之大難從此作．大難亦從此解．時節因緣．佛祖躲閃不得也。

　　十二年甲申●

　　予三十九歲．秋九月．聖母以五臺祈嗣之勞．訪求主事三人．乃大方．妙峯．與予也。二師已至受賜．獨訪予不得．因力求之。乃命舊主人．龍華寺住持端庵公親訪之。公知予在海上．乃杖策而至．具宣慈旨。某懇謝曰．倘蒙聖恩容老山海．受賜多矣．又何求其他。公覆報．聖意不已．尋卜地建寺於西山．隨遣內使至．期以必往。予竟謝不就．中．使回．報以居山堅臥之志．聖意憐之．問無房舍．即發三千金．仍遣前使送至．以修庵居。及至．予力止之曰．我茅屋數椽．有餘樂矣．何用多為．乃不受。使者強之．不敢覆命。予曰．古人有矯詔濟饑之事．今山東歲凶．何不廣聖慈於饑民乎。乃令僧領來使．徧散各府之僧道孤老獄囚。各取所司印冊繳報．聖情大悅．感歎不已。及後．予被難．下鎮撫．鞫予數用內帑金。予對以請查內庫支籍。上查．止此濟饑一事．餘無一毫．上意竟解。(聖母四見．皇上三見．龍華住持端庵公．一見。)

　　徵論此云內帑．非皇上支費庫．特太后供膳庫耳。節省布施．孝慈勝因也．何遽有清查之事。豈非以建儲．宮隙生端波及乎。若非三辭信施。慮海印寺．可興可廢．西山寺．不可廢不可興也。至因賜濟饑一事．大慈悲在眼前．大神通即在轉眼．善哉善哉。

　　○凡稱聖者．皆聖母．非聖上。此特稱上．即聖上也。

　　十三年乙酉●

　　予四十歲．東人從來不知僧．予居山中．則黃氏族最大．諸子漸漸親近。方今所云外道羅清者．乃山下之城陽人．外道生長地．故其道徧行東方．絕不知有三寶。予居此攝化．久之．凡為彼師長者．率徒眾來歸．自此始知有佛法．乃予開創之始也。

　　徵乃知有緣則能攝化外道．無緣則不能攝化道士。外道皈服．因見內使之往來。道士生端．疑聞宮中之構隙。故曰佛法付與國王大臣。

　　十四年丙戌●

　　予四十一歲．是年頒藏經。先國初刻藏．有此方述撰諸經未入藏者．今上聖母命入刻之。完．皇上勅頒十五藏．散施天下名山．首以四部置四邊境．東海牢山．南海普陀．西蜀峨眉．北屬蘆芽。時聖母以臺山因緣．且數數詔予不至．賜亦不受．乃以藏經一部首送東海．初未知也。及至．空山無可安頓．蒙撫臺行所在有司供奉之。予見有勅命．乃詣京謝恩。比蒙慈命合宮眷各出布施．修寺安供．請命名曰海印寺。予在京．適聞達觀禪師訪予於海上．即走歸．兼程追之。及至山下．值師出山．尋即同回．盤桓兩旬。贈予詩．有閒來居海上．名誤落山東之句。是冬十一月．以予自辛巳以來．率多勞動．未得寧止．故多疲倦。至今禪室初就．始得安居．身心放下．其樂無喻。一夕靜坐夜起．見海湛空澄．洞然一大光明藏．了無一物。即說偈曰．海湛空澄雪月光．此中凡聖絕行藏。金剛眼突空花落．大地都歸寂滅場。歸室中．案頭見楞嚴經忽展開．即見汝心汝身．外及山河虛空大地．咸是妙明真心中物。則全經觀境．了然心目。隨命筆述楞嚴懸鏡一卷．燭纔半枝已就。時禪堂方開靜．即喚維那入室．為予讀之．自亦如聞夢語也。(皇上四見．聖母五見．達觀禪師一見。)

　　徵觀天下名山多矣．僅頒十五藏．首頒四邊境四部．邊境中．又首頒東海牢山．因憨祖創居之故。妙峯師．初進香普陀．後去五臺．居蘆芽．則普陀蘆芽之頒．並以妙師故。牢山蘆芽非大名山而得首頒新藏者雖皇上之勅．實聖母之意惓惓在臺山祈嗣之功也。憨祖自別妙峯．所稱法門深契．無如達觀．積歲相思．千里命駕．覿面鍼鋒．此日相對。藉非兼程追及．那免興盡空回。牢山一見．誼足千古矣。憨祖外紀有云．一切是幻．人人曉得．須有主張幻的作用．方不為幻轉。在海印時．偶想盧祖夜半人來砍頭公案．便欲學其定力．每夜開門習觀想．假若有人來要借頭．便歡喜捨之。今夜然．明夜亦然．久久覺有定見力在。忽一夜報盜入．予曰．第呼來．明燭正坐．無怖怯心。其人及門乃匍匐不敢入．一長大漢也。予呼謂．此間無所有．命取庫中二百錢與之。若先無主張．便惶遽不可知也。又一夕坐．入身世俱空．海印發光．山河震動境界．得相應慧。有頃悟入楞嚴著緊處．恍然在目．急點燭書之．手腕不及停．盡五鼓漏．而楞嚴懸鏡已竟矣。侍者出候．見殘燭在案訝之。嗟乎．凡此並光明藏中事．非可著意揣求。後段事義一符．而辭筆雙妙．並讀之．可悟道．兼可悟文。要識所紀兩則．乃是盧祖作我．非我作盧祖。楞嚴印我．非我印楞嚴也。慎錄之意．如此。

　　十五年丁亥●

　　予四十二歲．是年修造殿宇．始開堂為眾說戒。自是．四方衲子日益至．為居士說心經直說。秋八月胡中丞．請告歸田．乃攜其親之子．送出家為侍者．命名福善。(胡中丞三見．福善一見。中丞即前平陽太守順庵。)

　　徵於憨祖東遊時．得遇書記侍者善公知微。既於淨慈宗鏡堂．晨夕晤對．相與同玄津。師佐方丈筆硯事．卒成東遊集。憨祖一時高足．無出知微師右者。患難險阻無在不從．全集紀錄．並出其手。其親胡公順庵．東萊人．因故里夙緣．送之出家牢山海印寺。後付居五乳方丈．主匡山法雲寺．七旬坐脫。

　　十六年戊子●

　　予四十三歲．時學人讀予懸鏡．請曰．此經觀心具明．第未全消文字恐後學不易入。願字字消歸觀心．則莫大之法施也。予始創意述通議．已立大旨然猶未屬稾。

　　十七年己丑●

　　予四十四歲．是年閱藏．為眾說法華經．起信論。予自別五臺．有省親之心．但恐落世諦也。姑自驗之．一夕．靜坐中．偶有偈曰．煙波日日浸寒空．魚鳥同遊一鏡中。昨夜忽沈天外月．孤明應自混驪龍。乃疾呼侍者曰．吾今得歸故鄉．見二老矣。先是．為報恩寺．乞請大藏經一部．冬十月．至京請藏．上即命送之．齎行．十一月至龍江．本寺寶塔．連日放光。及迎經之日．塔光如橋．北向．迎經僧．自光中行。及安經．建道場．光相日日不絕。瞻視者．日萬餘人．以為希有之瑞。時老母聞予至．先遣人候問何日到家。予曰．我為朝廷事來．非為家也。若老母能相見歡然如未別時．止可信宿．否則我不歸矣。老母聞之曰．再生相見．歡喜不了．那更有悲。一面即可．況兩宿耶。及予歸．老母相見．欣然絕倒．予大以為異。及夜坐．族中長者．問予從船來陸來。老母應聲曰．何問從船來陸來。問者曰．從何處來。老母曰．從空中來。予驚曰．怪得當時老婆子能捨我也。因問母曰．別後想我否。曰．安得不想。予曰．母何以自遣。母曰．始而不知．既知爾在五臺．因問師家．五臺在何處。曰．在北斗之下．即令郎住處也。我自此夜拜北斗．稱菩薩名．則不復想矣。如謂爾死．則不拜．亦絕想矣．今見爾．乃化身來也。予明日祭祖塋．為二親卜葬穴。及得之．時老父已八十．予戲曰．今日活埋老子．省得他日又來也．予把钁斫地。老母奪之曰．老婆婆自埋．又何煩人．連斫數十下。三日告別．老母歡然如故．未嘗蹙眉．予始知老母非尋常也。即墨．有黃生納善．字子光者．乃今大司馬黃公之弟也。初予至海上．時年十九歲．即歸依請益。授以楞嚴．二月成誦。從此齋素．雖父母責之．不異其心。切志參究．脅不至席。時予南歸．光私念曰．吾生邊地．長劫不聞三寶名．今幸遇大善知識．為不請友．倘不回．吾輩失依怙矣。乃對觀音大士．破臂皮．燃燈供養．求大士保予早歸。自是．火瘡發痛．日夜危坐．持觀音大士名號．三月乃瘉。瘉時．見瘡痕結一大士像．眉目身衣．宛然如畫．即其母妻．亦未知也。恆求出家．予絕不聽。乃曰．弟子打箇觔斗來．師又何止我乎。是知蔑戾車地．未嘗斷佛種也。初予以重修本寺志．居臺山．事已有機．但以動費數十萬計．未易言．故待時於海上。至是．機將熟．乃借送大藏因緣回南都．具將本寺始末．回．復命．具奏聖母且云．工大費鉅．難輕舉．願乞聖母日減膳饈百兩．積之三年．事可舉．十年．工可成。聖情大悅．即命於是年十二月儲積始。(聖母六見．父三見．母九見。即墨大司馬黃公弟．黃子光納善．一見。)

　　徵按譜．憨祖自二十六歲北遊．至四十四歲南還．見二親．閱歷一十八年矣。臺山了悟．祈儲成功．牢山行化．海印現剎．奏勅齎藏．致塔放光．瞻禮傾城．寺房動色。更復二親無恙．族屬不孤．祖墓猶存．卜葬自斫．世出世間．心空及第而歸者．幾人。彼衣錦還故鄉者．即帝王將相．何足羨乎。又況龐婆出相．臺姥現奇．大家團圝．說無生話．一問一答．一來一去．無非可涕可笑之情狀．抑不解為恩為怨之何似也。噫嘻．一大捏怪也已。黃子光．何許人．燃臂懷師．瘡痕像佛．黃梅夙誓．觔斗再來．載閱歲而坐脫矣。噫嘻．又非一小捏怪也已矣。此譜所云．上即命送．復命具奏．並稱聖母．非關皇上。後來儲積之命．當罹難時．以請皇上查內支籍而廢。曹溪緣就．報恩緣不就．豈以彼易此哉。光中送經．早慰出家本寺一生願力矣。

　　十八年庚寅●

　　予四十五歲．是年春．書法華經．為報聖母。時有欲謀道場者．乃構方外黃冠．假稱占彼道院．聚集多人．訟於撫院。時開府李公．先具悉其事．痛恨之．乃送萊州府．窮治其狀。予親聽理．力救之。彼無賴數百人．作鬨於府城有匡人之圍。時有隨侍二人．予斥之他往．乃獨徐行。其中為首一人．持刃鼓舞予前．欲見殺。予笑視之曰．爾殺人．何以自處。其人氣索．即收刀．圍行城外二里許。將分路．狂眾疑彼為首者．有利於予．即欲毆之。予默計．彼眾一鼓．其人危矣．柰何．乃躊躕。將別即拉狂者同至寓處．閉門解衣．磅礴．談笑自若．取瓜果共噉之。時滿市喧云．方士殺僧矣。太守聞之．即遣多役併捕之．彼眾惶懼．皆叩首求解免。予曰．爾勿懼．第聽予言何如耳。及至．太守問曰．狂徒殺僧耶。予曰．未也．來捕時．僧方與彼為首者同食瓜果耳。守曰．何以作鬨。予曰．市喧耳。太守欲枷彼。予曰．將欲散之．枷則固拘之也。太守悟．乃令地方盡驅之．狂眾不三日盡行解散．由是此事遂以寧。是年作觀老莊影響論。(聖母七見．開府李公．萊州太守．各一見。)

　　徵觀此處鬬爭事．步步兵法．步步禪機。若爾．天下無難處之事．無難御之人矣．觀老莊影響論．八篇中．惟論心法一篇．於行墨為短．於三教為該．附錄以存大槩。論心法云．余幼師孔．不知孔．師老．不知老．退而入於深山大澤．習靜以觀心焉。由是而知三界唯心．萬法唯識。既唯心識觀．則一切形．心之影也一切聲．心之響也。是則一切聖人．乃影之端者．一切言教．乃響之順者。由萬法唯心所現．故治世語言．資生業等．皆順正法。以心外無法．故法法皆真。迷者執之而不妙．若悟自心．則法無不妙．心法俱妙．唯聖者能之。憨祖作此八論時．恰與道士解難．豈亦和合三教之寓言乎．宜道士之無怨也。

　　十九年辛卯●

　　予四十六歲．是年．聖母造檀香毗盧佛像．建大殿成。秋．門人黃子光．坐脫。(聖母八見．黃子光再見。)

　　徵謂．深許子光．特筆呼應己丑事．亦春秋書法。

　　二十年壬辰●

　　予四十七歲．秋七月．至京訪達觀師於上方。晉時有琬公．慮三災壞劫無佛法．乃刻石經藏石室。其塔院．為僧所賣．師贖之．思予來作記。予適至．師大喜．及見．即同過石經山．乃為作琬公塔院記．及重藏舍利記．并前所作有海印稾。時與達師相對．盤桓四十晝夜．為生平之奇。(達觀師再見。)

　　徵按房山縣．有石經洞隋時靜琬法師．鑿石為板．刻經一藏．貯於洞．以石門閉之．累代皆有碑刻。自達師經理後．有都城石鐙庵僧自南．募資續刻．時在萬曆戊午．徵以明經應試在都．力襄其事。又聞之五乳侍者云．壬辰．兩師遇於都門西郊園中相對兀坐．四十晝夜．目不交睫．計修明代傳燈錄．因約往濬曹溪．以開法脈云云。茲止云生平之奇．而不詳．或此未足奇．更有奇特。

　　二十一年癸巳●

　　予四十八歲．是年．山東大饑．餓死者載道。山中所儲齋供．盡分賑近山之民．不足．又乘便舟至遼東．糴豆數百石以濟之。由是邊山四社之民．無一餓死者。

　　徵讀至此．太息草草了卻牢山海印因緣。然前後一十二年之間．化行濟普．已在不可思議功德中。

　　二十二年甲午●

　　予四十九歲．春三月．山東開府崐崖鄭公．入山見訪問法．為說方便語。冬十月．入賀聖節．至京留過歲．請說戒於慈壽寺。時予以修本寺因緣．知聖母儲已厚．乃請舉事。時上以倭犯朝鮮．方議往討．姑徐之．乃寢。(聖母九見．皇上五見．鄭開府崐崖．一見。)

　　徵按入賀聖節者冬至節賀聖母非賀皇上後特以上字別之。聖母請說戒慈壽寺．了前己卯京都建大慈壽寺．完一案。修報恩本寺因緣．聖母儲已厚．事幾成而緣寢不就．了從前北遊本心．興復本寺一案。春秋．先經起義．後經終事筆法也。非為修寺．不入賀留京。非三年往來留京．不涉議犯患也。聞之當日宗鏡堂侍者云．聖母請說戒時．禮賜綦隆．慈壽寺．亦稱上方兜率院．方丈布地．無非氈錦。供佛果饌．悉四方珍物。方丈所需服食器具．遣大司禮官．晨夕繹絡於途．觀者每如堵牆。勳戚內監．供獻不可勝算。兒童隨喜．無不沾溉。所賜內庫錢糧．分毫不受．僅以五十三參禪人行鉢。一日鉢皆空還．而金錢布粟．已填笥溢廩。日繞數千眾．無不饜飫香積。是年臘八日．聖母特命近侍陳儒．賜毗盧帽．織錦紫伽黎．誌公鞋．及內衣．上下悉大羢．憨祖悉謝不受．三賜乃受．受仍不服。時達觀大師住石經山．啟石室．佛座下．得函．貯佛舍利無數。聖母聞之．亦命近侍．致齋供．賜紫伽黎．大供舍利三日．重藏石窟。達師有辭賜讓憨公表。偈云．三十年來江海遊．尋常片衲度春秋。自慚貧骨難披紫．轉施高人福更優。蓋因憨祖時尚在京不服故．達師亦不受．欲併歸憨祖令服之．故云福更優也。賜衣之日．聖母命內侍傳旨．欲延入宮．面請法名。師知非上意．力謝．以祖宗制．僧不入宮．乃遣內侍繪像命名以進。聖母懸像內殿．令上侍立．拜受法名。上事聖母至孝．此日未免色動。聖母法諱在譜後．法派．德大福深廣．四十字中．用第二大字其諱字．當命名進宮時．侍者絕不得聞。但從此避忌大字一輩．法屬悉從福字輩始。是時聖母修寺儲厚．勝因一閒耳。使查內支籍時．所儲入手．無以自解．安得免難。幸而事寢．不涉施資。謝恩言旋．罹難無恙。因思當日鉢銘輕萬鍾之具．衲銘輕天下之具．於茲大驗．豈虛語哉。

　　○以上了牢山．慈壽．志興本寺．三公案。

　　二十三年乙未●

　　予五十歲．春二月．予從京師回海上．即罹難。初為欽頒藏經．遣內使回送之。先是．上素惡內使．以佛事請用太煩其一至東海時．內庭偶以他故觸聖怒．將及聖母左右．大臣危之。適內權貴有忌送經使者．欲死之．因乘之發難．遂假前方士流言．令東廠役．扮道士．擊登聞鼓以進。上覽之．大怒．下逮．以有送經因緣故．併及之。予聞報．乃會眾曰．佛為一眾生．不捨三途。此東海．乃蔑戾車地．素不聞有三寶名．今予教化十二年．三歲赤子．皆知念佛。至若捨邪歸正者．連鄉比戶也。予願足矣．死復何憾。第以重修本寺志未酬．可痛心耳。及離即墨．城中士民老少．涕泣而送．足見人心之感化也。及至京師．奉旨下鎮撫司．打問時．執事者．先受風旨．欲盡招．追向聖母所出諸名山施資．則不下數十萬計。苦刑考訊之下．予曰．某愧為僧．無以報國恩．今安惜一死．以傷皇上之大孝乎。即曲意妄招網利．奉上意以損綱常．殊非臣子所以愛君之心也．其如青史何。以死力抵之．止招前眾布施七百餘金．願請上查內支籍。及查．前代賑之外．果無稽．上意遂解．由是母子如初。及擬蒙聖恩矜察．坐以私創寺院．遣戍雷州。於是年三月下獄時．京城諸剎．皆為誦經禮懺保護。其衲子中．有燃香煉臂持呪．以加護之者。安肅鄭大司馬範溪公子．在金吾．素未相識．特設燕．會在朝縉紳請救．以至涕泣．訴其無妄．無不為法門惜者．乃見一時人心為法之如此。在獄八閱月．供饋者．唯侍者福善一人。冬十月．發遣南行．朝士大夫．多褻服策蹇相送以津濟者。出都日．侍者福善．同衲子二三人隨行。十一月至南京．江上別老母．作母子銘．攜孤姪可久往。初與達觀師過石經山因思禪門寥落．謂曹溪源也．必源頭壅閼．乃志同往以濬之。以予事未果．達師先往．候予匡山。予被難時．師正居天池．聞報．大驚曰．憨師已矣．則曹溪之願未了也。師遂先至曹溪．然後至京相報。竟奔走往．回至聊城．聞予將出．遂回金陵以待。予至．則相別於江上旅泊庵中．師意欲力為白其枉。予曰．君父之命．臣子之事．無異也．況定業乎．師幸勿言。臨歧把臂曰．在天池聞師難．即對佛許誦法華經百部．以保無虞．我之心．師之舌也。予唯唯謝別．師為作逐客說以送之。(聖母十見．皇上六見．鄭大司馬範溪公子金吾．一見．福善侍者再見．老母十見．達觀師三見。)

　　徵按乙未之年．皇太子生十四歲矣．而儲位未定．廷議紛然。聖母意在泰昌．議主立長。皇上意在福王．議主立貴。內廷近侍．左袒鄭貴妃者．什九．外廷權貴．因之附和．幾搖國本。於是調停其間者．主三王並封之說。而挺持．如張相國洪陽位．王相國家屏．鄒給諫南皋元標．高儀部景逸攀龍者．不過數人。時泰昌復多疾恙．東宮儲貳．未眷皇心．正在屼嵲觭角之際。識者．謂．臺山祈嗣．慈壽保嗣．以出世人．干係國祚大事．甚為憨祖危之。初緣一在武當．一在五臺．故聖母終為臺山．皇上終為武當。內外奸人．窺伺皇上一時喜怒．遂令東廠役．假扮道士．影響借釁．以傾和尚披枝去本之勢．此日真成燎原．卻與牢山道士全沒交涉。惟道士沒影響．知宮庭大水火矣。憨祖初以臺山祈嗣得嗣因緣．有聞於內．已成禍胎。因避名．越半歲．即隱去而免。茲以報恩儲積因緣．不忘京師．往來低回．幾三載．而建儲之大關目．大是非．波累及之。且當日請聖母日減膳饈百兩．三年儲積之說．大不便於內官．隙既易生。況祖制母后不得干與朝政．宜一時中外之藉端排構也。昔二祖順受非法．識真者謂之償債．此其為償債也．不綦大乎。獄辭．只奉上意．以損綱常．殊非臣子愛君之心一語．重於九鼎。綱常二字．豈徒為施資而發哉。海印寺．命名．請自聖母令旨．未請皇上聖旨．故致坐以私創之罪。此不云毀寺．作達師塔銘序．直云毀其寺。嗟乎．刑官之擬律．則過矣．於孝思當何如也。此番載別母事．不復繁辭．到底是婆拋子．只至南京江上別老母八字．便了事親一大公案母子銘序則詳．附之。

　　○清因弘法致難．上干聖天子怒．聲若雷霆．私念老母．聞之必驚絕矣。乃蒙恩宥以不死．遣戍雷陽．道經故鄉．迎老母於江上一見．歡喜談笑．音聲清亮．胷中略無纖毫滯念。因問．老母聞兒死生之際．豈不憂乎。母曰．死生分定耳．我尚不憂．何憂於汝。但人言參差．於事無決定見為疑念耳。相與侍坐達旦．即作永訣。老母囑曰．汝善以道自愛．無為我憂．今亦與汝長別矣。欣然就道．了不相顧。予因感天下之為母有如此者．豈不頓盡死生之情乎。乃為之銘曰．母子之情．磁石引鍼。天然妙性．本自圓成。我見我母．如木出火。木已被焚．火元無我。生而不戀．死若不知。始見我身．是石女兒。

　　○附圜中讀圓覺經．四相章云．鐘鼓鈴鑼不斷聲．聲聲日夜說無生。可憐醉夢傷生者．鏡裏相看涕淚傾。(我相)。突兀巑岏聳鐵城．刀林劍樹冷如冰。誰知火向冰山發．燒盡冰山火不生。(人相)。鐵門緊閉杏難開．關鎖重重亦苦哉。可怪呻吟長夜客．不知因甚此中來。(眾生相)。一條血棒太無情．觸著須教斷死生。痛到徹心酸鼻處。方知王法甚分明。(壽者相)。

　　○出圜中．過長安市．四首云．長安風月古今同．紫陌紅塵路不窮。最是喚人親切處．一聲雞唱五更鐘。體若虛空自等閒．纖塵不隔萬重山。可憐白日青天客兩眼睜睜歎路艱。飄風驟雨一時來．無限行人眼不開。忽爾雨收雲散盡．太虛元自絕塵埃。空裏乾城野馬人．目前彷彿似煙村。直須走入城中看．聲色元來不是真。

　　○是歲起曹溪因緣。


大藏經補編第 14 冊 No. 85 憨山大師年譜疏註


憨山老人年譜自敘實錄疏(卷下)

　　二十四年丙申●

　　予五十一歲．春正月．過文江訪鄒給諫。廬陵大行王性海．禮予於江上．請註楞伽。二月度大庾嶺．至嶺頭．觀慧明奪袈裟處．以詩弔之。有翻思昔日宵行客．何似今朝度嶺心之句。因見行人汗血．乃囑一行者．立捨茶庵於嶺頭。見路崎嶇難行．令道者勸修之．不數年為坦途。至韶陽．入山禮祖。飲曹溪水．偈曰．曹溪滴水自靈源．流入滄溟浪拍天。多少魚龍從變化．源頭一脈尚泠然。見祖庭凋敝不堪言．遂淒然而去。抵五羊．囚服見大將軍．將軍為釋縛．款齋食．寓海珠寺。時大參周鼎石公．講陽明之學．率門生數十人過訪。坐間．周公舉通乎晝夜之道而知．發問頭。比眾中有一稱老道長者．答云人人知覺．日間應事時是如此知．夜間做夢時亦是此知．故曰通乎晝夜之道而知。周公曰．大家都是這等說．我心中未必然。乃問予曰．老禪師．請見教。予曰．此語出何典。公曰．易之繫辭．連念數句。予曰．此聖人指示人．要悟不屬死生的一著。周公擊節曰．直是老禪師指示得親切。眾皆罔然．再問．周公曰．死生者．晝夜之道也．通晝夜．則不屬晝夜耳。一座歎服。先是．諸護法者．以書通制府大司馬陳公．遣郵符津濟之。三月十日抵雷州．著伍．寓城西之古寺。夏四月一日．即開手註楞伽經。時歲大饑．疫癘橫發．經年不雨．死傷不可言。予如坐屍陀林中．以法力加持．宴如也。時旱．井水枯竭．唯善侍者相從．每夜半．候得水一罐．以充一日．餓夫視之．得一滴．如天甘露也。城之內外．積骸暴露。秋七月．予與孝廉柯時復．勸眾收拾埋掩骴骼．以萬計。乃作濟度道場．天即大雨．平地水三尺．自此厲氣解。八月．鎮府檄還五羊．寓演武場．時往來作從軍詩二十首。初過電白之苦藤．嶺道之門戶也．乃作銘．建捨茶庵。豫章丁大參右武．以誣謫廣海．至．素相慕．遂莫逆。(文江鄒給諫．廬陵王大行性海．大將軍．無姓．大參周鼎石．制府大司馬陳公．孝廉柯時復．丁大參右武．各一見。善侍者．即福善．三見。鄒給諫．名元標．號南皋．江西吉水人．萬曆丁丑第進士。即廷論張相居正．奪情．謫戍七年．起補吏科．歷左都御史。周鼎石．即後海門．名汝登．字繼元．浙江嵊縣人。陳公．名大科．字思進．揚州人。)

　　徵觀憨祖前未上臺山．先入少林禮初祖。此未抵雷州．先入曹溪禮六祖。法緣是主．世緣是客。法緣無大．一往參祖註經。法緣無小．到處捨茶掩骼。

　　二十五年丁酉●

　　予五十二歲．春正月．時會城死傷多．骸骨暴露．予因令人收拾埋掩．亦數千計．乃建普濟道場七晝夜．丁右武．身為之佐。先是．粵人不知佛．自此翕然知歸。夏四月．楞伽筆記成．因諸子有歸依者．未入佛理．故著中庸直指以發之。初上下見予為罪僧．甚易之。時制臺大司馬．如岡陳公．法極嚴．無敢私詣者。先因有談者．予未往見．即遣人候之甚勤。是年九月．同右武往詣之．及門．役報．止之。及回．是晚親往拜予於舟中．攜茶食．坐談．漏三下．人皆驚異。後對諸當道．極稱之．曰．僧中麟鳳也．即諭三司往拜之。自是．嶺南皆知僧為重矣。(丁右武．如岡陳公．皆再見。)

　　徵錄憨祖外紀有云．初來謁某總府．持謁庭下．移時不命起去。心解得．應自呼名稟見耶．顧不能出諸口．如千鈞重．無可柰何．時奮自稱名某稟見．乃得起去。明日參謁．復然竟一歲不少假借。旁謂．武人何知破常格待知識也。最後．約同謁撫院日．總府備一舟．裝齋飯果品如賓席．邀請過舟．作禮揖上坐．曰．非我不能假借公．知公有傲骨．聊以相成也．歡談促膝以別。乃歎宰官中．大有深心人在．何問武弁耶。徵疑此事．在陳制臺如岡公折節前則異．在如岡右武時．猶是武弁情態也。聞當日在行伍．名蔡德清．蓄髮．留長髯．便中戴東坡巾。自五十歲遣戍日始．至六十九歲．始對聖母靈主披剃．去髯髮．返僧服。又外紀有云．在嶺南時．人情未熟．崖岸在．不能使人狎．無可親者。有小孩兒欲近之．輒畏我去。一日．學獅子調兒法．勉自倒身昵狎之．與之果蓏．日狎一日．遂不我畏．自此人不我避忌．日來親也。徵知此至人孩世之思．自得力老子來。所謂天下皆嬰兒．我亦與之為嬰兒也。而吾儒仁愛我佛慈悲．亦不離此。

　　二十六年戊戌●

　　予五十三歲．春正月時侍御友軒樊公．以建儲持議．謫雷陽。初訪予於五羊．予校楞伽稿．公問予．雷陽風景何如．予拈經卷示之曰．此雷陽風景也。公歎異．即為疏募刻之。海門周公．任粵臬鹽道時．問道往來因攝南韶．囑修曹溪志。粵士子．向不知佛．適周公闡陽明之學．及集諸子問道於予．有龍生璋者．聞予議論．心異之。歸謂其友王生安舜．馮生昌曆．曰．北來禪師．說法甚奇。二子俱來請益．予開示以向上事．諦信不疑．切志參究。二生素有德業者．相率歸依法門者日益眾．自是始知有佛法僧矣。此後法化大開．三生之力也。每憶達師許經之願．酬之未便也。其夏．始構禪室於壘壁間．將擬大慧冠巾說法．乃集遠方舊依弟子．性融．如乾等．法性菩提樹下弟子．通岸．超逸等．數十人．誦法華經．為眾說之至現寶塔品．忽悟佛意．要指娑婆人人目前即華藏也。然須三變者．特為劣根．漸示一斑耳．遂著法華擊節。右武性急烈．負慷慨．知敬僧．而不知佛法。將歸．予送之舟中．重下鉗錘．公翻然大悟．乃字之曰覺非居士示之以銘．及作澄心銘以警之。(侍御樊友軒．一見。周海門即前鼎石．再見。龍生璋．王生安舜．馮生昌曆．弟子性融．如乾．通岸．超逸．各一見。達師四見。丁右武三見。)

　　徵知．祈儲．得儲．建儲．爭儲．同一罪案．同一心事。故特為樊公遠謫．拈出雷陽風景．並有一往深情在也。忽言．每憶達師許經之願者．不忘許誦法華百部時心。因之為雷陽說法．著法華擊節緣起也。外紀有云．教眼．宗眼．原無二眼。永明師．提宗．全摭教語印入．恐人一向無義路邊錯下腳也。若不得教眼．便落邪見。我註金剛．法華．楞伽．楞嚴．等經．盡從情識不到處．沒義路邊迸出者拈取。卻以教印宗．學者當自得之。

　　○徵念憨祖成就及門．痛下鉗錘．因病發藥．翻然使覺．如丁右武者．指不一再屈。蓋追隨雖眾．浮慕為多。備觀譜中屬意話頭．可燭照而數計也。澄心銘云．真性湛淵．如澄止水。憎愛擊之．煩惱浪起。起之不休．自性渾濁。煩惱無明．愈增不覺。以我取彼．如泥入水。以彼動我．如膏益火。彼亂我真．亂實我生。我若不生．劫燒成冰。是故至人．先空我相。我相若空．彼從何障。忘我之功．在乎堅忍。習氣纔發．忽然猛省。省處即覺．一念回光。埽蹤絕迹．當下清涼。清涼寂靜．挺然獨立。恬澹怡神．物無與敵。

　　○後成曹溪通志四卷．陳制府大科．楊少宰起元．周大參汝登．候都督繼高．並有序跋。

　　二十七年己亥●

　　予五十四歲．春．刻楞伽筆記成．為眾講一過．乃印百餘部．徧致海內法門知識．并護法宰官．且令知予處患難中．未忘佛事。抑恐死而無聞．將託言以見志．冀垂不朽耳。有不見諒者．以予為妄。粵俗固好殺．遇中元．皆殺牲祭先．至時．市積牲如積薪．甚慘也。予因作盂蘭盆會．講孝衡鈔．勸是日齋僧．放生．用蔬祭．從者甚眾。自後．凡喪祭大事．父母壽日．或祈禳．或拜懺．放生齋素。未幾．則放生會．在在有之．而為佛法轉化之一機也。時惠州少宰．復所楊公．往與予有法門深契久．以憂歸。今秋乃訪之．至之日．公已卒於瑩所．詰朝將入山．公靈已至城矣。予即往視殮．為求棺槨．以周旋之。值潮陽道觀察任公．陪直指於惠陽．請遊西湖。登東坡白鶴峯．而歸．有歌一首歸．即欲掩關卻埽矣。(惠州少宰復所楊公．朝陽道觀察任公．各一見。楊公．名起元．任公．名可容。)

　　徵按惠州西湖．杭州西湖．東坡兩遺勝槩．憨祖兩作勝緣。徵獨得於杭湖．躬遇放生勝會耳。又按復所楊公．為憨祖作曹溪通志敘．法契甚深．來謁已久。往訪之日．恰值靈至．周旋法緣．亦非偶爾。

　　二十八年庚子●

　　予五十五歲．時榷使初出．地方震蕩．加以倭警．人心惶惶．予即散諸弟子．閉關絕迹．深以避之。粵人素苦閩海之白艚運米．恐騰貴也．時以為亂。新軍門．閩人也．公子舟次海上．適大將軍請告將行．稅使正畜意侵之．偶有白艚數隻．即藉口以大將軍為公子資行也．嗾市民．遂大鬨。頃刻．聚數千人．投磚石．打公子舟．幾破．圍帥府．持戈相向．甚急時三司府縣．皆赴端州行節禮．會城無一正官．卒無解救者．勢變在呼吸也大將軍危之．無已．乃令中軍詣關前求解．予甚不可．曰．無神術也。中軍跪泣曰．師即不念兵主．獨不念地方生靈乎。予聞之．惕然．無柰．遂破關往詣稅使者．從容勸化．開曉其意。使者聞予言．果悟．乃令自行招安．以散亂民。時予先往．大言於眾曰．諸君今所欲．食賤米耳．今犯大法．當取死．即有賤米．誰食之耶。眾聞之．愕然．頃令至．帥府圍即解．會城遂以寧。父老感予．欲尸祝之。時三司．正在軍門飯．聞報民作亂．皆投筯而起．及回．業已安堵．然皆知予之意也。時觀察任公聞之．乃以書報予曰．憨師不出．其．如地方何。憨師既出．其如憨師何。予亦自知．此後無寧日矣。秋七月．南韶觀察惺存祝公．延予入曹溪．予乘興．遂入山．為六祖奴郎矣。時新制臺戴公．知予安亂民．深德之．意欲一見．諭大將軍將予往。詣之．及見．禮遇甚優．即留款齋。因辭往曹溪．公遂願為護法。且令有事即白．予始得安心焉。(大將軍．無姓．再見。稅使者．一見。觀察任公．再見。南韶觀祭惺存祝公．新制臺戴公．各一見。祝公．名以豳海寧人．歷應天府尹。戴公名燿。)

　　徵疑此大將軍．在譜兩見．無姓號．豈僅知禮名僧．而不知於地方行威信．故一激幾成大變．不得不藉仗善知識引手耶。片言悟稅使．散亂民．昔日釋縛款齋之禮．一何相報之綦重。此日排難解紛之道．一何彈指而入神。後來當事聞風興起．曹溪於是乎放光矣。

　　二十九年辛丑●

　　予五十六歲．春正月．見四方流棍．集於山門．開張屠沽．穢汙之甚．積弊百餘年矣。墳墓率占祖山．僧產多侵之。且勾合外棍挾騙．寺僧無敢正視者。予歎曰．此心腹之疾也．苟不去．則六祖道場．終將化為狐窟．卒莫可救矣。柰何．無法處也．予縱居此何為哉。熟慮之．無已．乃往白制臺戴公。公曰．無難也．予試為師力行之。即下令本縣坐守．限三日內．盡行驅逐．不留一人。鋪店盡拆．不存片瓦。自此．曹溪山門積垢．一旦如洗。公因留予齋．坐談間．公曰．六祖腥膻．予為師洗之矣。目前地方生靈塗炭．大菩薩．有何慈悲以救之乎。予曰何謂也。公曰．珠船千艘．率皆海上巨盜．今以欽採．資之以勢．罷採之日．不歸．橫行海上．劫掠無已．法不能禁．此其一也。地方開礦．採役暴橫．掘人之墓．破人之產．在在百姓受其毒害．甚於劫掠．由是民無安枕矣．為之柰何。予曰．此未易言也．姑徐圖之。採使者李公．頗有信心．是年秋．至曹溪進香於六祖．留山中數日．聞法甚喜。予因勸為重興祖庭之布金檀越．慨然力荷之。徐密啟之曰．開採為害於地方．甚矣．非聖天子意也。採船．急設約束期．往來過限以罪。礦罷開採．盡撤其差役．第令所司歲額助解進．秋毫無擾於民．可乎採使唯唯力行之。由是山海地方．一旦遂以寧。公深感之．以書謝予曰．而今乃知佛祖慈悲之廣大也以此．護法之心益切。予因是．得以安心曹溪．開闢祖庭．改風水道路．選僧授戒．立義學．作養沙彌．設庫司．清規．查租課．贖僧產．歸侵占．一歲之間．百廢具舉(制臺戴公．再見。採使者李公．一見。)

　　徵讀夢遊集．示珊公云．初丙申春二月．度嶺．至曹溪謁六祖．叢林凋敝．香燈零落．有僧海月珊為監寺。丁酉．魔風競撓．道場破壞．僧徒無依．珊公來謁於五羊．請入山授戒法。庚子冬．應請．至山。便言．予非祖師攝受．不能至曹溪．曹溪非予來．不能有叢林中興之功德。今日非純誠．難以取究竟。始終總是一大事因緣．實非偶然云云。又示立義學緣起云．庚子歲．當道延予料理曹溪時．舊規百廢．遂選諸沙彌．設義學．延賓師以教習威儀．誦讀內外經書。稍知信向．則披剃．立禪堂．使就清規．受戒法．晝夜禮誦。予苦心十年．差有可觀。後丙午．赦還南嶽．沙彌輩．悉已成人．並深戀慕．羣請開示。予語．汝輩若錯過今日．不一力做工夫．將來縱向十方世界參訪知識．總是他家活計．此是老人真實訓誨。又外紀云．曹溪沙彌．率皆樵兒牧豎．選其少可教者．令受業經典。更延諸生之有信心者．教以儒門經書．破其俗業．披剃．始從本業。八年．而成就百餘眾。

　　○錢牧齋云．憨大師戍粵五年．乃克住錫曹溪．歸侵田．斥僦舍．屠門酒肆．蔚為寶坊．緇白坌集．攝折互用．大鑑之道．勃焉中興。徵觀此．曹溪一番大時節因緣．的的不可思議。憨祖爾時．即冠巾說法．猶然著伍罪僧耳。況儲議方危．採使四出．山海毒民．劇於近地．時事大非．當事束手。誰知地方機宜之梗．反成塔寺堅固之緣。荷戈束髮之期．偏遘僧俗報施之利。曹溪機緣．得之制臺。海上機緣．得之採使。若非採使進香皈信．安能定海舶開採之亂．結制府護法之心．成曹溪百廢之舉。若非憨祖行力圓滿．安能致採使權要入山．密加款曲．片言排難．大放海涯祖席光明也哉。聖人先天弗違．後天奉時．天為之．亦人為之．是曰天人參焉。

　　三十年壬寅●

　　予五十七歲．是年．重修祖殿．培後龍．改路徑。以屠肆為十方旦過寮．闢神道．移僧居．拓禪堂．創立規制。

　　徵想當日南華一坐具地．僧徒盡為波旬．佛土翻成魔窟。非佛祖冥囑中興．安得於荷戈負戟場中．不待披緇返服．而願力遂成創制。依然盧祖獵隊說法時．非小可因緣也。

　　三十一年癸卯●

　　予五十八歲．冬十一月．達觀禪師．在京師．遭妖書之戹．逮下獄．訊．以為予之故．因此又及之。予心知不免．安心以待。荷聖恩寬之．京院有通行。(達師五見．聖上七見。)

　　徵按．是歲．達師即化於圜中．而譜文不詳顛末。東遊所作達師誌銘．及他紀所載．附錄一二於左。塔銘略云．師諱真可．字達觀．號紫柏。門人稱尊者．重法故也。姓沈氏．其先句曲人．徙居吳江太湖之灘缺師生．五歲不語．一僧過門．摩頂而謂其父曰．此兒出家．當為天人師．言訖忽不見．師遂能語。髫年．性慷慨激烈．婦女無敢近年十七．欲仗劍北遊．至蘇州閶門．天大雨．值虎丘僧明覺．見師少年不羣．心異之．因與同蓋．歸寺飧宿。師夜聞誦八十八佛名經．侵晨．即解腰纏十餘金．請剃髮．禮覺為師．往來三吳間。一日．辭覺去．聞僧誦張拙見道偈．至斷除妄想重增病．趨向真如亦是邪．遂大疑之。每至處．輒書二語於壁間．疑至頭面俱腫。一日齋次．忽悟．頭面立消．自是陵躒諸方。過匡山．窮相宗奧義。一日．行二十里．足痛．師以石砥腳底．至日行二百里．乃止。遊五臺．至京師．參徧融大老．留挂搭．徧參笑巖．暹理．諸知識。見大千潤公．見上堂講公案．以口耳為心印．以帕子為真傳．師歎曰．西來意．固如是耶．遂不入眾。南還．至嘉禾．有密藏道開．南昌人．棄青衿出家．依師為侍者。郡城有楞嚴寺．為長水疏經處．久廢。師與太宰陸五臺公光祖心契．始議恢復．建禪堂五楹。成日．師引錐刺臂血盈盌．書一聯云．若不究心．坐禪徒增業苦。如能護念．呵佛猶益真修。念大藏卷帙重多．致遐方僻陬．有終不聞佛法名字者。欲刻方冊．易為流通．普使見聞．作金剛種子。即有謗者．罪當自代．遂倡緣。時陸太宰．與馮司成夢禎．曾廷尉同亨．瞿冏卿汝稷．鳩工於徑山寂照庵。密藏開公．幻予本公．澹居鎧公．迭董其事。後桐城吳方伯用先．復化城為貯板所。師既刻藏嘉禾．有成議．乃返吳門．省前得度師覺公．已還俗．以醫名乃詐姓名．稱病舟中．延覺診視。覺見師．大驚．師即涕泣．勸之剃髮。覺慚感．還執弟子禮時吳江．沈周二氏．曲阿．賀孫．金沙．于王諸氏．聚族歸禮。師於于園．書法華經．報二親。聞妙峯師建鐵塔於蘆芽．乃送經安置塔中。訪予於東海．時予以謝恩．入長安．師攜開公至膠西．值秋水泛漲．眾度必不能渡．師解衣先涉．水及肩．疾呼眾前既渡．曰．死生關頭．須直過為得耳。予在長安．從于君玉．聞師東行．亟促裝．日夜兼程．亦犯橫流．趕至即墨．師已出山。一見．大歡．復還山．留旬日．遂許生平矣。師返都門．復潭柘古剎。乃由三晉．歷關中．踐棧道．至蜀．遊峨眉．禮普賢大士。順流下瞿塘．過荊襄．登太和．至匡廬．過安慶．遊皖公山．馬祖庵。阮居士自華．求度．遂薙髮於山中．名曰法鎧．是為澹居。師復北遊．至石經山．復晉琬公塔院．啟石座．得函．貯佛舍利若干．光燭巖壑。聖母聞之．賜紫伽黎．出帑金．重藏。適予聞師西遊．即馳至京．候於上方兜率院。師拉予遊觀石經．遂作記。同出山．居於西郊園中．對談四十晝夜．目不交睫．信為生平至快事。師在潭柘．未禮佛．戒食。一日．客至．誤先舉食．命知事．痛責三十棒．師伏佛前受杖．兩股如墨。乃云．眾生無始習氣．如油入麪．牢不可破。苟折情不痛．未易調服也。乙未．師在匡山．將赴都下救予．聞予將南放．遂待於江滸．會於下關旅泊庵。師執予手．歎曰．公以死荷負大法．古人為法．有程嬰公孫杵臼之心．我何人哉。公不生還．吾不有生日。予慰之再三．瀕行．師囑曰．吾他日．即先公死．後事屬公．遂長別。予度嶺之五年．師以予未歸初服．每歎曰．法門無人矣．若坐視法幢之摧．則紹隆三寶者．當於何處用心耶。老憨不歸．則我出世一大負。礦稅不止．則我救世一大負。傳燈未續．則我慧命一大負。若釋此三負．當不復走王舍城矣。癸卯秋．予在曹溪．飛書囑門人之計偕者．招師入山中。報書．直云．捨此一具貧骨。居無何．忽妖書事發．震動中外。時忌者．乘白簡劾師．師竟以是罹難。先是．上手書金剛般若．偶汗下漬紙．疑當更易．遣曹近侍質師。師以偈進曰．御汗一滴．萬世津梁．無窮法藏．從此放光。上覽之．大悅。章奏逮及．旨云．著審而已。及金吾訊鞫．但以三負事對。在獄．有建言侍御曹公學程．問道．成圜中語錄。時執政欲死師。師聞之曰．世法如此．久住何為。乃索浴罷．端坐說偈而逝。曹公聞之．急趨至．撫之曰．師去得好。師復開目微笑而別。時癸卯十二月十七日．世壽六十有一．法臘四十有奇。噫．師生平行履．疑信相半。即此末後快便一著．上下聞之．無不歎服。徵於憨祖東遊．侍間．所見手著出世大文字．無如雲棲蓮池．徑山達觀．兩塔銘。當世廟神廟間．海內得三大祖師。憨祖於蓮師因緣淺．於達師因緣深。半作達師塔銘．實半作己躬塔銘。所關宮闈建儲同．聲氣犯患同．宗教通會同．孔孟統一同．憨祖一東遊．了結彼此三大公案。在徑山．則示參禪切要．在雲棲．則示念佛切要。集兩師之大成．揭三教於終古．法法圓滿．未有盛於東遊．茶毗達師．憑弔蓮師之日者也。塔銘末云．初諸弟子奉師龕歸徑山．卜於丙辰十一月十九日茶毗．二十三日歸靈骨．塔於大慧塔後文殊臺。予始在行間．聞師訃．即欲親往弔．因循一紀．未遂本懷。頃從南嶽數千里來．無意與期會．而預定祭日．蓋精神感孚．亦奇矣。師後事．予幸目擊．得以稍盡心焉。徵親見．千里祭文．開卷不爽一日．然猶常言．以不能拂面痛哭紫柏為恨．兩師之相知心．具在神通不思議中矣。又記舉火云．性火真空．性空真火．狹路相逢．定沒處躲。恭惟紫柏尊者．達觀大和尚．偶來人世．誤落塵寰。赤力力．脫盡娘生布衫．光爍爍．露出本來面目。荷擔正法．純剛煉就肩頭。徹底為人．生鐵鑄成肝膽。死生路上．直往直來。今事門頭．半開半掩。六十餘年松風水月襟懷．千七百則兔角龜毛柱杖。饒他末後風流．未免藏頭露尾。撇下贓私．誰料落在憨山道人手中．今日特為人天眾前．當場拈出．大眾還見麼。(以火把畫○相云．)柱杖挑開雙徑雲．通身涌出光明藏．珍重諸人著眼看．這回始信無遮障。

　　○徵聞達師罹難時．皇太子初立．福王未就封．有投匿名書於閣部者．題曰．續憂危竑議．言貴妃將危太子。上聞之．怒甚．發卒嚴捕．羅織沈相國鯉．郭宗伯正域．並幾罹難．後磔礉生光以解。又按達師遺事云．師當訊鞫時．大金吾．厲聲問曰．妖書事．汝定知道。師對曰．臣不知。金吾曰．汝緣何不知。師曰．臣凡僧．不知。又問．乃述三負語．絕無他辭。圜中臨化前一日．陸五臺公子澹園公．時在水曹．師與手札云．此間黑暗殊甚．速買琉璃燈七盞進來．以作光明勝事。澹園如命送至．越日．師然燈．几上．端坐說偈曰．一笑由來別有因．那知大塊不容塵。從茲收拾娘生足．鐵橛花開不待春。

　　○又按達師為法忘身之事非一．而創刻方冊．視圜中罹難因緣．尤為可大可久。惟此方冊．廣法運．便參學．隨人隨地．悉可流通。否則．梵本莊嚴．帙繁價重．通僧不通俗．遐方善信．雖聞佛名號．難見法寶隻字矣。自達師開闢勝因．傳播薄海內外．天上天下．佛法中人．無不聞知。嘉興郡中楞嚴寺．有書本經坊常住者。其刻藏緣起．在達師高足密藏公．奉慈聖太后旨．鳩工五臺。而究竟成就．則在徑山寂照化城．及吾郡楞嚴般若堂兩地。當日達師法語．著為令曰．徑山藏板．不得發經．楞嚴發經．不得藏板．似逆慮後來．他郡邑之妄有紛更者。憨祖過嘉郡時．楞嚴堂主茂竹公．延齋於本寺．因請開示。憨祖示語．歷敘楞嚴廢興．亦稱茂公端雅慈忍．而勉以大法．流通無窮不朽之佛事。因於坐間面囑徵云．我與達大師．法門心契．休戚相關．刻藏事．即我事．此未了念也．汝幸勿忘。嗣後移坊私印．紛更數番。自癸亥歲．延江西宗派．白法琮公．住持楞嚴．稍有就緒。而化城僧清隱．復於丙寅丁卯間．捏造變亂之說。賴白公操履方正．經理精詳．不避嫌怨．終難動搖。迄今二十餘年．功在楞嚴．門殿像設．香積種種．圓就不小。而其莫大斡旋．尤在流通方冊．長開人天眼目。九疑李先生．稱白公為紫柏肖子．密藏幹弟．不虛也。即乙酉閏六月．兵燹大亂時．白公坐鎮經坊．鋒刃榜掠．劫之數四．屹然不動。直以頭目髓腦．捍衛竺乾墳典．得完璧如平時．佛力法力僧力．於茲大現奇特。今白公雖自楞嚴．而營泉．而漏澤．而東塔．杖笠所到．靡不鼎新整飭。而經坊一大事因緣．徵當從之始終．無負達憨諸祖遺念也。

　　三十二年甲辰●

　　予五十九歲．春正月．以達師之故．通行至按院．檄予還戍所．遂去曹溪往雷州。因憶達師云．楞嚴說七趣因果．世書無對解者。予曰．春秋乃明明因果之書耳．遂著春秋左氏心法。(達觀師六見。)

　　徵讀上文云．以為予之故．又及之。此云．以達師之故．檄予還戍所。蓋達師磔礉生光事．在危儲時．兩人實一人．兩事實一事．兩難實一難。故一番京院通行．又一番大危疑是非也。而有閒心著書．更不著佛書．偏著孔書．不著他書．偏著春秋左氏心法者．春秋自隱桓以後．如魯衛齊晉．專以妃匹之惑亂．致儲貳之廢立．國祚之衰危。援古況今．殷鑑不遠。言者無罪．聞者足戒。左氏心法．得之孔子．祖師心法．得之佛菩薩．入世出世．義莫大乎春秋也。

　　三十三年乙巳●

　　予六十歲．春三月．渡瓊海．訪東坡桄榔庵．白龍泉．求覺範禪師遺迹．不可得。寓明昌塔院．作春秋左氏心法序。遊石山．作瓊海探奇記．金粟泉記。夜登郡城．索然若無人煙者．唯城西郭．少有生氣。予因謂諸子曰．瓊城將有災．急禳之．人以為妄。及予渡海．方半月．地大震．城東．壁連門陷．城中官舍盡傾塌。明昌塔倒．壓予所居樓盡碎。予行時．郡士夫苦留之．予不肯止．若不行．則予亦為灰粉矣．是時人以為異。因月夜渡海．觀瓊之勝槩．予以為仙都．乃十洲之一云。夏四月．制府檄予回五羊。秋七月．至曹溪．去時．祖殿已拆修造．工未止．歸則完者十之六七。所負工料．將千金．毫無出。予化兩內使施．盡償之．復修五羊青門長春庵．為曹溪廨院．為六祖辦供之所。(制府戴公．三見。兩內使．即前採使李公輩．二見。)

　　徵疑．兩內使．即採使．能效忠聖母者．故得於檄戍重歸．頓施償所負祖殿工料千金．此豈募化所易致哉。內使之施．亦聖母疇昔聲名之緣也。望氣知災．如宣尼商羊知雨．月暈知晴．自是通明人先幾本等事．非為語怪。前乙巳春三月．瓊州城．明昌塔倒．壓所居樓盡碎．而憨師適行．自謂免於灰粉．人以為異。迨後十二年丙辰夏．六月二十八日．嘉興北城椿樹巷．所居堂樓五間．悉倒．徵壓其下．得三巨梁翼而支之。磚瓦大徑尺餘者．著身．如冥器中所用楮物．不知擊痛．絕無傷損。出於聚礫之中．如一泥人．沐浴經時而淨．覺舉動無少別。合城驚怪．以為再生中所希有。是時徵早信佛法．樓傾大震時．舉家咸聞有南無觀世音菩薩一聲．徹空中也。即於七月朔．入徑山．禮雪嶠禪師．述之．雪夷然不以為異。隨於十一月朔．在徑山．得遇憨祖．述之．祖矍然不以為常。因名以福徵．字以梁生．而示之以偈。茲讀譜中瓊城碎樓語．因憶前事。祖以知幾其神．從渡海免灰粉．而人以為異。徵以死生有命．從灰粉中免灰粉．而心時不忘。因感而附識之。

　　三十四年丙午●

　　予六十一歲．春三月．度嶺至南州．候丁右武．謝張相國洪陽公。以予在難時．公居亞相．知予之難始末最詳．相與一時力救之．予心感焉。今公居家．故往謝。公歡然道故．集諸子．款齋於江上之閒雲樓。坐中．公曰．人皆知憨師為大善知識耳．不知大有社稷陰功也。眾聞之．悚然．問公．公言其槩．一座動色．時有詩六首。回過文江．訪鄒給諫．留數日。至章貢．陳貳師將軍．留署中．病期月．有臥病詩十二首．歸曹溪。至秋八月．皇長孫生．有恩赦．凡在戍老疾．及詿誤者．俱聽辯明釋放．予在例。乃往告軍門．准行勘．復之雷州道．勘明應赦．按察司．類造候題．遂開伍。(丁右武．四見。張相國洪陽．一見。鄒給諫．二見。陳貳將軍．一見。皇長孫．一見。洪陽．名位．江西新建人。主泰昌定儲之議．與沈相國鯉．郭宗伯正域．並有大功。)

　　徵按洪陽公所稱．大有社稷陰功．及言其槩．一座動色者．無非祈儲得儲．保儲建儲．以致觸忌犯患．宮闈內外．所不可言之事．故其言若露若諱．卒不得傳。憨祖以此戍始．以此赦終．故大書特書云．秋八月．皇長孫生。照前壬午書．八月皇太子生並春秋特筆之例．是以有春秋左氏心法之著也。皇太子者何．泰昌既立後之追稱也。皇長孫者何．天啟初生時之敘稱也。天啟．亦泰昌才人王氏所生．後諡孝端皇后。蓋兩王才人．相繼毓二帝也。憨祖雖身在恩赦中．義不專為恩赦．筆直綰結臺山祈嗣緣起時。半生大關目．大公案．在皇長孫生四字。是以知年譜前後顛末．悉春秋左氏心法也。

　　三十五年丁未●

　　予六十二歲．春三月．予告回籍．制府檄韶州府．安置曹溪。予住山中時．得為諸弟子說法。予幼讀老子．以文古意幽．苦艱澀．切究其旨．有所得．俗弟子．請為之註．始於壬辰屬意．每參究透徹．方落筆。苟一字有疑而不通者．決不輕放。因此用功十五年．攜於行間．至今方完。(制府戴公．四見。)

　　徵按憨祖外紀云．道德一經註．歷十三年乃脫槀。太上語旨．蓋身試之而後見．未可謂紙上陳言．無真味也。予凡著經．必是凝神入觀．體契佛心．機倪忽自迸出者．方副之紙。若涉思議．即不中用。

　　三十六年戊申●

　　予六十三歲．議修曹溪大殿。春二月．馮元成公．吳中人．任嶺西道。因訪予入山．宿．遂夢大士現身．有感．詰朝入殿禮佛．至三大士前．見兩棟摧朽．驚謂予曰．何不修此。予曰．工大費多．力不及耳。問曰．費幾何。予應以若干。公曰．無難也．吾試為之。歸白制府戴公．公曰．殆哉．見孺子將入井．必匍匐往救之．況佛菩薩處此危地．不動心．非夫也。乃詰所費．即以予言告。公曰．猶未也．即發南韶道往勘估計．且令請予以議之。予往．見公．公慨然欲獨為鼎建。予告曰．若勞公家之費．恐不便．苟依法門故事．庶幾可耳公曰．柰何。予請以募眾為之．公囑嶺西道．為疏十二簿．三司道府．各置一扇．隨意施捨．總會於府．解歸於一．無庸歸僧。如此．則不勞而易集。公從之．不期月而集將千金。予躬往西粵采大木．至端州．制府留修寶月臺．乃別委官采辦。冬．寶月臺成．予作記．材木俱積於端江之滸．次第運之。冬十一月初．安南賊破欽州．戴公請王師遠討．因覈論罷。(嶺西道馮元成．一見。制府戴公．五見。元成．名時可．號文所．華亭人．隆慶辛未進士．歷浙江參政。)

　　徵於宗鏡堂．聞之侍者云．戴制府耀．節鉞粵中九載．山海寇賊數動．得久任無虞者．悉藉憨祖之力。是以効施曹溪．百廢具舉．獨大殿未建．擬用鐵梨木為棟梁．盡從粵西采至地．價已值三千金矣。戴公更一年在任．曹溪事業．成就不思議矣。臨罷之日．留師修寶月堂者．是時安南猺獞破欽州．事已潰敗．上聞．幾被逮矣。師以重名．用幢幡寶蓋．入洞說降之。賊既退．得安輯．全活欽州百萬生靈。戴公乃有請王師問罪之疏．以掩前失事．故僅覈論罷．而得免於逮訊．師所以報戴興復曹溪之功者．亦綦大矣。然而不侈己功．不彰戴失．直以十數字．了制府去官一案．亦春秋為賢者諱之心法．忠厚之至義也。時有奇門指掌一書．為戴公所乞論著。

　　三十七年己酉●

　　予六十四歲．春二月．予自端州運木回．阻風於羚羊峽．遊端溪．有夢遊端溪記。木運至濛江．予即入山．方集眾經營之．時眾中不肖者數僧．遂作孼牴牾之．因鼓眾為亂．如叛民。予見而歎曰．此予重違佛教．乃著相之過也。眾方鼓噪．予獨坐堂上．焚香誦金剛般若．至佛說四見即非四見．忽然大悟．遂著金剛決疑。稾成．眾寂然．比不肖者．不見信予心．乃為奸人誤之．益危懼．遂訟於按院．准行司理。予是時．飄然出山聽理．船居於芙蓉江上者二年．資斧已竭。時別駕項公楚東．抱關於浛江．邀予往。江行．遭風破舟．及至．復大病幾死．公延醫力救之。及回郡．乃臥病於旅邸．將期年。(司理．無姓。別駕項公楚東．名桂芳．嘉興人．各一見。)

　　徵授梓金剛決疑於楞嚴經坊．計四十八牒。不知何以搶攘鼓噪中．片刻便能成稾．洵得心應手．不在文字求也。

　　三十八年庚戌●

　　予六十五歲．是年．船居於江上。秋七月．直指按部至郡．訪及予．時司理聞之。方為理返坐予罪。直指大不然．駁之云．某大有功於六祖者。向所捨為常住計者．今奸僧得利．而返罪之．是謂平等法門乎．復行本道嚴究之。由是本府親詣山中．按僧之所開狀．逐款審之．盡妄言無當也。所誣侵常住八千餘金．予初立常住庫司清規．置有號票。凡一應錢糧收支．有監寺書記．秋毫出入．皆執號票為據．不妄發也。至是．歷年執事僧．當官研覈查算．以號票為準．無分毫及予者。時上下內外．方信予之不妄也．事乃白。當道重怒其僧．予力為解之。再三請予留住山中．時予心已厭倦．故力辭之。以禪堂付弟子懷愚掌之．予即飄然長往。(直指無姓．一見。○禪堂．即寶林堂。)

　　徵疑戴制府方罷．而不肖數僧．輒敢大發難端．此何僧乎．必曹溪舊主僧也。此所誣侵常住者．何錢糧乎．必曹溪舊規．當官收支．當官覈算．積年常住錢糧也。自上臺延憨祖入曹溪．而舊僧不得主．久失侵漁之利．故乘臺憲知交乏人．構司理以翻局。而幾先之哲．杜患已豫．倉猝之孼．肆毒無虞。然兩年船居聽理．轉眼殿材歸虛．此六祖緣事之大慳．幸憨祖長算之善後也。回視曩者請查內支籍冒施無稽之事．難有大小．解惟一法。千僧粥飯場．片席潔白地．禪堂得付．去來自由．曹溪公案從此了．而正未了也。瀕行．勉曹溪諸弟子十首云．千僧和合似靈山．大眾皈依豈等閒。不是曾蒙親囑付．如何得入祖師關。肉身現在即如生．朝暮茶湯出志誠。鐘鼓分明當說法．不須苦口再叮嚀。福田種子要深栽．因果如臨明鏡臺。親到寶山千萬次．這回不可又空回。辛勤作務莫辭勞．可想當年石墜腰。一息不來千萬劫．善根不種苦難消。莫教輕易過平生．如箭光陰實可驚。只恐氣銷三寸後．幾時再到寶山行。功德園林不可輕．腳跟步步要分明。莫教錯落隨他去．免使盲人又夜行。寸椽片瓦眾緣成．信施脂膏不可輕。切莫貪他驢糞橛．等閒換卻一雙睛。信心膏血重須彌．粒米莖薪不可欺。但看披毛并戴角．酬償夙債苦泥犁。幸生中國早離塵．身著袈裟遠六親。受用空門清淨福．如何能報祖師恩。少小能存向上心．毫芒終長到千尋。只須歷盡冰霜苦．始得成材出鄧林。又將之南嶽．留別嶺南法社諸子十首云．一落風塵二十年．相逢須信是前緣。自從衣鉢南來後．今日重拈直指禪。底事分明在己躬．不須向外問窮通。但能觸處回光照．莫被塵勞困主公。大道從來絕本真．多因分別強疎親。直須看破娘生面．方是塵中特達人。瘴煙飲盡齒猶寒．不記從前道路難。此去萬山深密處．雲霞五色座中看。廿載驅馳走瘴鄉．年來不覺鬢如霜。今乘一葉扁舟去．蹤迹應從萬壑藏。塵勞浪迹久和光．只為拈提此事忙。千尺釣竿幾斫盡．海天回首更茫茫。一自歸依繞法壇．時時為乞此心安。莫言別去三千里．明月中天覿面看。時把綸竿見素心．竹枝唱罷幾知音。扁舟歸去霜天夜．明月蘆花何處尋。寒空歷歷鴈聲孤．蹤迹從今落五湖。無限煙波寄愁思．片帆天際是歸途。為法寧辭道路賒．豈云瘴海是天涯。頻將一滴曹溪水．灌溉西來五葉花。

　　○前十首教宗．後十首宗教．即此是衣鉢。

　　三十九年辛亥●

　　予六十六歲．春三月．居端州鼎湖山養疴。初奉赦．候題．向無直指覆命．故延至今．復蒙重勘明．始銷．聽自便。時諸士子相依請益．遂述大學決疑。

　　徵讀譜．丁酉．著中庸直指。越十五載辛亥．始述大學決疑。先中庸．後大學者．本禮記中庸第三十一．大學第四十二也。師在宗鏡堂．面語徵．大學尾中庸之義．徵得因而成書。

　　四十年壬子●

　　予六十七歲．居長春庵．為諸弟子說起信論．八識．百法．請述直講。向以法華擊節．文義聯絡不分．學者難會．乃著品節。

　　四十一年癸丑●

　　予六十八歲．為諸弟子於長春庵結夏．講圓覺經．方半．即發背疽甚重．醫不能治．幾危。大將軍漢冲王公．業為予治後事。時粵人梁杏山者．酒人也．素以醫瘍名．偶至．視之曰．甚矣．少遲．則莫救矣．幸安心．無傷也。乃純採草藥以敷之．隨手奏捷．猶如弄丸．刻期取效。至冬乃痊．予為文以謝之。此疽．蓋自初坐禪時所發．知是怨債．以誦華嚴告假者．每向於書寫讀誦華嚴．則竊發．隨禱而止。即至粵中．已兩舉不成．此患在身．四十八年矣。初起時．偶忘之．且不知為疽也．遂成大疾。其怨業酬償．蓋以身試之不爽也。十月疾瘉．初與衡陽曾儀部金簡．為方外友．向有南嶽休老之盟．書以十數．未能也。今特具書．專門人旋湛來迎．遂杖策而往．乃去粵。初予至粵時．法性弟子相從者數十．久之漸零落．唯通炯．超逸．以風波患難疾病相從．未離左右。通岸．常往來．今將行．皆不捨．則岸逸力擔簦以從。攜侍者福慧．廣益．廣成．度嶺。以是年十一月．至湖東．遂以居。先是弟子福善．攜侍者深光．北歸探親。至是．不數日亦追至。(王大將軍漢冲．梁瘍醫杏山．曾儀部金簡．弟子旋湛．通炯．各一見。超逸．通岸．各再見。福慧．廣益．廣成．深光．各一見。福善．四見。金簡．名鳳儀．字舜徵．衡陽人．以禮部郎致仕．自號南嶽山長．著楞伽宗通八卷)

　　徵觀諸祖．無不云隨時．亦無不云償債。豈積生定業．即華嚴大法．可禱可假．而必不可逃免耶。以四十八年．數患怨疽之身．究竟成不朽肉身．乃見大法之靈驗耳。憨祖往來東西南北．緇白皈依．未可更僕數。乃譜中所載．落落如晨星。即一時大名公．每不詳其名字爵里。如曾公．書法略備．猶槩不書名也。自乙未入粵．至此一十八年．始書去粵二字。其間．戍雷陽．入南韶．興復曹溪南華寺．寶林堂．旦過寮．許大公案．悉以去粵二字了之。而曹溪因緣．究竟不了不去也。徵又觀盧祖．自黃梅．至曹溪．避難匿迹於獵人隊中．一十七載．始薙髮於菩提樹下。憨祖之束髮從軍六載．即在曹溪．亦冠巾說法也。盧祖應韶州牧請．始與四眾千二百人．據座說般若．從此光流八表．道被寰中。憨祖戍粵．得徇制臺各憲之請．移錫曹溪．頓使屠門酒肆．蔚為寶坊．緇白羣集．攝折互用．大鑑道種．勃焉中興也。盧祖寶林肉身。示寂於唐中宗先天二年。迄明萬曆二十四年丙申．憨祖始度嶺面謁盧祖。迄天啟三年．肉身示寂於曹溪．又迄崇禎十六年癸未．始從五乳．再度嶺啟龕．密邇相對．舉成數言之．恰一千年。前後煇映．若合符節．先聖後聖．其揆一也。凡世所傳．如陳亞仙．蕭公子．毛賴債等語．悉從宗鏡堂侍者證其訛。惟為靈通侍者戒酒事．聞之特詳．訪之特真．可記也。靈通侍者．占城國太子．其父王．遣五位大臣．同太子來曹溪．請六祖往彼供養。六祖不行．太子率大臣俱立化於海濱．不歸。五臣為神．顯靈韶陽。眾於南華寺山門外．立相公祠．旁有相公橋。太子既化．復以靈性．現身為六祖侍者．獨不戒酒．六祖許之．得受付法去。有一鉢留在寺．寺僧鑄一銅像．侍立六祖肉身之旁。像頂有布帽．寺鄰鄉人．每日盛一鉢酒供養之．酒即化成水。供酒後．其帽即歪。憨祖初入山．期與大眾授戒．大眾言．靈通侍者飲酒．我儕不合受戒。本師．乃作一文．啟六祖座前．先與靈通侍者戒酒．即碎其鉢。啟語有云．擊碎酒器．以成法器。靈通侍者。從此不受酒供以酒供之．帽不歪．酒不成水。

　　○又按曾公金簡著楞伽宗通．自敘云．與憨師莫逆．初造訪牢山．後憨師入粵．道出螺川．敬以楞伽囑．至雷陽作筆記。徵今見曾公宗通．融會三譯。斟酌筆記．似憨祖至雷陽寄金簡筆記者．專了前諾也。乃前譜中．丙申丁酉二年．有云．開手註楞伽．又云．楞伽筆記成。而其緣起．乃謂大行王性海．禮於江上請註．不屬金簡．不知云何．豈同時兩請而速成耶。

　　○以上．了曹溪中興公案。

　　四十二年甲寅●

　　予六十九歲．予去粵時．諸弟子不能追隨者．思慕之心益切。時馮生啟南等．以書來延福慧．以代予座。是年．即遣福善．送慧還粵。暮春遊德山禮祖．有詩四首。訪馮元成公於武陵．有詩二首。會龍參知．朱陵．受榮王齋．大善寺．眾僧請說戒。馮公與諸同道．各捐資．修曇華精舍。回衡陽．舟過湘潭．晤包儀甫。夏四月．還湖廣．聞聖母賓天．隨建報恩道場．有恩詔．乃對靈主披剃．謝恩．還僧服。楞嚴經．自東海立意著通議．久蘊於懷．未暇述。今夏五月落筆．五十日稾成。十一月．精舍就．有山居詩．時門人悟心．顓愚來省。(聖母．十一見。馮生啟南．一見福慧．二見。福善．五見。馮元成．再見。龍參知．朱陵．榮王．包儀甫．門人悟心顓愚．各一見。儀甫．名鴻逵．秀水人．進士．湘潭令．世信佛。)

　　徵觀粵弟子．來延侍者福慧．代座寶林．是即復返曹溪之緣起也。對聖母靈主．乃肯披剃．謝恩．還僧服。前此恩赦．勘明．開伍．八年竟未肯容易自還僧服。究必俟聖母始終之報恩道場．報聖母臺山慈壽之恩．於報恩本寺積儲因緣．尤雙關切義也。非常罹難．非常報恩．非常恩詔．非常披剃．實積生積世非常關目也。聖母者．慈聖李皇太后也．隆慶皇妃．誕神宗．及潞藩。後為太后．信心喜捨．到處稱佛老娘娘。明制．外戚．生東宮者．止封父侯一輩．子弟僅襲錦衣。惟太后父．封宣國公．姪李成銘．嗣封武清侯．三輩不絕．兼多科甲．貴盛無比．人以為聖母事佛永世之報。崇禎十二年．成銘長庶子國臣．與異母弟．爭嗣爵家產．上怒．謂外戚世爵．本非祖制．且嫌其資厚．傳議籍沒．奉行者過驟．李氏不堪。忽一日．第五皇子病死．頃之復甦．對上云．往見太祖娘娘．現在成佛．號九蓮菩薩。說武清侯產業．是我在日所賜．傳與汝父．無罪不得抄沒。國難不遠矣．汝去．即來。言畢．尋卒。上聞之大驚．遂聽戚族處分．寢前議．建九蓮菩薩廟於大內之北。此著國亡之兆．更驗佛法之靈。又聞聖母賓天時．囑萬曆皇帝．以不得達觀．憨山．修建道場為遺憾．聞憨山尚在廣．亟召之歸．云云。此徵在都任軍需廠時．多與內使同事．故得聞其槩如此。楞嚴通議稾．成以五十日．了二十七年前．戊子在海印一案．亦似關切聖母時事也。時有送悟心融首座．還京口云．空山擬伴老餘年．何意東歸上法船。好待海門孤月上．話頭一為老僧圓。訊顓愚衡公病云．四大久觀如泡影．病魔何處可潛蹤。古人自有安閒法．只在無生一念中。讀此．可識悟顓二公．疇昔操履本領．并可想二公同遊遠省緣契。

　　○是歲．起南嶽匡山東遊因緣。

　　四十三年乙卯●

　　予七十歲．春．為眾說楞嚴通議。夏四月．著法華通議。以雖有二節．全文尚未融貫．故重述之．亦五十日稾成。說起信論．纂起信略疏。秋七月．遊南嶽．登祝融．有詩。重陽．馮公自武陵移守湖南．復招予同遊方廣。回郡．公同巡道吳公生白．過訪湖東．談及楞嚴．吳公大喜．即與諸屬捐資刻之。禮八十八祖道影．吳公大讚歎．乃命畫士臨小像冊．請予各為傳讚。馮公到任．未幾．即請予遊九疑。冬十月．至零陵．留過冬於愚溪。(馮公元成．三見。吳巡道生白．一見。生白．名中偉．海鹽人．歷官刑部侍郎。)

　　徵觀七十歲老人．闡揚竺乾墳典．著議．纂疏．日不暇給．此語言文字中．水窮山盡處也。迦文說法四十九年．流傳五千四十八部．卻說不曾道一字。宣尼刪詩書．定禮樂．贊周易．修春秋．悉六十八歲後．七十三歲前．數年間事。忘食忘憂．不知老之將至。究竟說予欲無言．天何言哉。至如初祖楞伽四卷．六祖金剛一卷．是有言．是無言．是棒是喝．是同是異。吾師乎．吾師乎．於是有感。

　　四十四年丙辰●

　　予七十一歲．春正月．歸自零陵。初達觀禪師入滅之次年．予弟子大義．請靈龕回南．緇白弟子．奉供於徑山之寂照庵．今一紀矣。予難忘法門之義．向欲親往一弔．故香亦未遣也。適聞葬期．必欲一往。且金沙有東禪之迎．遂乘興而往。將行．花藥寺眾僧請齋．為續法系。過梅雪堂．弔遜庵宗師。夏四月．離湖東．有去南嶽解嘲詩。端午．至武昌．禮大佛．遊九峯．禮無念禪師塔。六月．至潯陽．遊東林．有懷古詩。登匡廬．弔徹空禪師．避暑金竹坪．註肇論。因見其山幽勝．有歸隱之意。徧覽諸勝．七月．遊歸宗．登金輪峯．禮舍利塔．有詩。適有僧某者．以五乳相送為靜室。及予登覽．觀其地不廣．其境頗幽．遂受之。時江州孝廉邢來慈．願為布金檀越．即捐資五十金．為予買山．故遂予投老之意焉。適浮梁陳赤石大參聞予至．亦至山相訪。聞予有意匡山．發願為護法。秋八月．出山．至黃梅．禮四五祖。訪汪司馬公．入紫雲山．留旬日．汪公願作匡山建造檀越．拉荊國主．袁使君等．為七賢社別去．桐城訪吳觀我太史．吳本如中丞．欲建庵以留。遊浮山．有歌。截江．登九華。十月初。抵金沙東禪寺．晤于王孫氏諸君。頃．出金沙．即之雙徑。過曲阿．令尹東里王公．問法於觀音山。蔣墅賀氏．迎於家之別業．留數日．備舟送之。過梁溪．遊惠山．儀部景逸高公諸君．齋於鄒氏園。婁東王孝廉．張九復諸居士．迎於關上．舍其家．禮請法要。過吳江．晤周沈諸公於接待院。石門顏生生居士．候迎於淞陵．迎過其家．備齋資以隨行。長至月望．至寂照庵。十九日．為達觀師作茶毗佛事。時大師弟子．緇素俱集．予先為文以祭之。預定是日．無爽。二十五日．手拾靈骨．藏於文殊臺。弟子法鎧．隨建塔．予為塔上之銘．以盡生平法門之義焉。遂留山中度歲．為禪堂衲子小參．有參禪切要。鎧公請益相宗．為述性相通說。諸請益者．各為說法語．作擔板漢歌。吳門居士朱白民．王芥庵．朝夕聚談．法喜為樂。時虞山錢受之太史．嚴天池中翰．以書見招。武林金中丞．虞吏部．諸縉紳．皆具書來迎。時以歲暮未應。(達觀師．七見。弟子大義．遜庵宗師．無念禪師．各一見。徹空師．三見。孝廉邢來慈．浮梁陳赤石大參．汪司馬．無號。荊國主．袁使君．無號。吳觀我太史．吳本如中丞．金沙于．王孫．諸君．曲阿賀氏．並無號。王東里令尹．高景逸儀部．婁東王孝廉．無號。張九復諸居士．吳江周沈諸公．並無號。石門顏生生．達師弟子法鎧．吳門居士．朱白民．王芥庵．虞山錢受之太史．嚴天池中翰．金中丞．虞吏部．並無號．各一見。赤石．名大綬。歷太僕卿。汪司馬．號靜峯．黃梅人．歷官密雲總制。袁使君．即後南康郡守袁公九濟。觀我．名應賓．本如．名用先．並桐城。王東里．名志道．泉州人．歷官都御史。景逸名攀龍．無錫人．歷官左都御史。白民．名鷺．蘇州人．以寫竹名。芥庵．名在公．字孟夙．崐山人．以孝廉為令．尋棄官去。受之．名謙益．常熟人．歷官大宗伯。天池．名訥．常熟人。金中丞．名學曾．號省吾。虞吏部．名淳熙．號德園．並錢塘人。德園．作東遊集序。)

　　徵按是年．前半譜．五乳峯法雲寺緣起。後半譜．金沙．曲阿．吳門．武林．一時善信法侶．徵得皈依本師．命名福徵．命字梁生．成東遊集緣起也。全譜中．大關目處．在最先禮初祖．次禮六祖．茲禮四祖五祖．一一隨時機緣．覿面印證．肉身嗣祖．奇矣偉矣。本師至雙徑寂照庵時．徵寓西湖聊齋讀書。以大樓倒塌．三梁翼護．再生因緣．急走徑山謁雪嶠禪師。於向築千指庵中．強之躬導頂禮梁皇寶懺七日竟．遽得輕安。矢志精進．在山未歸．恰於寂照庵．得遇本師上山茶毗達觀大師．正啟南嶽所緘祭章．刻期無爽之日也。顏生生．桐鄉縣人．居石門．徵同年．開美名俊彥之尊人。一夕．預夢伽藍神．命迎賓頭盧．見有坐中堂正席者．旁列侍坐．並一時名宿．法律宗師．疇昔所識認者．咸在．遂驚而覺。越日．聞本師東來．命舟往迎於淞陵．歷雙徑．雲棲．湖上諸山。所在．同徵隨侍最久．命名福堅。後本師還．過石門．生生延至家中．有梨園．本師命演拜月亭．設大供．先擇侍從受具戒者．始得與席．餘悉禁止。一時列坐．有巢松．一雨．智河．聞谷．古德．佛石．德宗．心宗．玄津．某某諸名宿。生生席中與徵言．此了了分明．夢賓頭盧日．所目擊人景也。越日．徵在法舟啟問．看戲不礙戒律否。本師歎曰．大難說。他人一日不犯戒．一日是不犯戒。我日日不犯戒．日日是犯戒。徵聞之．不覺傾心喪膽．迄今言猶在耳也。參禪切要．擔板漢歌．並在徑山大殿．為大眾普說。諸方相傳．擔板漢歌．為雪嶠宗師而作．則大訛。雪師特立峭聳．與名禪諸公多不諧．獨本師．相與無閒。本師為作雪嶠山主真贊．千指庵六妙銘。瀕行．又受雪師鐵如意之供．而為之銘．具在東遊集中．讀之可識其契遇機緣矣。因錄擔板漢歌．以析法門疑義。

　　○擔板漢歌．并引云．徑山法窟．自大慧中興臨濟之道．相續慧命．代不乏人。近來禪門寥落絕響．久矣。頃一時參究之士．坐滿山中．至有一念瞥地．當體現前．得大自在者。惜乎．坐在潔白地上．不肯放捨．以為奇特．不知反成法礙也．教中名為所知障。所以古德云．直饒做到寒潭皎月．靜夜鐘聲．隨叩擊以無虧．觸波瀾而不散．猶是生死岸頭事。所謂荊棘林中下腳易．月明簾下轉身難。名抱守竿頭．靜沈死水．尚不許坐住．況有未到瞥地．偶得電光三昧．便以為得．弄識神影子者乎。此參禪得少為足．古今之通病也。恐落世諦流布．疑誤多人。有請益者．乃笑為擔板漢歌以示之。歌曰．擔板漢．擔板漢．如何被他苦相賺。只圖肩上輕．不顧腳跟絆。縱饒擔到未生前．早已被他遮一半。這片板．項上枷．渾身骨肉都屬他。若不快便早拋卻．百千萬劫真怨家。坐也累．行也累．明明障礙何不會。只為當初錯認真．清門靜戶生妖魅。開眼見．閉眼見．白日太虛生閃電。乾闥婆城影現空．癡兒認作天宮殿。要得輕．須放下．臭死蝦蟆爭甚價。烏荳將來換眼睛．魚目應須辨真假。有條路．最好行．坦坦蕩蕩如天平。但不留戀傍花柳．管取他年入帝京。捨身命．如大地．牛馬駝驢不須避。果能一擲過須彌．劍樹刀山如兒戲。若愛他．被他害．累贅多因費管帶。一朝打破瑠璃瓶．大地山河多粉碎。我勸君．不要擔．髑髏有汗當下乾。分身散影百千億．從今不入死門關。

　　○又按本師年譜．所自敘者．止筆其綱．不遑詳筆其目。徵所述疏．亦止得見聞之什一．而遺其什九。即如是年所筆．願作匡山建造檀越．明年復筆．業先具資為修靜室之汪公．如許檀信宰官．止稱汪司馬．而不詳名氏．復不詳里居。嚮閱之．疑謂即前汪司馬伯玉．而歷年久遠．楚歙地隔．正所未解。比見本師法屬融澄法師．乃知為居黃梅．官總制之靜峯公。則其他皈依善信之遺漏．固指不勝屈矣。又如是歲至匡廬金竹坪時．有徧覽諸勝四字．所該括含攝道場事迹．不知幾許。即如九江有石門遠公道場．為本師經月卓錫說法之地．其命為住持者．即融澄公也。初為休寧諸生．俗姓程．名可裕．與畢居士貫之．同讀書石門．一見本師．即棄家．皈依祝髮．命法名廣捨．隨命住持石門道場。後本師在五乳．屢寄手札．囑之料理石門諸務．開示諄切此為目前最親法嗣．而譜中不遑載也。一日融公．同邵子石生．攜本師親筆種種．過雨花臺偶偕居．焚香展誦．因書以識之。又一日．有紹玄師．法名慈義者．從江陰來見訪．為知微師法孫．慈門師法嗣．曾住法雲．後住潯陽一鉢禪林．又興武昌洪山修靜寺。兵亂中．所至掩骼．兩建水陸道場。本江陰陸氏子．改革後．還里．現興萬佛禪林。自言所度弟子．仁達．量明等．甚多．然于本師未及親炙也。本師所最肯許上首弟子．無如知微師．名福善者。始則吉凶同患．六見本師臨化年譜．終則奔走扶龕．詳筆本師後事因緣．是為五乳肖子。又如虛中師．名廣益者．寶林會上．親證涅槃．啟請垂足．遺言傳示．歷歷有據．是為曹溪幹孫。今知微師玄孫．仁錫．號明記者．學法長干。虛中師有徒慈任．號堅如者．住持棲霞。是亦徵於亂後．奉假白門故都．相與機緣會逢．成就年譜疏述者也。就中後事因緣．聞之寬居．名廣用者．特詳而確。後來紛紛之說．舉不足憑．不敢妄筆。惜其遽寂棲霞．不及見年譜疏述之成耳。寬居．實知微之嗣．即明記之祖也。又一時．往還祖堂報恩。因靈峯素公說法時得相見者．有懷白師．名恆道．曾住法雲二載餘．親近本師．從受大戒。又祖堂監院湛持．名修如者．為雪浪大師孫．本師所屢念恩兄之嫡嗣也。以上諸公．與靈峯素公．並有甚深法緣．例得書識法系之後。

　　○徵自是歲皈依後．凡隨侍關切事．始稱本師。初奉供法影於藥山龍樹壇．後奉供於雨花臺偶偕居．則覺浪和尚說法三藏堂時．特率羣侍禮足主席者也。茲素公復說法三藏堂．得藉商略．圓成譜疏勝事．載悉緣起。

　　○素公．鍾姓．少居蘇門．業儒．篤信宣尼．時見夢寐。年十七．閱蓮師著述．始省淨土。二十二歲時．雪嶺峻師．以觀頌旨鑰．得契本師．往參匡山．因附瓣香問法。本師示鍾居士偈云．西方只在自心頭．煩惱空時妄想休。便見彌陀真面目．元從苦海泛慈舟。越二載．即依雪師．棄家祝髮。從此．迄本師示寂．四感夢緣。今弘演台宗．指歸淨土．徵所目擊法乳也。

　　四十五年丁巳●

　　予七十二歲．春正月元旦．為眾說戒。下雙徑．弔雲棲．時緇白弟子千餘人．久候於山中．留二旬。每夜小參．問法．各各歡喜．發揮蓮池大師生平密行。弟子聞之．至有悲泣．謂予發其人所不知者．乃請作塔銘。出山時．玄津法師．譚生孟恂．同郡中諸縉紳居士．留請淨慈宗鏡堂．日繞數千指．為說大戒．作宗鏡堂記。時諸方名德．俱集於湖上．偕譚生問法．各申詰難．時謂東南法會之最勝者．昔所未見也。乃遊靈隱．三竺．西山．諸名勝．贊揚放生三池．乃行。時城中宰官居士．具舟放生．餞別湖上．且具狀．請留雲棲．乃有三年之約。過檇李．岳石帆儀部．項楚東別駕．乃予舊知．晤於楞嚴禪院。適麟溪沈旅泊．迎過其家．座中．忽詢先大師雲谷和尚塔．不知何許。居士即告曰．近近．棲真里許耳。予大喜．是暮即過其寺．禮先師塔。見寺最幽勝．而塔院頗荒寂．予悽然久之。恨行匆匆．不能料理．敬託沈君代為之緝。且囑置長生田．以贍香燈。凡一往所經．隨手之作．玄津壑公．譚生孟恂．彙為四卷．刻之．名東遊集。回至吳門．巢松一雨兩法師．請入花山．遊天池．玄墓．鐵山．諸名勝。寒山趙凡夫．文文起．姚孟長．徐仲容．徐清之．諸公．問道於觀音山。馮元成．申玄渚．二宰官．駕於家。將行．弟子洞聞．漢月．錢太史．王季和．瞿完初．迎至常熟．遂至虞山信宿。拂水太史送至曲阿．賀知忍父子姪．候於奔牛之三里庵．請留園中結夏。力辭之．歸山．賀知忍居士．以八十八祖道影送予．乃高士丁雲鵬筆．予遂受之。送至京口．受三山緇白齋．於大徹堂．為眾說戒。罷．即揚帆返匡山．以五月一日過白下．江上一宿．見一二故人。五日至蕪湖．繕部劉玉受．督關．因款留．請作異夢說。崔吏部鶴樓．追唔於江上。以五月十六日．舟次星渚．抵歸宗．寓居。時汪司馬．業先具資為予修靜室．六月十五日．即命弟子福善．經營五乳開工．於十月始成一室．乃得安居。(雲棲蓮池大師．玄津法師．譚生孟恂．項別駕楚東．各再見。岳石帆儀部．麟溪沈旅泊．各一見。雲谷和尚．三見。巢松．一雨．兩法師．寒山趙凡夫．文文起．姚孟長．徐仲容．徐清之．各一見。馮元成．四見。申玄渚．洞聞．漢月．二師．各一見。錢太史受之．再見。王季和．瞿完初．賀居士知忍父子．劉繕部玉受．崔吏部鶴樓．各一見。汪司馬．即前靜峯．再見。弟子福善．六見。玄津法師。名大壑．雪浪大師弟子．即淨慈宗鏡堂住持．與徵同事。石帆．名元聲．嘉興人．歷官少司馬。凡夫．名宧光．以草篆名。文起．名震孟．狀元拜相。孟長．名希孟．官宮坊。清之．名溶．文華中書玄渚．名用懋．歷官冢宰。以上．並蘇州府城人。季和．名宇春．完初．名純仁．並名士．常熟人。玉受．名錫玄．蘇州人．歷官大參。)

　　徵按大明一代．法門大和尚．在萬曆同時應現．聲名洋溢者．無如雲棲蓮池．紫柏達觀．曹溪憨山．為一時天下三大老。其以肉身嗣六祖者．則特在本師耳。本師以七旬老宿．一東遊．而雲棲紫柏兩塔銘．立傳不朽．祭文像讚．纍牘輝煌．如三大老團圝聚話。而徵得周旋杖履之下．斯亦生平奇遘．宿世良因矣。徵所手錄東遊集中．示參禪切要．在徑山法堂說．示念佛切要．在雲棲法堂說．示持準提切要．在淨慈宗鏡堂說。而西來西往．持明祕密之種種法門．得此三示．無遺蘊矣。達師為本師生平第一法契．每以不得拂面痛哭為恨．東遊緣起．特為了此第一大公案。蓮師五臺之契．在四十一年前。雲谷師坐禪天界之緣．在最初五十二年前。又兩大公案．並於東遊半載中了之。弔雲棲日．緇白千眾．款留山中。不允所請．寫像留供．以期後來．乞自為讚。所稱聞蓮師密行．至有悲泣者．雲棲弟子宋公化卿也。周旋宗鏡堂許久．而譜中略失姓氏．蓋一時法緣紛遝．光明不能隙數也。因思全譜所歷．自金陵報恩．至西湖淨慈．地之相去若干里．時之相後若干歲。所列一生皈依緇白名德．不過千百中存一二。而其間語意．自有深屬．明眼人．自能勘取。

　　○譜中所云玄津法師．譚生孟恂．同郡中諸縉紳居士．留請淨慈宗鏡堂．日繞數千指．為說大戒．及遊靈隱．三竺．西山．諸名勝．此不過百日間事耳。時以聖母恩師．弘法罹難．戍久生還．實大聲洪．自地方巡撫總鎮．以至府縣大小各官．及四方善信．宰官居士．法律宗三門耆宿後生．靡不畢集武林．直是一日千載。其時首倡延請雲棲．旋至南屏淨慈者．仁和令周季侯宗建．及本里金巡撫省吾．虞吏部德園．葛學憲屺瞻．聞孝廉啟祥．宋官生化卿．嚴文學印持．鄒文學孟陽．某某諸檀信也。整理監院清規．幹辦供眾各務者．玄津壑法師也。初則屬筆延請．繼則步趨將命。知賓書記．晨燈執役者．徵實終始本師東遊三吳間．一大公案也。爾時日侍左右．無日不凛凛在龍天神鬼中。見本師隨行．曾無麈拂杖錫之具．玉容光皙．暑月無汗．晨夕盥沐．器水徹清。坐必雙趺．不煩手展。合眼即入定．開眼即出定。日際燈邊．行住坐臥．一聞啟請．眼光如電．眶無纖淄．不煩手拭。自罹難後．足艱於步．不堪久立．數武必掖．百步必輿。有善信舁從四人．兩自曹溪．兩自南嶽．舍身服役數千里．經年不去。本師自乙未冬十月得旨戍粵之日．即留鬚髮．修髯徑尺．冠巾說法．越十二載。至丙午秋八月．已遇皇太孫生．恩赦開伍．尚未披剃。又九載．至甲寅去粵．夏四月至湖東．聞聖母賓天．乃建報恩道場．奉恩詔．對靈主披剃．易僧服。前此在粵不披剃者．已歷二十年。自披剃至丙辰冬十一月．東遊雙徑之日．徵得見本師圓相時．披剃止越三載．未久也。上堂說法．啟口數千百言．不吃一字．如洪鐘發響．堂外悉聞。提筆作開示語．不更趺坐之常．申楮數千百字．筆無留行。侍者傳錄．疲於奔命．日不暇給也。左手時轉數珠．右手時握白竹骨折疊扇一柄．冬夏不去手．舉而不搖．合而不開。遇有人天三界大指麾事．當案一擊．靡不呼應。竹篦拄杖．棒喝交馳不足當一扇之機用。能使邪魔退聽．疾於雷霆。徵就道力神通所至．目擊百端．略記其大。在宗鏡堂．一日方陞座．兩僧夾扶一僧．歷階而上．顛狂不止。其兩道友．乞本師引救云．此僧持大悲呪五年．素無敗行．不知何故著魔至此。本師曰．此病可醫．即命侍者．於堂中徧詢．得習持穢迹金剛神呪者三人來前．本師因於座間先自持．令習者傳教之。初傳不省．本師以扇於案上震威一擊提授一句．傳之．便應聲如響．習者因逐句傳竟．顛僧如夢斯覺．頂禮而退。本師令入香積寮．如無恙也。是日在座者．有本省吳方伯行可．仁和令周季侯宗建楚學憲葛𡉏瞻寅亮．一輩向未深信．至此神色為變．大眾翕然。又一日．有一僧來禮拜．未起．本師擊扇喝曰．殺人賊．見我作麼．知事作急趁出。僧無語去．眾愕視不解．翼日．聞以盜被獲。此類神通．不可枚舉。飛錫兩月．每日必有施主作百金齋供淨慈大鍋．煑米十石．自住及行．無日不舉火也。至嘉興日．大眾迎入金明寺禪堂．本師命徵聞之舊契．岳司馬石帆．項別駕楚東．二公並來謁晤。楚東．奉檄洭州時．與本師盤桓殷至．醫藥周旋．了結司理一時魔案．本師深德之．一時往還法語手札最多。石帆．慣以禪喜作戲論．向在儀部時．值本師弘法罹難．抗言救之。至是．相見甚歡．坐甫定．寒溫未畢．岳即問曰．適疑素富貴四句．大師作麼解。本師應曰．素是張白紙．畫箇紗帽．便做箇紗帽．畫箇乞兒．便做箇乞兒。蓋明朝．稱仕宦人為紗帽也。大笑．有頃．別去。時齋畢．列燭茶話小參．堂門已閉．忽有持挺箠人．叫呼門外者。或識為糧衙錢皁隸．以為醉顛也．逐之不去．聲愈厲．雜出佛語云．今日活菩薩降臨．我應超度．勿得攔阻。徵異其言．聞之本師。本師曰．可呼之進。進則合掌禮拜．具佛子威儀．眾咸目之雙．膝著地．作佛子鬼語云．他是錢大復．身是仲曰仁．託體求度的。弟子生前持長齋．修淨土八載．今亡期當五七．不到陰府．合生西天．望菩薩慈悲指引。伏地涕淚．悲泣不已。本師為呼侍者中．專習念佛耆宿六人侍立．親為展數珠．即命與一數珠．念千聲佛．託鬼身即能念．一堂大眾．肅然無聲。念佛竟．隨與演蒙山施食文．至應觀法界性．一切唯心造．舉扇擊案疾呼曰．速得解脫。彼即應聲曰．解脫竟。三呼三應．捷於影響。仍起．具佛子威儀．稱謝往生淨土。東西禮大眾云．各各努力．龍華會上相逢。時及更餘．大眾在堂未散．有涕泣者．歎息者．甚有竊笑者．有訾議者．本師處之宴如也。例必登輿還舟．彼即隨輿．送至臨崖．頂禮謝訖．仍還禪堂門口．作謝錢老官賴託得度語．撲地而醒．則依然錢皁隸故態也。旁人因言．曰仁．乃隔河仲庠士．名聞韶之父．生前修淨土甚虔．宜有此感應。徵應曰．此吾壁經社友．仲聖孚也。即同善信數人往叩門．拉過法舟禮謝。乃知是日亡人正值五七喪期．錢皁隸．以催糧入其靈座前．乘醉引魂得度也。後科辛酉．聖孚舉於鄉矣。是日有戚友許泰惟居士者．素信佛．見本師神感．延至家．為父憲副公設靈．叩求說法。本師語語悉開示以平生陰事．聞者懾服。一二日間．相傳活菩薩．誦聲奔走．郡城父老．兒童婦女．延領若狂。徵隨侍．至棲真禮雲谷和尚塔．還備輿蓋威儀．至東塔．俾大眾渴仰者．得一瞻禮。俄而緇白坌集．自山門及方丈．肩摩踵接．一時長堤廣壇．竟無容足處。因與岳石帆先生商．為本師前導．拾級登塔．隨楗塔門。本師軀偉．僅得奉掖至第二層南欄．四眾望見．羅拜頂禮．起伏覆地．蒸如雲煙．黑暮乃散。然燈入方丈．升座說法．略示數語竟．即齋．齋竟．旋即登舟．捧香布果餌來獻者．舟為之壓。時東塔堂主．為靜休師。越日．楞嚴請齋．時．堂主為茂林師。歷覽經坊．備詢規制．因專囑徵以刻藏事．娓娓不置。是日城中隨喜男女．亦復填涌。又越日．而舟渡淞陵矣。

　　○又譜中所云．諸方名德俱集湖上．偕譚生問法．東南法會之盛．昔所未見。又云．凡一往所經隨手之作．玄津壑公．譚生孟恂．彙為四卷．刻之．名東遊集。此本師於涅槃會上．垂足示意．囑語殷勤．即特出偕之一字．直以東遊勝因．歸徵一身．通譜中．未見有此許可之筆也。徵少時．從先太僕凡同公．命字孟恂。嗣後身在堂樓傾倒之下．翻藉三梁翼之而免．恰於是歲得遇本師．命法字曰梁生。後又自號埽庵．人遂不復知有孟恂矣。本師所示梁生偈云．屋梁倒塌壓譚生．譚生被壓何不死。梁若到身身即碎．身若到梁梁不避。兩者既到何不干．試問不干之所以。目前幻境不比梁．譚生何苦先惶慞。若要不惶慞．看逼狗跳牆。此初見時開示語。嗣有示持準提錐劄諄切諸法語．並載東遊集中。因念當日．自雙徑．雲棲．延留淨慈宗鏡．開堂．因遊歷湖上．靈隱．天竺．諸山．及檇李．金明．東塔．大現光明。度閱淞陵．吳門．直抵金沙東禪．禮足而別。自春徂夏．晨燈侍從．靡有閒日。臨放舟時．本師手撫徵背．笑而言曰．身後事．乃囑汝．此二十七歲時事也。徵於本師．不減嬰兒之戀乳。本師於徵．不異慈母之字孩。爾時．先嚴在朝．先慈在侍．本師先幾早見．預示以立身涉世未了因緣．力止從遊五乳．然瞻依夢寐．未嘗須臾忘也。別後迄今．行年六十有二．老矣。向來受記．即持準提．四紀如一日。法雲送供．往還示札盈笥。燕都石鐙道場．聞寂哀慕。只今覿面法影．疏述年譜．抽繹疇昔耳提垂示簡冊．以期了異日入藏請諡公案．始知身後付囑之語．乃在今日。嗟夫．本師愛徵．一時目中無兩．徵事本師．庶幾少分相應爾。

　　四十六年戊午●

　　予七十三歲．吳下諸居士．捐資為予建逸老精舍。是年始修五乳佛殿．禪堂。三月．浮梁大參赤石陳公．入山．結新安儀部中素鮑公．星子刑部我齊夏公．為十友．助建造資．長至月．殿堂就。(陳赤石．再見。鮑儀部中素．夏刑部我齊．各一見。中素．名應鰲．徽州人．歷官太常卿。)

　　徵於丁巳夏四月．別本師時．囑募造西方出山三聖法像。蓋彌陀觀音勢至．為六時念佛道場主．追仿遠公蓮社也。此像世剎希有．恰江右萬匠得傳．檀造精異。又恰得天然座蟠根一枝．列坐三聖。又恰得古銅鑪缾燭臺供器五。是春圓成．侍者虛中益公．以佛殿將成．來迎．徵即日買舟送之。本師一見．歡喜讚歎．迄今供養完好。五乳所建殿堂．在九江府．德化縣．匡廬山之陰．初名木石庵．今稱法雲寺。住持知徵師．化後．今屬慈嚴師．號潤宏。

　　四十七年己未●

　　予七十四歲．春正月．啟諷華嚴經長期．為眾說法華通議。夏說楞嚴．起信．金剛．圓覺．唯識．經論。秋七月．囑南康郡守袁公為記．以五乳為十方養老常住。八月望．予閉關謝緣．效遠公六時刻香代漏．專心淨業。每念華嚴一宗將失傳．清涼疏鈔．皆懼其繁廣．心志不及．故世多置之．但宗合論。因思清涼．乃此方撰述之祖．苟棄之．則失其宗矣。志欲但取疏文．提筆大旨．使觀者易了．題曰綱要．於關中批閱筆削始。(袁公．即前袁使君．後九濟．再見。)

　　徵按譜中．五見清涼公案．究竟以華嚴綱要了之。又越三年壬戌．草就．而清涼緣就．曹溪緣亦就矣。意本師．即清涼再來耶。又本師．是時方以刻香代漏．專心淨業為宗．而清涼疏鈔．華嚴一宗．復得筆削綱要．垂示後來．是謂淨土唯心．萬法歸一。

　　四十八年庚申．即泰昌改元．●

　　予七十五歲．春．課餘．侍者廣益．請述圓覺．起信．直解．莊子內七篇註。夏病足疾。秋八月．麻城儀部無異陳公．安義吏部明衡徐公．星子刑部潯上吳公．江州使君景鄴陸公．南康郡守九濟袁公．司理仲達李公．入山問道。向之分巡湖南吳公．轉粵臬．入曹溪禮祖．託山中弟子．寄乞諸祖傳讚。予病中．為纂小傳七十餘首．各系以讚．復為親手書之。初予去曹溪．之南嶽．住匡山．業已八年。而曹溪僧．深思予歸．僧等數數問訊．欲請之．而未能也。適吳公赴任．便道入山．見予重興之功．嗟歎久之。眾僧因具白所以．思予歸．請之不能之狀。吳公欣然為作護法．即具書往請。合山大眾．及本省鄉縉紳士子．同具請狀．至匡山哀乞之。粵弟子．侍御王省東．親入山請之三次．予時力以病謝。(廣益．再見。麻城陳儀部無異．安義徐吏部明衡．星子．吳刑部潯上．江州陸使君景鄴．南康李司理仲達．粵中王侍御省東．各一見。袁九濟．即袁公．吳公．即吳生白中偉．各再見。景鄴．名夢龍．浙江山陰人．廣東主考．歷貴州參政。仲達．名應昇．江陰人．官御史．魏璫時逮死。)

　　徵按譜中．一書萬曆十年壬午秋八月．皇太子生．再書三十四年秋八月．皇長孫生．三書四十八年庚申．即泰昌改元。蓋是歲七月二十六日．神宗崩．泰昌立．詔以明年為泰昌元年。是歲九月初三日．光宗旋崩．初六日．天啟立。科臣李若珪．道臣左光斗．疏請．自八月初一．至十二月終．借之先帝．去萬曆年號．俱稱泰昌元年月日．究未准行。要亦失正始正終之義．實出一時無稽．而草草終局也。與其借之先帝．以虧曆年．於後崩者為非孝．孰若借之後帝．以彰元祀．於新立者為孝。且以天啟元年．為泰昌元年．正信泰昌即位之詔非借也。天啟二年．實天啟元年也。今泰昌元年．僅得附筆於萬曆四十八年。本師懼其改元湮沒．故大書特書於四十八年庚申之下．云泰昌改元。此五字者．春秋筆法心法之最大者也．豈從前祖師年譜所經見哉。五臺山祈嗣．慈壽寺保嗣．以至鎮撫司打問．大庾嶺從軍．張洪陽相國所稱大有社稷陰功者．到此五字中．成一大結果也。五乳刻漏念佛之餘．疏註述作．熾然說法無虛日．豈七十五歲老人．病中所能。五乳事業未了．曹溪事業復興．所謂天行健．君子以自強不息也。吾友王季延．名起隆．作泰昌元年辯．及質疑．反覆詳覈上下古今改元經制．極筆二千餘字．實為先得我心。大旨．只踰年改元．為萬世之經．隨月即改．為一時之謬．兩言該之。又云．一年可分兩截．則萬曆．泰昌．天啟．併在一年．何不可分為三截。是勉強支離．以光廟為贅疣也。此語更刮目刺心．鄙見所未到也。況光廟．聖德高厚．為不世出之主．即位之月．陝西臨鞏黃河．徹清三日。早以令旨停礦稅．諸稅監盡撤歸．發帑金犒邊．以百萬計．召起建言讜臣．若不遑暇食者．此猶新政所有。若夫青宮育德．仁孝獨殫．當內有菀枯之形．外有羽翼之激．處此實難。神廟臨崩．以鄭貴妃封后．詔囑之行．廷臣爭之．卒不忍奪。此四十日之孝思仁澤．被及．三世．天道猶可問也。愚因憨祖譜中．有即泰昌改元五字．感而識之。

　　○是歲有札示徵往曹溪意．預題譚孝廉居士。

　　天啟元年辛酉●

　　予七十六歲．夏．為眾請．說楞伽筆記。冬十月．弟子孝廉劉起相．陳迪祥．陳迪純．梁四相．來訊。時前任韶陽觀察祝公．今轉粵海道．同吳公．具書．再至匡山．予復以病謝。(劉起相．陳迪祥．陳迪純．梁四相．各一見。祝公．即前惺存．再見吳公．即前生白．三見。)

　　徵里祝公惺存．吳公生白．兩前輩．並吾鹽官人．究能成就六祖憨祖肉身會聚．許大因緣。是歲．即未返曹溪．已動返之幾．決返之勢矣。若不再返曹溪．即肉身出五乳．不覿面盧祖．未見大奇特也。

　　○以上了匡山五乳法雲寺公案。

　　二年壬戌●

　　予七十七歲．力提華嚴綱要．草就．大眾請說楞嚴．圓覺．金剛．起信．肇論．諸經論。吳公朝覲回．又遣書．意更切．韶陽太守三星張公．特書．專堂主本昂至。予情不獲已．意必一往。於是年冬至月十日．出匡山．度彭湖．有詩。未幾．掌院南皋鄒公．北還．尋予入山。時予已抵吉州．會蕭太史拙修．馬季房．曾堯臣．劉韶也．賀可尚．劉轉華．諸公．問道於自燕山房。臘八度嶺．望日入曹溪。(吳公生白．四見。韶陽太守張公三星．堂主本昂．各一見。掌院鄒公南皋．再見。蕭太史拙修．馬季房．曾堯臣．劉韶也．賀可尚．劉轉華．各一見。三星．名翼軫．松江華亭人．由韶州守．升廣西副使。拙修．名雲舉．號玄圃．廣西宣化籍．江西泰和人．歷官少宰。)

　　徵按南皋公以下．並江右志節．佛法中人．筆之末簡．蓋從多士中擇而取之．然終未嘗歸許一人也。孔子七十二歲．冬十月．作春秋．絕筆於西狩獲麟．明年七十三．而夢奠曳歌矣。憨祖七十七歲．臘月望日．作年譜．絕筆於度嶺．入曹溪．明年七十八．而肉身示寂矣。先聖後聖．若合符節．豈論儒釋色相哉。更所奇者．本師前在粵．始末二十一年．未曾披剃。後至楚地．始具圓相．還僧服。向使不重返曹溪．則粵中緇白．竟畢生不得見本師圓相僧服矣。然則有髮無髮．僧服儒服．聖賢異同．正不在此。

　　○徵得見本師所著．有楞伽筆記．華嚴綱要．法華擊節．楞嚴懸鏡．楞嚴通議．法華通議．起信論解．唯識論解．圓覺直解．觀老莊影響論．道德經解．莊子內七篇解．憨山緒言．中庸直指．大學決疑．春秋左氏心法．奇門指掌．夢遊集．曹溪通志。徵所手錄付梓．有東遊集。梓行．有金剛決疑。其著述尚多．如所面語．有三教論．論語通解．奇門指掌。及堅如所云．有語錄全集若干卷．本師化後．被侍者心啟．竊市他方．茲不得見者．不具載。而佛祖慧命所寄．則楞伽筆記其最先．華嚴綱要其最後。宗不離教．祖不離佛．此其甚彰明較著者矣。本師常自言．筆舌所出．靡不凝神入觀．體契佛心．稍涉思議．即不中用。即此華嚴綱要．屬草圓就．乃在七十七歲示寂之前一年．以當迦文末後雙樹拈花之事。定力神光．乾健不息．具在大乘貝葉中．是豈思議所及也。

　　○是歲．起重返曹溪因緣．未了憨山寺肉身嗣祖公案。

憨山老人年譜自敘實錄疏終

　　附錄

　　肉身古佛中興曹溪憨山嗣祖三十六頌(有序目)

　　竊歎摩尼無價．希逢辨寶商人。窮子失珍．只為久迷歸路。所以學道如牛毛．悟心似麟角。吾生不辰．值滄桑改易之秋。吾身何幸．見古佛出興之日。維茲曹溪優曇鉢花．三千年前曾一現。肉身因果．五百世後再相逢。應無所住．而住其身．萬物皆備於我矣。應無所得．而得其位．反身而誠．樂莫大焉。永嘉大師有云．三身四智體中圓．八解六通心地印。今肉身菩薩憨山大師．只這心印．一印印定．更無別法。一門超出三摩禪那．一門直入妙莊嚴路。不煩泥木丹青．法身充滿於虛空。何必金臺銀閣．影像光昭於法界。無知俗漢．猶嫌他披枷帶鎖．釘樁搖櫓去在。因讀其年譜．而標其題目．作三十六頌．以承埽庵譚司成之請云。

　　(白衣重胞)●

不在中間與內外．惹得世人增渴愛。垢衣那肯便拋遺．竊恐眾生難理會。

　　(生死疑團)●

未曾得路事空王．便解鑽他烟裏光。燒卻三千大千界．死中覓活顯奇方。

　　(報恩得度)●

盧老傳衣不是僧．笑他老蔡涉途程。將此身心奉塵剎．是則名為報佛恩。

　　(矢志中興)●

出家本擬度眾生．何故殃他滿寺僧。救得一羣無事漢．莊嚴寶殿在吾身。

　　(入京參訪)●

錯下永嘉這句言．尋師訪道為參禪。若然不入驚人浪．那有魚龍跳上船。

　　(柳巷逢師)●

驪珠拾得到家晶．肯落他家萬丈坑。震旦雖寬無別路．暫假兒孫腳下行。

　　(都門遇友)●

心印從君識舊顏．同聲相應絕廉纖。塞鴻不是人驚起．風擊蘆烟滿碧天。

　　(臺山臥雪)●

將試紅鑪火裏蓮．精金百煉愈光鮮。雪團手握便宜打．始覺清涼勝說禪。

　　(西山同隱)●

三世如來口共宣．方知累劫困如眠。我無隱爾般般是．木樨香徧怪多言。

　　(住山本錢)●

窮漢居山無一緡．蒼天連叫苦連天。法門八萬從茲入．大似經商得本錢。

　　(少林禮祖)●

碧眼胡僧入漢來．九年何事口難開。今朝捉敗臊鬍子．捏箇拳頭劈面腮。

　　(不見大千)●

見說嵩山有大千．至今不斷少林禪。早知不往嵩山去．恐誤眾生餂野涎。

　　(喜見法光)●

法光拈杖逐兔子．翻身返擲打蝦蟆。死蛇不斬放他去．宗門作略向人誇。

　　(龍門聽水)●

不向時人行處行．卻來橋畔聽流聲。忽然蹋斷溪聲路．耳不聞兮眼亦盲。

　　(出定釜塵)●

幾度花開影上壁．琉璃殿上絕消息。斧柯爛卻不知年．猿啼徹夜何曾歇。

　　(保護臺山)●

臺山闊狹豈堪量．歲歲君皇百萬糧。此事若何能解釋．胡公一見遂無傷。

　　(聖眾酬酢)●

不知其人視其友．文殊彌勒呈家醜。夢覺覺夢總皆如．我若見時急打狗。

　　(誕生皇嗣)●

指天指地佛初生．五位君臣他是尊。大明皇子猶如佛．摩尼珠現定乾坤。

　　(僻處牢山)●

邊海臣僧無可說．一日三餐飽便歇。不然孤負吾君皇．東西南北何曾別。

　　(母子談玄)●

策杖還須達故鄉．未曾舉足見親娘。多時不隔娘生面．子母將鋤笑一場。

　　(報恩緣寢)●

緣起從頭福可興．十年減膳謝皇恩。垂成倭到朝鮮地．好事多魔自古聞。

　　(鎮撫嚴刑)●

幾番絕後得重生．慈孝無妨史汗青。到底皇心從此悟．如初母子賴真僧。

　　(恩戍雷州)●

皇恩浩蕩法從輕．遣戍雷州拄杖行。一指端頭無兩物．普天帀地盡光明。

　　(罪謁軍門)●

制府威嚴久已聞．況披枷鎖謁軍門。誰知相見稱麟鳳．南嶺今朝始重僧。

　　(源濬曹溪)●

祖席緣何太寂寥．源頭未濬也徒勞。因邪打正連天碧．忘辱忘榮見性牢。

　　(百廢具興)●

有為不達真空位．到底韓盧來逐塊。蛇行鼠步不相干．電捲風馳還未快。

　　(孼僧牴牾)●

閻浮可惜許多年．朝夕茫茫被這牽。那得不遭塵垢染．急來收拾老婆禪。

　　(赦還初服)●

迴途堪作火中牛．一葉纔凋萬國秋。月白浪平無別事．此心還在釣竿頭。

　　(東遊得麟)●

東南法窟喜多僧．未見維摩一默人。剛遇梁生徵福慧．就中眾角爾為麟。

　　(五乳蓮開)●

世間無比是蓮華．透石穿沙絕點埃。徧滿馨香無展謝．凡夫著相亂如麻。

　　(再入曹溪)●

消息應知等故常．舊時遊處意偏長。曹溪水月連三界．覓箇同參好共商。

　　(中秋無月)●

春有百花冬有雪．夏有涼風秋有月。秋中今夜只看星．亙古無明更廓徹。

　　(坐脫敝衣)●

脫卻娘生袴亦凡．遠離來去示盲參。孤孤迥迥光前後．猶恐癡猿攪碧潭。

　　(塔建匡廬)●

達人相見無交涉．豎起高幢且自憨。未解箇中堪失笑．迎來送去好瞞盰。

　　(破龕見佛)●

卷舒出沒事幽微．交集人天若箇知。全令宋公提寶劍．一聲雷響動須彌。

　　(肉身巍鎮)●

無情說法事偏多．不語枯椿又見師。賓主合時猶是妄．光前耀後話精粗。

　　曹溪三十六世𨍏轢道人嚴大參合十敬題

　　曹溪中興憨山肉祖後事因緣

　　五乳峯法雲寺住持．前東海那羅延窟侍者．福善．記錄云．天啟三年癸亥．師七十八歲．居曹溪禪堂。韶陽郡守張公．洎合郡宰官人士．入山請師說法。春三月．五羊法性諸弟子至．師時專以法施為心．先為說大戒．次說起信．唯識．楞嚴。夏五月．吉州茂才馬季房．孝廉王偉奏．過訊。秋八月．祖師會罷．遣侍者．謝方伯吳公．將行．師囑云．佛祖弘化．貴乎時節因緣．緣與時違．化將焉託．一期事畢．吾將歸矣。眾皆罔措．皆以師為欲歸匡山之言也。賦中秋無月有感詩一首。重陽後．為侍者深光．書山居詩．跋云．老人雖慵於筆研．恐一息不來．又作來生欠耳．若以詩字觀之．則孤恩多矣。冬十月朔日．弟子通炯．從匡山至．徧問五乳常住大眾．洎山中諸剎耆舊．心甚歡喜。時弟子淨泰．請作自讚一首．備述生平大意。初三日．少宰玄圃蕭公．入山過訪．劇談三晝夜．甚歡。求法要．遂作法語二則．詩三首．送之。六日．蕭公出山．囑云．公為社稷蒼生仰望．前途珍重。時蕭公尚圖再晤之期。師云．山僧老矣．四大將離．與公再晤之緣．當在龍華會上矣．別歸方丈。初八日．遂示微疾．大眾問候．但云老人勞倦．非病也。初九日．舉藥．不肯進。曰．吾行矣．藥奚為。侍者廣益見此言．驚問曰．和尚脫若不諱．有何付囑。師斥云．汝侍老人有年．如何作這等見解。汝等當念生死事大．無常迅速．切實念佛。益又曰．和尚不示一言．何以遵行。師曰．金口所宣．尚成故紙．我言何用．遂不示一字。十二日．乃師誕期．緇白弟子雲集。韶陽太守三星張公．入山送紫縉羅禪衣．為和尚壽．相與坐談竟日。及晚．張公出．是夜即三喚水沐浴．次早即喚取張公所送禪衣．披與張公作別。張公再過榻前．師云．山僧行矣．多謝大護法盛心。張公云．大師法身無恙．不佞地方守土．即是主人．一切皆在不佞。師微笑．合掌稱謝。日午．張公別去．即喚侍者取淨水漱口．云．今日乃截斷葛藤。仍喚湯沐浴更衣．大眾圍繞念佛。囑云．汝等勿得驚惶．當依佛制．不得披蔴服孝．勿得悲哭．一心念佛。正申時．師端坐而逝。是夜．毫光燭天．羣鳥悲鳴．緇素哀慟．聲撼山谷。化去．端坐三日．面皙脣紅．手足緜輭．如入禪定。遣報張公．即差官遣弔．封龕。時蕭公別方五日．尚在雄州．聞師之報．悲哀竟日。更聞化去因緣．遂喜曰．大師乃聖位中人．若非生死關頭了徹．何以有此。即撰挽章遣弔．復捐資百兩．為文．囑南韶二郡太守．為建影堂。匡山五乳法屬．聞訃．弟子福善等．遵師遺命．即走曹溪．扶大師靈龕歸五乳．建塔於師自卜之地。時彼中影堂已就．衲子固留。善等．復報社中吳太史．吳中丞．盛方伯．王孟夙．繆慕臺．諸宰官．具書當道．以請會總制武我何公．本道善長王公．檄府送龕歸匡廬．給符驗路資。於乙丑年正月二十一日發行．二月二十八日抵匡山之五乳峯法雲寺。

　　○大師．法派四十字．偈云．德大福深廣．慈仁量普同。修持超法界．契悟妙心融。寂靜覺常樂．圓明體性通。慧光恆朗照．道化久昌隆。(德字．憨祖法諱。大字．慈聖李皇太后法諱。命弟子名．自福字輩始。)

　　韶陽太守張翼軫．號三星．亦號如是道人。作年譜序云．憨山大師年譜．其法嗣心啟．造請謀授梓人。蓋以予昔守韶石．自五乳迎師住曹溪。師示寂時．復往敘別．似有夙因之合也。憶往遣衲本昂迎師．先是師掩關八月．迎眾至日．啟關見眾云．吾行也．早鳴鐘鼓待矣。五乳大眾環聚泣留．師曰．曹溪吾志也．時節因緣．敢不隨順。徼六祖靈．得託骨焉．幸甚。遂杖錫遄行．度嶺．吟云．五雲一望入南安．萬疊千迴六六灘。行到水窮山盡處．梅花無數嶺頭看。師意於曹溪終焉．兆已明甚。時壬戌臘月至曹溪．明年冬．余因宗伯蕭公面囑．多方捐助．卜地於山之陽．營葬塔．蓋影堂．藉眾擎竣事。而師乃示寂．旋為經理安厝．於師願．似已無弗遂矣。適余以量移去韶．五乳諸法嗣．借大力於當事者．遷全蛻歸廬山．而以爪髮留曹溪．予所營塔與堂者．亦無恙。夫諸法空相．本無去住．曹溪五乳．無非福堂．住耶去耶．總歸夢幻．師亦何心耶。師虛心應世．慈心度世．上光聖德．下卹民巖．皈依祖庭．流通禪脈．夷險一致．初中不渝．為人天導師．為法門龍象．譜中歷歷較著者．余又何容片語飾讚耶。因其嗣之來請．而略述其概云爾。

　　○徵按．三星張公所識．再迎曹溪．親送示寂．經理安厝．願無弗遂．道力夙因．自是不小。而借大力以遷龕．幸塔堂之無恙．讀去住夢幻之詞．當改塔五乳之日．能無憬憬動心。迨夫本師重返曹溪．肉身出現．可大慰張公心願矣．不審張公猶及睹聞否。要非兩番迎送．經度大庾嶺頭衣鉢提不起處．仍來當日卜葬影堂之地．與盧祖對峙．放大光明．照耀歷劫．安見吾師願力．真足截斷眾流．函蓋乾坤乎。度嶺一吟．迄今可戛金石．知幾其神．須生死關頭乃見耳。又按知微善公所錄．本師示寂曹溪．歸龕五乳．天啟壬戌一歲間事．續入年譜未及。三星張公所作序．見前一番往返曹溪五乳大事顛末．可謂明備矣。本師以十月十二日為誕期．即以是歲十月十二日示疾．別韶守張公．越一日為化期．去來全自作主．真無始劫來所希有事矣。其抵五乳後．改葬浮供．歷崇禎癸未．上越壬戌．已二十有二年。復見一番迎龕五乳．歸龕曹溪．示現肉身．媲美盧祖．大事顛末。則續譜及誌傳諸刻．全未晰一二。徵因解南雍任．寓居江寧南山雨花木末之間．得從憨祖親侍往還弟子．融澄．寬居．堅如．明記．法屬諸公．各詢其槩．掇拾法門關目不朽事略．以備異日比盧祖請諡大鑑之例．是所禱也。因憶本師臨別．拍徵肩笑語曰．我身後事乃囑汝。當日茫昧不知所云．今得傾倒胷懷．記憶往事於年譜之末．實出時節因緣。還思面囑．如夢斯覺．知幾其神．於吾師乎益信。

　　○法雲住持妙融．名廣成。棲霞住持堅如．名慈任。並當日迎龕送龕兩番往還曹溪之法屬親侍也。備言本師於壬戌之冬十一月十日．因吳方伯生白．張韶守三星．粵中弟子劉孝廉起相等．屢以書至五乳苦請．又專寶林堂主本昂來迎。本師乃決意出匡山．入曹溪。於是日．在五乳法堂升座．舉示昂堂主．兼示別大眾．趺坐許久．竟不知座上有大蛇盤結於本師體下．形已壓平如褥。起坐．乃見．為之舉火而行．亦以兆本師入曹溪．僅一載．而不復還五乳也。又返至曹溪之日．昂堂主．請上堂說法．語語道破六祖肉身香火公案．先後合符之義．具見知幾之神。法語云．當六祖未出世時．只新州一賣柴漢耳。因有夙植靈根．功夫蘊藉已久．一聞誦金剛經．應無所住一語．頓斷歷劫生死．了悟自心．遂得黃梅衣鉢。豈不是今日寶林．乃六祖肩頭柴擔．舂米腰石邊來．故有如此廣大光明．普天帀地。禪宗一派．一言一句．皆從柴擔腰石邊流出．至今供養香火．如生時無異。肉身堅固不壞．如現在說法無異。如是福澤．亦從柴擔腰石邊來。此六祖悟的一段般若光明．人人有分．不欠絲毫．若能了悟自心．則能攪長河為酥酪．變大地作黃金。拈一莖草．作丈六金身。以丈六金身．當一莖草。自然具大神通．隨心轉變．任意施為．無可不可。又言．本師重入曹溪．意在鼎建曹溪大殿。所募三司道府多金．悉向粵西採辦鐵梨大木．如譜中戊申所記者．已運入曹溪。吳張二公．及昂堂主．並發此願．故請還虔切。而本師自知時至．故曰緣與時違．化將焉託．遂於癸亥之冬十月十三日示寂。嚮有蕭少宰玄圃．囑張郡守所卜築影堂地．在韶州南華寺南二里．名天子岡。舊有謠讖云．頭頂天子岡．腳蹋黃泥塘．有人葬得著．代代出法王。粵中皈依大眾．遂於其地建塔．已葬全身。五乳弟子福善．號知微者．同深光．號以晦．廣益．號虛中．慈任．號堅如．急至粵迎龕．不得．乃走吳越間．以遺命．謀之眾檀護．吳公本如．何公芝岳．王公芥庵．錢公受之．致書粵中廉憲陸公景鄴．移文韶州．於乙丑正月二十一日啟龕．歸匡山。匡山地多陰溼．善公構塔院．浮供其龕。南康府司理錢沃心．名啟忠者．擇地葬之。越十一載乙亥．山中猛虎大作．法雲不能安眾．善公咎塔地不安．仍出浮供．見護龕．半為蟻蝕．不敢卜葬。又歷九載癸未．九月．嶺南弟子陳宗伯子壯．致書備資來迎．值在粵弟子劉公起相．任瑞州刑館．查盤南康．遂力任歸龕曹溪。行至梅嶺．有新任粵中總鎮宋公昭明名紀者．向十年前．在粵制臺標下．於本師有法緣。至是．赴任過嶺上．適遇靈龕．不勝奇倖。遂命士卒輿龕．躬送入曹溪。任後數月．復至曹溪．有扶龕弟子廣成．號妙融．慈力．號堅持．見龕有罅．因就罅中私鑿一小隙窺之．見師端坐如生．方議發龕．無敢決者。宋公聞之．即抽佩刀．劈開其罅．見雙趺如生．爪髮俱長．其色鮮紅。衣履尚新．見風始敝碎．顯露五體。忽一僧至．請依天竺法．用海南栴檀末．塗其體．如漆．塗畢．竟去。初曹溪有室女．發願繡製千佛衣一襲奉供．慮口氣不淨．以黃絹裹口用鍼綫。衣成．而本師遷化入龕．其衣留寶林庫笥。一日．住持僧禮懺．欲被此衣．眾僧譁之而止。後本師肉身重還曹溪．出龕時．紫縉羅衣忽零星風碎．土人爭掇拾去．以為吉祥。乃取室女所製千佛衣衣之．衣在笥二十二載．光彩如新。因就舊塔院地供養．號為憨山寺．去南華寺寶林堂半里許。弟子一如寶林供奉六祖例．侵晨．用熱香湯一盂．熏面出汗．拭以巾帕．進飲食齊供如生。一歲一沐浴．盥濯水．為鄉人取飲療病．立盡。每歲曹溪香客．於二八兩月．通省人．羣入山拜謁．進香六祖畢．即云進香七祖．于是有曹溪七祖之稱。蓋粵省香客之同聲．就肉身菩薩起見。而一時自南海至北海．寓內悉聞此名號．以為固然。乃議者謂．不得越五家宗派．而徇一時口耳流傳．慮為續修傳燈統系者口實。徵不自揣．率草佛祖宗法．衣鉢．肉身．三議．以質明眼。

　　○徵按釋迦以上稱七佛．自釋迦傳迦葉以下．至達磨．稱西天二十八祖。自達磨東度以下．至曹溪．則稱東土六祖．不稱佛．亦不專稱師也。六祖傳懷讓．行思．特兩支耳。懷讓居南嶽．因稱南嶽下．傳馬祖．南嶽不聞稱祖．而馬祖特稱祖．豈非謂其付法普眾．而不為衣鉢單傳乎。馬祖下有百丈．百丈下有黃檗．並稱大師．或稱禪師．并不聞稱宗師．時未有分宗之說也。黃檗下有臨濟．始稱臨濟宗．宗之名號自此始。前此有兩支名號．無兩宗門戶也。百丈下．又有溈山．溈山下．有仰山．於是有溈仰宗。是百丈一支．出兩宗也。行思居青原．因稱青原下．傳石頭．石頭下．有洞山．洞山下．有曹山．趁脫口之便．顛倒稱曹洞宗。石頭下．又有雪峯．雪峯下．有雲門．稱雲門宗。後又有法眼宗。是青原一支．出三宗也。何懷讓青原一輩．馬祖石頭又一輩．百丈雪峯又一輩．六祖以下三輩．不聞宗門之名。即黃檗為第四輩．亦未聞與溈山洞山雲門同輩人．觭角宗門之名。此黃檗之所以超越儕偶．敢於指摘馬祖也。檗嘗謂．大唐國內無禪師。僧問．諸方尊宿．盡聚眾開化．為甚麼卻道無禪師。檗曰．不道無禪．祇是無師。闍黎不見馬大師下．有八十四人坐道場．得馬師正法眼者．止三兩人．歸宗和尚是其一。夫出家人．須知有從上來事分始得。且如四祖下牛頭．橫說豎說。猶未知向上關棙子．有此眼目．方辨得邪正宗黨。且當人事宜．不能體會得．但知學言語念．向皮袋裏安著．到處稱我會禪．還替得汝生死麼。輕忽老宿．入地獄如箭射。大哉檗言。慧眼法眼．真不我欺。馬祖嫡孫．斯能繩武。所謂青出藍．而深於藍．酪出乳．而雋於乳也。臨濟作法分宗．黃檗於是乎多兒矣。溈仰．曹洞．雲門．法眼．接踵馳聲．析門判戶．馬祖．百丈．石頭．雪峯．於是乎多孫矣。一花五葉．不聞標花葉為根株．惟根株不二．斯結果圓成。若夫一花可作一十百千萬億花．五葉可作五十百千萬億葉．花多葉轉多語云．葉多不開花．花多不結子．此言雖小．可以喻大。人人尋花逐葉．更何處問根株哉。即能結果．亦移花接木之果．根本安在．愚不曉於宗之實何居也。萬法歸一者．教也．一歸何處者．宗也。法在天下人之心．法心不得有五。宗在善知識之心．宗心安得有五。達磨西來．識者止稱之為禪宗．宗有五．是心有五．禪有五也。愚不識於五宗之實何居也。五宗者．門庭也．名號也。祖門庭．曾不別於佛門庭。祖名號．究無別於佛名號。能作祖者．必能成佛．不能成佛者．必不能作祖。祖自佛菩薩來．謂別一名號則可．謂別一門庭恐不可也。況乎．以五名號．立五門庭．如持戶兒孫．攘奪祖產．狼籍家私．愚不解也。論名號之分．豈獨佛祖分．即如釋迦有十名號．佛菩薩有無數無邊名號．不得比而同也。論門庭之合．則不獨佛祖合．即如天台法性宗．宗法華龍樹中觀。賢首宗．宗華嚴法界觀。南山律宗。慈恩法相．明唯識宗。金剛頂瑜伽三密宗。教必有宗。無宗不成教。不得歧而二也。苟可分別歧二。定屬魔外小乘。要知淨土唯心。纔是萬法歸一。祖可西來。佛可西歸．自西自東。自南自北。無思不服。佛祖之謂也。佛法平等。無有高下。名號差別。豈執等夷。然往生受持。必先名號。肉眼皈依。全在尊稱。曩見禪德。俗呼老爺。雲棲申禁而止．此宣尼正名。春秋定分之義也。今在世法。非開國承家。不得稱祖。若百工眾業。舉得稱師。在出世法。稱西天二十八祖。東土六祖。不聞稱師。馬祖得法曹溪南嶽。在未別宗門前。是宜稱祖。憨祖亦得法曹溪。往來南嶽青原之間。在在處處。無非說法行法付法之事。雖在既別宗門後。仍歸未別宗門前。是宜依馬祖例。稱憨祖。惟親炙者。得稱本師。嗣法者。可稱家翁。若大師與七祖之名號。總為隨俗。宗鏡錄載達磨語云。明佛心宗。了無差誤。行解相應。名之曰祖。恰與憨祖義相印。若達觀大和尚。寄康僧像讚讚憨公。則云曹溪肉佛所現。謂盧祖也。盧祖可稱肉佛。憨祖應無異同。則稱之曰。曹溪肉祖。世間出頭禪和。固莫可比例也。大抵分宗分法分律。止可稱宗師法師律師。不得稱宗祖法祖律祖。必三門難名。而後可稱祖。則盧祖之得宗黃梅。得法印宗。得律智光。是馬祖憨祖。及後學再來之榜式也。

　　○徵又按盧祖傳略云。祖既傳衣法於黃梅。因屆南海。遇印宗法師。因聞風幡語。邀祖入室。執弟子禮。告四眾曰。此盧居士。肉身菩薩也。因會諸名德。為之剃髮。復就法性寺智光律師。授滿分戒。其戒壇。即劉宋朝。求那跋陀三藏之所置也。三藏記云。後當有肉身菩薩。在此壇受戒。云云。觀此。則知付衣祖師。與肉身菩薩。必出一人。剃髮法師。受戒律師。與付法宗師．必不出一人。此心同。此道同。其義別。其規別也。又盧祖告四眾曰。吾忝受忍大師衣法。今為汝等說法。不付其衣。又一日謂門人曰。吾欲歸新州。大眾哀慕。乞祖且住。曰．師從此去。早晚卻回。祖曰。葉落歸根．來時無口。又問。師之法眼。何人傳授。祖曰。有道者得。無心者通。觀此。則知祖師衣鉢。自唐初先天年間。早絕影響。今所傳曹溪衣鉢。非出黃梅。乃唐中宗神龍元年。詔遣內侍薛簡迎請。盧祖辭疾不至。因與薛簡論說。道由心悟。不在坐禪習定。其語甚詳。簡蒙指豁然。禮辭歸闕。表奏祖語。有詔謝師。并賜磨衲袈裟。絹五百匹。鉢一口。觀此。則知曹溪衣鉢。特國王供具。非五祖信物也。付法惟馬祖為多。門人尚多異議。故謂之付法則可。謂之付衣鉢。付信。付宗。則不可。以器物為傳信。外道往往有之。馬祖那得有多多許衣鉢乎。相傳衣鉢話頭。乃是千載上下。塵飯塗羹。佛祖慧命。全不係此。惟我肉身憨祖。紹一花五葉之傳。以至百千萬億葉。視彼拈提棒喝。直指單傳。未知誰是合頭語也。有道者得。無心者通。盧祖機緣。于今益信。信乎。先聖後聖。其揆一也。

　　○徵又閱郎公瑛七修類稾云。六祖終時。廣韶新三州之官僚門徒。爭迎真身。眾莫能決也。焚香禱曰。香指處。師所歸焉。因香指曹溪。遷龕。并衣鉢。建塔事之。尋肉身從塔龕出。香薰如漆。以手摩鬚髮。如剃後三四日者。黃巢亂。至曹溪。欲犯之。風霾晝晦。致恭乞哀而去。宋末文丞相天祥。望南華寺詩。有行行至南華。匆匆如夢中。佛化知幾塵。患乃與我同。公自註。謂六祖肉身。為亂兵所傷。此特公託寓自解之辭。題稱望南華。則未嘗親見也。憨祖所修曹溪通志云。唐中宗先天二年．師入滅於新州國恩寺．以全身入曹溪塔。玄宗開元十年．有孝子張滿．受新羅僧金大悲錢二十貫．令取祖首歸海東供養。縣令楊侃．刺史柳無忝．得牒．捕賊．獲之．鞫得其情。以祖弟子令韜力救．免死。乃遷真身於信具樓．以便居守．其樓．後改為祖師殿。宋太祖開寶初．王師平南海．劉氏殘兵作梗．祖之塔廟．鞠為煨燼。真身為守塔僧保護．一無所損。仁宗天聖十年．具安輿．迎祖真身及衣鉢．入大內供養．後遣使勅送還曹溪。憨祖曹溪通志中．有六祖大師肉身讚云．一陽來復．暖氣漸臨。三陽滿足．萬物皆春。一陰初至．流火內凝。三陰始交．草木頓零。有力造化．尚使枯榮。何況無生．念念薰蒸。以有入空．四大俱融。以空入有．有則不朽。空有兩忘．適同金剛。山河大地．盡常寂光。是故我師．為法中王。徵備觀志語．則知盧祖肉身．從無傷損。塔與真身．今同在寺中．固非一所。與憨祖化後．歷年久遠．出入塔龕．前祖後祖．如出一轍。經云．大徹悟人．法身報身．了無有二．不珍重報身者．即是外道。龍樹云．新地菩薩．道未全足．是有焚身之事。又經云．不退菩薩．身無八萬戶蟲．是以肉身不壞．髮爪能長．威儀攝物．歷劫香光。即如初祖西歸．神光二祖．及黃梅四祖五祖．並有肉身則知肉身珍重．非焚身可比。作肉身觀如是．作法身觀亦如是。作肉眼觀如是．作法眼觀亦如是也。

　　或問曰．子娓娓言宗教歸一．一歸淨土之理．以至曹溪六祖衣鉢肉身之事．使長夜得曉．重霾見日．信矣至矣．無遺義矣．所心乎憨祖者．亦無遺憾矣。誠者．成己成物．君子先行後言。然則子於生死去來之際．自處奚若。答曰．予之自處．豈獨宗教淨土之說歸一．即儒釋道三教萬法之說．靡不歸一。豈獨憨本師年譜．末後緒論．始言道一。自孔孟兩經見聖編八千牒．新詩其間集二千牒．以至南華離騷二經刮目．仙祖景昇化書釋目．凡有屬筆．靡非教三道一之旨。然而言必有根。信使可覆．引經據傳．援古證今．自許述而不作．非不知而作也。所心乎憨本師者．非舍孔歸佛．舍仙祖歸祖師也。本師隨身所履．隨口所說．隨筆所書．莫非教三道一之旨不煩如善慧傅大士．就衣冠言動間．對梁武面分疏也。如所著內典之餘．有論語解．中庸直指．大學決疑．春秋左氏心法．老莊影響論．道德經解．莊子內七篇解．三教論．奇門指掌諸書。居曹溪時．章逢之士．負笈問道．如馮昌曆一輩．率以舉子業就正得雋．本師以金剛眼睛．一一從筆頭點出。昔張子韶造徑山．解得格物物格義趣。後以抗辯經筵．遠謫橫浦．執書倚立．雙趺隱然。嘗稱徑山老人所舉因緣．如千門萬戶．一蹋而開．非偶然也。本師著作說法．非止衲衣下事．應以大羅仙得度者．即現大羅仙身而為說法。應以大將軍身得度者．即現大將軍身而為說法。應以茂才．秀士．大臣．國王身得度者．即現茂才．秀士．大臣．國王身而為說法。只此臨化年譜．說法無邊．從上祖師．目所罕覯。以愚觀之．宣尼周流轍環．六度萬行．如來禪也。思孟修身盡性．知天立命．祖師禪也。本師作佛祖．不離孔孟。小子學孔孟．敢離佛祖。佛祖孔孟．行化雖各一方．歸宿豈有異地。孔孟託生．必歸淨土。小子歸佛．斷不舍儒。東國西方．在在處處．見孔見佛．長依仙祖。自茲以往．生生世世．功名富貴．不爭人先．讀書學道．不落人後。中庸道四．黽勉未能．論語戒三．庶幾願學。只今胡來漢來．身當大夢．可使天上天下．實聞此言。偈曰．淨土唯心願西去．尼山一貫志東來。東西來去依思孟．殀壽身修不貳胎。又曰．疏水三書真富貴．筌蹄九轉得靈飛。家仙世佛無殊念．到底章逢是付衣。

　　素華旭法師．作年譜述疏偈．并序．云．甲戌夏．寓吳門幻住庵．見朱白民所評憨翁年譜．恨其評語尚多儒生見解．未足以知大人境界也。丙子病．入九華．百慮灰冷．書籍散盡．無一存者。辛卯春．幻遊長干．復見譚埽庵所述疏憨翁年譜．乃能於大事顛末．覈實參詳．盡闡神通道力。蓋得之東遊時耳提面授．匪朝伊夕之故也。因思壬戌．智旭初出家時．三夢憨翁．癸亥年冬．將入寂時．又復示夢．並是慈悲真實加被．豈偶然哉。世人昧醒夢之一致．輒妄計醒為實．計夢為虛。殊不知世間之醒非實也．出世之夢非虛也。法華安樂行品．始自發心．終於種智．不出一夢。憨翁生平悟門．得諸夢者為多．故所著述．亦名為夢遊集。然苟非譚居士．誰能信之。敬說偈曰．醒夢本唯心．唯心何虛實。迷者二俱虛．悟者兩並實。生以夢為感．佛以夢為應。感應唯一心．從來不思議。翁夢既不虛．旭夢亦必實。不向癡人說．只許埽庵知。

　　萬曆丙辰長至月．虔上雙徑寂照庵．皈依憨本師．賦呈古詩一首。(時徵年二十有七．同玄津法師上徑山．延請湖南淨慈開堂。)

太息生劫晚．正法稔蕪棘。緇白紛縱橫．宗教判名色。唱演戲論開．棒喝空拳出。猨猴捉水月．
盲瞽悵天日。水月一指指．天日當頭白久向箇中尋．顛倒無蹤迹。思慮鬼家計．
虛空仍逼塞。當夏屋子倒．分明經霹靂。現前生死事．一語轉不得。乞就明眼人．商量作奇特。
吾師大法王．遊行師子窟。飛錫震海牢．荷戈導粵貊。淨土本家鄉．曹溪真血滴。
多年舍利珠．茶毗見紫柏。祖庭捏怪消．寶乘疑眩釋。南嶽下吳門．龍象森離立。
金篦肯嘗試．髻珠在咫尺。洗肝禮雙足．因緣深夙昔。

　　(從遊湖上諸山詩．悉不錄。)

　　天啟甲子暮春．寓燕京石鐙庵．審聞憨本師曹溪寂音．因集諸緇白弟子．建誦經念佛道場。因作遙慟詩．排律五十二韻．以志哀。(時徵以明經應試入都．年三十有五．遙聞本師曹溪示寂消息．遡癸亥陽月．幾越半載矣。是歲中舉。)

師作人天準．神當定慧揚。誕星峨步肅．印月玉毫彰。超繫思非練．空緣澤自祥。道消窮末葉．
覺大緝頹綱。邪種驅叉聚．清徽振鉢芳。春晞洪量溢．夏烈迅威張。龍壁九年觀．
冰參萬里方。應虛傾道俗．證化導侯王。聖供袈裟紫．慈名璽勅黃。伊蒲珍積具．頂相影圖將。
洪號欽山嶽．崇規曜棟梁。定儲罹法難．報國服戎行。粵嶺什公路．曹溪六祖場。
密因敷瘴癘．圓導徹蠻荒。狂象銷魔力．獰龍洗毒腸。處幽名愈大．在險動彌臧。
度戒紛緇白．行檀濟泳翔。塵芬留義室．猿果綴禪牀。易簡符周孔．虛明鑄老莊。宿朝探譯制．
積祏照留詳。餐飫天花肆．鍼醫眾寶坊。緒言蟲禦木．通議日扶桑。舌出總持骨．
胷開冥賾倉。法華弘擊節．疑諦決金剛。影響敷懸鑑．楞伽發祕囊。操觚寧待匠．趺坐即成章。
左史詮洙泗．兵韜著渭泱。叩津淵味瀉．宣籥睿音昌。運帚無懷智．吟編有惠康。
辯靡一物礙．趣會九流旁。恩旨隨飛錫．丰容儼碩強。玄麾上廬岫．法斾下衡襄．
燕市酬知願．圜中念骨藏。茶毗雙徑偈．銘碣梵村香。皈信化城道．機緣宗鏡堂。瞻依五度淨．
矜式四儀良。耆宿栴檀繞．衣冠絡索長。提攜孩戀慕．燈火草商量。筆錄東遊地．
心期立雪鄉。逡巡巖瀑隔．合沓歲陰茫。忍土移南紀．慈輪擁昔疆。寶林隨順去．庾嶺整遺亡。
現滅暉殊景．環悲墮慘霜。泥洹隱顯迹．殄瘁白緇傷。維衛旋西履．閻浮失普航。
禮官需諡典．節鎮護靈裝。五乳鵝王寂．雙林鹿女喪。榮哀天爵貴．壽臘足尊常。
塔影持遺教．龕靈逗妙光。及門情倍慟．希想夢時颺。緬邈同千古．低佪愧一杭。幸堪勤拂拭．
餘蔭得清涼。

　　(比篇成後．越二十八年．始見年譜。其中故實．並得之耳提。至疏年譜時．乃知一一可質。)

　　順治庚寅三月二十日．在江寧雨花臺左．偶偕居．得憨山老人年譜自敘實錄．捧誦驚喜．頂禮讚歎．得十絕句。(時徵年六十有一．王季延道友．為余從東禪僧舍覓得全譜．寄至新居。適方理歸棹．旋放江口矣。)

譜成雙樹望花開．宗鏡因緣久浪猜。萬里曹溪離亂後．西林肉佛竟歸來。

○五乳曹溪法嗣多．
秣陵十輩老禪和。金鍼度處憑誰覓．繡出鴛鴦沐錦波。

○江上飛書付法徒．
天邊傳語授衣珠。竺乾洙泗光華徧．誰道人間判佛儒。

○雙徑皈依歲閱吳．尋常入定侍雙趺。
備聞慈后莊嚴事．弘法忘身為集枯。

○一喝親教淨土生．一言頻見鬼神驚。
面如滿月脣弦月．具相慈威畫不成。

○說法由來不用機．上堂祇見佛威儀。撇開拄杖婆心大．
泥水天華導眾歸。

○當年手錄東遊集．累牘香光者話頭。不似諸方拈句子．
糊心脫口賣風流。

○佛眼全通儒眼尊．肉身顯是法身存。普天率土光明徧．
函蓋單傳直指門。

○紫柏當年肝膈同．遠將康贊印憨公。髑髏影響曹溪現．吳粵交光在箇中。

○歷數曹溪恰過千．寶林對面肉身傳。儒門五百興名世．倍紀應知歷劫緣。

　　(盧祖以唐貞觀戊戌春生．憨祖以明天啟癸亥冬化．相越一千零十七年。)

　　江行述疏憨本師年譜．七日抵家園著作堂．疏譜事竟．為之喟然．得二絕句。

一七心齋竟坐忘．江城忽忽到禾鄉。水窗覿面寶林座．硯席遊神宗鏡堂。○自和○

歷劫因緣識不忘．曹溪一滴是家鄉。腹笥傾倒西來意．到岸纔知著作堂。

　　順治辛卯閏二月朔．復在雨花臺左偶偕居．鳩工梓行憨本師年譜述疏．志喜自讚．得四絕句。

一代稱尊三佛祖．三朝定嗣一乾坤。網羅國史詮禪史．打疊宗門印佛門。○自和○

枯菀諱談偕老宿．笑啼直筆另乾坤。因緣時節真奇特．孔席偏能報佛門。○再和○

恩怨劫灰消溟渤．是非輪旭付乾坤。春秋筆削西來意．左氏心傳不二門。○三和○

朝宁宮闈經日月．冰山瘴海歷乾坤。素王諱義空王筆．心鏡同懸有及門。

　　(三佛祖者．憨祖．并達師．蓮師。三朝者．神廟．及皇子．皇孫。老宿者．一時力爭建儲之臣。枯菀是非者．時官府嫌怨之隙譜者．禪史。疏者．國史。)

　　宗鏡堂命名老弟子福徵．前進士．領南雍司業事．檇李荊蠻埽史氏．道一居士譚貞默．南望頂禮．五體投地．恭筆末簡。

　　嘉禾弟子項桂芳．與大師韶陽日夕把臂。迨奉檄洭州．因兒早逝．傷心抱疴．幾無起色．特延大師過洭．乞解脫之法。至則示余曰．世間人．稍有拂意相加．小者怒之．大者恨之。若父母生兒．何等憐愛．突以生平未嘗之惱事．特加于身．乃不大恨．友痛悼欲絕。當此深秋毒瘴．回首故鄉．數千里而遙．願自排遣。余竦然拜而受教．幸獲無恙．皆大師點化昏迷．以有今日也。未幾．大師抱恙．官舫醫藥．半載始瘉．得了南華一案。此皆諸同寅合力主持公論．司理不能撓．置主者于法。大師即入鼎湖山中．送之芙江．黯黯作別。迨逾十禩．大師送達大師進塔．特訪茅庵．抵膝道故．恍如一夢。惜舉趾千人擁拜．遽別而去。今大師已受六祖衣鉢．曹溪一泓水．與日月同光。柰老矣．勿克竭蹶而東．羅拜七祖之前．惟有手札千行．藏之石匣．旦暮虔禮．染栴檀之馥．以安殘喘而已。因譚埽庵居士．知肉身年譜真信．敬讚。

未了南華古道場．將軍解語現毫光。虎溪一榻曇雲冷．佛字千行草室香。宮賜袈裟餘繡衮．
寺留春石逼琳琅。傳燈七祖歸東粵．應憫殘魂度樂鄉。

　　八十一歲弟子桂芳和南

　　明代．惟萬曆朝．以古佛現身者．得三大老．曰蓮大師．達大師．憨大師。蓮達兩大師．無年譜．得憨大師東遊為誌．文字般若．燭地煇天．百倍虎頭傳神．竟可作兩大師年譜矣。憨大師．則有臨化自著年譜．向梓粵東．得見者少。余友譚埽庵．諸生時．早皈依命名。大師于淨慈宗鏡堂．嘗預以末後事囑其為王臣弘護。後得此譜．以廣川兵燹失去。隆偕施常惟．沈明起．高念祖．東禪得見．借錄．寄南中。迨埽庵假旋．江篷數日．箋疏成矣。詳按譜中紀載．印證以目擊耳提。凡微密闡揚．頭顱標揭．並他人所不及知者。如祈保國本．周全慈聖神宗母子之間．就雷陽蔑戾車地．擬大慧冠巾說法若干年．其宏法嬰難．往來南粵同。而大人作略．肉身示現．有過焉者。年譜書法似春秋．而述疏之起義終事符左氏。固微言外．別有發明．絕筆後．不忘護囑者也。埽庵見聖編中．于孔孟所歷春秋戰國年譜．尚能考定精覈。況于大師晨夕親炙．而因以酬恩法乳．加惠學徒．儼如靈山未散者乎。願見者．作希有想．難遭難遇想。無曰此于曹溪中興肉祖本分中．尚為第二月也。秀水優婆塞弟子王起隆．薰沐敬跋。

　　附東遊集法語三則

　　徑山禪堂示參禪切要

　　禪宗一門．為傳佛心印．本非細事。始自達磨西來．立單傳之旨．以楞伽四卷印心。是則禪雖教外別傳．其實以教印證．方見佛祖無二之道也。其參究工夫．亦從教出。楞伽經云．靜坐山林上中下修．能見自心妄想流注．此實世尊的示做工夫之訣法也。又云．彼心意識．自心所現．自性境界．虛妄之想．生死有海．業愛無知．如是等因．悉以超度．此是如來的示悟心之妙旨也。又云．從上諸聖．轉相傳受．妄想無性．此又的示祕密心印也。此黃面老子．教人參究之切要處。及達磨示二祖云．汝但外息諸緣．內心無喘．心如牆壁．可以入道．此達磨最初示人參究之要法也。傳至黃梅．求法嗣時．六祖剛道得本來無一物．便得衣鉢．此相傳心印之的旨也。及六祖南還．道明等．追至庚嶺奪衣鉢．祖棄石上．明提掇不起。明云．我為法來。祖云．汝為法來．但屏外緣．不起一念．當為汝說。明良久．祖云．不思善．不思惡．正恁麼時．阿那箇是明上座本來面目明即大悟。此是六祖第一示人參究之的訣也。是知從上佛祖．只是教人了悟自心．識得自己而已．向未有公案話頭之說。及南嶽青原而下．諸祖隨宜開示．多就疑處敲擊．令人回頭．轉腦便休即有不會者．雖下鉗錘．也只任他時節因緣。至黃檗．始教人看．話頭。直到大慧禪師．方纔極力主張教學人參一則古人公案．以為巴鼻．謂之話頭．要人切切提撕此何以故．只為學人八識田中．無量劫來惡習種子．念念內熏．相續．流注．妄想不斷．無可柰何。故將一則無義味話．與你咬定．先將一切內外心境妄想．一齊放下。因放不下．故教提此話頭．如斬亂絲．一斷齊斷．更不相續。把斷意識．再不放行此正是達磨外息諸緣．內心無喘．心如牆壁的規則也。不如此下手．決不見自己本來面目。不是教你在公案語句上尋思．當作疑情．望他討分曉也。即如大慧專教看話頭．下毒手．只是要你死偷心耳。如示眾云．參禪唯要虛卻心．把生死二字．貼在額頭上．如欠人萬貫錢債相似。晝三夜三．茶裏飯裏．行時住時坐時臥時．與朋友相酬酢時．靜時鬧時．舉箇話頭．狗子還有佛性也無．州云．無．只管向箇裏看來看去．沒滋味時．如撞牆壁相似。到結交頭．如老鼠入牛角．便見倒斷也。要汝辦一片長遠身心．與之撕挨。驀然心華發明．照十方剎．一悟便徹底去也。此一上．是大慧老人尋常慣用的鉗錘。其意只是要你將話頭堵截意根下妄想流注不行．就在不行處看取本來面目。不是教你公案上尋思．當疑情．討分曉也。如云．心華發明．豈從他得耶。如上佛祖．一一指示．要你參究自己．不是向他玄妙言句取覓。今人參禪做工夫．人人都說看話頭．下疑情．不知向根底究．只管在話頭上求．求來求去．忽然想出一段光景．就說悟了．便說偈呈頌．就當作奇貨．便以為得了。正不知全墮在妄想知見網中。如此參禪．豈不瞎卻天下後世人眼睛。今之少年．蒲團未穩．就自稱悟道．便逞口嘴．弄精魂．當作機鋒迅捷。想出幾句沒下落胡言亂語．稱作頌古．是你自己妄想中來的．幾曾夢見古人在。若是如今人悟道．這等容易．則古人操履．如長慶坐破七箇蒲團．趙州四十年不雜用心．似這般比來．那古人是最鈍根人．與你今人提草鞋也沒用處。增上慢人．未得謂得．可不懼哉。其參禪看話頭．下疑情．決不可少所謂小疑小悟．大疑大悟．不疑不悟。只是要善用疑情．若疑情破了．則佛祖鼻孔．自然一串穿卻。只如看念佛的公案．但審實念佛的是誰．不是疑佛是誰。若是疑佛是誰．只消聽座主講阿彌陀佛．名無量光．如此便當悟了．作無量光的偈子幾首來．如此喚作悟道．則悟心者如麻似粟矣．苦哉苦哉。古人說話頭如敲門瓦子．只是敲開門．要見屋裏人．不是在門外做活計。以此足見依話頭起疑．其疑不在話頭．要在根底也。只如夾山參船子．問云．垂絲千尺．意在深潭．離鉤三寸．子何不道。山擬開口．師便一橈打落水中。山纔上船．師又云．道．道。山擬開口．師又打．山大悟．乃點頭三下。師曰．竿頭絲綫從君弄．不犯青波意自殊。若是夾山在鉤綫上作活計．船子如何捨命為得他。此便是古人快便善出身路也。在昔禪道盛時．處處有明眼知識．天下衲子參究者多．到處有開發。況云．不是無禪．只是無師。今禪家寂寥久矣．何幸一時發心參究者多．雖有知識．或量機權進．隨情印證．學人心淺．便以為得．又不信如來聖教．不求真正路頭．只管懵做．即便以冬瓜印子為的決．不但自誤．又且誤人．可不懼哉。且如古之宰官居士．載傳燈者．有數人而已。今之塵勞中人．麤戒不修．濁亂妄想．仗己聰明．看了幾則古德機緣．箇箇都以上上根自負．見僧便鬬機鋒．亦以自己為悟道。此雖時弊．良由吾徒一盲引眾盲耳。老人非敢妄自僭談．今遵佛祖真正工夫切要處．大家商量。高明達士．自有以正之。

　　雲棲方丈示念佛切要

　　念佛求生淨土一門．元是要了生死大事．故云念佛了生死。今人發心．因要了生死．方纔肯念佛。若只說念佛可以了生死．不知生死根株．畢竟向何處了。若念佛的心．斷不得生死根株．如何了得生死。如何是生死根株．古人云．業不重．不生娑婆．愛不斷．不生淨土．是知愛根乃生死之根株。以一切眾生．受生死之苦．皆愛慾之過也。推此愛根．不是今生有的．也不是一二三四生有的．乃自從無始最初有生死以來．生生世世．捨身受身．皆是愛欲流轉．直至今日。翻思從前．何曾有一念暫離此愛根耶。如此愛根種子．積劫深厚．故生死無窮。今日方纔發心念佛．只望空求生西方．連愛是生死之根的名字也不知．何曾有一念斷著。既不知生死之根．則念佛一邊念．生死根只聽長．如此念佛．與生死兩不相關。這等任你如何念．念到臨命終時．只見生死愛根現前．那時方知念佛不得力．卻怨念佛無靈驗．悔之遲矣。故勸今念佛的人．先要知愛是生死根本．而今念佛．念念要斷這愛根。即日用現前．在家念佛．眼中見得兒女子孫家緣財產．無一件不是愛的．則無一事無一念不是生死活計．如全身在火坑中一般。不知正念佛時．心中愛根．未曾一念放得下。直如正念佛時．只說念不切．不知愛是主宰．念佛是皮面如此．佛只聽念．愛只聽長。且如兒女之情現前時．回光看看這一聲佛．果然敵得這愛麼．果然斷得這愛麼。若斷不得這愛．畢竟如何了得生死。以愛緣多生習熟．念佛纔發心．甚生疎．又不切實．因此不得力。若目前愛境．主張不得．則臨命終時．畢竟主張不得故勸念佛人．第一要知為生死心切。要斷生死心切．要在生死根株上．念念斬斷．則念念是了生死之時也。何必待到臘月三十日．方纔了得．晚之晚矣。所謂目前都是生死事．目前了得生死空．如此念念真切．刀刀見血．這般用心．若不出生死．則諸佛墮妄語矣。故在家出家．但知生死心．便是出生死的時節也。豈更有別妙法哉。

　　淨慈宗鏡堂示持準提呪為弟子譚福徵等說

　　在家居士．五欲濃厚．煩惱根深。日逐現行．交錯於前．如沸湯滾滾．安能得一念清涼。縱發心修行．難下手做工夫。有聰明看教．不過學些知見．資談柄．絕無實用。念佛．又把作尋常看．不肯下死心。縱肯．亦不得力．以但在浮想上念．其實藏識中習氣潛流．全不看見．故念佛從來不見一念下落。若念佛得力．豈可別求玄妙耶。今有一等好高慕異的．聞參禪頓悟．就以上根自負．不要修行．恐落漸次。在古德機緣上．記幾則合頭語．稱口亂談．只圖快便為機鋒．此等最可憐愍者。看來．若是真實發心怕生死的．不若持呪入門．以先用一片懇切心．故易得力耳。譚生福徵．問在家修行之要．故示之以此。觀者．切莫作沒道理會．以道理誤人太多。故此法門．尤勝參柏樹子．乾屎橛也。

　　東遊集原序

　　憨師．一息而徧遊華藏．言滿不可說不可說之土．其和雅微妙．西方懷其好音矣．何問東也。壑公．梁生．集東遊四卷．所謂廣長舌．覆東方世界者乎。師之東弔紫柏於雙徑．弔蓮池於雲棲．比於四恩．有美報焉。兩銘．揭日月而中天．其緒亦掩蒼龍七宿。東人士．以擬隨筆茹退．則肉眼皮相之．妄名紫柏猛士．蓮池慈姥．憨山俠王耳。䁮子䁮而寓慧法之間曰．吾師乎．吾師乎．浸假而化左足為蓮池千輻接武．浸假而化右足為紫柏千幅布武．二尊雙趺已現。尊足者存．獨游人世。詎云后夔之窮．行且歸休乎雲棲．裹足迴曜．徇吾徒之請矣。在東言東．海墨林筆．可給書哉。始師遊居建業．與臞鶴雪浪．同擬莊老原遷．得相應慧．申旦而疏楞嚴．影響筌蹄．俱付一幻。橫口之所陳．橫手之所運。潢引河貫．輪飛璇轉．倏無停機。彼雨花堯山．隨筆茹退．胡為此拘拘耶。因弔二師．獲二高足．壑公游夏．梁生安遠．將無善繼其聲。然機倪並出．真俗雙融．剗除我見．無法與人．吾師乎．吾師乎．信難為繼矣。東人士問．畢竟如何。䁮子語以等是尋常言句．纔涉思惟擬議．便不中用。於是壑公梁生．同聲而應曰．㘞。萬曆丁巳冬．六夢居士．䁮子虞淳熙槃談書。

　　本師東遊集中．授記囑付三大法語．并武林虞德園大居士原序．謹拈出．附梓年譜末簡．以示諸方．亦識不敢斯須忘宗鏡機緣也。弟子福徵又白。


