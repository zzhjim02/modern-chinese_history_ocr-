大藏經補編第 18 冊 No. 99 相宗絡索


相宗絡索

　　衡陽王夫之譔

　　八識

　　前五識

　　「眼」九緣生「耳」八緣生不擇明暗故不緣明緣「鼻」「舌」「身」三俱七緣香味觸俱合境方取不緣空緣

　　第六意識　即意即識五緣生不倚五根別無浮塵根為其根不緣根緣諸境不現前意亦生起雖緣於法而法非實境不緣境緣

　　第七末那識　意之識也故成唯識論亦名此為意識六識緣此而生此識雖未思善思惡而執八識一段靈光之體相為自內我全遮圓成無垢之全體由此堅持之力一切染品皆從此起故梵云末那唐云染(染下應有汙字)從三緣生雖當不作意之時此中耿耿不㤀知此我為我故不緣作意緣無所分別而識體不滅故不緣分別緣

　　第八阿賴耶識　本等昭昭靈靈可以識知一切者本是真如之智因七識執之為自內我遂於廣大無邊中現此識量而受七識之染生起六識流注前五此識從四緣生若不作意則此識雖在而若[(└@入)/心]作意乃覺此識之光可以照境不如七識之執滯不㤀不因作意

　　九緣

　　「明」日月鐙之光眼不緣此則色不別白識亦不生餘七識不緣此緣「空」眼耳與境相去中閒空處若逼近無空及中閒障隔則眼不能取色耳雖不受中閒障礙而空能遠聞以生其識餘六識不緣此緣「根」眼耳鼻舌身皆依根發識其結成形體者為浮塵根眼能見色耳能聞聲鼻能辨香舌能知味身能覺觸者為勝用根餘三識不緣此緣「境」色聲香味觸皆現在實境前五所緣法乃過去五塵卸落影子六識緣此境生十八界為境七八二識不緣此緣「作意緣」即八識心所中作意品有識則自然相應有此作意前五待作意識乃發生若不作意根雖映境而不與己相關見如不見乃至觸如不觸第六以此機為意所自生八識本其相應心所而作意則識體現七識不緣此緣「分別依」即第六識前五與同時意識和合乃生可忻可拒之見六識即其現行非所緣七八本無分別不緣此緣「染淨依」即第七識染固為染此淨亦法執之淨緣末那而成前五有淨有染皆緣此生第六具諸染淨皆此決志引為自己現行第七即其本體不名為緣第八緣此而不受染名曰根緣不名染淨依以無染無淨故「根本依」即第八識前六皆從此五徧行而生起為其根本所依七識與第八互相為根非藉八識而有名為根緣不名根本第八乃其現行非所緣「種子緣」八識皆有種子者親生自類種子也過去現行為現在種子現在現行為未來種子故眼恆見色耳恆聞聲各各稟成八種境界

　　四緣

　　此四緣八識皆具即前九緣緣生之機用合說其相緣有三種因法而加等無閒緣為生滅不停之因

　　「親因緣」即九緣中種子乃其自類相續親生此識之本因若無此緣雖具後三緣其識不生如眼不聞聲耳不見色等非親因故「所緣緣」識本無境無量緣彼以為境量曰所緣有此所緣識乃成就即九緣中之境緣也前六緣色聲香味觸法而生同異成毀總別愛憎取舍諸識見緣相也第七以八識相分有所光明之體為所緣之境量第八以根身器界為可了之境緣之而起徧行之心所「增上緣」謂明空根作意分別染淨根本七緣也八位識中雖各有自類種子不待增而自有其識然必得此七緣為之增長其覺了精審之勝用乃益成就善染諸心所令具種種功過如眼本辨色若遇天日清朗鐙燭輝煌愈增詳察餘識餘緣例此可知其作意緣但能發起初念無所增長故不在此緣「等無閒緣」八識自類識中前念方滅後念即生謂之無閒然必待前念之滅後念即生各各相等相待如瀑流之前波去而後後波乘之無一剎那閒兩念竝存之理前念已往空其位以待後念後念即躡次而發無剎那之閒隙乃至三有身生生死死分段變易必滅此乃生彼滅此則必生彼皆等無閒也此緣在九緣之外別有一緣由有前故有後前滅故後生生滅之門惟識之宗也八識皆有故曰若加等無閒從頭各增一眼十耳九鼻舌身八意六末那四阿賴耶五

　　十二支(〔自日〕一曰十二因緣)

　　因緣者因此而緣於彼也與九緣四緣之緣文同義別緣謂相循不舍此通序一期生死相緣而起

　　「無明緣行」「行緣識」無明即七識之有覆性也行七識之別境之慧生起四惑及前六一切心所成種種現行煩惱也此二屬過去支因前生為無明所障蔽結成現行因此現行熏習執為自內我體遂生起不斷之阿賴耶識在前有已滅中有身中此識不滅以成後有之主公識(識下應有第字)八識也「識緣名色」名色五蘊也名者受想行識色即色蘊因過去之識執持不滅緣坿父精母血結成五蘊取胎中之形謂之色色中即含藏受想行識種子以其未有發見之實故謂之名此中無思無為自然分別故摶合而成五根𤫩瓏巧妙成浮塵色具勝用根皆是識神在內變化成其質性為有生後受想行識之蘊又云識緣名色名色緣識者則以既有色還復生起後有中含藏之識則名色又緣坿於識也識緣名色者過去之識緣後有之名色名色緣識者名色復緣現在未來之識也「名色緣六入」入色聲香味觸法也有此色受想行識之蘊自然緣彼六處而與相入「六入緣觸」既入於六塵則五蘊與彼大處相遇而觸覺彼六塵明暗喧寂香臭甘苦冷㬉違順等相矣「觸緣受」既與相觸而覺其有則眼受色耳受聲鼻受香舌受味身受觸意受法引彼塵而歸我根還與領納而生喜樂憂苦捨諸受相「受緣愛」受之則趨喜避憂厭苦欣樂于可喜樂生其耽愛「愛緣取」愛色則取色乃至愛是法則取是法「取緣有」既取外塵為己受用遂以長養六根增益六識以執持七八二識有之不離「有緣生」生謂一期壽命中成種種業作生死相據現在未滅者為生盡其壽命「生緣老死」一朝之報將終生還衰減以至於死若其實相則剎那不停方生方死過去一剎那死現在一剎那生未來一剎那已生現在一剎那又死如鐙赴熖熖增油減至滅乃休自名色以下皆現在支而愛取有三支為「無明行識」之因結成未來八識種子循環生死之中無有休息皆此十二有支相緣不捨唯一阿賴耶識貫徹始終也(〔自註〕有謂中有後有支者一期生死中之支泯)

　　三境

　　境者識中所現之境界也境本外境之名此所言境乃識中覺了能知之內境與外境相映對立所含藏之體相也

　　「性境」性實也所見所知者於地水火風色香味觸既所實有識所明了宛然之境界亦是如實而知非情計所測度安立不必實然之境前五見色果色聞聲果聲知香本香知味果味覺觸果觸不緣比擬定非謬𡚶純是此境第六依前五隨色聲等起如實法不待立名思義自爾分別者其一分性境也七識𡚶攬八識為自內我立八識相分為境非其真實故不具此境第八本如來藏無有境界橫為末那所執而成見相二分雖緣根身器界以為性境而本無其境故頌中於八識不言何境「帶質境」因四大五塵之質帶起立此一境是執着相分而生其見分謂之假則有質可帶謂之真則本性實法所無一切顛倒迷𡚶皆此境所為恃其有質信可愛取挾質𡚶行堅不可破此境前五所無不於聲色等起意計故第六為似帶質以意緣前五卸落影子之法塵於聲色等立可忻可拒之相其實彼質不為吾意所帶動如蝶戀花花終不戀蝶故曰似帶質第七為真帶質八識本無區宇之質第七帶起而據為自內我第八即為所帶動而成一可據之境流轉生死中為自境界故曰真帶質八識雖有五心所而不挾帶外境之質為其見分故不具此境「獨影境」全不因實有而立其境獨有其影了無實用此境唯第六有之前五有實境則如實而知非影也第七本無自體如本無鏡不得有影所執乃第八實有之相分非影也唯第六一識於前五過去色聲等形去影留忽作憶念宛在心目之閒此名有質獨影又或因名言配合安立境界如想兔有角便儼然一戴角之兔可說可畫此名無質獨影一半似真一半是𡚶性境實性所生帶質徧計性所生獨影依他起性所生獨影雖非真實然不於鏡中橫生意計執為自性亦不強物從己堅立崖岸如鏡中見影可即影而知形必不向影而求其言笑若於此一着𡚶計則即落帶質矣故六識通三性因性生影因影生帶質也

　　三量

　　量者識所顯著之相因區畫前境為其所知之封域也境立于內量規于外前五以所照之境為量第六以計度所及為量第七以所執為量

　　「現量」現者有現在義有現成義有顯現真實義現在不緣過去作影現成一觸即覺不假思量計較顯現真實乃彼之體性本自如此顯現無疑不參虛𡚶前五於塵境與根合時即時如實覺知是現在本等色法不待忖度臾無疑𡚶純是此量第六唯於定中獨頭意識細細研究極略極迥色法乃真實理一分是現量又同時意識與前五和合覺了實法亦是一分現量第七所執非理無此量第八則但末那𡚶執為量第八本即如來藏現量不立何況比非故頌但言性不言境量「比量」比者以種種事比度種種理以相似比同如以牛比兔同是獸類或以不相似比異如以牛有角比兔無角遂得確信此量于理無謬而本等實相原不待比此純以意計分別而生故唯六識有此同時意識以前五所知相比求其得理散位獨頭緣前所領受以證今法亦多中理皆屬比量前五不起計較不具比量第七一向執持汙塵堅信迷着不起疑情亦無此量第八無量前註已明「非量」情有理無之𡚶想執為我所堅自印持遂覺有此一量若可憑可證第七純是此量葢八識相分乃無始熏習結成根身器界幻影種子染汙真如七識執以為量此千差萬錯畫地成牢之本也第六一分散位獨頭意識忽起一念便造成一龜毛兔角之前塵一分夢中獨頭意識一分亂意識狂思所成如今又𡚶想金銀美色等遂于意中現一可穰可竊之規模及為甚喜甚憂驚怖病患所逼惱見諸塵境俱成顛倒或緣前五根塵留着過去影子希冀再遇能令彼物事倏爾現前皆是第六一分非量前五見色聞聲等不於青見黃於鐘作鼓想等故不具此量第八無量準前可知現量乃圓成實性顯現影子然猶非實性本量比量是依他起性所成非量是徧計性𡚶生瑜伽論三量外有至教量謂值佛出世及法恆住所說一實至教聞已生信即以所聞至教為己識量此量從根門入與意識和合而成亦三量所攝若因聞至教覺悟己性真實與教契合即現量若從言句文身思量比度遮非顯是即屬比量若即着文句起顛倒想建立非法之法即屬非量

　　三性

　　此性指識中相應心所有此三種差別於見分三性中俱依他起性攝以皆資藉緣生故若圓成實性但一無三

　　「善性」能成善品十一之才質「惡性」能造根本六惑大隨八中隨二十小隨十之才質「無記性」記謂紀其功過之因而別之為善惡之果無記者可以善而未即善可以惡而尚未惡乃識初發之機一切惡善皆由此作徧行別境不定三位十四心所之才質也別有士用果如著衣喫飯耕種工技等其果亦無記亦由徧行別境起其功用此無記性復有二一「有覆無記」覆葢覆也如瓦隙日光四邊皆受障蔽但受一隙之影此性覆障真如廣大之體於五蘊中八識執持我為我我法為我法雖未即為惡而為染汙之本乃七識別境中一分邪慧所成惡性成煩惱善性成無明而煩惱乃無明所發生故前六隨惑皆七識根本四惑所生而四惑又別境慧所生若論其本體則此性即是無覆性錮蔽而成有覆如隙中日即全日光故統言三性不分為四二「無覆無記性」乃真如不守自性加被潤生所成本無覆障雖為七識所染而本體自如徧行初心但有覺了無執着無分別然其可善可惡不得純淨無垢如水初波未有寧靜善惡二性唯第六通具以一切善惡皆緣意造也前五善性具惡性有缺識依根發功不勝故如小隨十前五對境則有境去則㤀不留滯結成內毒如第六之攀緣過去未來也前五善惡亦待一分同時意識和合乃成若同時意識未生但與五根和合則前五止有有覆無記無記八識俱有此性在八識但成五徧行未墮善惡至七識結就則即此徧行而生別境之慧至六識生則即此五徧行具諸別境及不定四其流注前五則徧行生五別境其徧行止是一性貫串八位識中為可善可惡資糧在八識但有初發識光未有障覆至結成第七則此性自生覆矣七識以障覆為性還能障覆第八使成異熟種子結生死因又能障覆前六使成根隨諸惡根本四惑及八大隨皆此有覆之所結成此有覆性以法執成我所是所知障無明現行為煩惱種子非即有煩惱現行故但名無記不便判作惡性耳六識受七識之染前五以第七建立我所各各成自類徧行別境不得圓通皆是有覆不能還歸第八無覆本位唯八識一位無覆無記餘俱有覆

　　見分三性

　　此三性乃真𡚶所自分凡有言說俱從此證持一乃性之本體二性之作用三性之變染相宗依依他起證圓成實

　　圓成實性即真如本體無不圓滿無不成熟無有虛𡚶比度即非眨眼即失所謂止此一事實餘二定非真此性宗所證說乃真如之現量也八識轉後此性乃現依他起性或依境或依根或依言或依義展轉依彼事理揀別真𡚶而實知之此相宗所依以立量就流轉中證還滅理比量也由此度理無謬雖未即親證真如而可因以證如由八識五徧行流注六識而成此性徧計性不依真如不依事理從一切世閒顛倒法相類不相類徧為揣度而[(└@入)/女]印為真非量也因此而成癡慢疑邪之惑永與真如不契從七識有覆性中一分邪慧流注六識而成此性

　　五位唯識

　　此以唯識一宗該盡萬法一切事理見相善惡凡聖皆識所證流轉者此識之流轉還滅者即于識而還滅之百法統萬法五位統百法若非自識彼法不成一由阿賴耶識旋生七位建立種種迷悟規矩凡一切相皆從見生見相皆從自證分生一散而萬相宗所以破逐法執理之[(└@入)/女]也

　　一「自性唯識」真如自性剎那一念結成八識各為心王在含藏未發為阿賴耶識轉念執染為末那識發動於心意為紇利耶識依五勝用根為眼識耳識鼻識舌識身識總是如來藏中一色光明逐地流轉是八位心王自性皆唯識也二「相應心所唯識」八識五心所七識十八六識具五十一前五約略有三十四一一心所成彼善惡無記三性具諸作用皆是識所顯現生起於八位中各與彼識相應有此識則有此心所凡所有心所皆是此識建立成熟識外別無心所也三「所緣唯識」內而五根為根身成種子根二緣外而五塵與地水火風四大為器界及一分法塵結成前境為空明境三緣識緣之而生者與六七八三識互相為緣作分別染淨作意根本四緣及等無閒待彼滅而此生者亦非識外別有相資相互相待別有可緣之色法皆即識所結成所印持而成乎有彼以見立相又因相而生見如束蘆轉若有眼識不成勝用即無青黃等色可緣之相餘十色法例此可知如毛嬙麗姬鳥見高飛魚見淵潛由彼識別所緣亦別足知地水火風色香味觸及一分法塵種種名種種義種種功田種種觸受緣以生識者皆識中所現之影也四「分位唯識」乃二十四種不相應法各自有其分位不可分入八識分位中者如他人識等與己八識不相應然唯末那執染障礙人法二空故有分別相應不相應法實則統於真如中本無異同但因識所計較判彼與我為不相應耳二十四詳唯識諦五「實性唯識」六無為非識所有境界乃真如實性然真如流轉而成八識識還滅而即實性如反覆掌面背異相本無異手故四智即唯識也

　　二障

　　障者障蔽真如也有障則智成識無障則識成智

　　「煩惱障」我執所成由七識攬八識為自內我令諸徧行心所染著流注前六成諸惡業既以患得患失自惱還以惱害一切有情此障以七識貪癡為根本至前六識生起嗔分增長中隨小隨十二染品「所知障」法執所成由七識執八識相分為己見分生一分別境之慧建立非法之法即所知者為障而還能障蔽所知迷失妙悟此障以七識慢及邪見與癡一分為根本流注六識生起狂疑增長大隨八及中隨一分無慚無愧唯前五無以前五所知雖一□□之光而實性境現量無非量也

　　我法二障各二

　　「分別我法執」此二執在八識本無至有生後八識種子還生七識現行遂染第六意識於人法二障生慢疑邪見等現行起我非我法非法虛𡚶分別流注前五同時意識中增長貪嗔癡等直至地前資糧圓足入見道位意識初轉則現行二執不復生起故第六頌云發起初心歡喜地第七頌云極喜初心平等性以七識為分別根本六識為分別現行此二執於六識生即資六識而滅以觀門妙察照破二執本非實有皆以因緣合集而成遂得脫離出纏不復生起無明煩惱麤相

　　「俱生我法執」此二執乃無始時來以七識所染現行薰成八識種子伏於隱微為生死根本七識拘定一竅之光為八識見分遂與根身器界相依成彼之境為八識相分其執見分為自內我不能打破疆界認根身為法器乃至菩提自我得涅槃自我證皆是我執其依相分安立境界乃至知有法可證有佛可學皆是法執此二執非見道位中所可還滅以見道位中以人空法空二觀折伏現行二障而能觀者即是我所觀者即是法由在未生以前如影隨形雖日月鐙光暫滅而隱究竟形未滅而影相暗存不緣六識生不於六識轉非觀所能斷絕須於修道位行起解滅漸次成熟至不動地不勞自己功用無能觀之我則此我執摧滅而猶有道可修有佛可學法執未除至金剛道後盡捨八識種子法執方淨然尚未能現大光明合十方塵剎為一智所攝尚有微細法執不能入異類合四智成一智息三界苦輪必至佛位具四無礙智俱生法執方得滅盡無餘

　　四分

　　分者八識位中各各所證之分量也前二分無後二分第三分不能證第四分安慧建立三分護法加立第四

　　「見分」能見者為見分「相分」所見者為相分然惟能見方有所見所見者非真實相因我能見認為實相見異則相亦異如羅剎見雨成刀雨遂有刀相故謂此二如蝸牛二角合則一離則二也第八相應心品有作意想思乃其見分觸受二品所觸所受四大六塵即其相分第七以八識作意想思生起別境之慧為其見分認第八所有徧行光明之量為可執之實乃其相分第六以己徧行別境不定心所為其見分以第七非量及前五根境現量為其相分前五以瞥爾現前之知見與同時意識和合者為其見分以五浮塵根及色聲香味觸之境緣為其相分「自證分」自證者不起見不緣相而自有能證之體唯第八心王有之乃見相之總持也前七無「證自證分」以真如智光灼知八識即是如來藏證知八識心王生滅之因此唯第九白淨識有此分自其證八識銓真則謂之白淨識自其普照一切見相則謂之大圓鏡智

　　五受

　　八識所受外緣于身心有此五種差別

　　「憂」逆境未至而先逼心「喜」順境可得而先悅心「苦」逆境逼身「樂」順境樂身「捨」不逼不悅若一切隨緣應得受用憂喜苦樂俱不相應名為捨前五有苦樂捨三受憂喜不關身故無七八二識憂喜苦樂俱未曾領納唯有捨受徧受一切未分別故第六憂喜最重苦樂雖在身而意亦領納若隨緣起意雖極思量不見苦樂無所憂喜則是捨受意識具全

　　三界九地

　　地猶位也修行此地之染淨為因成就託生為果因以從染入淨次第而臻隨因得果九等差別以分要為從根求淨誤以八識為聖證上地報盡還生下地故頌云界地隨他業力生三界界限也四果四空相因成熟故通為二

　　一「五趣雜居地」人天畜生餓鬼地獄為五趣趣有意趣趣生二義意趣為因趣生為果此天趣乃有分段生死不知佛法此宗專說當人八識而旁及天鬼畜獄以人造彼因必墮彼果者言也二「離生喜樂地」發有為心出離生死以淨行為喜樂在四果中為須陀洹此地折伏鼻舌二識雖有勝用根聞香知味而不起愛香甘憎臭苦分別三「定生喜樂地」既發願出離志不退轉決定依淨樂生住在四果中為斯陀含四「離喜妙樂地」修習淨行不因忻慕自領淨樂在四果中為阿那含五「捨念清淨地」無待欣樂與淨行自然相安與五欲自然不染在四果中為阿羅漢以上四地乃人中修學二乘所得果地皆從六根折服現行煩惱不知唯識法即轉成智不能還滅根本煩惱及所知障若於此發廣大心從四加行二資糧進發心歡喜地即入佛乘若但成熟不捨墮後四地天趣中六「空無邊際地」滅盡根塵一空無所不空以下不復來生人閒然報盡仍墮五趣以八識種子未得還滅也七「識無邊際地」折伏七識一分麤障據第八識為涅槃境八「無所有處地」八識心所不現心王不滅九「非非想處地」不滅之八識時現光影而不能成普照之圓明以上四地乃四空位隨其願力功德依空而住不生人閒乃阿羅漢修證之極果也初地為欲界二地至五地為色界不起欲想而依色託生後四地為無色界不依色託生處于空虛有無不定漸高漸上依空界住無三有五蘊但八識不轉報盡還生

　　三有身

　　「前有身」謂壽命欲盡時根已壞前六無依亦隨壞滅唯八識依壽煖尚在時「中有身」八識離根為七識薰染不能解散于虛空中搏結自非速墮地獄者一七日成此身待緣託生「後有身」中有身遇父母交合見一線之光投入母腹初七名羯喇藍二七名額部曇三七名閉尸四七名健南五七名鉢羅奢伽以後生髮毛指爪具諸浮塵根至於出胎其受想行識即隨色住此眾生死此生彼中閒三位八識蘊結不空而有一謂之三陰身

　　二類生死

　　「分段生死」如一人報盡中有身搏聚不散還為一人乃至墮三惡道報已還復受生或修淨行生種姓家成四果淨染因果雖異皆隨六根而轉識依我執終不捨離為因一類相緣出沒生死為果「變易生死」此生報盡不復結為中有一類相續之身隨緣分合其淨行成熟超禪入空捨世閒五蘊依空而住不食段食不結浮塵根色此上四地所得淨果乃至劫終方始毀壞其分別我執已盡去一分末那而法執末那亦不現前唯阿賴耶識堅固未轉為因而得此果

　　六位心所

　　識之本體為心王王猶主也統領當位心所也心王所發之作用為所

　　一「徧行」　八識皆有徧者徧四一切心也一「徧一切性」善惡無記皆因觸受而生作意而起想思而成二「徧一切識」謂八位識皆以此五種心所而為其體用若此五心不動止是無覆之光識體不立識用不行自七識以下七位識所有徧行皆是第八徧行流注識雖有八徧行無二當其瞥爾與根身器界相緣起識者即是八識徧行觸八識相分而受之因作意認為自內我增長想思即是七識徧行于觸受作意想思上諸分別即於所觸受等更增分別觸受等相而始終以此五為分別主即是六識徧行其八識一動即分注五根如一油透五鐙艸相緣起諸苦樂捨等違順觸受作意想思即是前五徧行三「徧一切地」謂三界九地有此識則有此徧行心所初地八識徧行俱全二地以上除鼻舌二識徧行六地以上唯八識徧行常住不滅四「徧一切時」謂自無始之始至究竟之終其餘心所或有閒斷唯此五種心(心下應有所字)貫徹八位識中剎那不停浩劫不息有所緣則緣別境以下五位無所緣則守其本位而自尒分明此一位乃唯識之本領萬法之根苗未到金剛道後識體此心所無可脫離行于五位終不休息所謂一波纔動萬波隨也此心所凡具五品一發俱發一「觸」初與所緣相觸覺有彼境也二「受」引所觸以為自受之憂喜苦樂捨也三「作意」念方動之機也四「想」有此能想之靈可入事理也五「思」有此能思可自起作為也緣觸生受緣受作意緣作意而成想思故成唯識論以觸為首凡所觸所受作意乃知想思皆作意現行故規矩以作意為首

　　二「別境」　十徧行中起諸心法各各緣境而別成境界不得一時俱有或一品孤行或相緣而成二成三乃至成五此心所第八無有以第八于根身器界但有觸受具可作意想思之能未緣境故無別注而立一思量之境界第七有第八相分可緣內緣根身遂于見分中起慧自信為審知明了而餘四必待第六意起方生故但有慧第六全無境合故緣所忻所求所喜之境而有「欲」於素所信可之境見為是處而印可之而有「勝解」於曾所慣習之境見為利益而記憶繫戀則有「念」於所印可繫心之境一心專注不忘則有「定」因而於中展轉思維智巧從之而生則復生「慧」此五以慧為生起之因以欲故而立勝解或以所信為勝解而欲之以欲解故而成念以念而成定於所定而生慧或展轉緣生或一類孤行於善於染皆有而無記之成有覆亦因慧而起因餘四而盛

　　三「不定」　不定者無有決定之心不得安隱乃善惡交持之際有此心所是比非二量之所互成於獨影境不得自在唯第六意識有此四心(心下應有所字)前五現量決定無此不定第七堅執非量亦無此心(心下應有所字)意發不恆當其習於惡而意忽不安則有「惡作」其欲嚮於善而心忽倦怠則有「睡眠」其修習善品而善不現前則旁徨急求而為「尋」凝神待觀而為「伺」從此猛勇解脫則純乎善從此放散馳求則墮于染意識善惡之分在此而決

　　四善十一　第八為種子含藏之識雖諸善品亦其五徧行所成而非藏中所有第七純為染根即使或成善品亦但法執不成為善唯第六全具以一切善染皆由意造也前五有同時意識和合又為諸善之所成就意中善染至前五乃發見於事為如眼見美色不為欣慕留連等是其無貪餘識餘品例此可知然前五識勝劣不等如鼻舌二識於信勤不放逸行捨諸品現行非其勝用規矩言善十一者統五識言之非一一識皆具也十一品中以無貪無嗔無癡三品為戒定慧淨行根本餘八皆以此三善增善防惡其與根隨二惑對治思之可見不須刻意分別

　　五根本煩惱　八識雖有俱生二執異熟二障為煩惱種子而未起七識不成現行故無此根本六惑第七雖未發露而執第八為自內我貪戀隙光癡迷不晤怠慢不求還滅失正法眼而墮邪見植根深固蘊毒在中作前六煩惱之因至第六則以貪癡慢邪故不得則生瞋聞正法而與己異則生疑至前五功用短劣雖不能起邪慢疑等見而貪瞋癡倍為麤猛根本者隨惑三品皆由此而生此為根也貪瞋癡屬煩惱障疑邪屬所知障通云煩惱所知必成煩惱也

　　六隨煩惱　隨者隨根本煩惱而起成諸惡也凡一切違善順惡成自惱惱他現行總以根本六惑為根隨根隨境相隨不捨五趣雜生地熾然充滿二地以上麤能折伏不能斷絕乃諸惡之綱宗而謂之隨者見過非自此而招亦不在此折伏如大盜持仗把火者為從根本惑乃其主謀為首也第八無根本惑故亦無隨惑第七有四根惑成大髓染有覆無記性為無明第六三隨二十品全具以一切煩惱皆從意生意識備六本惑則諸惡相隨無所不至前五作根依境不留不結故無忿恨等蘊毒深重之小隨又大隨隨癡而起七六前五俱有癡故故所同具中隨隨癡嗔二分而起第七無嗔故無小隨忿恨惱害嫉依嗔慳依貪癡覆依疑誑諂依邪憍依慢六惑皆依故唯六識具有大中小者隨惑有三種義一「自類俱起」不信與懈怠放逸等同時俱起不相妨礙無慙無媿本同一念同時俱起此義大中二隨俱有若忿則不諂憍則不覆乃至乍然之忿必有(有應作無)深遠之恨小隨專注一心不得俱起此義無二「徧染二性」謂不善有覆二性大隨中隨即不成惡亦有此心(心下應有所字)是無明非獨煩惱故小隨專是惡性非無記故此義無三「徧諸染心」若大隨于無慙無愧及忿恨等皆依此不信等心而徧互相染由違善故順于不善若中隨於大小二隨十八種心(心下所應有字)不必皆染雖不信等未必定無慙愧若忿恨等尤屬慙愧心變成之惡若小隨等一念蘊結成毒全不與大中二隨相應故皆無此義故曰皆具名大具一名中俱無名小

　　<<PIC>B18p0525_01.gif</PIC>

　　<<PIC>B18p0526_01.gif</PIC>

　　凡此善染五十一心所具於第六前五善具染不具第七有染無著故知流轉之根禍生於末那還滅之法即以斬絕末那為擒王破竹之元功矣二乘愚者但依六根而施折伏不但根本未拔萌芽復生且其所用折伏者即末那之雙執豈非認賊為子之大愚乎

　　六識五種

　　一「定中獨頭意識」謂入定時緣至教量及心地自發光明見法中言語道斷細微之機及廣大無邊境界二者為實法中極略極迥之色法與定中所現靈異實境顯現在前此意識不緣前五與五根五塵而孤起故謂之獨頭此識屬性境現量善性二「散位獨頭意識」從凡夫至二地無尋有伺於一切善惡無記士用果等境非現前而起意不緣前五及根塵色法自規度自擬議緣過去卸落影子作未來實相此識不與前五和合而孤起故名獨頭行住坐臥時俱有故名散位此識當理者屬比量獨影境不當理者屬非量以其戀着過去而生希羨屬帶質境三性通攝三「明了意識」即「同時意識」五識一起此即奔赴與之和合於彼根塵色法生取分別愛取既依前五現量實境故得明了初念屬前五後念即歸第六其如實明了者屬性境現量增起分別違順而當理者屬比量帶彼前五所知非理戀着者屬非量帶質境此識無獨影境三性皆通四「夢中獨頭意識」夢中前五根隱識亦不發但有夙習熏染遂于幻中現其影似而起計較思冤違順等想不緣前五故名獨頭此識全屬非量帶醒時根塵以為妄本屬帶質境三性皆有俱非真實五「亂意識」謂大驚大憂大勞大醉及病狂人妄起意計及一闡提人耽着顛倒矯誣自性但求殊異因而生起狂想此識意亦無主並不得名為獨頭或時亦緣五根而起不得明了全屬非量帶質及惡無記二性雖有皆非真實

　　八識十證

　　一名十理以十理證知八識體相此護法師以二乘不知八識證明其於前五外實有非妄

　　「特種」謂執持一切善染種子流轉還滅皆依持此識以此識本是如來藏白淨識之本體即可復真歸元故能持菩提涅槃之種不尒眾生必無成佛之理乃為七識熏染受異熟果成阿賴耶則順流注于七六前五生諸心所作不淨因結輪迴果故能成十二因緣流轉不息之種「異熟心」異熟有三義一變異而熟謂如貪因得貧果與因相反一異時而熟過去因作現在果現在因作未來果三異類而熟謂人中因天中得果五趣異類通受夙因為果夙習熏染善惡等因乃至不相應心所不於當時當位當類得果而此識流轉趣生為總報主前七斷滅不復受報唯此雖異必熟非但罪福不爽亦且習氣中於不知不覺之中成熟而成自然矣「趣生」一期報盡前七俱已消滅唯此八識實有不兦恆相接續徧生五趣中趣意而分段不雜隨其善染周歷五趣「有受」色身所有浮塵勝用二根各各不相執受五識各依其根無能統攝且有閒斷昏忘唯八識總合諸有而攝受之「生死」初生前六雖有勝用根而未能發識末那亦隱不成心所壽命將終惟餘壽未盡煖息未散諸識消滅唯此八識持壽煖不即散滅與生俱生至死不離唯八識心王而已「緣」謂十二因緣中識緣名色之識即此識也從中有身見一線之光萬里立赴即時緣坿父精母血結成五蘊故曰識緣名色五蘊既結成後有識即處蘊中故又曰名色緣識此中前七俱未發起故知所言識者即是八識「依食」謂受生後至命終時依四種時而生食為所依其依之而住者乃此八識一類相持無有閒斷若非此識前五雖能取食而何所滋養令其恆住「滅定心」謂二乘入滅盡定前六王所皆滅第七染心不起唯此識不散其七識一分非染我障雖未還滅然亦即是所執第八之相分非別有體性乃至無想天入九地真滅盡定亦有此八識心王但無心所除菩薩定中白淨識佛定中大圓鏡智皆是此識為在定之心「心染淨」染淨至七識而結至六識而具然染之即成染淨之即成淨受染受淨之心八識心王也所因以成染淨者即用八識心所之五徧行也七識攬之以為染根前六藉之以成現行離八識外別無可染可淨之心葢前七俱無自體隨緣現影此乃染淨真心也此義直窮染淨根本徹底透露異于二乘但據前六為染淨心於彼折伏冀得清淨乃惟識之綱宗於斯炳矣(此中誤將生死時心與持壽煖識合而為一故但有九經)

　　八識三藏

　　阿賴耶此翻為藏藏有三義前一就本識言後二依他立義其實一也能藏義兼王所所執二義專指心王

　　「能藏」此識體本虛故能含藏前七無始熏習染所有善惡種子又能藏現有前七所作善染諸法現行為未來種子心王既尒心所亦然以五徧行中一切心所皆能建立也此就八識體量功用而言謂之能藏「所藏」此就前七依之以藏而言謂之所藏前七所有善染心所皆藏于此識之中為彼所藏即定為彼所染如一庫藏本無銅鐵而用貯銅鐵為銅鐵所藏則名為銅鐵庫矣從彼得名即受彼染八識不自還其真空本來之體量聽前七據為所藏遂無自位為前七作總報主「我愛執藏」就末那識堅執為自內我而寶惜不捨者而言則為執藏乃至九地四空此愛不㤀此識不轉直至八地菩薩方能除執能所無執則雙泯矣此八識流轉生死之禍苗皆由七識強攬而其還滅轉智亦在七識解縛還其無所無能之本體我恆一摧藏即捨矣

　　八識所熏四義

　　所熏者被前七熏成種子非自有種子也必揀所熏非能熏者見還滅轉智不於此識著絲毫工夫但絕能熏自無熏染

　　一「堅住性」無始以來真如一分本體為末那所執受其熏染成其分段種子現行展轉相因不離不散以堅住故持彼所熏永不[(└@入)/心]失異生滅法不能生起抑不[(└@入)/心]滅故受前七熏而不能熏前七二「無記性」謂無覆無記也既本無善惡亦無障礙如清水流于大地遇沙石則潔遇泥垢則濁無必受之熏亦無不受之熏力弱志遷異有勝用可自作善惡有覆等現行三「可熏性」此揀心所專言心王常住自如無所發動熏至則坐受不待捐己徇他異有增減可者因其可而受之如人善飲啖能勝酒食不傷醉飽發為心王即有所注嚮不徧可熏矣四「與能熏和合」謂八識緣名色而生前七見相二分和合成一人分段自然如父依子從其安養全付家業任彼營為受其安危異他人識與己有分段雖熏不受

　　七識能熏四義

　　能熏者能熏第(第下應有八字)識也前五熏八識相分成未來一切相七識熏八識見分成未來一切見第六二分通熏

　　一「有生滅」遇緣則生緣滅則滅異堅住性能久持受而以有生故生起八識本無之色法以熏八識是有能熏之資此義前六顯有第七雖堅持我執而瞥尒㤀生即有生命終消滅後有變易即有滅特不似前六之速遷耳二「有勝用」七識有執持之強力六識有分別之善巧前五有覺了之明慧異無覆性之體虛而作用不行以我足熏之力熏彼普受之量是具能熏之才三「有增減」增則自增減則自減善染輕重皆由乎己欲熏則熏不受他熏異可熏性是有能熏之權四「與所熏和合」由自阿賴耶生自末那及前六識自然此熏彼受如子依父故能熏彼而不逢違拒是有能熏之緣此義緣兼王所而言前七王所皆與八識心王相和合也若八識心所亦有生滅勝用應不受熏還自熏心王與前七同為能熏以徧行五心(心下應有所字)貫徹八位識中雖各分屬原無二致非八位中有四十徧行也

　　邪見五種

　　此六七二識心所根惑中不正見也其類甚多要不出此五見之中一「身見」執𡚶身為我起種種貪着如此土玄門之類此見七識為根本至六識而增長屬我執無明二「邊見」不得中道墮於一邊凡有二種一切不正之見皆此二見為主一「斷見」謂一切法究竟消滅無因果二「常見」謂一切法常在不滅破如幻于非斷非常亦斷亦常法各得一邊執之成𡚶此見從六識生起七識以恆審持之結習不捨屬法執無明三「邪見」𡚶立魔夭神鬼信為生緣如今世天主教之類此見全是六識[(└@入)/女]結惱亂他人屬煩惱四「見取」於非果計果如以無想天為涅槃之類此見緣七識執八識為自內我因據八識心王不生滅為果屬無明五「戒禁取」于非因計因如持牛狗戒衣艸木食穢惡拔髮熏鼻臥刺投棘今之穿脇燒指打餓七坐釘關乃至積薪自焚跳火坑等皆其眷屬此見全是六識非量結成七識癡疑迷自惱惱他屬煩惱

　　迷悟二門

　　二門皆盡唯識宗旨規矩頌前八句恭頌流轉門後四句頌還滅門「流轉門」門者如共一室內開二門一門為吉祥之路一門為凶禍之塗唯人所趨所趨一異則安危懸隔葢生人趣中同此阿賴耶識悟者由之證涅槃菩提迷者由之墮五趣生死惟自所向往之門決於發足時耳流轉者五趣生死之門也從八識順其習氣瀑流之機起五徧行不復回顧真如一注七六二識一注前五識生諸心所成隨煩惱謂之流從七識違背真如轉變其圓實之性染八識無覆為有覆變六識別境令生不定而具根本六惑乘前五之發即與和合變成三惑重障謂之轉且流且轉轉而復流現行種子互相生而不已因果相仍而不捨永無出離十二因緣之業海皆由此門而出也成唯識論以流轉顯生死因故順其緣生之勢立三變門從真如變賴耶為一變從賴耶變末那為二變從末那變前六為三變順序也

　　<<PIC>B18p0535_01.gif</PIC>

　　「還滅門」還滅者滅[(└@入)/女]還真非滅[(└@入)/女]不能還真還真則𡚶自滅此所謂十方薄伽梵一路涅槃也「還」者逆八識順流之波窮前五之𡚶歸同時之意識即還六識妙觀不轉前五成𡚶窮六識之[(└@入)/女]歸七識即還七識本無之體不染六識具諸惑障窮八識之染因于七識而本自無覆即還本體不受其染漸漸捨彼異熟即還真如「滅」者於七識命根一刀斬斷絕滅無餘六識枝蔓隨之摧折七識滅則六識滅六識滅則七識後念滅前五同時意識八識見相二分皆滅此門唯博地凡夫早悟唯識宗旨不為二乘根門所惑及阿羅漢加行成熟不自憍疑發大乘心精進不已由四資糧至初地入見道位於六識滅現行二障於七識滅分別二執至二地入修道位漸次成熟入第七遠行地不假觀門六識滅盡至第八不動地七識我執永滅唯餘閒起之法執八識因之將還白淨唯異熟識在至等覺位一剎那頃微細俱生法執斷盡無餘第八異熟即此頓空入佛果位六七二識得復無妨再用為利他權法照大千界應十地機而第八轉成無垢即證大圓鏡智前五因其現量成無漏功德分三類身總還圓成實性真如本體矣六七二識還滅最在前自初地初心而始以見修二位皆于此二識施功用故故謂六七因中轉還滅之切在此二識也前五及八識還滅在後前五尤在最後八識至八地賴耶始滅至等覺異熟乃空還歸無垢前五直至佛果乃得圓明初發無漏分身應眾生之用葢其還滅之功在六七二識在八識尚有一分無功之功在前五并此而無故謂五八果上轉若欲于前五施還滅之功則是二乘折伏根門愚法若欲滅盡八識即墮外道斷見七識純用滅六識半滅半還自類種子不因七識染者亦八識之分注可用為觀門還其本智因七識染者七識滅則自滅前五第八唯還無滅規矩說還滅法立四頌從粗入微以前五始以第八終逆序也

　　八識轉四智次第

　　此約漸教而說若從相宗悟入只有徑滅七識餘七一齊俱轉相宗顯標漸教密示頓宗在人自悟耳

　　「前五識轉唯一品」變相觀空乃同時意識入人空觀雖前五異前心所不立仍是六識帶轉前五未能自得無漏真智不可謂轉直至佛果方證即相即空無觀無變分身無漏前五之果頓轉成智葢前五雖與第八俱於果轉因中無功而八識猶有澄定擴充無功之功唯前五自見道修道直至等覺位全不于此用修用證不動絲毫即成無漏故言如來亦有肉眼八識轉後依舊是舊時人而三類之身自現口所以大異于二乘守定根門下折伏死功打車不打牛之大愚者在此「六識三品轉」初三資糧位入初地見道位中斷分別我法二執現行無明煩惱上品障自二地至七地修道位斷分別二執中品障以未能常在雙空觀俱生二障猶然閒起而成現行七位後常在觀門俱生二障永不現行斷下品障此識但有現行七識乃其種子故但於現行轉不能轉種子即能轉分別種子不能轉俱生種子從八地至等覺位不於此識修因亦不于此識得果八地以上觀察智不行「七識三品轉」初地初心入見道位以六識無漏智觀我執不生而法執猶恆此因六識而轉為下品轉至第八不動地我執永伏法執閒起染性已空有覆未泯覺為有智可得有佛可乘為中品轉至等覺位一剎那頃俱生法執盡滅無餘入佛果位不妨仍示平等智中差別應十地菩薩堪受之機為上品轉雖有三品而初發心時早識此末那為八識流轉根本一刀斬斷不假六識觀門漸次降伏尤唯識祕密法也「八識三轉異名」初次凡夫直至遠行地名阿賴耶識此翻藏識皆被七識執為內自我令藏過去末那所熏一類相續種子亦藏現在前七現行我法二執種子至遠行地入第八不動地七識俱生我執不起解放八識之縛不受拘染不熏未來種子而七識俱法執未泯執此八識有可修可證之法此無始來時暗藏種子雖現行不起而未即消滅累此八識帶一分鏡中遠影藏已捨而此不捨名毘播伽識此翻異熟因伏果中果位不圓智成有漏至等覺位一剎那頃七識轉盡從此盡未來際不受一毫熏染無始以來原不曾熏動絲毫還與真如契合無二名無垢識一曰白淨識解深密經立為第九識實即八識轉後之異名尒八識與七識同時俱轉八識無孤轉之理故曰如束蘆交轉轉入之功全在第七有一分因即獲一分果更無觀待此已得阿羅漢果不自憍懷放逸墮四空天趣而加修習之功成熟淨行四品凡二位升進

　　四加行

　　此位未證唯識乃二乘進道之階基二品通四前二因後二果

　　一「煖」用智慧火燒煩惱薪薪不盡火必不斷常令溫煖不受業風陰暗逼惱身心喜悅和暢二「忍」于一切淨行難行難忍者不怖不憂不憚不𨓤如法修習忍受擔荷三「頂」煖品既熟一切煩惱盡皆𨓤伏超出濁欲界中終不墮陷四「世第一」修習忍行已熟于精進勇猛成殊勝淨行世所希有此四位于阿羅漢果中勤行不怠不貪天樂乃得不入四空界地但猶於根門修習未證唯識滅七淨八故頂者不脫身中之頂世第一者於俗第一未離三界特其精進既熟自然一旦能發大心入三資糧位

　　資糧三位

　　此三位俱於六識用功淨其現行未證七八還滅境界資糧三位凡三十品

　　「十住」始捨二乘根門之學住菩薩道中「十行」捨二乘獨覺行行菩薩行「十迴向」以十行迴向直如發廣大願得廣大心超彼根門證知人法二空在此一位疾入初地資糧者見道之資糧此大心阿羅漢至頂世第一位功熟慧生發廣大心捨其已證之果依菩薩道雖未即證知而如法修行皆出離分別二障之實法如人行路行至方知不尒但從人問未能悉彼程塗曲折境界故從十住進十行十迴向修習圓滿得登初地入見道位與所住所行所迴向一一印合雙空至理

　　「十住」者以方便三昧無沈掉心現自體無生滅智慧住于真如圓性之中不以生滅心為其信解此位初捨二乘自守根門之愚如人捨其卑陋之居從大宅中安心而住一「初發心住」從二乘見佛威神而發依菩薩道住二「治地住」初捨二乘深重我執發哀閔眾生欲度之心而安住之莊嚴佛土三「修行住」觀前諸法皆非堅實而欲修妙淨之行常住不倦四「生貴住」於諸佛至教深生淨信如託生佛家不墮下品五「具足方便住」凡所修行皆悉護念眾生觀知眾生無邊境界樂住其中六「正心住」一心依佛於諸贊毀心皆不動七「不𨓤住」不因佛難出世佛法難學而生𨓤轉久住不離八「童真住」身語意三業長淨無失全童真性九「法王子住」觀察審知眾生煩惱習氣知所調護可以代佛說法無所疑怯十「灌頂生」為佛乘甘雨灌注智光加被世界眾生通體明了(自注十品中有初終次序漸進至十)

　　十住初住佛乘十行則捨根身而以智慧通行菩提道中具知佛所恆行即如法行之無有疑礙如住大宅已定知彼室中所有壁宇應當修治所有器具應當足用以十波羅密為其實行一「歡喜行」行檀波羅密具足喜捨二「饒益行」行戒波羅密饒益淨行三「無違逆行」行忍辱波羅密順受有情四「無屈撓行」行精進波羅密不生怯𨓤五「無癡亂行」行禪波羅密澄定不惑六「善現行」行般若波羅密空智現前七「無著行」行方便波羅密無所執著八「難得行」行願波羅密發廣大心九「善法行」行力波羅密護持正法十「真實行」行智波羅密如法實知(自注十品同時竝於無有漸次)

　　于一切住一切行皆悉迴念所發大願深心不求別福及餘善果但用修所應修覺所應覺趨入佛位利益眾生至此體道功用將次圓足分別我法二執以廣大資糧厭伏不起于佛境界親所歷證功不淆訛一登初地見道圓滿一「救護一切眾生離眾生相迴向」求證人空二「等不壞迴向」一切平等不壞世法求證法空三「等一切諸佛迴向」求證法空四「至一切處迴向」求證人空一切處三界九地五「無盡功德藏迴向」不以現得功德而自厭足求證法空六「入一切平等善根迴向」求證法空七「隨順眾生迴向」求證人空八「真如迴向」捨智求智求證法空九「無縛無著解脫迴向」求證法空十「入法界無量迴向」求證人法雙空出離分別二障(自註十品一心普攝無分別漸次)

　　十地

　　自地前至初地為見道位二地至七地為修道位六識七識轉盡七識初地轉起與八識前五佛果位方轉盡

　　一「歡喜地」從地前一資糧位如法修習親歷親證忽尒得廣大心灼知分別二執之我見法見皆與自性了不相關頓然捨盡見道位中功已圓滿識得大自在生大歡喜于雙空觀中意識發現無漏智觀乃六識轉成妙觀察識之始也七識因六識後念增長二執者亦因六識妙觀之力現行不起不復增長昏迷得現行平等唯除自類末那種子未淨故此地于八識全不相應前五亦不受轉二「離垢地」初地於見道位中功已圓滿而俱生二障伏八識種子中成七識現行非見所能摧伏以見從六識觀起仍用八識流注見分不與八識相應故菩薩進此地時行起解滅入修道位勤修戒定慧三品雖此三品二乘於根門亦嘗修習而此地分別執滅則原是舊時人不是舊時行履處此地以純淨心具足菩薩圓滿妙戒遠離塵垢無不嚴淨三「發光地」此地以純淨心入最勝定總持大□□切清淨妙湛之理定中顯現四「燄慧地」此地以純淨心證菩提法智火燄生燒盡煩惱燭破無明永離暗蔽此三地戒定慧一時同證而由戒得定由定得慧有升進機五「難勝地」此後三地乃前三地戒定慧增長圓滿所登難勝者淨戒圓滿無所揀擇於真俗二諦行相相違皆悉融通入纏不怖一切世出世閒無能勝者六「現前地」印合無為真如無境不定隨所安住菩提妙法無不現前無入定住定出定差別相此諸位中增一分進修則滅一分習氣所謂六七俱生地地除也七「遠行地」充滿慧體盡法界際皆其智量所攝雙空常在不立入觀出觀有閒斷法修道位中功已圓滿至此捨分別意識而行別路脫盡情想全不依根發識生有漏心此妙觀察智之極境六識轉智之勝果盡於此矣此上第六識智雙遺專於意不起徧行處淨七八二識八「不動地」見修二位功俱圓滿至此無見無修於不作意中妙凝智體不□餘有俱生我執得相惱亂七識已淨八識□有我愛執之為藏者遂捨藏名葢初地以六識淨七識故但伏現行不伏種子八地不假六識觀門直從七識淨其根本乃與俱生二惑相應對治除一分七識即淨一分八識乃七識因窮八識果淨之始也九「善慧地」藏識既捨廓然無我得大神力轉諸根身器界皆成般若智體淨諸生法執中一分粗障永除帶質境惑十「法雲地」大智充滿如雲集空一切諸法悉受總持無有一法而不在其智中者將降法雨加被法界若大用流行則俱生二執俱捨但在靜函妙法之際法見獨存亦是無始以來熏成種子所持如鐙外遠影不即不離則是俱生一分微細對影之障未能消隕以故前五勝果未得分身無漏息法界苦輪法猶在自而不在他也從此以上法雲久滿靈雨忽飛至等覺位一剎那頃脫盡無始以來異熟種果中一分法相相分融化見分自無自證分無可證乃得還其真如本體成白淨識前五分日(分日二字義未詳或是見分二字)無量所作所□皆證妙果在識名為白淨盡脫七六前五□名在智名為圓鏡亦無觀察平等之異前七絲毫不存第八自然還元前五自然圓通等覺道成佛果即得矣

　　八識轉成四智

　　前五識轉為「成所作智」三類分身光明相好成就眾生各得解脫以眼耳鼻舌身現諸功德成其所作隨緣利物此佛果位中用此智為化身大用若在修習位中則二地初禪已捨鼻舌二識至第三無尋無伺地五識俱不起識既不存智亦不顯乃至十地於此前五因地無二(二應作工)夫果位無功德直至佛地智果乃圓葢前五直從八識五徧行流注成諸心所故隨八識而轉在大圓鏡根本智後故名後得智此轉乃就其現量而成化身功德還而非滅順轉也第六意識轉為「妙觀察智」妙觀察者觀中察出人法雙空不同二乘有相觀也能使極略極迥之法昭朗現前此智最為先轉地前已證見道位初入歡喜地便能觀察現行分別二執之妄而證二空至遠行地常在雙空觀中則俱生二執雖未除種子□永不現行然意識所轉之智盡于此地□□以上不待作意觀空自證本智此智不用佛果位中一切妙智一大圓鏡智所攝更無用此觀察矣此有順逆二轉自八識流注之意亦是如來藏一分淨光有觀察之能以之觀空即成妙智順轉也其自七識所染發見之識一動念即屬非量無分善染俱成有覆則須滅除逆轉也第七末那識轉為「平等性智」由有我執故與物不平由有法執故所見不等初由第六意識入雙空觀折伏現行二障漸證平等至修道位已滿證無功□□□刀割斷末那不執八識為自內我不□□□八識□□染之作相且不就八識見分□□證之總持則不平不等之根斷絕無餘至□果位中就菩薩機應菩薩化而成就之又若有修有證一分法相以八識見分隨緣化導然他受用則然若自受用則一色平等即大圓鏡智無可現起就其光明普照則謂之大圓鏡就其本體一如則謂之平等性其實一智也此轉滅盡末那即成平等逆轉也第八阿賴耶識轉為「大圓鏡智」八識本體□□來藏無有境量而大無有虧欠而圓無不普照而如鏡由無始以來七識剗地忽生熏習覆障將此執為內自我遂成阿賴耶識然本七識熏成有漏之體非如來藏遂為拘礙縮小蒙昧不可還復在見道位中不得親證至不動地七識不能拘執使成賴耶則此識乍尒脫縛輕安金剛道後宿習消盡入佛果位□那之閒大圓鏡智即尒現前七識滅盡□□智自顯還白淨識即圓鏡智不持滅

相宗絡索終


