大藏經補編第 27 冊 No. 152 普濟玉琳國師語錄


　　勅書

　　皇帝勅諭朕惟立剛陳紀敷政而易俗移風見性明心傳教以牖民覺世考其功業則事有殊途論厥精微斯旨歸同軌然遡無生之真諦不緣意象以求證般若之妙源非因文字而顯欲向大千之覺路先皈不二之度門賴初祖之既來遂灋衣之不絕燃燈而照昏瞶建鼓以醒愚聾爰指善誘之津誕施方便之力付灋將逾百代知名何僅千人莫不宗旨共扶流風大闡用慈悲而度天下佐平治以化民生允有裨於盛時故恆尊於歷世茲聞爾僧通琇慧通無始智洞真如續五葉之正宗萬灋從而歸一屏六根之邪識四大是以盡空掃末世之狂禪秉如來之正覺誠超生融之學而迥播觀肇之名者也朕俯詢灋器緬想高風思御宇以來期沛無為之治而虛席以待樂聞無漏之因用是特遣司吏院掌印官張嘉謨頒賜璽書遠延幢錫爾其遄驅象馭早踐龍墀陳密義之慧空贊皇猷之清淨嗚呼順風而問朕將同訪道于崆峒計日以來爾尚效朝宗之江漢欽哉故諭

　　順治十五年九月　　　　日

　　皇帝勅諭朕惟御文設教濟度眾生所以直指津梁而超登彼岸者惟以明心見性為宗然實義當前本無知解但緣執著妄想不能證得故涅槃會上多子塔前瞿曇拈花金色微笑此正法妙心之所由傳也西天四七東土二三五派分芳一燈相續而臨濟一宗禪風獨勝朕萬機之暇披閱典文深究道統之傳知三教一理非有殊途其要俾人各復其性而已灋門弘開得之者代不乏人維爾禪僧通琇早空諸有久悟無生盡解脫以會真如超妄情而標妙覺葢紹滹沱之正傳而續佛慧命者也是以遣官齎勅延至禁林詢以性命之旨悉皆不滯筌蹄丕揚玄要觀其矩度端嚴風規俊邁足知梵行道心早已明徹無瑕脫畧塵境者矣故名重釋林品高灋眾俾聆其宗旨者咸洞豁疑情頓開覺性洵佛裔之龍象而宗鏡之上乘也是用封爾為大覺禪師錫之勅印於戲覺悟羣倫化通萬物道有洽適理無二歸彌其益闡宗風演諸佛之秘義使仁風永扇慧雨常垂式導愚氓脫離迷網以助朕牖民成俗之至意焉欽哉

　　順治十六年四月　　　　日

　　皇帝勅諭朕惟教闡西乾灋流東土付妙心於四七傳正果於二三莫不以叅悟透脫者為真乘操履純一者為灋器故南嶽不污垂護念於庾嶺馬師大用揭震喝於雄峰以至滹水建黃檗之宗高峰繼雪巖之緒源遠流長良有以也朕殫心誠正遜志危微務期於道岸誕登允懷乎德修罔覺因念夫褆躬立政聿本於見性明心大道本同精義無二緬思宗派必有高人聞爾禪師通琇臨濟嫡傳笑巖近裔心源明潔行解孤高故於戊戌之秋特遣皇華之使聘來京闕卓錫上林朕於聽覽之餘親詢釋梵之奧見其機鋒峻利論義圓通直指向上之關信稱諦當證徹無生之旨不落言詮實獲我心深𢍆予志間泛及於眾說亦博綜乎百家名理恒超決疑無滯洵灋門之龍象禪苑之珠林者也用是特降褒綸賜號大覺方欲久留瓶鉢時聽伽音冀朝夕之啟予庶默成夫玄旨而禪師欲全子道祈盡孝思堅請還山勉襄石塔遠追目犍連之度母近承陳尊宿之養親有裨人倫克端風化朕俯徇其願勅護遄歸惜山川之既遙倐夏秋之已隔永言遺韻惓惓於懷追惟對御之言實發大乘之祕傳燈可續末灋所希爰是復降溫綸加封大覺普濟禪師賜以紫衣並予金印遣使齎往昭朕眷𮕵重揚灋席之輝永鎮山門之寶於戲龍章載錫式增慧日光華椹服新頒克紹佛衣灋數祈承顯命益勉勤修欽哉故諭

　　順治十六年十月　　　　日

　　自
　杖錫南還時勤企念五湖煙景三江秀麗荷衣松食致足樂也閶闔風至秋色依依益深白露伊人之想自邇以來企徹禪宗勤心灋寶慨佛果應菴之後差近閴寂今雷音雖震而北方猶若未聞故末灋比丘少奉戒律其口談無而行在有者又如麻粟也茲欲於都城建立皇壇俾衲子一千五百人眾受毘尼戒七條一縷出自上方五戒三皈重宣佛義然非
　禪師親為羯磨正恐以最上慈航為人天階級耳惟冀荷擔如來闡明大灋不辭遠道惠然肯來則王城四眾重聞薝蔔之香新學緇流頓長菩提之樹知
　禪師以佛灋大事為先不以靜退小節縈念也遙瞻浮渡速慰悠懷

　　<<PIC>B27p0481_01.gif</PIC>

　　上天生民欲其保聚明末喪亂之後水旱盜賊所在罹殃加以風俗澆漓抵觸禁網[├/夗]灋[├/夗]兵同一苦趣彼既不得正其終將冤酷幽魂何由拯拔是必宣揚佛灋普濟沉淪庶幾於仁愛

　　天心方克仰副朕頻年以來徒懷軫結而大善知識邈焉難遇此𠂻皇皇實切有待以禪師之道力高深至誠能感朕欲廣設慈航其可不遠相匡助乎灋事肇修於心甚迫禪師無憚跋涉即速戒途專俟至止之日度生說灋俾諸墮落立脫幽沉用敷弘願知禪師亦所樂聞無庸堅執朕計日望之矣

　　順治十有七年五月二十日書

　　<<PIC>B27p0482_01.gif</PIC>

　　皇壇戒牒

　　皇帝勅諭朕惟佛祖之道明心見性止惡防非開正覺之門趣菩提之路教至重也然定慧等學以戒為先經論三藏非律莫備比見祖庭秋晚律學荒蕪非大揄揚無因勸勵是以特設皇壇宏開戒灋三師選傳佛心印之高流七證擇發明祖意之大德授戒子一千五百人復虔捐孝獻莊和至德宣仁溫惠端敬皇后內帑遺財成就三衣用廣檀施兼資冥度惟願宿因不昧種智常明汝等新學沙門宜端謹一心奉行十重克究毘尼道果廣明心地灋門三乘自此而發生五分因茲而建立交光相羅如寶珠網圓澄瑩潔若淨琉璃受持不昧於初心始終無犯止作雙明於理事輕重必遵由是而真叅實悟破生死之重閽達木知源透向上之關棙遠酬盧舍之恩近守波離之化庶不負朕教導至意茲應給汝戒牒終身携佩廣行軌範弘闡宗乘或行腳於諸方或潛修於蘭若所有十方伽藍隨緣演化關津隘口驗實放行爾等欽承之毋忽

　　今據戒子某某係某某府某某州某某縣係某某籍姓某某係父某某第幾子在家習某業面某身某於某年某月某日於某府某州某縣禮某某為師出家剃度今遇
　皇惠汪洋開恩施戒業於順治十七年十一月十九日於愍忠寺普潤律師處審是淨器如灋先受沙彌戒訖又於本年十一月二十五日於愍忠寺普潤律師處審是淨器兼無病障如灋先受比丘戒訖幸蒙
　帝德同天特建
　皇壇於慈壽寺延請
　傳佛心印臨濟正宗第三十一世浙江湖州府武康縣金車山報恩寺
　勅封大覺普濟能仁國師為菩薩戒得戒大和尚於本年十二月初八日普受大戒

　　羯磨阿闍黎行豐

　　教授阿闍黎行岳

　　尊證阿闍黎行峰　行湻　行卓　行咨

　　行地　行謀　超邇

　　順治十七年十二月十五日給

　　客問評註序

　　自古開天持世之聖人如堯舜周孔垂衣畫象修道立言皆是諸佛菩薩建立世界化導人心之大機大用非下劣凡夫所可以尋常意識卜度測量也我
　皇上治灋堯舜學宗周孔孜孜日不暇給
　天縱濬哲猶旁通竺典深契無上妙義凡可以用之覺迷回邪有補于世道人心者無不目寓神浹輙隨時拈出直欲盡人而為之提撕振醒焉一日
　講幄咨詢之暇覽及玉林禪師客問一帙嘉其言之有合于道可以為士大夫之藥石併可以為緇素羣流之鉗錘爰付梓匠以廣其傳而
　勅(臣)之俊綴述簡端兼為評註全文(臣)受而讀之其設為問答機緣大約以學道一事鞭策士大夫而直指士大夫種種礙道習氣能令通身汗下又以七諦當逼拶學道人而喚起學道者節節須知痛癢管教欲罷不能洵哉士大夫亟救痼疾之良藥一切學道人打斷命根之毒錘也我
　皇上憐憫士大夫多汩沒于名利愛欲纏擾于客氣私心迷卻自性莫知警省故未能有耻且格又憐憫一切學道緇素人等真妄無分道業莫辯如沒頭墮在萬丈洪波中不知自怕沉溺又誰為竭力提持是以聊借客問數語作痛棒熱喝使讀是編者其或憬然而返或矍然而起庶幾其大夢忽醒回頭是岸胥一世而睹自性體咸登正覺乎嗚呼此
　皇上之所以刊布客問也即諸佛菩薩建立世界化導人心大機大用之一毫端也(臣)愚且老愧未能學道又何能仰承
　睿㫖敷宣奧義姑就蠡測所及妄加詮註謹拜手稽首而為之序云

　　順治十有六年孟夏日光祿大夫太保兼太子太師吏部尚書中和殿大學士(臣)金之俊謹序

　　工夫說序

　　我
　皇上聖神天縱文武生知學冠百王道隆三代虞延執中之傳孔門一貫之旨下逮立誠居敬之說致知窮理之言既細大之兼收亦源流之洞晰固優入於聖域而誕登夫道岸矣而猶博綜三教游衍一乘窮直指於五宗探西來於二桂蒭蕘必采藏典全收巍巍聖化曷可名焉頃者勅召玉林禪師
　御前問道發明向上爰及工夫迺於講筵之暇出其說以示(臣)本榮兼命(臣)為序(臣)讀而嘆曰嗚呼自古帝王堯仁舜孝雖端拱而無為商質周文必緝熙而敬躋我
　皇上惟精惟一日新又新猶眷眷於此者豈非以內聖外王學雖見乎行事窮神知化理必極於從心有如是乎然聞之教外別傳不立文字非語言造非寂默通而禪師旁搜遠引罕譬曲喻其所以慰
　皇上與人為善之心闡
　皇上大道為公之意可謂千古一時矣若夫善惡不思發歸未發豁然通貫其理一揆離即離非凡聖不立悟即不無猶落第二則工夫之說無非欲立造於無工夫地耳葢以去聖時遙人多乾慧■■在近學貴真叅其來舊矣龍牙云學道先須識■由還如相鬬快龍舟雖然舊閣閒田地一度贏來方始休豈虗語哉豈虗語哉(臣)知識顓愚學業荒淺何幸躬逢
　聖化時值昌斯聞所未聞似叩兩端之竭見其所見已超三藏之先謹奉
　綸音用書篇首永垂寶筏以渡津梁云爾

　　經筵日講官翰林院侍讀(臣)曹本榮謹序勅封大覺普濟能仁國師塔銘

　　洪惟
　世祖皇帝聖德顯道彰于遐邇深仁厚澤洽于幽明妙智圓通與如來心印為一嘗
　命訪僧伽之行解圓證者與論向上宗旨於時有大禪師奉
　詔入京曰玉林琇公葢天隱磬山之子而臨濟三十一世孫也師諱通琇號玉林常州江陰人族姓楊氏父芳母繆氏皆與般若有大因緣師之生也母夢大士擕童子自牖入寤而生師墮地敏悟夙成能語輒誦佛號坐常跏趺十五閱語錄叅誰字疑情大發寢食俱廢晝夜徬徨室中因觸翻溺器有者遂蟬蛻萬緣決意究竟大事時磬山修禪師方弘化荊溪爐𨪋正赤師直造其席依止受其戒為侍者進則決疑請益立雪不移退則宴默凝神危坐達旦必欲見道乃已一日于一口吸盡西江水下瞥見馬祖用處不覺身心慶快曰佛灋落吾手矣自此遇勘辨發語縱橫自如當機不讓無何辭歸省母磬山密囑徵信曰善自護持勿輕洩也師既歸江陰益韜晦日放曠雲水間偶乘月汛小舟舉頭頓忘迷悟如虛空玲瓏不可湊泊急就證天隱于武康之報恩叩擊之次迎刃不留至掀案而出隱知其透關歎曰此吾宗獅子兒也隱示寂遺命令師主灋席師不從避之凌霄峰絕頂時天龍業已推出雖欲埋名煙壑而眾莫之許師不得已起應之開灋筵之日黑白環繞者萬指莫不霑被化雨隨根沃潤而去丙戌遇大雄樂其山川幽寂就荒煙蔓艸葺茅為屋有終焉之志然聲光外流逐羶者益眾期年復成藂席是時天童方唱道東南其機鋒迅利諸方無能抗者惟師以灋門猶子後先角立應機接物如疾雷破山龍泉出匣非真實證悟者不能窺其縱奪之妙以故年甚少出世最早而握機行令卷舒自由聞者莫不欽服焉順治戊戌
　世祖皇帝聞師名遣使
　詔師己亥春師應
　詔赴闕見
　上於外朝慰勞優渥即
　命近侍送居萬善殿不時臨訪道要一日問如何用工師曰端拱無為又問如何是大師云先被四表格于上下又問孔顏樂處師云愛心
　情大悅
　命近侍傳語恨相見之晚焉
　特賜號曰大覺禪師名香灋衣之錫殆無虛日尋以母未葬懇乞還山詔許之由內府金錢助之襄事師受賜歸以十九飯僧放生而以其一助營塔費凡畚土運石一一皆身自為之庚子秋復
　詔至京禮運尤渥進號大覺普濟能仁國師至臘月世尊成道日
　命干京師阜成門外慈壽寺為千五百僧說菩薩大戒

　　又
　命作工夫說刊行之次年
　世祖皇帝升遐師領大弟子作佛事七晝夜畢辭還山
　欽命遣官護送其寵榮稠疊近代無與同者師雖遭際昌辰然性恬于榮利無毫髮矜重意既歸如埜鶴孤雲無所留礙會於潛天目師子正宗禪寺歲久隤廢郡人順天少京兆岵瞻戴君謂非師無以舉揚宗風光輝祖席率眾延師居之遠邇學徒閒風奔赴堂序殆不能容于頹垣敗壁中一彈指間金煇碧明樓殿上插雲際而未嘗見其有所作為善權之請師雖勉強一赴然旋思歸老舊林亦未嘗久留也天性至孝十二歲即喪父得灋後別構艸堂于報恩之側奉母居之躬進飲膳母歿斷食禪定者七日行道不離殯次者三年先是師之父振陵翁與受雲棲大戒深味禪悅臨終染衣自度謂師兄弟不讀書即當出家母氏亦受磬山記莂晚年離俗依師得悟世號為大慈老人葢非積慶之家不能生此大士而師其全戒孝友陳睦州大慧臬之風豈非𢍆經所謂五因緣中真友者耶晚年慈心益切不憚䟦涉之勞意將窮搜泉石接引縛禪物外而不與塵世接者嘗歎曰趙州八十行腳彼何人哉乙卯春遂屏給侍飄然常往因觸熱渡江止於淮安清江浦之慈雲庵索浴■■說偈而逝時康熙乙卯八月十日也壽六十有二臘四十三弟子奉龕歸天目全身塔于東塢庵之後隴師凡六坐道場七會說灋解結發覆妙具善巧雖沉迷重障一遭鉗鎚[网/ㄙ/月]索無不斷絕焦芽小艸一蒙溉灌身心無不光潤得灋弟子二十餘人皆■■燈續命接席分輝者也師廣顙豐頤平頂■■■白玉色目光烱烱射人宴坐如臨大眾故■■■威而懾一生不蓄私財即纖細供養亦不輕受嘗過青縣有苦行僧負斗麵設供隨舟行者數日師憐其誠為說灋要即揮之使去終不納也每檀施至輒教以持歸放贖生命同於攝受雖膺紫衣之寵而服用不及恒僧既悟逸格之禪復教人兼修淨業五曾弟子從師持藥師琉璃光如來名號得度者至不可算數皆謂師從彼世界應化來此方云余昔侍從
　內廷間立灋席之後親覩師據獅之座舉明正灋發轟雷掣電之機雖老叅宿學罔知所措既而閉關習靜龍象萃處一室而戶外不聞人聲至於廣廈細旃從容
　詔對語巧意圓窮極實際能助
　九重增長灋喜一時貴近無不函香問道師于弘灋外不發一言其善慧深厚如此是以緇素四眾罔不傾心馴至名德上聞于
　天寵被鴻名
　龍光赫奕則師豈非乘夙世願輪隨助
　聖人敷揚大化者乎謂之優曇鉢華千年一現良不誣也銘曰西來妙旨五燈分繼震動鏗鍧厥惟臨濟國師嗣灋三十一傳
　金輪御曆佛日中天兜率親升演說般若光燭大千聲施九野應機而出乘願以來心光內發樓閣門開西江一吸劈面全體布袋打失凡情盡死扁舟夜汛水月明融直入無見爍破虛空六坐道場大施政令凡聖皈依天龍恭敬顯號榮名自
　天之祐開士何心白雲出[由*由]天目高峰上摩穹碧師錫振飛祖庭生色寶臺珠網彈指立成　　世間何經何營蘧廬終宿曳杖江口起滅空幻我尚不有坐脫淮上遊戲自如死生者誰隱現在吾六十二年悄然無事居士勒名僅有半字

　　康熙乙丑仲夏
　賜進士出身光祿大夫禮部尚書保和殿大學士加三級宛平王熙薰沐拜撰

　　<<PIC>B27p0487_01.gif</PIC>

　　大覺普濟玉林禪師語錄目錄卷首玉音五道皇壇戒牒客問金序工夫說曹序卷之一上堂卷之二北集(上堂　機緣　偈頌　法事)卷之三示眾卷之四示眾卷之五小叅卷之六小叅卷之七法語卷之八機緣垂代卷之九頌古卷之十客問評註工夫說像讚記傳詩偈卷之十一書問卷之十二雜著佛事年譜(上下卷)

　　大覺普濟玉林禪師語錄目錄(終)

大覺普濟玉林禪師語錄卷之一

　　書記音緯等編

　　嗣法孫超琦彚

　　上堂

　　住浙江湖州府武康縣金車山報恩禪寺眾檀護請上堂宣疏竟師又手向法座云不禮須彌燈王便登獅子高座丈夫自有衝天志那向他人行處行遂陞拈香云此一瓣香有君有臣有父有子有主有賓𤑔向爐中君恩親恩內外護法恩一齊報得復拈香云此一瓣香佛祖齅之腦裂天人覷之眼枯𤑔向爐中供養本山第一代無面目先師天隱老和尚用醻法乳之恩斂衣就座白椎竟師拈杖云先師和尚今日在某上座拄杖頭示現全身舉揚大法還有共見共聞的麼出來互相證明問答不錄師卓拄杖云去歲元公黃居士祈遠唐居士暨眾居士等要某舉揚此事某以先師會下頗多精鍊之士大膽小廝不妨暫時鈍置誰知先師有讖云不是我兮便是你今日拓開潑天門戶萬不可諉眾檀護諸弟兄仍推向人前不可囊藏被葢也驀豎拄杖云看看橫杖云不直前薦取向門外打之遶先師隱入某上座拄杖裡去也復舉臨濟大師初住河北謂普化克符二上座曰我欲於此建立黃檗宗旨汝二人成褫我二人珍重下去三日後普化上來云和尚三日前道甚麼濟便打三日後克符上來云和尚三日前打普化作甚麼濟亦打師云臨濟大師眼孔太窄欲立先宗止望那兩人成褫某上座則不然今欲於此建立先報恩宗旨仰望大眾盡皆成褫我若或擬議遲疑各各自領三十棒驀卓拄杖喝一喝下座

　　元旦上堂師云有一句子河沙剎土三世諸佛不能說西乾東震歷代祖師不能說天下善知識不能說先師和尚亦未曾說某上座今日既居此位為眾分明舉似也元正啟祚萬象咸亨下座

　　鄉友臨訪上堂舉僧問雲門大師云如何是諸佛出身處門云東山水上行又有人問龍池幻有師翁云如何是諸佛出身處翁云西河火裡坐師云某上座則不然今日若有問如何是諸佛出身處但向道我是蓉城楊四郎

　　佛誕度僧上堂師云報恩新長老今年纔廿四黃而老瞿曇是吾最小子古往今來多少居曲彔牀的大善知識凡於四月八日播弄瞿曇小老的矢臭氣則有分還曾夢見瞿曇的師麼若向者裡緇素得則不論鬀髮不鬀髮不虛親到報恩來若者裡緇素不得直饒新報恩親手為他剗草也未面對面白雲千萬里驀喝一喝下座

　　上堂舉昔日世尊因文殊至諸佛集處值諸佛各還本處惟一女人近彼佛坐入於三昧文殊廼白佛云何此人得近彼佛坐而我不得佛告文殊汝但覺此女令從三昧起汝自問之文殊遶女人三匝鳴指三下廼托至梵天盡其神力而不能出世尊曰假使百千文殊亦出此女人定不得下方過四十二恒河沙國土有罔明菩薩能出此女人定須臾罔明大士從地涌出作禮世尊世尊敕罔明出罔明卻至女子前鳴指一下女子於是從定而出師拈棒云者則因緣幾千年來叢林舉論的頗多少有决斷得者今日事不獲已且作死馬醫若某上座在當時纔見文殊世尊云云便一齊打出非但當時勦絕亦免後世誵訛且道新報恩意歸何處卓拄杖云不奮齩人獅子勇吠葺逐塊幾時休擲拄杖下座

　　幻有大和尚誕日設供師指真云兀坐嘴盧都教人沒奈何個老漢慣得其便者裡透得過的如龍得水似虎靠山有意氣時添意氣不風流處也風流而今大明國裡稱為師翁後裔者不啻百千萬億究竟得大機顯大用堪為的骨兒孫者能有幾人某上座初閱㡣池語錄見師翁云世間多少不平之輩務要別尋一個人與我老釋迦比勝負較優劣還知我釋迦如來是何等一箇面目麼某上座便於此喪身失命將謂師翁面目只如是後來呈似先師和尚受他許多惡辣鉗錘方知見與翁齊減翁半德見過於翁方堪嗣續從此腳跟下自解作活計雖與師翁同條生不與師翁同條死師翁善為隱語云人還知我釋迦如來是何等一個面目令某小[只*害]禿最初秪見師翁殺人刀未見師翁活人劍今日某上座不妨顯示令見者聞者知我祖師門下亦有殺人刀亦有活人劍顧視左右云若有問如何是我師翁真面目拈香云急着眼

　　豎法堂方丈上堂師云巍巍堂堂本是圓成無人不承蔭覆奈何有未知恩而今現前眾檀越諸兄弟都是知恩報恩的也須向某上座拄杖頭證明問答不錄師廼云眾居士於甲戌春日纔興一念請先師則報恩法堂蚤已成就待先師來興工動作早是第二門頭施設今日更要某上座建立豈不在第三然而出格大人終不羨一嫌三昔日臨濟大師云第一句中薦得堪與佛祖為師第二句中薦得堪與人天為師第三句中薦得自救不了後來慈明禪師云先寶應恁麼道興化則不然第一句薦得和泥合水第二句薦得無繩自縛第三句薦得四稜蹋地你看慈明是臨濟兒孫為甚臨濟大師提持若彼慈明老漢拈掇若此且道二大老還有優劣也無卓拄杖云天共白雲曉水和明月流千差與萬別總向個中收

　　六月十九上堂師以杖擊案僧出師云敲波驚鯨鯢驚出個蝦蟆僧擬議師便打師迺云先師開法磬山飛錫烏峰及住此報恩數十年如大富長者打開寶藏拯濟貧乏奇珍異寶靡不悉具隨人知見隨人力量一任取足得先師重器者固是知恩不少即得先師根折釵腳的也道見過磬山和尚曾受益來葢先師天覆地載海納山容之量自然如此而某上座雖是他兒孫撐立他法門卻逈不相似一雙窮相手兩個鬼眼睛握根拄杖莫道者裡無一物與人直饒他處得奇珍異寶而來也與他徹底掀翻一棒打煞直須未跨嶺門便識得某上座為人處若來此仰觀進益那有語話分說到此香爐𨁝跳起來云和尚與麼道則觀音菩薩於是日從耳根證圓通亦從門而入不是家珍師復擊案云洎放過者個不唧溜漢擲拄杖下座

　　上堂師𢫈拄杖云新報恩拄杖子有時血濺梵天有時春回大地有時立辯魚龍有時千眼難覷且道作麼生與報恩拄杖子相見以拄杖旋風打散

　　行化上堂師云六祖大師云無相為體無念為宗無住為本者三句中有一句如千雷並吼千日並焰有縱有奪有殺有活若人會得許你雙眼圓明後來白雲端禪師有一偈云他人住處我不住他人行處我不行不是與人難共合大都緇素要分明只者一偈不虛為祖師之後今日新報恩亦有一偈說似大眾他人難住我獨住他人難行我獨行不是生平多力量秪緣深受我師恩且報恩功圓一句作麼生道待行化回更與大眾吐露

　　歸院元旦眾請上堂師云昔日香嚴禪師云去年貧未是貧今年貧始是貧去年貧尚有卓錐之地今年貧連錐也無後來真淨文和尚云去年富未是富今年富始自富去年富一領黑黲布褊衫今年富添得一條百衲山水袈裟歲朝抖擻呈禪眾實為風流出當家二大老雖是頂門具眼各出好手扶豎宗乘驀豎拂子云若到報恩門下還敢高聲也無打一拂云嶽邊頓落千山勢海上全消萬派聲

　　佛誕上堂師卓拄杖云今日老瞿曇在拄杖頭上一任山僧扶起放倒還有作家禪客麼向前來共出隻手問答不錄師迺云有一人佛之一字素不樂聞念佛一聲𠻳口三日有一人見佛歡喜禮拜讚歎種種供養一人恁麼一人不恁麼同到報恩來且道留那一個即是有般漢便道功德天黑暗女有智主人二俱不受是者般的正好捉來朝打三千暮打八百何故大海若不納百川應倒流

　　上堂舉昔日世尊因乾闥婆王獻樂其時山河大地皆作琴聲迦葉起舞王問迦葉豈不是阿羅漢諸漏已盡何更有餘習佛曰實無餘習莫謗法也王又撫瑟三遍迦葉亦三度作舞王曰迦葉作舞豈不是習佛曰實不曾作舞王曰世尊何得妄語佛曰不妄語汝撫琴山河大地木石盡作琴聲豈不是王曰是佛曰迦葉亦復如是所以實不曾作舞王廼信受師云大眾還會麼若也會得方堪作佛祖兒孫如或不會山僧更為頌出拋笻直在千峰頂縛草開田閒有餘笑月吟風面目冷知音知外幾人知

　　上當問如何是當機一句師云窰上少人請你做磚師廼云高峯大師上堂云喫粥了也洗鉢盂去矢上加尖一塲敗露西峯今日忍俊不禁卻要向鷺鷥腿上割股良久云便恁麼去師云咄哉個老漢一生盲脩瞎煉師資未盡其妙大法終未明在召眾云要會洗鉢盂話麼腦後見腮莫與往來

　　上堂問擊大法皷請師演大法義師云宿雨初收山氣重師拈拄杖云一人發真歸源十方虛空悉皆消殞一人發真歸源十方虛空築著磕著報恩則不然若有一人發真歸源捉來朝打三千暮打八百顧視左右卓拄杖下座

　　上堂師拈拄杖云先聖道有時奪人不奪境有時奪境不奪人有時人境兩俱奪有時人境俱不奪高聲召眾云是什麼所在驀擲拄杖下座

　　閏正月旦上堂師拈拄杖云一不成隻兩不成雙今朝正是奇特月日還有奇特人出來共明奇特事麼問答畢師迺云茲者好日多同化主自遠歸來施主入山設供山僧也趁鬧熱供養大眾一上幸諸大眾各各現大人相赴山僧齋山僧將無邊世界一切山陵為饅頭一切河海為湯一切森羅萬象為奇羹美飯一任大眾放開肚皮展開大口飲之不竭食之有餘飽𪖙𪖙地乘風徐行片時遊徧諸佛國土向虛空裡打個筋斗下來山僧再呈第二番供養把無邊世界依舊撒開以一世界為一齋一任大眾樂一味者即向一味世界應供樂多味者即向多味世界應供隨大眾種種所樂即向種種世界應供齋畢旋歸然後山僧將無邊世界仍前還他無邊世界一切山陵仍前還他山陵一切河海仍前還他河海饅頭還是饅頭湯還是湯羹還是羹飯還是飯殷勤請山僧陞座畢然後落堂喫齋令諸檀信求福者福集懺罪者罪滅薦亡者亡人高昇生安死利靡不如意顧左右云且慢散去三番供養大眾了更要總散大眾一大分䞋錢迺舉百丈上堂云我有一句子百味具足大眾還會麼慈悲之故而有落草之譚下座

　　上堂師云山僧久因幻軀有病佛法兩字並不提起慈引居士啟請上堂打算了一夜無隻字可說對眾如實供通莫怪空疎久立珍重

　　上堂師豎拄杖云明眼禪人出眾相見二僧競出師以拄杖畫一畫云領取鉤頭意莫認定盤星下座

　　誕日上堂師按拄杖云放光現瑞皷舞小兒動地雨華助揚末技止止不須說欺侮殺人數數請敷宣顛狂慕外青蓮華下笑顏開奴見婢殷勤積雪巖前斷臂舉人逢鬼迷悶現前大眾十二時中各各蹋佛祖頂𩕋行有不受惑的出來相見問答不錄師迺云山僧未出母胎已為諸人作大佛事舉揚大法汝等諸人早已如實知如實見如實證如實行如實說為甚今日卻受人處分只為分明極翻令所得遲

　　新市覺海寺緇白道侶請上堂師云天地成人物立有美有惡有是有非有邪有正有曲有直有宜有不宜有可有不可從而分別指畫去取戒勉令修令治使知使行扶持世道匡正人心此儒教治世之法也譚無破有推小至大求精棄麤輕外重內此道教出世之漸也道有也不立一塵道無也不撥一物有時恁麼有時不恁麼有時恁麼也得不恁麼也得有時恁麼也不得不恁麼也不得有權有實有炤有用有縱有奪有殺有活可以意會難以言傳承言者喪滯句者迷此釋教入世出世之全也方便指迷之謂教直下傳心之謂宗漸者繇博而至約頓者一了而百通把住黃金失色放行瓦礫增輝且道把住為人好放行為人好卓拄杖云人歸大國方知貴水到瀟湘一樣清

　　上堂師拈拄杖云自慚少福住幽林澹薄辛勤歲月深散眾欲眠峯頂石捐身助道是何心仔細看來竭誠為眾的也有肻心檀護也有只要我輩顓精學道古德云學道如鑽火逢煙未可休直待金星現歸家始到頭先聖與麼激揚要知學道非同小可若不一聞千悟直須一切放下忘苦忘樂忘死忘生歷盡艱難方能透脫顧左右云世出世法非憑一點真心不能成就故有此真心也可以自利有此真心也可以利人有此真心也可以自利而利人有此真心也可以利人而自利徹此心源便見瑞林面目清勝化儀自在報體淨滿金方伯與潯谿眾信凡受瑞林所化生一念淨信所作佛事皆成佛道驀卓拄杖下座

　　(瑞林師報恩禪堂清眾時在崇禎十四年老人方二十七歲提持激切相依者莫不亡身為道叅究刻苦然叢林初創百事淡泊瑞發心潯溪抄募一時不克滿願遂捨命潯溪豈凡金方伯家居聞而嘆異謂叢林有如是為眾之人主法領眾必非尋常知識率潯溪諸善信送僧糧百石并瑞師靈龕歸報恩故老人特為上堂舉揚)

　　上堂舉五祖演和尚云四五百石麥二三千石稻好個休糧方耆婆不得妙千巖長禪師云管取有錢常住不無演祖若是將無作有拔貧作富須還無明始得米不蓄一粒菜不栽一莖任渠來往者喫得飽彭亨師召眾云用四五百石麥二三千石稻如何喚作休糧方米不蓄一粒菜不栽一莖如何喫得飽彭亨阿呵呵大海納流寒巖發燄二大老不無些小巧妙簡點將來未見大人體態報恩者裏則是直心道場不用蛇足有米喫三餐無米喫兩度也有時恰好也有時忍餓擲拂子下座

　　便舟化主領昆山眾居士請上堂師顧左右云毀形易服作世外之士直須不惜身命饑寒困苦置之度外顓究大事圖報佛恩所以古德示眾云夫既出家如囚脫獄於佛法中萬死一生更莫棄捨葢慮後學遇境界艱難一時打不過故爾苦口叮嚀殊不知清苦僧家本分不獨今時如此自古皆然昔日大愚芝和尚常住澹薄想與報恩差不多而芝老和尚窮酸直是窮酸到底幾株宿菜也不令人好喫嘗上堂云大家相聚喫莖虀喚作一莖虀八地獄如箭射報恩者裏雖云澹泊然山僧素願有食有法令眾安止近因饑饉安眾無方直是食不下咽坐臥不甯幸有化主發心在外漸令信心檀越入山且不要大眾學古人鬼見識度量與麼小口門與麼窄大家相聚在此澹薄時澹薄喫齋時喫齋喚作喫齋我等與施主皆共成佛道下座

　　佛誕上堂師云馬祖道一口吸盡西江水慈悲之故而有落草之譚世尊道十方虛空生汝心中猶如片雲點太清裏與麼會得正好捉來朝打三千暮打八百有般漢迷頭認影棄本逐末守個昭昭靈靈為悟主人公以舉足動步搖唇皷舌的為常住心體師喝一喝云認六塵緣影為自心相譬如病眼見空中華及第二月百千澄清大海棄之惟認一浮漚迷中倍人佛所深愍還知一切見聞覺知之心本自無生惟因境有前境若無則此見聞覺知之心亦無麼世尊又示阿難云如汝今者承聽我法此則因聲而有分別縱離一切見聞覺知內守幽閒猶為法塵分別影事今時外道好笑殺人既以曉得走路問話的為悟自心更以識神空主人公也不可得為末後無疑誰知數十年前盡被世尊痛阿明叱如斯學者可弗見不善如探湯猛看破浮幻身心向一念未生前當下證得廣大心體連證之一字亦不可得便識得一切佛祖廣大心體方可出生出死方可入死入生方可如釋迦老子於昔年今日纔生下地便現些小神通周行七步目顧四方一手指天一手指地云天上天下惟我獨尊方可如雲門大師順風吹火云我當時若見一棒打殺撩與狗子喫事是恁麼事人須恁麼人苟不如斯生死到來便驗真偽復舉古德云毫釐有差天地懸隔師驀豎如意召大眾云還會麼良久擲如意云黃金自有黃金價終不和沙賣與人

　　癸未誕日檀越請上堂師至座前滌凡劉居士同凉禪等呈祖衣師云兩年福薄勉為人糠麥為糜草作羹時節漸佳慚未輟此衣珍重至誠心便撘衣顧左右云先聖有言此衣表法舉衣云者個是衣喚什麼作法復舉衣云者個是法喚什麼作衣向者裏千眼頓開何事不辦如或未然更為當陽揭露陞座白椎竟問如來和尚同月同年如何是無量壽師云山僧今年三十師廼云圓陀陀七華八裂錦攢攢絕點純清明中有暗黃金失色暗中有明瓦礫生光擬議承當白雲萬里愁眉退避凉飈滿目取不得捨不得事是恁麼事人須恁麼人得在此失在此但得恁麼人何愁恁麼事且超羣越格一句作麼生道良久云普自恣日了悟禪人同眾居士請上堂問話畢師乃云山僧年來一味打睡內外大眾作務時作務坐香時坐香打七時打七打五時打五結制亦如是解制亦如是既然如是今日了悟上座同眾居士設供請陞座又作麼生良久云如是如是復舉闍夜多尊者因月氏國王聞尊者德風躬詣問法修敬已請開演尊者曰大王來時好道今去亦如來時師召眾云還會麼應病不假驢䭾藥

　　九日姚均仁居士請上堂師云見離斷常道無明昧斷常之見非真見明昧在人不在道直饒戴角擎頭未是當家種草一種平懷悠然自得的衲僧出來道個應時及節的句看問如何是無生話師云池無擎雨綠庭有傲霜黃師廼云金華布地玉蕊承天今正是時杲日當空乾坤郎耀古今無異闍黎老僧面目現在悟人瞎人誠諦之言一句明明該萬象籬邊斜插驗人枝驀喝一喝下座

　　開爐上堂師拈拄杖云一椎便就未是性燥不假一椎漆桶不快入得從上爐鞲的衲僧出眾相見一僧出禮拜師云欲釣鯨鯢澄巨浸卻嗟蛙步𩥇泥沙僧擬議師打出又僧出師震威一喝僧擬議師亦打出又僧出師云當塲相見須是作家僧喝師云胡喝亂喝作麼僧又喝師又打出師廼卓拄杖云不是與人難共合大都緇素要分明擲拄杖下座

　　元旦上堂問答不錄師云追金琢玉繡口文心自有當行作者轉身掉臂努目撑眉一任逞俊禪流兩眼對兩眼真金不博鍮未舉先知早已屬二屬三當陽薦取豈止落七落八諸佛不出世祖師不西來目前無闍黎此間無老僧但有言說都無實義擲拂子云蹋著故鄉田地密人人皷腹樂昇平

　　大雪設禹門幻有老和尚供師云師翁面目雪滿千山先師儀表春回大地先師春回大地也雪滿千山非當年久侍者不知師翁雪滿千山也春回大地三十年後有人共見今日某孫應時獻一杯茗罪過彌天何故不合當面觸犯

　　解制空明師同滌凡劉檀越請上堂問答畢師廼云盡大地是解脫門把手牽不入盡大地是涅槃路倩人得不得入得解脫門行得涅槃路便廼動若行雲止猶谷神既無心於彼此豈有象於去來南贍部洲坐禪北鬱單越腳麻東弗于逮持鉢西瞿耶尼手酸大洋海底翻身打倒兜率天宮觸著閻羅老子鼻孔帶累四大天王齊聲噴嚏天人捧花無路禪鬼窺覷何及如或不然出門便是草腳下好生看

　　清明上堂師云昔日靈山會上文殊請世尊再轉法輪世尊云汝請再轉法輪是吾曾轉法輪耶師召眾云世尊大好言語今日節届清明眾職事及諸大眾請山僧陞座說法是豈山僧有不說法時邪卓拄杖云會中若有仙陀客不用旁人更下椎

　　化士歸上堂問高高山頂住持深深海底行化者個是什麼人師云進前來向汝道僧伫思師便打師廼云昔日金牛和尚每齋時自捧飯上堂云菩薩子喫飯來師召眾云人莫不飲食也後來雲峯悅禪師叅大愚芝和尚入室請益芝云法輪未轉食輪先轉後生趁色力健何不為眾乞食我忍饑不暇何暇為汝說禪師召化主云觀禪人且道大愚老漢是什麼心行橫按拄杖云三通皷罷大眾雲臻一堂風冷澹千古意分明擲拄杖下座

　　結制上堂舉退庵重闍黎領眾問答不錄師拈拂子云今朝四月十五金輪峯笑緗谿舞草木土石盡翻身蚊蟲獦蚤騎佛祖更有一般奇特事欄中兩頭鹿吞卻千山萬山虎顧視左右云釋迦彌勒是汝之奴朝蹋毘盧南嶽遊暮挾舍那天台臥重闍黎莫放過下座

　　上堂問當陽舉示分明石火電光不及和尚還具金剛腦後眼麼師高聲云不具僧無語師叱退問如何是奪人不奪境師驀豎如意進云如何是奪境不奪人師云近前來向汝道進云如何是人境兩俱奪聲未絕師便喝進云如何是人境俱不奪師云禮拜著師廼云昨日職事頭首為眾竭力啟請說法山僧云逢人則出顧視左右云大眾便下座

　　端陽上堂舉天龍為玄沙侍者侍沙山行遇虎龍曰和尚虎沙曰是汝虎師召眾云衲僧行處如火消氷萬法本閒惟人自閙六祖大師云非風旛動仁者心動將謂說心性禪承言者喪滯句者迷舍多尊者云非風鈴鳴我心鳴耳多少人面牆而立心復誰乎俱寂靜故大眾還會麼一物寂靜多物寂靜一身寂靜多身寂靜一世界寂靜多世界寂靜先師天隱老和尚如是龍池幻翁老和尚如是濟宗上下諸祖如是東土二三西天四七如是卓拄杖云拄杖如是山僧如是大眾如是顧左右云堂中喫椶子如是

　　乙酉季夏十有一日墖天隱老和尚全身於報恩本寺之左上供拈香師云通琇事師旬有四載無彼無此無近無遠無動無靜無藏無顯豈云旬有四載實惟終身如是雖云終身如是亦猶淺而論之嗚呼吾師虛空同壽通琇事師無前無後長安雖閙我國晏然惟師永安大眾永安法屬永安檀護永安漏洩吾師未後句萬峯深處一龕閒

　　康熙癸丑冬至後五日江南慕鶴鳴藩憲毘陵紀光韓郡伯奚蘇嶺郡丞荊谿史德讓邑侯鄉紳蔣芳萼觀察同闔邑紳衿檀越諸山法眷暨江右曾庭聞孝廉等請師住荊谿善權寺入院

　　三門師云宰相三生乘願寺呵護重來顯大臣小人道消君子長源流不息有知音

　　伽藍殿師云有護伽藍神方能建立正法幢靈山一會儼然未散

　　祖師殿師云終身頭陀九年面壁直下兒孫世守岑寂

　　佛殿師云有大願王為天為神為人在人人中尊在神神中尊在天天中尊雙輪並運萬德俱圓拈華一笑事如新百萬人天共瞻

　　據室師云邪人說正法正法亦邪正人說邪法邪法亦正所以道一句中具三玄一玄中具三要有權有實有照有用揀魔辯異知其邪正驀拈拄杖喝一喝連卓拄杖三下

　　上堂師拈拄杖云先磬山於此寺闡揚正法先㡣池於此寺闡揚正法從上佛祖於此寺闡揚正法盡未來際一切明心見性者於此寺闡揚正法且道闡揚正法一句作麼生道千年偃栢成烏有一殿巋然似魯靈要知祖墖天大護四壁頹甎努眼睛下座

　　懸香積厨板師云擊龍池祖庭板喫善權祖庭飯何故聻事同一家隨聲擊板三下(板係龍池送來)

　　禪堂請懸鐘板師云叢林雖未齊整規矩且要森嚴舉椎云有眼共見有耳共聞且道事理圓融一句作麼生道鐘中無板響板中無鐘聲鐘板不交叅句句無前後隨聲擊鐘板

大覺普濟玉林禪師語錄卷之一終


大藏經補編第 27 冊 No. 152 普濟玉琳國師語錄


大覺普濟禪師北集卷之二

　　嗣法門人行岳編

　　嗣法孫超琦彙

　　上堂

　　順治十六年己亥閏三月初一日萬善殿奉
御旨請上堂欽差世襲三品倚賴李自昌官住僧淨行寂芳引座師至法座前左右顧視召眾云會麼若也會得山僧未離江南陞座已竟說法已竟所謂塵說剎說眾生說無間說是真語者實語者如語者如或未然看向第二門頭施展去也便登座拈香云此一瓣香親受靈山記莂𤋲向爐中祝嚴
佛心天子成等正覺次拈香云此一瓣香華藏海會早已敷宣𤋲向爐中祝嚴
太后百福具備保助
皇躬大揚法化次拈香云此一瓣香靈山一會儼然未散𤋲向爐中祝嚴
坤甯配
天東西承翊團圞頭共展上上機斂衣就座上首白椎云法筵龍象眾當觀第一義師應聲微笑乃云宋時有箇端禪師因見弄師子發明心地遂合彩為衣作師子狀人都呼他為端師子者箇禪師逆行順行作瘋作顛一日至一船邊求附舟官船人云我是高郵去的船端云我就高郵去當時高郵有個秦少游居士是一代聞人久知端師子之名聞其來率縉紳士庶迎請說法端上堂云天上無雙月人間只一僧一堂風冷澹千古意分明端禪師恁麼舉揚可謂龍袖拂開全體現象王行處絕狐蹤然而簡點將來未免村裏師子耳山僧則不然四時錯行日月代明天地持覆緇素歡騰且道與古人是同是別若有人出來道恁麼拈提亦是乾打閧耳山僧但向他道將謂無人證明阿呵呵我為法王於法自在要上便上要下便下下座復左右顧視云更聽舉則古話昔日梁武帝問初祖達麼大師云如何是聖諦第一義祖云廓然無聖帝云對朕者誰祖云不識師高聲召云大眾達磨大師面目現在

　　上堂上首白椎竟是日名德頗多師左右顧視云世尊拈花迦葉微笑百萬人天次第成佛
御駕儼臨命登萬善寶座揭露正法眼藏涅槃妙心作家禪侶盡出相見問仁皇好道啟大會於重玄祖令當行建法幢於今日從上宗猷如何展演師云進前來與汝道進云金輪頂上無生曲唱徹皇都調更新師云一句聳人進云萬善殿中為雨露五龍亭上起清風師云其願如是進云只如仰答聖明一句又作麼生道師豎拄杖云天台華頂萬年藤報德酬恩心鐵石進云金堤柳拂千枝瑞上苑花開萬國春師云也許闍黎其激楊問即今萬善堂中頂禮萬佛寶號但知其名未審居何國土師云上座醉那僧义手向前云總在者裏與和尚相見也師便打僧喝師又打進云不勞重舉師復打問法雨南來潤帝畿佛門龍象樂皈依請師解奏無生曲直指咸合四眾知師云橫按鏌鋣全正令進云清淨本然為甚忽生山河大地師云昨日有人恁麼道三十棒趂出也進云雲空山自靜風動氷生紋師云也好與一棒問雲月是同溪山各異只如洞上宗風如何是正起時便倒師云進前來喫棒進云如何是正倒時便起師云自知好惡進云如何是起倒同時師便打進云如何是起倒不立師云不知痛養僧云萬籟有心聞不得孤巖無耳卻曾知師云過那邊著問摩尼寶珠人不識如來藏裏親收得如今拋向面前為甚麼不能當頭薦取師云莫壓良為賤進云罔象到時光燦爛離婁行處浪滔天師云許你肯喫苦問五祖門下有一神秀大師既為人天師範因甚麼不得衣𭽽師云為他通身是佛進云盧行者又係獦獠因甚麼卻得衣𭽽師云為他不會禪道進云伶俐不妨隨處有癡愚端的世間稀師便打師廼云九年面壁計較未成立雪齊腰苦勞徒爾三拜依位直可如禮也懺罪解縛鞭影高飛無性性空松風聒耳本來無一物追金琢玉兩枝嫩桂五葉芬敷異口同音千山一月乃至笑巖老祖挺生神京建立臨濟宗旨禹門浪闊突兀孤危事是恁麼事人須恁麼人但得恁麼入何愁恁麼事且道如何是恁麼事舉袈裟云如天普葢似地普擎好風齊着力盡向此中吹上首復白椎云諦觀法王法法王法如是法師普臨出眾作禮師云為甚當塲不戰進云鐘鳴皷響和尚陞堂閙轟轟向甚麼處去師云且喜殿後有功進云未是某甲去處師云好與三十棒進云謝和尚慈悲師云晴天不走

　　上堂上首白椎竟問窮諸玄辯若一毫置於太虛竭世樞機似一滴投於巨海者般漢曾有為人處也無師云有進云如何是他為人處師云填溝塞壑進云當時入門便棒又作麼生師云莫謗他好進云秪如後代兒孫還有知恩報恩者麼師便打進云箇中若不知端的先宗那得到如今師打云有功者賞問仙客乘雲泛紫畿欣逢聖主話玄微五旬金殿垂恩重又許扁舟渡雪谿未審其中秘密還得大家知也無師云天高地厚進云雷音已震青霄外四海咸聞第一機師云日光月華進云秪如昔日波斯匿王問釋迦老子聖義諦中還有世俗諦否若言是有智不應一若言是無智不應二一二之義其事云何為復是知而故問為復是真疑現前師云普進云釋迦老子答波斯匿王道大王昔於㡣光佛時曾問此義吾今無說汝亦無聞無說無聞是真聖義諦是名一理二義一二之義其事如是為復是全赴來機為復攝權歸實師云一任疑著進云設使
今上皇帝如波斯匿王恁麼問時和尚又作麼生答師云莫向四威儀中相見進云可謂如王寶劍隨王意千古同符作者心師云愈令心如石僧禮退師廼云釋迦文佛降生之月朔旦良辰奉
旨重陞寶座舉揚大法通琇打點些佛法出來供養汝諸大眾及乎陞到座上觀諸大眾通身是法一一毛孔出無量口一一口出無量音聲一一音聲宣無量妙義人人爾法法爾盈虛空徧法界無有一毫𧇊欠處無有一毫空缺處通琇更作麼擔水河頭賣直如河伯見海若恍然自失耳伏惟大眾各自珍重所集功德上祝
聖壽無疆一氣不言含有象萬靈何處謝無私上首復白椎下座

　　佛誕圓滿
御建道塲日上堂師拈香云此一瓣香從
今上皇帝至孝至仁至信心中流出𤋲向爐中供養
釋迦文佛上祝
皇太后萬福下保天下太平庶民安樂悉如
睿旨上首白椎云法筵㡣象眾當觀第一義問人王特比法王尊法王有仗人王護此意云何師云帝有拄杖子進云手指上下目顧四方為復是自性宗通為復是師承稟受師云總不是進云道林久植圓果熟靈根深種覺花香師云汝喫得拄杖子麼進云和尚證明師云已放過間乾苞瑞極坤孕靈圖諸佛未曾出世那知人人鼻孔撩天師云頭不梳臉不洗與汝相見了也進云龍吟霧起虎嘯風生諸佛既出世後因甚杳無消息師云六月滿林霜進云正當此日釋迦老子於嵐毘尼園中示現受生種種神變乃至三千大千世界一切微塵世界嵐毘尼園中悉現如是受生種種神變時節自顯耶法爾融通耶師云一任疑着進云只今萬善道場圓成眾福十方調御皆悉證明未審以何為驗師卓拄杖云以此為驗進云可謂三春果滿菩提樹九夏花開菡蓞香師云禮拜了退問舌頭上無十字關腳跟下斷五色線請問和尚如何是舌頭上無十字關師云恁麼的人來與他茶喫進云如何是腳跟下斷五色線師云恁麼的人來教他地下坐着進云打破十字關掃斷五色線師打云你替他各喫三十棒進云恁麼則說滿天下無口過行遍天下無蹤跡師云更要第二杓師廼云諸佛為一大事因緣出現於世法華會上說已說到一切眾生具有如來智慧德相但以妄想執着而不證得諸佛菩薩所示禮誦講演莊嚴供養音樂梵唄燃燈懸旛仁民澤物種種法門行俱行到常樂我淨涅槃會上和盤托出真如性海華藏玄門七處九會圓融極其圓融行布極其行布作殊勝中殊勝佛事於四十九日中令一切人一切時一切處悉見釋迦文佛王宮降生顯大威光現諸神變廣利眾生滿菩提願若僧若俗折旋俯仰動靜閒忙無一空過者且果滿功圓一句作麼生道一人有慶兆民賴之上首再白椎下座

　　御建
孝獻皇后陟天道塲請上堂師拈香云者一炷香從
皇太后
皇上至信至仁至慈中流出𤋲向爐中供養
十方三世常住三寶又拈香云者一炷香𤋲向爐中祝嚴
皇太后懿躬萬福又拈香云者一炷香焫向爐中祝嚴
皇帝萬歲萬歲萬萬歲又拈香云者是
皇上昔日親為
孝獻皇后覿面提持向上一着今日要僧琇向人天眾前證明令天下臣民無遠無近見者聞者盡發菩提心齊成正覺廣利有情斂衣就座上首白椎云法筵㡣象眾當觀第一義曉雲謀問口吞佛祖還同入泥入水有王有賓因甚卻在千峯頂上師云正要闍黎恁麼舉進云直得宗風永振萬類瞻依師云知恩報恩進云記得古人云大死的人卻活時如何不許夜行投明須到意旨如何師云棒打石人頭嚗嚗論實事進云古今作家曾無異調師云過玄潤問古人道人王即人王尊法王即法王尊即今
天子臨筵㡣象交叅為是人王尊耶法王尊耶師云逢人但恁麼舉進云堯天舜日家家樂大展宗風在此時師云好一對聯進云秪如世尊涅槃槨示雙趺
皇后賓天有何示現師便喝進云一句迥超千聖外千山鎖斷萬重關師云自領三十棒雪痕成問昔日傅大士講經揮尺一下下座是何意旨師云瞻之仰之進云古者道隔牆見角便知是牛大士恁麼提持因甚人皆罔措師便喝進云秪如今日奉薦
皇后又當如何設施師豎起拄杖進云㡣得水時添意氣虎逢山勢長威𤢆師云人歸大國方知貴進云學人今日小出大遇師云退還樸淳問奇特因緣必須奇特處舉揚過量佛事須是過量人前發揮秪如興教坦禪師云我有三十棒寄打雪竇意旨如何師云明眼難瞞進云作家宗師天然有在師豎拄杖云倚天長劍逼人寒進云行湻則不然誰知別舘池塘裏一對鴛鴦畫不成師云放汝三十棒棲雲岳問
綸音踵至法錫重來恭遇
靈筵復登寶座未審直截一句作麼生道師云證明
皇后成佛進云恁麼則水晶簾外三更月透過金波第一枝師云但願天風齊著力見聞隨喜悟無生進云樂邦[穢-止+山]土渾餘事樓閣門開竟日閑師云樂則同歡山曉皙問兩侍巾瓶未聞一字今日景山卻成特地未審昔日是今日是師舉杖作打勢云恁麼則放過不可皙急走退以手作掩耳勢師云較些子師廼云應以佛身得度者即現佛身而為說法應以菩薩身得度者即現菩薩身而為說法應以
皇后身得度者即現
皇后身而為說法應以莊嚴作佛事者即現莊嚴相而為說法應以音聲作佛事者即現音聲相而為說法應以寂默作佛事者即以寂默相而為說法召大眾云會麼知音不用頻頻舉達者應知暗點頭上首復白椎下座

　　孝獻皇后陟天道塲圓滿請上堂上首白椎竟師拈拄杖云趙州有言曰向南來者與他下載向北來者與他上載通琇道南方說法打瞎人眼北方說法點開人眼今日大施門開堪霑雨露者出來骨巖峯纔出師云與汝一隻眼進云
御建道塲時圓日圓功德圓
孝獻皇后福圓慧圓果地圓未知和尚手中拄杖子還圓否師云急走過峯禮拜云一人有慶兆民頼之便退師云自領去頴庵與出師云菩薩子來也禮拜云具眼師云布施我一隻耳朵進云設似有和尚又著向甚麼處師云情知拈不出進云秪如擊塗毒鼓解虎項鈴雖是好手未為作家總不恁麼又且如何師云進前來與汝道進云愚者不及智者過之師云自領去曉雲謀問昔日趙州今朝和尚師便喝進云有所譽者有所試矣師云被你兩番鈍置進云卻是行謀罪過師云急走遇雪痕成問有則奇特因緣今古未曾舉著學人露箇消息和尚還許也無師云醜拙殺人成喝師云好喝進云非師不委師便喝棲雲岳問昔人大庾嶺頭功德點眼秪垂一足今日景由殿裏道塲圓滿和尚又且如何津濟師云文不加點進云天人羣生類普承此恩力師云大展九拜超體問南方火爐邊有箇無賓主句今日要請和尚宣揚師云你是什麼人敢舉此話進云千山勢到嶽邊止萬派聲歸海上消師打云放過不可同定出作禮起師揮杖云打斷你記來的問頭進云且喜和尚具眼師便喝進云是法寂滅相不可以言宣和尚今朝說法為何師云禮拜著進云七七圓滿萬善果週即今
董皇后還來聽法也未師云明頭合暗頭合進云一超直入如來地妙高峯頂任縱橫師云一句也不肯忘玄慶問古人道不逢別者不開拳一遇知音便分付且道分付箇甚麼師云你不是知音進云道場圓後
董皇后向甚麼處安身立命師云天地同久進云箇中消息子料得少人知師卓拄杖又僧出師云前日禮懺大眾到萬善殿根見山僧問云不着佛求不着法求不着僧求眾等所禮何事你試道看進云謝和尚報國之恩師云也要勞而有功進云城東老母與佛同生不欲見佛且道有何長處師云道聽塗說師廼云普賢稱讚佛功德諸功德聚無有比聲聞菩薩莫能知唯佛與佛相委悉若欲具足佛功德唯脩普賢十大願過去諸佛如是行未來諸佛如是行現在諸佛如是行
皇太后如是行
皇上如是行
孝獻皇后如是行山僧如是行大眾如是行顧視左右云我不敢輕大眾緇素人人是佛驀卓拄杖復舉趙州問南泉云知有底人向甚麼處去泉云山前檀越家作一頭水牯牛師召眾云會麼若也會得廓清五蘊永絕三途當時趙州見南泉恁麼道進云謝師指示泉云昨夜三更月到牕山僧如實告報非父不生其子上首再白椎下座

　　御建西苑廣濟兩山結制莊嚴
孝獻皇后仙馭道塲請上堂師拈香云者一炷香從
皇太后
皇上百福光中涌出焫向爐中成般若光明雲莊嚴
孝獻皇后清淨法身圓滿報身千百億化身斂衣就座上首白椎竟師拈拄杖云此來冀北接上上機閉門打睡我不人欺茲遇
皇恩浩蕩選佛塲寬既雲來上林復鱗集廣濟今日一齊結制山僧出來應箇時節有不會佛法的禪子對眾激揚看純如咨問三要印開朱點窄則且置作麼生是未容擬議主賓分師云未向前來與汝三十棒了也咨便喝師云好喝遲了八刻進云恁麼則峯頭霜夜月任運落千溪師云輕輕擲一釣錦鱗衝浪飛頴庵與問施大鉗鎚開大爐鞲銅頭鐵額且拈向一邊忽遇和尚一鼻孔出氣的又作麼生鍛鍊師云慣釣鯨鯢卻逢跛鼈進云大眾分明記取師云自領去雪痕成問把住牢關佛祖無他棲泊大開爐鞲几聖一任交叅今日奉
勅開爐和尚如何相為師云一棒一條痕一掌一握血進云有一人不受鉗鎚不假鍛鍊又作麼生師云好與棒喫成便喝師云好喝進云不是男兒多意氣只因曾踏上頭關師云蝦跳不出斗超體問古人道賊來須打客來須待今日兩山結制大眾咸臻和尚如何施設師云三時赴堂有飯四時止靜有香進云秪如有一等皮毛脫落高臥千峯有一等擎頭戴角橫行四海此一種人到來和尚又作麼生相接師云一箇燒炕一箇燒茶進云知音不在千杯酒一盞清茶也醉人師舉杖作打勢云放過不可師乃云眾賣花兮獨賣松青青顏色不如紅鷲嶺風高嵩雪寒利人自利好生觀三頓風顛叅堂去騎虎頭兮把虎尾枝葉不存真實殊閑神野鬼一紙驅碔砆剝落列璠璵滿床盡撒雪珍珠圓悟應庵雷灌耳源遠流長澤廣被千仞巖前榜死關脈愈延兮蓄愈嚴向上提持不會禪室中真子荷真傳一絲九鼎賴人肩鐵脊氷懷代有賢金臺挺生過量傑柳巷閑門接上哲禹門孤聳絕躋攀戴角擎頭把住關石磬高懸識者知龜毛付與小廝兒先宗面目向人提將大海傾大海去驀卓拄杖喝一喝起身再拈香云上來結制演法所集良因伏願
皇太后壽嶽等於須彌福瀛逾於大海
皇上冤親等度滿菩提願
孝獻皇后現身救苦如觀世音聞名與樂如無量壽頓令地獄停苦囹圄虛空萬國九州一切臣民現前大眾各各知恩上首再白椎下座

　　上堂上首白椎竟師拈拄杖云第一句中薦得堪與佛祖為師第二句中薦得堪與人天為師第三句中薦得自救不了臨濟大師昔日被人問个如何是第一句當下氷消瓦解直饒盡力道箇三要印開朱點窄未容擬議主賓分未免欺秦瞞漢顧視左右云眾中有不受人惑的麼頴庵與問第一句薦得堪與佛祖為師如何是第一句師便喝進云第二句薦得堪與人天為師如何是第二句師云重言不當吃進云第三句薦得自救不了如何是第三句師云轉見不堪進云若無舉鼎拔山力千里烏騅不易騎師云且放過玄定問一不成一五不成五師云洞山在你腳下進云一花五葉果熟香飄師云你那裏學得來進云西來祖意元無意東土傳心豈有心師云自領去師廼云你有拄杖子我與你拄杖子你無拄杖子我奪你拄杖子召大眾云一種是聲誰會得有堪聽有不堪聽再白椎下座

　　臘月旦上堂僧問今朝臘月一某甲得箇消息欲向和尚吐露和尚還許否師云許僧擬議師打退行咨問棒下無生忍行咨知恩報恩作麼生是臨機不見師師便打咨掀香案師連棒打退行與問昔日臨濟大師一日謂普化克符云我欲於此建立黃檗宗旨汝且承褫我二人珍重下去意旨如何師云兩眼對兩眼進云明眼人難瞞師云放汝三十棒師乃云昨夜老趙州與跛雲門打做一團分身無數遍一切處直令盡大地若緇若俗開眼也着合眼也着大眾會麼普大眾不會麼庭前栢樹子驀卓拄杖喝一喝下座

　　元旦上堂師拈香云者一炷香從聞思脩入三摩地上同諸佛慈濟下洽羣生悲仰三十二應似帝網交羅四無量心如河海競注焫向爐中供養

　　今上皇帝現天子身作大法檀斂衣就座上首白椎云法筵㡣象眾當觀第一義師起立云第一義諦當陽舉似召大眾云齋時聞皷鳴齊上殿誦無量壽如來再白椎云諦觀法王法法王法如是便下座

　　己亥春詔迎入京供養西苑
世祖問心在七處不在七處師云覔心了不可得
世祖問悟道的人還有喜怒哀樂也無師云喚什麼作喜怒哀樂
世祖問山河大地從妄念而生妄念若息山河大地還有也無師云如人睡醒夢中之事是有是無
世祖問如何用工師云端拱無為
世祖問如何是大師云光被四表格于上下
世祖問本來面目如何叅師云如六祖所言叅云六祖如何說師云祖言不思善不思惡正恁麼時如何是本來面目
世祖問思善思惡時如何師云好善但好善惡惡但惡惡正好善惡惡時即叅者好善惡惡是我作用我不思善不思惡時面目聻所謂要一切處叅第一要動裏叅動中得力靜中愈勝古人所謂從緣薦得相應捷也
世祖問如何是孔顏樂處師云憂心悄悄慍于羣小
世祖退命近侍傳語云恨相見之晚

　　庚子秋
世祖馬上有省連
詔敦請至京
世祖就見西苑丈室相視而笑日窮玄奧
世祖見一矮戒子指問師師云長者長法身短者短法身
世祖喜謝

　　奉
　　　　旨進頌

　　深殿焚香永心齋笑坐忘大圓鏡智淨應物妙無方

　　又

　　慈幃色養適侍坐快談玄法界塵塵佛同光照大千

　　雨夜奉
　　　　旨書

　　心同虛空界示等虛空法證得虛空時無是無非法虛空作麼生證

　　心隨萬境轉轉處實能幽隨流認得性無喜亦無憂見聞覺知是流性作麼生認

　　一念不生全體現六根纔動被雲遮全體現時如何畧約不是趙州橋明月清風安可比

　　旨為保母說法

　　師秉拂云保母善知識凡生世間未免形累菩薩有隔蘊之迷况其次耶既篤信真宗應洞明自性十方無壁落四面亦無門淨倮倮赤灑灑虛空撲落地露柱絕塵奔現前大眾異口同音誦持大悲神咒七遍萬德洪名一千聲用助新逝保母徧遊佛土圓證菩提

　　世祖賓天拈香

　　師云報身如夢幻世界若空華唯過量大人去來無礙進如意云此是
皇上生生用不盡的現前大眾專精持念究竟堅固大陀羅尼大悲藥師往生神咒發願回向

大覺普濟禪師北集卷之二終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之三

　　書記音緯等編

　　嗣法孫超琦彙

　　示眾

　　住吳興報恩示眾舉密庵禪師上堂舉婆子燒庵話云者個公案叢林中少有拈提者傑上座裂破面皮不免納敗一上也要諸方簡點迺召大眾云者婆子洞房穩密水洩不通偏向枯木上糝華寒巖中發焰個僧孤孤迥迥慣入洪波等閒坐斷潑天潮到底身無涓滴水仔細簡點將來敲枷打鎻則不無二人若是佛法未夢見在烏臼與麼提持意歸何處良久云一把柳絲收不得和煙撘在玉闌干師云風流婆子本分衲僧一個高高山頂立一個深深海底行被密庵禪師路見不平把來束作一團擲在糞掃堆頭一場狼藉雖然密禪師也該三十苕帚柄何故他家各有通宵路那可皷是生非尊已慢人乃呵呵大笑云三足香爐一腳踢翻了還有扶起者麼若人出手但輕輕與他道死貓頭那許你正眼覷著

　　示眾舉先和尚上堂舉石霜云休去歇去一念萬年去寒灰枯木去古廟香爐去一條白練去冷秋秋地去雲峰又道不休不歇去業識茫茫去七顛八倒去十字街頭鬧浩浩地坐臥去三家村裡盈衢塞路荊棘裡遊戲去刀山劒樹劈腹剜心鑊湯爐炭皮穿骨爛去如此舉揚大似三歲孩兒輥繡毬尚云你看二大老各資一路山僧則不然今日將三條[竺-二+((ㄇ@人)/戊)]纜𦂳𦂳縛卻擲在無底坑裡也不許休去歇去也不許不休不歇去動著則三十棒有個旁不甘者出來道磬山老漢有甚長處喝一喝云丈夫自有衝天志那向古人行處行師云老漢氣吞今古把斷要津饒他戴角擎頭管教無路可走但未見海納百川在某上座則要潑開門戶從他休去歇去也得不休不歇去也得各各保護渠立腳穩密免使不恒其德或承之羞有不甘的麼拈拄杖云不見道智與師齊減師半德

　　示眾舉洛浦安禪師在臨濟為侍者濟嘗對眾稱之曰臨濟門下一隻箭誰敢當鋒浦自謂已足一日侍立次有座主叅濟濟問有一人於三乘十二分教明得有一人不於三乘十二分教明得且道此二人是同是別主曰明得即同明不得即別浦曰者裡是什麼所在說同說別濟顧浦曰汝又作麼生浦便喝濟送座主回問浦曰汝豈不是適來喝老僧者浦曰是濟便打後辭濟濟問向什麼處去浦曰南方去濟以拄杖畫一畫云過得者個便去浦迺喝濟便打浦作禮而去濟明日陞堂曰臨濟門下有個赤梢鯉魚搖頭擺尾向南方去不知向誰家虀甕裡淹死浦遊歷罷直往夾山住庵經年不訪夾山山迺修書令僧馳往浦接得便坐卻再展手索僧無對浦便打曰歸去舉似和尚僧回舉似山曰者僧若開書三日內必來若不開書斯人救不得也浦三日後果至見來山不禮拜迺當面义手而立山曰雞棲鳳巢非其同類出去浦云自遠趨風請師一接山云目前無闍黎此間無老僧浦便喝山曰住住且莫草草匆匆雲月是同溪山各異截斷天下人舌頭則不無闍黎爭教無舌人解語浦佇思山便打浦因茲服膺師云盡道浦為侍者時濟嘗對眾稱之只見錐頭利不見鑿頭方濟大師曰我門下有隻箭誰敢當鋒須知者兩句也有揚也有抑浦聞此遂謂已足豈是他家種草一日侍立次有座主叅濟濟問主有一人於三乘十二分教明得有一人不於三乘十二分教明得且道此二人是同是別香餌辯龍蛇主曰明得即同明不得即別浦曰者裡是什麼所在說同說別濟顧浦曰汝又作麼生一鉤釣兩個浦便喝𨁝跳濟送座主回問浦曰汝豈不是適來喝老僧者得恁麼老婆心切可惜不遇其人若見濟如是問但云鷂子過新羅管教刮目相待浦曰是竟被捺死濟便打殺人刀活人劍後辭濟多能者勞濟問向什麼處去不輕放過浦曰南方去只知與麼去濟以拄杖畫一畫曰過得者個便

　　截路清谿冷炤人浦迺喝露出從前醜態濟便打末後牢關幾人透得浦作禮而去向外跑濟明日陞堂曰臨濟門下有個赤梢鯉魚搖頭擺尾向南方去不知向誰家虀甕裡淹死可謂明且遠矣浦遊歷罷直往夾山住庵不曾識一人經年不訪夾山將謂氣高佛祖山迺修書令僧馳往我求童蒙浦接得便坐卻著賊也再展手索僧無對一任忙亂浦便打曰歸去舉似和尚夾山知你你未知夾山僧回舉似使乎使乎山曰者僧若開書三日內必來若不開書斯人救不得也止許評洛浦浦三日後果至何不當時把臨濟一棒討個落處得追造黃檗之風便可坐斷一切人舌頭免至此又上人門戶見夾山不禮拜只是從前意氣山曰鷄棲鳳巢非其同類出去遠牽羅網打鯨鯢浦曰自遠趨風請師一接何曾親見臨濟來若見他與麼道但云太尊貴生便出夾老還敢正視麼山曰目前無闍黎此間無老僧好與三十掌浦便喝先鋒有作山曰住住且莫草草匆匆雲月是同谿山各異截斷天下人舌頭則不無闍黎爭教無舌人解語打不辭倦浦若當時不重重蹉過臨濟豈至重新屈膝於人一向被人指摘難怪他作死馬醫便迺佇思舊日棒痕痛也山便打也是捉死虎的手段浦因茲服膺臨濟門頭更須卻步何故第一句薦得方可與佛祖為師大凡叅學須是門門有路一腳到底始得不可執自己見枉費鉗錘使人判定終身直被爛草繩絆死安能繼白拈步履然不是從前多扼捺又誰能一點便回頭有謂臨濟不如曹洞妄欲以此證之咦豈不見笑大方

　　行化歸監院請示眾師曰大丈夫立地處佛祖不能覷神鬼不能知打拂一下云有時攝恒沙世界入一毫中何遠何近何去何來何我何人何僧何俗復打一拂云有時從一毫中演出恒沙世界或現大身或現小身或現多身或現一身有遠有近有去有來有師僧有檀護大作佛事廣生利益有時有遠近去來而實無有時無遠近去來而實有欲識恁麼人者且道向有遠近去來處識之邪向無遠近去來處識之邪向有而無處識之邪向無而有處識之邪若向有處識之是人不在有處若向無處識之是人不在無處若向有而無無而有處識之是人又不在者兩處若向諸處識之是人又不在諸處乃顧視左右云畢竟向什麼處識是人良久云有人識得則覿面與你先師拂子一任橫拈倒用行人不能行之事報人不能報之恩若未識得則某上座更為提持向上綱宗要大眾續祖傳燈全憑道力以報檀護令雲問元冲錢居士賢子賢孫相繼助成法席無窮善利臨濟大師示眾云大凡演唱宗乘一句中須具三玄門一玄門須具三要路有權有實有炤有用師召大眾云要會玄要炤用權實的句麼去日庭梅甫綻歸來屋後桃開

　　示眾舉佛眼禪師上堂召大眾云或有人喚上座上座便應設使不應心中也須領覽今時學人便道應的是也領覽的是也若如此會便是入地獄漢子師云明眼宗師天然有在眼禪師復云是即且置且道面前是阿誰喚你是有人喚耶是無人喚耶還裁斷得麼若是有人喚山精鬼魅喚你時天魔外道喚你時如何辯白若道無人喚你又不聾不騃如何得無人喚者個十二時中生死路頭事諸人明得麼有人喚生迷亂無人喚遭繫絆若能行生死斷萬兩金終不換師云雖是雪上加霜實乃赤心片片然而有人喚無人喚且未暇論如今人多道應的是也領覽的是也如何得不作入地獄漢子若向者裡下得一轉語則一任你穿衣喫飯任運過時應機接物道有人喚也得道無人喚也得若也未能則認定開口動舌的為主人公妄以穿衣喫飯擔柴運水為神通妙用後日閻羅老子將鐵棒打鬼𦜇臀莫言無人道過師說頌曰龍門老面如秋月皎大家高著眼莫只埋荒草

　　中夏示眾舉僧問洞山本大師寒暑到來如何迴避本云何不到無寒暑處去僧云什麼處是無寒暑處本云寒時寒殺闍黎熱時熱殺闍黎師徵問大眾曰既是無寒暑處為甚又寒時寒殺熱時熱殺既是寒時寒殺熱時熱殺如何道是無寒暑處若有知得古人落處下得一轉語的某上座分半院與他住如若不然直饒日間有務作汗流背脊夜間無帳張蚊齩體膚也未入報恩門在大丈夫兒豈其加此速道速道

　　因眾叅玄沙是汝虎公案師示眾云天龍逆風而揚塵玄沙騎賊馬殺賊識得玄沙手眼親方纔經得人拳踢且道既識得古人手眼親為甚又要經拳踢咄咄咄九萬里鵬徒趁逐三千年鶴慢翱翔

　　示眾舉法眼禪師問僧甚處來曰泗州禮拜大聖來眼曰今年大聖出墖否曰出眼卻問旁僧曰汝道伊到泗州不到浮山遠云者僧到即到泗州只是不見大聖道場全云者僧見即見大聖不曾識法眼東禪觀云者僧到也到泗州見也見大聖識也識法眼秪是自討頭不見師云者一隊老禿奴病在膏肓只顧道那僧不見誰知卻是自不識那僧有人出來道和尚恁麼道也是扶弱不扶強新報恩隨聲便打且道是肯他是不肯他

　　因僧叅玄沙是汝虎公案多呈偈頌示眾師拈杖云今日呈偈頌的都出來一僧出師舉杖云是什麼僧擬𥪡拳師便打又僧出師如前問進云和尚拄杖師亦打又僧出師亦如前問僧云先師大法師連棒打退迺卓拄杖云故國清甯闢四門了無巇險礙人行堪嗟演若多狂亂直徑徧令迂曲生擲拄杖休去

　　示眾舉法眼禪師令僧取土添蓮盆僧取土到眼曰橋東取橋西取曰橋東取眼曰是真實是虛妄師云我當時若見取起臭河泥塞卻渠口

　　望日示眾師云大眾連日辛苦我今為眾說法迺問云堂中大眾俱在麼曰俱在眾職事俱在麼曰俱在各寮大眾俱在麼曰俱在師迺云天氣乍寒乍熱伏惟眾慈善自保護

　　示眾舉法眼禪師問覺上座船來陸來曰船來眼曰船在甚麼處曰船在河裡覺退眼問旁僧曰你道適來者僧具眼不具眼師云賊過點兵

　　示眾舉玄沙禪師上堂云是汝諸人見有險惡見有大蟲刀劍諸事逼汝身命便生無限怕怖恰似世間畫師一般自畫作地獄變相作大蟲刀劍了好好地看了卻自生怕怖汝今諸人亦復如是百般見有汝自幻出自生怕怖亦不是別人與汝為過汝今欲覺此幻惑麼但識汝金剛眼睛若識得不曾教汝有纖塵可得露現何處更有虎狼刀劍脅嚇得汝直至釋迦如是伎倆亦覔出頭處不得所以我向汝道沙門眼把定世界函葢乾坤不漏絲髮何處更有一物為汝知見知麼如是出脫如是奇特何不究取師云說盡自己心笑破他人口有為玄沙作主者與報恩拄杖子相見

　　羯磨夜示眾師云有一無名字漢與大眾同證戒有識得的麼良久自代云胡張三黑李四

　　示眾舉德山禪師因僧敲門山問那個僧云獅子兒山便開門僧便禮拜山騎卻項云者畜生那裡去來師云者僧能彊能弱亦非虛張聲勢但惜末後欠振作被德山老漢略施精采即便勘倒若待伊騎項云云踊身掀翻管教欺敵而亡豈不頭正尾正還有人虎口奪食麼切忌雙喪

　　示眾舉金峰和尚云老僧二十年前有老婆心二十年後無老婆心僧問如何是二十年前有老婆心峰云問凡答凡問聖答聖曰如何是二十年後無老婆心峰云問凡不答凡問聖不答聖師云個老漢全提正令獨握綱宗左右逢源前後無睽可謂得向上鉗錘不落時人窠窟然檢點將來也是自起自倒

　　示眾舉翠巖真禪師上堂云臨陣抗敵不懼生死者將軍之勇也入山不懼虎兕者獵人之勇也入水不懼蛟龍者漁人之勇也作麼生是衲僧之勇拈拄杖曰者個是拄杖子拈得把得動得三千大千世界一時搖動若拈不得把不得動不得文殊自文殊解脫自解脫叅師云翠巖老人恁麼舉揚雖然竭力提撕未免傷神費氣新報恩則不然坐致太平者仁主之大勇也道高虎擾德重龍馴者至人之大勇也袖手恁几云衲僧之大勇又作麼生竹戶松龕濃睡穩華開花落聽東風從他伎倆有時盡我此平懷何所窮猶有多才能的思逞英豪麼一任𨁝跳

　　示眾舉曹山行腳到烏石山靈觀禪師處問如何是毘盧師法身主觀曰我若向汝道即別有也曹山舉似洞山山曰好個話頭秖欠進語何不問為什麼不道曹又去進前語觀曰若言我道即啞卻我口若言我不道即蹇卻我舌曹山歸舉似洞山山深肯之師云觀老與麼答話好則好矣然而也是君子善知識若待曹山再來云為什麼不道打落渠嘴非惟洞山聞之不敢正視亦使曹山脫略見聞不只個般傳言送語

　　示眾舉中峰大師拈臨濟謂三聖曰吾遷化後不得滅卻吾正法眼聖曰爭敢滅卻濟曰他後有人問你如何秖對聖便喝濟云誰知吾正法眼向者瞎驢邊滅卻峰云認他財為己物將官路當人情濟之心亦濫矣三聖當時見他道不得滅卻吾正法眼便與掩卻臭口猶較些子遽云爭敢滅卻噫以聖較濟又何止濫而已哉師云尖加矢上還他中峰好手雖然如是只見錐利不見鑿方

　　示眾舉雪峰問僧甚麼處來僧云浙中來峰云船來陸來僧云二途俱不涉峰云爭得到者裡僧云有什麼隔礙峰打趁去僧過十年後再來峰又問甚處來僧云湖南峰云湖南與者裡相去多少僧云不隔峰竪起拂子云還隔者個麼僧云若隔即不到也峰又打趁出此僧住後凡見人便罵峰一日有同行聞特去訪迺問兄到雪峰有何言句便如是罵他遂舉前話迺被同行詬叱與他說破當時悲泣嘗向中夜焚香遙禮師云者僧頗是奇特可惜有頭無尾若見雪峰拈棒打便接住聳一聳管教明牕下安排那堪始既不能十年後又重納敗闕徒然背後罵人煩他同行點破因之悲泣禮拜何處更有丈夫氣概今日拄杖在新報恩手裡雪峰也合喫三十同行也合喫三十者僧三十也依舊少不得有知得落處的麼卓拄杖下座

　　示眾舉雪峰在德山作飯頭一日飯遲峰曬飯巾次見德山自托鉢至法堂前峰遂問者老漢鐘未鳴皷未響托鉢向甚麼處去山便回方丈峰舉似巖頭頭云大小德山未會末後句在山聞令侍者喚巖頭間汝不肯老僧那頭遂密啟其意山迺休去明日陞堂果與尋常不同頭至僧堂前撫掌大笑云且喜老漢會末後句他後天下人不奈伊何雖然如是也只得三年活師云承虛接響者蹉過德山抑疆扶弱者埋沒巖頭山僧老實告報諸方師勝資彊還他德山父子喝一喝云好手手中呈好手知音知外有誰知

　　示眾舉法眼禪師指凳子云識得凳子周匝有餘雲門偃云識得凳子天地懸殊天衣懷云識得凳子榆楠木做大慧杲云識得凳子好鬀頭洗腳師云諸大老與麼各出好手放過則盡可居寶華王座仔細簡點將來合各與三十矮凳腳

　　示眾舉慧力昌禪師因僧問佛力法力即不問如何是慧力昌曰蹋倒人我山扶起菩提樹師云新報恩則不然有問如何是慧力但向他道喫官酒臥官街當處死當處埋且道與古人是同是別

　　因課誦示眾師云邇來魔彊法弱亦以上無嚴師故容邪謬之徒插足宗門多是學宗旨論宗旨一味妄穿妄鑿從上綱宗何嘗夢見所以言言會旨步步迷宗即如一等無慚愧漢妄稱自己亦是臨濟兒孫開口便道垂慈必有法無法不垂慈臨濟宗有玄有要有權有實有炤有用有主有賓把叢林正務及兩堂課誦皆曰此只是應點故事可將就些必當少念佛方像祖師門下客吁嗟乎我不知此等人面皮厚多少若道是泛常故是有礙祖道則直當不念何得云少念及將就些若如此隨順俗套將就故事豈是大丈夫作人天眼目與佛祖為師者之所為耶我今誠實指示此輩暗短流俗阿師且莫誇是祖師門下客莫虛稱會宗旨欲明宗旨莫當面蹉過莫拈一放一好教你知報恩者裡即兩堂課誦便有玄有要有權有實有炤有用某上座有時一聲佛如金剛王寶劍有時一聲佛如踞地獅子有時一聲佛如探竿影草有時一聲佛不作一聲佛用亦有殺亦有活亦有縱亦有奪亦有主亦有賓亦如清涼池亦如大火聚饒人左之右之時進時退或邪或正或是或非或行解相應不相應或見地透脫不透脫不消別施勘驗只者兩堂課誦都料簡詳悉也凡在報恩者切莫以課誦出坡等為虛應故事須知無不是佛祖之秘密法無不是佛祖之總持門無不是佛祖之不傳心要無不是佛祖之自利利人捷徑若道別有宗旨別有佛法別有好知解更欲假借趙州念佛潄口之說以圖避懶則謗他趙州為不要人念佛又以報恩念佛作念佛會則真可憐生你若果是個人能各出手眼別樣設施為人去某上座自識得你不要你類我你等若道必要恁麼我又不恁麼也秪如我恁麼無不具玄要權實炤用主賓縱奪你作麼生會敢妄擬議邪凡為魔所攝毒氣深入者一任你別去學佛法學宗旨多生分別異樣簡擇他日眼開自知負墮真實學道者切須立定腳跟努力行持莫為魔惑其或獅子蟲定不輕縱以亂清規

　　示眾舉溈山祐禪師上堂云老僧百年後向山下作一頭水牯牛左脇下書五字曰溈山僧某甲當恁麼時喚作溈山僧又是水牯牛喚作水牯牛又是溈山僧畢竟喚作甚麼即得仰山出作禮而退後來雲居膺代云師無異號資福寶曰當時作此○相拓呈之新羅和尚云作此[○@牛]相拓呈之又曰同道方知芭蕉徹作此<<PIC>B27p0515_01.gif</PIC>相拓呈之又云說也說了也註也註了也悟取好迺說偈云不是溈山不是牛一身兩號實難酬離卻兩頭應須道如何道得出常流師頌云萬疊波濤一勺水只因至淺人難委直饒各逞弄潮能輸與悠然赤尾鯉山僧恁麼道也是羨他溈仰父子投機可為千古榜樣如今眾中還有多能的麼試請出來呈伎倆看

　　示眾舉雪峰在德山作飯頭一日飯遲德山擎鉢下法堂峰曬飯巾次見德山乃曰鐘未鳴皷未響托鉢向甚麼處去德山便歸方丈峰舉似巖頭頭云大小德山未會末後句在山聞令侍者喚巖頭問汝不肯老僧那巖密啟其意山迺休去明日上堂果與尋常不同巖至僧堂前撫掌大笑曰且喜老漢會末後句他後天下人不奈伊何雖然也只得三年活師云德山巖頭卻被雪峰看破

　　示眾師驀踢出一鞵云諸人向者裡道一句看一僧云某甲雖與人合席不與人同被師便喝良久顧左右云只者一句人也難道便拽杖歸方丈

　　示眾舉雪竇禪師舉雪峰敲觀和尚門觀云誰峰云鳳凰兒觀云作甚麼峰云鵮老觀觀便開門雪峰方入被觀把住云道道峰擬議被觀推出住後示眾云我當時若入得老觀門你者一隊噇酒糟漢向甚處摸索有老宿云雪峰徒有此語當時入不得如今也入不得竇云者孤恩負德漢有什麼交涉當時入不得豈是教你入今既摸索不著累他雪峰俱在老觀門下師云拈提公案如雪竇老真可謂與古人心心相契眼眼相覷不惟不肯埋沒雪峰亦要人透觀老之機且道為雪峰當年出得個什麼語山僧若作雪峰纔見渠把住云道道便云看者漢手忙腳亂管教觀老進不得退不得雖然亦須救取老觀

　　示眾舉睦州陳尊宿喚僧大德僧回首州云擔板漢雪竇拈云睦州只是具一隻眼者僧喚既回頭甚卻成擔板晦堂云雪竇亦只具一隻眼者僧一喚便回為甚不成擔板妙喜云者兩個老漢可與睦州把手共行師徵云雪竇道者僧喚既回因甚卻成擔板晦堂道者僧一喚便回為甚不成擔板各各抑揚不等如何妙喜道兩人總與睦州把手共行辯別得的與山僧拄杖子相見

　　示眾舉趙州至一庵主處曰有麼有麼主𥪡起拳州曰水淺不是泊船處便去師代庵主云氣急殺人又至一庵主處曰有麼有麼主亦𥪡起拳州曰有殺有活有縱有奪便作禮師代庵主便與蹋倒

　　示眾舉百靈一日路次見龐居士乃曰昔日南嶽得力句曾舉向人麼士云曾舉來靈云舉向甚人士以手自指云龐公靈云直是妙德空生贊之不及師云只此一句堪與佛祖為師士卻問阿師得力句是誰得知靈便戴笠子而去士云善為道路靈更不回首師云鷂子過新羅師復云好個龐居士只叅得便宜禪妙喜云百靈輸他龐公一著何故當時若不得個破笠遮卻髑髏有甚面目見他龐公故憨者妙喜作此逐塊見解失卻一隻眼也驀喝一喝

　　示眾舉玄沙禪師云鐘中無皷響皷中無鐘聲鐘皷不交叅句句無前後師云者是古人說的如來禪若也會他時閻老子打算飯錢有分直饒不會得正好呌來與衲僧洗腳日道衲僧有甚長處山僧更與點出敲鐘便鐘鳴擊皷便皷響鐘皷互交叅前後開人眼咄

　　示眾舉殃崛摩羅因持鉢至一長者門其家婦人正值產難長者曰瞿曇弟子汝為至聖當有何法能免產難殃崛語長者曰我乍入道未知此法待我回問世尊卻來相報及返具事曰佛佛告殃崛汝速去報言我從賢聖法來未曾殺生殃崛奉佛言疾往告之其婦聞得當時分娩師云且道世尊者兩語是個什麼道理得恁麼靈驗救得人家產難驀喝一喝云莫做夢山僧為汝諸人說個譬喻恰似人來買生薑世尊乃與他一大把人參其時將去竟作生薑受用帶累古今多少人亂齩嚼吞了吐不得吐了吞不得如今者裡有不亂齩嚼的出來山僧與汝三十拄杖何故世尊當年折本山僧今日與他上利

　　掩室示眾舉舍利弗因入城遙見月上女出城弗心口思惟此姊見佛不知得忍否我試問之纔近便問甚麼處去女曰如舍利弗與麼去弗云我方入城汝當出城云何言如舍利弗與麼去女云諸佛弟子當依何住弗云諸佛弟子當依大涅槃而住女云諸佛弟子既依大涅槃而住而我如舍利弗與麼去師云咄哉月上女徒然往見世尊也只成得新婦子禪看他與舍利弗醻酢豈不見也見得到說也說得好然而簡點將來正在舍利弗意中若具丈夫之作纔見問甚麼處去便與劈面一掌直教兩眼流星安敢正視姑置是事且道山僧今在甚麼處住若與舍利弗月上女一般見解未有喫棒分在若能別出好手又落山僧圈繢中三十棒自領去所以道不要你識得山僧但識得自己也得雖然如是今時有等虛稱知識妄居師位者往往錯會自己二字上孤先聖下賺後人喝一喝云事是過量事人須過量人不是過量人難知過量事

　　示眾師云透脫末後牢關雲庵正罵洞達歷祖綱宗妙喜猶呵汝等諸人趣向者個法門大須仔細前谿水急魚行澀後嶺風高鳥泊難

　　死關示眾師云有一無手阿師握天目山來報恩禪堂把高峰中峰斷崖三大老靈骨揑得粉碎撒滿在諸人睂毛鼻孔上汝等諸人為甚晚晚坐香盡皆開眼瞌睡不瞌睡的道將一句來

　　示眾舉道吾禪師每執木劍作舞僧問手中劍甚處得來吾遂擲於地僧取置吾手中吾云甚處得來僧無對吾云容汝三日下取一轉語僧亦無對吾迺橫劍肩上作舞云恁麼始得師拈云吠虛逐塊韓盧半醒半醉漢子終不免大家草裡輥道吾若於者僧纔欲取劍便一腳踢翻儻其知非不惟合彼頓易皮毛自亦頭正尾正那堪不示本分草料木劍竟成戲具

　　示眾舉大慧杲禪師上堂舉高亭初叅德山隔江問訊德山以手招之高亭忽然開悟迺橫趣而去更不回顧後開法嗣德山慧云高亭橫趨而去許伊是個靈利衲僧若要法嗣德山即未可何故猶與隔江在師云高亭與麼法嗣德山早已不是靈利衲僧徑山恁麼道閻老子打算草鞵錢終不放過在

　　示眾舉雲門道直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得亡知於覺覺即佛性矣喚作無事人更須知有向上一竅在大慧禪師云潑油救火渾閒事雪上加霜愁殺人師云慈悲之故而有落草之譚

　　示眾舉僧問睦州如何是展演之言州云量才補職如何是不展演之言州云伏惟尚饗大慧禪師云睦州古佛善應來機雖然如是只得八成或有人問徑山如何是展演之言即向他道問十答百有甚麼難如何是不展演之言喝一喝云且莫矢窖沸師云大慧老人土上加泥直饒道得十成是猶五十步而笑百步也若有問新報恩如何是展演之言不說一字如何是不展演之言其聲如雷

　　送亡僧回示眾師云莫道亡僧遷化去松青草綠澗華香春風八面難迴避擬議思量落二三

　　起不臥七示眾師拈拄杖云古者道大事未明如喪考妣大事已明如喪考妣你看大事已明尚是如喪考妣况大事未明者乎所以云叅須實叅悟須實悟直須廢寢忘餐向一念未生前識取自己廣大心體豈容魔外家亂承當個昭昭靈靈識神為主人公大事未明如喪考妣人共曉得你道大事已明為甚亦如喪考妣若透過者關方見過佛祖可與佛祖為師如或不然直饒大徹大悟如雲開月朗夜暗燈明識自本心見自本性未免見齊佛祖減他佛祖半德悟境不忘礙正知見如雪巖高峰等於白日空閒廊忘知見之處中夜睡著泯無夢想之時依舊打作兩撅剗地又透不過既透不過生死岸頭便是樣子所以從上來目為向上一路未後牢關顧左右云山僧恁麼舉揚合喫三十拄杖今日倒行此令去也以拄杖旋風打散

　　示眾舉木平和尚初叅洛浦遂問如何是一漚未發已前事浦云移舟諳水脈舉棹別波瀾平不契次叅蟠龍亦如前問龍云移舟不別水舉棹即迷源平因此悟入雲峰悅云木平若於洛浦言下會去猶較些子可惜許向蟠龍死水裡淹殺後有問如何是木平對曰不勞斤斧果然只在者裡諸禪德大凡發足超方也須甄別邪正識辯真偽帶些眼筋始得然雖如是賊過後張弓師云大凡學道須有省悟自有省悟方知古人之省悟你看木平問洛浦如何是一漚未發已前事浦云移舟諳水脈舉棹別波瀾平不契又問蟠龍龍云移舟不別水舉棹即迷源平因此悟入師顧左右云二大老恁麼答話且道還有優劣也無若道無為甚一能令人悟一不能令人悟若道有優劣優劣在甚處咄到岸休爭筏歸家罷問程雲峰悅禪師拈云木平若於洛浦言下會去猶較些子可惜許向蟠龍死水裡淹殺師云雲峰便爾休去不妨是一等為人迺露出馬腳云後有問如何是木平對曰不勞斤斧果然在者裡可惜雲峰化久了山僧要問他又有問木平如何是不動尊平云浪浪蕩蕩又作麼生有為雲峰作主的麼良久𥪡拄杖云雪竇祖師忍俊不禁從棒頭躍出念兩句補闕真言云三汲浪高魚化龍癡人猶戽夜塘水

　　示眾師云道高一尺魔高一丈有識者共須簡辯庶可驅邪歸正昔日高峰大師懷香詣北磵墖頭叅雪巖欽禪師打頭須遇作家峰方問訊插香巖便打出閉卻門此乃從上宗師爪牙峰垂淚至僧堂熟睡一拳驚不醒次日粥罷復上須是恁麼巖問其從前做處令看無字從頭開發做工夫一徧屈曲垂慈峰自謂如暗得燈如懸得救沙裡無油事可哀巖又令日日上方丈一轉要見工夫次第如人行路日日要見工程不可今日也恁麼明日也恁麼鵓鳩樹上啼巖每日見峰入門便問今日工夫如何因見說得有緒後竟不問看他有放有收一入門便問阿誰與你拖者死屍來聲未絕便以痛拳打出每日但恁麼問恁麼打看他是何等手眼豈如魔外妄為人師也學問人誰與你拖者死屍來卻要人先認昭昭靈靈的識神為主人公坑陷好人家男女如把刮㬾金針作人眼中之刺狂妄謬亂害人不淺貧人妄號帝王罪不容誅况假冒法王妄行法王之令耶峰後挂撘徑山憶著萬法歸一一歸何處話疑情頓發工夫成片直得東西不辯寢食俱忘從朝至暮從暮至朝澄澄湛湛卓卓巍巍純清絕點一念萬年境寂人忘如癡如兀至第六日隨眾在三墖諷經擡頭忽睹五祖演和尚真讚打破拖死屍句子魂飛膽喪絕後再甦何啻放下百二十斤擔子又云直得虛空粉碎大地平沉物我俱忘如鏡照鏡百丈野狐狗子佛性青州布衫女子出定話從頭密舉驗之無不了了般若妙用自信不誣真叅實悟迺是如斯大眾你看高峰錄中前後自述悟繇甚是分明迺如魔外因自己叅杜撰長老亦曾被問甚麼人拖著你者死屍來又被連牽問道即此問話者又是誰人便錯會道長老要我識得者拖死屍的者問話的瞎做幾日工夫見神見鬼道忽然間似手一提者邊提過那邊便曉得者拖死屍的者問話的妄謂此回真得心體了如是認識神為自己如認驢鞍橋作阿爺下頷邪謬之甚妄云高峰打破拖死屍句子日間夢中作得主亦與我一般遂道守住個昭昭靈靈的識神便是悟得主人公也凡叅禪如此認著識神便是初進步了遂妄頌高峰打破拖死屍句子謂之有主初進步咄自己墮在迷津豈可更塗汙先聖曷不思高峰是何等工夫何等省發許魔外混濫贓誣的他分明道拖死屍句子驀然打破豈同你認識神云曉得者拖死屍的者問話的他分明道魂飛膽喪絕後再甦如放下百二十斤擔子豈同你守住個昭昭靈靈的他分明道百丈野狐狗子佛性青州布衫女子出定話從頭密舉驗之無不了了豈同你被人問著柏樹子乾矢橛話便不能對心中疑惑的他分明道打破拖死屍句子直得虛空粉碎大地平沉物我俱忘如鏡照鏡故能隨處作主如何誣他道是認識神魔外自驚怪道似手一提者邊提過那邊忽曉得者拖死屍的者問話的守住個昭昭靈靈如斯邪解真是妄認識神真是強作主宰真是第二念真是麻纏紙裏正是教中所謂生死根本認賊為子迷中之迷如何狂妄未得謂得未證謂證造大妄語云悟得主人公也此一番得常住心體也咄認識為心最為蹉路敢胡亂云有主初進步葢罪盈敗露故如此自呈罪狀須知雪巖和尚正恐人認識為心不知自性本空故問云誰與你拖者死屍來聲未絕便痛棒打出此等大機大用鵞王擇乳素非鴨類終日與麼問與麼打教人進不得退不得驅耕夫之牛奪饑人之食高峰卒未易凑泊直待工窮力極命根子卒地折爆地斷親見本來面目與大地情與無情同成正覺方透巖老之機者裡豈許認識神耶高峰看破巖老機用方解好手手中呈好手看他悟後下徑山省欽悟了決須見人欽一見便問阿誰與汝拖個死屍到者裡猶自放憨峰便喝獅子踞地欽拈棒不輕放過峰便把住云今日打某甲不得吾猶昔人非昔人也欽曰為甚打不得真金不百鍊爭見光輝峰拂袖便出草鞋𤢆似虎拄杖活如龍非徹見本源者安能有如是機用翌日欽問萬法歸一一歸何處養子方知父母慈峰云狗䑛熱油鐺函葢乾坤欽曰你那裡學者虛頭來大義滅親峰曰正要和尚疑著頭正尾正欽休去惟有個老較些子今時魔外不必言即以一悟便休及見人透得一機便輕許可者安能具如是心眼高峰累蒙巖翁鍛鍊明得公案不受人瞞及乎開口心下又覺得渾了於日用中尚不得自繇如人欠債相似疑殺許多無眼狗吠叢逐塊不知羞若知有見地不脫之過者必堪一笑巖後問日間浩浩作得主麼南山起雲北山下雨峰云作得主如實供通此處共須著眼愧今知音者少山僧不妨分明揭示此正高峰既悟了如貧得寶守而弗失虛空粉碎大地平沉物我俱忘之境時時現前故巖又問夢中作得主麼峰亦云作得主豈非一切處能轉物不為物轉耶魔外迺敢配合自己妄認識神咄你能把高峰錄中前後所載悟繇盡情毀去否高峰錄徧布寰中人人盡見其所述悟處你豈可以自己邪見塗汙得他巖又問正睡著時無夢無想無見無聞主在甚麼處此從上真師資向上一關千佛萬祖靡不透過此關方可與佛祖為師方纔見過於師可以傳受故云末後一句始到牢關若一見不再見始覺即合本覺者自然透脫無疑否則雖云出格漢尚難頓超未免重疑如世尊覩明星徹悟昔年張無盡雖然是俗人他一見便知其立地處解道始覺即合本覺又如善財入彌勒樓閣云入已還閉又如靈雲見桃花大悟玄沙云諦當甚諦當敢保未徹而靈雲卻是透過重關的故玄沙眼明舌利相見卻又云汝恁麼方始徹頭如斯頓超能有幾人若夫百丈再叅馬祖臨濟重上黃檗興化打克賓白雲徵演祖及兜率雪巖等盡是葢古葢今大老未嘗不於此重新鈍置故高峰見地未脫礙正知見一時透不得數年後聞鄰單墮枕作聲疑團方破如在綱羅中跳出日前所疑誵訛公案差別因緣恰如泗洲見大聖遠客還故鄉元來只是舊時人不改舊時行履處安邦定國天下太平一念無為十方坐斷此是何等境界迺魔外敢以自己避溺投火邪見配合道高峰到此方纔知從前認的是識神到此方識神空連主人公也沒有了妄頌云無主末後工咄魔外如捉狗糞塊塊皆臭高峰如析旃檀片片俱香何得舉自狗糞比他旃檀他打破拖死屍句子直得物我俱忘何曾認識神豈待到此方自知非葢因外道承嗣的杜撰長老無簡魔辯外手眼不能指其邪謬竟至誣罔高峰魔魅學者帶累無數好人家男女明眼者得不痛心酸鼻山僧恐轉轉悞賺不得不出手指出葢種種邪見魔外悉具先認昭昭靈靈識神為主人公此是外道常見次避溺投火以識神空脫落身心連主人公也沒得為究竟此是外道斷見有主初進步無主末後工非魔外自頌斷常見乎嗟嗟識神空身心脫落無本可據連主人公也不可得此避溺投火邪見教所深呵於教乘極則事尚遠之遠矣况在宗門為末後工乎魔外又矢上加尖云有無俱打脫石女撞金鐘此正外道矯亂見遂以矯亂見妄配洞上回互旨巧辯飾非邪見叠出不知高峰大師是何等知識何等悟徹許你以自己邪見玷汙他真如捧糞撒天自汙其手然而分別邪正簡魔辯異原是不難何以言之徹悟本來正知正見者道有不是有道無不是無道有也纖塵不立道無也萬象森羅若邪知惡解外道始則認識神弄精魂以有為有後則身心脫落連主人公也不可得以無為無故我呵為斷常邪見外道此天下後世明眼者所共呵豈我一人之言哉葢過量人自然逈異魔外自然千聖同途當知高峰打破拖死屍句子時直得虛空粉碎大地平沉物我俱忘如鏡照鏡後被雪巖問正睡著時無夢無想無見無聞主在甚處又無言可答無理可伸直待聞墮枕大悟此正白雲端翁云有數禪客皆有悟入處教伊說亦說得有來由舉因緣問伊亦明得下語亦下得只是未在直饒五祖老漢也不能不大疑私自計曰既悟了說亦說得明亦明得如何卻未在遂叅究累日方省悟放下從前寶惜自云吾因茲出一身白汗便明得下載清風又不見兜率悅得法洞山出世鹿苑後以平生所得舉似清素老人素曰可以入佛而不能入魔悅曰何謂也素曰豈不見古人道末後一句始到牢關如是累月素迺印可仍曰文示子者皆正知見然子離文太早不能盡其妙吾今點破使子受用得大自在如此者歷歷可攷故高峰正與五祖兜率等先聖後聖若合符節且分明道依然還是舊時人不改舊時行履處豈容外道云高峰前來認的是識神今日一悟方知前來認的不是高峰分明道安邦定國天下太平一念無為十方坐斷豈同外道妄休妄歇忽然身心脫落主人公都無立去半炷香又漸漸覺來不可住著外道入門既蹉一蹉永蹉妄休妄歇忽然無身心立去半炷香邪謬最甚虛空粉碎大地平沉話尚爾錯會迺敢云如高峰枕子墮地時高峰公案塗汗不得誠顯然矣更謬亂把非有非無即有即無的矯亂見足在後要有無俱打脫石女撞金鐘可發一笑邪人說正法正法亦邪思以外道矯亂見配合石頭回互旨誰知邪正終不容混今人被此等套語所瞞儘聰明的一點好名心不忘貪他贊為悟道大妄語成地獄招報不少我是以不容不明判痛呵之庶外道知非人既不可欺心亦豈可欺如斯矯亂見識全以識情用事莫道生死到來用不著一睡睡去就用不著了况以此種種魔見增長魔業甚至云一切習氣總是自心發現無差別無覊絆使人殺盜婬妄靡所不至喫得肉飽對人譚禪一盲引眾盲相牽入火坑三塗一報五千刦出得頭來是幾時凡被外道魔魅的各宜覺察莫以善因而招惡果所冀正知正見者大家出手曲喻無知見義不為非勇士諂他邪鬼禍良深

大覺普濟玉林禪師語錄卷之三終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之四

　　書記音緯等編

　　嗣法孫超琦彙

　　示眾

　　住古杭良渚大雄山示眾舉世尊纔生下一手指天一手指地周行七步目顧四方云天上天下惟我獨尊雲門偃云我當時若見一棒打殺與狗子喫貴圖天下太平雪竇顯云便與掀倒禪牀瑯琊覺云雲門可謂將此深心奉塵剎是則名為報佛恩天童華云雲門此語雖行未免落他陷穽黃面老子末上賣正是依草附木二俱不了以左手指禪牀云過者邊著汝諸人還知明果落處麼珊瑚枕上兩行淚半是思君半恨君師云激揚醻唱須是其人高山流水老釋迦何期得知音於異世雲門如九轉靈丹若非雪竇瑯琊誰能著價然而一椎百當須還應庵好手古人評書云如華嶽三峰卓立參昴雖造化之爐錘不自知其妙也此言雖俗可以喻道

　　示眾舉南泉一日至莊上莊主預備迎奉泉云老僧居常出入不與他知何夙排辦如是主云昨夜土地神報泉云王老師修行無力被鬼神覷見侍者便問既是大善知識為甚卻被鬼神覷見泉云土地前更下一分飯著師云惺惺的忒惺惺懵懂的忒懵懂懵懂的被惺惺的掘個窖子埋卻叮叮咚咚在頂門上蹋全然不知豈惟當世不知後世亦少有知者何故齩人獅子時不一遇逐塊韓盧作隊成羣

　　示眾舉唐朝因禪師運椎擊土次見一大塊猛擊之應椎而碎豁然大悟有老宿聞云盡山河大地被因禪師一擊百雜碎應庵華禪師上堂舉云老宿恁麼道縱知因禪師落處銜鐵負鞍有日在者裡著得眼去也是徐六擔板師呵呵大笑云直是好笑笑須三十年若人云更有一個好笑的在也許是個知音欲重宣此義而說偈曰冰雪峰前吐白蓮胡僧作梵禮金仙德雲別嶺慇懃和笑破百泉鼻半邊

　　示眾舉石室見僧來拈起拄杖云過去諸佛也恁麼現在諸佛也恁麼未來諸佛也恁麼長沙云放下拄杖子別通個消息來圓悟禪師云石室置個問端不妨孤峻若非長沙爭得投機雖然只知恁麼不知不恁麼遂舉拄杖云過去諸佛不恁麼現在諸佛不恁麼未來諸佛不恁麼或若總道放下拄杖子我也知你只是學語之流生機處道將一句來師云一個綿包特石一個鐵裹泥丸放行則在廟之圭璋把住迺處堂之燕雀拈拄杖云恁麼也不是不恁麼也不是放下也不是不放下也不是卓拄杖云倚天長劍逼人寒是山僧尋常用處有能向者裡如龍得水似虎逢山便乃分付拄杖子

　　示眾舉長沙因秀才看千佛名經問云百千諸佛但有其名未審居何國土還化物也無沙云黃鶴樓崔顥題後秀才還曾題也未才云未曾沙云得閒題取一篇好師云玩人喪德

　　示眾舉德山因一僧相看迺近前作相撲勢山云與麼無禮合喫山僧手中棒僧拂袖便行山云直饒如是也只得一半僧轉身便喝山打云須是我打你始得僧云諸方有明眼人在山云天然有眼僧擘開眼云貓便出山云黃河三千年一度清師云人聞德山入門便棒將謂舉鼎拔山氣吞寰宇誰知揖讓升降折旋中禮有如此夫僉云待其作相撲時便與劈脊便棒令其別展機謀是則固是若只與麼安得不令暴虎憑河者狐假熊威語云臨事而懼好謀而成德山之謂與

　　示眾舉興教坦禪師上堂雪竇化主省宗出問諸佛未出世人人鼻孔撩天出世後為甚麼杳無消息坦曰鷄足峰前風悄然宗曰未在更道坦曰大雪滿長安宗曰誰人知此意令我憶南泉拂袖歸眾坦曰新興教今日失利便歸方丈令人請宗至坦曰適來錯秪對一轉語人天眾前何不禮拜葢覆卻宗曰大丈夫膝下有黃金怎肯拜無眼長老坦曰我別有語在宗乃理前語至未在更道處坦曰我有三十棒寄打雪竇宗迺禮拜師云源遠流長雪竇現在獅絃鸞續省宗誠賢仲尼曰予欲無言又曰賜也始可與言詩已矣安得告往知來悉如省宗禪師者與之言哉興教小出大遇休復吉以下仁也山僧若見省公與麼問但云驚人之句千古罕聞侍者在旁云作家宗師天然有在師云回時帶貼茶去與雪竇山僧寄茶古人寄棒且道是同是別嗟嗟今時學者不惟知識暗短而亦單見寡聞嘗戱問人曰三十棒且止寄打雪竇何居不是顢頇即是鹵莾或云干雪竇甚事或云借雪竇打省宗咄哉不學無術杜撰猖狂水潦鶴之屬可勝言哉

　　示眾舉趙州問僧甚處來云雪峰來州云雪峰有何言句示徒僧云雪峰道盡大地是沙門一隻眼汝等諸人向甚麼處屙州云你若過嶺附個鍬子去師代僧云雪峰禮拜有分

　　示眾舉天真上堂道火被火燒道水被水溺會禪被禪縛以手指左右云卻被者僧勘破師云真老與麼施展天然作家雖然如是未免手忙腳亂

　　示眾舉真淨上堂摩尼珠人不識如來藏裡親收得既收得不護惜也要眾人見驀拈拄杖擲下云還識麼若識燒沉水香供養諸禪德明月焰見夜行人良繇不是他家事叅師云大小雲庵向小兒前拍喔喔又云透過百丈三句須是者尊宿

　　示眾舉大慧自泐潭準和尚處將謁圓悟過張無盡一日無盡謂曰余閱雪竇拈古至百丈再叅馬祖因緣云大冶精金應無變色投卷歎曰審如是豈得有臨濟今日耶遂作一頌曰馬師一喝大雄峰深入髑髏三日聾黃檗聞之驚吐舌江西從此立宗風後平禪師致書云去夏讀臨濟宗派知居士得大機大用且求頌本余作頌寄之曰吐舌耳聾師已曉搥胸秪得哭蒼天盤山會裡翻筋斗到此方知普化顛諸方往往以余聰明博記少知余者師自江西法席來必能辯優劣試為余言之大慧曰公見處與真淨死心合張曰何謂也大慧舉真淨頌曰客情步步隨人轉有大威光不能現突然一喝雙耳聾那吒眼開黃檗面死心拈云雲巖要問雪竇既是大冶精金應無變色為甚麼卻三日耳聾諸人要知麼從前汗馬無人識秪要重論葢代功張拊几曰不因公語爭見真淨死心用處若非二大老難顯雪竇馬師爾師云妙喜未見昭覺時發言如醉人若見無盡與麼道但云許你各具一隻眼待渠眼目定動便與驀面一拳管教俗子通身是眼禪家句中有眼信如書家字中有筆昔人評右軍書如涅槃經伊字知言哉師令人代張進語不契自代云正要見笑大方復令代大慧自代云須是者漢始得

　　示眾舉鄧隱峰在襄州破威儀堂秪著襯衣於砧椎邊拈椎云道得即不打於時大眾默然峰便打一下師於道得即不打處代語云犯堂規者一下罰

　　示眾師云先師墖後山僧一意遐引故於多年契合不趨利附勢者各付一衣示記戊子歸省草堂本欲背扉著屩而出因疲憊少息而諸方冒暑叅請勉為結夏一時機扣相投或了徹多年未了公案者不拘杖拂如意亦各授一物彰信總之付授皆因時不為暌隔長遠計無用存此形迹也今以草堂老人臘高眠食增減不時為人子者安能恝然長往已葺龍淵小隱與緗谿扣冰堂作久居計不論付與未付有志遠大者皆當安此荒寒冷澹同吾深造儻好為人師捨道徇器或自滿招損有同裨販或侈心他慕不務晚成則人人鳴皷面攻之可也從上或顯授禪板或密承記莂皆以堅深博厚各臻其極豈肯輕鄙爭旦夕之功哉

　　示眾師云古人親承記莂後或十年二十年不離左右深恐離師太早未盡其妙即索居別處者皆茅茨石室大忘人世天子不得而臣君相不得而友或形影相弔或混俗和光或八請不赴或終身死關非種種成就及迫於萬不得已安肻輕為人師哉山僧因梁木其頹勉以鷄肋之力支持大廈之危深自愧悔凡吾付授諸子非托主持本寺或充本院頭首不倦不厭自利利人欲馳情利養注懷名位學短販自鬻聚集數十不如己人誑惑愚瞽南面自尊妄稱長老小叅示眾如同兒戱甚至濫交褻己惟圖門庭熱鬧種種不遵山僧常住規約者定行追拂嚴擯遠近咸知

　　示眾舉唐州大■■■師上堂云上來又不問下去又不疑不知是不是是即也大奇師云其時無量大眾一時成道

　　示眾舉世尊在第六天說大集經敕他方此土人間天上一切𤢆惡鬼神悉皆輯會受佛付囑擁護正法設有不赴者四天門王飛𤍠鐵輪追之令集既集會已無有不順佛敕者各發弘誓擁護正法惟有一魔王謂世尊曰瞿曇我待一切眾生成佛盡眾生界空無有眾生名字我乃發菩提心天衣懷舉云臨危不變真大丈夫諸仁者作麼生下得一轉語與黃面瞿曇出氣尋常神通妙用智慧辯才都使不著盡閻浮大地人莫不愛佛到者裡何者是佛何者是魔還有人辯得麼良久云欲識魔麼開眼見明欲識佛麼閉眼見暗魔之與佛一時穿卻鼻孔妙喜曰天衣老漢恁麼批判直是奇特雖然如是未免話作兩橛若向何者是佛何者是魔處休去不妨使人疑著卻云開眼合眼郎當不少又云拄杖一時穿卻鼻孔雪上加霜妙喜卻為黃面老子代一轉語待者魔王如此道了只向他道幾乎錯喚你做魔王此語有兩負門若人簡點得出許你具衲僧眼師云世尊不語百味具足天衣大慧雖奇特中奇特然簡點將來未免金沙不辯菽麥不分如小兒啖李忙就赤邊齩大雄亦非太明緇素但為世尊出一語咄男子汝已發菩提心竟若其擬議與一熱鐵輪既作如來使不辭挈杖隨下座

　　示眾師云玄沙道是汝虎雪竇云面前端的是虎內中有一人如千雷並吼千日並照且道是那一個咄

　　示眾舉無著問文殊多少眾殊云前三三後三三又僧問傳法禪師別人為甚麼徒弟多師為甚麼無徒弟法云海島魚多隱茅茨鳳不棲師云一人太奢不妨總四海為家一人太儉甘自孤峰獨宿要稱庵主須是與麼更有思大師云三世諸佛被我一口吞卻那裡復見有眾生可度且道是出世語不出世語試看先賢是何標格拊掌云者裡有恁麼人麼齊喚來與無住道者洗腳

　　示眾舉藥山久不陞座師云其聲如雷院主白曰大眾久思和尚示誨師云肉有千斤智無銖兩山曰打鐘著師云放過一著落在第二眾纔集山便下座歸方丈師云轉見不堪院主隨後問曰和尚既許為大眾說法為甚麼一言不措師云院主好狠藥山死他手裡山曰經有經師論有論師爭怪得老僧師云怕無人撑門那

　　示眾舉仰山問中邑如何得見佛性義邑曰我與汝說個譬喻如一室內有六牕內有一獼猴外有獼猴從東邊喚猩猩猩猩即應如是六牕俱喚俱應仰山禮謝起曰適蒙譬喻無不了知更有一事秪如內獼猴睡著外獼猴欲與相見又且如何邑下繩床執仰山手作舞曰猩猩與汝相見了譬如蟭螟蟲在蚊子眼睫上作窠向十字街頭呌云土曠人稀相逢者少師云入驚人浪得稱意魚不無中邑金翅劈海直取龍吞還他仰山報恩則不然若有問如何得見佛性義驀口便掌免見拖泥帶水若作仰山見中邑說喻完但作禮曰謝師指示看者老漢如何合煞拍案云令無三不行

　　示眾舉有僧持鉢至長者家偶為犬傷長者因問龍披一縷金翅不吞大師全披法服為甚卻被狗齩禹門幻翁禪師代云如長者者問無差師拈拄杖云師翁此一轉語非荊棘林中橫身直度逆行順行天不能知神不能測鑊湯爐炭中成等正覺刀山劍樹上轉大法輪者未許如水合水似空合空在卓拄杖下座

　　示眾舉南泉至莊莊主預備迎奉師云法會因緣第一泉云老僧居常出入不與他知何夙排辦至是師云放過不可主云昨夜土地神報師云布袋盛錐泉云王老師修行無力被鬼神覷見師云無智人前莫說侍者便問既是大善知識為甚卻被鬼神覷見師云韓盧逐塊泉云土地前更下一分飯著師云獅子摶兒不露爪

　　示眾舉百丈再叅馬祖師云甚生意氣祖目視禪牀角拂子師云既見其生實欲其可丈曰即此用離此用師云大開窮相口突出鬼眼睛祖曰子後開兩片皮將何為人師云頭上與枷腳下與杻丈取拂子竪起師云子弄父兵祖曰即此用離此用師云將兒拳頭打兒嘴丈挂拂舊處師云應對進退則可矣祖震威一喝師云千古不傳丈自云於此三日耳聾師云奇父必生奇子

　　示眾舉五祖演和尚舉雪峰問德山從上諸聖以何法示人山云我宗無語句亦無一法與人後僧問雪峰云和尚見德山得個甚麼峰云我當時空手去空手歸祖云如今說與透未過者有兩人從東京來問伊近離何處卻云蘇州便問蘇州事如何伊云一切尋常雖然謾山僧不過何故只為語音不同畢竟如何蘇州菱邵伯藕師云曉人當如是

　　示眾舉雪竇禪師一日舉德山示眾云今夜不答語問話者三十棒時有僧出禮拜山便打僧云某甲話也未問山云爾是甚處人云新羅人山云未蹋船舷好與三十棒法眼拈云大小德山話作兩橛圓明道大小德山龍頭蛇尾竇云二老宿雖善裁長補短捨重從輕要見德山亦未可何故德山大似握閫外威權有當斷不斷不招其亂的劍諸人要識新羅僧麼只是撞著露柱的瞎漢又一日舉百丈再叅馬祖侍立次祖以目視禪牀角頭拂子丈云即此用離此用祖云爾他後開兩片皮將何為人丈取拂子竪起祖云即此用離此用丈挂拂子於舊處祖便喝百丈直得三日耳聾竇云奇怪諸禪德如今列其派者甚多究其源者極少總道百丈於喝下大悟還端的也無然刁刀相似魚魯參差若是明眼漢瞞他一點不得只如馬祖道爾他後開兩片皮將何為人百丈竪起拂子為復如蟲禦木為復啐啄同時諸人要會三日耳聾麼大冶精金應無變色師云自生民以來未有夫子也

　　示眾舉鄧隱峰禪師推車次馬祖展腳在路上坐隱曰請師收足祖曰已展不縮隱曰已進不退迺推車碾損祖腳祖歸法堂執斧子曰適來碾損老僧腳的出來隱便出於祖前引頸祖迺置斧師云試看先宗是何標格

　　示眾舉德山示眾云今夜不答話問話者三十棒時有僧出禮拜山便打僧云某甲話也未問山云爾是甚處人云新羅人山云未蹋船舷好與三十棒師於問話者三十棒下代僧作推禪牀勢又於山便打下代僧云某甲招得便退

　　示眾舉雪峰一日普請自負一束藤路逢一僧峰便拋下僧方擬取峰便蹋倒歸舉似長生迺云我今日蹋者僧快生云和尚替者僧入涅槃堂始得峰便休去師於峰便拋下代僧便就藤邊臥又於便蹋倒下代僧去好心不得好報

　　示眾舉鄧隱峰禪師推車次師云小出大遇馬祖展腳在路上坐師云老將當場隱曰請師收足師云能以禮讓為國乎何有祖曰已展不縮師云不入虎穴爭得虎子隱曰已進不退迺推車碾損祖腳師云一釣便上祖歸法堂執斧子曰適來碾損老僧腳的出來師云有權有實有炤有用隱便出於祖前引頸師云黃金不百煉怎見光輝祖乃置斧師云禹吾無間然矣

　　示眾舉黃檗禪師入堂於南泉位中坐泉問長老甚年中行道師云錦里逢迎有主人檗云威音王已前泉云猶是王老師兒孫下去檗便起去師云雙懸日月照乾坤雪竇云可惜王老師只見錐頭利我當時若作南泉待伊道威音王已前即便於第二位坐令黃檗一生起不得師云鼎玉鉉剛柔節也

　　示眾舉僧問慈明鬧中取靜時如何明曰頭枕布袋師云山僧若在座下管教先南源不只恁麼休去何不進云和尚莫世諦流布且道先南源又且如何

　　示眾舉古德云一喝分賓主照用一時行會得個中意日午打三更師喝一喝召大眾云如何為賓如何為主如何為炤如何為用如何會得個中意日午打三更師復喝一喝僧請師代師云問將來進云如何為賓師云長歌三兩句進云如何為主師云短歌萬千言進云如何為炤師云棒頭有眼進云如何為用師云猛火燒空進云如何會得個中意日午打三更師云三世諸佛不知有狸奴白牯卻知有僧擬議師便喝

　　落堂示眾舉翠巖芝禪師上堂云沙裡無油事可哀翠巖嚼飯餵嬰孩他時好惡知端的始覺從前滿面灰大眾道個知好惡句看僧禮拜師便打問如何是本來面目師云拄杖長七尺眾作禮師擲拄杖歸方丈監院知客作禮師云夾山純禪師以木刻作一獸獅頭馬身牛足上堂每拈出問眾曰若喚作獅子又是馬身若喚作馬又是牛足當時少契其機者今日各下一語看監院云不曾見此差異畜生知客云須是和尚證明師云各與三十棒侍者云將去廚下蒸饅頭師便打

　　落堂示眾師云古人道立地搆去坐地搆去大眾叅究多日還搆得麼僧禮拜云搆個甚麼師便打僧擬議師云似即似是即不是問僧你為甚不扛木子進云某甲今日扛的師云扛木子的站過一邊一僧笑師拈棒云你見甚道理笑僧禮拜師連打兩棒云一棒打你笑一棒打你拜問僧喫得棒未僧擬議師打云放過不可問僧你今日為甚多了一道睂僧擬議師打云眼睛頭事也炤管不來問僧向父母未生前道來僧擬議師便打師卓拄杖云大家莫作等閒看擲杖歸方丈

　　僧無明重師鳴皷集眾示云你無明從自負來我且問你盡大地是箇火坑得何三昧不被燒卻進云何處不稱尊師云者樣逐塊何得放肆痛與十棒擲棒令別下語僧進云通身在裡許師驀拈棒僧無語師云頭破作七分僧又無語師云你者鈍漢與人爭競閒氣作麼於山僧驀拈棒別下語來僧無語師打云者裡何不道奪卻棒打和尚莫言不道汝既不能我便放過一着你向頭破作七分下一語來僧又無語師云者鈍漢放肆作麼死於機下正是死漢乃問旁僧云者僧犯何約進云破口約迺焚衣擯出

　　示眾舉趙州勘婆公案師云臺山婆子如淘砂覔金忽然爆出一顆照夜明珠直得輝天煥地耀古騰今趙州老漢要將死蛇活弄不惜減人威光未免瑕瑜不掩功過齊彰且道婆子聞趙州恁麼道為甚麼無語豈傳言送語者往而不來耶喝一喝云須知婆子至今手之舞之足之蹈之欣羨嘆賞之不已山僧若作趙州見婆子云驀直去但云問著者臭東西他若掩門休去但云者婆子惱亂多少聖賢見我惡發直得倒退三千可不也使者婆得聞空谷足音嵿首座云和尚若前邊放過被他道好箇師僧又恁麼去時如何師云但謂之云商彜周鼎辱在賣漿

　　示眾舉古人云五蘊山頭一段空同門出入不相逢無量刼來賃屋住到頭不識主人翁古宿拈云既不識他當初問甚麼人賃天衣懷禪師云古人與麼拈大遠在何故須知死人路上有活人出身處活人路上死人無數那個是活人路上死人無數那個是死人路上活人出身處若明得拈卻炙脂帽子脫卻鶻臭布衫妙喜禪師云天衣古佛美則美矣善則未善雪巖欽禪師云者一隊不唧𠺕漢只知踏步向前不覺四稜塌地師云五蘊山頭一段空同門出入不相逢無量刼來賃屋住到頭不識主人翁老教書既不識他當初問甚麼人賃善戱謔兮古人與麼拈大遠在何故須知死人路上有活人出身處活人路上死人無數那個是活人路上死人無數那個是死人路上有活人出身處若明得拈卻炙脂帽子脫卻鶻臭布衫道學先生天衣古佛美則美矣善則未善經綸匡濟者一隊不唧𠺕漢只知踏步向前不覺四稜塌地賊識賊驀喝一喝云鴛鴦繡出從君看明把金針度與人有人出來道說盡自己心笑破他人口山僧忙斟一盞洞山岕請渠何故近來少禪客

　　示眾舉百丈野狐公案暨黃檗溈山問答機緣師自頌云畫虎成狸竹成柳龍晴點出拏雲走舉一明三有好兒當場齊作獅子吼有智主人俱不受大冶精金誰解剖嘗聞一喝三日聾盧公擊破唾壺口示畢召眾云一一識得古人落處麼識得百丈易要識黃檗難識得黃檗易要識溈山難若識得溈山便識得黃檗識得黃檗便識得百丈秪如溈山三撼其門大眾作麼生會良久師自代云識法者懼

　　北歸河西務示眾師云趙州頂鞋出大隨鞋覆龜幾多逐塊者滿頭滿面灰

　　示眾舉雲門云盡十方世界乾坤大地以拄杖一畫百雜碎三乘十二分教達摩西來放過即不可若不放過不消一喝師云用許多氣力作麼

　　示眾舉龍池幻祖晚叅云前晚為水雲等對真說話年老多忘一篇語中說差了三箇字雖曰將錯就錯觀汝等卻似將箇棗子囫圇吞了並不曾咬嚼一咬嚼我者三箇字差處不可輕放過去了師云今人盡知有向上路末後關至中峰祖師云山僧實未曾悟皆意思間放過了今人盡知有一句子百味具足至龍池老祖云我一篇佛法中有三箇錯字至今幾人咬嚼得破所謂如人說藥真藥現前每每失之

　　甲辰春師抵秣陵東山禮臨濟正宗第二十四代海舟祖塔師拈香云賓則始終賓主則始終主得意忘言人不向句下死有理何用高聲兒孫今誰滿地驀喝一喝

　　甲辰夏敔山示眾舉藥山坐次道吾雲巖侍立藥指案山上枯榮二樹問道吾曰枯者是榮者是吾曰榮者是藥曰灼然一切虛光明燦爛去又問雲巖枯者是榮者是巖曰枯者是藥曰灼然一切處放教枯澹去高沙彌忽至藥曰枯者是榮者是彌曰枯者從他枯榮者從他榮藥顧道吾雲巖曰不是不是師拈云輕得賤用師又徵大眾如何是他得的落處如何是他用的落處如何說他輕得賤用眾答不契一僧請益師云問將來進云如何是他得的落處師云先大師囋嘆不及進云如何是他用的落處師云後三賢窺覷無門進云為甚又道輕得賤用師云者裡有瑯琊麼何不道將此身心奉塵剎是則名為報佛恩

　　示眾舉南泉云王老師修行無力被鬼神覷見師云摩竭掩室未至如斯

　　示眾舉南泉云土地前更下一分飯師云諸方火塟池陽活埋

　　示眾舉淨覺本禪師僧問同聲相應時如何淨云鵓鳩樹上啼師云可惜者僧浪問不知落處見淨老云鵓鳩樹上啼何不遙空掌云打落枝頭時如何倘淨老再云作家禪客天然有在何不進云某甲點茶來請和尚倘淨老再云果然作家便禮拜而出豈不話不虛行雖然鵓鳩樹上啼汝諸大眾作麼生會

　　示眾舉陸亘大夫向南泉道肇法師也甚奇怪解道天地與我同根萬物與我一體師云自負老子泉指庭前牡丹花云大夫時人見此一株花如夢相似歸云柴門今始為君開

　　示眾舉陸亘大夫向南泉道肇法師也甚奇怪解道天地與我同根萬物與我一體泉指庭前牡丹花云大夫時人見此一株花如夢相似師云王老師三十年不下南泉韜光剗彩養深蓄厚隨機設教優優大哉禮儀三百威儀三千應以文學身得度者即現文學身而為說法若是性燥的見陸君恁麼道但云幾人得似大夫免見遊蜂上下忙

　　示眾舉雲門大師入京朝覲歸至大橋山門煎茶迎門門喫茶果次僧侍立門語二叅隨僧云是你京中無可喫乃拈一碟果子與一僧其僧接得便去又語一僧云我不與你師云雲門大師無大人相何不更與一楪

　　示眾舉文殊師利忽起佛見法見被世尊威神攝向二鐵圍山五雲逢云甚麼處是二鐵圍山還會麼如今有起佛見法見者五雲與烹茶兩甌且道是賞伊罰伊同教義不同教義白雲端云大眾世尊當時無大人相如今若有向承天者裡起佛見法見承天終不敢動著他何謂如此但得雪消去自然春到來五祖演云白雲則具大慈悲遂拍手云曼殊室利普賢大士不審今後更敢也無自云一度被蛇傷怕見斷井索師云一家有事百家忙

　　示眾舉世尊一日勅阿難食時將至汝當入城持鉢阿難應諾世尊曰汝既持鉢須依過去七佛議式阿難便問如何是七佛儀式世尊召阿難阿難應諾世尊曰持鉢去師云大小世尊將謂有多少奇特便下座

　　示眾舉疎山仁祖師有僧為造壽墖畢白山山曰將多少錢與匠人曰一切在和尚山曰為將三錢與匠人為將兩錢與匠人為將一錢與匠人若道得與吾親造墖來僧無語後僧舉似大嶺庵閒和尚嶺曰還有人道得麼僧曰未有人道得嶺曰汝歸與疎山道若將三錢與匠人和尚此生決定不得墖若將兩錢與匠人和尚與匠人共出一隻手若將一錢與匠人累他匠人睂鬚墮落僧回如教而說山具威儀望大嶺作禮歎曰將謂無人大嶺有古佛放光射到此間雖然如是也是臘月蓮華大嶺後聞此語曰我恁麼道早是龜毛長三尺師云佛祖出世應須六種成就若無賢輔弼為人作麼雖然不因漁父引怎得見波濤十大弟子各有一長沒伎倆執事也少不得一箇若非此僧無語焉能使疎山賣弄家私并令隔嶺當行相幫結算可見古人咳唾掉臂阿矢放溺無鍼鋒許與本來違背今時後生晚學離師太早日用現行與本分不相應珍視三觀將寶鏡三昧逐段下註腳是不僅成知解宗徒將使提唱智證傳者不能擅美於前矣安能獨怪一橛頭禪流毒寰宇老僧初入法門即有慨云穿鑿顢頇犯手多有志之士不犯此二種病可耳不見他後來一人云臘月蓮花一人云龜毛長三尺還知麼沒伎倆執事僧但作啞羊面孔卻如拋甎引寶直使金聲玉振遂成洪鐘大雅之音

　　示眾舉香嚴閒禪師上堂云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得時有虎頭招上座出眾云樹上即不問未上樹時請和尚道嚴乃呵呵大笑師云無端須入荒草香嚴應兒孫滿地卻聞遠村犬聲如豹徒發一笑

　　示眾舉玄沙上堂眾集以拄杖一時趁下卻回謂侍者云今日作得　解險入地獄如箭射者云喜得和尚再復人身師云吾嘗羨趙州侍南泉仰山侍溈山然終不如玄沙侍者嚇得玄沙作聲不得若是老僧定焚其衣擯之不則與他一兩路資恁憑他門外去嗔門外去喜無人侍立庸何傷

　　示眾舉龍池幻祖二十週忌先磬山領眾歸禹門禪院掃墖影堂示眾山對像云者老漢當時不提一箇元字腳直是教人無可奈何不肖今日拈一瓣香不是報德酬恩亦非雪冤伸屈顧視左右示冤有頭債有主不是時人無本據便拈香師徵問大眾云既言不是報德酬恩亦非雪冤伸屈乃又言冤有頭債有主不是時人無本據久叅衲子作麼生會若也會得則高峰祖師大徹後通書承嗣卻云元來只是舊時人不改舊時行履處許你不錯會迺至中峰祖師親入高祖之室卻自云叅學未嘗悟明也許你不錯會咄切忌見我說便恁麼會打你頭破腦裂叅

　　示眾舉興善寬禪師僧問如何是道寬云大好山僧云學人問道師何言好山寬云汝秪識好山何曾達道師別云汝問道我言好山

　　示眾舉疎山仁禪師有僧為造壽墖畢白山山曰將多少錢與匠人曰一切在和尚曰為將三錢與匠人為將兩錢與匠人為將一錢與匠人若道得與吾親造墖來僧無語師令人代僧進語自代云某甲失照有煩尊力

　　示眾舉禹門幻翁舉光孝覺至法眼處問近離甚處覺云趙州眼云承聞趙州有柏樹子話是否覺云無眼日往來皆謂趙州有此語上座何得道無翁別法眼後語云知上座住趙州日淺師代覺進語云和尚明見萬里某甲在彼一宿便行

　　示眾舉覺鐵嘴云先師實無此語莫謗先師好師代法眼云老僧罪過

　　示眾舉玄沙上堂眾集以拄杖一時趁下卻回謂侍者云今日作得一解險入地獄如箭射者云喜得和尚再復人身師于如箭射下合人代侍者進語自代退身作禮云某甲多生何幸得侍巾瓶又云靈山提唱未至如斯

　　示眾舉石門徹禪師因令初上座領眾來叅徹問萬仞峰頭石牛吼穿雲渡水意如何初無對師令人代初進語自代云徐行踏斷流水聲縱觀寫出飛禽跡儻徹云此間難得禪客請坐喫茶但云一躡龍門清風動地

　　示眾舉古德見客來畫一圓相代客大展三拜古德掩上門代便回

大覺普濟玉林禪師語錄卷之四終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之五

　　書記音緯等編

　　嗣法孫超琦彚

　　小叅

　　小叅舉僧問睦州如何是急州云通伱一問進云如何是急中急州云朝向西瞿耶尼暮向北鬱單越師云者老漢恁麼答話非但頂門具金剛正眼抑且腳下有通天活路然而說佛法各有時節因緣新報恩則不然若有人問如何是急但向道近日厨中少油沒醬更問如何是急中急但向道錢糧既難處戶役更難何且道新報恩恁麼答話與古人是同是別有知得落處的出來道看顧左右云若知落處則便知得大法的人無時無處不可扶竪佛祖綱宗叢林富足也好叢林澹薄也好住現成叢林有遺米遺銀也好住苦難叢林有遺債遺累也好初復叢林要墾土掘地搬石運水也好叢林完備安閒樂道也好若未知落處便迺汩沒塵勞住富足叢林色色週全前人有遺米遺銀也苦住苦難叢林事事虧欠前人有遺債遺累也苦眾兄弟大家在者裡撑老漢難撑之門行老漢難行之事切須甘澹薄忘勞苦必要究明大法一朝力竭工圓便見無油菜裡也走出老漢來亂石堆裡也走出老漢來土木堆裡也走出老漢來便見老漢說誠實言向眾兄弟道正月廿二早某上座把如來正法眼藏分明揭示大眾了也且道如何是今早分明揭示的正法眼藏卓拄杖云心不負人面無慚色

　　眾禮千佛懺小叅師云昨晚丈室坐久展手剔燈忽見三千諸佛在指甲中揚聲大呌小長老謂之曰伱者等不情漢大眾連夜在殿裡伱何得隱在者裡亂呌喚諸佛復高聲曰阿㖿阿㖿伱還不知大眾道禮我等懺罪誰知止增益罪過小長老驚視之曰因甚如此諸佛曰伱莫驚異試問禮佛大眾還見我等是怎樣面孔是那樣身相若總未見而云禮拜豈不造大妄語應墮地獄佛語未竟護法韋䭾尊神擎山持杵從牕眼走入白諸佛曰諸佛世尊莫作是說近有一等狂禪和開口便道無佛無祖撥無因果招殃惹禍今佛更道禮佛者增益罪過未免為豁達空者張本永造無間業去也諸佛曰咄我等各分身萬億在一切人八萬四千毛孔中橫入竪出又豈可道無佛若作是解更入地獄如箭射兩相理論不已小長老夜深欲睡鳴指一下一齊逐退今日不可不對眾決斷召眾云若道禮佛還曾見佛也未若道無佛可禮如何說無佛的道理於此透去一任伱道有佛可禮也得無佛可禮也得小長老敢保伱禮佛諸佛不敢正眼視著說無佛諸佛不敢正耳聽著不然盡是造大妄語當墮地獄的漢子莫言無人說過驀拈杖云者兩種人喫得痛棒皆可因邪打正更有一等知有佛而甘心不見佛懶惰不禮佛正如焦芽敗種那有喫棒分擲下拄杖

　　小叅師拈拄杖云千日並照那有一毫隱晦處虛空通達那有一毫隔礙處某上座在母腹中便轉大法輪出頭斯世阿誰謾得到磬山見先師和尚亦有甚奇特處敢誑謔人諸方珍重傳受辛苦叅討的五家宗旨一齊勘破縱顛縱狂輕佛慢祖自號無師子不意先師肯我是狂竟付生平不輕付之拂子拜違荊谷掩室江千因蓉城請先和尚先師不赴請寄書某上座言有末後付囑某某因破關來見先師义手問云狂兒國土父不容過者個峯頭還是老漢住處麼先師云且站下腳與你道某便掀倒香案而出先師高聲云將拄杖來某遙聽得笑云劍去久矣一日先師上堂維那擬白椎某便喝住云待我問了話白椎問云昔日黃檗道大唐國裡無禪師如今大明國裡還有麼先師拈拄杖作打勢云看棒某便喝先師亦喝某復喝一喝轉聲云不是狂兒多意氣秖因曾透上頭關便出先師又喝某亦喝遙聞維那重白椎某迺高聲云歎死氣吁嗟乎仰山道的誰是知音先師示寂便欲縛屋萬峯誰意有此不了公案眾居士等堅請為先師了卻某上座既到者裡必欲眾兄弟洞明大法不向他人行處行若不奮大人志氣不知道出當情向瞎老禿口角邊覔涕唾喫聽他說黃道黑只管記憶恩惟日久月深多成異解或認穿衣喫飯的為自性或以暫歇塵勞為究竟直饒得見法身竿頭進步那邊會得者邊行履見與師齊減師半德要透末後牢關未在未在且道知有末後一著如兜率悅張無盡時如何咄雲庵老子在你腳下且置是事昔日白雲已肯演祖悟處迺未幾時忽語之曰有數禪客自廬山來皆有悟入處教伊說亦說得有來繇舉因緣問伊亦明得教伊下語亦下得秖是未在祖於是大疑私自計曰既悟了說亦說得明亦明得如何卻未在遂叅究累日忽然省悟從前寶惜一時放下走見白雲雲為手舞足蹈祖亦一笑而已如今妄為師範的老禿奴還有個般手眼鍛鍊人麼奔南走北漫稱叅學的無慚愧漢還受得明眼作家如是鉗錘麼若不識古人者個作畧則馬祖喝黃檗棒興化罰擯一齊意思問放過為師者見人畧有些見處便與他一個冬瓜印子學者無大人志氣要人許可便入邪師圈繢豈不大可哀哉盲引眾盲解說五家宗旨分而不分不分而分面皮厚多少本子上念將去口傳耳受去欲扶持從上綱宗真可憐生還曾夢見古人汗臭氣麼一僧出眾云和尚又作麼生道師云若有所道何異邪解僧禮拜師連棒打云切忌謗我迺顧左右云纔見某上座欲提持此事便推翻香案抝折拄杖令某上座無開口處猶較些子若如此總受人謾了也更討甚麼盌拽杖歸方丈

　　晚叅師舉法舟禪師因陸五臺問畫前元有易否舟云若無將甚麼畫臺云畫後如何舟云元無一畫臺云現有六十四卦何得云無舟云莫著文字臺云請師離文字發一爻看舟召臺臺應諾舟云者一爻從何處起師云某昔在磬山見此機緣隨有頌云倒垣破屋住幽林徹後通前不掩門轉北回南接影響可憐咫尺隔千岑雖然如是仔細簡點將來法禪師止知珍重自己見處難令居士輩現大人相今日叔芳居士同九環居士應時及節請轉法輪畫前畫後無用煩詞設向某上座道請師離文字發一爻看但云今日堂中謝茶何故殺人刀活人劍

　　小叅師拈杖云斯世斯時出世為人的如麻似粟山僧為甚也肯居此位行此令須知出世為人不是泛泛然的諸人還知諸佛諸祖出世的本因麼莫是有佛法與人商量故出世耶莫是有禪道傳授與人故出世耶莫是顓為與叢林作佛事故出世耶若道佛祖恁麼出世非但自己入拔舌犂耕地獄亦累佛祖入地千尺無出頭分要明佛祖出世本因須是自知慚愧始得當知因人不知慚愧故佛祖出頭強作主宰釋迦老子因人埋沒已久四十九年曲曲折折廣額屠兒到來颺下屠刀云我是千佛會中一數者裡還可有秘密要妙說似他麼世尊盡力道也只道得個吾今為汝保任此事終不虛也秖因與麼人少所以曲折處多至於拈華微笑謂之單傳正法眼藏也引他明眼人至今好笑後來諸佛諸祖見人少知慚愧勉彊為人或閉門或面壁或擎拳或截指或垂一機或示一字或入門便喝或入門便棒者裡須是個人始得秖如棒喝交馳你如何凑泊若下個親見作家語便要人放過只是個無慚愧漢南院禪師問風穴云南方一棒作麼生商量穴云作奇特商量穴卻問和尚此間一棒作麼生商量院拈杖云棒下無生忍臨機不見師穴於言下大徹玄旨先和尚在法濟院中拈云風穴悟則不無怎奈落在第二頭了也若山僧作南院待他開口道和尚此問一棒作麼生商量劈脊便棒管教伊七通八達師召眾云還會麼雖先和尚恁麼提持簡點將來自合喫棒興化禪師在三聖會裡為首座嘗曰我南方行腳一遭拄杖頭不曾撥著一個會佛法的人三聖聞得問曰你具箇甚麼眼便恁麼道化便喝聖曰須是你始得後大覺聞舉遂曰作麼生得風吹到大覺門裡來化後到大覺為院主一日覺召院主我聞你道向南方行腳一遭拄杖頭不曾撥著一個會佛法的人你憑個甚麼道理與麼道化便喝覺便打化又喝覺又打化來日從法堂過覺召院主我直下疑你昨日者兩喝化又喝覺又打化再喝覺又打化曰某甲於三聖師兄處學得個賓主句總被師兄折倒了也願與某甲個安樂法門覺曰者瞎漢來者裡納敗闕脫下衲衣痛與頓棒化於言下薦得臨濟先師在黃檗處喫棒道理師咄云直饒悟得臨濟喫棒道理正好喫棒且道何等人下個甚麼語免得此棒皮下有血的出眾下一語看良久卓拄杖云拄杖子𨁝跳出來道和尚棒教誰喫師驀置杖几上呵呵大笑云教中道破戒之人木頭無異石頭無異若在祖師門下縱戒德精嚴行履潔白而大法不明要如某上座手中木子也大遠在便歸方丈

　　懸板小叅師云虛空雖久此板彌堅天地雖弘此板彌大徧法界無內無外亘古今不變不遷晝夜六時出微妙音成殊勝事聾者聆之耳根圓聞瞽者睹之目根圓見病者繇之得瘥苦者繇之停酸一切縛著者莫不繇之解脫然而全憑有福慧人一念信心一念肯心彰著如是不思議事當知錢居士鑄此報恩禪寺香積堂大板頓令十方世界齊成大板恒沙佛土舉凡香積堂大板一時成就新報恩擊此大板而此板無刻無地不鳴如斯見徹方顯我宗檀越逈異尋常我宗真個道出常情不同流俗見解不是粥飯師僧且道既是十方世界都成大板喚甚作十方世界既是十方世界又如何說個都成大板的道理到者裡須是舉一明三目機銖兩所以道事是過量事人須過量人但得過量人自明過量事鳴板云知音不用頻頻舉識者應知暗點頭

　　晚叅師一夕至東堂顧視左右震威一喝而出復至大堂驀打一僧僧喝師云再喝喝看僧擬議師又打大眾坐香完師命撾鼓陞堂卓拄杖舉臨濟大師云我有時一喝如金剛王寶劍有時一喝如踞地獅子有時一喝如探竿影草有時一喝不作一喝用師云且道新報恩適來在東堂一喝是金剛王寶劍耶是踞地獅子耶是探竿影草耶是一喝不作一喝用耶卓拄杖復舉臨濟大師云我有時先照而後用有時先用而後照有時照用同時有時照用不同時師云適來新報恩在此與麼打那僧是先照後用耶是先用後照耶是照用同時耶是照用不同時耶眾擬議師以拄杖旋風打散

　　晚叅師拈拄杖云我此山中一物也無石頭大的大小的小內外諸人每日出坡三兩度驀有個漢出來道和尚前言不應後語但向他道非汝境界顧左右云若也會得許你不齩一粒米大碗喫飯不挂一縷絲終日著衣若也不會不是逐色隨聲即落解脫深坑到者裡切須仔細良久卓拄杖云叅

　　晚叅師云禪和家蹋向人前盡道做工夫叅話頭阿呵呵莫做夢又每每道有個見處有些省發阿呵呵莫做夢驀竪拄杖召眾云到山僧者個所在作麼主透過顧左右云莫做夢擲拄杖出堂

　　晚叅師拈拄杖云當初龐居士到百尺竿頭將謂見過於人開口便道不與萬法為侶者是什麼人幸而其時諸方有人若遇如今狐狼野子之屬盲引眾盲見有百尺竿頭坐的便道你已死了須透祖師機緣方是死中得活便教人胡穿亂鑿今日透者一則明日透那一則若甚麼討甚葢天葢地好龐老耶然而也要當人肯人作家爐韝肯求大手眼人鍛鍊始得你看龐居士見石頭問不與萬法為侶者是什麼人頭驀掩其口於此有個會處慚惶不少未到大休大歇田地到江西馬大師處仍舊問云不與萬法為侶者是什麼人馬大師蹋向前一步云待汝一口吸盡西江水方與汝道龐居士到者裡方纔命根子卒地折爆地斷放開窮肚皮海納百川七縱八橫千通萬達發一言令人不敢正耳聽著立一行令人不敢正眼視著師召眾云馬大師進那一步諸人還見到也未若也見到方可與山僧拄杖子相見若未見到豈可衲子不如他俗人有麼有麼驀竪拄杖云吸盡西江且止只如山僧拄杖子作麼生吞良久卓杖云劍為不平離寶匣藥因救病出金瓶擲杖出堂

　　小叅舉南泉和尚云王老師自小養一頭水牯牛擬向溪東牧不免食他國王水草擬向溪西牧亦不免食他國王水草不如隨分納些些總不見得師顧大眾云好諸禪德歸堂喫茶

　　仲春晚叅師云古者道靈雲見處不在桃花上且道他見處作麼生眾無語師云正所謂如將名品果子殼也去了核也去了送人口邊人不解喫

　　元旦早叅師云年新月新日新時新殿新鑊新執事新好諸仁者各各志氣新行業新見識新揭露本地風光無邊與人軃跟令諸外道家也知五祖演和尚道百年三萬六千朝反覆元來是者漢與世尊道天上天下惟我獨尊不是認昭昭靈靈的識神咄離相離名人不稟吹毛用了急須磨

　　晚叅師拈拄杖云昔日石霜節誠禪師因僧問古者道捲簾當白晝移榻對青山如何是捲簾當白晝霜曰過淨瓶來僧曰如何是移榻對青山霜曰卻安舊處著石霜恁麼答話報恩則不然有問如何是捲簾當白畫向他道念言語漢若更云如何是移榻對青山劈頭打云再犯不容且道與古人是同是別良久云久立珍重

　　小叅師拈拄杖云昔日浮山遠禪師上堂云天得一以清地得一以甯君王得一以治天下衲僧得一禍患臨身擊禪牀下座師云遠禪師恁麼為人可謂一句逈超千聖道粉骨碎身未足醻然而報恩則不然衲僧得一如龍得水似虎靠山到者裡有個看孔著楔的出來道與麼拈提也是徐六喻擔板山僧重重與他三十拄杖何故當今之世討個洞明三玄五位堪形喜怒主賓的頗不易得豈可有功不賞

　　小叅師拈拄杖云昔日雪峯在德山作飯頭一日因飯遲德山自持鉢落堂峯曬飯巾見之迺云鐘未鳴鼓未響者老漢托鉢向甚麼處去德山低頭歸方丈峯舉似巖頭頭云大小德山未會末後句在山令侍者喚至方丈云你不肯老僧那頭密啟其意山迺休明日上堂果與尋常不同頭拍手云且喜老漢會末後句雖然如是只得三年活者則公案舉揚者甚多山僧在報恩及海會亦曾舉過數徧然點出古人心眼之全終莫過臨濟大師如何是臨濟大師舉揚者則公案處不見道大凡演喝宗乘一句中具三玄一玄中具三要有權有實有照有用驀卓拄杖云選佛若無如是眼宗門那得到如今

　　晚叅問某甲疑情發不起求和尚慈悲開示師云莫妄想問見不能見言不能及正恁麼時作麼生師云伎死禪和問喚作竹篦子則觸不喚作竹篦子則背畢竟喚作什麼師高聲云道甚麼進云是某本叅不明師云老老大大舉話也不會問僧問趙州萬法歸一一歸何處為甚麼州云青州布衫重七斤師云舌頭拖地師迺云古人云我若一向舉揚宗教直得法堂前草深一丈山僧若舉揚宗教纔見你門簇簇上來便一齊打出猶較些子那容站在者裡支支離離也須大家知些好惡始得顧左右驀拈拄杖云晴乾小肯走大眾一齊走散

　　小叅師云昔日香嚴禪師垂語云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得如今人盡道達磨大師無當門齒殊不知香嚴老子倍甚有人識得先聖赤心片片山僧當將山河大地捏作一個大饅頭以為供養高聲召大眾驀歸方丈

　　晚叅問不是心不是佛不是物師拈拄杖云速道速道僧擬議師便打云念言語漢問生死不明求和尚開示師云莫寐語良久師顧眾云不是心不是佛不是物念言語漢生死不明莫寐語還有進前與山僧相見得的麼眾無語師云渾家不是不進步無奈當門荊棘生

　　晚叅師拈拄杖云本是釣魚船上客偶除鬚髮著袈裟祖佛位中留不得夜來依舊宿蘆花大眾還知明覺大師落處麼若知明覺大師落處便知玄沙和尚立地處知得玄沙和尚立地處便知一切佛祖立地處便出得迷悟兩關便可與佛祖為師便可以主持大法明判古今如或不然則高峯大師打破拖死屍句子直得魂飛膽喪絕後再甦不啻如放下百二十斤擔子後被雪巖欽和尚問無夢無想主在甚麼處卻又無言可對無理可伸多少杜撰阿師便道前來不是悟後來纔是悟雖是一唱三和下里巴音賞識多其奈正法未滅定有不肯的如某上座我不輕於大眾大眾當自珍惜今乙酉四月十有六日是先父比丘振陵老人二十週忌又是大眾結夏安居次日特為晚叅舉揚正法眼藏涅槃妙心供養大眾莊嚴老人自性若道某上座有所說法依舊覿面千山若道不曾說法更是白雲萬里驀喝一喝和聲卓拄杖一下

　　山茨禪師訃聞小叅師云二僧南嶽來大膽逞誕妄誑惑理安人又來報恩院報恩眼不昏一笑為截斷打鼓分明示眾知賊來須打客須款頭首職事明日山茨和尚前好生下湯飯普集大眾禮拜供養

　　長至日舉勇首座立僧小叅問十方聚會四海雲臻一陽未兆之機乞師當陽拈出師云普天匝地楚僧問陽德初回如何展演師云瀟湘連底凍師迺云如何是正法眼破砂盆只者一轉語三玄五位縱橫父子體用殊特目前包裹天長地久日月齊明一鏃破三關雲從龍風從虎恁麼會得可與建法幢立宗旨然而未明向上一竅在且道如何是向上一竅問取堂中首座勇

　　舉峯西堂秉拂師云昔日趙州云我在南方火爐邊有個無賓主話至今無人舉著噁直饒道閉門打睡接上上機也未若如斯提持今時人聞舉著向上一路末後牢關未嘗不商量浩浩地如人說藥真藥現前都不能識淵明云平疇交遠風良苗亦懷新東坡云非古之耦耕植杖者不能道非吾世農不知此語之妙吾於趙州亦云少問煩峯西堂對眾拈出

　　小叅師云昔日南陽忠國師好說老婆禪雖前輩多有為他作主的然而畢竟有招人簡點處秖如一日喚侍者侍者應諾三喚三應迺云將謂吾孤負汝元來汝孤負吾者樣婆氣怎使得山僧者裡呼喚人纔應劈嘴便打且道與古人是同是別以拄杖旋風打散

　　解制小叅師拈拄杖云古者道識得拄杖子一生叅學事畢又有道識得拄杖子正好著草鞵行腳卓拄杖云者裡識得拄杖子的出來與山僧相見僧出師云進前來僧退後師打云擬釣鯨鯢澄巨浸卻嗟蛙步𩥇泥沙師乃云昔日洛浦在臨濟嘗見稱於濟曰臨濟門下一隻箭誰敢當鋒一日辭濟濟以拄杖畫一畫云過得者個便去浦便喝濟便打浦作禮而去濟曰臨濟門下有個赤梢鯉魚搖頭擺尾向南方去不知向誰家虀甕裡淹死且道洛浦當時作個什麼去就不招臨濟貶剝免墮夾山虀甕所以有志之士遇著人不輕放過須要入得他爐韝受得他鉗錘不可得一機一境彊作主宰況在當時明眼人多解使無舌人語若今人以耳為目的知識不知話頭落處只道某人在某處曾經讚歎過的便迺百計羅籠粧粧點點扭扭捏捏師不成師資不成資豈不賺人亦是學者急於人肯不知將你作個人故如實相為豈不見興化謂克賓維那曰汝不久為喝導之師賓曰不人者保社化曰會了不入不會不入賓曰總不恁麼化便打迺白眾曰克賓維那法戰不勝罰饡飯一堂齋時化自白椎曰克賓維那法戰不勝不得喫飯便趁出院後來真淨文和尚頌云丈夫當斷不自斷興化為人徹底漢已後從他眼自開棒了罰錢趁出院興化真淨二大老不忝臨濟之後且透頂透底一句作麼生道長憶當年瞌睡虎濟宗千古賴傳持

　　晚叅舉僧問風穴禪師魚隱深潭時如何穴云湯盪火燒師云者僧設個問頭頗有些來歷勿同弄虛圖口頭熱閙的風穴不負來機如何卻道湯盪火燒眾答不契師云不是龍門客切忌遭點額阿那個是龍門客一齊點下以拄杖旋風打散

　　晚叅師云晚間虛空落地壓破十萬八千禪子眼皮一個個七華八裂現前大眾得何善巧方便軃避得過良久云十字街頭石敢當跳進門來道和尚莫玩人喪德師驀喝一喝云不識好惡

　　晦日晚叅師顧左右云三冬一月去水牯尚顢頇坐香人瞌睡露柱腿生酸諸上座好生觀青山𨁝跳溪聲住柴牀木枕語喃喃

　　望日早叅師云禪林秋晚學道之士貴乎一切真實顓為生死不爭人我是發心真實切問近思不學虛頭是叅問真實一一從胸襟流出蓋天蓋地是醻唱真實好賢樂善成人道業是領眾真實省虛文務誠敬是禮貌真實誡浮華崇節儉是日用真實遠奸佞近仁厚是交接真實明因果識罪福去害除弊是任事真實甘澹泊恥謀求是家風真實更有一處真實一發與諸人道破大抵還他肌骨好不搽紅粉也風流

　　舉森首座立僧小叅師拈拄杖云山僧有時一句子在諸人日用中諸人若向日用處會未免觸途成滯山僧有時一句子無你諸人用心處諸人若向無用心處會未免當面蹉卻山僧有時一句子八角磨盤空裡走誵人若作八角磨盤空裡走會轉見白雲萬里所以道一句中具三玄一玄中具三要有權有實有照有用千日並照不足喻其明千雷並吼不足喻其威第一句中薦得方可與佛祖為師且道如何是第一句卓拄杖云問取堂中森首座

　　小叅師云趙州勘婆婆子燒庵巖頭末後句者三則語都道是誵訛公案料掉沒交涉誵訛在人公案有何誵訛又道是向上關出格機道聽途說識甚好惡山僧不惜眉毛如實告報諸方者三個老古錐一人秪做得個筋節巡照一人秪做得個奢遮鋪堂一人秪做得個伶俐行者用得者三個執事的任你住叢林住靜室在在高臥羲皇若用不得者三個執事則便是流俗長老碌碌一生他時銜鐵負鞍莫言無人道過卓拄杖云劍為不平離寶匣藥因救病出金瓶問為甚要者個巡照師云籬門倩誰關進云為甚要者個鋪堂師云飯後濃斟一盞茶須是恁麼進云為甚要者個行者師云傾溺壺執浴巾少他不得

　　晚叅問吞乾四大海踢破五須彌時如何師云三十棒一棒也較不得師乃云早間森首座領眾請法出僧道鐘動喫齋召眾云大包方外細徹毫端帆正轉湘衡開九面出家兒造次顛沛不離衣鉢之側端能與露柱同披一領袈裟與山僧同一鉢盂烹饗胡為有人自疑自別咫尺關山不大可哀乎昔日少林面壁二祖立雪齊腰鼻祖尚訶為輕心慢心徒勞無益斷臂安心出羣得髓瞻彼前修豈同裨販打一拂云精金百煉自光瑩藥汞從教誇躍冶

　　早叅師云殺父殺母向佛懺悔殺佛殺祖向誰懺悔昔日雲門道什麼驀喝一喝顧視左右云汝等諸人在此門中不從佛學方有少分衲僧氣槩若云叅禪學道持戒修行做樣粧模說迷說悟莫道受他四事供養便喫施主一滴水盡須銜鐵負鞍各各不思善不思惡大𢈔嶺上相見復喝一喝云不是與人難共合大都緇素要分明

　　解冬小叅問答不錄師乃云盡大地撮來粟米大不會打鼓普請看古人恁麼道如將百二十斤擔子加在諸人肩上若是承當得的各各安家樂業如或未然一任東觸西觸

　　小叅師云山僧飯時石盂裡簡起齋主一粒米吞卻三千大千世界知好惡的各各現大人相不知好惡的拋向三石鑊中好生齩嚼驀卓拄杖喝一喝

　　行遂請小叅師云今日檀越設齋願聞法要山僧應時從緣與大眾相見大眾要為濟下兒孫須明臨濟宗旨如何是臨濟宗旨不見興化禪師見同叅來纔上法堂化便喝叅亦喝化又喝叅亦喝化近前拈棒叅又喝化云你看者瞎漢猶作主在叅擬議化直打下法堂侍者請問適來那僧有甚觸忤和尚化云他適來也有權也有實也有照也有用及乎我將手向伊面前橫兩橫到者裡卻去不得似者般瞎漢不打更待何時圓悟云甚處是興化將手向伊面前畫兩遭處若向者裡洞明可以負荷臨濟正法眼藏如或泥木未分未免瞎驢隨大隊誠哉是言也一日化示眾云今日不問如何若何便請單刀直入興化與你證明時有旻德長老出作禮起便喝化亦喝德又喝化又喝德作禮歸眾化云適來若是別人三十棒一棒也不較何故為他旻德會一喝不作一喝用且道那裡是他一喝不作一喝用直饒倜儻分明要見旻德則易要見興化則難一日僧問四方八面來時如何化云打中間的僧禮拜化云昨日赴個邨齋中途遇一陣卒風暴雨卻向古廟裡軃避得過妙喜云古廟裡頭迴避得楮錢堆裡暗嗟吁閒神野鬼多驚怕只為渠儂議梵書且道者道真言從上幾人會得所以馬祖會下出八十餘員善知識盡是一方唱導之師得大機大用者不過幾人濟北之道若非興化力振綱宗焉有今日化一日謂克賓維那曰汝不久為唱導之師賓云不人者保社化云會了不人不會不人云總不與麼化便打復云克賓維那法戰不勝罰錢五貫設饡飯一堂次日化自白椎曰克賓維那法戰不勝不得喫飯即便出院真淨文云文天當斷不自斷興化為人徹底漢已後從他眼自開棒了罰錢趁出院且道興化憑何得者個藥頭一棒一喝逈出常情不見昔日在三聖會裡為首座嘗曰我向南方行腳一遭拄杖頭不曾撥著一個會佛法的人三聖聞得間云你具個甚麼眼便恁麼道化便喝聖云須是你始得後大覺聞舉遂云作麼生得風吹到大覺門裡來化後到大覺為院主一日覺喚院主我聞你道向南方行腳一遭拄杖頭不曾撥著一個會佛法的人你憑個甚麼道理與麼道化便喝覺便打化又喝覺又打化來日從法堂過覺召院主我直下疑你昨日者兩喝化又喝覺又打化再喝覺又打化云某甲於三聖師兄處學得個賓主句總被師兄折倒了也願與某甲個安樂法門覺云者瞎漢來者裡納敗闕脫下納衣痛打一頓化於言下薦得臨濟先師於黃檗處喫棒的道理此豈特薦得臨濟於黃檗處喫棒的道理實迺明德自在臨濟處喫棒的事不見興化於臨濟為侍者洛浦來叅濟問甚處來浦云鑾城來濟云有事相借問得麼浦云新戒不會濟云打破大唐國覔個不會的人也無叅堂去化隨後問曰適來新到是成禠他不成禠他濟云我誰管你成禠不成禠化云和尚秖解將死雀就地彈不解將一轉語蓋覆卻濟云你又作麼生化云請和尚作新到濟遂云新戒不會化云卻是老僧罪過濟云你語藏鋒化擬議濟便打至晚濟又云我今日問新到是將死雀就地彈就窠子裡打及至你出得語又喝起了向青雲裡打化云草賊大敗濟便打所以開堂日拈香云此一炷香本為三聖師兄三聖於我太孤本為大覺師兄大覺於我太賒不如供養臨濟先師興化拈出者炷香真可謂冤有頭債有主所以道病多諳藥性大都自己曾病過曾受救過為人之際著著有出身之路如或不然動著便自傷鋒犯手焉能為人解黏去縛雖然如是從前汗馬無人識秖要重論蓋代功山僧更為頌出踞虎頭把虎尾第一句下明宗旨簡點將來是甚醜舉止驀卓拄杖喝一喝下座

　　馬檀越同諸上善人送韋䭾入山請小叅問諸佛無不垂慈為甚韋䭾三洲感應師云中峯青苔壁一點雲生時師迺云拈一莖草建輝煌梵剎成紫金光聚事是恁麼事人須恁麼人但得恁麼人何愁恁麼事驀竪拄杖云者是黑漆拄杖喚甚麼作紫金光聚者是紫金光聚喚甚麼作黑漆拄杖若向者裡透得世間法也超越出世間法也超越如或未然更聽山僧重說偈言三文大光錢買得個油糍喫向肚裡了當下便不饑

　　晚叅師顧副寺云庫房有佛法麼寺擬議師云何不道有葦渡楫作禮師云如何是庫房裡佛法進云柴米油鹽醬醋茶師云道得八寸三分進云求和尚慈悲師云何不道愁米又愁柴顧真印晉云庫房有佛法麼晉作禮師云何不道無進云好大庫房為甚無師云舊穀既沒新穀未升師休去

　　晚叅師拈拄杖云近日叢林多好商量公案極爛熟的是女子出定趙州勘婆出定不出定且置那裡是趙州勘破婆子處一僧云看錮鏴打鐵師云昨有人恁麼道自領三十棒去也一僧云剎竿頭上仰蓮心師便喝進云也須和尚證明師云隨語生解問臨濟大師道有一無位真人未審是何面目師云笑須三十年問某甲做工夫疑情發不起時如何師云高聲問將來僧復埋前問師云山僧近日患聾柴頭請益師云樵柴樵著無根的即來向我道師擲拄杖云善財叅後誰相訪樓閣門開竟日閑

　　晚叅師云點即不到一語傷慈到即不點言言壁立亦到亦點月朗秋空不到不點風橫海嶺大眾問此結冬憑何不負生平良久驀喝一喝問答不錄師迺云拈華微笑肇祖開宗數千年來源深流遠青出於藍代不乏人或拈或頌或抑或揚日月光天德山河著地靈殊不知清光萬古穿鑿浮雲讚歎也讚歎不及評論也評論不及抑之如打水平江揚之如負土足嶽今日一老僧呈似二偈一拈華偈云佛法本無法粥飯家常話以水相澆水騙人又拈華一外道問佛偈云左山右水露堂堂默付密傳豈商量悟者方知人骨髓難把虛空將斗量他本不嫻文墨以水澆水四字卻搔著山僧癢處所謂此言雖小可以喻大發明昔日事卻甚相當今日出來更要問你喚僧出云你在靈山見世尊拈華時如何進云是他敗闕師迺堅拂召眾云大眾道看良久云一絲寒撒千江外漠漠魚龍動地雷

　　臘八小叅問釋迦今日成道一切人幾時成道師云釋迦未生時問能所雙亡有無不立人何三昧師云堦下漢進云既無三昧可入何故世尊又現三身師云上堦來與汝道師乃云娑婆世界中生此第一濟世大人臘月初八夜開此第一濟世法門涅槃之法如世𠁼字顯現之門亦如摩醯首羅王眼知好惡衲僧切莫造次更聽山僧重說偈言萬里晴江飛寸鐵潮平風正石帆高家家簾捲梅花曉看擲華亭載月篙

　　解制小叅舉金峯和尚上堂云山僧二十年前有道心二十年後無道心時有僧問如何是二十年前有道心峯云問凡答凡問聖答聖如何是二十年後無道心峯云問凡不答凡問聖不答聖師云山僧春來亦有個口號壬辰年以前有道心壬辰年以後無道心若有人問如何是壬辰年以前有道心人要恁麼我不許恁麼如何是壬辰年以後無道心人要恁麼我便許恁麼

　　晚叅問有句無句如藤倚樹時如何師云描也描得好畫也畫得精進云樹倒藤枯句歸何處師隨聲便打鋪堂問一聞千悟的人因甚命根不斷師云飯與無眼的喫問一念未生前如何受用師云切忌軃跟進云親見相尚又作麼生師云三十棒一棒也較不得師乃云諸人未發問前曾無些子隔礙既發問後便有許多參差且道本無隔礙為甚卻討許多參差各與三十棒還有免得的麼良久驀卓拄杖下座大眾一齊走散

　　檀越請小叅問今日小叅師將何法普施師云此間無老僧目前無闍黎問文殊七佛之師為甚麼出女子定不得師云多少人疑著進云罔明初地菩薩為甚麼出得女子定師云闍黎作家進云且道文殊過在甚麼處聲未絕師便打問不思善不思惡正恁麼時如何是學人本來面目師云多少人向者裡得路多少人向者裡墮坑僧喝師云好喝早遲八刻僧擬議師便打師乃舉昔日文殊至諸佛集處值諸佛各還本處惟有一女人近彼佛坐入於三昧文殊乃白佛云何此人得近佛坐而我不得佛告文殊汝但覺此女令從三昧起汝自問之文殊遶女人三帀鳴指一下乃托至梵天盡其神力而不能出世尊云假使百千文殊亦出此女子定不得下方過四十二恆河沙國土有罔明菩薩能出此女子定須臾罔明大士從地涌出作禮世尊世尊敕罔明出罔明卻至女子前鳴指一下女子於是從定而出師迺云有大智者必有大行世尊輕敲鼓板曼殊大撫琵琶對此知所去取得意形聲之外者不無對此玄黃昡目隨人上下者不無栽者培而傾者覆天何心哉

　　晚叅問某甲閱楞嚴至七處徵心有個會處師云咄此非汝心作麼生會進云某甲無心師云齩人矢橛不是好狗問光陰似箭日月如梭如何了生脫死師云莫厚顏師乃云莫謂無心云是道無心猶隔一重關又有道說甚一重直是千重萬重既然如是畢竟如何明心見性良久云山僧昨在報恩示眾云古之天地日月猶今之天地日月天地日月無古今之異禪道佛法亦不應有古今之分為甚麼古之知識千百世之下凜凜常在人目前後之知識當世現在每淹淹如九泉下人古之學者一回瞥地耀古輝今今之學者今日有些會處明日有些會處及乎生死到來依舊手忙腳亂蓋道無問異同異在人今之發心未嘗不如古人叅究未嘗不如古人刻苦未嘗不如古人用心到無用心處亦未嘗不如古人但古人到無用心處決不望崖而退百尺竿頭更能進步所以道懸崖撒手自肯承當絕後再甦欺君不得今人到千峯絕頂不惟不進步反退轉身來云吾已死而得活了以了不可得為究竟以擎拳竪指為透祖師關盡是懸崖縮腳種種自欺去他古人遠之遠矣卓拄杖云有志之士自知好惡

　　晚叅師拈扇子云跛腳阿師道扇子𨁝跳上三十三天築著帝釋鼻孔東海鯉魚打一棒雨似盆傾端的有恁麼事麼僧進語不契師迺云怪不得天下旱便歸關室

　　晚叅舉趙州勘婆話師云僧問臺山路如何云驀直去僧便去如何云好個師僧又恁麼去也前來師僧也恁麼後來趙州也恁麼那裡是勘破處一僧作禮云打鼓普請看師云儱侗禪和如麻似粟一僧云昨日晴今日雨師云三十棒且待別時一僧云車不橫推理無曲斷師云多少人恁麼道打出去也師乃云聽取山僧重說頌言十五日前用錐便十五日後用鉤捷正當十五日鉤錐一齊歇一個失錢遭罪一個弄巧成拙是他過量人荒草深深入

　　晚叅師云看破玄沙因我得禮汝話的出來吐露眾答不契師云仁義盡從貧處斷世情偏向有錢家

　　晚叅師云金剛正眼洞明爍破山河朵朵仔細簡點將來像甚街坊破落戶驀卓拄杖云大眾復舉玄沙和尚因僧禮拜沙云因我得禮汝師云玄沙恁麼為人如來禪許他會祖師禪未夢見在大雄則不然三入人室謝大眾殷勤

　　晚叅舉玄沙因我得禮汝話一僧出云某甲到者裡卻不會師云三十棒一棒也不較師乃云凡叅究古人言句不得儱侗顢頇欲得不儱侗顢頇須是本叅透脫眾中有知古人落處的出來道看眾無語師云頂上一輪滿清光何處無

　　元旦小叅問元正啟祚萬物咸新如何是咸新的句師云拄杖抽條丈二長進云兒童歌白雪老衲笑春風師云須是恁麼進云一拳打破虛空去迸出紅輪大地新師打一棒云卻成分外師乃云夜來南閻浮提情與無情悉皆成佛山僧拄杖出來證明汝諸人終日喫飯不曾齩著一粒米終日著衣不曾掛著一縷絲攪長河為酥酪變大地作黃金供養汝諸人不為分外阿呵呵好大哥陽氣發來無硬地西溪戶戶理梅鋤

　　解制小叅知浴問某甲一口吞盡山河大地諸佛還有站身處也無師云恁麼施主得安樂師乃云道人降世無非與人作同事攝粗衣蔽體糲食充饑此外復有何事毫釐繫念三塗業因瞥爾情生萬劫羈鎖如人飲水冷煖自知前日同眾坐三因僧舉鳶飛戾天魚躍於淵山僧徵云作麼生說察的道理如今有人下得語麼眾答話畢師云山僧自道取黑

　　住緗溪扣氷小叅師拈拄杖云百草頭釋迦努目閙市裡彌勒攢眉三家邨裡廖胡子惡發衝破三十三天琉璃殿角壓碎南海波斯大拇指且道什麼人解救得良久卓拄杖云叅

　　晚叅師橫按拄杖云今日維那三十棒書記三十棒知客三十棒侍者三十棒知客云和尚三十棒阿誰喫師云山僧過在甚麼處客喝師便打客禮拜師顧左右云㖿我不合錯怪你們便擲杖入室侍者作禮師云還覺腦門痛麼者云和尚聻師云山僧轉見顛倒者作禮云某甲觸忤和尚師便喝

　　晚叅師云見道易脩道難脩道易守道難守道易行道難古德盡云行道難於守脩見山僧則不然道而行難守之未善也守難脩之未善也脩難見之未善也且見道一句作麼生道眾答語畢師云靈雲曾吐無私句一見桃花更不疑

　　晚叅師云明道者多行道者少大小祖師話作兩橛明而不能行明的事向那裡去也諸人十二時中行的事作麼生良久云遶庵一水聲常住擁榻千峯勢欲翔

　　晚叅問德山入門便棒臨濟入門便喝不動棒喝還有為人處也無師云有僧禮拜師打云你作棒會那行堂問不會脩行乞求開示師云飯與無舌人喫師乃云衲僧家須立志生死不明如何度日古人一則公案不明廢寢忘餐山僧昨舉油糍公案大眾若透不得如何受人利養乃見多人不能分疏或作道理會者說道理法身普徧便日日不應赴堂或作神出鬼沒會不是精不是怪終不然出陽神既不是此二種古德畢竟到莊上不到莊上若說到莊上侍者因甚不知若說不到莊上莊主為甚謝臨屈一僧禮拜云請和尚尊重師便打復卓拄杖顧視左右云不是與人難共合大都緇素要分明

　　江上敔山庵小叅師云今時人學道如在洪波大海中中有吞舟之魚旁有羅剎鬼國岸有罔人脩羅天際真人遺不鐵葉方寸許有智之士穩坐飛渡始得如或捕影撈空難免羅剎鬼國等難古德云禪乃無文字之教教乃有文字之禪端能明教定許會禪若不會禪焉能明教何以言之教乃佛語禪乃佛心不明佛心而會佛語有是理乎秖如圓覺經云居一切時不起妄念於諸妄心亦不息滅住妄想境不加了知於無了知不辯真實如今人於此等言句容易看得過殊不知醍醐毒藥毫釐有差天地懸隔未人道者居一切時如何不起妄念既不起妄念如何於諸妄心亦不息滅此如茫茫大海中渾無著落者是也有等一知半解得少為足者便道逢飯喫飯要困便困淫坊酒肆不礙菩提逆行順行一切不管所謂豁達空撥因果莽莽蕩蕩招殃禍此如不葬吞舟之腹即墮羅剎脩羅之手山僧不惜眉毛為人頌出竹露團光漾碧湍幽人琴罷倚闌干隔溪風轉苕花白對對青蟲撲水寒

　　晚叅師云者幾時忽然澹薄日日喫粥舉如意云山僧作得如許一箇胡餅供養汝諸大眾受用得的好生吞取不虛同此結冬若吞不得豈可食到口邊被人奪卻良久高聲召大眾云人莫不飲食也鮮能知味也

　　晚叅師云看看山僧一口吞卻諸上座了也諸上座還聞得山僧矢臭氣麼良久驀掩關室門

　　除夕晚叅師云末後一句始到牢關把斷要津不通凡聖且道是甚麼樣人提持得箇般事昔日雪峯在德山作飯頭一日飯遲德山托鉢下法堂峯曬飯巾次見之乃云鐘未鳴鼓未響者老漢托鉢向甚麼處去德山便低頭歸方丈峯舉似巖頭頭云大小德山未會末後句在山聞之喚巖頭問云汝不肯老僧那巖頭密啟其意師云今時齷齪漢不識好惡也要學議論末後句山僧要問他密啟其意是記者之辭巖頭當日向德山進的語作麼生良久喝一喝云不入祖師室學語空啾啾

　　晚叅師云還有入得報恩門見得報恩人的麼良久云若不放過倩人撑門驀入室

　　晚叅師云雪竇既云百丈於喝下大悟還端的也無為▆又云獨許靈雲是作家既嫌本無迷悟為甚又道喝下大悟端的也無今時人輕易議論三玄三要還知一句中具三玄一玄中具三要麼有志之士切莫造次

　　師歸報恩檀越請小叅師云祖師西來別無奇特秖要當人信得自己是佛見自本來面目祖師門下客若不離心意識絕聖凡路如何得見本來面目所以祖師又示人向未生前薦取堪笑堪嗟十箇五雙口說未生前秖向生後著倒上等外道以了不可得為究竟無面目為真面目此在生後著倒了也下等外道以運轉施為為本來面目此在生後著倒了也中等外道以覔時則無用時則有為本來面目此在生後著倒了也不見臺山婆子他雖是個婦人宛有丈夫之作僧問臺山路向甚處去婆云驀直去僧便去婆云好箇師僧又恁麼去也趙州老漢不肯孤負他謂眾云臺山婆子我與汝勘破了也此如千年古鏡經磨而愈見光明百鍊精金遇煆而彌呈光彩多少隨邪逐惡依語生解者胡拈妄舉還知錯下一轉語墮五百生野狐身麼所以道識法者懼茲因知浴真實為眾君瑞范居士至誠助揚舉揚如上般若伏冀人人具正知見共報佛恩

　　元旦知浴領檀越請小叅師左右顧視云汝諸大眾成佛以來已經無量阿僧祗劫大眾知麼若也知得則舉足下足其地堅固金剛所成上妙寶輪以為嚴飾寶池瓊閣奇樹珍禽樂具充溢無有苦緣壽命無量光明無量法親無量如或未知則不矜久脩不薄初學一念回光即同諸聖雖然如是且道善財入樓閣門為甚人已還閉所以道如來不出世祖師不西來汝等成佛已經無量阿僧祗劫驀拈拄杖卓一卓喝一喝

　　解制小叅師云達摩不來東土二祖不往西天釣魚船上謝三郎出嶺不得本無迷悟數如麻獨許靈雲是作家倚石盧公因事長智還有知恁麼中不恁麼不恁麼中卻恁麼的衲僧麼出來與拄杖子相見問答畢師迺云久長難得人佛法無多子

　　晚叅師云僧問雲門一念不生還有過也無門云須彌山大眾還知好惡麼後來雪竇顯禪師問智門云一念不生為甚麼有過門召近前竇近前門便打竇擬開口門又打大眾還知棒頭落處麼良久云龍躍桃花浪癡人戽夜塘

　　晚叅僧問面目現在為甚摸索不著師云你為甚麼粧獃師語未竟僧喝便行師云你為甚麼又粧伶俐僧無語師召出責令進語進云和尚莫瞞盰師連夜趁出

　　六月廿三晚叅師云一夏秖餘六七日水芙蓉老木蓮肥誰為鐵脊氷懷客共話先宗上上機昔日白雲老祖因僧問如何是佛祖云鑊湯無冷處汝諸大眾還會麼若向者裡知恩有地頭上漫漫腳下漫漫開眼也著合眼也著所以岐祖迎禮先石霜伸問云猝路相逢時如何霜云你且躲避我要去那裡去欲與向上人把臂同行慎勿以輕心慢心乘之疎雲不解盈千嶂明月徒教滿萬川

　　眾僧叅師拍案云被人一拍粉碎時如何一僧禮拜而立師云死一僧展兩手師云了一僧作禮云何幸如此師云盡力道只道得一半進云請和尚道師云父母所生口終不為汝道一僧云道過了也一僧云謝師指示師云盡力領話也只領得一半

　　初秋檀越請小叅問有中說無無中說有不從外有不從內得作麼生薦取師云西江竪立廬山倒卓師迺云一夏來不肯用心的三十棒肯用心的也三十棒有見處的也三十棒無見處的也三十棒久親近的也三十棒不久親近的也三十棒卓拄杖召眾云常將折筋攪滄溟要汝魚龍知性命忽有個人出來道江西齊居士數千里來特請舉揚法要為甚不打開布袋卻迺把住要津師乃大笑云呵呵呵不見道圓通不開生藥鋪單單只賣死貓頭不知那箇無思算喫著通身冷汗流驀卓拄杖喝一喝下座

　　九月朔日早叅問如何是佛法的的大意師云入門便棒僧擬進語師打云得恁麼不知痛癢僧喝師云棺材裡嘆死氣進云高著眼師便打師迺云古德道金佛不度爐木佛不度火泥佛不度水真佛內裡坐可謂慈悲之故而有落草之談又有云金佛度爐木佛度火泥佛度水真佛聻土上加泥又一重顧視左右云若也循言逐句未免落塹墮坑如或別有生機何異鏤水刻雪良久卓拄杖云山僧倒行此令去也以拄杖旋風打散

　　草堂老人諱師作佛事至代六道眾生禮佛小叅舉南泉因兩堂爭貓兒泉乃提起云大眾道得即救取道不得即斬卻也眾無對泉便斬之晚趙州外歸泉舉似州州乃脫草履安頭上而去泉云子若在即救得貓兒師云南泉舉貓問眾云道得即不斬道不得即斬當時合下甚麼語師驀喝一喝拈拄杖云有者見南泉後來斬卻貓便向斬處著倒錯了也有者見趙州頂鞋而出便向頂鞋處著倒錯了也所以道獅子齩人韓獹逐塊饒你道南泉者一刀何等痛快成什麼語詁饒你道趙州頂草鞋也是勞而無功得恁隨邪逐惡聽取重說偈言南泉矢上更加尖秖為人天見未圓兩堂大笑呵呵去何煩更把草鞋拈

　　小叅師云時屆新春山僧為諸大眾舉出從上宗師爪牙令各各奮發新鮮志氣昔日五祖演和尚舉達磨大師命門人云時將至矣汝等盍各言所得時道副云如我所見不執文字不離文字而為道用祖云汝得吾皮尼總持云我今所解如慶喜見阿閦佛國一見更不再見祖云汝得吾肉道育云四大本空五陰非有而我見處無一法可當情祖云汝得吾骨最後慧可大師出禮三拜依位而立祖云汝得吾髓五祖云當時若見四人恁麼各與三十棒只如白雲也合喫二十九棒留一棒與汝諸人其間若有知痛癢者不惟不孤負先聖亦乃得見白雲脫或未然堂中喫粥喫飯也須爛嚼多見囫圇吞卻師驀卓拄杖高聲召云大眾法王自有真耳

　　解制後一日檀越請小叅師云古之人生死心切把成佛作祖視作一件無大至大的事死盡世間心全力了辦所以入此門來築著磕著一念回光即同諸聖不負達磨老子十萬里程遙遙而來今之人生死心不切世間心不死把成佛作祖視同兒戲入此門來有撞彩之心又如買菜一般將兩文錢要買把青菜度朝夕好滑的尚要搭一文低的甚至兩文都是低的甚至囊空恐羞澀連兩文也捨不得買了一回又要退去所以雖有明眼人指點根器未常不好工夫未常不上路望崖及門往往沉偏退小愈近愈遠愈易愈難所以高峯大師道巴得搆也決定不遠也只是不得生心動念有八萬四千煩惱魔在汝六根門頭伺候汝纔舉心便為魔著身行魔行口說魔語不是小事雖然自己蹉路有明眼人不肯終不能成魔業魔有魔主惟是前輩中亦有得少為足自欺欺師者以盲遇盲牽入火坑見人一念不生不知全然是妄道也許你有箇真實入處瞥生一念不知正是敗傷卻道死中得活醒時即有睡去即無提起即有放下即無不知動靜打作兩橛正欠悟在卻道功米齊子諸聖多會說法廣刻語錄尚要脩枯木禪在成什麼語話如此師徒皆由最初叅學時生死心不切世間心不死功力不專純遂至於斯譬如五穀為種之美者若善收待時遲之歲月亦為不妨若已經布種苗而不實便成焦芽敗種永為棄物不見道佛法無多子久長難得人所以報恩者裡斷而後進不輕安單及見肯心做工夫一期兩期不了畢求退者甚為動心如世間孝子無可報親恩以三尊之法度其二親既發心已至心一意年載之中難省能省難捨能捨齋僧供佛請揚法要是之謂孝既聞佛法信知父母不死只在當人腦後一回識得巍巍堂堂無可掩諱是為大孝之大孝卓拄杖云昨日一僧坐七不透脫驀地思親求歸敬養山僧打他不孝今日居士薦親山僧讚他大孝為甚一樣思親有孝有不孝殊不知山僧說居士孝正是說師僧不孝說師僧不孝正是說居士孝復卓拄杖云惟此一事實餘二則非真

　　戊戌上巳荊溪眾檀護請師入主磬山小叅師竪拂云龜毛拂子利如錐舉出離情作者知生平不輕全許可拈香須捋虎鬚兒拈香云此一瓣香供養即此磬山堂上得度得法本師開山老和尚用報無恩之恩斂衣就座云阿呵呵自具一雙瘦冷腳未曾輕踐等閒山乃指香案云先師建立者箇公案經十餘載佛祖不敢正眼覷著昔年卻被某上座徹底翻轉先師直得吼聲如雷數十年來要人代他雪屈今日剛得眾檀護出手扶起所謂佛法付與王臣於今見之某上座於此座上顯現先師全身去也驀拈拄杖卓一卓喝一喝下座

　　晚叅師云雪峯云鐘未鳴鼓未響托鉢向甚處去德山低頭歸方丈汝諸大眾作麼生會一僧云請和尚尊重師云自領去乃顧視左右云直饒不瞞旰儱侗道是理長則就好與雪峯一坑埋卻道是腦後見腮好與巖頭一坑埋卻畢竟作麼生會良久驀喝一喝歸方丈

　　早叅舉六祖大師無相為體無念為本無住為宗師云既云無相為體何不即以無相為宗既云無念為本何不即以無念為宗當知無相為體道非無相無念為本道非無念會得六祖落處方完得本來面目完得本來面目方會得六祖落處祇如不思善不思惡正恁麼時如何是諸上座本來面目一僧纔出師便喝

　　晚叅師云古者道因我得禮汝是勞大眾耶是放大眾閒耶眾擬議師便喝

　　眾坐七晚叅問答不錄師云坐七的前年成佛不坐七的先前年成佛

　　晚叅眾問話畢師云坐七的後年不成佛不坐七的又後年不成佛

　　早叅眾問話畢師云幾個師僧如上杭州在北新關與人爭說是按察司前幾個師僧如患瘧未好見人喫饅頭也要齩幾口良久云向上一路千聖不傳過去佛祖如是說現在佛祖如是說未來佛祖如是說有者又道千聖不然又道熱碗鳴聲競欲接竹點天未免影響之徒視同兒戱不見大梅道惑亂人未有了日在任他非心非佛我只管即心即佛鳳毛麟趾好生取則驀休去

　　晚叅侍者報眾集師云眾集作麼進云請和尚說法師云無者閒工夫

　　晚叅僧問如何是動中得力處師便喝僧禮拜師云伶俐衲僧問如何是某甲本來面目師云昨日有人恁麼問三十棒打出去也進云謝和尚指示師云識甚好惡師迺云僧問臨濟大師如何是佛法大意大師便喝僧禮拜大師云者箇師僧卻堪持論高聲召大眾云還知麼腦後見腮莫與往來

　　晚叅師云香嚴逼人上樹五祖笑牛過窗多人道聽途說少有就路還家超羣龐老子善現不堪誇

　　晚叅舉趙州叅潼關關問你還知有潼關麼州云知有關云有公驗者即得過師令眾下語眾下語畢師復舉州云忽遇鑾駕來時如何令眾代潼關進語眾進語畢師自代云萬歲萬歲萬萬歲復令眾代州作主或云敗將不斬或云有功者賞或云請起或云被師鈍置師云兩位賞罰太早一位太儒氣一位太僧氣眾請師自代師云小心祇候

　　祈雨晚叅師云虛空容易下雨扇子好生𨁝跳眾進語畢請師自代師云盡大地人頭破作七分行契禮拜云恩大難酬師大笑

　　晚叅師云登山須到頂入水須到底登山不到頂不見宇宙之寬廣入水不到底不知滄海之淵深牛過窗櫺見譏于演祖口啣樹枝致語于香嚴懷州牛喫禾益州馬腹脹天下覔醫人炙猪左膊上所供並是詣實事是恁麼事人須恁麼人不是恁麼人難明恁麼事驀打一拂喝一喝

　　元宵前一日早叅師垂問未交驚蟄因甚雷鳴一僧云驚天驚地師云禍不入慎家之門

　　晚叅眾立良久師云今日鈍置你大眾一上

　　晚叅師云玄沙山行遇虎侍者報虎為甚玄沙云是汝虎維那云禍不入慎家之門一僧云今日堂中大有人喪身失命一僧云家有白澤之圖決無如是妖怪一僧云心生種種法生心滅種種法滅一僧云去來不以相動靜不以心去此二途請師一接師云將謂師復顧那云好箇禍不入慎家之門且道玄沙眼中有虎恁麼道無虎恁麼道那進語遲師便喝師左右顧視震威一喝拍案一下休去

　　晚叅師云大通智勝佛十劫坐道場為甚麼不成佛一僧云金屑雖貴落眼成翳師便喝眾久立師云洎合停囚長智

　　早叅師問眾云露柱幾時成佛道得的與他果子喫一僧云待無眾生即成佛師迺云將謂停囚長智

　　檀越為父七袠祝壽請小叅眾問話畢師云達磨西來不立文字直指人心見性成佛曹溪老祖云說箇直指早曲了也召大眾云看腳下

　　佛誕慧義師等同吉山諸檀越溪筠旨同錢塘諸檀越請小叅眾問話畢師云夜來諸神白山僧云今日盡大地情與無情一時成佛我等上同欲界色界無色界等諸天同人虛空藏三昧被山僧震威一喝逡巡而退隨見虛空神白云今日十方虛空一時成佛我等下同一切諸天同人塵塵三昧山僧復與一喝直令虛空神與地神眉毛廝結走入釋迦文佛鼻孔中告世尊云我等皈依世尊敬信如來于周昭王甲寅年四月八日示生一手指下一手指地周行七步目顧四方云天土天下唯我獨尊我等亦于今日成佛乃被報恩一喝直得無言可對無理可伸世尊言我不云乎我成佛以來已經無量阿僧祗劫但以方便示現受生等然汝等今日自言成佛亦有箇推托處何不道石頭城與武林郡諸檀越雖各各本來是佛卻于癸卯年四月八日要前溪無住道者證明於是虛空神及地神歡喜踴躍分身千百億人一切人毛孔中東涌西沒西涌東沒直令知與不知信與不信者一時同證菩提師驀喝一喝打拂一下召大眾云大凡演唱宗乘一句中具三玄一玄中具三要有權有實有照有用大眾作麼生會舉步看他上流切莫隨於庸鄙下座

大覺普濟玉林禪師語錄卷之五終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之六

　　嗣法門人行湻編

　　嗣法孫超琦彙

　　小叅

　　乙巳夏五朔杭郡眾護法顧封翁君達嚴掌垣灝亭戴廷丞岵瞻胡納言勵齋楊吏垣靖調同於潛邑侯曹虛舟洎闔邑縉紳趙明卿方去疑文學鍾舉卿金長羽等請住於潛縣天目山師子正宗禪寺翌日戴岵瞻護法設齋同闔郡紳耆闔山大眾請小叅僧問機先薦得猶落今時聲後承當三千里外昔日高祖道海底泥牛銜月走巖前石虎抱兒眠鐵蛇鑽入金剛眼崑崙騎象鷺鷥牽意旨如何師云好兒終不使爺錢進云與麼則劫外頓然消息斷知音知外更誰知師云得恁伶俐師乃云掩關行腳廿年餘祖翁田地悉荒蕪今朝杖笠歸青嶂萬仞巖前葺舊廬現前大眾盡是祖師家裡人應明祖師室中事且道如何是祖師室中事良久云一關坐斷十方萬古高山仰止下座

　　禮塔歸晚叅師云若人識得心大地無寸土天目代出明心見性祖師因甚卻有許多奇松怪石眾良久師以禪板拍案云人歸大國方知貴水到瀟湘一樣清

　　晚叅師云如何是佛殿裏的大眾會麼一僧云深領一問師云何不道虛空粉碎大地平沉

　　晚叅師云祖師時時在水桶上出現剛見人挑水走入水桶裏去也祖師時時在火燄上出現剛見人燒火走入火燄裏去也祖師時時在木魚上出現剛見人打木魚走入木魚裏去也祖師時時在鐘鼓上出現剛見人打鐘鼓走入鐘鼓裏去也良久云有人出來道和尚何得壓良為賤山僧只要你恁麼道

　　晚叅舉因我得禮汝話師云若透得過許你廓清五蘊拔濟四生如或未然有鬼神兮妬君福有寒暑兮促君壽

　　晚叅師云假借四大以為身心本無生因境有前境若無心亦無罪福如幻起亦滅大眾還會麼顧視左右云玄沙道的問玄沙道因我得禮汝求和尚指箇入處師呵呵大笑師乃云將謂蹋蘆大師無當門齒元來披甲菩薩有裏耳盔

　　即事晚叅師云適來坐睡作得一夢夢見露柱害病請醫診脈卻請著箇良醫把他從頭至足診了一徧告他道你本無病卻是自生顛倒自討苦喫露柱恍然大悟通身踊躍從無始至盡未來際覔病起處了不可得頓入塵塵三昧與盡虛空徧法界情與無情一時同證大安樂法門直教山河大地明暗色空異口同音一唱三歎慶幸希有剛被門邊立著箇央庠禪和子掉頭不信摩挲露柱云你分明是箇立地死漢惹得磉盤開口喝云你恁麼正是撞著露柱的瞎漢山僧聞他者喝不覺歡喜便乃驚醒問汝大眾露柱害病醫他好不醫他好若道醫他則无妄之藥不可試也若道不醫豈可覺時佛法與夢時一般到者裡如何決擇良久顧左右云夜深歇去

　　小叅舉香嚴上樹公案師云曾為浪子偏憐客潦倒香嚴指路殷緊夾籓籬寬闢道不知何自入無門

　　早叅舉香嚴上樹公案師云渾家送上渡頭船

　　晚叅師云昔年大慧禪師因一禪子叅公案不透乞求方便慧云你是福建人我為你說箇譬喻如將名品荔枝皮也去了核也去了送在汝口邊只是汝不解喫師召眾云當初大慧為此一人設箇譬喻此人當下齩破舌頭山僧因眾叅上樹公案重重相為云緊夾籓籬寬闢道如何眾中未見有腳頭點地的乃云但辦肯心　不相賺更與汝等一箇安心凡子三文大光錢買得箇油餈喫向肚裏了當下便不饑

　　晚叅師顧視左右眾無語師休去

　　晚叅師握拄杖坐良久迺云我觀坐禪瞌睡者大都是不善用心我今不要你們用心一箇箇令汝等見性去願麼一僧作禮云和尚慈悲師指云大家禮取露柱卓拄杖云待磉盤教往來向山僧手中喫棒

　　晚叅眾集一行者禮拜師云行者為大眾說法了也一僧云賴得和尚證明師云一釣便上眾作禮師休去

　　佛殿晚叅師云佛身充滿於法界如何趙州道殿裏的一僧云事無一向師便打

　　小叅師云今日是開山高祖誕辰舉則公案供養大眾昔日高祖住此西峯上堂云盡十方世界是箇鉢盂汝等諸人喫粥喫飯也在裏許屙矢放溺也在裏許行住坐臥迺至一動一靜總在裏許若也識得達磨大師只與你作箇洗腳奴子若也不識二時粥飯將什麼喫叅師云高祖恁麼告報卻似俯憐幼子提獎嬰兒新天目卻要問取久叅衲子盡大地是箇鉢盂喚什麼作穿衣喫飯喚什麼作屙矢放溺喚什麼作行住坐臥語默動靜若也識得更有什麼達磨大師若也不識便見有穿衣喫飯便見有屙矢放溺便見有行住坐臥語默動靜二時過堂喚他作飯袋子豈為分外召大眾云且道高祖說得是新天目說得是若高祖說得是佛法豈有兩般若新天目說得是山僧卻是高祖兒孫大凡叅學須是透頂透底明緇素識好惡始得若也半青半黃顢頇穿鑿未免觸途成滯驀喝一喝云劍為不平離寶匣藥因救病出金瓶

　　齋堂小叅師云適在堂中有僧舉不侶萬法話山僧徵云不與萬法為侶的人且道會萬物為己不為萬物為己若道會萬物為己又道不侶萬法若道不會萬物為己便是落空亡的外道如何下得一語免此二過師自代云喫粥不齩一粒米

　　晚叅師云叅學上士須證本來面目證得本來面目方會話祖師意且道如何是話祖師意不見臨濟大師道大凡演唱宗乘一句中具三玄一玄中具三要有權有實有照有用昔日有僧問如何是第一玄山僧答云心同虛空界進云如何是第二玄答云示等虛空法進云如何是第三玄答云證得虛空時無是無非法又問如何是第一要答云金剛與泥人揩背進云如何是第二要答云千鈞之弩進云如何是第三要答云獨棹寒江雪大眾會麼若也會得堪與佛祖為師佛事門頭不舍一法實際理地不立一塵實際理地一法不舍佛事門頭一塵不立恁麼也得不恁麼也得恁麼不恁麼總得掃蕩也繇你建立也繇你如或未然切不得離我者裏離我者裏有鈎鈎你亦不得住我者裏住我者裏有錐錐你驀喝一喝云栽者培之傾者覆之

　　晚叅師握拄杖云不思善不思惡如何是本來面目垂絲千尺意在深潭不與萬法為侶的是什麼人躡足龍門清風徧界今時人聞舉著本來面目不侶萬法的人便道孤逈逈峭巍巍淨躶躶赤灑灑葢地葢天惟我獨尊將謂不昧己靈殊不知正是客作漢馬大師云待汝一口吸盡西江水與汝道須是箇人始得

　　求雨晚叅師舉數珠示眾云雲門大師走入數珠裡念道普供養真言云數珠𨁝跳上三十三天築著帝釋鼻孔東海鯉魚打一棒雨似盆傾維那作禮云棒打石人頭嚗嚗論實事師云今晚定雨

　　晚叅師云凡作佛事定須供養如意功德方殊勝常住逐日白要汶大眾念佛太不當人拈拄杖云山僧今日作箇大月餅普供大眾大家飽餐了方去念誦眾競進語師云打了長版過堂如何也有讚歎的也有憎嫌的也有攪混的也有雜話的也有閉著眼不見的也有怨悵的者箇齋喫得不如法明日念誦罷各請歸堂

　　晚叅師云法輪未轉食輪先轉喫得月餅如意便念得佛如意念得佛如意便喫得月餅如意汝諸大眾盡是飽餐宿學如何到山僧面前應供佛事卻口生手硬雪竇云若要兒孫應入荒草山僧今日教汝諸賢念佛教汝諸賢喫月餅乃高聲云拔出舌頭刺瞎眼睛

　　晚叅師云造取幾進房子大眾逐日辛苦眾久立師云何不道青山擔瓦白雲坐禪

　　早叅師云還有喫粥不齩著一粒米的麼一僧云吾常於此切師便喝

　　堂中晚叅師示眾云來此深山祖庭須叅了生死的禪欲了生死須空四相不見金剛經說令一切眾生入無餘涅槃而實無一眾生得滅度者如是無人我眾生壽者之相方到父母未生前到得父母未生前自然證取本來面目所以五祖每令人誦金剛般若不知者以般若為空宗殊不知佛說之空未有空而不圓者若空而不圓即是外道空臨濟大師道一句中具三玄一玄中具三要法林秋晚有志之士共須努力

　　秋色大盛晚叅師云山僧說得一篇佛法懸在雨華橋上大眾各去看取良久云伯樂曾三顧千金誰解增贈君君不納完璧倚枯藤

　　晚叅師云各與三十拄杖子一僧喝一僧云恩大難酬師云一箭落雙鵰

　　早叅舉六祖云本來無一物長慶云萬象之中獨露身師云孫必類祖大眾會麼拈拄杖旋風打散

　　晚叅師云汝諸大眾多有廣遊人間世徧禮諸名山的多有叅遍諸方久親知識的多有諸方許可記莂的我不問汝別樣佛法只有一句極平常最要緊的話問你且道者一時香在甚麼所在坐良久云衲僧在處如火消水終不卻成水若道有香可坐有坐的人有坐的所在莫道你廣遊博禮叅方受記直饒你向世尊肚中轉一過來也只是箇能仁的矢橛各各自揣摩看道箇驚人句看顧視左右震威一喝

　　檀越請小叅僧問觀音胡餅放下是饅頭天目饅頭放下是甚麼師云金不博鍮進云天人羣生類皆乘此恩力也師云也許闍黎酬唱師乃云不思善不思惡正恁麼時本來面目葢天葢地露柱頓開十萬八千金剛正眼千峯萬峯奇松怪石化作金毛師子王𨁝跳上三十三天虛空片片為瑞為祥滿落人間阿呵呵好大哥風流不在著衣多

　　早叅舉庭前栢樹子話師云古佛吐出心肝五臟與人

　　起期晚叅師云與大眾約法三章一不許坐禪二不許經行三不許喫粥喫飯眾擬議師震威一喝

　　晚叅師云今日不與拄杖子喫眾退師召大眾眾回首師云看腳下

　　小叅舉趙州問南泉知有的人向甚處去泉云山前檀越家作一頭水牯牛去師云長裠新婦拖泥走州云謝師答話師云帆隨湘轉望衡九面泉云昨夜三更月到牕師云向上一路千聖不傳

　　小叅舉南泉牽一頭牛巡堂師云垂絲千尺意在深潭首座拊牛背一下師云一句合頭語萬劫繫驢橛泉便休師云鷂子過新羅趙州以草二束放在首座前師云東家人死西家人助哀大眾各代首座下一語看

　　晚叅師云今日不與大眾說法維那率眾作禮師云得恁伶俐

　　晚叅舉僧問趙州如何是佛州云殿裏的師云古佛恁麼道可謂眼空四海

　　晚叅師召大眾云昔日睦州和尚聞僧舉趙州喫茶話乃呵呵大笑云慚愧者僧合如何進語眾競答話師自代云拂袖便出復云睦州又問僧趙州意作麼生其僧云只是一期方便州云苦哉趙州和尚被你將一杓矢驀頭潑了也且道那僧當時進得什麼語免被人道將矢潑他古佛眾復競答師自代云某甲無端惡發打破他茶鍋來師迺云可惜那僧有眼如盲有口如啞所以雪竇大慧諸祖不可埋沒兩員古佛展轉抑揚敲磕不啻一唱三歎大都真善知識難識真善知識語難解衲僧家須具擇法眼始得有箇現成頌子一發布施大眾煉得通紅打一鎚周遭無數火星飛十成好箇金剛鑽攤向門前賣與誰

　　晚叅舉世尊示隨色摩尼珠問五方天王云此珠作何色時五方天王互說異色世尊藏珠入袖卻擡手云此珠作何色時五方天王云佛手中無珠何處有色世尊歎云汝何迷倒之甚吾將世珠示之便各強說有青黃赤白色吾將真珠示之便總不知時五方天王皆悉悟道先磬山云世尊奇特俾天王一一悟道千古之下令人樂聞磬山不肖遠孫也要效顰不識大眾信得及未驀伸出拳云是什麼色若云是拳非珠老僧喚他近前來你恁麼道天王不如且道是賞伊是罰伊師云山僧聞此直得帆隨湘轉望衡九面還有與新天目同叅的麼良久云法如大海須將大海來傾取大海去

　　晚叅師示眾云凡看公案須研窮佛祖落處不可在語脈裡轉嫫母效顰邯鄲學步見笑大方取譏識者今將晚叅所舉隨色摩尼因緣逐一徵示且道天王悟去在擡手處不在擡手處是拳非珠是超宗異目語是觸途成滯語若道超宗異目為甚先磬山云是賞伊是罰伊若道觸途成滯為甚云你恁麼道天王不如承言者喪滯句者迷言無展事語不投機

　　晚叅師召大眾云正當課誦時且道普天之下還有一人不課誦麼普天之下晨昏課誦時且道曾有一人課誦麼良久卓拄杖喝一喝

　　晚叅舉如何是諸佛出身處昭覺云熏風自南來殿閣生微涼又僧問葉縣省禪師如何是清淨法身縣云廁阬頭籌子師云北方蝎子南方蛇揀得出不毒的許君好手召大眾云還覺血濺梵天麼

　　晚叅舉僧問白雲祖師如何是佛祖云鑊湯無冷處師召大眾云祖師舌頭拖著地

　　晚叅師舉扇云有見得雲門大師的麼維那進云今晚定雨師云大眾幾人打溼袈裟角那率眾作禮師云雷聲甚大

　　早叅師云昨日六僧叅內一未受戒老僧問云頭腦相似為甚有撘衣的有不撘衣的或云來路不同或云出處有異皆不契老僧意大眾代一語看良久師迺云學者於尋常事事看得容易被人拶著每去不得還知麼只為分明極翻令所得遲

　　晚叅眾集師拋出竹篦子眾擬議師旋風打散

　　晚叅問話畢師迺云若人欲識佛境界當淨其意如虛空遠離妄想及諸取令心所向皆無礙要知所向無礙麼作福得福坐禪得禪在家在家中勝出家出家中尊所求皆遂無懺不除為人為人足自為自為足且道妄想諸取作麼遠離高聲云誰為自為誰為為人懺者為誰求者為誰出家者誰在家者誰是誰坐禪是誰作福所以四祖大師對諸虎狼作恐怖勢牛頭云猶有者箇在祖云者箇是甚麼又唐宣宗見黃檗祖師禮拜問云不著佛求不著法求仁者所禮何事檗祖云不著佛求不著法求常禮如是事如斯舉措真淨其意如虛空起足下步無非華藏玄門斂念興念悉會真如性海到者裡有人出來道今日四眾普集齋主欽仰如何只說如來禪但向道正要你錦上添花

　　晚叅師云臘月三十日到來如何支遣自代云寬著肚皮喫年飯

　　入新法堂方丈護法請小叅眾問話畢師迺云恁麼恁麼玉殿瓊樓荒草沒不恁麼不恁麼翻瓦礫場為玉殿瓊樓恁麼不恁麼法堂前通後達方丈徹上徹下不恁麼恁麼斗室方榻可趺可息一香一燈朝斯夕斯昔日開山祖師打破拖死屍句子直得虛空粉碎大地平沉所謂師子一滴乳迸散十斛驢乳後來枕子落地時安家樂業天下太平一念無為十方坐斷高山流水自有知音岵瞻戴廷丞承願助建祖庭躬自入山請山僧入法堂陞座居丈室荷眾所願人人心祖師之心行祖師之行石田種樹桃李盈門疎壁集雲雪霰明志登山到頂啜水知源識宇宙之寬廣窮滄海之澗深大包無外細入無內克己自為忘世利人勉宗死關活埋不愧頭陀面壁且事事無礙賓主現前一句作麼生道自小持齋今已老見人無力下繩牀

　　經期早叅師云一切眾生皆合入無餘涅槃而滅度之實無眾生得滅度者大眾會麼良久云與麼方自利也足利人也足

　　早叅師云昨日山僧舉虛空落地話一僧云和贓捉敗山僧云者裏不許亂統他接續不來不是龍門客一齊點下今日眾中有知得落處的麼一僧云將此深心奉塵剎是則名為報佛恩師云將謂停囚長智師迺云見山僧前來恁麼道何不云梵音清雅令人樂聞聞山僧道不許亂統何不云靈山授受未至如斯眾久立師震威一喝

　　除夕晚叅師云今日未悟道者不合睡凡未悟道者如為客未到家一般不見古人云旅館寒燈獨不眠客心何事轉悽然故鄉今夜思千里霜鬢明朝又一年已悟道者亦不合睡凡悟道者如生西方一般所謂如蓮華開似大夢覺從此應無寒暑無晝夜久悟道者亦不合睡凡久悟道者應般若清楚如所謂夢中說六波羅蜜與醒時說六波羅蜜是同是別此等葛藤應趁殘年討箇倒斷何俟當來問取彌勒是為天目三不睡昔人家風澹泊每說小叅以為供養天目今日報恩堂佛事完遲說此三不睡以為晚叅

　　王鶴山掌垣送藏經入山設元旦除夕齋請小叅師云者箇是甚麼常禮如是事祖祖傳持心心印契一大藏教從此流出是為正法眼藏是為涅槃妙心是為水鳥樹林悉皆說法是為內外明徹如淨琉璃是為摩訶般若是為性淨明體是為佛知見是為不思議是為大總持若人知得落處言滿天下無口過行滿天下無怨惡終日穿衣不掛一縷絲終日喫飯不齩一粒米有何新年有何舊歲有何寒暑有何晝夜晝夜亦如是寒暑亦如是舊歲亦如是新年亦如是應以佛身得度者即現佛身而為說法應以菩薩身得度者即現菩薩身而為說法應以聲聞身得度者即現聲聞身而為說法應以宰官身得度者即現宰官身而為說法應以種種身得度者即現種種身而為說法且道者道真言因何如此靈異良久云畧彴不是趙州橋明月清風安可比

　　早叅問話畢師云天目有三訣一訣一鐵橛若人吹得通佛祖下風列會得的對眾激揚如或未能山僧自為頌出第一訣虛空著地擲壓倒萬萬人阿㖿阿㖿泣第二訣龍女解成佛大海徹底乾紅爐片片雪第三訣門有當行客各自買與賣不費主人力眾作禮師左右顧視云將此深心奉塵剎是則名為報佛恩

　　上開山祖塔供師拈香云虛空粉碎地平沉真叅實悟眼中金枕子落地安邦國管見狂奴窖底評師繞塔畢復作禮云透脫重關代有聞死關終世更何人沐猴晝錦氣蓋世姬馬噬臍懊惱深

　　上中祖塔供師拈香云透脫重關句法雲拈出新生平不曾悟霹靂鴨能聞師繞塔畢復作禮云有道惟頻退身世如浮雲叅禪無祕訣承言生怒癭

　　上斷祖塔供師拈香云雪消天地濶荷母兩肩閒盡瘁恩深處塔雲萬古叅

　　四月晦晚叅師云憶昔乙巳年此夜真相寺遙望天目山氤氳在雲霧三年翻瓦礫祖庭漸如故開山笑解頤石室棲似我有人繼幻住死關願步武

　　五月朔早叅師云入山侍祖關山深眾日至化城眾甫安導師久疲憊甕鐺瓔珞粥向來知此味絕頂雲半間遂我平生志(乙巳是日入山)

　　舉湻首座立僧晚叅師云旁知曲解豈堪論一悟為休眼正昏不負南詢趙州老無賓主話撼乾坤大眾要會無賓主話麼問取美發湻首座

　　眾求轉藏小叅師云昔有檀越請老趙州轉藏州繞禪床一帀云歸似檀越轉藏已竟越云我請轉全藏如何只轉半藏師召眾云那半藏作麼生轉眾默然師云現前大眾出他古人一頭地

　　小叅舉轉藏公案師示頌云𨍏轢老趙州盤珠俏婆子一箇竪拳頭一箇弄口嘴拳頭擣人目口嘴喧人耳平分一大藏各自藏頭尾不知誰膽麤齊將捺倒地不怕自手羶擊破乳酪器嶺外有知音莫嫌語太備欲識磬山宗棒喝即言句滯句與承言了義不了義

　　晚叅師云古德道大眾開田老僧為說大義及乎大眾開田回請說大義古德說什麼眾擬議師震威喝云切忌向展手處會擊香案下座

　　東山祖忌拈香師云透白雲重關行少室正令有昭覺如龍得水似虎生翼唐虞之際於斯為盛靠者著子如須彌山至簡至要至易至直萬般存此道一味信前緣言而世為天下法行而世為天下則天目拈一片香直是仰望不及

　　小叅舉趙州十二時歌師示頌云識心見性不蹉路廓然太虛露露露平常心道擬即乖知與不知二俱墮南泉終日口吧吧問著無言忙下座超宗異目克家兒勘徧諸方闢門戶向北天空日月寬石橋平滑人難度砒霜鴆毒滿把摣虎狼蛇蝎供坐臥不下繩床接趙王敲扉排戶鳴饑餓步行騎馬亦騎羊眼青無佛亦無祖教會婆婆轉藏經臺山有路親勘破嘻笑怒罵震如雷倒雪高聲墮雲霧知音緘口靜焚香等閒寄取鍬子去

　　早叅問話畢舉香嚴禪師云若論此事如人上樹口銜樹枝腳不蹋枝手不攀枝樹下忽有人問如何是祖師西來意不對他又違他所問若對他又喪身失命當恁麼時作麼生即得師云香嚴老子真乃俯憐三尺子不惜兩莖眉雖然如是怎知後世不可牽牛上壁咦不睡五祖櫃底許透香嚴樹頭

　　高祖涅槃日早叅師拈拄杖云來不入死關去不出死關開山真面目風清雲物閒卓拄杖下座

　　晚叅師云檗祖三頓棒香嚴示上樹三頓一門窄上樹兩重關且道那一位為入心切良久震威一喝

　　晚叅師云透得香嚴上樹公案便明得趙州栢樹子話明得栢樹子話方透得上樹公案還有不孤負趙州老漢的麼卻待山僧頌出祖師西來意庭前栢樹子我愛老石橋蕩蕩懷襄水

　　解夏早叅師云一頭牛東觸西觸一頭牛水足草足且道那一頭合受人天供養良久云上大人上乙己化三千七十士爾小生八九子佳作仁可知禮也夜來明月照千溪多少獼猴弄深影

　　望旦早叅僧問峯巒秀異鶴不停機靈木迢然鳳無依倚見箇什麼師云拔取眉毛編草鞵師迺云三月已過半月日矣有則誵譌公案舉似大眾世尊拈華眾中作麼生商量眾聳聽師震威一喝復述頌云入角磨盤空裏走鑽天鷂子與天齊若無舉鼎拔山力千里鳥錐不易騎

　　早叅師云臨濟大師道大凡演唱宗乘一句中須具三玄一玄中須具三要有權有實有照有用汝諸大眾要會有權有實麼不見溈山云有句無句如藤倚樹師震威一喝復云要會有照有用麼不見溈山呵呵大笑復震威一喝顧視左右云舉步看他上流莫漫隨於庸鄙下座

　　中祖涅槃日晚叅師云中祖老人頂戴開山祖師向過去未來現前大眾人人鼻孔裡東涌西沒呈十八變汝諸大眾連打五七箇噴嚏還知有通有塞麼良久云虛空撲落地碟子成七片八月雪花飛齋盂滿盛麪下座

　　小叅師云十方同聚會箇箇學無為此是選佛場心空及第歸龐居士為眾竭力向人天眾前剖腹開懷汝諸大眾有能取其心肝五臟供養馬大師的麼良久云一口吸盡西江水打溼鼻孔摸著嘴擊壤高歌舉示人無奈忠言多逆耳

　　壬子元日小叅師云常憶榮啟期帶索矜三樂如何立雪賓饑瘡細捫摸苦寒蹙眉峯三界甘飄泊時世多此流莊重水潦鶴

　　晦日晚叅師云本山大眾固是精勤苦行但解制以來不無減舊增新更為申示自後久居大眾須以尋常家範說與初進諸賢第一須敦尚戒德已圓大戒者貴乎身心俱淨方受具戒十戒者即須嚴束身口初出家者須精持五戒五戒為眾戒根本為一切法之根本也凡半月半月誦戒證戒各須依時齊集執事者尋常見人持戒不嚴即行舉退不可留一敗羣者於中儻有證戒誦戒違約不到即行舉罰助眾精嚴不可失舉致滋懈怠如是方為清眾同居第二要福慧兩嚴來此祖庭須求入祖師閫奧出生死絕輪迴閒忙動靜須似木人坐臥木人行動時時觀看此身如死屍如何解飲食解作為切切看破念頭起處則一切處是你成正覺處一切時是你成正覺時所以十方世界無鍼鋒許非佛菩薩捨身命辦道證道處不相信者毋勞共住第三自利利他須發願迴向仰三尊之力懺其已往悔其將來二時課誦務用精勤時至執事者尤當以領眾為心散眾不到盡執舉罰各執不到互相舉察自然人人精進至於饔餐稍繼須念世之饑寒困苦者凡遇普請念誦務須勇往直前四恩總報三有齊資顧視左右云前三約終身可行後勸勉及時濟物所以行之者一也是故君子誠之為貴召大眾云久立珍重

　　檀越度亡請小叅柴頭問雲門道拄杖子𨁝跳上三十三天觸著帝釋鼻孔東海鯉魚打一棒雨似盆傾還是神通妙用法爾如然師云無陰陽地萬象森羅無根樹子華果芬郁化士問寶劍當空直下乾坤失色掀翻窠臼頓教千聖潛蹤薛爾培居士登山辦供請法薦亡作麼生是超昇度脫句師云酒樓一曲能分曉肉案頭邊事倍親師乃云東西南北解脫之場夷險窮通菩提之路青黃眩目認影迷頭苦樂興懷遠真習妄揚帆順水渺不思歸宿之區毀棹卒風鮮克破吞空之浪不矜久學不劣未知一念回光頓空諸有擲堪忍於方外顯極樂於人間無門無善財是處是彌勒下可以報上尊可以援卑握土成金攪河為酪神通妙用法爾如然江上薛爾培檀越不遠千里特入山來捨難捨之淨資行難行之佛行三尊篤信一子處超轉岐路入康莊易情緣作道種還見延璧令郎君真面目麼聽說偈言容顏甚奇妙光明照十方宿昔不捨棄永永同法會下座

　　檀越胡門王氏請小叅師云一切有為法如夢幻泡影如露亦如電應作如是觀者是釋迦文佛普利有情將安養世界瓊樓寶閣化食化衣八功德池七重行樹微風眾樂異鳥同音種種殊勝掇在人人目前直令過現未來學般若菩薩空男女等老稚忘緇素同一眼見同一耳聞同一身證光明無量壽命無量眷屬無量與諸上善人俱會一處飯食之頃盛眾妙華徧供十方無量諸佛如是自利是為大利如是益人是為大益且離幻大覺一句作麼生道虛空撲

　　地柏樹子成佛震威一喝和聲擊如意下座

　　晚叅師云忠國師喜說老婆禪昨日公案未圓亦與大眾說老婆禪趙州答僧問如何是佛云殿裡的一日示眾卻云金佛不度爐木佛不度火泥佛不度水若道示眾是則答話豈和沙賣金耶若道答話是則示眾不成刻鏤虛空乎眾競出下語師云不識話頭落處的不許亂統良久師顧視左右云夏來大眾辛苦歸堂喫茶

　　晚叅師云趙州佛話大眾透得也未且不問殿裡的度爐度火秖如泥佛度水時如何後堂眘進云甜瓜徹蒂甜苦瓠連根苦師云何不道年高無齒口不關風師復示眾云中祖云一則公案不透便是本叅不透何不各各扣已而叅當問汝等髑髏粉碎時如何忘卻了耶珍重

　　秋仲顏馮兩居士同俞彥倫居士薦先嚴儀部易庵公請小叅眾問話畢師云靈山會中來靈山會中去自利以利人臨行有遺記穩泛藥師航直入不退地齋僧復重法契佛第一義三寶一念圓兩嚴一舉備良友與眾賢相將來天際請法叩寒關堂空列露柱為我代敷宣吸盡西江去青蓮烈燄開樂邦咫尺是面面古彌陀東西難迴避且道禮部公即今居何國土是何儀表良久云雲門有言金風體露

　　科司馬祈嗣請小叅問日日日東出山河一點黑即心即佛時如何師云天上有星皆拱北進云日日日西沒大地一片雪非心非佛又作麼生師云人間無水不朝東進云恁麼則耀古騰今人不識三千里外有知音師云鶴有九臯馬騰千里師乃云法界寬洪聖凡靡間道源深密智巧何施得意忘言盡塵沙國土是當人一隻眼返聞識性總十二類生為如來千億身高不可踰卑而彌厚爭之無我讓之匪他放行白鶴鸚鵡生輝把住照乘連城失色承先則本端而流遠開後則根固而葉蕃其入世也百花林裡坐一葉不沽身其超世也古佛殿前行千燈競發燄且道是什麼人能行恁麼事眼中著得須彌山指端傾出滄溟水下座

　　檀越請小叅僧問雪履氷懷未曾增一毫泥豬癩狗未曾減一毫因甚人人到者裡不會師云不會的少進云白太傅問道於道林林云諸惡莫作眾善奉行今日陸觀察問道於天目未審如何指示師云向下文長進云恁麼則天人羣生類咸承此恩力師便喝問提佛祖心印作支那砥柱播臨濟宗風據天目法窟昔日中祖與今日老和尚二俱帝王師未審是同是別師云世諦流布進云只如據虎頭收虎尾一句又作麼生道師云急走過進云應識當年鷲嶺事一念回光尚宛然師云自領去問大庾嶺頭提不起如天普蓋不二門中覿面呈似地普擎大眾瞻仰請師說法師舉左手袈裟云陸檀越送來進云恁麼則香稻啄殘鸚鵡粒碧梧棲老鳳凰枝師云足師拈如意云鶴田陸檀越久同香火緣雖現宰官身不忘松柏節志行本儒素歸宿禮金仙師按如意云檀越未來天目也以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說與山僧無二無別檀越既來天目也亦以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說同諸賢弟上自尊慈下及寶眷乃至往古先親同現無量如意身廣作殊勝饒益事與山僧無二無別檀越從天目歸也亦以十方佛土為一國土以盡虛空徧法界為一身以森羅萬象為廣長舌塵說剎說眾生說無間歇說與山僧無二無別且同中有異異中有同又若為委悉師卓如意云眾善奉行專持一佛

　　結冬知浴同齋主請小叅師云山僧數十年來只將一味栗棘蓬接待方來今日知浴同虎林鹽官眾檀越將許多香料來拌取供養大眾有下得口的出來吐露一句以報檀恩不妨因齋慶讚眾競問話師拈拄杖云十方無壁落四面亦無門淨躶躶赤灑灑沒可把威音王以前如是威音王以後如是緇也如是素也如是男也如是女也如是老也如是幼也如是金剛圈如是栗棘蓬如是且道正當結制一句作麼生道十方同聚會箇箇學無為此是選佛場心空及第歸顧視左右云吸盡吞空波浪游泳法海汪洋賡唱無絃曲調千古仰止高山卓拄杖下座

　　開山忌彰德止庵上座請小叅僧問一句當天八萬塵勞門永絕如何是當天一句師云今朝臘月一中州來遠客問把住也凍鎻千山放行也氷河發𦦨請問老和尚把住是放行是師便喝問昔日斷老被高祖打落千丈巖不損一毫承誰恩力師云那裡得者箇消息來師迺云盡大地是箇火坑得何三昧不被燒卻大眾會麼開山祖師面目現在有人出來道祖師恁麼垂慈未免玩人喪德噁是何言歟

　　晚叅僧問一口吸盡西江水的人合向甚麼處行履師云十方無壁落四面亦無門居士問一粒粟中藏世界半升鐺內煮山川半升鐺內煮山川即不問如何是一粒粟中藏世界師云近前來向汝道進云不許夜行剛把火直須當道與人看師云你鬍鬚生在口下因甚眼睛不見進云千峯勢到嶽邊止萬派聲歸海上消師云再犯不容師迺云盡大地是箇火坑得何三昧不被燒卻因甚道玩人喪德一僧云三十年後大有人恁麼問師云何不道驚人之句千古罕聞即顧視左右云山僧為甚昨日不肯今日卻肯眾聳然拱默師云我不輕於汝等汝等本來是佛

　　晚叅眾問話畢師云我室幽遠無人能到下座

　　燈節知浴同王檀越請小叅眾問話畢師云如淨琉璃內外明徹光逾日月量裹太虛探之不見其初避之莫究其極山河大地即之靡不消鎔明暗色空捨之無以建立神鬼不能覷賢聖不能知潔之不新垢之不故蝡動不減佛祖不增謂之為微普天帀地謂之為顯朕蹟不留指為智珠闇然日著目為福嶽坦然日尊召大眾云我見燈明佛本光瑞如此

　　戒私看文書晚叅問話畢師云上三畫長下二畫短天左旋地右轉日月照臨乎上龍象奔走其下高出無頂天深逾香水海無論智愚賢不肖識得者箇字宣聖孟夫子拱手讚歎釋迦不在前彌勒不在後奔軼絕塵今之古之誰敢與偶好大哥直截根源尚迂曲尋枝摘葉復何如

　　九月望早叅問話畢師云秋期止爭三十日菊花剛是半開時西河一句全賓主三要三玄得正提師震威一喝眾作禮師云文王我師也周公豈欺我哉連卓拄杖下座

　　小叅問話畢師云空花千朵目翳自欺些子金剛穢軀裂出出門問道好惡須知發步研宗邪正莫混形端影直響順聲和煮砂終不成糜種豆焉能得穀久叅上士揀魔辯異明析是非庶可自利利他若也菽麥不分奴郎不辯四恩難報枉廝僧倫不是與人難共合大都緇素要分明

　　小叅師云山僧日來端居丈室許久不與大眾相見汝諸大眾各成枯木之侶頗不犯人苗稼拄杖子𨁝跳上三十三天揚聲大呌云東西南北四維上下普皆吹大法螺擊大法鼓建大法幢如日普照如雷普震驚得閻羅大帝眉毛火發燒得東海龍王手忙腳亂波騰浪湧奔走赴訴剛遇前三門老巡照在枇杷樹下曝背坐睡嬾牛鼾作師子吼驚得拄杖子退身三步依舊靠在山僧繩床角頭穿卻內外大眾一切人鼻孔汝諸大眾十二時中語默動靜好生提防大蛇橫古路切忌觸著觸著則禍生眾久立師震威一喝下座

　　小叅師云有一無事人終日忙鹿鹿有一精進漢長年訥且木如是二人中有一人堪與人為師汝諸大眾出入好看良久云寂光真境何嘗遠同在琉璃國土行

　　善權雪後小叅師云少林齊腰楊岐縮項風穴行乞并汾罷叅何似善權屋無門樓無板竈無鍋厨無碗庭前草深室內塵滿且喜諸仁者六時禪誦不為境轉趙州云諸人被十二時使老僧使得十二時古佛古佛去人未遠雪後知松柏事難識丈夫

　　佛成道日小叅師云獅音一奏諸絃皆絕獅子一滴乳迸散十斛驢乳本師釋迦文佛云奇哉一切眾生具有如來智慧德相此如千日並照千雷並吼有目共睹有耳共聞迺世有自暴自棄自處覆盆垂堂擁稚者何耶世尊又云但以妄想執著不能證得此如岐黃上藥宜忌並著乃世有七情三想悠悠忽忽如涉大海茫無涯涘者何耶拈拄杖云不是與人難共合大都緇素要分明驀卓拄杖喝一喝下座

　　除夕小叅師云藥師如來淨琉璃光明除一切幽暗除一切障礙除有除無除非有除非無除即有除即無除魔除外除聖除凡除動除靜除舊除新合百千佛國土為一佛國土化一佛國土為百千佛國土如太虛空大莫能載小莫能破如瀟湘水澄之不清攪之不濁顧視左右云大高羣眾正海濶百川朝

　　晚叅師顧視左右云達磨西來為甚九年面壁眾進語畢師云指石化為金玉易勸人除卻是非難

　　晚叅師云屏卻咽喉唇吻道將來眾擬議師便喝一僧云和尚何得知而故犯師云將謂停囚長智一僧指露柱云者漢死中得活師云已放過眾作禮退

大覺普濟玉林禪師語錄卷之六終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之七

　　書記音緯等編

　　嗣法孫超琦彙

　　法語

　　示不妄是知山

　　三家邨裏走出來別無長處一身呆鬀髮未經八十日秪合鋤山與斫柴何事隨堂學坐究驀然撞采笑開口此事本來太易易打七得來未唧𠺕重喫鳥藤動萬千最難學是報恩禪要令山僧滿口許須教佛祖無住處超宗異目亦非難好把身心同鐵鑄

　　示松水禪人

　　凡有所重即成窠臼此學者萬古之龜鑑汝今痛念生死須猛著精彩親見含裹十方廣大心體不可在一念不生時執方便為究竟尊宿指示人叅父母未生前話迺真屈曲垂慈耳核實而諭直饒借未生前為人路親見本來面目正好朝打三千暮打八百况佇思停機乎

　　示寂庵洽徒

　　須會古人無背面句一而不一異而不異穿鑿顢頇東嶺西嶺木南山北山泥忽焉相支拄喚作碧梧枝此偈謂題新屋也可謂題一切人一切物一切聖賢一切旁生異類一切世界一切殊勝莊嚴一切極惡濁苦毒境緣也可凡一切法率以此偈題之但不知得意忘言者誰耳

　　學道人切忌見小利慕微名惟忘名忘利不憚艱苦則道德學問自然葢古葢今不求名而名大不求利而利普

　　示誠先沈居士

　　四大各歸妄身本空前境不來妄心本無且道居士面目何在咄莫謂無心云是道無心正隔萬重關若向者裡見得透吐得氣便可與雲門老子把臂同行將三門來燈籠上是甚熱碗鳴聲如或不然跛腳阿師跳在居士眼皮上呈十八變還見麼

　　示濟芝覺徒

　　看書當先究明五家宗旨次及諸祖語錄宗旨洞明語錄徧覽方可看教如來禪祖師禪無不了了方可涉厯外典若躐等趨末不遵吾訓後日悔之何及從上綱宗及一切公案不可儱侗會去須是著著透露知有古人說不到處自出得手眼方是看得語錄之人

　　示不退勇徒

　　汝見地操履我久放得下宗門大綱汝亦自有宿慧但心麤氣浮二病可慮最深我所言非世間麤浮之謂但志願不宏大簡鍊不細密未免重所有忽所無就所易棄所難其弊必至於便己適意孤陋寡聞此迺得本人第一等病也此二病不除則於佛祖為人千差萬別詳細法門安能旁通曲盡盡善盡美近世之儱侗硬判鹵莽杜撰百病皆根於此也古德云通宗不通教開口便亂道推此思之不大可畏歟然而恆德擇交更為𦂳要中之𦂳要傳云不恆其德或承之羞又云汎愛眾而親仁毋友不如己者至哉言也當時時自己簡察一依我言沉思密行不守一隅一切處一切時靡不壁立萬仞將來必成法門中大光明幢為天下後世人之瞻依眼目如或不然則得之大者全成之己者小豈非孤負本來戒之勉之

　　示骨巖峯書狀

　　時刻簡點寂光真境常得現前麼所作所為一一如紅爐點雪麼相不相應努力向父母未生前去愈退愈親切日久日純一古人道我數十年打成一片又云我數十年尚有走作或云我時常只守箇閒閒地所以山僧每示人得地之後須定多於慧子必聞之熟矣因昨乞語更示此

　　示西江淵徒

　　以鏡智為宗出三種生非向父母未生前親證自己本來面目安能於此等語無心契合

　　示岳侍者

　　愈退愈進愈晦愈明岳子侍我死關誠枯木侶示此二語令其他日自續末後句

　　荊山寄示退庵白松不退骨巖四上座

　　先師塔後孤閒霞表嶺梅三放院中來者每告說戒匡宗苦無其主因以十年來心相契合者先付四人俾充領眾頭首秉拂弘範庶四眾知道法所在如我無異退庵重祖衣一頂偈曰灰頭土面不常情退步誰知己分親欲識闍黎負荷重看拈衣角利天人象初命名行豐字曰白松祖衣一頂偈曰閙市拾金人不識同牀作夢許誰明謙謙君子無矜伐歷代衣盂卻在身不退勇祖衣一頂偈曰辦己切時捐寢食為人真處絕疎親三玄三要吹毛利掌下無生不讓人骨巖峯祖衣一頂偈曰齩碎棘蓬百味足枕笛橫眠三腳驢珍重半肩擔祖服利人自利雪霜持戊子正月十五日渦淮旅堂

　　示行岳行巖

　　行岳行巖向以居士身叅我報恩丈室見其志趣超邁即示以本分草料雖未直下知歸然一往向進似有夙因別去多載時往來我心乙酉之秋余掩室草庵躬事慈老人二子同至皆頓絕諸緣懇祈芟染因憐其誠即就草庵為之披鬀岳子以丁亥冬事我淮北暨歸大雄不二年了畢大事曾說偈證之巖子許久不見相見大雄令人刮目老厥數年報恩雖執事事煩無時刻虛棄因露從上爪牙接之一間未達每忘寢食徹晝夜迺至大事已明如䘮考妣古來外形骸而求一生圓證菩提者其庶幾矣二子者塵埃中辦道同時節既至剗草發悟同繼往開來同光祖道是余所望也

　　示茆溪森上座

　　茆溪森上座一見投機結制後十日偶閱宗門統要出公案十則令上座拈頌端能不負先聖有益後賢因說偈證之偈曰青竿一擲碧潭渾再擲千峯雷雨腥寄語南山白額虎我欲推篷最上層

　　示還樸湻上座

　　從上接人不問巧拙窮達貴其徹悟本來而已輓近才能是重欲求法道復古其可得乎湻上座拍盲坐究窮法源底機契大雄拔之領眾一夏來逆順喜怒與之折旋俯仰累禁拳踢上座雖過樸過真天性使然而果能擴利生之願充弘道之志則悲智交融自他俱利庶不虛余厚望也

　　示寂庵洽上座

　　道德才學人罕獲全而宗師接人顓以了道為主洽上座了道已久付囑獨後葢上座優於道德吾深望其兼贍才學也每見其侍立愈久愈恭爰示曰水就溼火就燥常情為然吾子性根近處不難殫精竭力性之所難應黽勉至所未至誠如吾言則荷負佛祖命脈非子而誰

　　示德巖紹上座

　　德巖未造龍淵見山不是山見水不是水德巖既造龍淵見山依舊是山見水依舊是水且道與古人吹滅紙燭時悟去還有差別也無莫怪阿師柔易甚他年當顯虎丘宗

　　示韞荊璧上座

　　璧上座多年叅學真切為己不肯輕發躁露迨叅我大雄一見得之累呼入室因命尅期取證不一目捉敗趙州驚人之句皆從實地中流出舉古人公案驗之悉能不為語縛且志願遠大惟視人如己豁達大度大為佛祖出氣可耳

　　示慧楨孚上座

　　孚上座久歷諸方但以執事勞冗不能顓究本分再叅大雄俾列清務純一自為一旦投機差別因緣時流誵訛錯會者皆迎刃而解所謂上林新篁他日成材未可量也

　　示慧樞地上座

　　凡學道歷劫操脩多有偏重故出頭斯世未免秉質亦有所重惟有智之士脩去所重增進所難始成過量德器地上座以勁直猛烈之性於山僧竹篦下明百丈捲席因緣然此猛烈勁直是上座德性亦是上座偏重處致廣大而盡精微極高明而道中庸不難高明廣大者當盡心於精微中庸也

　　示全庵進上座

　　進上座事我十年不動竿頭每為齩破拇指夏初入大雄室聞舉一歸何處話直下透脫須念自利易利人難深心大心終身誓居學地所謂證無量聖身猶未是泊頭處也

　　示道昌桂上座

　　人各有性情性情不同良如人面上人性情虛通田地穩密諸祖公案皆全力究竟吾有坐箴曰行解相應無愧爾祖宗說兩徹有利天人願與上坐共之

　　示住靜諸子

　　今人無論他事不如古人即住靜多可愧愧夫子曰隱居以求其志孟子曰窮則獨善其身非但世外高蹤雖人間賢聖如舜歷山傳版築伊尹有莘諸葛南陽勞心苦形樂道忘世何嘗作君相想若夫風穴七載單丁汾陽入請高臥高祖龍鬚曹溪獵網上至少林面壁迦葉頭陁試看先宗是何標格至於或一人西山或徧行天下或荷衣松食或拳枕涕頤潛光匿彩代有異人一時莫及千古如生自重之士取法乎上至德妙道不隆而隆列祖芳標先賢懿躅去人豈遠哉偶令孚子輩住靜示此

　　示嵿侍司

　　禪和家善用心難善用心的得正悟難得正悟的打脫見地難打脫見地的不走作難翻此四難為四易則自利利他一切了辦

　　古人道數十年尚有走作或云我數十年方打成一片成片者無論矣未成片者但把曹溪云什麼物恁麼來隨時覺察管教衲僧行處如火消冰

　　示𡿄侍司

　　在堂中不要學佛學法辯古明今當獨眼孤撑無佛無祖無人無己放出葢天葢地志氣來東弗于逮橫身西瞿耶尼展腳南瞻部洲啜飯北鬱單越撒溺語默超越常情動止逈殊舊習天人捧華無路人鬼覷捕無門果能如是不變不雜等閒舉起鈍刀子也能殺也能活也能照人肝膽也能稱人伎倆把從上千七百老古錐遺下一言半句或是作家相見或是出格提持或嚴密或危險或泥中有刺或沙裏無油或人目為誵訛或人目為奇特千歧萬別逢著個鈍刀子自然如庖丁之解牛由基之繞樹豈他穿窬擔板亂統支離者可同年而語哉然猶未也并知山僧與麼庭訓亦是憐兒不覺醜方是有氣性衲子祖師云行解相應名之曰祖又曰明道者多行道者少如斯料簡豈是等閒今時有等無忌憚者擬為佛祖苗裔得些見地全不脩省難免道力不勝業力又安望其透末後句向上關哉戒之勉之

　　示松巖居士

　　諸佛未出世人人鼻孔撩天出世後杳無消息所供並是詣實省化主不肯興教風雪鵝王擇乳素所鴨類三十棒寄打雪竇不逢別者不開拳松巖道人問道草堂往返雄峯栢山備歷艱險示以青絹扇子話實相期以向上也庚寅正月丙辰萱庭閒坐紙筆便書此與之

　　示錦山鐘侍司

　　娑婆世界中指東為西倒視堅遠一回猛省應正念廓然日惺又惺馬上續殘夢迺古今達人通病絕凡證聖秖爭此際斯言以一知半解為足者見之定當詬罵慎弗輕以示人

　　示健禪人

　　古德削骨還父削肉還母方現全身為親說法此間學者須是削骨還父削肉還母克現全身方能聞我說法

　　送雲居嵿徒首眾磬山

　　金谷雄峯輔弼深磬庭先去覓知音剛而無虐寬而栗接箇英靈繼祖燈

　　示濟芝覺徒

　　英靈衲子得地之後當念茲在茲不為外緣所轉久依清眾時侍良師逆順卷舒咳唾掉臂脗合從上三頭六臂無面目漢直饒如此若有毫髮許佛法介於胸中依然成箇流俗阿師所謂此中難得其人斯言不欺人也覺堂主入道已久不能久事山僧今年逾四十當捨小就大官天地府萬物寓形骸象耳目與山僧遊戱於大寂滅海日久歲深渾忘彼此分一葦以航後世切勿仍前暌隔丁酉解制後因乞假養病一月示此切囑

　　示量空寬

　　量空上座行寬叅我大雄即許入室追隨南北動靜無違識自性量證入不惑命總院事供養舉世有志法侶同見性成佛此上座素願素行也惟忘年忘德行人難行忍人難忍透人難透牢關令天下後世知有向上真宗成株大樹普蔭一切庶幾濟上沿流愈遠愈長是所望也

　　示慧濟舟

　　慧濟舟子別我數年歸職堂司呈拈古十餘則真無背面常在我側也惟忘其所得與山僧眉毛廝結透從上難透牢關令大地高尚衲僧同入洪爐烹燮庶不負自己叅悟與山僧多載毒掌惡罵也

　　示道仁本

　　道仁本徒古歙實行僧也識自本心叅我大雄劈頭與一棒乃秖覺棒甘不覺棒苦何故以得處牢實見人遲也再叅報恩與他潑面一盞茶迺秖覺茶熱不覺茶冷何故事我日淺也今侍我室中當不計時日必令頓空始覺之迹契自本覺庶使山僧一棒一潑令不虛行耳

　　示超源

　　恁麼也是生後不恁麼也是生後恁麼不恁麼也是生後計窮力盡切忌瞌睡切忌起念坐如木人坐行如木人行著衣喫飯如木人著衣喫飯不開口無人道你啞不揚眉無人道你瞎如此一片管教㘞地有日

　　示霜曉白

　　行白今年八十九明年八十八後年八十七再後年八十六後年後年八十五四再後年再後年一百九十三信不及石上霜花信得及水上東山笑破顏

　　示法樹格

　　超格今年九歲半明年九歲半後年九歲半再後年九歲半後年後年九歲半信得及露柱燈籠閒作伴信不及往雞足山拜請迦葉師兄細打算

　　示復行者

　　清淨三業讀誦大乘讀而無讀誦而無誦見思路絕言語道斷盡十方世界是沙門一隻眼雪峯多口不得趙州插足不入秖愁活不得死不怕死不得活

　　示久入室諸子

　　欲為佛祖嫡嫡兒孫不可自恕最初行解須正中間行解須圓末後行解須無住非無住行解終不圓行解圓定無住此三如鼎足缺一未見其為完器也仲尼曰若聖與仁則吾豈敢抑為之不厭誨人不倦則可謂云爾已矣曾子曰以能問於不能以多問於寡有若無實若虛犯而不校昔者吾友嘗從事於斯矣此聖賢之無住也仲尼曰如有周公之才之美使驕且吝其餘不足觀也已盆成括仕於齊孟子曰死矣盆成括盆成括見殺門人問曰夫子何以知其將見殺曰其為人也小有才未聞君子之大道也則足以殺其軀而已矣此聖賢之警惕人無住也入世間聖賢尚然况出世間聖賢乎老盧云以無住為宗不其然乎

　　示謙侍司

　　三世諸佛客作漢歷代祖師客作漢三乘十二分教閒言語千七百則公案閒言語叅禪問道錯用心明心見性錯用心謙上座腦後具眼麼正好一掌拍瞎大雄頭陀書於湘溪報恩堂之古梅下

　　示嘉行者

　　如何是道天下太平古德此語事上也得理上也得所謂一句中具三玄一玄中具三要有權有實有照有用明眼衲僧如何話會因事每舉此話問人有僧云棒打石人頭行者云某則不然但道東荒西亂因乞示筆此以識閒居法喜之樂

　　示如西堂

　　不識一丁氣疎放堆堆欲滅磬山宗他年若箇輕相觸一喝從教雙耳聾

　　示超範

　　香嚴上樹話透則百丈屏卻咽喉唇𠯳話溈山父母未生前話大慧竹篦子話一切俱透若竹篦子話錯會未生前話錯會屏卻咽喉話錯會則上樹話自然錯會僧問趙州如何得不錯路州云識心見性即不錯路吾安得見性者與之揀魔辯異令人人不錯路耶惟學者專為生死以見性為則可耳所以道叅禪無秘訣秖要生死切又云直透萬重關莫住青霄裡斯言盡之矣

　　示湻首座(有跋)

　　世出世間閒為第一如何得閒大忘人世世如何忘莫貪徒侶云何寡徒自忘其道道云何忘本來高曠終身頭陀九年面壁叱去盡漏自來腰雪開宗繼祖絕塵奔逸

　　美發湻子期行年五十回閩有一偈可使終身行之隨處得樂者拈出示之加意奉持庶不負生平叅學云乙巳天目丈室手示

　　示徧濟上座

　　先明題目方做文章求證本來莫學佛法

　　示琴水韶西堂

　　生平自嫌能古執何期古執復驚吾我亦生性苦寒耐何期苦寒我所無眼空不識岱華峻情盡安知風雨荼教河深入腳不溼禪域窮幽見日枯臨機每出驚人句評古時堪入畫圖三年與眾寢食共四座有誰澹永如春風八面木石活鐵骨橫空香自孤

　　示磬山以誠濟監院時發心句曲丏

　　有一粒米自受用不盡供養一切人不盡何不返而求之向外走作麼若曰老老大大說如來禪則一任長裙新婦拖泥走

　　開山誕禮祖示諸山

　　師云今日開山誕何幸諸山集要為佛祖兒孫須讀得開山語錄過看他前面悟處作麼生後面重疑又作麼生枕子落地處又作麼生錄中自述悟處前後詳悉繼往開來反覆呈露若本宗人透脫向上豈容魔外家妄說打破拖死屍句子為認昭昭靈靈識神枕子落地時方纔破識神聞渠斷常矯亂之頌所謂有王初進步無主末後功云云焉得不如千百矛刺眼尚肯與之如膠漆成莫逆乎眾禮謝

　　示濟芝首座

　　引者風顛漢叅堂去是䑛犢是䧟虎行數里疑此事是黃楊木禪是別有長處約住與一掌與前時隨後便掌有誵譌沒誵譌癸丑行覺再叅書此三則徵之離羣索居不虛過乎

大覺普濟玉林禪師語錄卷之七終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之八

　　嗣法孫超琦彚

　　機緣

　　同叅問九峯看首座話師云富嫌千口少貧恨一身多

　　師見人擬答十智間真迺焚香求老和尚隨問隨答問云古人十智同真請師曲垂方便尚云老僧今日勞倦師云乞師不悋尚云試問來師云千形揉雜萬象森羅作麼生同一質尚云不用巧安排師云會權歸實而五千退席拈華別傳而百萬遲疑作麼生問大事尚云迷悟同源師云此坐彼立之不一太孤太奢之各殊作麼生總同叅尚云高低並應師云人心之不同猶如人面作麼生同真志尚云曲不藏直師云南人惡熱北人畏寒作麼生同徧普尚云寒時寒殺你熱時熱殺你師云黃菊經霜綻紅葉趁風飄作麼生同具足尚云枯者從他枯茂者從他茂師云一家歡喜一家憂作麼生同得失尚云出得得失來與你道師云揖讓而鳥獸咸若征誅而血流漂杵作麼生同生殺尚云仁者能好人能惡人師云百舌千聲殊唇異口作麼生同音吼尚云未開口時其聲如雷師云各家門各家戶作麼生同得入尚云知出便知入師云十智已蒙師指示汾陽當初說到者裏舌頭拖著地和尚還肯道與甚麼人同得入尚云東村王大姐師云與阿誰同音吼尚便喝師云作麼生同生殺尚云好與三十棒師云甚麼物同得失尚云拄杖子今日𨁝跳師云阿那個同具足尚云石敢當師云是甚麼同徧普尚云夜半正明師云何人同真志尚云波斯嚼鐵師云孰能總同叅尚云山河大地師云那個同大事尚云孟八郎漢師云何物同一質尚云腳下草鞵師云恁麼則澄潭不礙蛟龍舞笑殺看

　　搖櫓人尚云一輪明月照萬影碧潭空師云個中能有幾人知便禮拜

　　甲戌春宜興眾檀越入磬山請老和尚小叅尚驀豎拄杖云大眾急著眼看卓一下云天得之以覆育地得之以生成君王得之恩被萬物羣臣得之報國祐民且道衲僧家得之又如何施設師時侍側驀掀倒香案云截斷天下人舌頭便出堂尚擲下拄杖擎兩手作修羅勢振威一喝便下座顧視兩旁一眾失色尚復轉身召云大眾便歸方丈師隨後禮拜云適來觸怒和尚尚云好與三十拄杖隨聲拈棒師迎上掌云即今便打說甚好與尚亦打師約住拄杖尚注視師即聳拄杖云須還者老漢始得竟休去尚擲下拄杖大眾作禮至晚尚與玉峯洪師焚香對座喚師云今夜洪師叔在此為汝證明我且問你譬如大將出征自家副將可好衝陣的師云和尚作者個說話掉臂竟退尚笑呼云來老僧亦要說些老婆禪峯云他驟然一來四眾無不驚張的師兄下了座都還照顧不來不出禮送尚云當初黃檗起來打維那我今日轉身召大眾你道是同是別峯唯唯尚迺謂師云你一向要坐關我今許你也翌日事尚飯畢擬收碗出尚舉拂子語師云此拂收放自繇隨處用得特付與你師收碗竟出尚迺懸拂禪床角師後有出山意乃白尚云某他去結廬求賜一扁尚大書報恩堂三字與之師復作禮云昔者師執龜毛拂謂某云此拂收放自由隨處用得特付與你某時放之公所一任大眾觀瞻今思事無一向作偈收之尚云偈聻師拈拂便打尚笑云兒大欺爺聲未絕師云不勞讚和連打兩拂而退

　　甲戌秋師掩關蓉城江千尚遷住武康報恩連書促師過報恩師不應乙亥夏蓉城眾士請尚尚不赴請乃以小像親題其上云山不是山水不是水坐破蒲團豈有定止千巖萬壑之中豺狼羣隊之裏要尋箇張牙露爪的驀然撞著捋虎鬚不是我兮便是你復手示云老僧在報恩不愁無錢糧不愁院子不成只是飲食日減精神日不如前而汝不在深以為憂當知我必不久人世得書即來有最要語分付特此至囑師掩死關數月以滅磬山宗自任得書破關過報恩見老和尚不作禮近前叉手云狂兒國士父不容過者個峯頭還是老漢住處麼尚云你且站下腳與你道師驀掀倒香案而出尚高聲云將拄杖來師遙應云劍去久矣

　　翌日老和尚上堂維那擬白椎師喝住云待我問了話白椎便問云昔日大唐國裏無禪師而今大明國裏還有麼尚拈拄杖作打勢云看棒師便喝尚亦喝師復喝一喝轉身云不是狂兒多意氣秪因曾透上頭關便出尚喝一喝師亦喝遙聞維那重白椎師乃高聲云歎你娘的死氣

　　報恩庫房有二貓師攜至方丈問老和尚云那一個好尚指師左手的云者個好師驀擲下而去二貓皆幾死尚問旁人云死了耶移時師復入尚云你又來迺趁出師云老漢真個無殺心至後尚出貓貓放在地上師見更與一蹋貓亂輥尚趕進師已從別路出尚拈棒直趁至門外打眾皆集師轉身云和尚也掙命尚便打師約住作掌勢尚復抽杖打師抝折拄杖擲地歸寮尚復至寮外高聲云你不知鼠的害只欲行祖師門下事師云說甚麼祖師不祖師尚云與麼為甚蹋殺貓師云和尚作者個說話入地獄如箭射尚低頭入方丈至晚特特小叅舉前因緣至低頭入方丈處云老僧到者裏性命幾合不存眾中有人代得一轉語相救老僧麼箬庵禪師出眾云大眾和尚今日普請拂袖出尚云過去了也師厲聲云箭去西天十萬里猶在大明國裏擬議便退尚卓拄杖云雖然如是不因漁父力怎得見波濤一僧驚倒欲遁去師聞之呵呵大笑

　　僧請益臨濟照用師卓拄杖云喚作拄杖子又是先師和尚喚作先師和尚又是拄杖子汝作麼生分析僧喝師便打僧又喝師直打出法堂

　　僧問即今開口的莫便是某主人公師云切忌認驢鞍橋作阿爺下頷進云家無二主師云者認賊作主漢連棒打出

　　眾欲坐七師不許遲兩日師入堂云前日你們說欲打七累我疑了兩日今請大眾自說看有甚事要打七僧出作禮師便與一蹋歸方丈掩上門

　　師在古山禪院因侍者還山自持裹腳布往洗一僧迎拜求開示師云洗裹腳去僧接得喜躍而去師大笑僧洗淨持納師云會麼僧云是教學人除垢污師云汝只會洗裹腳

　　俗士跪求開示師云起來了與你道士起立師便出僧胡跪云求和尚慈悲師云我無慈悲進云和尚不慈悲教某甲如何師云教你橫又橫不得豎又豎不得

　　僧號無字師問旁僧云如何號無字進云因叅無字故以為號師笑云叅乾矢橛時如何

　　園頭問和尚病好了麼師云我從來不病有何好不好進云某甲不能親近得和尚師云我日日在你園中

　　數僧叅一僧問久嚮報恩如何接引師便打僧喝師云再喝看僧又喝師連棒打出植杖顧眾僧云有人代得一轉語麼眾無語師擲杖云報恩今日失利

　　僧舉宋道清禪師垂語四則求師答師云問將來進云箭鋒相拄的應機迺絲毫無差邊方人語不相諳如何辯他仔細師云是何言歟進云格外明機的問南則以北為醻饑餒人急切相投未審將何賑濟師云合取狗嘴進云大用縱橫的臨機辯若懸河毘耶城彼土人來未審若為醻對師云拄杖不若苕帚柄打進云寒灰枯木的到者裏無言家中給侍之人日用如何指受師云笑倒人

　　僧叅無字問倩女離魂孰真孰假師云趙州道什麼僧無語師打云話頭也忘卻了復示頌云影堂懸像四年來嘗憶當年語似雷堪笑有人重邈得假真紙上互疑猜

　　無塵問如何是定師云顛顛倒倒進云如何是慧師云愚愚癡癡進云如何是定慧總持師云又顛倒又愚癡

　　僧叅師問云那裏來進云廬州來師云廬州到此多少路進云七百路師云遠來不易

　　退庵再叅禮拜起師云你三年在外成得些什麼事庵呈座具云和尚證明師便喝庵作禮師云不消一喝庵出

　　退庵呈世尊拈花頌云倚天長劍露鋒鋩拈出何人敢近傍老倒飲光輕觸著面門血濺太郎當師云只見錐頭利不見鑿頭方師云卻被和尚看破師面壁云誰人知此意令我憶龐公

　　僧蒼生問孤峯頂上事如何師云拖泥帶水進云者是什麼所在拖泥帶水師便喝僧禮拜師云疑殺天下蒼生

　　僧作禮師豎起拳進云某日一輪當午照不勞鐘鼓報新晴師驀入寢室侍者云和尚面赤不如語直師云你出得什麼語進云但向道刺汝眼那師云你語勝我者作禮師驀休去

　　師問白松盡大地是個火坑得何三昧不被燒卻進云金不搏金水不洗水師云我問你盡大地是個火坑得何三昧不被燒卻進云盡大地是個火坑某甲亦如是師舉拄杖云你喚者個作火又喚甚麼作拄杖進云和尚惜取眉毛師便打

　　僧問如何是奪人不奪境師云洪武門前紅檔中進云如何是奪境不奪人師云踢破鴻門樊噲怒進云如何是人境兩俱奪師云推倒須彌山揑殺恒沙佛進云如何是人境俱不奪師云一花一國土一葉一釋迦進云四句已蒙師指示末後一句事如何師便喝

　　僧問臨濟大師云第一句薦得堪與佛祖為師如何是第一句薦得的師云我也想恁麼人進云第二句薦得堪與人天為師如何是第二句薦得的師云須我與你說進云第三句薦得自救不了如何是第三句薦得的師云齩人矢橛

　　僧問如何是有拄杖子與拄杖子師云別人爭不得進云如何是無拄杖子奪卻拄杖子師云你儂怪不得

　　師指庭梅問僧云古人若為道時人見此一株花如夢相似進云某甲不見師云不得在者裏妝盲作聾遂趁出

　　僧叅師云汝是書生怎解叅禪進云和尚莫分別師云山僧造次

　　僧叅云久慕和尚特來叅禮師高聲云勞動你

　　僧問如何是本來面目師垂兩手展一足示之僧禮拜師一腳踢倒

　　師問嵿維那如何是就事藏鋒維指几上硯云者硯盡人提不起師云如何是就裏藏鋒進云虛空裹大千師云如何是理事俱藏進云喚作虛空卻是硯瓦喚作硯瓦卻是虛空師云如何是俱不涉理事進云某甲不識得師打出又一日問如何是賓中主進云眼裏瞳人暗帶筋師云如何是主中賓進云客來紫芋滿盤盛師云如何是賓中賓進云相逢語笑新師云如何是主中主進云坐斷孤峯無伴侶師打出

　　問僧樹凋葉落時如何進云不隔一絲毫師云機不離位墮在毒海僧喝師便打

　　師問白車黑豆未生芽時如何進云葉徧十方師云已生後如何進云寂寂地師云生與未生相去幾何進云一串穿卻師便喝車禮拜

　　問僧刮去髓存個什麼進云徹體風流師云脫下衲衣痛與一頓

　　問如何是賓中賓師云陸績懷橘進云如何是賓中主師云馮驩焚券進云如何是主中主師云虞無為進云如何是主中賓師云唐光被

　　眾坐七作禮師云西瞿耶尼人相罵東勝神洲人口渴則不問你諸人因甚帝釋與修羅共戰閻家老子失卻兩道眉毛眾擬議師打出

　　師一日入庫房指團子問庫頭吸盡西江即不問你試吞卻者兩籮團子看進云吞卻了也師云大眾喫個甚麼頭答不喫師自代云樂則回歡

　　問如何是無縫塔師指庭梅云通身迸出玉磷磷

　　懺堂問僧有一人越禮懺越不信心敢道藥師如來為人滅罪與願也是泥人與土人洗澡還許此人同事否師自代云是真精進是名真法供養

　　慧濟坐禪次師問坐的是誰濟便喝師便打濟起作禮師云盡大地是個火坑得何三昧不被燒卻濟便出師喚回云你見個什麼道理恁麼喝恁麼走進云沒有道理可說和尚恁麼問某甲恁麼對師叱退

　　師問雲居百丈有省如何是他省處進云十字街頭遇父親師云你何不道打失鼻頭張大口進云有理不在高聲師云捲卻拜單聻進云俊鷂撲天飛師云又道有理不在高聲師又問百丈云即此用離此用馬祖挂拂舊處馬祖云即此用離此用百丈亦挂拂舊處為甚卻與他一喝進云虎頭虎尾一時收師云百丈已有省解捲席解挂拂如何又道於此三日耳聾進云不是個中人不知師云雪竇云大冶精金應無變色聻進云千峯勢倒嶽邊止萬派聲歸海上消師云張無盡如何不肯他進云情知他是個俗人師云大慧為甚卻肯無盡進云偶爾成文師云你若作大慧時如何進云居士更須喫棒始得師云我道許他各具一隻眼居禮拜師云你作無盡時如何進云某甲今日耳聾師云何不道下官造次

　　師舉雲門拈扇子云𨁝跳上三十三天築著帝釋鼻孔東海鯉魚打一棒雨似盆傾徵僧云是何意旨僧答不契連棒打出茶次命彥遠居士答遠出位跪高聲云青天老爺在上小的所供是實師頷之

　　僧問久嚮大雄及我到來不識聲未絕師便打僧喝師又打僧又喝師直打出方丈僧連喝不已師云亂統漢

　　問僧到處荒亂遠來作麼進云特來親近和尚師云忽遇三軍圍繞時如何僧作禮師云險

　　僧叅師云僧堂裏相見了也進云兩眼對兩眼師便歸寢室

　　僧叅便喝師云得恁麼伶俐僧擬議師呵云雞棲鳳巢非其同類出去師令客司於得恁麼伶俐下代一語進云作家宗師天然有在師云何不道某甲到者裏卻被和尚鈍置

　　眾僧叅一僧拍掌出諸僧人事師云一總客位喫茶去問傍僧一僧拍掌諸僧人事為甚總教客位喫茶去進云和尚是什麼心行師便喝會新到茶師云適來拍掌出的僧聻僧出作禮師云你那裏學得者身伶俐賣弄得好僧喝師云再犯不容便棒僧擬議師連棒打出

　　岳侍者問空索索地錦豔豔錦豔豔地空索索時如何師云待汝到者境界與汝道岳矍然三禮師云者漢多時妄想今日始斷岳有省

　　問僧向佛未出世時道將一句來一僧作禮云和盤托出師云山僧今日困一僧云瞞某甲不得師云者是誰人語進云是某甲語師云瞞我不得一僧云紅粉佳人首著冠師云歸堂去一僧云喫飯穿衣渾十成師云爭似山僧瞌睡濃一僧云有一語只恐和尚不肯師云我深肯你只你不解道僧擬議師便打出一僧云蒼天蒼天師云客作漢一僧云者一問從那裏來師云是山僧觸忤上座僧擬議師云自領去

　　𦭎溪森入室師令頌本來面目䒢進頌云苕溪寂寂水潺潺萬叠層巒一境閒乍雨乍晴雲散合滿天風月到人間師云與汝三十棒

　　師問全庵進如何是萬法歸一進云海納百川又問一歸何處進云波生浪涌師便喝

　　師垂問石霜道休去歇去端明的什麼邊事岳侍者云一人垂拱萬國咸甯師云何不道薰風自南來殿閣生微凉緯書記云樹樹桃花春自笑無端賺殺後來人師云但辦肯心休憚賺棄舟深入莫因循

　　師問覺侍者有句無句如藤倚樹汝如何會進云有水皆含月無山不帶雲師云樹倒藤枯又作麼生進云狡免移窠眠嫩草癡人猶自守枯枝

　　韞荊璧入精進三次日上方丈云某有個見處師云狗子為甚無佛性韞拳師脇下云一向在趙州處落節今日在和尚處拔本師便推出次日復入師云盡大地火發得何三昧不被燒卻進云特來度夏師便喝璧呈頌云圓似滿月圓寬同太虛寬歷劫無姓氏從來絕躋攀聖凡繇此出剎海在伊安始終無變異觸處善隨緣師云還會適來一喝麼璧便出

　　嵿監院問臨濟大師為甚一日在僧堂裏睡師云莫謗他好進云黃檗入堂為甚以拄杖打板頭一下師云有權有實有照有用進云濟舉首見是檗為甚卻又睡師云心不負人面無慚色進云為甚檗又打板頭一下師云有縱有奪有殺有活進云為甚檗往上問見首座坐禪乃云下間後生卻坐禪汝在者裏妄想作麼師云慣得其便進云如何座云者老漢作甚麼師云真不掩偽曲不藏直進云如何檗又打板頭一下便出去師云終無二格

　　寂庵從江南回師云達摩不來東土二祖不往西天汝東來西往作麼進云某甲不著便師云許與玄沙把臂行

　　僧入方丈遶一匝從東過西從西過東而立師云見怪不怪其怪自壞僧無語師打出師令僧代語不契師自代云某甲罪犯彌天便出

　　師問京書記昔日那吒太子析骨還父析肉還母然後現全身為父母說法大雄今日開爐上座入爐全身鍛過答得一語我便肯你進云今日好雨師云眾生顛倒迷己逐物進云者是什麼所在說己說物師云天帝與東海龍王同時設供上座赴阿誰請進云一口吞卻師云饞嘴禪和又云天供龍供許你一齊吞禪堂許多大眾向那裏撒溺京良久師喝云者鈍漢

　　師問僧錢塘江火發燒得東嶽齊天大帝額頭汗出北海龍王替他打醮直令西嶽華山觀裏一百二十個道士手忙腳亂且道甚人解得者場閙進云大家在者裏師云放汝三十棒

　　眾僧叅師云春雨連綿炊煙欲斷行腳須具行腳眼來此苦寒所在作甚麼一僧進云久仰和尚得得而來伏望大開甘露門慈悲攝受師云恁麼則饑時饑殺闍黎渴時渴殺闍黎

　　彥遠述在別寺拊其道友背云者書記沒力量尋麪請人并述其方丈代語師別云某甲自來寒酸

　　師在客寮舉案頭書云達摩西來不立文字為甚者裏有兩本語錄一客司云不妨錦上鋪花師大笑一客司云和尚錯下名言師云救得一半

　　僧叅師云近前來僧近前師打出

　　一僧問是法平等無有高下師打出一僧纔自稱名師亦打出問旁僧兩僧與我相見不同為甚一齊打出僧無語師亦打出

　　居士禮拜起師云居士為法而來因甚見山僧不禮拜士云新叅不會師云山僧眼花

　　修殿公務作禮師云釋迦老子向灰瓦上轉大法輪什麼人得聞眾無語璧侍司作禮云聞的事作麼生師云逼塞虛空無縫殿東西南北月輪紅

　　菜頭請益師云終日切菜切著幾個祖師頭進云沒有師云要眼睛做什麼頭擬議師云者瞎漢

　　江上歸師問眾云大地無寸土是甚麼人境界一僧進云和尚家風師云如何大地無寸土是山僧家風僧不能答師代云常州湖州杭州

　　師垂問玄沙是汝虎話眾下語不契師代云禍不入慎家之門

　　草堂老人示寂師哀毀過禮大眾亦封鍋閉厨師聞之云我作那吒太子時如何雲居嵿首座進云樂則同歡

　　僧問一切眾生皆順孝道為甚土梟食母師劈嘴掌云者惡物

　　眾僧叅師云十方世界海中漚一切聖賢如電拂如何是諸上座本來面目各各道將來一僧云某甲遠來特求單住師云亂走衲僧

　　僧叅師便喝僧亦喝師云我喝你也喝僧無語師叱出

　　僧問無夢無想無見無聞主人公在甚麼處安身立命師云枕子撲落地打碎常住磚

　　僧問念佛的是誰師云狗子進云畢竟是誰師云是狗子

　　僧問風恬浪息時如何師云獼猴貪月進云不會師云狗䑛油鐺

　　僧問大地山河即不問一毛頭上事如何師云吞取七箇八箇進云不會師云吐卻兩箇三箇

　　問僧你為甚滿頭矢溺僧無語師便打

　　出坡次師顧前問話僧云今日汝是上上根的了僧無語次日見問云南泉道時人見此一株花如夢相似你見梅花麼進云見師驀入室僧無語師趁令出院

　　老僧叅師問齒德俱尊為甚麼衝風遠涉進云千里特來呈舊面師云今日拄杖不在進云在那邊師叱退

　　僧問倚天長劍即不問就裏藏鋒事若何師云恁麼也著不恁麼也著

　　師同眾誦華嚴經畢驀問堂主云毘盧遮那境界作麼生入進云何必頭上安頭師云門庭施設則不無闍黎進云請問和尚又作麼生入師云從無我入進云幾不問過師云也是山僧招得主作禮

　　眾僧求單師云前溪水急後嶺風高眾無語師掩卻方丈門

　　問孤峯逈出絕斷眾流末後牢關請師指示師云山僧今日困進云明知生是不生之理因甚卻被生死之所流轉師云龍頭蛇尾進云恁麼禮拜和尚去也師云學語之流

　　問如何是本來面目師舉扇示云不得喚作扇僧禮拜師云伶俐衲僧

　　僧舉古德三問求代答示師云歷問將來進云穩坐家堂主人公因甚不識師云何不道幸是大人進云掀翻大海摑碎須彌平地上因甚擡腳不起師云何不道曾問幾人來進云眼光爍破四天下自己眉毛落盡因甚不見師代隨聲便喝

　　師謂僧云我有一方濟世大黃八兩水二碗濃煎頓服你肯喫麼進云某甲無病師云再加四兩一居士作禮云且喜醫王出世師云服後如何進云作風作顛師良久云我不答是肯你不肯你進云待肯堪作甚麼師云渣再煎進云請師珍重師大笑

　　僧作禮師云你禮拜因甚頭不著地僧無語侍僧進云也知和尚年尊師大笑

　　師落堂云昨夜三更時分諸人眼裏各生三株梅樹還知麼維那云謝師證明師云眼裡著不得屑你為甚麼眼裏放得三根梅樹那云大家在者裏師云今日一總放過那禮拜

　　茶次師舉趙州勘婆話問覺堂主云有勘破處無勘破處進云有勘破處師云那裏是勘破處進云用盡自己心笑破他人口師云恁麼則趙州亦在裏許進云知即得師笑云你還覺面皮重麼主便鞠躬低首師云山僧罪過主作禮師頷之

　　僧問如何道廓然無聖師云爍破面門進云如何又道不識師云頭正尾正

　　僧問如何道向無寒暑處迴避師云慣得其便進云無寒暑處如何道寒時寒熱時熱師云倒腹傾腸

　　峯頂掩室蘧夫一自竹林來關前作禮云久慕和尚特來作禮恭惟起居萬福師云山路崎嶇遠陟不易一又作禮師云盡大地是箇火坑得何三昧不被燒卻一將坐具畫圓相師指東偏云喫茶去

　　歙僧叅師問云水沒黃山最上峯上座作何方便不打溼袈裟角進云親見和尚師云你不從徽州來進云瞞和尚不得師云念汝乍到侍者代云傾湫倒嶽去也師云過涉滅頂烏得無咎

　　師到大雄三僧叅師云臨濟大師道一句中具三玄作麼生會進云不會師云我為你道了罷進云請和尚慈悲指示師云你三箇是一箇

　　僧問父母未生前那箇是學人本來面目師云高聲問將來僧禮拜師云伶俐衲僧

　　僧直領數僧求入室值師睡次師遂度鞋與侍者出示之僧良久無語師又顧旁僧云鈍置殺人僧直代領三十棒者復持鞋入師云你三十棒也少不得者云某甲親承入室師云念汝辛苦

　　師晚步從者放龜嵩石居士問烏龜幾時成佛師抗聲云烏龜那得成佛代士云某人罪過

　　師問僧面上要者鼻子作甚麼進云少他不得師云為甚麼少他不得進云和尚慈悲師云何不道為人也要有些孔竅

　　問無夢無想無見無聞主人公在甚麼處師云高聲問將來進云恁麼則承師指示去也師云你不要哄我

　　師問茶頭我前日道的還聞麼進云某甲初到不會師云茶鍾裏常跳出箇俗長老來好生看取頭無語師云險

　　問承師指示離心意識叅某甲即今說話中間還是心意識麼師云不但說話中間前後總是心意識進云如何得了當去師云者卻替你不得僧無語師云我與你說破罷僧禮拜師云六耳不同謀

　　一僧禮拜師以書示云者是甚麼進云書師云入地獄如箭射僧擬開口師打云更要第二杓

　　僧纔入師云我者裏打得人頭破腦裂你又來作甚麼僧禮拜師云今日卻被者浙子鈍置一場進云如何得獨脫無依去師以扇掩面云貓

　　僧問天上落雨地下不溼師云辛苦造屋葢覆你卻來者裏說天話

　　僧呈三腳驢子頌有能騎能下句師云作麼生騎僧答不契師打出一僧作椎案勢師亦打出一僧云不會師云何不問我進云請問和尚作麼生騎師云雖執鞭之士吾亦為之進云作麼生下師云從吾所好進云謝師指示師云近來安排得些祭鬼神茶飯

　　問僧九月菊花新遍界三玄三要若為分僧禮拜師云何不道兩不成雙

　　問僧九月菊花新遍界三玄三要若為分僧無語師云何不道一不成單

　　僧問三世諸佛歷代祖師被某甲一揑粉碎師云得恁麼氣力大僧無語師云好語三十棒進云酬恩有分師云得恁膽大

　　問僧拈卻鼻孔成何面嘴僧禮拜師云醜

　　僧問世尊自從賢聖劫來未曾殺生意旨如何師云倒腹傾腸僧禮拜師云罕逢穿耳客

　　問僧如何是呌不應的山谷進云今日被和尚呌著師便打

　　問侍者每命汝召眾入室忽遇箇喚不動的作麼生者答不契師云何不道某甲功不浪施

　　僧叅師豎起拄杖僧擬議師云一箭遇新羅

　　僧叅作禮起師便打出

　　問僧為甚道得也打道不得也打僧無語師云何不道學人爭敢見大人過

　　眾僧叅師問髑髏粉碎時如何一僧云大地血淋淋師云老大年紀說出死句一僧云腦後眉毛透梵天師云別道將來進云禮拜有分師云未喫得棒在一僧云山河大地一口吞卻師打云爭奈拄杖子何僧無語師云學語之流

　　眾僧叅師云髑髏粉碎時如何一僧云腥氣逼人一云爍破乾坤一云天下太平一云鮮血遍地師云我每說老婆禪道機不離位墮在毒海如何聞若不聞眾僧競問話師云髑髏粉碎識乾坤到此自然生方便一僧禮拜云某甲小出大遇師云者漢又走到棒下來一僧禮拜云恩大難酬師云你與他作伴一僧問不展旗槍如何得勝師舒三指云汝等輥籐牌三日也進云弓折箭盡時如何師云待你到者時節僧禮拜云戰馬休韁兵氣盡野老謳歌樂太平師云萬人阬裏唱高歌

　　僧叅師云亡僧遷化向什麼處去僧無語師云滿谷氣息

　　僧叅師顧視之僧無語師打出

　　問僧父母未生前道來僧以手外拱云遍界不曾藏師云遍界不曾藏因甚偏向那邊僧無語師云何不道某甲指東畫西

　　僧叅師云承你遠來無可供養將五間禪堂與你一口吞卻進云大地無寸土吞箇甚麼師云多少人恁麼道苕帚柄也要打三十

　　僧問草鞋繩斷布袋囊空時如何師云莫妄想

　　居士問照用即不問如何是三玄三要的意旨師指老年居士云他的年紀小你的年紀大

　　師垂問十方無壁落四面亦無門淨躶躶赤灑灑沒可把是什麼物自代云東司頭鹿欄生房裏豬穽

　　師舉產難因緣問僧僧禮拜師云何不道野色更無山間斷天光直與水相連

　　師垂問無寒暑處因甚道寒時寒殺熱時熱殺眾無語師自代云靈山傾倒未到如斯又別洞山答僧如何是無寒暑處語云界茶三盞蘄簟一條

　　問如何是無句師云五蘊皆空度一切苦厄進云如何是有句師云眼耳鼻舌身意進云如何是如籐倚樹師云色不異空空即是色進云者是如來禪如何是祖師禪師云歷問將來進云如何是無句師云菩提本無樹進云如何是有句師云木頭䃙磚進云如何是如籐倚樹師云一喝分賓主照用一時行進云者是古人的如何是和尚的師云重問將來進云如何是無句師云手窮進云如何是有句師云眼富進云如何是如籐倚樹師云腳濶

　　鄭州僧叅師云鄭州為甚出曹門進云不會師云忘卻來時路

　　眾僧叅師云你們信得各各是佛麼一僧云來親近和尚師云為甚屈尊就卑

　　師問僧虛空撲落地為甚麼碟子成七片進云南山起雲北山下雨師云是什麼語話

　　叅次有僧咳嗽師云古德晚叅云不許人咳𠻳一僧咳𠻳德云不許人咳𠻳你如何咳𠻳僧云傷風德云傷風即得師徵云既不許人咳𠻳如何傷風即得僧云和尚尊重師云古德欺者僧者僧欺古德僧無對師茶次拈龍眼剖而食之問僧云佛身充滿於法界者箇是佛身不是佛身僧答不契師云你問我僧理前問師云百雜碎

　　眾入室立次師云各人與你一隻眼有云和尚是大善知識因甚為人頭上安頭師云好心不得好報僧禮拜師云何其前倨而後恭也

　　眾入室師云我今日作箇大施主每人佈施你一隻眼一僧云和尚今日向紫羅帳裏撒珍珠師笑云得恁識好惡

　　師在法堂前當路坐眾僧出堂見師作禮師問去不得時如何眾擬議師拈竹篦便打一僧云也要和尚頂門具眼師又打云我只是盲錐瞎棒

　　師問居士從上知識多有發願生西方的秪如圓悟和尚輩不發願生西方的如今在什麼處進云不在人間即在天上師云我也知你恁麼道又進云不入驢胎便入馬腹又云獨坐大雄峯師云三句是一句士卻請師自答迺問即今圓悟和尚輩在什麼處師云作阿彌陀佛父母士禮謝

　　秋歸報恩師問涸悟源婆子送錢與趙州請轉藏經趙州下禪牀行一轉因甚便道轉藏經已竟進云連者一轉也不消得師云有施主送錢與你請轉藏經你作麼生進云未送錢來已為轉卻了也師云施主道秪轉得半藏你又作麼生進云但道你秪會得半藏師云放汝三十棒

　　僧禮拜師云山河大地被我一口吞卻你因甚走入齒縫來僧答不契師自代云何不道某甲矢臭

　　僧請益師云拈卻鼻孔子

　　僧問撾鼓鳴鐘所為何事師云換人眼睛

　　問僧頭角四蹄都過了因甚麼尾巴過不得僧禮拜師便喝進云笑殺人師云卻是

　　僧問龍淵十一峯那峯是第一峯師云被你者一問教我答不得僧喝師云又被你一喝僧良久師云山僧近日封卻拄杖你們有喝再喝喝看進云學人今日被和尚鈍置師云良馬見鞭影

　　師登山至險隘處回顧眾云寒暑到來如何迴避一僧云大家在者裏師云恁麼則迴避不得也進云夾路桃花風雨後馬蹄何處避殘紅師云卻是

　　師在大雄見報恩大眾挑鹽問每人挑多少或云四十斤或云五十斤師云什麼則濃濃煎茶請你們

　　師問寮主香爐幾時成佛進云成佛久矣師云昨夜被虛空壓碎你還知麼僧擬議師云脫空妄語漢

　　僧叅師問潑面春風還有吹不著者麼進云謝師垂問師云面皮厚多少僧拂袖出師云恰是

　　山行次師指路側界石問僧將者塊石與你作點心進云與和尚同喫師云你莫嫌殘

　　僧問如何是事得理融師云觀瀑無聲處進云如何是理隨事變師云捫空有色時

　　問如何是心同虛空界師云寂寥非內如何是示等虛空法師云寬廓非外如何是證得虛空時師云惟證乃知如何是無是無非法師云中邊皆甜僧停思師云放汝三十棒

　　問如何是本來面目師云兩箇鼻頭一箇眼睛

　　問古人入門便棒意旨如何師云鈍置人

　　師舉破塵出經卷問僧乃豎起扇子云者箇是塵作麼生破一僧云正是學人疑處師云何不道某甲秪見經卷不見扇子又喫茶次舉起鍾問僧云者箇是塵作麼生破僧無語師云何不道某甲終不敢向四威儀中見和尚又有僧進云虛空粉碎大地平沉師云你祖翁墳墓聻

　　師讀楊岐會祖上堂云薄福住楊岐年來氣力衰寒風凋敗葉猶喜故人歸囉囉哩拈上死柴頭且向無烟火問侍僧云且道那一玄中收侍良久師呵呵大笑云諸方老宿聞此一問直須氣塞胸腑拍案怪嚷云一句中具三玄如何道那一玄中收豈不說又說得有理氣又氣得不錯復呵呵大笑

　　師單上燕坐侍者佛事回整衣作禮師拈數珠問云喚者箇作甚麼侍答不契師自代云某甲不曾人事和尚何用免禮

　　一僧面麻師問你臉得恁麼光僧遲疑師喝僧作禮師云何不道非師不委

　　五僧叅師云如何是曹洞宗一僧云不會四僧無語師云五上座一道來那

　　僧送茶至師舉棗云會麼僧無語師授棗云接又舉棗問一僧云會麼僧伸手接師云我不與你

　　問居士向念未生時道來進云親見和尚師云此間無老僧目前無居士進云與麼則三世諸佛口挂壁上師云又道親見和尚士無語師云何不道正是親見

　　師喫茶次顧侍僧云兩箇圓眼核誰賓誰主侍云賓則總賓主則總主師云如何總賓侍答不契師云何不道明似鏡又問如何總主答亦不契師云何不道黑似漆

　　汝誠眘再叅師云金牛昨夜遭塗炭直至如今不見蹤明什麼邊事進云行眘未入山以前早知和尚有此一問聲未絕師便喝進云今日不敢造次師云將謂你是箇人師又問雲居膺天人送供洞山為甚不肯他進云因此特來禮拜和尚師云恁麼則應就老僧住

　　師問僧云你還知眉毛是空心的麼進云不敢妄通消息師云鼻孔與露柱一般

　　師室中舉檗祖喚侍者引者風顛漢叅堂去命眾代濟祖進語眾答不契請師代師云縮頸便趨倘侍者曰為甚如此但云某愧不解作客勞煩主人

　　室中垂問檗吟吟笑曰者風顛漢卻來者裏捋虎鬚濟喝者一喝諦當不諦當有進者云在濟大師分中少者一喝不得師云夜行踏白

　　貼案作禮師云那裏人進云廣東師云獦獠無佛性案擬議師喝云雞棲鳳巢又問一貼案你同寅費吾許鹽醬案無語師云一箇棺材兩箇死漢

　　問僧吸盡西江是什麼人進云爛冬瓜師驀舉竹篦云看箭僧擬議師云脫空妄語漢

　　師問僧泥佛度水時如何僧禮拜師云弄泥團漢僧又禮拜師云何不道渾家送上渡頭船

　　一僧作推香案勢師哂之僧進退維谷良久乃出師云見怪不怪其怪自壞

　　僧問孤峯絕頂如何更進一步師云退後進云恁麼則求和尚還草鞵錢師云未有喫棒分在

　　師問僧石霜室中坐有僧門外作禮云咫尺之間為甚不覩師顏霜云徧界不曾藏且道石霜具眼者僧具眼自代云不因漁父引怎得見波濤又代云慈悲之故有落草之談又代云焦磚打著連底凍

　　問僧以鏡智為宗出三種生如何出三種生僧無語師云誰人知此意令我憶溈山

　　垂代

　　師云昨夜栢樹子成佛山僧記莂伊作將來眼目且道什麼人與他同叅師自代云長剎竿短鼓椎又云和尚珍重

　　齋次師云竹籬茅舍之間楚中歸一上座特來揮金設供問諸大德喚作三德六味不喚作三德六味若喚作三德六味則大愚芝和尚道的不可埋沒自己若不喚作三德六味則大眾一飧之值費卻一上座半年之糧復不可孤負齋主且畢竟喚作什麼良久師自代云天高羣象正海濶百川朝

　　師云千人萬人中不見有一人斯人還具眼也無師自代云青黃赤黑白一些瞞他不得

　　師云山僧近日欹倒人前一任橫拖倒曳怎奈土曠人稀師自代云端的某甲瞠乎其後顧左右云更代山僧作主看又自代云幸無外人

　　室中四問盡大地無一物信得及否代云黑

　　一句中具三玄又作麼生會代云黃金不百煉怎見光輝

　　只如盡大地無一物是玄是要代云眉毛眼睛一齊動

　　盡大地無一物如何具三玄又如何具三要代云要與秋風戰一場通身穿就黃金甲

　　室中垂問舉濟大師隨聲便掌檗祖云者風顛漢來者裏捋虎鬚濟便喝檗云侍者引者風顛漢叅堂去且道者是檗祖全肯全不肯久入室者各下語師云我不恁麼道道昌桂進云和尚如何道師云易透龍門浪難忘陷虎機

　　問古德莊上喫油糍為甚侍者不知

　　師問求單僧古人為什麼隔江橫趨

　　師又問僧一個個隔江橫趨倩誰撐門


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之九

　　嗣法孫超琦彙

　　頌古

　　舉世尊雪山六年於臘月八日明星出時成道歎曰奇者一切眾生具有如來智慧德相但以妄想執著不能證得

　　家在深山別覔山眼開何處著慚顏殷勤為惜王孫醉月滿荷衣霜滿鬟

　　舉臨濟大師三玄三要

　　第一玄

　　舉尾知頭南泉趙州月來昨夜去矣君侯

　　第二玄

　　敲空作響遐哉溈仰不負耽源燒卻圓相

　　第三玄

　　回互不互石頭滑路弗會佛法東西密付

　　第一要

　　人來面壁手眼通身高山流水別有知音

　　第二要

　　輥出木毬爍破髑髏收來舊處把櫓看鉤

　　第三要

　　吸盡西江全生全殺奔逸絕塵鞭影

　　舉臨濟大師四料簡

　　奪人不奪境

　　滿栽花柳風醉游人踈影橫斜逋客獨惺

　　奪境不奪人

　　脫帽忘鋤羅敷有夫五馬踟躇使君何愚

　　人境兩俱奪

　　破楚鞭屍逆行倒施我必復之秦為出師

　　人境俱不奪

　　桃華夾岸雞黍延賓洞口逕窄人誰問津

　　舉臨濟大師四炤用

　　先用而後炤放出斷線鷂兒童正擬看大風吹過了

　　先炤而後用便人癢處痛搔得他帶忻腦後一椎重

　　炤與用同時雷奔並電馳風雨八面來無地與人棲

　　炤用不同時一任摸索去識得老婆心著著是活計

　　舉臨濟大師四喝

　　金剛寶劍

　　截斷千差萬別蹤寒光凜冽露全鋒可憐接響承處者伫耳通身血染紅

　　踞地獅子

　　四蹄蹋實爪牙𤢆凜凜風生宇宙昏任彼狐羣高下隱一聲哮吼喪全魂

　　探竿影草

　　一丸香餌驀拋來魚目龍珠立辯開非是搏風游物外阿誰戱餌不穿腮

　　一喝不作一喝用

　　自從打失孃生鼻氣息收來一口傳秪向舌尖頭上覔焉能識彼肚皮寬

　　舉臨濟大師四賓主

　　賓看主

　　蹋斷千溪流水聲枯笻久荷化成精倒拈點破衝霄壁笑侮依巖傍嶺人

　　主看賓

　　獨踞孤峯看野火不留纖草匿狐蹤饒他有羽點空碧觸著教君徹體紅

　　主看主

　　日吐東溟月墜西炤耀人間晝夜齊一般明白無高下任來任往復何歧

　　賓看賓

　　一條爛索兩人驚認作靈蛇仔細擒扯尾拈頭忻共獲阿誰知有自家珍

　　舉臨濟宗四賓主

　　主中賓

　　多種青松掛野雲空庭點綴十分新階前影動如飛鶴搖亂叅方人眼睛

　　賓中主

　　傲骨多年四海游叢林枝葉一無收精拳赤腳𤢆如虎截斷古今人舌頭

　　主中主

　　茅堂兀坐冷如冰觸著教伊凍出筋多少隔簾探望者秪見鬍鬚不見唇

　　賓中賓

　　半肩明月半肩雲帶水拖泥不撥塵非是高堂冷眼漢任伊白日弄精魂

　　舉臨濟大師示眾三句

　　第一句中薦得堪與佛祖為師

　　滄溟一口吞寸腔萬派聲老漁慣舞棹不出渠腹行

　　第二句中薦得堪與人天為師

　　親從海藏出把持如意珍百寶掌上雨博施無邊生

　　第三句中薦得自救不了

　　住在普陀巖別買南海船隨著長年轉家山越杳然

　　舉洞山偏正五位

　　正中偏墨筆畫神仙雖然文彩彰依舊澹如烟

　　偏中正粉壁泥塗盡不改舊家風表裏得相稱

　　正中來不坐綠莓苔乘雲出幽谷祥光徧九垓

　　偏中至璢璃殿裂碎變作臭尿缾許誰把眼覷

　　兼中到良工難描邈文質一筆傳精麤咸得妙

　　舉浮山遠禪師九帶

　　佛正法眼帶

　　迦葉微笑玉林冷笑識得者笑免被人笑

　　佛法藏帶

　　怕紹箕裘且騙擔糞哀哉瞿曇至今多恨

　　理貫帶

　　絕倚絕依至虛至廓萬有虛空囫圇吞卻

　　事貫帶

　　一條爛索如獅有角灼迦羅眼未容捫摸

　　事理縱橫帶

　　無孔鐵錘兩頭齊重接響承虛懊惱難弄

　　屈曲垂帶

　　傅粉止啼一任人笑大慈悲父虛多實少

　　妙叶兼帶

　　信意謳歌知音難和非是無聲未嘗話墮

　　金針雙鎖帶

　　疊繡鴛鴦連鋪華朵錦上搜求知君太左

　　平懷常實帶

　　荒田不簡信手是草舉意承當眼刺瞎了

　　舉溈山有句無句公案

　　二八嬌妺閨閣中錦帳珠簾隱玉容癡郎把玩簾和帳秪堪一笑動悲風至今逐塊韓盧隊怎識高居赤眼龍

　　舉石門聰禪師一喝分賓主炤用一時行

　　迅鷂衝霄去不停玄音落落振孤清通身示現無蹤迹堪笑翻波弄影尋

　　舉南泉山下有一庵主人謂曰近日南泉和尚出世何不去禮見主曰非但南泉直饒千佛出興亦不去泉聞廼令趙州去看州去便設禮主不顧州從東過西又從西過東主亦不顧州曰草賊大敗遂拽下簾子便歸舉似南泉泉曰我從來疑著者漢

　　一笛明明兩處通居中眼竅更𤫩瓏知音不在彊分析高下紛紜籟始洪

　　舉趙州問南泉知有的人向甚處去泉云山前檀越家作一頭水牯牛去州作禮云謝師指示泉云昨夜三更月到牕

　　雲中春色梅梢見黃鳥聲聞意氣新意氣新誰知黃鳥笑聲頻說與風流明敏者眼從今日碧華自去年馨

　　舉報恩華和尚為佛智雪堂舉哀上堂舉大覺禪師順世謂眾云我有一隻箭子要付與人時有僧出云請和尚箭覺云汝喚什麼作箭僧便喝覺打數棒歸方丈次喚其僧來汝適來會麼僧云不會覺又打數棒擲下拄杖云已後遇明眼人分明舉似報恩云大覺平生用一隻箭子穿卻天下衲僧鼻孔因甚到者僧面前折卻有為大覺雪屈的出來與報恩相見有麼如無育王師伯薦福師叔亦未免喫報恩手中痛棒何故有功者賞

　　一隻金針明與人無絃曲調罕知音應庵老漢重重和說到傷心淚滿襟

　　舉僧問乾峯十方薄伽梵一路涅槃門未審路頭在什麼處峯拈拄杖畫一畫云在者裏僧又問雲門門拈扇子云扇子𨁝跳上三十三天築著帝釋鼻孔東海鯉魚打一棒雨似盆傾

　　桃源住在避秦先覔箇漁郎問渡船雞犬桑麻爭笑舞笑人撈摝水中天

　　舉趙州一日雪中臥呌云相救有僧去身邊倒州便起去

　　湘江暮雪冷風狂漁父逍遙戱小航貧子仆灘爭共樂寒沙獨陷可慚惶

　　舉歸宗常禪師素與南泉同行忽一日相別煎茶次南泉問曰從來與師兄商量語句彼此已知或後有人問畢竟事作麼生宗曰者一片地大好築庵泉曰築庵且置畢竟事作麼生宗打翻茶銚便起泉曰師兄喫茶了普願未喫宗曰作者箇說話滴水也難消

　　賓則始終賓主則始終主金鎚各逞藏鋒技父子不傳兄弟同氣和烟撘在玉欄干上苑垂楊鳥深處

　　舉趙州至一庵主處云有麼有麼主竪起拳州曰水淺不是泊船處便去又至一庵主處曰有麼有麼主亦竪起拳州曰有殺有活有縱有奪便作禮

　　短棹輕帆狎怒濤東行西止任逍遙去留不出蘆花岸陸地追尋人自勞

　　舉陸亘大夫向南泉云肇法師也甚奇怪解道天地與我同根萬物與我一體泉指牡丹華云大夫時人見此一株花如夢相似

　　一枝花發十分春覩徹根源把玩新堪羨大夫打失鼻共來笑傲古今人

　　舉南泉住山時有僧過訪泉云我上山去你食時白做飯喫了送一分與我其僧飯後打破家事便臥起南泉見時久不送飯便回見此僧臥起亦在一邊臥其僧便去泉後曰我住庵時有個靈利道者直至如今不見

　　鱗全角具戱洪波出沒縱橫不住窩漁父漫誇手眼冷傷神費餌奈伊何

　　舉金峯和尚示眾云老僧二十年前有老婆心二十年後無老婆心僧問如何是和尚二十年前有老婆心峯云問凡答凢問聖答聖曰如何是二十年後無老婆心峯云問凢不答凢問聖不答聖

　　鐵笛橫吹前後徹知音遙賞白雲中笑他貴耳賤目者風過枝頭聽落紅

　　舉高峯火師始終悟道因緣

　　晝寢曾驚起夜深不敢眠慈母一聲喚猶豫五更天鷄鳴知漏盡含笑倒牀前

　　因禪人舉破沙盆話頌示

　　踢過眼生盲棒來頭破裂迅鷂趁生禽癡盧齩枯骨古德莊上喫油糍請

　　一條古路如絃直日月雙懸晝夜明堪歎[〦/(句-口+方)]趣邪見客閑花野草妄鍾情

　　舉玄沙禪師普請斫柴次見一虎天龍曰和尚虎沙云是汝虎

　　青天白日遇個怪好心告人成自壞從來賊不入貧家玄沙獨步千峯外

　　又

　　露刃光鋩射斗牛逢人即便刺咽喉夜臺多少惺惺客韭葉同觀誇美羞

　　因禪人請益五祖演禪師始終徹悟因緣

　　醉眼銀櫃裏摸著十分喜酒醒忽驚起元是自家底

　　舉香嚴上樹話

　　美如西子迴秋水嬌似楊妃傳玉音立處杳然宮帳盛幾人聞見得分明

　　又

　　自從一擊透重關好向人前弄唇嘴堪嗟多少瞎師徒印可入門不得的

　　因僧呈上樹頌云卻來上樹示安身師云若道示安身則以徑庭為閫奧僧又呈頌二欲通一綫曲垂陳師云說通一綫更不是了僧作掩耳勢師呵之僧禮拜師云公案不透無勞共住即趁出院廼說頌示眾云

　　不通一綫握全機烈似紅爐利似錐三頓鳥藤蒿草拂江天風雪鳥孤飛

　　舉鄧隱峯禪師推車次馬祖展腳在路上坐峯云請師收足祖云已展不縮峯云已進不退乃推車碾損祖腳祖歸法堂執斧子曰適來碾損老僧腳的出來峯便出於祖前引頸祖廼置斧

　　清風拂白月白月炤清風千古徹人冷嗟人春夢濃

　　舉趙州問僧發足甚處僧云雪峯州云雪峯有何言句示人云尋常道盡十方世界是沙門一隻眼你等諸人向甚處屙州云闍黎若回寄個鍬子去

　　描也描不成畫也畫不就知音老趙州令人三緘口

　　舉馬祖令人馳書併醬三甕送與百丈丈令排向法堂前廼上堂眾纔集百丈以拄杖指醬甕云道得即不打破道不得即打破眾無語百丈便打破歸方丈磬山先老和尚云老僧當時若在眾中管取大眾沾恩亦不使百丈失利待他道道得即不打破道不得即打破但出眾抗聲云喚興座來快擡將去雖然也作死馬醫也老僧更為諸人頌出堪嗟一眾是疑團打破從教仔細看若得磬山當座下林間怗怗地相安

　　粥飯禪和萬萬千費人鹽醬若為言馬祖寄來只三甕百丈傾厨倒庫添倒庫添也徒然一言九鼎能扶起踈鐘高擊冷雲邊

　　舉二祖悟道機緣

　　通身是雪立者誰乎利刃截臂折箸畫波一聲漁父識仙都好笑從前不丈夫大冶精金無變色獅子跳入野狐窟垂頭妥尾可憐生驚得老胡赤腳匿異世狂猿掛樹梢珍重臘月三十日

　　舉南泉斬貓

　　萬里滄溟萬斛舟潮平帆正共悠悠烟雲咫尺關山疊葦葉蕭踈動客愁

　　舉南泉不是心不是佛不是物

　　打平漚浪海天寬多少兒童棒上看欵廼一聲漁父遠洲前頑立腿生酸

　　舉趙州勘婆

　　眈眈茅屋突翼翼竹牕平月洗千山白倚閭風露侵

　　又

　　一葉四溟廣晦明風雨殊作家聲色寂伎倆盡人輸

　　舉僧問汾陽昭禪師如何是祖師西來意陽曰青絹扇子足風凉

　　大雪滿長安醉漢火焚鼻松風起鶴翎酒氣增蓬𡋯

　　舉石頭回互不回互

　　了角婆婆雪鬢兒離居日久苦相思等閒晝錦萱階舞雲掩慈幃緩步回

　　舉大通智勝佛十刦坐道塲

　　本是釣漁船上客卻來峯頂坐枯槎通身毛孔洪波湧天上人間摝蜆蝦

　　舉過十小刦已方得成佛道

　　鐵樹林中眼忽開階前華片鳥銜來炎炎六月千山雪萬里晴空皷怒雷

　　舉趙州與官人遊園次兔見驚走遂問和尚是善知識兔見為甚麼走州曰老僧好殺州一日問院主甚麼處來主云送生來州曰鴉為甚麼飛去主曰怕某甲州曰汝十年知事作恁麼語話主卻問鴉為甚麼飛去州曰院主無殺心

　　本是山中人愛說山中話五月賣松風人間每無價

　　舉靈雲勤禪師見桃花悟道偈曰三十年來尋劍客幾回落葉又抽枝自從一見桃花後直至如今更不疑

　　細切千片雲灑作漫空雨隨風覔響人溼睂兼溼嘴

　　舉玄沙云諦當甚諦當敢保老兄未徹在

　　躍出驚人浪弄潮千仞岡掬水貽河伯相逢笑欲狂

　　舉婆子燒庵

　　溪頭逐日飯王孫臨歧咄咄好生驚白眼阿婆能將將夾路桃花風雨聲

　　又

　　驚羣博浪沙跪進圯上履誰知王者師狀貌如好女

　　舉僧問法眼禪師如何是曹源一滴水眼曰是曹源一滴水

　　衣曳桂花香裡笑聞碧沼光中萬里晴空一鶚雙雙鴈落苕叢

　　舉世尊在第六天說大集經勅他方此土人間天上一切𤢆惡鬼神悉皆輯會受佛付囑擁護正法設有不赴者四天門王飛熱鐵輪追之令集既集會已無有不順佛勅者各發弘誓擁護正法唯有一魔王謂世尊曰瞿曇我待一切眾生成佛盡眾生界空無有眾生名字我廼發菩提心天衣懷舉云臨危不變真大丈夫諸仁者作麼生下得一轉語與黃面瞿曇出氣尋常神通妙用智慧辯才都使不著盡閻浮大地人莫不愛佛到者裡何者是佛何者是魔還有人辯得麼良久云欲識魔麼開眼見明欲識佛麼閉眼見暗魔之與佛一時穿卻鼻孔妙喜曰天衣老漢恁麼批判直是奇特雖然如是未免話作兩橛若向何者是佛何者是魔處休去不妨使人疑著卻云開眼合眼郎當不少又云拄杖一時穿卻鼻孔雪上加霜妙喜卻為黃面老子代一轉語待者魔王如此道了只向他道幾乎錯喚你做魔王此語有兩負門若人簡點得出許你具衲僧眼

　　春風吹百草雷雨壯溪聲出林千尺笋料得有人爭

　　舉長沙岑大師因一秀才看千佛名經問云三千諸佛秪聞其名未審居何國土還化物也無沙云黃鶴樓崔顥題後秀才還曾題否才云不曾題沙云得閒題取一篇好

　　碧眼頭陀坐石牀古梅繞屋冷飄香遊人熱閙尋朱紫咫尺千山難共堂

　　舉黃檗接臨濟

　　生成鐵壁銅墻能禁兩傾風撼平地壁倒墻坍受敵驚羣八面寒光百煉千鎚真金色變不變要識獅子搏兒不露爪牙難辨

　　舉魯祖尋常見僧來便面壁南泉聞曰我尋常向師僧道向佛未出世時會取尚不得一箇半箇池漝麼驢年去

　　打皷弄琵琶兒童且莫譁滿堂歡燕適倚戶腳酸麻

　　舉光孝覺至法眼處眼問近離甚處覺云趙州眼云承聞趙州有柏樹子話是否覺云無眼云往來皆謂僧問如何是西來祖意州云庭前栢樹子上座何得言無覺云先師實無此語和尚莫謗先師好

　　賓則始終賓主則始終主龍光射斗牛豔發華陰土上德若谷大白若辱道隱無名善貸且成

　　趙州光孝石霜九峯鳳生鳳子龍生龍不會先師意先師無此語受恩深處逢人舉法眼眈眈臥虎視首座奄奄生已腐

　　舉三佛侍演祖于一亭上夜話及歸燈已滅祖于暗中曰各下一轉語佛鑑云彩鳳舞円霄佛眼云鐵蛇橫古路佛果云看腳下祖曰滅吾宗者乃克勤爾

　　梁園夜讌闌瑟瑟芭蕉雨有的勸爺眠有的勸爺起有的扶爺行各自呈兒伎䑛犢老凍儂笑落當門齒

　　舉六祖菩提本無樹明鏡亦非臺本來無一物何處惹塵埃慧能沒伎倆不斷百思想對境心數起菩提作麼長

　　嶽嶽秋林兔有角沉沉春水鯉無鱗窮源深入桃花洞鷄犬桑麻識避秦

　　舉僧問臨濟如何是佛法大意濟便喝僧禮拜濟云者箇師僧卻堪持論

　　揮戈前突陣戰罷闢重闉漢水廣難涉子龍膽裹身

　　舉豐干欲遊五臺問寒山拾得云汝共我去遊五臺便是我同流若不共我去遊五臺不是我同流山云你去遊五臺作甚麼干云禮文殊山云你不是我同流

　　斷斷無他技休休如有容釣鯨衝巨浪帆飽五更風

　　又

　　清溪截路出照人行色寒長江大肚漢一𭽽影闌珊

　　又

　　兩管無孔鐵笛臨風一時吹弄不知何處石人聽著耳目齊動

　　和普明禪師牧牛頌

　　未牧

　　湘之南潭之北頭角分明東觸西觸

　　初調

　　少獲頭多捕尾月下風前盛溺掃矢

　　受制

　　面月白蹄墨黑有索有鉤忍饑受渴

　　回首

　　遠邪蹊趣正道步步登高山長路杳

　　馴伏

　　戴寒鴉履芳草毛骨馨香見者道好

　　無礙

　　寒暑安忙閒得故鄉寬廓任出任入

　　任運

　　朝隴畝暮茅簷隨時水草明月同閒

　　相忘

　　刀砍水珠斷貫澹泊甯靜明志致遠

　　獨照

　　失卻牛撞破壁一箇閒身赤灑灑立

　　雙泯

　　拋靈符瞎正目函乾葢坤火寒雪毒

大覺普濟玉林禪師語錄卷之九終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之十

　　嗣法孫超琦彚

　　客問

　　大學士金之俊評註

　　客問士大夫可學道乎曰噫難言之矣士大夫不可學道乎曰噫是何言歟客驚異曰師半肯半不肯何也(客問可否學道不指他人為問而獨指士大夫良以士大夫者讀詩書明理義異乎農工商賈之流以之學道似乎近之而師一則曰難言之矣未之肯也再則曰是何言歟又未始不肯也半肯半不肯客所以驚異也)曰吾明語子世之言道者不一教子問道於我豈非了生脫死見性成佛之道乎(了生脫死見性成佛八字直指出無量億刦來諸佛菩薩千聖千賢一脈相傳的至道)此道不可以有心得不可以無心求(二句便掃卻斷常雙融能所)離婁無以用其明師曠無以用其聰公輸子無以用其巧𡩋武子無以用其愚不能忘身不可以學道不能忘心不可以學道不能忘世不可以學道名不能忘不可以學道利不能忘不可以學道妻孥眷屬不忘不可以學道家園事業不忘不可以學道知見(即聰明也)不忘不可以學道記習(即學問也)不忘不可以學道喜有靠傍(靠傍二字所包者廣或靠自己聰明學問或靠師承墻壁根基種種依方起義逐想生緣皆是)不可以學道貪易畏難(或得少而足或時久而疲或遇順而意適或逢逆而機阻)不可以學道而士大夫果能如是乎(可以學道者必須墮點聰明捐置愚巧而士大夫偏會使乖呈拙可以學道者必須忘身忘心忘世而士大夫偏于身心世味內生多少躭戀可以學道者必須忘妻孥眷屬田園事業而士大夫偏為恩愛牽纏如膠漆難解偏為富貴沉溺如𧏙螂逐丸可以學道者必須知見記習盡數掃除而士大夫偏多我慢貢高偶有一知半解輒務能競勝自是非人可以學道者必須無靠傍無貪易無畏難而士大夫不能空洞虛公多所執著偏倚不能捍勞忍苦只圖快樂便宜此皆于學道一門種種捍格故云士大夫而可學道難言之矣)然而舜何人也子何人也况佛稱兩足尊士大夫非福慧具有之人乎(于稠人中獨號稱士大夫必宿種福因故不隋于下賤惡趣必往修慧業故得契詩書聖賢為親福慧具有非虛語也)倘把智慧不向他處唐喪猛看破此身虛幻一息不來即便敗壞此身尚爾無可把捉身外更有何可留戀努力向天地未成人物未立自己身心亦無之前一回證自廣大性體方知自性本自清淨本自具足本自不生滅自天子以至於庶人無一不宜為無一不可到豈士大夫而云不可學道耶(本來慧性自能照見虛幻之身身既屬幻身外之物更無一不幻有何些子可留戀處其不隨幻起不隨幻滅者乃天地未立日月未生空刦以前之物也猛力回頭證得此物舉身心世界名利愛欲聰明學問一切銷殞無餘惟有本清淨本具足本不生滅之廣大性體如杲日麗天所謂人人本有個個不無故云士大夫而不可學道是何言歟)客問何等士大夫易於學道曰具足三事者易於學道何等三事一知有三世若不知有過現未來則上者勉為聖賢而不高遠下者尋常修省尚未必能况可與言出世之道二者知畏三世知而不畏與不知者相去無幾三者知了三世畏而不了終被三世之所籠絡所言知者灼見性滅論之謬眼見耳聞多過現未來之感應不可不信今生所處之順逆由於前生所為之善惡今生所為之善惡關乎後生所處之順逆一當安分順受二當防微杜漸何以云安分順受今生仁而天貞而厲皆係前生之因無可怨尤今生富而貪壽而忍皆感後世之果無可僥倖如是知者具有學道氣分(均之士大夫學道有難易而總不外夫三事知三世則易不知則難畏三世則易不畏則難了三世則易不了則難然真知者必畏不畏則與不知同真畏者必了不了則與不畏同故知必灼見過去現在未來三世善惡報應因果循環如皷答桴如響應聲自作自受毫髮不爽視彼不知三世便不知無央無數三世者如坐長夜黑暗中而此則歷歷燈下矣非真有學道氣分者不能如是知也)所言畏者猛念三際輪迴相續不斷一念之差升沉頓異且不獨惡可畏而善亦未足恃縱今生修為盡美安知來生處順境而不迷乎知此而不坐臥不安飲食無味者未之有也如是畏者具有學道階梯(一念為善便升九天一念為惡便沉九淵為惡而永絕善報固可畏也為善而反因善果以招迷因則善亦未足恃也至于善未足恃則可畏更當何如也展轉輪迴世世相續此無量刦來第一可驚可怕可危可憂一大事安得不如拯溺救焚終日終夜皇皇以畏解此畏乎非具有學道階梯者不能如是畏也)所言了者三世之妄本於一迷由前世迷自本性認物為己以四大為身以對境而生者為心增長妄想妄業故感今生妄身妄世今世復迷自本性認物為己不知四大虛假心本無生則現在復多妄想妄業而成來世妄身妄世若欣慕從上佛祖無量刼來喫盡千辛萬苦覔得捷徑的法門教人於身心世界未有以前識自本性則便本自無生何滅之有現在尚不可得何過去未來之有方知也無人也無物十方世界海中漚一切聖賢如電拂然後不妨乘自願輪於無生死中示有生死於無身世中示有身世於無三際中示有三際出沒卷舒如同夢幻求如是了者方可以學道(捨身受身流浪生死海中幻成三世皆由妄起而妄因迷生本性一迷逐認虛假之四大為身對境之塵緣為心既以前世之妄想妄業感今生之妄身妄世又以現在之妄想妄業成來世之妄身妄世一迷不破則諸妄不斷諸妄不斷則三世有何了期必至心信樂從上佛祖單傳直指一刀斬斷捷徑法門直向父母未生前看取如何是自己本來面目見得本來面目便見得自性本自不生不滅亦不不生不不滅正金剛所云求過去心不可得求現在心不可得求未來心不可得又何有過去現在未來之三世也三世因果既斷但乘願輪往來一切身世生死有無總無遮礙豈不一了百了千了萬了也乎非真能學道者不能如是了也)客問學道如何不蹉路曰善哉問世之不叅涅槃堂裡禪者難乎其不蹉路矣雖然當今傳法者遍界方行等慈不擇淨穢開闡無遮度諸疑謗先進者以廣接為心後進者以易八為事知名盛而實衰辯名似而實非者難道全無敢謂罕有吾言之安足為人重而可與子深言之也哉(客前此二問師未之善獨問學道如何不蹉路而稱之曰善哉問者其義何居葢學道而蹉路與不學道同亟須明眼人料揀始得路若不蹉則雖信步踏去自不墮坑落塹安隱到家路若一錯難免差之毫𨤲謬于千里方今法壇林立名實鮮副徒誇門庭廣攝罕見慎重家珍師所以善客之問而未與遽為深言也)客固請曰如子之不以人廢言吾姑與子漫言之學道欲無首越之燕之歎第一須發心諦當或志小見近圖作世間善人只消讀治世聖賢之書行治世聖賢之事或遵行如來權教法門助其修省亦有益無損若欲究竟出世無上妙道當專為生死始得專為生死則博聞強記如慶喜一問十答如香嚴百鳥啣花如牛頭千指遶座如夾山尚須捨己從人况降斯而下者乎不為生死必尚知見此道不屬知見不為生死必務功能此道不屬功能不為生死必慕豪放此道不屬豪放一尚知見務功能慕豪放則非愚即狂成魔落外善因而招惡果多自不專為生死學道者而成豈不一蹉永蹉哉(學道者原欲學了生脫死見性成佛之道則第一須發心諦當若大為善人行善事遵善教植善因以至尚知見務功能慕豪放種種修為習氣皆生死岸邊事難云諦當必發專為生死之心如慶喜香嚴具足通天才辯如牛頭夾山妙集殊勝因緣一味舍己從人猛圖親切警悟舉一口氣不來時用不著的知見功能豁達曠蕩盡撇付東洋大海單單只為生死一事討個出頭千祇萬劫誓不退轉如是者謂之發心諦當)第二須工夫諦當既為生死發心學道可不返躬自省果能具大根器一聞千悟也未若也未能須叅一句話頭一日不透一日叅一月不透一月叅一年不透一年叅一生不透一生叅今生不透來生叅永無退失永無改變方謂之諦當工夫叅定一句話頭便是斬知見稠林之利刃渡生死苦海之慈航解雜毒入心之聖藥指萬古迷津之導師不集善而自集不斷惡而自斷不持戒而自戒不習定而自定不修慧而自慧不課佛而即課不誦經而即誦不求生勝處而自生勝處不求多善友而自多善友本不求譽亦莫可毀如是專一如是精進如是久遠縱未發明亦現在可為後學規模將來必得佛祖心髓倘名色為生死學道而起旁疑求別助生異見多外騖憚艱辛喜快便管教百妄交集其蹉可勝言哉(學道者既發心為生死決定不疑則當思古尊宿教人看公案叅話頭正死心下手做工夫處須牢守本叅窮研力究勿計年歲月日勿論今生來生不透不休如鵞湖大義禪師有日直須提起吹毛利要剖西來第一義又曰剔起眼睛竪起眉反覆看渠渠是誰密密用心時時不捨如是精進勇猛誓不懈怠如是常永堅固誓無改變方謂之工夫諦當現在可為後學楷模將來必得佛祖心髓若猶是名色為生死學道而未斷旁疑希心別助異見側出外騖紛然耽逸而辭勞畏難而圖易工夫一不諦當百妄交集歧路滿前其蹉何可勝言也)第三須悟處諦當既專為生死純一叅究必待工窮力極時至理彰命根斷本來面目現不疑生死不疑古今不墮坑落塹不強作主宰不認識神不陷空豁不涉矯亂不入邪師圈繢不犯明眼料揀倘魚目為珠瞌睡當死以鹵莾承當為有力量以硬差排為不疑以麄放狂亂為大機大用以顢頇為透脫無餘竿頭宜進而不進言句應叅而不叅不煩穿鑿而穿鑿不可抹殺而抹殺入門一蹉異解雜陳所謂可痛哭流涕長太息者非此類乎(學道者既專為生死用工夫必真叅實悟始得不用情識卜度不憑見解依通功深力極時至理彰元來飯是米蒸鍋是鐵做本來面目于斯全呈多生命根從今始斷有萬牛不拔之力量而非鹵莾承當有桶底脫落之不疑而非硬為差排實是大機大用麄狂者不得竊其似實是透脫無餘顢頇者不得亂其真有宜進之竿頭必進有應叅之言句必叅斷不強生穿鑿斷不槩行抹殺如是者方謂之悟處諦當否則影響摹擬與的實契證相隔天淵所謂入門一差異解雜陳有深可痛惜者矣)第四須師承諦當非但無真傳杜撰阿師不可承虛接響即沿流不斷者亦須察其行實不擔條斷貫索謬自主張蹉過師家相為處否不辜負師家腦後深錐否洞明從上綱宗否不施為偏重瞎人眼目否若無真正作家宗師為之打瞎頂門眼奪卻肘後符則雖有實悟自了則可為人則禍生倘若己見既偏投人又謬自方空豁復向瞎棒瞎喝下似水合水如空合空謬執金剛寶劍斬盡一切為實不知我王庫內無如是刀盲引眾盲江河日下或自入處廉纖沾著邪知惡解家滋味邪毒入心如油入麵更或不知錯認漫云自肯不受人究竟謂之不被他轉卻又或云我見處是的只要行履了此等何足掛之齒頰(學道者既已得悟必須真正作家宗師勘驗過始得太上則阿難一生侍佛無機不印嗣後如慈明老人下二尊宿一則楊岐輔佐終世一則清素執事一十三年晨咨暮炙浹耳洽心終得其道以成大器若云已得實悟莫問師承保無謬自主張蹉過師家相為婆心者乎保無辜負師家腦後深錐者乎保能洞明從上綱宗不至施為偏重瞎人眼目者乎保無己見既偏投人又謬盲引眾盲江河日下而莫之挽者乎保無沾染邪毒錯認自肯又或妄云我見的是只要行履他何足掛齒者乎如此者皆師承未能諦當併悟處猶蹉了也)第五須末後諦當末後一句始到牢關靈龜負圖自取喪身之兆不透末後牢關而言得大機大用不透末後牢關而言具本分草料其不為麄惡狂徒者鮮矣不透此關有正悟者猶可為一時唱導之師如無正悟不知有此關者其於古人叅悟與悟後重疑不移前作後指悟為迷者鮮矣謗先聖誤後人皆繇不知向上一關可不畏懼乎自利不全利人不足皆繇不透向上一關可不惕厲乎(學道者雖已得師承諦當而末後句為向上一關從上千七百老古錐通不得箇消息即遇真正作家宗師亦覿面授不得箇口訣到山窮水盡田地全在自己透脫必透此關而後可言得大機大用可言具本分草料可以不謗先聖可以不誤後人可以自利有餘可以利人無不足如是者乃謂之末後諦當否則儱侗硬判鮮不為麄惡狂徒盡大地中難得一箇半箇過量漢子透得牢關去也)第六須修道諦當雖發心諦當工夫諦當悟處諦當師承諦當末後透脫諦當更須自己覺察是頓悟頓修根器否是果地善知識否打成一片速於香林否不走作過涌泉否現業流識淨盡否事事無礙否行解相應名之為祖試看先宗是何標格(學道者以修道為究竟歇場必須自己從頭檢察是否根器相應是否果地穩實是否打成一片更絕擬議思惟是否全無走作會見萬派朝宗是否現業流識一切淨盡無餘果否事事無礙直饒三千大千盡成一片琉璃世界如是覺察一一脗合方稱行解相應不媿元宗標格此之謂修道諦當也)第七須為人諦當不可有實法與人不可騙人云有方便助汝易入不可教人不叅死話頭决要人真叅决要人實悟决要人悟後達向上關棙决以見性謂之悟不可輕意牢籠人於人認識之謬哄云有省於人向念未生時認妄為真印云有入圖一時門庭熱鬧不顧展轉誤賺邪法縱橫病發於此甯絕嗣不亂傳方謂之為人諦當前六種不諦當則自錯後一種不諦當則錯人良藥苦口忠言逆耳憐子請之誠而示之甚弗輕以語人(學道者自為為人皆本分內事為人不諦當則猶是自為未諦當也金剛經云佛於燃燈佛所無有法得阿耨多羅三藐三菩提佛本無法可得則紹佛心印者又豈可有實法與人也教人真叅必守死話頭叅教人實悟必以見性謂之悟教人悟後必要踏着向上關棙决不可以佛法作人情或騙人易入或哄人有省輙以東瓜印子印學者只圖門庭熱鬧不顧衣鉢濫觴以致展轉誤賺流毒無窮此何異開門揖盜認賊作子也師諄諄慎重許可甯使絕嗣切勿亂傳乃真祖庭之孝子慈孫哉故為人須諦當所以為學道之終也嗚呼前六種不諦當雖云自錯其實錯人亦在是後一種不諦當雖云錯人其實自錯亦在是總之自為為人原無二法學道者期于無一不諦當庶無負客問之拳切也夫)

　　工夫說

　　大圓鏡中富有萬德淨無纖塵在聖不增在凢不減本是無迷復有何悟迷悟尚不可得復何工夫之可說但有生之後人多執小忘大執近忘遠以四大為身以對境而生之見聞覺知為心教中所謂澄清百千大海棄之唯認一浮漚體目為全潮窮盡瀛渤繇是於無迷中成迷便須於無悟中有悟所以釋迦文佛雖成佛已久欲作大天榜樣示生王宮示有父母妻子示學文射御自兒戱以至成人者之所為無一不示與世人同之至年十九示畏生死示避喧求寂示踰城出家示雪山苦行示灰心滅智示冰雪六年示覩星悟道乃與大地情與無情齊成正覺歎曰奇哉一切眾生具有如來智慧德相但以妄想執着而不證得示轉法輪四十九年見人根機已熟遂示直指單傳拈花微笑付囑正法眼藏涅槃妙心代有聖賢傳持慧命或示言下便了或示久叅契悟總之欲人知本來是佛各各證自本來面目而已凢信有此事者皆親受靈山記莂來於本來面目一聞即達者更無工夫可作若不能言下證得本自圓滿本自清淨本自解脫本自靈異一了百了一通萬通切須於一切處一切時把一切有思有為境界皆作文彩已彰之事看那無思無為之前如何是本來面目四威儀皆可叅要以坐為正動靜閒忙皆可叅要以閒靜為正雖以坐為正行住臥不得力坐亦不得力雖以閒靜為正忙動不得力閒靜亦不得力若於行住臥與忙動得力到坐時閒靜時愈得力若坐時閒靜時得力於行住臥及忙動時自然得力所謂行住坐臥動靜閒忙打作一片工夫到得一片時節若至其理自彰自然不求悟而自悟矣於忙時不可厭忙於有事時不可怕事事忙須耐煩理事理事至周至到極有精彩或正理事中或理事後猛提云此我或思善時也或思惡時也不思善不思惡時本來面目是如何此古人所謂急處一提於此若能一念回光即同諸聖即古人所謂從緣薦得相應捷也豈動靜打作兩橛就體消停者可同年而語哉若動中不善用心靜中必然悠悠忽忽動靜兩失之矣然要動中得力須時刻痛念人命在呼吸間生死之際斷不容偽無有一毫假借處無有一毫靠傍處用不得一毫氣力用不著一點心思若非早證本來面目安能得大自在與諸佛諸祖同證不生不滅大安樂法門雖然說箇證悟不過對迷而言踏着本來田地悟之一字亦用不着以鏡智為宗出三種生達磨不來東土二祖不往西天雪竇云本是釣魚船上客偶除鬚髮着袈裟佛祖位中留不得夜來依舊宿蘆花神光不昧萬古徽猷入此門來莫存知解

　　像讚

　　血書佛像

　　人人毛孔間有無量如來刻刻出現某人已證此乎趙州云文彩已彰

　　觀音大士

　　我識觀音文彩未彰面目現在文彩已彰面目現在若向文彩未彰前供養只供養得一半向文彩已彰後供養只供養得一半且道作麼生供養得全如人飲水冷煖自知

　　磬山先老和尚

　　潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於師許嗣他

　　又

　　山僧事先師未久即獲入室自後愈近愈遠如天之不可階愈入愈深如海之不可汲惟此不能自已者先師嘗掀髯曰類己後代兒孫切莫造次

　　南磵箬庵和尚

　　兩山耳立一湖鏡眠道人出入其間袈裟帶碧煙

　　自讚

　　未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒龜毛拂子欲流傳未入門前分付了咄離婁公輸難分白皂

　　又

　　者漢淛東淛西有湖南湖北有三台五臺有四海八荒有有處共見共聞秪有一處人不聞見他日好為人點眼

　　又

　　斕斑戒衣破布衲蒲團獨坐千巖雪如何四海苦叅尋面滿寒灰膓火熱

　　慧濟舟後堂請

　　終身苦行一味退休知音相見白雲頭缾無儲粟不知憂

　　松祖墖院謹徒請

　　道是天目老漢好與三十拄杖道不是天目老漢也好與三十拄杖且道作麼生道得恰好西塢岑寂千峰月祖墖焚香立雪人

　　傳記

　　荊溪樂庵祖師小傳

　　荊溪數十年前有隱德不耀真究實悟深修密證樂庵祖師師武進人遊方歸隨在掩室為白檀越闔宗供奉荊溪吳母白夫人奉母命就溪甫顯親寺闢禪堂迎供終身焉師自得旨後韜光剗彩不匡徒不演法一龕危坐三十年不倒身晚年至中夜後則首戴觀音大士像以自勵恐歷年久而或懈其精嚴如是布地雨花人天歸禮遐邇求度者甚眾師堅卻不納惟禹門幻翁初以白衣叅謁師即示其夙因鬚髮自落袈裟自着諸老友善權無著禪師輩茶集戱之曰公如三十年守節乃老而改度乎師正色日吾度此一子勝度百千萬億四眾聳然師鉗錘妙密督幻翁博學強記外直指明心見性之學令叅父母未生前本來面目幻翁苦多疾師云本叅透疾自瘳後皆如其言具幻翁錄師大壽考終後幻翁謀墖于無著禪師禪師曰善權諸僧皆汝師法裔今公吾友也吾有壽墖于本寺後殿之西去吾靜室不數武吾當讓墖翁從之別為無著禪師造墖至今祖墖在靜室上南向靜室與無著禪師墖在右東向參焉二師可稱死友真石交也琇生也晚幸入先磬山室竊聞祖翁前言往行識其大槩其出處始末之詳備唐大常公墖銘銘碑在寺之圓通閣閣烖與唐宋諸碑俱燬焉尚當從公諸孫覔其家集備述碑其神道云無著禪師另有傳

　　贊曰禪林衰晚正因出家者難得其人求研窮至理以悟為則者鮮矣况悟後自重不輕為人師者乎樂祖如是自利如是利人乃誡幻翁曰吾聞悟後須見人吾未嘗徧謁不可開宗汝當別叅翁制滿果叅笑祖會末後句透向上關以荷滹沱正脉凡得法者例改派翁白笑祖曰先師止度某一人笑祖詢其故翁具呈所以笑祖斫額曰此古佛也汝惟繼吾道統不可改派今天下學者多得名于磬山天童磬山天童出于禹門庸知不輕為人師者迺祖萬世乎吾為世之汲汲求人浸衰浸微者特表而出之

　　善權無著禪師小傳

　　無著禪師吳門人也不詳氏族嚴峻孤潔不與人接吳中賢士大夫素敬畏之荊溪卷石吳公遊吳門聞而慕之備禮敦請以居善權寺嚴精舍建藏閣金編玉軸明牕淨几供師禪誦師以古道自持襪結張廷尉名呼章相公不足多也師無書不讀一覽成誦而律身莊簡不妄與人言不輕與人接非義非道一介不與一介不取雖居名藍古寺室邇人遠惟一老徒奉事朝夕餘無可其意者婦女不許入戶一衣終身一飯永日不設臥榻板門斗室梳草殼盈其內夜則倚之而睡坐于斯臥于斯衾惟是幃惟是其清苦視一紙衾十年始就者有加已先磬山嘗謁之值其方飯師笑曰此飯秪足老僧飧當別炊敬客其真率如是禹門幻翁北歸掃樂祖墖師與幻翁親諷誦持心經忽中止相視而笑師操吳音曰勾些其篤實而有風雅又如此師雖不能與樵牧婦豎說法然使賢士大夫及高人達士聞風而欽見面而畏千百世後景仰無已其可謂常說熾然說也已

　　贊曰江河日下鬀髮染衣之徒鮮知自重甚至張葢入市持刺謁人扇頭有貴人名輙舉以示人譽己得交于某士大夫不去口安有士大夫及門而堅拒不納如師者乎

　　潛子傳贊

　　潛子不知何如人自得法先磬山力以大法為己任嗣住報恩數載雖百廢並舉未嘗一事營心數千指日環擁叅請未嘗有一元字腳與人其許入室者愈臻玄奧愈爽然自失久追隨者多忘身為道高年碩德之侶主法不讓人情時有以認昭昭靈靈為得本以識神空為末後無疑者明辯其為狼跋其胡載疐其尾復有死於棒下以心如牆壁為明道眼等者直斥其為將成九仞之山未進一簣之土皆苦其盲引眾盲非好辯也人不知而不慍其志潛值世危亂其時潛布袋和尚贈以偈曰一鉢千家飯孤身萬里遊青目睹人少問路白雲頭其行潛遂稱潛子贊曰

　　汝何人斯其三代之直歟抑乘願而來續垂絕之脈者歟人徒描汝之影像汝只瞠目而熟視其潛子歟

　　江上敔山葬先父師雲棲菩薩戒大苾蒭振陵公略記

　　師諱廣馥生於延陵號振陵公俗姓楊祖父皆有隱德從釋世譜不具述生二子長比丘琇次國琛女一適文學高瑜孫二長沙彌超德次鴻寶皆國琛出師生而豪俠生人於垂死出父於大難詳在本傳奉佛甚謹同諸弟詣古杭雲棲寺受戒摩頂自此好道愈篤年四十七得疾以未芟染為憾命子及弟請諸名德懺摩進戒懸雲棲本師像而披削遂素志焉美髭髯眾勸留不從必以淨除鬚髮為合佛制師生於明萬曆己卯六月十有三日子時寂於天啟乙丑四月十有六日辰時得度於四月朔越十六日遄證涅槃先期刻日沐浴手懸素珠示送終追遠事事合佛律儀琇時年十二與母氏大慈老人雖盡心力以治後事未嘗敢有所苟但葬穴有水實所不知十餘年來識者明示如坐針錐癸巳之夏特奉慈還里圖安先親不謂慈氏有恙歸山輟事頃欲先墖先慈次遷先嚴忽建墖有阻似其地宜為先嚴之墓遂先葬先嚴於此實乙未夏五月十有三日丑時也地在敔山之陽敔山庵之右午山子向尚當同舊傳合狀以求名眼護法仁人丐一言以銘先親知孝名為戒儒釋相資不相悖以曉世之誣佛為無父之教者先略記此凡墓間一土一石皆與諸弟子身為之眾有同心各願以此功德共報親恩共報佛恩聞見為之色動自始遷至合塜天清地甯日高月皎不孝琇何德徒以十年微孝空有不二第一義諦正見竟得天人之助有如此捩血併記

　　虞山墖先母師小記

　　虞山藏海禪院古稱東庵以在佛水墖院東得名拂水墖院嚴相國即其地建賜佛閣今兵部公顏為報國院是前有觀音墖雖危小而靈異不可犯其遺蹟也東庵年久寥落僅存老屋數椽基地一方蔬圃一區前山一帶僧不能守歸之兵部公僧滌塵居之募眾造地藏大士殿僧道梅居之募眾建觀世音大士殿又募造藥師殿未成前後募眾買置庵後山齋僧田兵部公乃摩諸後身為金粟法嗣同眾僧誓成法席顏為藏海禪院云戊戌余被
召因先母師草堂大慈老人未墖具奏辭謝天使敦請激切當事助為勸駕因恐久留有擾地方具奏送天使過江中途候
旨誓死不入京過江即絕粒食惟啜雪羹至天津病甚得
俞旨問道畢即送歸葬親任便止泊感恩力疾辭謝
世祖方以孝治天下問道已隨遣司吏院掌印官賜帑金送歸營墖金太傅時為中和殿大學士用本衘立先母師并先父師墓坊卜葬江上過琴川登山禮地藏大士像以大士于吾出世有大因緣也兵部公于吾為法門猶子以法為親與眾僧願以庵後山成就先墖并欲滿禪院為法席之願余以先親于報恩草堂精修十餘年圓具大戒研窮至理深有契證不自炫耀卑以自牧墖傍叢林最宜又琴川與蓉城也接而異邑僧俗兩便遂領眾僧及兵部公意而定墖焉天使以聞賜帑不敢當天使致之工部蘇州織造公必不容辭迺以十分之九為
朝廷齋僧放生十分之一為墖先親費適金大傅假歸恭承
世祖面諭賜問即具三奏一謝賜問一謝賜葬一謝賜刻先錄
世祖于庚子冬馬上有省詔召絡繹皆遣重臣并兩遣吾法嗣留內苑問道者立重誓證道已即送還山金太傅躬造敦勸時嚴兵部法姪髻珠公方同藏海監院清瑛字道梅者將藏海所有條列于簿交出為十方禪席勉領其意仍令道梅主之辛丑歸髻珠公連書以院事為言至己酉年致書倍切以道梅監院積債二百餘金歲入不副所出萬不能支差价再持書同道梅監院將契券力請求一法嗣主持言重意切義不容辭免合前首座德巖紹并今首座洪濟演相繼主之代償宿負新租先完國課庶同居者乞食分衛漸可安祥進道焉壬子冬值先草堂九十大誕之年緇素同心虔禮大悲尊懺藩臺慕公祖捐俸飯僧加諷大乘妙法華經數十部并齋諸天普施斛食遂感山川呈瑞天光不燭百鳥翔鳴兵部公與肯堂鄧公書來以修誌相聞遂述葬先母師始末并藏海禪院為法席大概為小記云

　　退庵重子墖記

　　重子字退庵九江德安彭氏子幼喪母隨父出家郡中曲水庵禮匡山太虛律師得度自兒時樸靜端簡識者器之初精律乘遇禪者激發荷䇿游方徧叅名宿打破桶底於楊岐佛話再叅報恩受記莂坐脫於報恩監院寮時戊子閏四月二十有八日亥刻親書偈辭眾及分付院事詳盡遐邇欽歎吾平生見行解相應視名利如涕涶者必以此子為最嘗與客譚有冷冷落落無背無面吾不如重子之語不謂舍我而逝因略括其始末誌於墖問建墖者杲如光上人力肩其事眾樂成之體其生死不離大眾之志墖在寺東兩溪間大覺潭上潭為宋大覺璉禪師放生處異螺至今如新壬辰四月己未書於大雄丈室潛道人

　　洽子與重子合墖記

　　重子性剛相清冷年頗多死亦或有可解耳洽子年富體豐存心厚與人和隱德細行識與不識皆羨美之乃三十二而卒竟與顏子同夭豈仁而不壽古今儒釋中當問見一二以令人達觀耶洽係汝州光邑王氏子孤苦絕塵失心萬行到處陸沉眾中吾拔為侍者執勞左右行業純謹力研生死不捨分陰因其自待不薄每示以本分草料久而有入名之曰行洽字曰寂庵後因事他往稍解人事而色力遂大不如日以遠大期之其自揣有今生不能滿大人所望之答以為戱耳不謂遂成讖於某年某月終于大雄棲賢室諸弟兄皆惜之不獨吾哭之慟十七披緇僧臘一十有五火化牙齒不壞色愈白澤捐金欲為之墖者皆耆英畏友不謀而同吾以為重子墖甚佳不如合之聞之而喜者復不謀而同其墖之餘即為作佛事以某年某月某日合墖并立小石以謹歲月重子自有記

　　詩偈

　　入磬山

　　隱居風範依然在說法堂前任草生莫謂門庭能閴寂從來此道少人行

　　掃墖

　　一竹一木拳石簣泥匪奢匪儉是吾是師

　　又

　　岡兮南北坡兮東西風月師履雨雪吾衣

　　關山晚行

　　誰問西來意神前空酒臺狂蹤媿蜆子冷卻楮爐灰

　　淨土詩

　　清月炤涼簟幽人傳素瓷上林華夜發簫管酒成池獨有遐征客無勞涇渭岐

　　舟居

　　澹蕩寒烟古木孤懸雪浪輕帆只在尋常行處杳然萬壑千嵒

　　又

　　一葉千溪水三盂六月霜逢人不舞棹高臥對斜陽

　　贈致一居士

　　二因一有一亦莫守致一居士請大哮吼

　　禪者請書

　　有一僊兮睡布被裡入被尋伊滿頭尿矢

　　又

　　扶起法堂拆卻佛殿昔許爾聞今便眼見

　　又

　　方寸之樹生石柱底放華一葉覆徧大地

　　題壁

　　此偈贈一切人不能收取須還山僧

　　雲情自反覆闊闊海天空蹋著無私地從教順逆風

　　有感

　　幸見先師無恙日亦聞先祖住龍池光明坦直求諸己貽厥孫謀世莫知

　　悼箬庵和尚(金輪峰死關方成)

　　風穴淚多誰告語雲庵慮切自嗟吁攀蘿更上千峰頂火種深埋面壁跌

　　早叅罷

　　明月入窗三尺雪松風拂簟一天濤夜來有客中庭立不負嵩山折葦勞

　　題壁

　　快活道人今是我饑來喫飯困來眠先師公案未曾了手把遺書仔細看

　　示眾

　　多年水浸石入火可成灰易落撩天鷂難教鴨聽雷

　　病過廣陵

　　身心無一事穩臥汛揚州名利長安道閒人兩度遊

　　節食

　　寄形天地間飲食唯接氣翛然等箇人明此澹泊意

　　辛丑清明德州道中

　　無才合恬退有志學修持十善嚴三業二愚省獨知利親唯自利隨佛肯他隨尖屋千峰裡留賢助種葵

　　入清河口

　　病餘二百日(自八月十有九日登舟即病至今三月二十有八日卻二百有二十日矣)何幸得生還視此河淮水終身樂在山

　　辛丑返大雄

　　壬辰歸報恩了卻先師案小艇破重波勞歌視雲漢辛丑返大雄萬壑恣游玩一笻為知己三生綠蘿幔倦飛鳥知還飯檗味永澹

　　清涼吟

　　自肯住山年半百橫拈楖𣗖細槎摩誰來隔嶺知擒縱透過當門火一爐

　　長生救生偈(有引)

　　羽明道人欲糾同志日省衣食之資一釐救物命之在急難者死而生之危而安之歲得三百六十長生福德人則日有銀三錢六分為行慈之具眾擎易舉施微功鉅誠盛舉也乞言為引喜而述之并說偈曰

　　天地同根萬物一體本來面目無彼無此如何世人迷頭認影以強凌弱戕他肥己止殺己善救生彌良自利利人大祥之祥一士如此士士皆然一邑如此邑邑皆然舉世如此現在樂邦

　　示妙年大德

　　純一死屍觀修行有一半別樣強惺惺知君錯打算

　　薑桂吟

　　喜頭生白髮任徑長蒼苔少室九年壁雪腰人自來

　　春夜(俗呼迎春日為春夜)

　　歲餘餘此日白髮又迎春九鼎絲懸脈耐寒辨偽真

　　命美發淳子住報恩祖席

　　生平專為法不留心世智報恩請住持淳子汝應去為人如為己行解應無二正道開三玄邪宗破一句拶出破砂盆扶起於菟睡大海傳大海今古不容墜少林衣法傳東山閒閒地

　　磬山嵿徒長老七十開堂遙贈以偈

　　年臻七十始開堂慣自將身入眾藏今日寶華王座上烏藤痛處好宣揚

　　懷箬兄和尚(有小引)

　　磬山三門外不百步有箬兄手植千葉梅余庚戌來適大放每坐其下新方丈嵿徒將改門徑因題其舊砌平處曰揮麈并憶先老人曾於別峰以此

　　名臺云

　　有心支大廈天奪此良材寬闢門前徑拈華應再來

　　獨樂園題壁(和白太傳)

　　我本忘世世幸我忘世不我忘安安庸遷我不忘世勞勞入廛世我兩忘獨樂名園

　　進西堂六十

　　世甲先我周剗草亦不後如何三十年殷勤吾左右中台峰集霞斷崖布水吼巍巍獅子巖一關萬象足倚徙松與石入室兩童壽有志學前賢白雲澹相守

　　辛亥除夕

　　今年岑寂異尋常獨與空生細較量爐雪凝寒因病目家風孤逈不開堂石中有玉人爭鑿沙裡無油我肯忙一語徑庭頻棒喝償錢僦屋古來揚

　　擬寒

　　青山吾丈室白雲吾匡床饑渴指懸雪榾柮吾衣裳頭陀安樂行金仙無何鄉

　　師子巖

　　嵯峨嵯峨壁峙壁峙嵯峨懸葢壁峙肅所瀠洄泉潤潺湲澗止耽耽鳥巢高人坐起雨餘晴海縹緲浮紫我來仰止縳屋師耳半榻一扉月明千里懷想當年雲從濟濟巍巍不顯蕩蕩難名貽厥孫謀有言無聲

　　六十自箴

　　吾父四十七忝多十三年吾母七十一其間四千日六十過彈指七十來瞬息郝鄉古佛後幾人百二十繼往與開來日乾復夕惕屋取蔽風雨食惟止饑渴欲成枯木侶先與之安逸火烈人知畏惠愛非姑惜莖虀毒似鴆六月庭盈雪燕越話同風眉目不相識教外別傳文字不立微妙法門兄呼迦葉正法眼藏破砂盆一喝耳聾聞吐舌從來此道出常情試看先宗底標格

　　顛僊謠

　　憎愛胸中盡是非眼底空泥牛入海後聚散問漚風

　　懷古四偈

　　難難難是利人難猛念嵩山面壁寒中毒五番甘隱忍待來刃臂覓心安(達摩大師)

　　慧命絲懸九鼎危同塵混俗自知時蟠桃千載一回熟頗耐尋常風雪欺(六祖大師)

　　當時若有人堪語何忍惟將石作徒一傳眾咻成話𣠽至今明眼許誰乎(生公法師)

　　祖宗圖記傳千古憎妬流言盡一時假使舌根隨火燼是非畢竟有誰知(明教嵩和尚)

　　(崇禎十四年師住報恩方二十八歲已開法六載出辯語發明高峯祖枕子落地因緣嘆無知者作懷古四偈以示絕筆前後辯語槩不彙入惟留懷古四偈見師早年弘法之志)

大覺普濟玉林禪師語錄卷之十終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之十一

　　嗣法孫超琦彙

　　書問

　　答天童密老和尚書

　　某辯魔語業已刻行業已閣筆接大教且愧且欣尊諭云大抵辯人之謬必自立無過之地方可杜其反復之口此誠萬古至言葢自立於無過之地縱人強辯何益自不能無過縱人不辯何堪某判高峰大師前番已悟後但打脫見地者不獨據大師上堂所舉覩真贊打破拖死屍句子直得虛空粉碎等一段語亦據疑嗣書所云拖死屍句子驀然打破直得魂飛膽喪絕後再甦如放下百二十觔擔子之一段語來教謂某但據上堂所云不據疑嗣書此和尚之錯乎不肖之錯乎承以高峰上堂前段所提為正提安身立命之的旨此作家宗師天然有在某詳舉高峰上堂語一一明示之已見辯魔錄上冊中此與尊意不甚異但據奴郎不辯下詳述自己悟繇所舉覩真贊打破拖死屍句子直得虛空粉碎等一段語并嗣書拖死屍句子驀然打破直得魂飛膽喪等一段語判高峰為正悟非認識神之邪解來教乃為不無錯處以疑嗣書中拖死屍句子驀然打破直得魂飛膽喪絕後再甦如放下百二十觔擔子之語及上堂直得虛空粉碎大地平沉等語乃判是認拖死屍之影子令羣魔以為口實此畢竟和尚之錯不肖之錯今又不肯不肖以高峰打破拖死屍句子為悟不肖敢連下三箇錯以前番為大悟云者因對魔家邪解言也若對末後消息言之則不過云悟而已雖然即高峰上堂前面竪拂一段謂之提人安身立命則可謂之提枕子落地後之旨則不可不見高峰頭正尾正不許人向者裡躲跟乃謂依他如是叅悟者驀地突出個活貓兒來㘞元來盡大地是箇選佛塲盡大地是箇自己到這裡說甚龐居士直饒三乘十地膽喪魂驚碧眼黃頭容身無地雖然如是若要開鑿人天眼目發揚自己宗猷更須將自己與選佛塲鎔作一團颺在百千萬億世界之外轉身移步向威音那邊更那邊打一遭卻來喫西峰痛棒大眾既是和自己颺了又將甚麼喫棒忽有箇不顧性命漢子聞恁麼舉出來掀倒禪床喝散大眾是則固是要且西峰獅子巖未肯點頭在此段方是提持他枕子落地後所得大機大用等閒拈出令人坐睡若但以竪拂示眾云此是選佛塲心空及第歸令人於此見得便是提枕子落地後之旨則不得不以打破拖死屍句子直得魂飛膽喪絕後再甦如放下百二十觔擔子之悟為認拖死屍影子是未悟矣但魂飛膽喪絕後再甦如放下百二十觔擔子之悟人肯信道是認拖死屍之影子是未悟乎又上堂述自悟繇云打破拖死屍句子直得虛空粉碎大地平沉而虛空粉碎大地平沉物我俱忘如鏡炤鏡可云是認拖死屍影子是未悟乎且分明道打破拖死屍句子直得虛空粉碎等語而可道不是說打破拖死屍句子初番悟的境界乃混到枕子落地打脫見地依然還是舊時人不改舊時行履處安邦定國天下太平一念無為十方坐斷境界耶此請和尚不以人廢言而少思之至於身有時毀辯魔語不毀者此就世諦論耳葢從俗則立一切法有毀有不毀有堅有不堅等若從真則破一切法無毀無不毀無堅無不堅若知本無實相法相性空緣會一義者從真亦得從俗亦得某豈佛祖大法不明而敢輕易立言貽先輩之憂方知慎哉某因時因事答居士書和尚執常無常語為難此請和尚珍重某今日之深造厚養則見於辯魔後跋懷古四偈中倘正不負苦口之萬一耶臨草不勝痛心淚血之至若夫八月間僧將不肖辯魔說寫送天童方丈數字獻上可惜不即時審其來歷與他八萬四千棒免令帶累人此事真係誤中之誤敬為懺謝至於某世法不通今一意謝事退處統惟慈諒恙中令人代錄上覆

　　與胡彥遠居士

　　尋常在稠人廣眾中人人自以為見山僧山僧直云猶隔千山在日來干戈徧界百里之間如隔千山山僧卻云與居士刻刻相睹居士以為然否雖然刻刻相睹恐蹤迹愈疎居士其何以自處夢幻空華更莫把捉須向一念未生前證取自己廣大心體與太虛空同量包裹一切而非一切生滅一切而非生滅方是居士放身命處不盡

　　寄理安和尚

　　弟日來頗純自受用三昧此事非吾兄不可相聞葢香林數十年打成一片淺近者安足與言哉邇者主法尊宿亦似為人一邊居勝我輩不妨稍復古風令後學不至江河日下也

　　又

　　一笻天際滿鉢冰霜便羽南翔無以寄賀吾夾山新堂頭法兄亦無片香熏豫法兄鼻孔惟令竹林門下濟濟法屬知有荒山大瀆之外一個窮頭陀共當噴飯丁亥十月辛卯某弟上某兄和尚

　　答公白高居士

　　居士覿面每不造次別去每不放過詳味來教豈非退而亦足以發者乎欲超出聖賢看破佛祖須味馬祖為甚蹋向前一步云待汝一口吸盡西江水即與汝道龐公於言下大悟且道他悟處作麼生江水既已吸盡居士往沙土收租向何處放舟進得一語圓卻前話

　　與報恩豐住持

　　歸途不勞頓否甚念甚念制中當䇿勵內外大眾操履須真心實行究竟須真叅實悟司出納者須明因果識罪福既為一寺之主一人不善一事不臧為主者不能辭其責故山僧至今大事小事皆費心料理為人亦所以自為也第一當執事須擇真為親近佛法怕仔事者方可彊其任事如此方能以學佛法心執事不至別有所為也君子易退難進小人易進難退以此二法看人知人過半矣

　　又

　　每日夜可將四炷香面壁簡點本分端能至虛至靈至寂至妙無絲毫間斷隔礙執著虧損等否次可以四炷香領眾直教無人無己無動無靜所謂衲僧行處如火消冰許誰近傍容誰違背再以四炷香博覽簡點于古人正說反說遠說近說死說活說麤說細說一一不受瞞一一舉一明三不死人句下一一秖用遮眼否餘時方可放叅否則大事未明如喪考妣大事已明如喪考妣當自立志若悠悠忽忽焉能為有焉能為無真與草木同腐人也孟子曰恥之於人大矣念之

　　與扣冰峰長老

　　做長老不是說得幾句佛法謂之長老不是排得幾個執事謂之長老祖師云行解相應名之為祖余亦曰行解相應名為長老今住扣冰切忌修飾邊幅當豁達大度遠以百丈地藏為師近則如我初住報恩時亦簡而易行耳方丈用一二老鍊耐勞人足矣毋事多人小叅示眾赴齋落堂當隨時任運如雲行風動毋泥成式量才能請執事某人辦得某事便了小過微疵母深簡貴二時普請或打拄芒鞵或鋤頭斗笠先之勞之自然各執盡力大眾盡力庵居豈復有難為之事明因果識罪福自然天神助供不發化主不事攀援死心為道之侶餓一日二日曳杖潛往令人測識不出是扣冰長老遇有緣者令他將些飯供澹泊僧令他將些衣供苦行眾如斯豈全違西天行化豈遂同流俗施為如上盡從物我一體真見卓識中行出來則一動一靜無時無刻不為十方萬世展演豈僅與目前說法浩浩者不同已哉子輩器量可望行勝於言遂不吝筆舌如是辛卯清和潛道人手示扣冰峰長老

　　答吳迪嫩居士

　　得手書及晤弘老師兄知公病甚遠望迢遞用懷耿耿至閱發願陳詞恍視生死如旦夕非公襟期素達道力弘深鳥克如斯世間死卻多少不肯死漢子幸公於此萬事撥置淨掃一室高臥擇老鍊僮僕護事左右十二時中竟作死觀內而身心外而山河大地明暗色空一切空卻放教一念不生饑渴時但啜稀粥佛前受持五戒全斷葷酒發心病好即出家為僧如是十日五日一月二月法身堅固色身亦如法身古人活百千歲乃至肉身永不壞與金剛正體同垂不朽皆只恁麼別無奇特如此得力勝他彊健時悠忽學道者百千萬億倍孫真人集神仙傳多從大瘋惡疾得道者雖道有淺深其病中得力一也天如禪師一偈附覽病來便把死承當此是良醫秘密方若也目前無主宰落湯螃蠏沒商量某會和云病來便把死承當粉碎髑髏難等量噴嚏乾坤絕影迹誰能主得者塲喪

　　答木如上人

　　向從天行叔姪略聞道槩眉衲歸并得手書知公真不自欺人也既知生死寤寐不能一如須把生死岸頭用不得的知見盡情放下嘗令熟睡無夢無想死了燒了身心俱空境界時刻現前亦不立無夢無想身心俱空見解無動無靜打成一片時節若至其理自彰叅須真叅悟須實悟端不虛也學道不悟斷不能斷命根工夫不成片斷不能悟公能悟去方可喫過量人痛棒且道既悟為甚又要喫棒今時稱長老者十個有五雙分疏不下公能始終不自欺當不以此言為過也

　　復寶華朝和尚

　　附原書　(不肖生不逢時遭法門變局已不利于俗眼矣生平德薄習氣偏多又不足以浩歸天下衲子自揣無補法門而當此祖道凋零魔風熾盛之日非得一間出名宿何以迴狂瀾于既倒所以日夜焦思引領而望者此也壬午冬初忽見佳刻諸種合掌欣嘆喜而不寐蓋以當世有人祖道不復終晦矣是冬即有普說請益二錄正以千里同風不謀而合令魔輩見之而魄喪耳滿擬三週掃墖定獲面談途路難行今已遣僧代祭矣當此亂世晤會難期畧述數行少伸同志又以傳燈錄自元至今未續近來凡遇士大夫無不諄諄道及今復筆告當道諸公乞題一疏則諸方語錄自易集矣此乃法門大故幸不吝筆舌共為皷舞或有為法而興起者未可知也臨楮不盡欲言伏惟慈諒不一)

　　我輩不能于尊宿林林之日向孤峰絕頂蟠結草庵呵佛罵祖去迺以鷄肋之力撑持大廈之危辯魔斥異誠大不幸然以高祖始終悟由竟無灼知落處者其他尚忍言哉不謂當斯世而有室遠人邇如吾兄者區區之心亦無憾矣向讀尊刻恨不一晤獲手書知盛心亦然不知何日天假之緣也燈錄非明眼大才而更心直手公不以佛法作人情者安可為之得吾兄任此真法門之大幸也弟素懶披閱古錄多未叅放第傳燈錄與五燈會元曾少觀覽其編古德悟由等去取詳略似會元長處居多幸加察焉竟續會元何如諸惟為道為眾生自重不宣

　　答示神鼎澤法姪

　　達磨九年面壁不遇神光未免空來非得人之難乃此道不易其人也老姪既能不墮死水當急出見人悟後大有事在何得一向在無佛處稱尊至手眼不足聊定宗旨之言其不為目縛詐降獨施冷刺者幾希甚為老姪危之千里片言惟重道目愛

　　又

　　閱老祖等刻知汝絕後再甦不復靜沉死水但未透向上一關在所以道末後一句始到牢關鳳縈金網冲霄漢以何期靈龜負圖自取喪身之兆數年荷法不大勞乎東方日出古今無頌枕子落地因緣舉百丈三日耳聾乃竪拂云還見麼百丈大師在山僧拂子頭上吟吟而笑以盡大地無寸土合喫棒別岑大蟲法堂前草深一丈舉此數端可不見笑大方須一一推類細自簡點葢汝秪到馬祖卷席時高峰絕後更甦時于枕子落地三日耳聾處及白雲悟也悟的說也說得秪是未在正好著意叅取更得一回白汗决不以大用縱橫施巨闕堂堂洗土不成泥為脫盡從前悟裡迷也今日討箇真實叅悟的大不易得故不讚其所已至而示其所未至如此不盡

　　與𦭎溪首座

　　法道至今衰亂極矣山僧尚住近地汝輩當時刻同居持法大綱荷眾大綱久久當自得之離師太早昔賢興嗟切宜省惕

　　復晉昭居士

　　讀手書并偈言知百滾湯中已著一杓清凉水但動靜打作兩橛寤寐不能一如生死不能一貫須猛著精彩用一日二日乃至十日半月成片工夫討教徹去湛堂示大慧云此事須是悟始得僧問古德萬里無雲時如何德云青天也須喫棒好生參取公時刻亦到萬里無雲境界古德之言正是應病良藥莫忽莫忽又不可錯會古人語拙刻中多有拈提時流用心錯處寄去一部可自得之如大雄示眾中尤宜留意披取有暇進山來同住一月二月更佳要出輪迴成正覺應當作一件極喫緊事了之不宣

　　示復嗣遠著徒

　　草堂老人凡為吾弟子者當稱太師母餘稱者非王制僧拜父母佛制父母不拜僧尊王制應曰此吾父母也拜之父母應尊佛制曰此佛子也當返拜之故曰出家父母反拜反者還也答也非反常之反也此雲棲再三申諭之通論凡為人子為人親者所當力行不悖者也至八旬與三歲之說因度姨示敬非為母訓也非示為人弟子者待太師母之禮也然父母亦有不同有父母而父母者有父母而師者故吾于先祖以上凡供祀但問訊焚香加持佛咒于父師老人則禮拜供養但以三拜為額不敢雷同于得法本師大展九拜之禮于母師老人遵慈訓嘗在佛前作禮或時展禮則老人反拜殷勤暗合佛制然答拜則老人于僧俗皆然又不獨不肖而已至于朔望不開扉新正半月靜坐不見人皆老人不欲以太師母之尊勞人禮敬妙全王法佛法竊以草庵養親不甚違世出世間佛祖聖賢至訓觀來書似不悉草庵規範略述廣聞或更有至論卓見幸不辭詳復或為一考雲棲諸書及經律供養父母等訓互相叅定亦學問中一快事也凡相信而言當直吐本懷無事遮護多費詞說至祝

　　示復雪骨巖上座

　　汝既坐關當一念不生去寒灰枯木去觸著石霜惡辣鉗錘去識得九峰赤心片片去不盡

　　與爽山六解恒長老

　　吾徒既擔荷此事須時時臨㴱履薄獨居則閒閒地應機則似火消冰無動無靜靡不常光現前壁立千仞自利利人庶可無悔日來閉關啜雪羹不多及

　　復戴岵瞻廷丞

　　昔有禪師居山學道時因運土遇一大塊奮力一擊應手而碎豁然大悟有忍俊不禁老宿聞之云盡山河大地被此師一擊百雜碎且道一切建立世間賢聖并諸堪忍有情向何處安身立命居士具正信正願定應于動靜語默間一念回光即同諸聖但須隨時隨處俯依工夫說加意提撕耳某病尚未愈昨方勉強進飯一盂江上期望甚切正欲力疾往赴又以江南一同門兄有入墖之舉法屬勤懇來接欲留過十有一月之九日此月望前後居士能來平分岑寂數日否

　　又

　　在在是居士菩提塲物物是居士正法眼事事是居士菩薩行步步是居士那伽定使十二時不為十二時使轉一切境不為一切境轉斯為道人若一處光不透脫一時光不透脫即本分不透脫須刻刻向父母未生前絕思維無依倚既恆且密時至道成冷眼圓明方知此言不欺人也奉復不覺縷縷

　　又

　　全力提持如桶子脫甚為希有方念別來動靜不二寤寐如一否得書知不自放過慰慰所謂如箭離弦無返迴勢正公今日事也老龐不侶萬法深入遠詣故經人一掩口即撒手承當一進步即西江吸盡人徒見其收功大而左右逢源不知其入處深而用工遠耳別諭感刻荷法護法厚望有在不盡

　　復許叔度

　　所謂了生死者正了徹之了叅透生從何來死從何往則親見本來面目方為了生死人所謂明德新民止至善位天地育萬物費而隱隱而費尚何偏空偏有種種邪僻之擬哉若不親見本來了生脫死則妄認七尺之軀為身見聞覺知為心譬如百千澄清大海棄之而惟認一浮漚目為全潮窮盡瀛渤則有生有死無苦不生無苦不死安而不安堪忍而已是可忍也孰不可忍也奉寄楞嚴一部熟讀此經方知身心真妄了生死者生而無生死而無死否則認識為心認妄為真則不惟錯會釋家本來面目常住真心等語于儒門明德中和皆正說亦邪耳深望一生死齊壽天下問不敢不詳答幸下學上達近思力行他日天地同根萬物一體今日從放生護生始

　　示復西山白申頂諸孫

　　道途迢遞不能與諸孫時刻相對諸孫離師太早當時刻禪寂一念不生禪坐之餘當博覽三藏于佛祖言教一語不透當盡力叅研從上來皆以無住為宗中峰祖師云一則公案不透便是本叅不透至哉言也

　　復邵大年內史

　　佛誕月二十有六日栢子庵止禪命徒棒持德音到山知居士志意超邁留神遠大之鄉不為富貴之所籠罩則存心佛境何處不成道塲耶如諭云何以妄念漸消得至于無所貴于念起時返觀念從何起而妄本無根前妄已去不必思後妄未至不必續現妄無住不必緣驀地拽轉鼻頭一看忽然洞徹源底方知立地成佛不為分外更何有紛華勇懈之云喻也更冀以兼善為心躬行為事利人濟物隨力行之如東湖放生一日一夜所全物命非算數譬喻可及

　　復韓劍光居士

　　念未生前本來面目函天葢地望老居士嚴切退步一回蹋著同龐居士吸盡西江作今日流水長者日行東湖救生功德何快如之東湖護生一日較尋常放生不可同年而語幸合諸同人加意護持

　　復孟高張居士

　　除夕痛念生死到來如何抵敵此真現身菩薩深受靈山記莂乃能有此正因種子但須不求甚解可也

　　復友蘭陶居士

　　向從先磬山得聞吼山主人石簣老檀越潛修密證向往有年幾欲一過其里今日何幸得公下交每逢姓陶人使我心依然况篤信真叅實為生死如公者乎但公信道雖篤叅究雖切而研窮未有其方凡叅一念未生話須從有念時叅去動靜不可打作兩橛葢未見本來面目時則動靜皆不離念也時應醻酢不妨醻酢時欲靜坐不妨靜坐迺至喜怒哀樂人所不免亦不必免須有感時即叅我有感時諸念紛紜念未生前是何境界到一念不生即看今知無念此亦念也縱無無念亦無無無念前念猶淺後念愈深須如剝笋層層剝盡如木如石木石知見亦不立行住坐臥悉皆如是方是工夫成片工夫到得成片則時節若至其理自彰尋常示人到一念不生時定見本來面目見本來面目方一念不生不是說食可止饑也病從身生身從妄念生念未生前身尚不可得何病之有如是則向一念未生前去縱未見本來面目亦身病頓空痞滿豈能為話頭作難痞滿作難知公叅究未省力叅究未省力則與一念未生前話不相應所謂研窮未有其方也退步向念未生前去自然省力何如何如餘問條復于左

　　所言靜坐久忽一日心大開朗無物我無古今無一切種種差別惟見一片虛明曠無涯際惜不久遂失之此乃靜功所現蹔歇塵勞正屬人為並非天德勿作聖解礙正知見若向一念未生前去㘞地一聲徹悟本來面目否則認識為心此後若到一切俱無境界須如前示將知無的亦無卻如木如石木石知見亦不立行亦然坐亦然自然悟去

　　所言坐外不得力是以靜為無念不知知靜者亦念若知靜動俱妄向一念不生前去則隨動隨靜一念回光悉皆省力

　　所問靜坐出家皆叅究未得其要之故當不拘靜坐不靜坐出家不出家動靜逆順悉皆幻妄只向妄念未生前去自能轉境卻病

　　所言當念若空羣疑何在只觀一念未生前自己甚善甚善但須靜不著靜知動靜皆念向念未生前去自然得見本來面目樂庵祖師示先龍池云汝見未生前本來面目病當自愈今當于公再驗之矣

　　前示到行坐如木如石木石知見亦不立未悟之頃有二種過不可不知一不得將心求悟求悟即念也二不得以妄念空豁為悟內守幽閒亦念也須信有悟門只向一念未生前去鍼劄不入定當水到渠成路遠言盡知公望我深渾忘交淺也

　　與江上𢋫泰呂居士(法名行新)

　　聞喪愛子非高明何以處此然以子視身則有間矣愛身不得不減愛子之痛至以本來面目視身則又有間矣求見本來面目應不重視百年浮幻身世何如何如非見本來面目則生死苦樂何時能已高明念之

　　答顏𢋫先居士問

　　塵勞中知有大事因緣足徵般若因深修持十念法門當先萬緣放下執持名號一心不亂若有念起須看念從何來看徹念頭起處則親見自己真面目一口吸盡西江水龐公去人豈遠哉見得自己真面目則見得阿彌陀佛真面目攜西方來東土也得掇東土入西方也得禪淨一致宗教俱圓豈不真大丈夫所為哉祝望祝望

　　復尹舜友文學

　　公志與人殊凡事當不存形迹當觀一切有為法如夢幻泡影如露如電金剛般若幸成誦躬行十二時中欲無異念須向未有幻化身世以前看是何等境界此處看透懸崖撒手自肯承當絕後再甦欺君不得方是吾人真身真心所謂本來真面目也父母所生百年有限幻化危脆之身對境而生瞬息不停虛妄之心自好者尚不肯輕視天下古今虛妄之事尚恥不知况自己真心真身本分最要緊一大事反不識不知不急切叅究豈高明所宜乎有此正志如是真叅恐要起雜念亦無雜念可起若非立志真叅要無雜念雜念愈多直饒一念不生如石壓草觸境瞥起有罅即萌所謂念未生時猶是妄瞥生一念便傷他修行到此切須記枯木巖前錯路多承公敏學下問屢音虔切不自知其言之贅也

　　復羅西溪邑侯

　　向者蒙問孔顏樂處承得意忘言知濟上一宗道出常情尚憶
世祖亦曾以此為問謹答云憂心悄悄慍于羣小
世祖踴躍讚歎每向人稱述今舉似公想聞此當不復以吏事為煩喧寂為二矣

大覺普濟玉林禪師語錄卷之十一終


大藏經補編第 27 冊 No. 152 普濟玉琳國師語錄


大覺普濟玉林禪師語錄卷之十二

　　嗣法孫超琦彙

　　雜著

　　題栯堂詩後

　　念念心心不得住胡為自抱百年憂虛空有體須親證定慧無門莫妄修睡起碧天三丈日詩成青樹一聲鳩雙林大士分明說會取橋流水不流虛空有體須親證此等呆語圓悟大慧外幾人敢道至詩成青樹一聲鳩即升作者之壇矣古人詞理俱勝可合後賢猛省

　　書真淨禪師頌後

　　資糧更不著些些歧路年㴱恐轉賒直下痛施三頓棒夜來依舊宿蘆華真淨和尚作此語頌黃檗接臨濟見者靡不為之快然詎知此老極恨恨邪

　　錄餘杭道中詩

　　舉目千矛刺淚流若為問路白雲頭大人君子今何在長歎一聲天地秋餘杭道中不知誰書此詩於壁題曰行腳紀事非目擊其中人者不知此詩之悲也

　　書禹門先師翁詩後

　　五峰雲頂古文殊盡日跏趺總笑余半點苦寒禁不得躊躇未了又躊躇此禹門師翁臺山卜居詩也師翁證處穩密超脫故微言澹語中煞有吼意琇生也晚何幸目聽洪音

　　書自偈

　　荒庭黃柴高三尺抱膝繩床术石頑檜影搖牕斜日冷愛閒有客到柴關臨濟大師云我有時奪人不奪境有時奪境不奪人有時人境兩俱奪有時人境俱不奪夾山和尚答僧語云猿抱子歸青嶂後鳥銜花落碧巖前後來法眼老人云我三十年只作境會昨因客至得句岳子應作何等觀丁亥十一月甲午荊山旅堂書示

　　書溈山語

　　行腳高士須向聲色裡睡眠聲色裡坐臥始得山谷云東坡文字語言歷刦贊揚有不能盡吾於溈山亦云戊子春二日荊[利-禾+氐]書

　　跋古德語

　　諸佛未出世人人鼻孔撩天出世後為甚麼杳無消息三十棒寄打雪竇斯言函以下玉綴以隋珠供於百寶浮屠之上當夜夜放千道奇光灮中時現二龍發大音聲金聲玉振千佛萬祖于其音中示生音中涅槃己丑中秋日手記

　　閱筆語

　　吾自泰山頹後久失嚴誨近復畏友凋喪亦少忠告舟中偶閱靈源禪師筆語扶弱攻病如承面訓恍然臨千尺寒潭眉目爽豁又如蓮華國土行步步嚴淨俾人自遠庚寅三月癸酉潛子道人手書於野水蝸室

　　題雪竇頌古

　　埜鴨子知何許馬祖見來相共語話盡雲山水月情依然不會還飛去卻把住道道頌出雪竇真能於法自在匪夷所思猶戽夜塘以盡所欲言而妙此卻把住道道以不完題而妙盡所欲言如千雷並吼易不完題如千日並炤難偶閱之直欲擊破唾壺

　　跋石頭庵主偈

　　萬機休罷付癡憨蹤迹時容野鹿叅不脫麻衣拳作枕幾生夢在緣蘿庵晉王導云人言我憒憒後當思我憒憒人各有能有不能石頭庵主之高蹈我不能也雪竇云他年或要兒孫無端須入荒草獨邁千古之人孰知立言迺爾

　　跋大慧頌古

　　相體裁衣量水打碓毫髮不差且居門外昨夜三更月到牕話後人逐塊亂頌無論蹉過南泉趙州還曾夢見大慧乎雨牕偶書

　　書月祖偈

　　自笑當年畫模則幾番紅了幾番黑如今謝主老還鄉那管生平得未得今人輕易敢稱笑巖後裔余略舉此偈示之請莫造次

　　書巖子紙

　　大雄道人廿年來炊冰煮雪接納諸方能三十夏不憚寒苦者敢保出他人一頭地巖子能否

　　雲門一字三句臨濟一句三玄曹洞五位何嘗不然續貂者妄以兼中到主中主為最勝并濟上人境俱奪亦妄擬議真乃見笑大方謹白叅玄人綱宗莫鹵莾

　　多見人在殼漏子裡譚葢天葢地之道徒自欺耳葢天葢地者能把殼漏子作荼毒皷撾

　　書楚紙

　　近年少至性衲子葢稍有見處不能出頭天外全體受用多以名利熏心學文字語言還知但患不成佛不怕佛不解說法麼

　　書眉子紙

　　老親開年七十日有定課誦持無虛刻惟性畏啖熱飯食頃得久侍譚笑每設長几半圖書半果饌余因老親多作幾字老親因余多進粥兩盂然余年十二而孤老親危寡守子成立予年十九而僧老親愈孤危復守少子成立老親深於憂患四十年於茲矣瞻望顏色讀書畫字每不竟紙家弟新從江上來亦在[〦/(句-口+方)]是日甲辰

　　又

　　辛卯七月庚子中堂捲簾橫案老親白髮如雪坐臨風用醃雪華下飯一滿盂半案皆紙筆研墨作數字覺吾生平樂事無過此者

　　述戒殺

　　人未見性當遵佛語佛所示人率性事也勿食肉勿著蠶絲蓋天地同根萬物一體殺他利己稍有仁心者鮮不恭敬波羅提木叉時當晚季稱為見性者多見穿紬著綿一衣當殺千生一絮亦傷萬命非逆行菩薩從果地中來纔披能令羣靈當下解脫者吾為汝危之

　　書尊宿語

　　如何是西來意師便打山谷云人胸中久不用古今澆灌之則俗塵生其間炤鏡覺面目可憎對人亦語言無味閱黃檗機用不坐睡者定佳

　　書案頭紙

　　續佛慧命人不住院子不覽經書迦葉以下百丈以上古佛去人端不甚遠

　　世尊降王宮纔生下一手指天一手指地周行七步目顧四方曰天上天下惟我獨尊此是何等氣槩年十九入山苦行多歷年所年三十臘月八日明星出時廓然大悟成等正覺嘆曰奇哉一切眾生具有如來智慧德相但以妄想執着不能證得與向來惟我獨尊是同是別

　　達摩大師天竺香至王子也二十七祖知其密跡試與諸兄辯香至王所賜寶珠發明心要傳法受記至震旦設大法藥直接上根普通七年武帝詔請問如何是聖諦第一義答曰廓然無聖又問對朕者誰答曰不識雪竇云清風帀地有何極廓然無聖又云不識如何道清風帀地有何極所以道見與師齊減師半德悟心之士達摩大師面目現在

　　六祖大師聞金剛經感悟叅五祖和第一座偈五祖命三皷入室徵其所悟啟五祖曰一切萬法不離自性何期自性本自清淨何期自性本不生滅何期自性本自具足何期自性本無動搖何期自性能生萬法所以道見性如見掌中珠

　　千峰萬峯頭石屋半間草其衣木其食吾本分如是古人云一道神光萬境閒或庶幾焉易曰有他吝戒之哉

　　雜書

　　有生可殺即不倦會得此語者是名屠兒是名戒子

　　偶書

　　山僧鈍根人也病中每多得力篤志辦道者切莫為形氣所使此語囑見道者倍湥或問見道者虛空粉碎大地平沉內無身心外無世界何形氣之足云噫一證永證更不走作此果地人也誠復何修如或未然見道者自知豈容門外者擬議哉

　　趙州云老僧使得十二時道者須使得十二時始得雖然非四十年不雜用心者豈易言哉

　　將頭臨白刃猶若斬春風本性如是得本者盡合如是非得本後涵養純一切莫輕言

　　大慧老人云大悟十七八遍小悟不記其數人多駭之不意末學怪異至此山僧直云大悟不記其數不知更若為駭耳

　　一棒打殺與狗子喫老漢未會末後句在葢激揚法道則呵佛侮師有眼者自知好惡若世諦較量存心報復縱橫巧辯各私其私咄識法者懼

　　偶坐客寮中諸子環侍日二三新發志者不覺叨呾殊甚堂內頭首咸在復譚及堂中事維那進云請和尚落堂迺云者是什麼所在遂起身歸草庵若人會得個轉語許他終日著衣不挂一縷絲終日喫飯不齩一粒米他時後日免被閻老子打算

　　鐔津文集宗鏡錄石門文字禪三老自有一段精光在語言文字之外語言文字遂傳不朽著書立言可易言哉

　　二祖云覔心了不可得初祖云與汝安心竟者是老胡搭冬瓜印子邪還具殺活機邪有錄云二祖言下大悟有錄刪去此語且道錄者具眼刪者具眼

　　那裡是趙州勘破婆子處婆子燒庵時為者僧出得個甚麼語巖頭密啟其意如何是密啟的句向者裡答得倜儻分明纔是本分衲僧

　　僧問楊歧人法俱遣未是衲僧極則佛祖雙亡猶是學人疑處未審和尚如何為人歧云你秪要勘破新長老歧祖是臨濟兒孫為甚不行棒行喝卻作恁麼語話

　　覺範老人一生吟誦才學逾人迺發揮宗要議論正法不無配合誵訛見惜古今明眼其深聞之弊耶師資未盡其妙耶抑所見然耶

　　祖宗遞代傳持痛呵文字者固多不撥文字者亦不少如西天之龍樹馬鳴東土之永明明教各各皆全璧無疵得個甚麼道理克如日月並行而不悖令見聞無不仰服

　　超宗異目方可利他齊眉並躅秪宜自利否則一言以蔽之曰險

　　姦雄乃得志遂使羣心搖赤風蕩中原烈火無遺巢一人計不用萬里空蕭條此王昌齡嘆人間世詩不謂今日出世間法亦爾可勝扼腕

　　龍池龍分蟄老龍嘆聲噎童年不省事學步亦倉卒不肖類如斯尚是好消息幻祖送先磬山嶺南掩室松門分袂迺曰汝去老僧無說話人矣先老人常舉以為恨昔年江千死關者十閱月亦為生平之愧幸先師暨某尚免離早之誚因有此詩以示來者

　　牛頭禪師日負米供眾迺其言曰若有一法過于涅槃我說皆如夢幻儻不如是即淨佛國土悉名狥物喪己

　　題墨書法華

　　普天帀地是部法華應如是書如是持一點一畫是部法華應如是書如是持一楮一墨是二親面目應如是書經如是度親作如是說多寶墖平地湧出山僧迺卓筆一下

　　題藥師日課語

　　予辭恩絕塵不暇披覽偶入藏閱藥師如來本願功德不覺斫額失聲願人人入如來願海也或問何於此經驚歎如是告之曰予見世人順境淪溺者不一富貴可畏甚於貧賤今此如來使人所求如願遂從此永不退道直至菩提則欲於王臣長者一切人中作同事攝不乘如來願航何從濟乎大凢修持須量己量法直心直行誠能厭惡三界堅志往生則專依阿彌陀經收攝六根淨念相繼所謂執持名號一心不亂決定往生此內秘菩薩行外現聲聞乘先自利而後利人者之所為也若於現前富貴功名未能忘情男女飲食之欲未知深厭則於往生法門未易深信即信矣身修淨土而心戀娑婆果何益乎則求其不離欲鈎而成佛智處於順境不致淪胥者固無如修持藥師願海者之殊勝難思也癸巳之夏山居不甯偶奉親歸養江上晏如程君以刻成藥師日課見示此出人意表是輕流傳已久編成日課未之聞也乃得之吾江之善士為之助喜信能修持久久不懈知不獨功名富貴轉女成男離危辿吉如如意珠隨願成就即得於一切成就處直至菩提永無退轉何幸如之人間亦有揚州鶴但泛如來功德船

　　題尊宿錄

　　禹門閑譚晚話流傳已久不審解讀者幾人後人翻刻失真倍可浩歎然獨閑譚晚話而已哉會當有願讀全錄者

　　三師說

　　吾有三師父師母師師師父師生我眼師師開我眼母師護我眼父師身示無常此生我眼者也師師了我生死此開我眼者也母師最我證果此護我眼者也三師皆有大因緣使我悚然省豁然開惻然痛吾何修而得此三善知識師也噫吾於荊溪磬山開此眼於江上水關忘此眼於吳興草堂保此眼不知何年得真不負三師也有客躡而問曰忘矣何用保為曰此非汝所知也保矣更俟何年不負師曰此非汝所知也待汝證果地涅槃與汝共報難報之恩可也雖然父師母師出離之緣皆賴師師師乎師乎粉骨碎身未足酬將此身心奉塵剎潛子苫次草述抹四字令岳子輩重一錄過庶幾隨時見之或令人時一誦之非僅子才西方公案也時乙未九月戊戌

　　跋風穴上堂

　　欲識闍黎麼左邊一拍曰者裡是欲識老僧麼右邊一拍曰者裡是千雷並吼千日並照斯言足以當之雖然如是猶是迦葉兒孫有客趨前曰要與佛祖為師隨分些些總不見潛子自領七盞茶何故祖禰殃及

　　題憨山大師示普瑞沙彌法語

　　明神宗朝依教修行善知識三曰雲棲曰憨山曰紫栢皆行其所信不行其所疑如是自利如是利他愚智欽崇古今瞻仰是亦不為無補于法門矣乃後之名利熏心者造大妄語動稱悟道上下相罔賣拂賣衣雖竊有佛祖兒孫之名并無人天師範之實一盲引眾盲相牽入火坑自墮良重何言利生識好惡者可不知所决擇潛道人

　　丁酉記幸

　　六月二十有四日寅刻上正寢禮堂頭先老人訖步前庭梅蔭深密雞冠華成林徘徊久之行者供坐具設典籍讀風穴首山汾陽三傳動容曰此法未滅斯世猶可在嘆曰何幸此生覩是極則事林玹琇侍者時權金峰客可部署先磬山入墖海會

　　跋睦州讚

　　雲門臨濟一龍一夔嗣存叅運皆公使之叢林米嶺眾不滿百僉一典客覺有難色即袖手去古寺閒房織履養毋自含其光欽其遺風秋滿鬚髮唯不少貶是真弘法有陳尊宿不可無石門此贊今之屈曲人間圖熱鬧為弘法者真乎否耶久假而不歸莫知其非矣哀哉

　　書先賢偈

　　十方同聚會箇箇學無為此是選佛場心空及第歸禪人看公案多不透脫為書此偈若曰此老生之常談吾末如之何也已

　　記夜坐

　　壬辰豐徒遷海會報恩乏住持乃奉先老人居正寢法堂供先禹門七年于茲矣一日晚叅畢坐栢庭燈月輝映清氣逼人圓證堂有僧再出問話忽憶先翁三箇別字之語恍然親承謦欬戊戌七月八日潛子手記

　　書祖師偈

　　心同虛空界示等虛空法證得虛空時無是無非法岱宗夫如何齊魯青未了有能一口吞盡者書此與之己亥三月七日古城道中潛道人

　　自書報恩堂集古箴

　　麻衣草履食惟接氣日中一食樹下一宿行為天下法言為天下則不解佛祖所長乃爾難到己亥五月望前書於星河舟中

　　書示月庭邇

　　江國春風吹不起鷓鴣啼在深花裡乳峰老人三十二相八十種好見此老一光者百千諸佛同時現前透此老一言勝透一大藏教咄山僧未免向佛頭上淋漓墨汁

　　讀笑祖行繇

　　圓翁似清素關嶺即洞山陸沉㴱隱者幾人屈己叅一墖耀千古兒孫莫自瞞

　　丙申三誓

　　重佛祖慧命故立此三誓一非透向上關者即精明教理誓不獎借一非透向上關者即精通文學誓不獎借一非透向上關者即富有福德誓不獎借

　　自勵四誓

　　一誓不與本分間隔作一佛事迺至一穪一禮一誓不與本分間隔為一人迺至交一言一誓不與本分間隔閱一書作一字一誓不與本分間隔一坐立一譚笑

　　跋天目禮禪師頌臨濟三頓棒

　　禍福無門口自招三遭瞎棒打驢腰誰知敗國亡家恨萬古春風吹不消禮公本是臨濟兒孫恁麼作頌要與臨濟相見尚隔一山在

　　又

　　禍福無門口自招三遭瞎棒打驢腰誰知敗國亡家恨萬古春風吹不消有為古人作主者但向道無你喫棒分在

　　跋虛上座血書華嚴經

　　問虛上座此書經至誠心從何處流出向者裡透得一語則盡大地是部華嚴經舉足動步咳唾掉臂無一不是書經時節四大名山趺坐遊徧恒沙菩薩常在目前虛上座但辦肯心决不相賺宣尼云道之不明也我知之矣智者過之愚者不及也道之不行也我知之矣賢者過之不肖者不及也戒之勉之

　　虛上座血書華嚴經欲四名山各供一部見我時已書二部有四卷觀其形神枯稿又喜血繪佛菩薩像因其請題進之於真佛真法真道勸其不以有限精力從流忘反故少贊多規潛道人

　　記眾叅

　　晚叅問眾子溈山是有名典座侍立百丈次因甚爐中撥火不出眾答話畢峰子進云請和尚代一語迺云莫道溈出盡大地人撥不出眾踴躍作禮退乃召云且來為甚百丈撥出一星來眾再答畢岳子進云再請和尚代一語乃云燒卻多少人眉毛涪翁云諸少年以文章翰墨見強尚有中州時舉子習氣未除耳又云雍容休丘之下清江白石之間老子於諸公亦有一日之長眾子退吾忽不覺失笑復命岳子記之并示云者則公案雪巖老祖云一團冷燄正騰輝足稱千秋絕調山僧此語亦庶幾步武然先磬山不在敢作此無顧忌語後生可畏焉知來者不如今者誠哉是言也舟次臨清州辛丑三月十有二日

　　辛丑夏重歸報恩旅堂閒書

　　近日學者有二病一等弄聰明習外學一等守愚抱拙般若不清楚二者皆不可與言道不識一丁者必如六祖方可不撥文字者必須遠同西天龍樹馬鳴近同永明明教始得無過山僧更與下頂門一針諦觀雪巖高峰中峰三祖語錄可保汝會心印單傳去

　　題壁

　　本學古人莫視流俗閱趙州語錄自勵

　　題趙州十二時歌

　　非古佛無此家風非過量大人不能歌此家風但恐會得全者少耳人人當一字一禮莫易視莫易視透得向上關棙者當可我語

　　題海會磬山兩長老稿

　　樸直耐久迺自利利人之樞機否則至道不凝宏業莫守海會磬山豐嵿二子咸具此二美故余每事重托亦欲相從者見賢思齊也因呈兩山小叅示眾之語示此以見余慰祖庭祖墖之得人也壬寅燈節前一日潛頭陀書於大雄之面壁巖

　　偶言

　　東坡云醉時是醒時語吾於今之言未生前者亦云

　　題慧楨孚首座墖(有跋)

　　十年守祖墖不知冰雪寒百世侍祖墖同遊法海寬孤清譽素著簡永德難刊人有不為者有為良可觀

　　墖在斷祖墖側小布水之西二十步許在中祖墖東逾一大布水一小石磵三百步遠近壬子癸行龍轉亥入首坐乾向巽庚辰庚戌分金乙巳六月大士成道前一日入墖二十五日墖成并識

　　跋保甯勇禪師頌古

　　煉得通紅打一鎚週遭無數火星飛十成好箇金剛鑽攤向門前賣與誰夜坐偶憶此頌不惟枯木頭陀通身毛孔皆笑直教大地山河草木昆蟲悉皆起舞

　　愍愚說

　　凢學道人百年壽滿坐脫立亡報緣未盡行道偶失天神擁護如宣律師輩真修持者尚然况絕學無為者乎余髫年在俗聞禮普陀朝九子峰者有捨身洋捨身巖之說心竊非之以為齊東野人之語不足信也脫白後迺聞在在有之此真愚夫愚婦之所為聖智之所共愍因於祖山千丈巖險峻處立愍愚之牆并刻愍愚之說於上俾學道者人人得正修路云丁未夏又四月二十有三日天目潛頭陀手述於開山墖院之後軒

　　跋古

　　成株大樹蓋覆天下人去汝師黃檗非千我事引者風顛漢叅堂去百丈云一句子百味具足知言哉

　　讀趙州十二時歌

　　師云試看先宗是何標格又云行解相應意到句到第一句中薦得可與佛祖為師又云靈山一會儼然未散又云非踏向上關者莫輕看此等歌偈

　　跋趙州三佛話

　　金佛不度爐木佛不度火泥佛不度水真佛內裡坐南嶽磨磚江西鹽醬不是過也又云非四十年不雜用心者不知斯言簡盡

　　題新報恩淳長老語錄

　　透脫向上者發言吐氣自與尋常不同如此方可自利方可利人所謂見過佛祖方與佛祖齊肩天目生平不妄語也己酉菊亭手題

　　題萬善同歸冊

　　有萬菩薩為將來即成之佛有百萬生為將來萬佛之弟子是萬菩薩乘夙願輪展廣大方便行人所不易行捨人所不易捨各施淨資一分二釐推廣藥師大願救濟百萬生靈不惟令其死者得生危者得安苦者得樂束縛者得解脫且復為之加持藥師如來萬德洪名阿彌陀如來萬德洪名使之障盡福生早生佛國以俟將來萬佛成等正覺出為諸佛弟子同滿菩提同轉法輪廣利沙刦有情克為此萬佛倡首者宣城居士仙行可法名超萬天目老人見其願洪行溥眾擎易舉施少功大為之隨喜讚歎時己酉仲冬三日

　　書諸祖偈

　　本來付有法付了言無法各各須自悟悟了無無法輕悟藐法者急着眼聽(二祖)

　　心自本來心本心非有法有法有本心非心非本法如來拈華頭陀微笑不其然乎(四祖)

　　通達本心法無法無非法悟了同未悟無心亦無法雪祖在雙徑觸著栢樹子方與佛祖同一鼻孔出氣單傳心印莫易視之(五祖)

　　無心無可得說得不名法若了心非心始解心心法非枕子落地者欲八祖室得乎(六祖)

　　心同虛空界示等虛空法證得虛空時無是無非法所謂一句中具三玄一玄中具三要明眼者辨取(七祖)

　　題不退勇禪師語錄

　　此予報恩學徒中真叅實悟行解相應自利利他一切真實者也諸方久欽其名必思覩其實諸知交刻其語錄公世即入之古尊宿錄中當無辯也所謂廉頗藺相如至今凜凜有生氣不其然乎

　　佛事

　　掃笑巖祖墖

　　像存智化墖倚元城耳提面命師語慇懃二十餘年未掃寒雲　御筵信供感檀越恩一禮再禮未盡厥誠側立茅屋晨香夕燈志吾志者心乃祖心

　　奉　詔後將南還重掃笑巖祖墖

　　墖建帝都名滿天下某雖不敏敢言在在處處見祖音容且道今日到來又作麼生兩度爐焚　御賜香

　　先忌拈香

　　恭惟本師老和尚行慎無人地見絕惟我時清風拂萬有直鉤橫太虛敲空今古震拊石往來迷事師混蕘牧擊碓密傳衣

　　又

　　憶昔甲申年通某牛馬齒才逾三帙經營老和尚墖事住宜興海會寺四月二十初度亦在海會自茲未常久住報恩今甲寅嵗通某牛馬齒已開第七帙葺理先樂庵老祖骨墖住宜興善權寺四月二十初度卻到大雄未審天目諸執能如報恩向日諸法契各執其執使我往來出入無固無必否也去年初度適在千丈巖閉死關影堂上供未能親拈片香今年初度在此大雄得就影堂九禮足下恍然壬申癸酉間時刻執持左右時乃說偈曰童蒙昔日翛然至將謂窮幽海與深自見掀鬚發微哂方知冰雪久同分

　　為南澗和尚封龕

　　末後一句𡛳到牢關閒閒高竪黃金脊炳著神光爍大千

　　入墖

　　憶自壬申秋七月迄今丙申之秋與吾兄同事先師稱法門弟兄二十有四年于茲矣論道辯德時形喜怒不知者以為弟兄不相得殊不知祖師門下客同條生不同條死未許承虛者接嘴昔日兄索弟序語錄未能序題南磵未能題今日吾兄茶毘入墖諸後事卻不辭黽勉為之何故箇中幾客堪相罵猶恨年來罵稍慳

　　奠白車上座

　　三年不省人間事不意人間事許多栢子庵中鼎上座倒騎鐵馬唱吳歌驀喝一喝

　　鎮知屋火

　　師秉炬云者火從汝十餘年真實心中流出將來光天燭地去也遂投炬適大雨師歸方丈問眾雨從何來一僧云大家一身溼師云是何言歟復云新遷化上座為汝等說乾嚗嚗禪也不知

　　上理安和尚供

　　狼虎堆中兄有重開山之功數年來善繼善述奉兄命要弟完先師末後公案惟兄法力共勷大事

　　恒月火(諱行在以佛子獨守寺十七年臘八日化送者僧俗千人)

　　大眾念心經畢師拈炬云行在行在適來大眾為汝舉揚般若要緊處忘了幾句卻要山僧重新指示迺舉炬云是大神咒是大明咒是無上咒是無等等咒能除一切苦真實不虛故說般若驀擲下炬

　　洞如耆德

　　性空三昧火自焚實相身今日是我洞如老法兄向火燄裡轉大法輪令大地情與無情俱證究竟堅固大定現前大眾異口一音同誦首楞嚴王咒

　　奠量空寬都監

　　尋常示人了生脫死見人坐脫立亡卻又不喜為甚如此一靈皮袋皮袋一靈此處正堪不借借何須趁俊快平生

　　奠願素來禪師(素叅學住山數十年領眾西苑復奉　旨隨老和尚南還進道大事了畢以年老示寂本由有願再來)

　　艱辛歷盡禁苑春回跂慕上乘幽林結果來時無口滿日青山師舉香云願素來公記得麼[瞞-目+火]香云一回相見一回新

　　為無瑕上座火

　　師執炬云無瑕上座你為人好出家好投叢林好叢林中執事好入眾好自為好恒常好耐煩好今日去得好他日來得好去得好且止來得好有何為驗以火炬打圓相云沒處去

　　為浮峰晦曇和尚火

　　兩蒙惠顧相期一到浮峰何期今日到來卻值吾兄證入無聲三昧舉炬云不吝為兄順風吹火

　　為慧雲首座火

　　叢林難復古天喪老成人十載監三院嵗寒不變身方期遊坦道何事遄歸真舉炬云到者裡丙上座驀地出來道甚麼所在許世諦流布看取盡大地火發人人腳跟下莫踏殺三世諸佛師卻立云今日正當第一座說法卻放丙上座出一頭地

　　為報恩西方丈立僧首座棲雲岳子奠茶

　　周監寺來謗道汝死合與三十拄杖念其遠來姑爾放過若有道我今日為汝𤋲好香點好茶此尤妄也想汝更當絕倒不嫌噴飯滿案呵呵

　　為棲雲岳首座起龕

　　吾子數十年精修為纖微瑕疵可謂賢矣大眾送汝茶毘

　　秉炬

　　舉炬云吾子精修數十年尚不肯住可謂賢于人遠矣助汝把火

　　為大雄如西堂火

　　秉炬云人求了死生斯人生死了木佛穩度爐寒光被四表

　　豫章齊聞樨苕城嚴蔚宗二居士計聞命禪侶十二人為作永日道場設香拈香

　　各在天一方計音同日至江西老文學遯世無愧悔訓子與若孫溫飽有餘味忘年著草鞋究竟歸宿地壽考預知終自利亦他利吳興明孝要善繼賢父祖有才不大展跼蹐甘荼苦山居省人事慶弔素不舉一杯天目泉清梵滿雲隖佛法作人情二公笑起舞

大覺普濟玉林禪師語錄卷之十二終

　　大覺國師下十四世孫崇福寺住持機心募𠜇

　　同治十三年歲次甲戌嘉平月　吉旦

　　板存杭城昭慶寺慧空經房印造流通


大藏經補編第 27 冊 No. 152 普濟玉琳國師語錄


大覺普濟能仁國師年譜卷上

　　得度小師嗣法孫超琦輯錄明神宗皇帝萬曆四十二年甲寅

　　師江南常州府江陰縣人族姓楊楊氏為延陵大族代有顯人世業儒父字振陵母繆氏夢白衣老嫗如世邈觀音像捧童子自牖送入遂娠師按師自著振陵公傳云族老僕楊興橫為豪有力者所陷將致之死先大父坐中堂呼老人曰孺子來汝雅自負今某僕受誣且死汝年踰三十未有子可不以救人為事乎老人諾而出直人邑庭邑侯方赫然怒欲斃僕於杖下庭中譁然然無敢證其誣者老人突出直陳不數言邑侯動容稱快遂釋之而抶豪有力者然自是深中豪忌矣未幾會邑中例摘奸上直指使豪陰竄大父名籍中時直指號嚴酷不可犯下其事邑中逮且急老人與仲叔謀爭以身代老人曰汝父所至愛又邑中弟子員不可代代父吾事也乃奔告邑侯曰因某事今某人遂陷吾父至此邑侯驚曰奈何老人曰願以身代邑侯許之至留都時直指方深惡代者輙以非刑斃之是日連斃數人老人適當其次提之急老人厲聲大呼曰吾代吾父者也直指顧聞孝子名疾召上訊問知其誣立麾之出聞者咸大異以為若有天助是年留都歸果舉一子因名之救興生即不肖某實是年四月二十申時也又按太師母謂師諸弟子云未得子時日計家口人省一文積累行放生業遂得師未幾次子穉圭公生人咸羨為放生所感按章居士請師自題肖像云這長汀子布袋阿師兩大人求他時耑行放生業年來扣氷築月惟以放生為事云四十三年乙卯

　　師二歲是春振陵公同仲弟西蓮文學詣古杭歸依雲棲蓮大師振陵公法名廣馥西蓮公法名廣𠣘代師求法名大潛故師每稱潛子四十四年丙辰

　　師三歲不言不笑或坐或臥端默自如四十五年丁巳

　　師四歲始語即能隨祖母課佛朝暮不爽聞見稱異四十六年戊午四十七年己未

　　師六歲按師自著振陵老人傳曰貧族婣黨先大父所素周急者老人歲時存問一如先大父時某猶憶六七歲時承命率家僮餽遺往來心甚樂之神宗萬曆四十八年　光宗皇帝泰昌元年　庚申

　　師七歲是年入鄉校岐嶷穎異語不妄發見稱於童子師熹宗皇帝天啟元年辛酉二年壬戌三年癸亥

　　師十歲在鄉校一長者令諸晚學各閉目一回返觀念起眾人各言起何念師良久云某甲返觀無念可得四年甲子五年乙丑

　　師十二歲是年四月十六日振陵公示寂按師振陵公傳云公年四十七忽示疾時仲叔遠舘江之北召季叔曰吾事雲棲久矣今可於本師像前為我芟染於是延僧眾於三月晦代懺摩四月朔懸雲棲大師像為得戒本師而以耆宿某代說戒某代秉刀某某輩為證明且命不肖斂以僧儀身著袈裟手懸數珠違者不孝示不肖弟兄曰不讀書即出家斯為我子一日晨起進湯藥不納問曰不樂乎曰樂樂如是三應而寂(於四月初一芟染四月十六涅槃)不肖生而愚蒙十餘齡聞生死無常不知為何說見老人體氣強徤飲食兼人一旦示寂猛然而逝無常之駭罔極之痛不可言喻是老人生我之慈父即教我出世之最初接引導師也師已篤信淨業自此益知身世無常時誦金剛般若見經言久植善根方能信心此經竊自慶慰七月十五詣西庵薦先禮誦梁皇懺法遂惕然曰覩此而不知畏者定輪轉惡趣矣自振陵公示寂師事母同守制讀書負米其理家政按師與京兆戴公書云我年十二而主家政又按師牡丹香記云余幼孤讀書負米兩者日不暇給此外一無所知今日別山禪師惠花二株清芬滿室此病僧耳根圓通也侍者錄之以記我拙六年丙寅七年丁卯懷宗皇帝崇禎元年戊辰

　　師十五歲見天琦禪師語錄知有參究誰字法門然以久信淨業以清靜自居不能起大疑情參究不甚猛厲二年己巳三年庚午四年辛未

　　師十八歲按師別錄自敘云是年冬十一月母氏強為師婚自此打失從前淨境雖不甚淪溺靜中檢點穢念時生因參起念的是誰凡一參究念即冰釋五年壬申

　　師十九歲按師別錄云欲專一參究託讀書之名借榻廣因寺經半載餘至七月十五方始歸家坐觀夫婦一如二屍坐既久即欲起念亦不可得因打翻溺器驀地有省遂决志出家隔歲曾見先師示陽山法兄語驚異嘆息謂當世有如是大人遂往師焉按復京兆戴公書云先慈於某年方十有二歲為父為母為師撫某成立某年十有九小舍弟年方十有二某斷無出家之理而出家萬牛難挽者專為度盡冤親別無所為按師九華人士誕日懷洞如尊宿偈有杖履不輕離碧嶂扁舟送我入南山之句又按先磬山贈楊西蓮居士送姪芟染詩有遠帆因送姪投師別語叮嚀自可師之句睿乃先磬山族姪西蓮居士師之仲叔也同送師入磬山是則七月十五於廣因歸家獲省發决意辭親割愛入磬山矣於七月三十地藏誕辰先磬山即親為薙落示偈云昨日為儒今日僧轉凡成聖不多能翻思昔日靈山老也是其年得越城名師曰某某字師曰林玹後示師掩關偈有一把無鬚鎖深藏在玉林遂更字玉林芟染後復示偈有十九已捐妻擲下文場筆一片赤心腸多生種奇絕之語自是日則執勞方丈夜則入堂坐香一夕未開靜即進方丈山曰今夜香完何早師曰自是我不去坐也山云見甚道理不去坐師云即今亦無不坐山驀拈案上石屋錄問云者個是甚麼師云卻請和尚道山云你不道教老僧道師云情知和尚不敢道山云石屋錄有甚不敢道師云隨他去也山云賍負老僧師這裡透不過直得大淚如雨一晚目不交睫立於單側至五皷山呼曰不用急我為你舉則古話當初有個龐居士初見人時孤逈逈便問人不與萬法為侶者是誰馬祖當時為甚蹋進一步云待汝一口吸盡西江水即與汝道師云某有一頌不侶萬法的為誰誰亦不立始親渠有意馳求轉暌隔無心識得不相違山云不問你不侶萬法要你會一口吸盡西江水師於言下大悟乃拂袖而出按師別錄云山翌日指香爐問師云吞卻這箇香爐看師云和尚起蚤猶眼花在山云悟則不無還假脩證否師云不假脩證山云南嶽道脩證不無如何汝言不假脩證師云不染汙即是脩證別無脩證山頷之師復進謂山曰早知如是不用出家山云與麼則還俗去師云可道我即今是僧麼山頷之山後凡有徵詰皆當機不讓山深肻有再來之稱六年癸酉

　　師二十歲磬山有示師法語云既為大僧當行大事立志要高願力要深膽氣要大心行要細心行若細念念入微見到一念未生之前則不被境緣奪去而為麤心浮氣之所動作也膽氣若大始可擔荷潑天門戶他日普化羣品能以無畏說法也願力若深百千法門學而不厭縱遇諸魔障難於中不動毫端了了分明一一順受勇猛精進也立志若高則無速求見聞知解塞自悟門不到徹頭徹尾大休大歇田地决不肻應點時流埋沒自己也若四種成就豈是泛常小根小莖秪圖熱閙門庭不揣道力未充德業未辦見地不徹學問不廣背己逐物徒衒虛名而已也是夏侍磬山遇烏瞻山休夏六月十九小叅師有三玄三要問答又見人擬答十智同真師焚香求老和尚隨問隨答問答語俱備載磬山報恩全錄七年甲戌

　　師廿一歲按是春宜興檀越入磬山請老和尚小叅尚驀竪拄杖云大眾急著眼看卓一下云天得之以覆育地得之以生成君王得之恩被萬物羣臣得之報國祐民且道衲僧家得之又如何施設師時侍側驀掀倒香案云截斷天下人舌頭便出堂尚擲下拄杖擎兩手作脩羅勢振威一喝便下座顧視兩旁一眾失色尚復轉身召云大眾便歸方丈師隨後禮拜云適來觸怒和尚尚云好與三十拄杖隨聲拈棒師迎上掌云即今便打說甚好與尚亦打師約住拄杖尚注視師即聳拄杖云須還者老漢始得竟休去尚擲下拄杖大眾作禮至晚尚與玉峯洪師焚香對坐喚師云今夜洪師叔在此為汝證明我且問你譬如大將出征自家副將可好衝陣的師云和尚作者個說話掉臂竟退尚笑呼云來老僧亦要說些老婆禪峯云他驟然一來四眾無不驚張的師兄下了座都還照顧不來不出禮送尚云當初黃檗起來打維那我今日轉身召大眾你道是同是別峯唯唯尚乃謂師云你一向要坐關我今許你也翌日事尚飯畢擬收盌出尚舉拂子語師云此拂收放自繇隨處用得特付與你師收盌竟出尚迺懸拂禪牀角師後有出山意乃白尚云某他去結廬求賜一扁尚大書報恩堂三字與師復作禮云昔者師執龜毛拂謂某云此拂收放自繇隨處用得特付與你某時放之公所一任大眾觀瞻今思事無一向作偈收之尚云偈聻師拈拂便打尚笑云兒大欺爺聲未絕師云不勞贊和連打兩拂而退至秋師往江上省親磬山示師偈云母在澄江江上住為緣省覲出山去秋風飄飄秋水清幽鳥喃喃送離語丈夫不獨念劬勞要施十方普法雨森羅萬象盡霑恩情與無情咸歡愉佛祖命脈在汝躬葢天葢地僧中龍光吞日月開頂目他年必樹臨濟宗不比尋常人碌碌一刀未斷猶[糸*蒙][糸*蒙]又云魔強法弱在當世努力掀播自家的玄中玄要中要拈來說與鄉隣道切莫輕忽出家兒出家自有僧中寶汝親見得箇中圓白髮也須剪卻了(云云)師省親後即於江上水墩靜室掩關磬山示師掩關偈云虛空關不住天地本無門一把無鬚鎻深藏在玉林半肩擔祖印雙足蹋靈雲出入原無礙休言定幾春按師荊山旅堂紀事云憶甲戌秋先師遷住吳興報恩余時獨處江干野色無垠天光連水曾和老人寄示偈云師闢山頭宇我撑水上門腳同蹋實地眼獨空叢林小兒無繩尺曠蕩之言不謂至今多人成誦(云云)八年乙亥

　　師二十二歲是春在江干水關磬山有懷琇侍者偈云我懷琇侍者見道夙根深兩載巾瓶事三春鐵石心頭頭皆顯妙一一本天真繼我誰為後如斯得幾人連書促師歸報恩師不應一晚臨舟坐月頓忘迷悟按師偶書中云幻祖送先磬山嶺南掩室松門分袂乃曰汝去老僧無說話人矣先老人常舉以為恨昔年江干[死-一+├]關者十閱月亦為生平之愧師自甲戌解夏後省親八月即掩關江上至明年乙亥五月是十閱月也蓉城眾士請磬山山不赴請親題小像寄師云山不是山水不是水坐破蒲團豈有定止千巖萬壑之中虎狼羣隊之裏要尋個張牙露爪的驀然撞著捋虎鬚不是我兮便是你復手示云老僧在報思不愁無錢糧不愁院子不成只是飲食日減精神日不如前而汝不在深以為憂當知我必不久人世得書即來有最要語分付特此至囑師以滅磬山宗自任得書破關過報恩見老和尚不作禮近前义手云狂兒國土父不容過這個峯頭還是老漢住處麼尚云你且站下腳與你道師驀掀倒香案而出尚高聲云將拄杖來師遙應云劍去久矣是年與先磬山機緣不一備載磬山報恩二錄師在記室寮密邇方丈一日偶失笑聲高山召師呵責師懺謝乞行行補過為眾收供時有信士沈君夜夢神人啟之曰明晨有肉身大士來汝家次日見師到戶呼闔門羅拜欵以盛饌師後常笑謂侍僧曰我當日收供二十九日喫齋者三十月滿山仍令歸寮信知先磬山家範嚴毅師之尊師受誨又若是至九月廿三山示寂師瞻視湯藥目不交睫日夕不離單次及將逝坐臥恒倚師懷恐師不勝勞力令侍僧代師師辭之山顧謂師曰我終身靠著汝矣師後示寂清江之日舉此話謂侍僧曰我四十年主持法門應先磬山末後所記耳山臨寂遺命師方丈侍龕俟叢林完備歸葬宜興按南磵問和尚行由云時磬山報恩兩地執事一則欲迎龕歸宜興一則要停龕在報恩主無一定時間和尚謂師曰我自住監寺兄在方丈侍龕諸兄弟如前各領執事於是杭州司理黃公祈遠唐孝廉暨近地檀越同為啟請師於方丈侍龕後因事師避入徑山凌霄之大山室復結茆大麓頂之最高深處問和尚亦去東明按師與京兆戴公書云我廿二嵗主叢林即侍龕時兼攝院事也九年丙子

　　師二十三歲在凌霄室時雪嶠和尚住靜語風師見雪勘婆頌特往謁之禮拜起便喝雪擬議師拂袖出諸檀越連書請師還山師不應時報恩執事四散庶事難支龕不可守至冬季叔方沈文學持諸檀護書徒步上大麓頂責以先命力請還山師義不可辭乃翻然歸報恩遂從眾請以繼席焉按師戊戌春仲小紀云我年二十有三繼席報恩歲丙子之冬季也師自是以法門為己任全機大用揀異辯魔提掇綱宗一掃穿鑿瞞盰之弊荒殘破院百廢具舉由此報恩法道風行海內矣十年丁丑

　　師廿四歲望風趨叅者麏至寺無恒產二時仰給檀門師於春初即往雲間行化得錢廷尉元冲居士施資春盡回山故行化歸示眾有去日庭梅甫綻歸來屋後開桃之語佛誕度僧上堂報恩新長老今年纔廿四黃面老瞿曇是他最小子古往今來多少坐曲彔牀的大善知識凡於四月八日播弄瞿曇老小的矢臭氣則有分還曾夢見瞿曇的師麼者裏緇素得出不論剃髮不剃髮不虛親到報恩者裏緇素不出直饒新報恩親手為他剷草也是對面白雲千萬里喝一喝下座師以昔來寺址湫隘建造不能容眾乃更革向至廓闢新基於舊址之前是年建法堂五楹於大殿基之後建方丈五楹次法堂之後庶可左右以次落成是冬師復行化至烏戌總憲唐存翁及顧長白等眾檀越啟請師為古山寺伽藍神索靖明王說戒師於座前說三皈五戒竟復為說法開導下座神為一方人民乞靈之所積歲宰殺不息神因有兆於耆老故諸檀請師為說歸戒自是不以血食祭賽得斷淫祠復作勸止殺童羊偈十一年戊寅

　　師二十五歲秋中行化至金陵得司禮監慈引居士施資歸於九月十五建禪堂七楹於法堂之右建禪悅堂五楹於法堂之左其方丈左右之圓證堂棲賢堂亦以次而成師雖興土木之役一師古人儉樸不事高廣華靡畚土運木之勞日惟先人而往故棟宇一新未嘗浪費檀資披事殷繁時刻不廢叅請於是僧俗樂從者眾叢林日盛一日矣十二年己卯

　　師二十六歲是年出外化長生米過清溪明道蔡封翁謂就開封寺陞座演法到楊家塢行進行豐緇白弟子謂陞座演法至平湖東林禪院眾請小叅師云巖石眠來久渾忘雪擁寒入廛緣底事請續個末後句看是日緇素下語頗多師復自代云一任說多般行化歸蔡封翁請演法入新方丈十三年庚辰

　　師二十七歲內外規嚴矩肅方來者悉正因叅學之士然叢林在經營創始之際二時齋粥每或不繼有瑞林上座勇於為眾往南潯抄募以緣不從心乃赴潯溪而沒時豈凡金方伯家居意謂有如是為眾之僧主法者定非尋常知識率潯溪眾信攢聚僧糧并送瑞之靈龕回山師特為陞座舉揚風勵一眾上堂云自慚少福住幽林淡薄辛勤歲月深散眾欲眠峯頂石捐身為道自何心仔細看來竭誠為眾的也有肻心檀護也有只要我輩專精學道若不一聞千悟直須忘苦忘樂忘生忘死歷盡艱難方能透脫復顧左右云世出世法非憑一點真心不能成就故有此真心也可以自利有此真心也可以利人有此真心也可以自利而利人可以利人而自利徹此心源便見瑞林面目清勝化儀自在報體淨滿金方伯與潯溪眾信凡受瑞林所化生一念淨信莫不皆成佛道卓拄杖下座十四年辛巳

　　師二十八歲是年大殿成是春出辯魔示眾時諸方共論高峯祖無夢無想主人公話雖各各有頌有語互相是非而祖始終悟道因緣灼知落處者稀即有真實徹悟不坐擔板偏枯邪解者而亦以祖始終自述悟由或移前作後或以悟為述葢以一悟為休不知有悟後重疑之故也至有以昭昭靈靈認識為心之妄見配合祖打破拖死屍句子直得虛空粉碎大地平沉之悟謂之有主初進步以身心脫落主人公亦無之豁達空見配合祖枕子落地透脫末後牢關之悟謂之無主末後工故師不得不為出手以明正之娓娓幾萬餘言申其邪正自此稍不敢以祖覩真讚打破拖死屍句子是認識神影子之非悟然究竟卒無知師所辨之旨師旨既不能辨則死關祖始終悟道因緣亦終晦矣因思大慧祖之言曰如今浩浩說禪者總如是楊岐正傅不過一兩人而已應庵華祖云這個說話多年在肚皮裏信知在今天下無人理會得况師今日之事乎葢師之心亦良苦矣於是作懷古四偈并辨魔自序以閣筆懷達摩大師難難難是利人難猛念嵩山面壁寒中毒五番甘隱忍待來刃臂覔心安懷六祖慧命絲懸九鼎危同塵混俗自知時蟠桃千載一回熟頗耐尋常風雪欺懷生法師當時若有人堪語何忍惟將石作徒一傅眾咻成話欛至今明眼許誰乎懷明教嵩和尚祖宗圖記傅千古增妬流言盡一時假使舌根隨火燼是非畢竟有誰知辯魔自序云山僧心行至真至直直故遇魔外不容不辯真故因羣魔慌爭不容不明發其實跡一二盡此至真至直之心無非為天下後世之人一任人依我明辯之言求真叅實悟直至悟境不存作過量大人也可依羣魔欺瞞之說打頭蹉卻路認識為心後便避溺投火曳尾掃跡成轉輾謬亂外道也可山僧聊盡自心云爾豈與魔輩嘵嘵令門外者類尋常是非看耶復自敘數言作春秋之獲麟是冬答天童密和尚書(按判魔中云天童老人見師答書即以已直說悉毀板不有今之所存後人重為刻者)十五年壬午

　　師二十九歲上年辛巳無秋春夏大饑僧眾赴堂秪有青梅七箇故峯公住報恩小叅有先師乍住遇年荒七箇青梅也赴堂之語又按蔡封翁寺記云寺初乞食供眾會己午歲㐫某與同志倡長生糧賴以不匱是實錄也師於甲戌秋省親先磬山示師偈有汝親見得箇中圓白髮也須剪卻了之句後太師母於先磬山所起法名通光至是年冬於江上十方庵先磬山像前芟染秉具迎歸報恩草堂奉養一如東山周母之白蓮峯矣師有偈云脩行在行不在說萬事應須猛割截這回似斬一握絲一斬一切俱了畢頂上圓光含十虛從今更不重埋沒非是山僧輕度親十載先師曾記莂剎那具足丈夫儀法名通光號悟徹不向他人行處行管教步步蓮華國十六年癸未

　　師三十歲藏經閣成藥師殿成普同墖成師自繼席以來僧糧建造每自出行化雖在年富力強其勞苦有不勝言者然猶視為枝末惟不負方來策進內外究明大事為急務一舉一動莫不以此切劘至三八晦朔升堂入室之際必舉古驗今激揚勉勵欲一一令知好惡時有謂師下視諸方譏呵當世又亦以高峯祖打破拖死屍句子直得虛空粉碎大地平沉為非悟左袒邪說以誣祖及師故是夏復出判魔直筆大清順治元年甲申(是歲江南猶稱崇禎十七年)

　　師三十一歲按寺記云甲申前殿與諸寮以次成貫以長廊通以橫衢登以拾級蔽以脩衖晝行其間堂有規寮有務無露頂裸衣詬諍偶語之僧夜行其中堂有巡香路有巡照寮有輪巡雖鋤山萟圃力田重務亦必刻香危坐放叅始臥課誦必撘僧伽黎晦望則闔院羯磨誓神發露故衲子非真叅密行者悉望崖而退諸方以是嘆叢林清肅道風嚴峻報恩為一時典型也寺初乞食雲間信士姚士曇與其姪世柱又買長生田若干畝存寺供眾(云云)師自廿四歲丁丑至三十一歲甲申八載中殿堂寮舍僧園物務以悉周備其間世故變更歲時豐歉復不一然按師小叅云斯世斯時出世為人的如麻似粟山僧為甚也肻居此位行此令須知出世為人不是泛泛然的莫是有佛法與人商量故出世耶莫是有禪道與人故出世耶莫是顓為興叢林作佛事故出世耶若道佛祖恁麼出世非但自己入拔舌犁耕地獄亦累佛祖入地千尺無出頭分(云云)故師雖為建立叢林於出世為人之心志乃在此而不在彼也即師弟子如退庵重白松豐不退勇骨巖峯寂庵洽韞荊璧全庵進濟芝覺諸公皆於師早年爐鞲中出於是見師當日出世之微意豈鹿鹿僅以建立為心者可同年而較哉順治二年乙酉

　　師三十二歲是年奉先磬山龕於丈室已經十周報恩叢林亦已完緒乃卜基建墖於寺左寶峯之麓是年六月十有一日奉全身以墖焉師於墖旁坐臥者四十九日師自是不復上堂惟隨時五叅提掇按師小紀云吾年二十有三繼席報恩三十有二而閒居歲在乙酉夏閏六月之既望也秋間上船子庵再往雲棲天竺徑山法華山諸處隨喜返雲覆庵度歲是歲寶華朝宗和尚有書與師云不肖生不逢時遭法門變局已不利于俗眼矣生平德薄習氣偏多又不足以浩歸天下衲子自揣無補法門而當此祖道凋零魔風熾盛之日非得一間出名宿何以迴狂瀾于既倒所以日夜焦思引領而望者此也壬午冬初忽見佳刻諸種合掌欣歡喜而不寐葢以當世有人祖道不復終晦矣是冬即有普說請益二錄(寶華有廣報恩辨魔語)正以千里同風不謀而合令魔輩見之而魄喪耳滿擬三週掃墖定獲面譚途路難行今已遣僧代祭矣當此亂世晤會難期畧述數行少伸同志又以傳燈錄自元至今未續近來凡遇士大夫無不諄諄道及此乃法門大故幸不吝筆舌共為皷舞或有為法而興起者未可知也臨楮不盡欲言伏惟慈諒不一師復書云我輩不能於尊宿林林之日向孤峯絕頂蟠結草庵呵佛罵祖去乃以雞肋之力撑持大廈之危辯魔斥異誠大不幸然以高祖始終悟由竟無灼知落處者其他尚忍言哉不謂當斯世而有室遠人邇如吾兄者區區之心亦無憾矣向讀尊刻恨不一晤獲手書知盛心亦然不知何日天假之緣也燈錄非明眼大才而更心直手公不以佛法作人情者安可為之得吾兄任此真法門之大幸也諸惟為道為眾生自重不宣答示神鼎澤法姪書順治三年丙戌

　　師三十三歲是年前溪令安籍記僧師往大雄山結茅冬出大雄獨上西天目禮高峯祖墖過雙清庄留題一絕去兩峯青拍肩雙溪寒共語中有一徑清昔人此遐舉登死關祖墖掃除四十九日雙清住持白車鼎公送被席米菜之屬供師師發願世界清平我來脩復祖墖順治四年丁亥

　　師三十四歲是春重至宜興磬山龍山諸處入磬山有偈云隱居風範依然在說法堂前任草生莫謂門庭能閴寂從來此道少人行遂由溧陽往金陵隨喜華山蘭若於牛首祖堂聽素華法主講唯識有禪者識是師遂去寓吉山古寺度夏按師有吉山旅堂對客絕句云衣冠日垢敝樵牧復何疑對客堆堆坐癡獃王老師又按師自題肖像云丁亥春夏倚杖吉山旅堂不半載然余每飯不忘吉山而吉山遠近諸檀越亦未嘗忘余此中山幽人厚洵江南首善之地也(云云)至秋往蕪湖適報恩棲雲岳公與嵩雪倫淨圓果三人尋師至蕪湖遂相從浦口渡江北行至鳳陽懷遠縣荊山下住止北地廟多庵少惟此庵供觀音羅漢住庵止一僧亦甚樸厚遂寓庵中度歲棲募糧邑中嵩拔茅為薪淨圓果令持書回報恩問太師母安并寄理安和尚書時骨巖峯公挾袱訪師已年餘同葦渡楫自淮上聞風趨至師前乃十二月朔旦也楫回淮上峯留度歲師宿破牀三人地臥按峯公錄舉師於荊山度歲一日師問峯云如何是日間浩浩時作得主峯云曲不藏直如何是夢中作得主峯云真不掩偽正睡著時無夢無想無見無聞主人公在甚麼處峯連下數語師全不肻一日至師前師復問峯云家無二主師云一個驢子繫在橛上峯通身輕快遂大聲云有語了師云速道速道峯云時值天寒請和尚保重師云此中難得禪和到與你一盞茶喫峯云看這老漢一場敗闕師云何不早恁麼道峯禮拜於是見師折旋俯仰無斯須不以此事提掇後進者即岳公事師行腳凡放袱處即持𭽽執㸑得少間刻香令坐香消輙為錐劄乃於途次發明本分葢師生平為法之心乃如是夫順治五年戊子

　　師三十五歲欲往臺山恐太師母年老憂思報恩大眾懸慮書法偈四章授退庵重白松豐不退勇骨巖峯以臘次先後命峯收偈於正月十五日南歸報恩師與岳倫二人北上至徐州水大不能徒往作望臺山詩而返荒濶三千里高閒一萬人當年水畔石遲我未歸身按師古清涼寺題壁記云戊子二月戊辰(乃初三)月泉道人北還憇茲古清涼寺八十二老僧畱飯甚樂吾亦可以不往臺山矣追隨往返岳子倫行者但前夕丁卯夜雨早發閘口破履粘泥如蹋雪饑行十里良苦峯公於二月望後到報恩三月朔師亦至大雄數年前有一前坵居士求剃度師攝受之以石菖蒲一盆供師丈室內有水晶應真一軀丙戌冬師行腳出外有小兒竊像歸家至夜分小兒腹痛發狂自言我是第四尊羅漢大雄和尚乃第三尊羅漢現身汝何竊我像歸污穢地不急送歸不能生矣其父母兄弟詢知小兒竊像原由即晚辦香資齋供送像歸大雄寺之僧眾初不知盆中像為人竊去耳自此閧動一方日逐男女成羣瞻禮是像凡有病者禱之即愈莫不詫為神異師自江北歸大為呵叱次早俟眾赴堂乃持像投入龍淵師自乙酉夏先磬山入墖以來或避人或避地或掩扃或行腳未嘗久住報恩故諸方叅請者可望而不可見可仰而不可即是春歸大雄即為結夏諸方角立者駢集師一日垂問佛未出世時道將一句來時先師初在眾進語云和盤托出師云山僧今日困又一僧云蒼天蒼天師云客作漢直打出顧謂先師曰你這一轉語做得我維那次日結夏即令首眾師因閱統要舉公案十則令眾拈頌時𦭎溪森公在眾頌世尊初生云月上山城征馬急雨過新水芰荷香自此洞庭秋色好煙波聲裏鬬漁郎師擊節稱賞乃令典客於是年五月囑棲雲岳來雲巖七月十五解夏𦭎溪森美發湻寂庵洽德岩紹韞荊璧慧楨孚慧樞地全庵進道昌桂九人同時記莂以森為首座湻為西堂冬歸報恩結制命勇任首座豐任都監峯任西堂一時方來雲擁龍象蹴蹋非復舊時景像矣是年閏四月廿八退庵重公坐脫於報恩監院寮師為建墖於寺東大覺璉禪師放生覃上順治六年己丑

　　師三十六歲報恩方丈命白松豐公主持師自往大雄限三十二人共住令書記與然緯公任院事四來乞單者不可遏悉致怨于緯公公亦弗惜也報恩寺北行六七里為扣水堂於左岸鑿方池十餘畝作放生所師親自率眾開鑿日無甯晷鳴鄒蔡封翁與吳興居士嚴爾珪復置田若干畝以饍僧為護生久計故師欲乘閒開池成全護生功德師以重新報恩酬先磬山恩德興復大雄報太師母恩德興建扣水報先父師振陵公恩德振陵公久歸雲棲晨昏課彌陀如來太師母生平持觀音名號大雄早暮課觀音如來報恩則朝藥師暮彌陀亦各有願力人所不知也是年述太師母傳贊又自著潛子傳贊云潛子不知何如人自得法先磬山力以大法為己任嗣住報恩數載雖百廢具舉未嘗一事營心數千指日環擁叅請未嘗有一元字腳與人其許入室者愈臻玄奧愈爽然自失久追隨者多忘身為道高年碩德之侶主法不讓人情時有認昭昭靈靈以為得本以識神空為末後無疑者明辯其為狼跋其胡載疐其尾復有死於棒下以心如墻壁為明道眼等者直斥其為將成九仞之山未進一簣之土皆苦其盲引眾盲非好辯也人不知而不慍其志潛值世危亂其時潛布袋和尚贈以偈云一鉢千家飯孤身萬里遊青目覩人少問路白雲頭其行潛遂稱潛子贊曰汝何人斯其三代之直歟抑乘願而來續垂絕之脈者歟人徒描汝之形像汝只瞠目而熟視其潛子歟順治七年庚寅

　　師三十七歲師示寂庵洽公云東嶺西嶺木南山北山泥忽焉相支拄喚作碧梧枝此偈謂題新屋也可謂題一切人一切物一切賢聖一切旁生異類一切世界一切殊勝莊嚴一切極惡濁苦毒境緣也可凡一切法率以此偈題之但不知得意忘言者誰耳潤州竹林法屬築關室以待師師次收黃牛偈以辭之去歲曾將今歲期睡餘支枕自躊躇掩關秪合深山角王舍城邊終不宜使再至必欲期師一往師泛小舟藏於遠渚流連龍潭銅井窮前溪之源過雲堂永福禪院有舟居二首(其一)淡蕩寒烟古木孤懸雲浪輕帆只在尋常行處杳然萬壑千巖(二)一葉千溪水三盂六月霜逢人不舞棹高臥對斜陽使者三往返師三致書以卻之舟中有閱筆語閱山谷書問懷睿公宿雲堂永福禪院諸紀懷睿公云亡友睿公隱江千一丘一壑一飲一食外百無所知延陵茄賤於草山居或一二年不見或數年不知味聞者每舉以為笑高臥華山十餘年不能望見眉目者何限因送我入磬山慨然一出庚寅春晚余三卻竹林之請藏舟河渚啖乾菜飯旨甚恍見古人淡永之致順治八年辛卯

　　師三十八歲住大雄崇福按書楚𥿄紀云近年少至性衲子葢稍有見處不能出頭天外全體受用多以名利熏心學文字語言還知但患不成佛不怕佛不解說法麼是夏六月絕糧按師紀云絕糧累日眾進安眾長策山僧自若也午餘臥閱書諸子侍次言及糓麥二熟前預計因拋卷長吟穀麥二熟前預計住山可省篾三條諸子笑而去師見諸方受用侈靡因書戒殺述云人未見性當遵佛語佛所示人率性事也勿食肉勿著蠶絲葢天地同根萬物一體殺他利己稍有仁心者鮮不恭敬波羅提木义時當晚季稱為見性者多穿綢著綿一衣當殺千生一絮亦傷萬命非逆行菩薩果地中來纔披能令羣靈當下解脫者吾為汝危之是年迎太師母於大雄之報恩堂按師紀云老親開年七十日有定課誦持無虛刻惟性畏啖熱飯食頃得久侍談笑每設長几半圖書半果饌余因老親多作幾字老親因余多進粥兩盂又云辛卯七月庚子中堂捲簾橫案老親髮白如雪坐臨風用醃雪花下飯一滿盂半案皆紙筆研墨作數字覺我生平樂事無過此者順治九年壬辰

　　師三十九歲是年春報恩豐公屢求退院師許之時扣氷已託骨巖峰公主持亦求退於是師兼理三院事有本是金峰苦行身芒鞋拄杖舞還新之句按師西樓聞雪紀云壬辰夏報恩之住持供先老人方丈重歸侍寮首脩殿公務攝客司諸禪極不安潛子有餘樂也(云云)是冬荊溪海會寺重請師堅確懇至以向有先磬山髮墖在彼乃令豐公代赴請是冬有僧自負久叅動氣爭執師鳴皷集眾示云你無明從自負來且問你盡大地是火坑得何三昧不被燒卻僧云何處不稱尊師云者樣逐塊何得放肆痛與一頓擲棒令別下語僧云通身在裏許師驀拈棒僧無語師云頭破作七分僧又無語師云你者鈍漢與人爭競閒氣作麼於山僧驀拈棒別下語來僧無語師打云者裡何不道奪卻棒打和尚莫言不道汝既不能我便放過一著你向頭破作七分下一語來僧又無語師云者鈍漢放肆作麼[├/夗]於機下正是[死-一+├]漢乃向[〦/(句-口+方)]僧云者僧犯何約進云破口約乃擯出順治十年癸巳

　　師四十歲按是年浴室對鏡偈自序云向侍先磬山聞溈山荒寂有願四旬體胖曳杖往住二十年於茲矣適浴室臨鏡因此有偈不是溈山舊住僧年來四十骨稜稜金𡶶𡶶下堪鋤石待個英靈剔祖燈又自題肖像云曲阿人荊溪釋成全報恩祖庭重興大雄古剎身惟一關性喜作客事逐緣興書空咄咄題此贊時年四十張侍郎靜涵居士欲師擇一人主江上十方庵師復書云承以十方庵繼住者見問彼中賢緇想皆在居士玄鑑中此間不易其人虛辱長者之命奈何奈何大抵覔一好說俗禪者易覔一善能接待者難海內狼藉殆遍非師承有據手眼明正者潔淨杯土不如不玷汙之為愈也山中楮墨不備眾護法書不更裁謝晤間幸叱致復嗣遠著公書(著公乃久侍弟子聞有謂師養親過禮以書上師師故復之)草堂老人凢為吾弟子者當稱太師母餘稱者非王制僧拜父母佛制父母不拜僧尊王制應曰此吾父母也拜之父母應尊佛制曰此佛子也當返拜之故曰出家父母反拜反者還也非反常之反也此雲棲再三申諭之通論凡為人子為人親者所當力行不悖者也至八旬與三嵗之說因度姨示敬非為母訓也非示為人弟子者待太師母之禮也若佛為母說法而有此言何以免斯世無父之誚母師老人遵慈訓嘗在佛前作禮或時展禮則老人反拜殷勤暗合佛制然答拜則老人于僧俗皆然又不獨不肖而已至于朔望不開扉新正半月靜坐不見人皆老人不欲以太師母之尊勞人敬禮妙全王法佛法竊以草庵養親不甚違世出世間佛祖聖賢之訓觀來書似不悉草庵規範畧述廣聞或更有至論卓見幸不辭詳復或為一考雲棲諸書及經律供養父母等訓互相叅定亦學問中一快事也是年太師母憶江干親故欲往勸導存問師於五月初旬奉太師母還江上住止敔山庵按師書自偈寄與齊高居士云到處耕荒翻石笋今來坐月友寒煙半間老屋安親膝五合香粳倩客煎古德云萬事隨緣是安樂法吾江上報恩堂室難施席庭不容葢得以閉門卻掃此正禪寂膝下者之殊勝緣也與齊高居士寄紙索書舉此拙偈儻會意忘言則安樂法當自得之題程晏如藥師日課至秋太師母仍還報恩草堂於是冬十二月十六日遂示寂世壽七十一芟染秉具者十夏師於龕側席地跏趺粒米不沾唇惟啜白水不見人不言語者七日七夜秪一侍僧徹臥者立師側亦七日七夜至足膝黃水長流不暫去大眾以師哀毀過禮亦封鍋閉厨師聞之垂示云我作哪吒太子時如何時雲居嵿公為第一座進云樂則同歡師遂啜米飲令眾開鍋麻衣草履寢苫枕塊跪捧二時及藥食者百日至期滿始往江上卜葬地

大覺普濟能仁國師年譜卷上終


大藏經補編第 27 冊 No. 152 普濟玉琳國師語錄


大覺普濟能仁國師年譜卷下

　　得度小師嗣法孫超琦輯錄順治十一年甲午

　　師四十一歲春杪於江上覔葬地度夏敔山按師大雄關室記振衣云丁酉五月乙卯坐關室南軒松梧交陰清風徐來憶甲午度夏敔山如別一世界至秋方歸報恩冬十月聞與然緯公疾欲革即理舟往視按師悼石頭緯書記序云緯書記乃甲子孫自脩孝廉世居畱都令廣之陽江歸值申酉之變償素事空王之志披削于本京清涼寺一𭽽遊方不復問家十載叢林飲食起居力與眾俱後過餘杭之懸溪為士子所畱遂寓錫於溪上之庵一日示疾即不食道人聞之兼程往視至則喜形顏色相對一日夕吉祥而蛻是某年某月日也順治十二年乙未

　　師四十二歲是年春以振陵公昔年葬穴有水往江上另卜地遷塟向為太師母所營墖基在敔山庵之右師欲先墖太師母再營遷葬以是年建墖不合青鳥兼其地宜墳而不宜墖於是即以墖地遷葬振陵公實是年五月十有三日丑時也至秋始歸報恩草堂述三師說於苫次時師持太師母心喪廿二月矣九月下旬理安問和尚至報恩掃先磬山墖并交磬山是月廿七問和尚坐脫於吳江應天寺師聞訃星夜往應天作封龕佛事不退勇公亦於是年五月初八示寂於南嶽高臺寺師聞訃說偈悼之汝有為人誠人肻放捨子到處不閒閒明珠投石齒又悼問和尚偈云風穴淚多誰告語雲庵慮切自嗟吁攀蘿直上千峰頂火種深埋面壁趺(師自註云時金峯死關方成)順治十三年丙申

　　師四十三歲是年持草堂老人心喪期滿故佛誕小叅有三年不事事強起答羣賢之語師見法門上下相蒙日趨日下勢不可以回挽惟嚴慎門𡓜揀別濫廁為救時之一得故有丙申三誓云重佛祖慧命故立此三誓一非透向上關者即精明教理誓不獎借一非透向上關者即精通文學誓不奬借一非透向上關者即富有福德誓不奬借又自勵四誓一誓不與本分間隔作一佛事乃至一稱一禮一誓不與本分間隔為一人乃至交一言一誓不與本分間隔閱一書作一字一誓不與本分間隔一坐立一談笑閱夢遊集題憨山大師示普瑞沙彌語云明神宗朝依教脩行善知識三曰雲棲曰憨山曰紫栢皆行其所信不行其所疑如是自利如是利他愚智欽崇古今瞻仰是亦不為無補于法門矣乃後之名利熏心者造大妄語動稱悟道上下相罔賣拂賣衣雖竊有佛祖兒孫之名畧無人天師範之實一盲引眾盲相牽入火坑自墮良重何言利生識好惡者可不知所決擇是秋往理安為問和尚秉炬入墖荊溪諸檀越請師主持磬山祖席師辭檀越皆先磬山弟子長跪固請師亦長跪固辭順治十四年丁酉

　　師四十四歲是年部署先磬山入墖事按是春復海會豐公書云入年來刻刻事先師之事先老人不入墖即大齋不列二味耐病忘勞作報恩必不容緩之事非真為生[死-一+├]者不留非動靜在道者不進𡓜屋且令不漏不傾明年亦盡心料理入墖大事後年一一次第那時起期結制作入墖佛事纔是今已春盡常住成何局面輕言結夏亦可謂不知是矣(云云)時各執首領雖備內外大端悉師自為董理按記幸云六月二十有四日上正寢禮堂頭先老人訖步前庭梅陰深密雞冠花成林行者供坐具設典籍讀風穴首山汾陽三傳動容曰此法未滅世猶可在嘆曰何幸此生覩是極則事某侍者時權金峰客司部署先磬山入墖海會又記愧云乙酉夏以叢林交付龍天不謂諸徒能守之雖眾聚不散然苦寒聞見所不堪自壬辰奉先師居正寢年來得真實大道心人募米豆油醬又典厨輩炊調皆嘉好潛子權客司飽於晉徵士幸甚愧甚丁酉秋七月三日隨堂飯歸筆於菖蒲溪上荊溪檀越以磬山乏主復至報恩再三堅請師允來嵗焉冬過大雄有面壁嵒夜坐將赴磬山請偈云愛此一牀月長年臥掩關先師案欲了破雪問家山順治十五年戊戌

　　師四十五嵗西天目僧眾於丁酉秋以祖庭祖墖傾廢至報恩乞師興復道塲師以二十金令脩葺祖墖至是年正月復至報恩請師命首座慧楨孚公於千丈巖守死關祖墖整理墖院師往磬山按師小紀云壬辰奉先師居報恩正寢歷敘客司等諸執謀歸先墖於荊溪舊隱尤閒中樂事具欲我復開堂領眾非六十不可旹戊戌春仲年四十有五赴磬山之召記於緗溪舟中乃是年之春仲赴磬山也至菰城一登道塲山有詩云望霞桃滿塢棹雪水盈川墖在千峰上一笻鳥道邊過西川嶺詩云(嶺乃去海會磬山必由之路)寂寞西川嶺花開古樹深興懷動吟思十畝海棠林至磬山西澗滌石詩有昔日擔泉處重來廿七年之句葢十九入磬山至四十五是廿七年矣諸檀越請師陞座演法後命雲居嵿公為首座師歸報恩理入墖事務畱眾以一千二百為限鐘板堂外以法堂為枯木堂拔材具精進異眾者送入餘瑞像精進圓證諸堂乞單者既繁眾至一萬五千餘指結一百二十日長期為入墖佛事時
　世祖慕道心切於是年秋九月　欽差內十三道司吏院張嘉謨賫　勅至金車山報恩寺延師赴京於本年十二月初十日到寺開讀　玉音有順風而問朕將同訪道于崆峒之句師以入墖事辭謝不能應　召天使三啟奏有　㫖入墖事竣來京順治十六年己亥

　　師四十六嵗　欽差大人率諸官員隨師送先磬山靈龕往宜興於正月廿九日入墖海會寺遂迎師入京如影隨形寸步不離恐師遲延不果耳于二月初六日離毘陵相隨者量空寬弘濟演等一十二人按師虞山墖記云戊戌余被　召因先母師草堂老人未墖具奏辭謝天使敦請激切當事助為勸駕因恐久留有擾地方具奏送天使過江中途候　㫖(云云)過古城道中詩云面壁有寒骨避人無峻辭避人須避世悔悟十年遲青州道中作前征詩云餐霞衣栢客簫皷載前征一月風塵住聽泉夜夜情至天津病甚得
　俞㫖問道畢即送歸葬親師感恩力疾辭謝於三月十五日面　聖即以方外禮接見供養西苑之萬善殿
　世祖一日至萬善殿問師心在七處不在七處師云覔心了不可得
　世祖問悟道的還有喜怒哀樂否師云喚甚麼作喜怒哀樂
　世祖問山河大地從妄念而生妄念若息山河大地還有也無師云如人睡醒夢中之事是有是無
　世祖問如何用工師云端拱無為
　世祖問如何是大師云光被四表格于上下
　世祖問本來面目如何叅師言如六祖所言叅
　世祖云六祖如何說師云不思善不思惡正恁麼時如何是本來面目
　世祖問思善思惡時如何師云好善但好善惡惡但惡惡正好善惡惡時即叅者好善惡惡是我作用我不思善不思惡時面目聻要一切處叅第一要動裏叅動中得力靜中愈勝古人所謂從緣薦得相應捷也
　世祖問如何是孔顏樂處師云憂心悄悄
　世祖退命近侍傳語云恨相見之晚自閏三月初一至四月八日於萬善殿奉
　御㫖請上堂者四凡上堂　御駕必躬行禮請親臨聽法下座後　御駕必復臨西苑謝法古今　帝皇重法之心至是無以加矣
　世祖一日問叅究用心之方師為作工夫說　勅翰林院侍讀臣曹本榮著序刊行又見師錄中客問詳盡懇至於緇素叅學者多所裨益　勅中和殿大學士臣金之俊著序兼為評註以廣其傳
　世祖請師起名師辭讓固謂師曰要用醜些字眼師書十餘字進覽
　世祖自擇癡字上則用龍池祖法派中行字後凢請師說戒等　御札悉稱弟子某某即璽章亦有癡道人之稱然師珍重
　世祖之㴱信未嘗形之口吻楮墨凢師弟子俱以法兄師兄為稱至四月八日佛誕道塲圓滿師即辭歸塟親　上俞允所請四月十三日　欽差內十三道張嘉謨近侍李國柱賫　勅至萬善殿　賜黃衣銀印師號大覺禪師兼　賜帑金營塟仍遣司吏院官張公嘉謨送歸師自前三月十五日面
　聖留供西苑萬善殿者兩閱月日常不卸帽不脫伽黎　上傳師真留供大內　恩蒙顧問者非一一然　上如不問則不敢強對語不及古今政治得失人物臧否惟以第一義諦啟沃　聖心葢不敢孤徵召僧伽之　明詔也後天童木陳和尚亦奉
　詔㫖八京一日
　世祖以師真示天童見師真不露頂相乃謂
　世祖曰五篇七聚一百應當學法中凢禮佛誦戒入聚落進王宮不得覆頭犯者突吉羅後弟子輩以此語請益師師曰此土以衣冠為重惟罪人至公庭須除帽匍匐以見當事官長世尊具一切智設隨方毘尼若此拘泥則開遮之㫖全晦亦何能識如來之所制者乎按一百應當學法第五十四不得為覆頭人說法除病寶華山止持中釋義云覆頭者謂以衣物葢頭也西竺以露頂跣足表至敬東土以冠履備整顯極恭然禮隨國制所行便為虔敬之儀又云葢律依西制結集時仍列開遮宜隨國風以護譏嫌庶無疑矣據釋義中語則師所謂此土以衣冠為重釋尊有隨方毘尼師於如來律制不亦明且審乎即應當學第七第八二條不得覆頭入白衣舍不得覆頭入白衣舍坐釋義云覆頭者若以樹葉若以衣覆以衣覆頭如新嫁女招世譏嫌然則非僧儀冠冕為覆頭者可知矣若所謂凢禮佛誦戒入聚落進王宮不得覆頭則應當學法中無此條相名目故辯于此師於四月十六日辭　闕出京於東光道中有貧道如遊蓬戶還未嘗懷刺謁時賢之句又聞鴈詩云鴻歸疑已晚猶勝不知歸此地日炎熱雪山努力飛五月十日宿馬吳店偈云(去黃河將四十里已入淮)生平愛月愛舟居意味翛然返敝茨來往一雙窮相手了無一物獻尊慈六月朔歸至報恩(據圓照錄是初一)按骨巖峰公著虞山演公墖銘云師初　召歸山峰公趨迎於吳門獲面慈顏師曰此悉遠出無甚樂事最喜者四上座於巾瓶勞苦中了明大事量空寬弘濟演月庭邇僧健敬也後寬演二公為師之嗣敬乃不退勇公芟染弟子令嗣勇公為孫也葢師往返長安道上之心蹟於茲斷可見矣所　賜帑金不敢當天使乃致于蘇州織造公必不容辭師以十分之九放生齋僧為　朝廷植福以一分畱為墖費師臨行時
　世祖謂師曰和尚錄中付門人𦭎溪之偈最好送和尚回山之舟即載入京一面師因命𦭎公即隨舟同天使入京師歸至報恩草堂有詩云幻影歸草堂如臨秋水碧慈幃我所依松竹我所宅蕉葉入櫩櫳濃翠溼牀席又秋晚書案頭紙云千峰萬峰頭石屋半間草其衣木其食吾本分如是古人云一道神光萬境閒或庶幾焉易日有他吝戒之哉金太傅假歸掃墓
　世祖面諭至報恩問安是冬卜太師母墖於虞山地藏庵之後師即於廬墓間度嵗順治十七年庚子

　　師四十七嵗是年春師歸自琴川
　世祖於十六年十月
　欽差宣徽院雷先聲賫
　勅書往報恩寺至是年二月十九日同本邑官員到寺開讀加封師號為大覺普濟禪師紫衣金印師送天使復命即往江上令慧雲潔公主敔山院事是年夏重編先磬山錄題壁有先師公案未曾了手把遺書仔細看之句秋七月
　世祖馬上有省
　欽差大人張嘉謨劉之武近侍李國柱　詔召絡繹請師入京證道并賫
　御建普濟道塲
　勅書又特建
　皇壇設一千五百僧戒法
　御札云自杖錫南還時勤企念五湖烟景三江秀麗荷衣松食致足樂也閶闔風至秋色依依益深白露伊人之想自邇以來企徹禪宗勤心法寶慨佛果應菴之復差近閴寂今雷音雖震而北方猶若未聞故未法比丘少奉戒律其口談無而行在有者又如麻粟也茲欲於都城建立皇壇俾衲子一千五百人眾受毘尼戒七條一縷出自上方五戒三皈重宣佛義然非禪師親為羯磨正恐以最上慈航為人天階級耳惟冀荷擔如來闡明大法不辭遠道惠然肯來則王城四眾重聞薝蔔之香新學緇流頓長菩提之樹知禪師以佛法大事為先不以靜退小節縈念也遙瞻浮渡速慰悠懷金太傅躬造敦勸師無已具三奏一謝
　賜問一謝
　賜葬一謝
　賜刻先錄於八月十九日報恩起行舟過廣陵有身心無一事穩臥泛揚州名利長安道閒人兩度遊之句作豐干招寒山遊五臺頌三首并跋九月二十二日到梁家閘遇蘇州織造張公同僧錄司普慈上人奉
　旨南來賫送師金𭽽金如意西洋衲衣等十月十五日到
　皇城內西苑萬善殿
　世祖就見丈室相視而笑日窮玄奧
　世祖謂師曰朕思上古惟釋迦如來捨王宮而成正覺達磨亦捨國位而為禪祖朕欲效之何如師曰若以世法論
　皇上宜永居正位上以安　聖母之心下以樂萬民之業若以出世法論
　皇上宜永作國王帝主外以護持諸佛正法之輪內住一切大權菩薩智所住處
　上意欣然聽決十七日奉
　御旨於景山為　孝獻皇后陟天道塲上堂師拈香祝
　聖畢又拈香云者是
　皇上昔日親為
　孝獻皇后覿面提持向上一著今日要僧琇向人天眾前證明令天下臣民無遠無近見者聞者盡發菩提心齊成正覺之句道塲圓滿復請上堂有普賢稱讚佛功德諸功德聚無有比之句二十八日𦭎公奉
　旨南還十一月初八日奉
　旨萬善殿結冬兩堂坐七莊嚴
　孝獻皇后仙馭道塲請上堂有禹門孤聳絕躋攀戴角擎頭把住關石磬高懸識者知龜毛付與小廝兒先宗面目向人提將大海傾大海去之句十二月初八日奉
　旨於慈壽寺為一千五百比丘僧說菩薩戒說戒之次日奉
　旨掃笑祖塔十五日於萬善殿散戒牒一千五百楮奉
　旨刊延請傳佛心印臨濟正宗三十一世浙江省湖州府武康縣金車山報恩寺
　勅封大覺普濟能仁國師為菩薩戒得戒大和尚順治十八年辛丑

　　師四十八歲元旦師即萬善殿上堂拈香云者一炷香從聞思修入三摩地上同諸佛慈濟下洽羣生悲仰三十二應似帝網交羅四無量心如河海競注[火*昺]向爐中供養
　今上皇帝現天子身作大法檀斂衣就座上首白椎云法眼龍象眾當觀第一義師起立云第一義諦當陽舉似召大眾云齋時聞皷鳴齊上殿誦無量壽如來再白椎云諦觀法王法法王法如是便下座初二日早刻佟大人奉
　旨往杭請𦭎公為　上保母乘炬初三中使馬公二次奉　旨至萬善殿云　聖躬少安師集眾展禮
　御賜金字楞嚴經遶持大士名一千為　上保安初四李近侍言　聖躬不安之甚初七亥刻　駕崩初八日　皇太后慈旨請師率眾即刻入宮
　大行皇帝前說法初九寅刻　新天子登位矣二月初二奉　旨到景山為
　世祖安位二月初六重掃笑祖墖欲南還禮辭祖翁耳二月十五日得　旨南還　欽差內十三道析薪司尚公護送并　賜千金到西苑師力辭復送到至第三次尚公曰和尚己亥出京曾受
　大行皇帝千金此番不受恐持國大人致疑師曰己亥之　賜實是　太皇太后賜臣僧塟母者今日之　賜雖感　朝廷厚恩受之實無名也煩為實奏决决不受者尚公復命持國大人曰我等素知此老和尚不愛財的不必強矣(師自入京巨細儀禮例皆不受)師乘御馬至景山
　大行皇帝前遶持楞嚴諸品神咒問訊而出即晚到張家灣十九日到河西務示眾有趙州頂草鞋大隨鞋覆龜幾多逐塊者滿頭滿面灰之句廿四阻風天津衛師有節食一偈寄形天地間飲食惟接氣翛然等個人明此淡薄意三月初三復阻風師有石尤莫戱閒無事歸舟喜聽鼓聲頻之句泊臨清師問眾溈山撥火話有代語并舉雪祖頌過清河縣有絕句云病餘二百日何幸得生還視此淮河水終身樂在山至瓦窑舖有法語示久入室者過金山一到竹林寺回至報恩已四月十五日矣天使尚公一飯即別去是年夾山復請師師命六解恒公應請是夏有重歸報恩旅堂閒書近日學者有二病一等弄聰明習外學一等守愚抱拙般若不清楚二者皆不可與言道不識一丁者必如六祖方可不撥文字者必須遠同西天龍樹馬鳴近同永明明教始得無過山僧更與下頂門一針諦觀雪巖高峰中峰三祖語錄可保汝會心印單傳去在又題趙州錄云本學古人莫視流俗又題趙州十二時歌非古佛無此家風非過量大人不能歌此家風但恐會得全者少耳過大雄有詩云辛丑返大雄萬壑恣遊玩一笻為知己三生綠蘿幔倦飛鳥知還飯蘖味永澹康熙元年壬寅

　　師四十九歲是年度歲大雄磬山海會豐嵿二公於新正謁師即便言旋師說偈留之有序云豐嵿二子糓日通謁言歸頗切說偈留之大雄方絕糧故落句有淡薄偏憐客三十年家法也又題海會磬山兩長老稿云樸直耐久乃自利利人之樞機否則至道不凝宏業莫守海會磬山豐嵿二子咸具此二美故余每事重託亦欲相從者見賢思齊也因呈兩山小叅示眾之語示此以見余慰祖庭祖墖之得人也壬寅燈節前一日潛頭陀書於大雄面壁巖師積勞已久春夏間隨緣山水至秋方歸康熙二年癸卯

　　師五十歲作清凉吟二首其一云自肻住山年半百橫擔楖栗細搓摩誰來隔嶺知擒縱透過當門火一爐(琦云第三句明得面目現在)是年起藥師道塲四十九日遊食浮慕者羶聚旦過客樓至無以容執事者或嫌之遂騰謗訕夏終師或行腳或舟居值九月二十三日先磬山忌舟居雲間白龍潭有偈云先師此日示全身法雨瀰空物物春彌勒釋迦眉併結遮那盧舍眼交親百千刦遠非來去廿八年周絕故新一榻虛舟閒遯客諸山萬指薦溪蘋歸報恩即以院事及扣氷命棲雲岳公主持師往大雄康熙三年甲辰

　　師五十一歲是年春抵秣陵東山禮臨濟正宗廿四代海舟祖墖師拈香云賓則始終賓主則始終主得意忘言人不向句下死有理何用高聲兒孫今誰滿地驀喝一喝(師拈香語祖見東明之旨)復至吉山按師自題肖像云丁亥春夏倚杖吉山旅堂甲辰再過諸檀素心十八年如一日為之喜留數日有欲為余謀立山茨者又共繪余小影請題他日或當復來此乎為荊溪趙羽明作救生長生偈并敘羽明道人欲糾同志日省衣食之資一𨤲救物命之在急難者死而生之危而安之嵗得三百六十長生福德人則日有銀三錢六分為行慈之具眾擎易舉施微功鉅誠盛舉也乞言為引喜而述之并說偈曰天地同根萬物一體本來面目無彼無此如何世人迷頭認影以強凌弱𢦤他肥己止殺己善救生彌良自利利人大祥之祥一士如此士士皆然一邑如此邑邑皆然舉世如此現在樂邦浮峰晦曇和尚遺書至設供沐浴面壁巖前澗雪咀嚼菖蒲溪上庭梅躬行忘白首任運樂閒居猶龍者厭大患嘆鳳者悲逝川吾兄遣書脫解不其然乎雖然哲人云亡邦國殄瘁吾於法門良深此慨復過浮峰為秉炬(浮峰嗣先磬山)冬十月為蘇州織造馬公秉炬康熙四年乙巳

　　師五十二嵗春初泛舟隨喜洞庭有絕句云天與登山腳年當避世春枝枝梅下座直似洞庭人登縹緲下宿水月寺遇華山鑑泉堂監院堅挽過寺復畱一宿有題記時二月八日是年天目首座慧楨孚公示寂廷丞岵瞻戴公謂鼎革兵燹之餘非師親自入山無以起祖庭之廢與杭郡紳衿於潛邑宰洎本山檀信僧耆合牘敦請師於五月朔旦入院岵瞻戴公設齋請小叅師云掩關行腳廿年餘祖翁田地悉荒蕪今朝杖笠歸青嶂萬仞巖前葺舊廬現前大眾盡是祖師家裡人應明祖師室中事且道如何是祖師室中事良久云一關坐斷十方萬古高山仰止師登山禮祖後即為慧楨孚公起龕秉炬六月十八日入墖有題慧楨首座墖偈并跋十年守祖墖不知氷雪寒百世侍祖墖同遊法海寬孤清譽素著簡永德難刊人有不為者有為良可觀墖在斷祖墖側小布水之西二十步許在中祖墖東逾一大布水一小石磵三百步遠近壬子癸行龍轉亥入首坐乾向巽庚辰庚戌分金六月大士成道前一日入墖并識時禪堂寮舍無幾成甲乙于院者十六畜雞鶩豢羊豕至有烹割過嵗醉酒罵巷者師知惡習已久且未為誡斥其一二老成知愧者念與禪寮互處久非兩便或圖他適或思別構有曲全叢席之意師知之令以房室產土隨直取價以償之餘眾亦漸相率以歸售變廢之產再與回贖於是外則重闢甬道以啟門徑內則增新移舊次第禪室土木之役日無甯晷者矣故有未敢登山侍祖燈𠊓溪縛屋欲安僧之偈師短衣竹笠日則視其作息夜則入堂策發旬日坐三勉其叅究禪侶有規嚴務重粥薄香長之語葢師雖時臨晚景猶希於祖庭覔一個半個知好惡人也師自入院後復百廢具舉歸丈室亦惟危坐未嘗安息年漸高叢林漸復舊觀方少損時殫心護持以完美叢林之不足者廷丞戴公之力多矣後之居于是者念師垂老刻苦起祖庭之淪墜克以道德是謀勿躭逸豫勿營勢利勿使後人復廢祖宗當年之心緒德業可謂善於守成不負師興復檀越信心者矣苟不如然咎何所歸康熙五年丙午

　　師五十三歲是年春寺東水碓初成作入詠命題并序曰東山曰東山草堂曰東山糟厰曰曹溪曰高岸曰高步曰獅子峰曰篩溪詩載後錄新安于升黃檀越費重資建黃山四面佛殿成懇師一為到山師以祖庭初復辭之天目左右之鄉悉用石灰以肥田灰所及處魚鱉蝦蠏靡爛無孑遺者師目擊傷感作止殺偈二首有獅子峰前千派立救取石田蛙蚓泣又望去山田起白煙道人坐石淚珠懸之句葢祖庭殘廢已久寺前僧產十七為富家之物子院僧為人作農佃秋收之際僧房莫不殺鷄為黍以食之非師入山茲佛祖道塲化為富家之庄舍矣凢所贖之產嚴禁壅灰至今六十餘載救護生命亦不可以算數計矣是秋有薑桂吟喜頭生白髮任徑長蒼苔少室九年壁雪腰人自來又示妙年大德偈云純一死屍觀脩行有一半別樣強惺惺知君錯打算冬十月報恩棲雲岳公示寂師特往報恩作起龕秉炬佛事代囑南谷穎在中璉二人以繼岳康熙六年丁未

　　師五十四歲歎法門日圮已至勢不可挽故續王昌齡歎人間世詩有一人言不展少室方蕭條之句時有僧謂斷祖打落崖下得道亦從千丈嵒妄自投身殞命師作愍愚說以誡之云余髫年在俗聞禮普陀朝九華者有捨身洋捨身岩之說心竊非之以為齊東野人之語不足信也乃脫白後聞在在有諸此真愚夫愚婦之所為聖智之所共愍故於祖墖千丈巖險峻處立愍愚之墻刻愍愚之說於上俾學道者人人得正脩路云是年法堂方丈成題東西銘云行解相應毋愧爾祖宗說兩徹有利天人又春夜偈云歲餘餘此日白髮又迎春九鼎絲懸脈耐寒辨偽真掌垣鶴山王檀越送書本藏入山并除夕元旦飯僧康熙七年戊申

　　師五十五歲時建造工程欲半有釋肩未遂之心十五月朔早叅云(乙巳年是曰入山)入山侍祖關山深眾日至化城眾甫安導師久疲憊甕鐺瓔珞粥向來知此味絕頂雲半間遂我平生志時先師為第一座秋八月命往主持報恩復示偈云生平專為法不留心世智報恩請住持湻子汝應去正道開三玄邪宗破一句拶出破沙盆扶起於菟睡大海傳大海今古不容墜少林衣法傳東山閒閒地往龍鬚訪死關祖遺蹟有人來何處尋蹤跡庭滿六年枕上霜之偈康熙八年己酉

　　師五十六歲僧那照公久為寶華律宗闍黎大德重叅師令知藏事是年夏於金陵成梵本藏經歸有喜照知藏還山偈云好松三百尺新竹一千枝畏友歸青嶂相携坐澗西又見白髮偈云頭顱已如許鹿鹿欲何為趺取龍淵石清波映白眉以祖山未經完局年復漸高懷歸大雄也雲居嵿公自戊戌春命首眾磬山至是年方令居方丈主法贈以偈云年臻七十始開堂慣自將身入眾藏今日寶華主座上烏藤痛處好宣揚跋趙州金佛木佛泥佛話云南岳磨磚江西鹽醬不是過也又云非三十年不雜用心者不知斯言簡盡題新報恩湻長老語錄云透脫向上者出言吐氣自與尋常不同如此方可自利方可利人所謂見過佛祖方與佛祖齊肩天目生平不妄語也冬十月命骨巖峰公主持大雄為仙城居士仙行可題萬善同歸冊冬底以龍池受業樂安祖墖為異教及別宗侵毀諸檀護請師必一到荊溪整理庶無後患師以祖墖故臘月間由山後孝豐而往過靈峰為素華法主設供以順治丁亥春師晦跡牛首聽唯識受法益故至宜興遂度歲磬山康熙九年庚戌

　　師五十七歲磬山山門外有先南磵手植千葉梅花適大放因作偈懷問和尚云有心支大廈天奪此良材寬闢門前徑拈花應再來師至善權掃墖時善權有僧道兩眾僧院即百愚斯為主乃弁山瑞白雪公之嗣師初住報恩出辯魔摘雪之訛故斯一則盜葬祖墖二則包藏昔時辯魔舊隙故遇師甚無禮師亦一置度外葢師之過宜原以祖墖被侵而往別無意於他屬時龍池地主太常唐公之孫雲客懋弘辰玉三昆仲暨荊溪邑主眾檀以龍池公啟交至師無已乃避諸檀護由僻徑一往龍池掃墖時方丈乃萬如禪師之嗣介石性鄙忌妄意測師亦無禮師於法堂鳴皷說禹門家訓而返按師復禹門檀越雲客懋弘辰玉三昆仲書云得手教令先祖現在先龍池現在數十年仰慕先護法今日得交象賢三昆仲如瞻對先護法也但龍池近者積弊不可頓除必須堅忍久長方可漸復先龍池家風某有願未六十不復主法(云云)又按復吳白涵居士書云鄙拙秪以善權祖墖侵毀動心龍池之請深愧負雲老昆仲與公輩諸檀越故兩邑父母公請與諸檀護書重叠交至對之芒背難措一辭(云云)遂回天目師自宜興歸時多掩扃有庚戌題壁二絕(其一)本自矜矜自了僧飽餐安寢百無能酬恩報祖推明哲斗室焚香懷古人(其二)臥倚青山飯白雲溪聲鳥語共晨昏空庭有隙栽蘭蕙緘戶無蹊入怨恩新安于升黃檀越得得入山懇師一至黃山師以祖山之事未周再辭之于升復固請師云但克一到新安天目黃山兩地建造及食堂支費不用師一毫心慮悉弟子自應料理設不愛久居到後即師之弟子主持可矣師亦終卻之是年答陶友蘭書題不退勇禪師錄云此余報恩學徒中真叅實悟行解相應自利利他一切真實者也諸方久欽其名必思覩其實諸知交刻其語錄公世即入之古尊宿錄中當無辯也所謂廉頗藺相如至今凜凜有生氣不其然乎康熙十年辛亥

　　師五十八歲夏初太僕鶴山王檀越送全藏後復遺命宛六逸仲兩象賢請法飯僧送列祖圖入山以偈再辭黃山志在千峰上束腹篾三條如何絕勝處相招不憚勞是年於方丈後園搆小亭顏曰獨樂有題壁偈云我本忘世世幸我忘世不我忘安安庸遷我不忘世勞勞入㕓世我兩忘獨樂名園又集古作座右銘云道意清淨不事他緣人生世間閒為第一(又)學欲至而道欲正事無謬心無惑終其身而無競答王泰卿三問答朱永懷三問夏秋久旱山邑饑如吳興武康等處莫不受災時先師住報恩欲出持𭽽上書請行止云依囑三年不務出入淡泊自遣今歲大饑眾絕糧思欲一往可否惟命之師復云托𭽽已成流俗既作老人之嗣當終身行之三年何足道哉東山祖云諸莊少收不以為憂惟衲子入室舉話不能透脫深以為憂此便是千古自利利人榜樣又云有緣多留幾人無緣獨對聖僧喫飯有何不可趙州十二時歌當銘紳三復有辛亥除夕偈云今年除夕異尋常獨與空生細較量爐雪凝寒因病目家風孤逈不開堂石中有玉人爭鑿沙裏無油我肻忙一語徑庭頻棒喝償錢僦屋古來揚康熙十一年壬子

　　師五十九歲元旦小叅常憶榮啟期帶索矜三樂如何立雪賓饑瘡細捫摸苦寒慼眉鋒三界甘飄泊時世多此流莊誦水潦鶴自上年旱災天目前後山邑咸無秋近山之苦寒無託者令食堂就饘粥按師復岵瞻戴公書云環山皆荒邑近山兩三都稍有部署可相保聚即是意也又云盛德如公應念饑民困苦勸寶眷及知交戒殺減饍惜財惜福隨力可勉推己及人時世如此正賢聖顯智用克己利生時山野雖老病退休福國祐民之心未嘗斯須忘也至夏麥秋稔掩關千丈巖有擬寒山詩青山吾丈室白雲吾匡牀饑渴指懸雪榾柮吾衣裳頭陀安樂行金仙無何鄉秋八月當湖鶴田陸觀察徒步登千丈巖請法師見其誠下山從所請時天目叢林已及七八髮成頒白有如何偈云如何事上通無事頗覺勞時不耐勞七處住持難步武一關終隱久心要是冬太師母九十之年於虞山作報恩佛事藩臺慕公久嚮師特往虞山道塲作供天飯僧斛食等功德兵部嚴公以琴川脩誌為言師述太師母墖記以附康熙十二年癸丑

　　師六十歲是年春題黃孝子傳作六十自箴云吾父四十七忝多十三年吾母七十一其間四千日六十過彈指七十來瞬息郝鄉古佛後幾人百二十繼往與開來日乾復夕惕屋取蔽風雨食惟止饑渴欲成枯木侶先與之安逸火烈人知畏惠愛非姑息莖虀毒似鴆六月庭盈雪燕越話同風眉目不相識教外別傳文字不立微妙法門兄呼迦葉正法眼藏破沙盆一喝耳聾聞吐舌從來此道出常情試看先宗的標格師自出世以來大事未明者惟專一叅究內外典籍概不許私閱時有僧於藏堂請碧巖集執事呈白師特小叅重為申戒云上三畫長下三畫短天左旋地右轉日月照臨乎上龍象奔走其下高出無頂天深逾香水海無論智愚賢不肖識得這個字宣聖孟夫子拱手讚歎釋迦不在先彌勒不在後奔軼絕塵今之古之誰敢與偶好大哥直絕根源尚迂曲尋枝摘葉復如何結夏之次日上千丈巖掩關一百二十日高郵孫孝則銓部登山請法不及見關前致敬而返見有以解為悟釋寶鏡三昧師舉踈山仁禪師有僧為造壽墖畢白山山曰將多少錢與匠人曰一切在和尚山曰為將三錢與匠人為將兩錢與匠人為將一錢與匠人若道得與吾親造墖來僧無語後僧舉似大嶺庵閒和尚嶺曰還有人道得麼僧曰未有人道得嶺曰汝歸與疎山道若將三錢與匠人和尚此生决定不得㙮若將兩錢與匠人和尚與匠人共出一隻手若將一錢與匠人累他匠人睂鬚墮落僧回如教而說山具威儀望大嶺作禮歎曰將謂無人大嶺有古佛放光射到此間雖然如是也是臘月蓮花大嶺後聞此語曰我恁麼道早是龜毛長三尺師云佛祖出世應須六種成就若無賢輔弼為人作麼雖然不因漁父引怎得見波濤十大弟子各有一長沒伎倆執事也少不得一箇若非此僧無語焉能使踈山賣弄家私并令隔嶺當行相帮結算可見古人咳唾掉臂屙矢放溺無鍼鋒許與本來違背今時後生晚學離師太早日用現行與本分不相應珍視三觀將寶鏡三昧逐段下註腳是不僅成知解宗徒將使提唱智證傳者不能擅美於前矣安能獨怪以橛頭禪流毒寰宇老僧初入法門即有慨云穿鑿顢頇犯手多有志之士不犯此二種病可耳不見他後來一人云臘月蓮花一人云龜毛長三尺還知麼沒伎倆執事但作啞羊面孔卻如拋甎引寶直使金聲玉振遂成洪鐘大雅之音至秋中始下寺歸方丈蘇州藩臺慕公久嚮師未獲瞻禮壬子冬於虞山助揚太師母懺期法事詢師起居執事者以年來因善權樂安祖墖為異教及別宗侵毀自庚戌掃墖歸掩關謝事時多於是藩臺謂彼既侵毀祖墖則王法佛法俱所不容即於是冬請師主持善權經理祖墖師以祖墖故不肻孤藩憲誠至遂應請於十一月十三日乃入院住善權寺按宜邑紳士至公說云樂安祖墖久建寺中至康熙元年突有僧明如妄延別宗(百愚斯也)砌墻造屋侵突墖基又於康熙四年將亡僧骸骨盜入墖井天目和尚遣僧賫資上供明如等率眾攔住將墖前道路盡行堵塞出入無由將龍池世代守墖僧盡行驅遣墖院盡行占住道人衛廣[尒/口]王顯如等將故道屍棺盜塟墖前屋內侵暴日甚一日康熙九年宜邑紳衿公請和尚赴宜清理祖墖明如復糾衛廣等歃血瀝酒聲揚歐截和尚遂回天目掩關種種罪惡不惟蔑視清規實且目無王法(云云)按天童年譜崇禎二年己巳密老人六十四歲九月歸龍池掃墖至善權掃樂安祖墖崇禎十二年己卯老人七十四歲奉衣盂資為龍池傳和尚營嵗祀之田善權樂安祖田如之以此知密老人垂晚其心念孜孜於龍池善權之二處祖墖者然善權寺順治年間乃屯村浮石禪師住持後親至報恩請師繼住師辭之至康熙元年僧明如見龍池下未有繼住者妄自作主請洞下百愚斯住於是起憎嫉見侵突墖基以骨石盜塟祖墖井中故道屍棺盜埋墖前屋內侵暴日甚一日矣葢師連年清理祖墖以至應請善權亦如天童老人之心孜孜不忘木本水源者矣康熙十三年甲寅

　　師六十一嵗自善權入院後結長期一百二十日六時禪誦命海會白松豐公為座元至夏初期滿脩祖墖事竣京兆戴公洎報恩崇福兩山俱具舟楫以迎師遂返浙過吳門藩臺慕公織造雷公備齋候師於虎丘之半塘寺吳中檀信聞師至莫不希一瞻禮師凌晨乘小舟先登岸掃隆祖墖出三十金令築墖垣遂過水西原設供禮天如祖墖乃赴齋半塘住持設齋席欲敘昭穆慕公命設中席於上二公在昭穆每呈饌必出位敬禮備儀侑齋齋畢即謝別登舟至閶門孝子黃端木祈見師愛其往返二萬餘里奉親歸能食貧養志為之遺贈即解維回大雄師於五十八嵗手字粘天目客堂有壬子癸丑之年山僧為先草堂行腳必在千山萬山之外語是年秋九月欲重挾袱北遊京兆戴公與天目執事促師還山冬十月善權寺遭燬師返浙時善權院事一付豐公主持寺中天人師殿號日無塵乃宰相三生乘願而興者邑有陳邵二姓恃族眾向稱豪橫據無塵殿之後軒為祠宇嵗烹割以祭時豐公與執事者不許以血食汙殿是年三藩叛亂乘機盜刦者充斥宜興與新安甯國悉屬江南信地相距無幾時徽歙與甯國界限浙地湻安昌化於潛咸為叛宼所殘破於是陳氏等聚族歃血冀圖非分遂白日火善權寺以阻祠為名搶攘庫司方丈發掘祖墖縱火燬寺殺僧眾幾十餘人豐公見凶勢猖獗遂領眾上殿稱揚藥師如來凶勢愈熾豐公知不可免曰我不能保護祖墖有負師託遂展尼師壇敷坐以殉難師聞信即致書與藩臺云殺生不如放生當依梵網行之再手書并衣與龍池法姪天笠珍公令瞻視樂安祖墖時徽甯諸處叛宼王師至已皆鼠竄當事臺憲捕陳氏惟為首一二正典餘黨悉罔究茲實師以慈忍力活之者眾矣臘八後携一苦行復北上於濮州界村落小庵度嵗康熙十四年乙卯

　　師六十二嵗是年王師勦叛沿途多兵革乃重返維揚寓虎餘書記之邢家園海昌聞人范驤文白居士有懷師詩云風鶴驚心行路難可容給侍勸加餐生前有福隨緣好悟後無心到處閒西峰夜觸箭鋒機話別傳來庾嶺衣(老人別信寄禮佛長衣)五月六月無消息千山萬山空翠微江南江北水雲間㕓居水居誰往還毘耶肻借神通力斷取長江到舊山夏末天目報恩得信往邢園詢候師命先師囑以法門細大至高郵孫銓部孝則留供愛口園師以十金為銓部先慈放生甓社湖中俟臺山歸作浮家散宅之約故師示寂清江銓部作輓辭二首有游鱗盡教餐甘露散宅何曾上野航恩大莫酬成一慟叮嚀切處敢無忘之句初秋辭別孝則令南谷頴氷藻復徹也融羽宗振隨師上淮至清江浦疾作寓於慈雲庵于升黃檀越至清江候師與話別屏絕往來以隨路信檀施資於清江散靜作齋至八月初十日命沐浴澡身昧明時說偈以逝時造龕供師者小泉余居士送龕資費于升黃檀越沿途設供者絡繹藩臺慕公織造雷公專使至塘棲始得設供而復諸山迎歸天目於次年丙辰臘月十八日墖於半山之東塢庵中和殿大學士宛平王公諱熙京兆府府丞錢塘戴公諱京曾各有銘

　　臨濟宗風盛於唐宋微於元明至明之中葉宗門之旨不絕者如綫自笑岩寶祖見關子嶺得省復遍叅時惟少林講說評唱伏牛火塲煉魔為宗門事矣後叅大圓禪師亦秪單丁自處乃自辦齋粥以祈親近四十餘日中於外道問佛因緣透末後明大法回關嶺受聰祖記出世金臺門風孤峻道眼高卓為一代龍門得幻祖久侍受記莂南歸龍池再世而有天童磬山方克大其家聲宗門事若揭日月以行者矣然不無薰蕕互器盛衰相乘之兆幾於是矣師出自磬山夙乘悲願契證廣大得從上佛祖之大全一起宗門於廢墜年方二十有三即開法報恩建叢林於荒煙蔓草之中立規矩在紀綱頹敝之際開人天眼裂知見網行解相應宗說兼到真叅實悟猶為眼裏金塵悟後重疑直須始覺合本故出言吐氣往往與時宜不相合者多矣峰公云師有三大端自幼而壯自壯而老無時無刻不力辨者一禪必以虛空粉碎絕後再甦為正悟悟後必須透脫末後牢關方可出世為人故其論道與諸方不合鮮能見契於當世凡麤言細語悉皆寓意於言表非辨道論德則不輕吐一字但言有反正之不同意有幽顯之非一淺機者未易以一知一見以求之也一僧必竭誠以孝其二親始契佛心方免世人[詨-父+(句-口+方)]僧為無父無君之教一師承有據必須上溯淵源尊其所自出師之師為祖為曾為高不可忘背其本置之度外為始一大端故辨魔以招怨為次一大端故孝親以貽譏為最後一大端故脩祖墖以招禍頭正尾正有始有終者矣茲誠師之實錄也然雖謂脩祖墖以招禍禍之因由辨魔以始者也葢師初住報恩方二十八嵗時最初出辨魔錄乃痛斥弁山瑞公斷常邪見者後住善權盜塟祖墖之百愚斯瑞之嗣也唆附陳邵二姓燬寺發墖以殺僧眾者百愚斯之嗣寒松智操也昔西竺迦那提婆尊者嘗以無礙辨才折困諸外道論師已而經行林間為外道弟子刀决其復曰汝以口舌困吾師我則以刀困汝提婆五臟委地命猶未絕謂之曰我有三衣鉢具在禪室汝急持以遁我弟子未得忍者將害汝在師如善權已燬豐公等已殉於難而復致書藩憲云殺生不如放生當依梵網行之師之意非尊者之遺意乎故知自古自今扶宗竪教顯正摧邪之事同一致耳不知者妄以他議愚且陋矣所謂非辨道論德不輕吐一字者葢師生平有以憎嫉見造世諦說以誣師若不為聞見惟宗教有關則不能自已如舉世不知有悟後重疑透脫末後牢關故辨魔泥知解以釋寶鏡三昧舉三文錢話幼視萬緣題新屋龍門萬仞待見金鱗破浪作清凉吟月望剎負名稱致法門日趨日下續王昌齡嘆世詩有世緣材具背道以希名聞立丙申三誓荷佛祖慧命精一不懈有丙申四誓六十自箴惟古德自式題趙州錄務四事豐美致後生習妄以軟暖自求書趙州十二時歌耳食慕羶非克家真子作薑桂吟畏趨炎有聞鴈詩能於是一言一行之中克見師為法為人之心蹟雖異世若親炙者矣師凢信檀所供襯施每作五分一分供佛祖一分流行法寶一分供父母不論存沒一分放生一分日給畢世如斯師一生嚴慎因果磚錢不得買瓦毫釐不許差錯每月朔望必神前表白發誓師一生除供佛莊嚴外自伽黎以至衣履有寸絲尺絹悉屏絕不用皆師行解相應之微細也師有異相面如滿月馬陰藏類如來足下二輪文類馬祖胷有主心骨脅有朱痣七排如北斗及方剛相湼槃之際謂南谷頴以語及者師嗣法者自退庵重白松豐不退勇骨巖峰棲雲岳來雲岩𦭎溪森美發湻寂庵洽德巖紹蘊荊璧慧楨孚慧樞地全庵進道昌桂雲居嵿濟芝覺六解恆古箬卓曉雲謀量空寬慧濟舟道仁本響雪澄仰巖荷本一如洪濟演息心偉琴水韶二十九人如不退勇公諸方素所欽慕退庵重寂庵洽蘊荊璧三公悟處頴脫咸先師而寂存語錄機緣行世餘皆展化一方或茆廬遁世悉有弟子星分碁布莫不奉師法化者再於師室中得悟入後出世酬恩不忘所自如關中白眉貞濟甯徹也融皆師真實法胤也得度弟子數過百十秉戒者於　皇壇亦以一千五百先後則萬餘計矣師自　鼎湖問道外若縉紳先生士林俊乂清信檀越請法獲益或備載先後二錄或未備載者不復一一詳述其緇林翹楚於師刀尺下裁成培就在諸方記莂角立者指不勝屈自非間世而出為宗門之命世大人其法利亦何能若是之溥哉峰公又云別傳之道非我師竭力提持亦恐幾乎息矣苟未親承爐鞲愈入愈深識恩大難酬者亦何知斯言之非阿也師示寂後六解恒公葺師編年譜未經刊就報恩峰公有編年譜刊行陞座小叅之語居多然似後人有所竄易攷較不無訛舛不肖初脫白為童行於丈室執巾帚四歷星霜時雖愚昧能領畧一二於見聞之際後執侍先師及先師行輩或禪寮耆宿獲師六十二年之前言往行生平大畧葺茲編年譜凡一言一行一偈一題莫不有憑有據可以為法作則者後世緇白有慕師之道行德業於茲視微知著亦可為叅學求出世法自利利人者之龜鑑云
　康熙六十年十月開爐日得度小師嗣法孫超琦敬述

　　師於乙卯八月初十示寂至丁巳夏初
　今上皇帝命先師法嗣住宛平昌化寺住持超崇至天目請
　世祖皇帝宸翰回京先師繕本進繳
　今上皇帝御覽後復　批云覽爾所奏朕一一知道了
　世祖皇帝特　賜老和尚　御書以灮佛法今遽收回朕心甚為不忍仍付住持和尚收存惟　皇壇請師說戒　御諱法名拜帖留存　大內
　今上皇帝復　賜御筆金字心經敬佛匾式臨蘇滿庭芳卷　欽差杭州織造臣金某與超崇一同齎送天目供奉再登東塢設供致祭自是
　兩朝御墨焜燿林泉永久與名山不磨者矣超崇在途染病回京日
　上召見以疾辭未幾亦送逝　上賜帑金建墖於昌化寺復　賜御筆臥松雲額于墖所是悉師之餘庥遺蔭至歷世沐
　皇恩於無盡也琦又識

大覺普濟能仁國師年譜卷下終


