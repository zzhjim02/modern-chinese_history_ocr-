大藏經補編第 10 冊 No. 55 菩提道次第論極略頌


菩提道次第論極略頌（又名諸功德根本頌）

　　西藏宗喀巴大士著

　　民國赴藏學法僧超一譯

　　一　依止師

　　諸功德本恩惠主　　如理依止道之根　　於善見已多精勤　　恭敬依止得加持(1)(依止師)

　　二　身難得

　　一次得已有暇身　　極難得事善了知　　晝夜六時恆憶念　　生無間斷得加持(2)(人身難得)

　　三　三士法分

　　甲　下士

　　身命動如水中漚　　迅速壞滅死常念　　死已後身及如影　　白黑業果如隨行
　　決定堅實於惡資　　諸細且微亦遠離　　一切善資能勤作　　常不放逸得加持

　　乙　中士

　　受用不厭諸苦門　　不可保信有海樂　　善知惡緣得解脫　　生極尋求得加持
　　清淨意樂由彼引　　念及正知不放逸　　教之根本別解脫　　能實心行得加持

　　丙　上士

　　自己有海如其墮　　似母所成諸眾生　　見己眾生負救度　　菩提勝心得加持
　　唯心雖生三種戒　　若無思修覺不成　　善為了知菩薩戒　　精進勇學得加持

　　丁　止觀

　　於邪境妄能寂滅　　於真勝義如理伺　　寂止覺觀雙運道　　迅速心生得加持

　　戊　密教

　　若成共道已熟器　　諸乘最勝金剛乘　　賢種士夫入勝位　　穩速入此得加持

　　己　守護真言戒

　　實成二種成就根　　佛說清淨真言戒　　非偽決定得成就　　如命守護得加持

　　庚　如聖之行

　　密部堅實二次第　　如其通達能精進　　四次瑜伽勝不捨　　如佛妙說行加持

　　辛　寂滅除障難

　　賢道開示善知識　　如理修行諸良友　　內外災患并障難　　最近寂滅祈加持

　　壬　願速得證金剛持

　　無始時來正上師　　功德受用法不離　　地道功德極圓滿　　金剛持位願速證

菩提道次第論極略頌　終


