大藏經補編第 30 冊 No. 163 重修曹溪通志


　　舊志序

　　佛之為言覺也覺一切種智開覺有情如夢斯覺詩云佛時仔肩空桑氏曰先覺覺後覺其是之謂乎普度眾生以證菩提豈與小乘之禪枯槁寂滅為聲聞而已者同乎哉余不𡢃佛典而獨好曹溪壇經則其破諸妄相罔棄倫物真性自脩且云不必禪戒本來無物旨哉言乎匪遽淪空遺身如世儒所詆者也張商英曰吾學佛而後知儒此以佛劵儒也司馬溫公作解禪偈此以儒劵佛也明其道以道之奚必與媾為鬬以見其捷而滋之爭乎觀察周君為余言清上人由牢山飛錫南海潛心曹溪獨得南宗密締余門人朱生完劉生克治克平言清上人與觀察合及見上人以所著曹溪志問序於余時方倥傯行間未遑也逾年不佞被放以杪秋發夕上人復偕韓孝廉上桂朱劉二三子送余中宿峽申前請余惟志也者志也述徃事思來者以有所取義作者之志也曹溪為勝地其事則能大師其文則歷代制書暨諸哲匠名卿之有事于茲土者其取義則欲後之人紹明其緒覃精性命之際意在斯乎靈鷲邈矣南嶽以南此為粵區西天寶林智藥發嘆斯𦽦殊之五臺法蘭之崧嶽也作山川形勢志釋迦天人之師傳衣授鉢達磨西來至于南海壁觀之後可得厥髓可以是傳之璨璨以是傳之信信以是傳之忍忍以是傳之能心印相傳二枝五𣲖沽溉羣品作道脉源流志曹叔良魏武之子孫陳亞仙夜郎自雄並以檀越食報茲山寶林中興法泉南華不常所名作興廢沿革志弟子四十有三人青原南嶽永嘉實稱高足宗分派衍幾遍震旦作傳燈人物志祇陀太子施樹為佛說法摩騰西來爰始白馬精舍浮圖自此興曹溪伽藍莊嚴無異陶謙所為然詎曰一人之力作建制䂓模志王通氏稱佛為西方聖人張文定謂曹溪超乘子輿故歷代帝王宰官暨循吏之吏茲土者莫不聞法隨喜光崇斯道以衛三寶匪直資生之施而已作王臣外護志曹陳檀施以來厥田為上上豪強兼并蠶食代有鄉者有司過聽鯫生因緣厥田以螫僧僧患苦疲命轉徒吏急催科如捕亡賴陳韶州劉中都解不調之瑟而更張之爰復厥常有所息踵茶椒栟櫚之供豈曰惟正哉吏茲土者稍與之休息先以簿正毋束濕薪可也不然田卒汙萊寶林鞠為茂草矣作香火供奉志長老上座僧之模範大智清䂓可為法程至明也今之住持失其職矣首座知殿而下各有司存作清䂓典職志曹溪衣鉢傳之佛祖經像頒之歷代物產施之檀越吏茲土者不務自明其道或毀其器或侵漁其田悲夫作常住庫藏志詩言志歌咏言言心聲也心聲出于口君子小人見矣宋之問唐之穢人其謁能禪師豈皈依三寶以滌厥末路耶眉山廬陵田畯竪子皆知其名由唐宋以迄于今疇文而行疇文而無行疇有行而言之無文得失之林具是矣作品題詞翰志凡為卷四為品十其事核其旨遠宗門良史哉非苐以文而已也覽者神而明之庶幾清上人之志也有能紹明其緒覃精性命之際意在斯乎意在斯乎

　　萬曆二十六年九月既望賜進士第資善大夫總督兩廣軍務兼理糧餉帶管鹽法巡撫廣東等處地方都察院右都御史兼兵部右侍郎維揚陳大科思進甫書于湞江舟中

　　又

　　天人一也呼吸相隨人有是事則天應以是人方其未至蔑如也至則莫不曉然知其有待葢予嘗慕曹溪性宗結屋韶石往還甚熟覽其志甚不稱未幾赴闕於燕邸得憨山緒言讀之愛其文雅旋得覩光儀類其文孰意數年間飛錫南來竟為曹溪作志耶曹溪我盧祖說法地當時得法者青原南嶽為冠其後衍為五宗子孫布滿寰宇皆祖曹溪可知其地之勝矣顧非憨上人慧性超悟克紹宗風文藻優長辯才無礙安能部分臚列綱舉目張創例發凡掩前光後者也昔人云江山如有待寧不信然洪惟盧祖之學以見性為宗自佛教入中國學者類以名相求佛而自性功德自性西方自性戒定慧等語始揭西來之意學佛者自此始識宗趣法弘化闡薰及儒流若周子得之壽厓程子又得之周子其名教雖遵六籍而其密義實取諸壇經也其書具存要不可掩然則我盧祖豈特有功於釋抑亦有功於孔矣且性者生民之命脉也日用不知罔生罔死則亦已矣其間號為賢智者而不知則其穿鑿多事害及家國何可勝言故見性之學為天地立心為生民立命為往聖繼絕學為萬世開太平之樞要也然則斯志之作關繫匪輕而憨上人心存普度隨機接引單提本來無物之旨醒悟磨磚拾礫之徒則既身志之矣而後以文者也又不大有功於盧祖哉夫性宗不闡則聖人脩道立教之意荒故天生盧祖以闡之祖蹟不彰則眾生渴仰悲慕之誠薄故天生憨上人以彰之吾故曰人有是事則天應以是人非偶然者斯舉也予年友觀察海門周公實托重焉其本末節目具大中丞督府陳公前序中茲特舉其概以俟同志謹序

　　萬曆二十七年六月望賜進士第通議大夫吏部右侍郎兼翰林院侍讀學士前南京吏禮二部侍郎國子監祭酒玉牒纂修經筵講官歸善楊起元頓首撰

　　又

　　余移官嶺表因得至韶水上曹溪瞻禮六祖真身方度嶺初地見一華表卓立題曰禪林洙泗因竊嘆禪本曹溪儒宗泗水彼此相況庶幾迎之葢嘗縱論宇內名區所在賢聖托蹟在峨嵋則有普賢在五臺則有文殊在補陀則有觀音非不各稱靈奇然而智者見斯了然苟非其人不生奇特之想即起渺茫之疑者不少矣後在少林則有初祖在黃梅則有忍師自是東土真宗然而一雨初滋真言未普單辭密語銕壁懸崕中根俗士凑泊不易矣惟至大鑒肇生曹溪說法而後上下俱接顯密齊彰數卷壇經何殊論語隨緣率履不越尋常夫人試觀新州百姓而知佛祖即是凡夫也觀安置毋宜而知出家即是在族也觀隱身避難而知神通即是見用也觀平直頌偈而知法語即是𢘆言也觀問難請益而知機鋒即是唯諾也觀香泉寶嶺而知西天即是東土也上智上根一毫不得馳騁愚夫愚婦隨人可以與能闢佛者足自相忘無言崇佛者庶幾不入岐路下學上達與孔同旨承前啟後與孔同功以曹溪擬洙泗豈不庶幾近之哉嗟乎宇宙即有此溪山直至梁時寶林斯稱至唐斯顯謂非天地造設以待真人不可自師之顯以迄於今棟宇千楹山田千頃僧徒千眾香火千年一毫不改引之更自無窮謂非人天呵護以衍真傳不可葢自杏壇孔林而外於此為奇甚矣曹溪之不可不到也余作禮既竟聿詢掌故僧持呈示而余嗟未稱意與重脩特難其人既入五羊長千憨山清公恩遣在省公戒律凜嚴明理精透辯才無礙是古大慧覺範之流亞堪任是事因以屬之而公首肯明年余入賀北走又明年志成公寄示且命以序余辭而公命無已夫事匪偶然人如有待若茲地以待大師是靈山聖祖妙合不違茲志以待清公是異蹟名僧相期不爽乃以茲序命余不知清公奚取焉因其命終不可謝而敬序以此余入嶺表在萬曆丁酉別清公以戊戌志成在己亥庚子之間而余序在甲辰云

　　賜進士出身雲南布政使司左參議前廣東按察司僉事古剡周汝登撰

　　重修曹溪通志序

　　粵自禹功告成山川久奠而曹溪之名至智藥始著佛入中國以後閱二十七世初祖東來更六傳而為盧祖方應百七十年之讖再造寶林又千餘年憨大師力闡南宗爰修通志豈非荷道得人則地靈協應而盛衰興廢之故胥有天焉以主之哉攷之紀載代起道塲建制不一熙朝御㝢并包八荒特簡平藩底定海國偉伐用懋帶礪申盟少保公濟美光前壎箎唱和時駐霓旌皈依淨土古今未盡毅然鼎新制府少司馬金公風行政速百粵澄清大中丞劉公虛懷樂善吏戢民懷暨諸臺使眷懷方丈妙選總持遂迎雪公專攝寺主予承乏斯土躬詣祖庭瞻禮之餘應接不暇留止宿始識雪公眉宇清癯蘊藉鶴立不羣依依別去歸檢舊志將以折衷及展卷而斷簡殘編蕪穢特甚因屬雪公亟為校輯不兩月以成書見貽予受而卒業疑義頓析今其篇中首攬形勢崇始基也次列規模舉大綱也而源流人物次之弘正法慎傳心也而王臣勑銘名流詞翰又次之廣調護尊表章也庶見名山重開面目不特領要足供臥遊矣葢雪公為右齋黃先生里人又為木陳和尚高座木和尚詔入對因事納忠多所啟沃觀其語錄可佐史材雪公時在記室天下事洞若觀火是書之成芟繁就簡節解支分類皆運以斧斤而神明其意真盧祖功臣也而　憨公遺訓若養人材治𢘆產固根本諸大端一經拈出深省羣蒙尤願舉而力行俾從前締造之艱難後此維持之堅苦傳諸厥躬永永無間將人事既定亦能勝天何況坐具常浮香泉更湧此際因緣正同水乳耶予以凢材樂窺蘊義幸附不朽地主分榮獨是曹溪僅一隅之勝耳郡領六邑凡夫風俗貞邪戶口盈縮以及山水靈奇賢人隱見久厪博採未得舊聞是在諸君子網羅故乘相與有成母俾通志一書獨擅千古予固有厚望焉

　　康熙十年歲次辛亥孟冬朔四日知韶州府事前湖廣等處提刑按察使三韓馬元頓首撰

　　<<PIC>B30p0009_01.gif</PIC>

　　重修曹溪通志序

　　單傳直指之道謂肇自初祖西來此未取吾儒之說而深究之矣凡知生知性朝聞夕可皆宗門之妙旨人自習焉不察耳初祖遊梁時佛法流東已五百年此來惟剗除二病其一以有為福德當佛法者故答梁武造寺度僧之問曰實無功德其一以有所得心為佛法者故答聖諦第一義之問曰廓然無聖墮此二見何有吾宗若世儒之蔽但依傍四端影響作活計稍涉蘊粵輙詆為虛無噫微言絕學千聖同源豈儒家者流僅訓詁修飭而已哉世喪道也久矣少室六傳是為六祖實惟唐之中葉祖以新州樵子得黃梅心印大庾一鉢力舉不勝此一異也隱獵人隊中十八年人無知者迨風旛問答逗漏機緘遂四眾歸誠人天作範曹溪一袈裟地覆谷彌山又一異也其根柢所存有不可以智知不可以識識者以尋常之思擬而測至人之應迹豈非取螢火以焚須彌者哉再傳而至大寂九十三賢一時並出於是五宗派列枝枝葉葉遍地兒孫矣曹溪一渧遂與洙泗同流夫豈偶歟曹溪之有通志自憨大師始也斯時曹谿中落裨販軰攘竊其間大師奉旨戍粵得以中興祖庭僉謂天幸平湖冡宰陸公暨具區石簣諸賢頂背相望皆海內弁冕一皆以導揚佛法為己任實左右之而憨山之道益光憨山之道曹溪之道也今距其時七十餘載完者以圮舉者以廢乃篤生賢王以底定國家之餘力而金湯大法垣墉塈塗庶幾復還舊觀矣太守馬公曰寺成而志容緩諸則以屬之　住持雪公雪公者濟宗之嫡嗣雪公之道憨山之道也予之守端也新為屬得近光其鄉方厚自幸適志成而　馬公以其序命既不獲辭竊維茲之羣力畢赴或亦馮陸諸君子乘願而來使後先輝映者乎予何足以知之則以告之吾徒之虛無其道者曰曹溪之道吾儒之道也讀是志者幸取吾儒之說而深究之庶不河漢乎其言矣

　　康熙十一年仲夏賜進士出身知肇慶府事前兵部職方清吏司郎中毘陵史樹駿序

　　<<PIC>B30p0011_01.gif</PIC>

　　重修曹谿通志目錄

　　卷首

　　圖志

　　凡例

　　卷一

　　山川形勢第一

　　山

　　峰

　　嶺

　　石

　　泉

　　水

　　井

　　古蹟

　　降龍塔

　　伏虎亭

　　拜石

　　坐石

　　避難石

　　腰石

　　飛錫橋

　　招隱巖

　　卓錫泉

　　花果院

　　亞𠎣墳

　　亞𠎣祠

　　曹侯村

　　雪濤泉

　　建制規模第二　(附香火供奉)

　　殿

　　堂

　　塔

　　樓

　　閣

　　廚

　　庫

　　門

　　菴

　　廟

　　亭

　　院

　　橋

　　塔幢

　　塔院

　　卷二

　　道脉源流第三

　　傳燈人物第四

　　繼席宗匠第五　(附住持　過化)

　　佛法提綱第六　(附激揚)

　　上堂

　　機緣

　　卷三

　　王臣外護第七(之上)

　　勑

　　錫典

　　序

　　碑記

　　王臣外護第七(之中)

　　序

　　文

　　碑記

　　卷四

　　碑記

　　引

　　卷五

　　塔記

　　碑銘

　　銘

　　跋

　　塔銘

　　疏

　　啟

　　卷六

　　王臣外護第七(之末)

　　書

　　實錄

　　法語

　　偈

　　傳贊(贊附)

　　卷七

　　品題詞翰第八

　　詩

　　卷八

　　詩

　　重修通志姓氏

　　總督兩廣部院金　巡撫廣東都察院劉　仝鑒定

　　廣東等處承宣布政使司徐(諱)炟(符嵎氏)

　　廣東等處提刑按察使司佟(諱)養鉅(修庵氏)

　　(督糧道管)通省民屯料價叅議徐(諱)養仁(浩存氏)

　　分巡廣肇南部道副使趙(諱)廷標(我文氏)

　　提督通省學政僉事沈(諱)令式(雲中氏)

　　(通省鹽驛道兼管水)利按察司僉事王(諱)令(仲錫氏)仝較正

　　<<PIC>B30p0014_01.gif</PIC>

　　<<PIC>B30p0014_02.gif</PIC>

　　<<PIC>B30p0015_01.gif</PIC>

　　<<PIC>B30p0015_02.gif</PIC>

　　<<PIC>B30p0016_01.gif</PIC>

　　<<PIC>B30p0016_02.gif</PIC>

　　<<PIC>B30p0017_01.gif</PIC>

　　<<PIC>B30p0017_02.gif</PIC>

　　<<PIC>B30p0017_03.gif</PIC>

　　曹谿通志凡例

　　舊志穪南華寺及考累代建制之額遠從梁唐開創則曰寶林其次則曰中興又曰法泉皆有制勑分明其南華之名考舊志為宋太祖開寶元年勑額其勑制別無可考今南華獨與曹溪並著志曹谿者從山也舉山而建制備矣故以名志

　　自梁唐迄今上下千載中間興廢不一而高下坎壈悉依成跡殊無大觀今平藩重新興建不僅踵事增華而且恢局崇基視昔規制更加弘敞自古及今于斯為盛崇功念德人有同心故志中表揚不厭詳悉

　　舊但穪南華寺志今以通志言之者葢曹谿為天下禪宗本源之地若洙泗云況山水皆無異西天故其所取不獨區區尺寸之地所記又不止目前變幻山水而已今志意取中國率土之形由崑崙發源山從東走水自西來而禪家道脉亦自西而至故遠取禪源自七佛始以至釋迦所傳西天四七東土二三散於四海列為五宗其事雖不覈而意實相通故其志不在山水而在道脉故曰通志

　　舊志叢錯不次雖經重修頗有節目復煩雜失序舊依壇經列為十品殊非志體今僅標其八所貴從類簡要以便展閱若拘文牽義固所不取

　　舊志先山形次道脉而建制居末今改第二使道脉人物次第聯屬於義甚愜且無重複之譏至沿革一品不宜另立今附建制之下曰開山緣起義類相從考証尤便

　　舊志本指重在道統相傳故得法弟子但以青原南嶽附傳殊失通志本義今悉依名數次第臚列庶知祖師門下得人之盛

　　祖師忘軀為法開此叢社所欲後昆相繼揚化令法久住非僅為崇奉香火計也自唐宋迄今主斯席者僅十有五人雖化緣各有所在然舊志不宜遺失今依燈籍年代記載并繫陞堂法語使知千年祖席代有嗣人此山志第一要典故特標繼席提綱二目

　　帝王制勑文章俱修同科不敢編入臣部者隆在三也餘先分類次後順時代久近詩則年代爵里或無考據不敢臆定姑依舊志編集至檄諭等文詞不雅馴以及田畝供奉典職之屬另立末卷存山備考

　　舊志著作皆出前軰手筆今已更番改制中間敘論可存者述之不可存者刪之畧者詳之未備者增益之皆叅訂端確雖未能綜博無遺然已頗成一家言矣獨有其名而亡其跡者閱之徒亂人意必削去

　　曹谿一袈裟地瘠田數頃外別無他產非若海內名山勝壤多出奇果良藥之物近有山鄉市利細民每遇梨李熟時輙競衒于城市曰此曹溪果也買者亦以為佛地佳品重價酬之率以為常莫有辯者至山茶歲可出數百觔僅足充寺眾歲時之需而貧而嗇者多節用以易錢以應追呼萬一之急其實色香味俱不能佳而舊志土產稱茶絕香美擅名嶺南此亦就地言物耳若較之陽羨武夷則不啻軒于擬芝蘭矣今故刪去

　　憨大師中興曹溪一叚因緣讀之字字是血字字是淚非秉承大堅固力大行願海不及此原備載夢遊集第二十卷但文詞浩繁罕能徧覽且山中諸僧多力不能得此書雖口口相傳若無考據久必湮滅今摘其最要者十則著于六卷使知當日一片苦心一目燎然此老志願甚堅必與祖庭相終始則實錄畧當為左券矣

　　重刊曹谿通志跋

　　府城南六十里曹谿在焉谿上流為南華寺即六祖大鑒禪師駐錫之所千山圍繞覺路頓開一水瀠洄迷津普渡洵曲江無雙福地為嶺南第一禪林宜乎紀勝者所必錄也有通志八卷具法門之宗旨著山川之靈異綜百氏之菁華圖經所不及詳邑乘莫能悉載擇精採博成此大觀手是編者固不必過水口溯溪流樹指栴檀花尋薝蔔神遊目寓恍置身於寶林香水間矣夫以法寶南來遂闢斯境瞿曇西種半出是溪仰奇異者奚啻千萬人託淵源者豈止五百輩苟不藉遺篇為流覽奉往簡以宣揚蘇子瞻不遠謫儋崖一勺之甘焉在僧智藥非親經濛𣿞西天之水何來通志一書曷云能少無如鐫刊已久梨棗飄殘歲月既多竹蒲彫盡試問南宗之勝蹟不幾與當年衣缽寂然無聞耶為嘆惜者久之爰蒐訪再三於友人處得家藏舊本雖中多剝蝕幸卷帙尚完借錄成抄重加校對補殘正偽然後開雕其編次卷數一遵原刻工竣裝訂翻閱一過覺本來面目復見人間類拂拭之方新仍菩提之是證我祖師見之其亦許以為美乎

　　大清道光十六年歲次丙申冬月上浣曲邑貢生劉學禮修五氏重刊謹跋

　　<<PIC>B30p0020_01.gif</PIC>

曹谿通志卷第一

　　吳門汪永瑞緘庵　毘陵史樹駿庸庵　訂正

　　三韓馬　元子貞　古閩釋真樸雪槱　重修

　　曲江劉學禮修五重鐫

　　山川形勢第一

　　經云一切世界草芥微塵因心成體易曰乾坤立而易行乎其中矣是知大地山河皆吾圓妙明心之所融結但鍾氣厚薄而質有精粗故山水不在高深而僊靈是托托之久近在脉之淺深如心結為形而有貴賤之差是以吾佛降神迦毘托靈鷲以棲焉此自然之形勢也按輿圖天竺有五當贍部之心北則水自星宿河源出積石穿龍門入華夏天垂一線遶洛陽而東注於海葢夷志所穪葱嶺之東地方萬里名赤縣神州故彼目此為震旦亦云支那司馬遷云中國名山有七而五嶽為尊山自崑崙發源走關中屹立太華枕河流而鎮西極首首陽而終天南故古之𠎣人隱士萃焉北嶽蹲踞渾源拱揖五臺故曼殊常住萬聖攸歸嵩少雄峙中州走大梁截河流湧泰山纏洙泗而產孔氏七十之子家焉南嶽負終南而跨荊湘蜿蜒迤東至庾嶺而分三𣲖北則豫章順流而下衍洪都結為匡廬中則甌越翔武夷過天台靈隱而窮普陀南則張為全粵而盡羅浮其曹溪適居其心焉曹溪北去韶州五十里南去廣州七百里界清遠翁源之間背武夷而面南嶽左二羅而右庾嶺湞桂相交西來眾河帶其前牂牁蒼梧東注三水鎖其左環大海而披五嶺躔鶉尾而接斗牛誠山水之奧區乾坤之靈宅也寺居河北去濛𣿞三十里萬山環抱眾水纏綿自庾嶺分脉飛揚磅礡不遠數百里至攸嶺西北行四十里許融結寶山頂開帳特出大象嶺乃轉一山端聳寺後悠然結局左麓寬展而右緊抱宛如象鼻之捲其餘支四折而盡於小象嶺二水合處爐峰高起為朝山左右羅漢諸峰聯絡絫拱以漸而殺東西列嶂周迴環抱曹溪遶其前[泳-永+筭]溪纏其後會於小象嶺下折而西流可五里許馬鞍石寶二山對若捍門然又流十里許至虎榜山與湞江會形勢奇秀風氣綿密宛若布蓮華而峩天冠真東南之勝槩英華之蘊結居然一聖道塲也故梁天監初西竺智藥三藏自南海經曹溪口掬水飲之香美異常謂其徒曰此水與西天之水無別源上必有勝地乃遡流而上至曹侯村顧山水迴環峰巒奇秀嘆曰宛如西天寶林也因謂居民曰可於此山建一梵剎一百六十年後當有法寶於此演化此其天地鍾靈形氣凝聚故曰靈之為靈久矣豈偶然哉故著山川形勢第一

　　山

　　寶山

　　自庾嶺分脉蜿蜒磅礡不遠數百里融結寶林故爾奇特

　　香爐山

　　古名大安山寺正南朝山也狀如香爐

　　鉢盂山

　　寺正南與香爐羅漢諸峰相連上有二石一仰一俯圓整相合狀類鉢盂

　　馬鞍山

　　在寺西北八里怪石卓地高數十丈絕頂一石儼如馬鞍曹溪水出其下

　　迴龍山

　　在寺西十里即曹溪滙合湞江處

　　迷軍山

　　昔黃巢破嶺南寇至寺毀大鑒左指一節持去至此山忽黃霧四塞軍行失道隨送還寺禮謝而去指節後餙以銀為盜所竊僧追至江盜俱溺水而死

　　峰

　　羅漢峰

　　寺正南諸峰磊落有如羅漢環拱之狀

　　嶺

　　象嶺

　　寺之主山也自寶山演迤而來勢正形昂坡陀蹲伏真若白象駝經負寶之狀故名

　　四天王嶺

　　坐鎮四隅為祖師袈裟定界

　　狗耳嶺

　　在寺東十五里二峰插天尖如狗耳故俗名之

　　石

　　盪水石

　　在寺東五里據曹溪上流狀如伏犀又如灔澦堆中截水口分左右流漩洄而下石𦉑深不可測水瀉入如吸每將雨時有巨魚數十頭浮水面不知所從及柴木沒入亦罔知去處或云出招隱巖下因知巖竇直通招隱又巖水噴射自下騰上聲吼如雷故名龍門又峽口一石偃蹇數丈水浮石面宛如龍臥故又名臥龍石鎮水口城隍廟在鎖龍石上萬曆二十三年住持法閏重建

　　鎻龍石

　　在寺西水尾當水口之衝

　　泉

　　明通泉

　　出象嶺頭石下每遇卓錫泉脉枯澁寺僧持祖衣拜叩石穴泉遂通流因而名之

　　水

　　曹溪水

　　發源於狗耳嶺西流二十里經曹侯村故名曹溪盤遶寺門折而北流復折而東與[泳-永+筭]溪合

　　[泳-永+筭]溪水

　　發源於木坪蒼村經北天王嶺合曹溪由虎榜山入湞江

　　井

　　毘盧井

　　在毘盧殿右

　　羅漢井

　　在羅漢樓前

　　古井

　　在西廊殿脚

　　古蹟附

　　降龍塔

　　舊經云寺有潭龍常出沒其間觸撓林木一日現形甚巨波濤洶湧雲霧陰翳徒眾皆懼師叱之曰汝能大而不能小若為神龍當能變化其龍忽沒俄頃現小身躍出潭面師以鉢舀之不能動持鉢歸堂說法龍遂脫骨而去長可七寸首尾角足皆具留傳寺門師遂以土石堙其潭今殿前左側有鐵塔鎮處是也至正己卯寺罹兵火龍骨遂失今殿基即潭也

　　伏虎亭

　　寺後林木深阻猛虎據之貽患遠近元住持僧首眾說法虎皆馴伏因建此亭在龍王井前康熙二年監院可相重修韶州太守趙公霖吉記

　　拜石

　　在寺北天王嶺前古記祖師於此拜佛膝㾗尚在

　　坐石

　　在象山之麓祖師喜翫山水常日打坐石上痕蹟尚在

　　避難石

　　在寺南五里三石品列其中獨巨師居寶林九月忽然心動預知惡黨尋害遁于前山惡黨果至遂縱火焚草木師隱身挨入石中得免石色紅紫深二三尺宛如一龕舊經云今有師趺坐膝㾗及衣布之紋故名

　　腰石

　　經云師往黃梅禮五祖應對契旨恐人害之着槽厰去後五祖至碓房見師腰石舂米語曰求道之人當如是乎龍朔元年師受衣鉢南歸石留黃梅上刻龍朔元年盧居士誌八字至明嘉靖年間韶州有仕於黃梅者遂持歸曹溪今存焉

　　飛錫橋

　　寺後伏虎亭下有石橋相傳祖師望雲於此慨然嘆曰予親隴在南而錫駐於此因名橋上有亭侶梅陳公扁曰洗心(順治辛卯年釋真修重修)

　　招隱巖

　　在寺西十里有巨石卓起高十數丈其半有巖郡志能禪師常隱居於此後僧即巖中祀師父母提刑耿南仲大書招隱二字刻於石督學周公有詩

　　卓錫泉

　　在寺後一里許師欲浣所授衣苦無美泉因見寺後山林鬱茂瑞氣盤旋師振錫卓地泉應手而出乃跪膝浣衣石上至今流溢香美甚宜瀹茶東坡有銘先是憨大師龕為強者移往匡廬泉忽竭及師龕還山溢流如故又崇禎癸未八月復竭至甲申歲適吉水李公日宣入山禮祖率眾禱之水復流公有詩并記甚悉至清康熙四年泉復涸越丁未春　俺達尚公隨王入山謁祖歷探古蹟見泉竭草荒嗟嘆久之乃顧謂眾曰吾當為師卓一錫也仍默禱之泉復濆湧有盛他時是則盈虛消長之故山靈亦若有待其人不然何感通之神若是也

　　花果院

　　祖師遊境內山水勝處輙憇止遂成蘭若十三所隸籍寺門一興雲寺居庫前一資聖寺居石寶坪一當林寺居曹岡一寶興寺居演山顯村一高泉寺居[潷-聿+(王/大)]溪一望雲寺居木坪一崇雲寺居楊梅田頭山一靈山寺居雙石嶺尾即虎榜山水口一厚峰寺居譚田頭即高陂角一鬱林寺居其田一東林寺居蒼村一深峰寺居社溪每寺每年納香米一十二石今俱久廢惜無有復者

　　陳亞𠎣祖墓

　　師至曹溪寶林時從學者數百人堂宇湫隘不足容遂謁里人陳亞仙曰老僧欲就檀樾乞坐具地得不仙曰和尚坐具幾許濶祖出具示之亞仙唯然祖以坐具一展盡罩曹溪四境亞仙曰和尚法力廣大此地無不奉承但吾高祖墳墓並在此地他日造塔幸望存留餘願盡捨永為寶坊至今塔後一墓完整題曰陳亞仙祖墓

　　陳亞仙祠

　　在曹溪門左

　　曹侯村

　　魏武帝玄孫曹叔良所居今相公橋左王宅園是也

　　雪濤泉

　　出寶葢山下從地濆湧味殊甘冽舊為祖師玩憇處監院可相築精舍面泉而居號為幽勝

　　建制䂓模第二(開山緣起附)

　　山初未有名因魏武玄孫曹叔良避地居此以姓名村而水自東遶山而西經村下故稱曹溪按梁天監初西域智藥三藏航海而來初登五羊至法性寺以所携菩提樹一株植於宋求那跋陀三藏所建戒壇之前讖曰吾後一百六十年當有肉身菩薩於此樹下開演大乘度人無量及自南海至曹溪口掬水飲之香美異常謂其徒曰此水與西天之水無異源上必有勝地堪為蘭若乃遡流窮源至此四顧山水迴合峰巒竒秀嘆曰宛如西天寶林山也因謂居民曰可於此山建一梵剎一百六十年後當有無上法寶於此演化得道者如林宜號寶林時韶州牧侯敬中以其言表聞上可其請賜額曰寶林遂成梵宮落成於梁天監三年戊申實此山開創之始也自梁天監元年丙午至唐高宗儀鳳元年丙子得一百七十年應智藥三藏之讖云隋末寺罹兵火遂廢至唐龍朔元年師自黃梅得法南歸曹溪人無知者有尼名無盡藏者乃韶州高士劉志畧之姑也畧與師舊相善尼常誦[湟-王+工]槃經師暫聽即為解說其義尼遂執卷問字祖曰字即不識義即請問尼曰字尚不識曷能會義祖曰諸佛妙理非關文字尼驚異之遍告鄉里耆德競來瞻禮於是居民曹叔良等率眾遂於寶林故址建營梵宇延祖居之四眾雲集俄成寶坊此寺之中興也師居九越月因被惡黨尋逐乃隱於四會避難於獵人隊中凡經一十五載至儀鳳元年師于廣州法性寺菩提樹下薙髮登壇受具復歸寶林大開東山之道時荊州通應律師暨徒數百人亦依師住師覩其堂宇湫隘不足容眾欲廣之而寺前後左右已屬陳亞仙師乃謁告曰老僧欲就檀越求坐具地得否亞仙曰和尚坐具幾許濶師出示之亞仙唯然師以坐具一展盡罩曹溪四境四天王現身坐鎮四隅亞仙曰也知和尚法力廣大但吾高祖墳墓並在於此他日營建冀望存留餘願盡捨永為寶坊然此地乃生龍白象來脉只可平天不可平地遂捨之竟成大法社焉此寺之　成也師禪悅之暇遊境內山水勝處輒憇止遂成蘭若一十三所茲寶林為主剎焉中宗神龍元年遣內侍薛簡馳詔迎師不起乃賜磨衲袈裟絹五百疋寶鉢一口十二月十九日勑改為中興寺三年十一月十八日又勑韶州刺史重加崇飾賜額為法泉寺賜師新州舊居為國恩寺開元元年癸丑八月三日師化于國恩十一月十三日遷神龕歸於曹溪明年七月二十五日入塔韶州奏聞奉勑刺史韋璩撰碑至憲宗元和七年賜諡大鑒禪師塔曰元和靈照宋太祖開寶初王師平南海劉氏殘兵作梗祖之塔廟鞠為煨燼而真身為守塔僧保護一無所損有制舉備功未竟賜名南華禪寺會太宗即位太平興國元年詔新師塔七層加諡大鑒真空禪師塔曰大平興國之塔仁宗天聖十年加諡大鑒真空普覺禪師神宗加諡大鑒真空普覺圓明禪師本府復興事跡具載元獻公晏殊碑記碑燬文無所考歷元至明代成化三年重修乃今復逢平藩重新興建千百年名山祖席始開生靣此其興廢沿革之大指也其他備乎建制云

　　原夫法身非相佛體無依法本無住豈以色相莊嚴而為佛土者乎經云佛子住此地即是佛受用故世尊與天帝行次偶指其地云此處宜建梵剎天帝即拈一莖草云建梵剎竟是知從上佛祖弘揚此道信手拈來隨處便用何地而非道塲何作而非佛事又豈可以莊嚴壯麗雕金鏤彩巍峩宮殿而後方為道塲耶雖然實際理地不立一塵今事門頭不捨一法故華嚴全彰法界而廣大精密妙寶莊嚴重重無盡以為毘盧遮那如來報身境界是則娑婆穢土土木瓦石縱極盡神工肉眼取相亦化身邊事耳故佛住世時給孤長者欲於舍衛城中請佛說法遂布金祇園建精舍以延之此西域眾僧安居之始也寺乃中國古制天子九寺之名而西竺僅稱精舍或蘭若焉爰自漢永平年梵師摩騰自西而來届於洛陽自是佛法始入中國天子乃館僧於鴻臚久之乃別建精舍安居於京城之西門外以延摩騰以白馬䭾經因為名曰白馬寺此東土佛寺之始也自爾以來佛法盛行於晉宋齊梁陳隋至唐益盛於是乎琳宮紺宇棋布星分遍滿寰區列剎雲標烟火相望無論名山勝境即王城里巷平原廣墅在在有之然建立其地必以靈住持其人必以聖葢三寶托像以弘法聖人神道以設教殆非徒安居溫飽為事也是故上至天子下及黎庶凡皈心願崇其教者靡不效布金之遺事顧此曹溪始顯名於智藥其地固已靈矣且曰必有肉身菩薩於中說法而其人必聖焉遠自牧侯開基於梁氏重建於唐朝而六祖應讖居之垂千年我朝特簡平藩秉大願力煥然鼎新則靈之又靈聖之又聖夫豈小緣其始建寶林之制不可考而重建之規模亦不可考按今之所可睹記者胲而存焉其制分為二區其正區則大雄寶殿為剎主其左臂則祖師殿以當正脉今平藩用形家言以舊殿厥制弗稱乃改建大殿後而舊殿前陛即所謂陳亞仙之祖墳在焉雖屢更建置不忍泯其跡者所欲示布施福德與佛法祖道其悠久也其舊祖殿之右原為御經閣即今新祖殿地閣前左右列御碑亭亭前為大雄寶殿其基即古龍潭也六祖降其龍乃填其潭而為殿實亦天龍獻此以永作聖道塲地殿之左尚有鐵塔以鎮壓者葢標志也又前為羅漢樓樓下列四天王像葢即古制山門也大雄殿之左歷說法堂東角為普菴殿前折而西為南廊又前折而左皆僧寮大雄殿之右為西廊亦僧寮前折而左為南廊此正區也祖師殿之前陛即亞仙祖墓殿前為寶塔塔前為諸天殿祖師殿之左為住持方丈前為本來堂說法堂又前為禪堂堂之右為伽藍堂又前為王生祠祠後為韋䭾殿說法堂之東為護法堂堂之側為觀音殿西向護法堂之前東廊為香積厨亦皆西向此左區也祖師殿之後為蘇程菴又左後為飛錫橋為伏虎亭卓錫泉東坡有泉銘在焉亭後為龍王亭亭後即主山所謂生龍白象之來脉也其正區羅漢樓之前為寶林門又前為曹溪門為挹翠亭最前為曹溪古渡亭亭前即曹溪挹翠亭之東為觀音橋又東為東來橋通翁源路挹翠亭之西為西來橋又西為飲香亭通曲江路其山勢宏敞苐寺宇經畫非出一時一手故高下相因縱橫間錯而僧寮亦參差不一但沿襲既久率難更置若準之古制規模殊無大觀今姑按舊志次其創建年代如左

　　殿

　　大雄殿

　　即三寶殿也大德十年建正德間僧清潔圓通重修(知府姚鵬記至清釋真修)復修曾弘記至康熙六年平藩重新興建綠瓦朱楹金壁交光掩映雲日視前制更加宏麗殿前古栢二株為祖師手植物扶踈直上數丈餘無旁支曲幹至極頂乃作盤虬翔鳥之勢見者莫不竦然起敬先是殿前坑窪勢如涸潭而羅漢樓尤深陷丈餘憨大師有志填築而未果今俱以次填平爽塏宏敞遂成壯觀克副前賢佑啟後哲非王願力廣弘能有此乎

　　祖師殿

　　在大殿後原藏經閣地平藩新建其壯麗莊嚴視佛殿所存庫法寶有

　　傳法信衣一襲(九條金鏤其締乃白㲲豈所謂屈眴布耶)

　　鉢盂一個(謂魏提學擊碎金漆固惟露一片約寸許非銅鐵瓦石盖四天王所獻如來者)

　　鐵錫杖一枝　瑪瑙數珠一串

　　響鞋一隻(此三物乃三寶太監所供)

　　墜腰石一塊(原在黃梅嘉靖間移至曹溪有鎸欵志可考)

　　袈裟玉環二(又白玉環一綠玉環一金環一皆上方所賜物)

　　唐武則天勑書一道(梵書有寶五顆半天順間鎻南嶺占巴藏卜國師譯)

　　元免差勑一道(梵書墨跡如新天順八年慈濟國師鎻南嶺占巴藏卜譯)

　　金書孔雀經一道(元延祐四年賜)

　　金書法華經二部(一太監蕭福江一太監凌法意俱宣德年施)

　　金書大字華嚴經一部

　　金書小字華嚴經一部(俱天順年間欽賜)

　　無盡燈一盞(成化年間賜)

　　舊祖殿

　　即信具樓衣鉢所藏也師入塔後因孝子取首事覺乃遷於樓以便居守今改為殿弘治三年住持僧惠淳重建侍郎李嗣記嘉靖十六年寺僧太倉圓通重建府學訓導鄧泮記(今改御經閣)

　　五祖殿

　　奉達磨以來諸祖像正統間建景泰間修

　　觀音殿

　　宋嘉熙元年建景泰間修清康熙二年方國龍感觀音應夢重修有碑記其事

　　普菴殿

　　宋嘉熙三年建嘉靖八年住持圓璽修南安府知府何文邦記

　　諸天殿

　　在舊祖殿兩廡延祐四年建成化間修嘉靖三十二年住持悟環重修

　　韋馱殿

　　在生祠後

　　堂

　　說法堂

　　政和八年建康定二年郡人余靖記正德三年住持如靖重建郡人知縣王璉記

　　方丈

　　乾道間建嘉靖十八年住持悟全重修順治庚子年心炤禪師復修韶司李洪琮記

　　本來堂

　　成化十三年僧崇曉建原有石刻祖像萬曆元年住持了頎重建郡人通判吳穆記本府舒公改行臺遷像于二賢閣下本府謝公又改曰不二門今俱撤去仍為本來

　　禪堂

　　政和間建弘治間僧文瑞重修嘉靖(二十)六年本府知府陳大綸重建萬曆二十二年寺僧重修至萬曆年間憨大師重修為華嚴堂訓習學者

　　伽藍堂

　　在禪堂右元豐三年建成化間修

　　塔

　　寶塔

　　唐儀鳳間建歷朝賜額見外護志成化十三年重建僧道深記正德十一年住持僧智漢修嘉靖二十七年住持僧淨[金*危]重修郡人寺丞吳世寶記清順治戊子釋福恩真修重修

　　樓

　　羅漢樓

　　下有四天王像成化十年住持惠勉修邑人蕭韶記嘉靖十四年住持真滿建大理寺副金山記萬曆七年巡察使龔公懋賢金書額曰南海西天今與殿俱重修軒豁嚴麗特異舊制

　　鍾樓

　　上懸銅鍾重數千斤擊之聲聞四十里下有觀音像大德五年住持法脉建永樂六年住持觀意修嘉靖三十六年住持廣粢重修郡人寺丞吳世寶記今改建在羅漢閣前左

　　皷樓

　　下亦有觀音像與鍾樓對峙二樓原翼說法堂大德五年建嘉靖九年住持真圓修府學教授陳一貫記萬曆二年住持海袖如用性愇惠宣重修有記今與鍾樓俱改建配佛殿兩傍羅漢閣前右

　　閣

　　御經閣

　　厨

　　香積厨

　　在禪堂左廊唐時建宋元俱重修正德間本寺僧圓璧重建奉監齋神像有大竈銅鍋重可數百斤至元四年置今鉉上鑄字尚存

　　庫

　　長生庫

　　寶慶元年住持閑雲建進士侯安石記今久廢

　　免軍庫

　　寶慶元年住持惠照建鎮軍節度推官張茲儀記今久廢

　　永利庫

　　淳熙九年提舉茶鹽市舶司建有碑今廢

　　門

　　寶林門

　　嘉靖十三年僧太倉修今重修

　　曹溪門

　　有二金剛像嘉靖二十四年住持淨琛修崇禎六年住持宗政真馮子欽三人重修今重修自曹谿門內歷寶林羅漢三門夾道皆古樹盤礡蒼鬱茂密蔽虧雲日葢自有寺以來即有此樹游憇多作清涼極樂之思是山門第一勝景菴

　　蘇程菴

　　嘉靖二十五年改二賢閣誤謂程明道蘇東坡論道於此結菴故以為名查東坡集中程乃程德孺非程明道也今改正詳余公大成碑文

　　廟

　　四天王廟

　　各居四隅即壇經四天王現身處也原各有廟存焉今南廟廢

　　亭

　　御碑亭

　　明孝皇御製壇經法寶序刻石于上嘉靖二十一年住持悟全建知府符錫書刻先立於祖庭前萬曆二十一年戶長僧積昌正華妙傳超言智鰲真權性憲法泉重建移置于經閣左右兩翼復建坊于前江西提學甘雨書何塵界扁于外監察御史南海王學曾書瞻天語扁于內今亭久廢獨碑存焉

　　卓錫泉亭

　　萬曆元年光孝寺住持應堅建今重修

　　龍王亭

　　即龍王廟也隆慶五年住持悟全淨琛戶長僧如積改建康熙丁未年俺達公重修

　　挹翠亭

　　宋蘇軾立永樂間重建萬曆二十一年住持法閏子賢復建應天府府尹游季勳記今廢

　　曹溪古渡亭

　　嘉靖三十四年本府通判戴有孚建今廢

　　飲香亭

　　亦名茶亭住僧伺接上官於此嘉靖二十六年僧明紀智綱重修今廢

　　以上三亭俱山門外舊蹟可收溪山勝槩停[車*參]憇望饒有佳致似不宜久廢是有望于外護君子

　　院

　　十方院

　　在曹溪門右凡進香至者在此更衣明天啟七年僧方覺募建

　　橋

　　觀音橋

　　在挹翠東萬曆七年住持應頎修

　　西來橋

　　即三相公祠唐端拱二年建乃塑唐薛簡劉禹錫劉崇景像在焉洪武間修

　　東來橋

　　在觀音橋東端拱二年建嘉靖間本寮僧重修

　　塔幢

　　重辯禪師塔

　　在寺東數里

　　慈濟大師塔

　　在寺西南二里

　　古衲和尚塔

　　在觀音橋東

　　超塵首座塔

　　大休禪師塔

　　天拙禪師塔

　　以上在憨山塔院左

　　塔院

　　憨山大師塔院

　　在寺左天峙岡去寺二里而近鼎建于天啟三年癸亥有錢宗伯謙益碑銘一道至清康熙七年戊申少保尚公自省中延院主成已重修門逕迂迴修篁交蔭轉折數十步至院門門內為大師真身堂堂後為樓樓上奉毘盧佛左準提王右觀音大士院前左為尚公祠院右為廚庫庖湢諸寮前為涼亭額曰別一天軒窓四豁嚴淨絕塵所可撫而狎者惟蒼松翠竹異草名花尤稱幽勝

　　先是塔院右路狹小難通車馬院主成已募

　　翁源令翟公延棋捐俸買本寺僧體慈能持等山門前田一帶左改為路右為菜圃為塔院永遠之業內外規模始稱完美矣

　　菩提塔院

　　在花果園後

　　香火供奉

　　香火供奉乃贍僧之產所以保持叢林衛護道業非徒豐美之謂也吾佛世尊降跡同塵逐日領眾持鉢入城次第乞食無分貴賤貧富我以等心而化令彼以等心而施意在折己慢幢破彼慳貪耳故曰於食等者於法亦等又非所以求利養滋貪痴也其常住之需葢佛住世時為老病比丘不能行乞者設其供奉之法葢亦起自西域佛滅度後天竺國王割儲以供那蘭陀寺而我東土始于晉宋齊梁之代名公碩士捨宅為寺在在有之至若捨田為常住則極盛于唐以及宋元歷代帝王崇尚三寶往往賜田以供香火或后妃宰官士庶之有善信者咸樂為之施如中州之香嚴諸山鉅剎類皆若此至明聖祖混一海宇舉萬彙而綱維之其設教也詳且密故開國諸大名剎皆以籍沒元臣之田盡令歸寺為香火資如南都之天界靈谷諸山是已然其始也僧寺賴之以豐且安今也寺僧亦因之以貧且累若曹溪之田是已考舊志曹溪之田葢始於曹叔良而廣於陳亞𠎣其後則廣州馬氏孫氏施錢三百萬買得新會水口洲小砂洲褁肚坦菱角洲上月峯洲下月峯洲謝良善施翁源縣太平庄田劉鋹妻施補鉢庄田及累年春秋二會十方聚會檀越所施供奉祖師香燈之需貯之庫藏節縮而置為田土以為永久者其心固已盛矣今則因循日久世道相湮而被勢豪吞噉兼并者有之故其僧因田而忘本業墮於流俗今則入於編氓雜於皁隸較之𢘆民之不若因而破教傷風以致官長視為異物奸徒資為奇貨招外侮以辱祖庭塞恣睢以剝脂骨累害百端靡所不至徬徨四出食不安席求其所以保叢林衛道業其可得乎惟此未嘗不涕下比以世衰道遠在在皆然而曹溪之累尤甚仁人君子曾受靈山之囑者於此寧不動心乎謹以本寺舊施諸庄之存亡眾僧之利害以紀叢林之興廢故著香火供奉

　　眾僧自置產田

　　本寺四山區內東至天王嶺外下七里名社溪南至天王嶺外下五里名鵞鼻西至天王嶺外下三里名馬鞍山高陂角北至天王嶺外[泳-永+筭]溪下名紫笋庄此四至之內約田五十餘頃係六祖開山乃袈裟所罩陳亞𠎣所施之祖業也累代故為荒地荊榛蔓艸幾不可問識者憫之延至正統間始遷民韶陽開隴畝以置版籍時有豪民周氏乘機開懇收入戶籍而亞𠎣福地盡為周氏己業矣所幸天網恢恢祖靈昭昭亞𠎣之因不終昧而周氏族尋亦傾其所開之田本寺眾僧各募資陸續置買至正德間其天王內地始多半歸寺而為各僧己業其隨田糧差亦僧辦納餘者賴為糊口計耳于是先人故物雖歸山門而僧徒從此永入編氓之例矣然其僧不奔走四方而曹溪不致丘墟者亦因是也即其內尚有買未盡者向屬民產至萬曆初奉例均丈幸執事者令僧買至外之田易之爰自正統以來百有餘年而天王內地始得克復均齊方正以全亞𠎣之本願嗟乎創業垂統之難亦至於是余向疑此地何故不為常住香燈而為眾僧已有今予親履其地而探索其情始知其故特表而出之以俟觀風君子庶知曹溪香火所以不廢者實有賴於寺僧云

　　常住舊設香燈田(三宗)

　　補鉢庄坐落曲江萬善舖舊傳南漢劉鋹妻悞墮祖鉢缺施此田為補鉢云其原田二頃七十畝今丈出田四頃七十九畝有竒納糧十五石三斗五升有零此租應入常住香燈但其田久為豪民霸種其租至薄且又累年拖欠以致本寺稱貸納糧計其所獲不足以償所費況田甚膏腴惜乎利歸奸民累及常住殊失當年檀越之本願也倘仁人君子執政當道一振作之其為曹溪之惠不啻布金之功也

　　黃巢庄田八頃一十二畝有竒糧二十六石三升有零東至礬峝及龍所菴西至金雞峝及楓山頭此庄田地山塲俱係本寺僧行掌管除納糧外餘利盡為常住香燈(俗傳黃巢所施妄也巢賊抄掠風雨驟至安得捨田想因田居黃巢嶺下偶名之耳)

　　寄庄翁源縣太平庄土名橫坑桐子鎮原額田四頃弓丈計六頃糧米十八石三斗有零此田原係翁源縣善民謝良善所施本寺供應萬曆七年因遊學林渙私忿建議於本府同知王命爵議厥田租銀一百二十兩歸一半供賦稅收一半抵曲江縣蛋戶虛糧于計便會當道報可而布政司且載之章程充餉矣然逼迫追徵僅完一年而經管之僧相繼迯竄曲江縣復查議裁革舖兵等項工食抵補一年餘率多逋負後寺僧超言軰訴諸當道請併沒此田以免追徵之累議擬數載訖無定說最後　察院黃公行府覆議前官以事于兵餉未易裁免權行六邑議補咸還報不便葢自建議以來寺田就荒額餉不入而府縣文移幾汙牛矣十七年秋知府陳公(竒謀)蒞任睹僧人纍纍赴訴因謂同知劉公(承範)曰夫僧戶蛋戶均曲江編民也今以蛋戶逋負之故而算及僧田又不得已而算及六邑非策之得者遂相與按往牒參輿情上之督府其畧曰職按南華寺創建歷有歲年久為累代崇祀之所且諸僧皆曲江里長歲輸田糧幾二百石視編民一體今割六祖常住之田以補蛋戶虛糧之額本一時權宜之術耳況首尾十年完納無幾追徵則僧田久荒蠲免則章程已定此所以節經行勘幾成不决之議矣竊見府屬含洸厰餘稅歲可二千金例貯府庫以待不時之需　制府方昭儉德以惠粵人其所貯稅金苐積之空虛無用請於內歲支六十兩梓入章程補寺田豁免之數便奉　制府劉公批曰准豁免原解餉銀仍充該寺供應以全敬奉佛祖之盛典其原載章程數准以含洸厰餘稅抵解仍申布政司支會又奉　察院黃公與諸當道咸如議報可是役也在當事者固擘畫甚勤然非制府劉公亦曷能歲捐數十金以復此田乎噫陳公獨力擔當劉公慨然允諾可謂南華永遠之福田常住之護法也其復田始末具在王臣外護碑記章

　　新增香燈田

　　猫皃庄在天王外田五十二畝有竒糧一石六斗七升有零

　　土名雷破石在天王外田十四畝有奇糧四斗五升有零

　　土名企嶺田庄在天王外田八畝七分有奇糧一斗八升有零

　　土名[泳-永+筭]溪中心壩在天王外田三畝有竒糧九升七合有零

　　白沙溪在天王內田二十四畝有竒糧七斗八升有零

　　土名船頭坵在天王內田五畝有奇糧一斗六升有零

　　鉢盂石在天王內田九畝有奇糧二斗九升有零

　　新收鄧希謨田九十四畝有奇糧二石八斗九升有零

　　已上八項共田二頃零九畝三分有奇該糧四石五斗六升零此田俱係常住累年所積續置以供祖師香燈者除納糧外餘利俱入常住

　　乾沒田(二宗)

　　寄庄新會田九十頃八十畝坐落土名水口洲小沙洲裹肚胆菱角洲上月峰下月峰洲前田久為勢豪侵占其四至坵叚弓步石碑尚存

　　寄庄番南二縣田二十三頃舊屬廣州廨院寺寺廢併入光孝寺今本寺塔主𨔛年往彼量收稅銀以助祖殿香油之需

　　撥出供奉田(三宗)

　　土名小溪田五十畝

　　土名金剛堆黃塘隊田八畝

　　土名圓石田五畝

　　三項田嘉靖二十八年本府撥與韶州通大塔守塔僧

　　脚院(二宗)

　　寺僧庄居一在黃坭塘一在曹溪水尾一在上埧一在中埧一在下埧一在磨院殊勝園一在觀音橋一在東象曹源庵一在天子岡一在車頭嶺一在水頭庄皆十一房僧眾分居以便耕種原名花果院師遊境內山水勝處輙憇止遂成蘭若十二所俱有寺名列前山川形勢章相傳祖師盛時每寺一年納香燈一十二石供養今寺址久廢改作庵址

　　濛𣿞月華寺乃智藥三藏肉身所在葢亦六祖時重建今無所考先寺居新巡檢司左因毀居民眾議捨財復移至溪東百餘步小嶺之下前佛殿山門後祖師肉身殿并左右廊舍小備南華寺捨田若干歲收租銀六兩以供香燈居民陳春捨田若干歲收租銀三兩以贍僧用萬曆二十五年驛丞鄭敦初至即率居民於朔望就寺為會約明年正月屯鹽道周公攝南韶過寺瞻師遺像即令巡檢李世魁將近寺周圍空地查給本寺時居民侯環侯大潤大游大浚送出契一紙將附寺山地盡捨為常住其契內四至則東至侯環田南至官路河邊西至古營塲曹養士田北至嶺頭下分水隨令築圍墻為界栽植樹本令僧如規看守香火周公仍為文刻石以志之嗚呼曹溪法道賴智藥為先倡況肉身與六祖並存宜其與曹溪相為休戚終始者也何其寥寥千載寂然無聞今周公一旦而發揚之豈偶然哉因并列于志俟後之觀者有以興感云

　　住持尊宿

　　古衲和尚　(行實備載雲觀察塔記)

　　憨山大師　(行實具載錢宗伯塔銘　高工部傳功績備紀大興實緣)

　　融六和尚　(憨山門人)

　　過化聖賢

　　梁智藥禪師天監元年自西竺來過曹溪飲水香美預記一百七十年後當有肉身菩薩來此演法又開濛裏月華寺往羅浮創寶積寺後來韶又開檀特靈鷲二寺普通六年應龍王請入海演法神異莫測

　　過化尊宿

　　達觀大師　(先憨大師到曹谿著有詩偈法語)

　　居士　余集生　(諱大成崇禎己亥問以大中丞被譴入曹谿愍寺眾未知禪學乃往博山延超塵首座就說法開堂禪期立規矩置田贍眾自此漸知禪學實自公倡始也)


大藏經補編第 30 冊 No. 163 重修曹溪通志


曹溪通志卷第二

　　當湖陸世楷孝山　溫陵池鳳翼儀伯　訂正

　　三韓馬　元子貞　古閩釋真樸雪槱　重修

　　禮修五重鐫

　　道脉源流第三

　　道在天地如脉在人身然雖上下周流而融會肯綮者謂之穴故人之疾病察其源砭其穴穴得其真而啟死回生之功捷如影響故古之真人應世為大醫王至其降跡開基各有攸歸莫不中其地脉之肯綮焉肯綮之不中未能啟天地之否塞回草木之焦枯使之榮光百世道脉常存者也惟我震旦為贍部之東垂山從東走水自西來天地之脉亦從之而潛注道脉係焉故其方域之內名山大川凡形凝而氣聚者往往產聖靈開福地有以哉故我世尊光騰靈鷲演化百億於周昭之歲降神迦維三寶始興化周八表浸至漢永平佛法始入中國摩騰法蘭屆洛陽倚中嶽而居之聲教自此被豈非創開天地之正氣以中道而示人哉如砭百會之頂補瀉周身必至踵而後已故後之弘教者皆萃於此然如來教法多踰𢘆沙廣如大海而其來者如海之一滴耳故順地之利若黃河一線而通之此其理也其禪則舉性海而收之全體大用不可意言因為教外單傳之旨始自七佛心印相傳至我釋迦默契然燈證一心之妙故出世說法四十九年談經三百餘會以一心法演為三藏派為九部至於結集堆滿龍宮然竟不能吐露本懷故化緣將畢欲全付家業故告眾曰吾四十九年未談一字偶拈優鉢羅花揭示人天大眾罔措獨金色頭陀破顏微咲世尊嘆曰善哉善哉吾有正法眼藏涅槃妙心付囑於汝汝善護持仍以尋常所披金鏤袈裟鉢盂付之令其相傳以為表信而教外別傳之道爰自此始既二傳阿難展轉授手至二十八傳菩提達摩大師得法於二十七祖般若多羅大開秘藏師得法已因問祖曰我既得法當往何國而作佛事祖曰待吾滅後六十七載當往震旦設大法藥直接上根慎勿速行哀於日下師曰彼有大士堪為法器否千載之下有留難否祖曰汝所化之方獲菩提者不可勝數吾滅後六十餘年彼國有難水中文布自善降之汝至時南方勿住彼唯好有為功業不見佛理汝縱到彼不可久留聽吾偈曰路行跨水復逢羊獨自栖栖暗渡江日下可憐雙象馬二株嫩桂久昌昌(此讖蕭衍不遇而止于少林也)又問曰此後更有何事祖曰從是已去一百五十年而有小難聽吾讖曰心中雖吉外頭凶川下僧房名不中為遇毒龍生武子忽逢小鼠寂無窮(此讖周武帝滅僧之事也)又問此後如何祖曰𨚫後二百二十年林下出一馬駒踏殺天下人聽吾讖曰震旦雖濶無別路要假兒孫脚下行金雞解衘一粒米供養十方羅漢僧(此讖馬祖之事也)此皆懸讖此方佛法隆替耳迨祖順世師念震旦緣熟乃航海而來三週寒暑達於南海五羊實梁普通七年庚子九月二十一日也廣州刺史蕭昂表聞武帝遣使詔迎至金陵問曰朕即位以來造寺寫經度僧不可勝紀有何功德祖曰並無功德帝曰如何並無功德祖曰此但人天小果有漏之回如影隨形雖有非實帝曰如何是真實功德祖曰淨智玅圓體自空寂如是功德不可世求帝又問曰如何是聖諦第一義祖曰廓然無聖帝曰對朕者誰祖曰不識帝不契祖遂渡江届于洛陽當魏孝明帝正光元年也寓嵩山少林之石室面壁而坐終日默然時人莫測謂之壁觀婆羅門此正應跨水逢羊之讖也時有僧神光者曠達士也久居洛陽愽覽群書善談玄理聞達摩大士住少林乃往侍晨夕參承祖嘗端坐面壁莫聞誨勵光自惟曰昔人求道敲骨取髓刺血濟饑布髮掩泥投崖飼虎古尚如此我何人哉其年十二月九日夜大雪光堅立不動遲明積雪過膝祖憫之問曰汝久立雪中當求何事光悲泣曰惟願和尚慈悲開甘露門廣度群品祖曰諸佛無上妙道曠刼精勤難行能行非忍能忍豈以小智小德輕心慢心欲冀真乘徒勞勤苦光聞誨潛取利刀自斷左臂置於祖前祖知是法器乃曰諸佛最初求道為法忘形汝今斷臂求亦可在遂名之曰慧可可曰諸佛法印可得聞乎祖曰諸佛法印匪從人得可曰我心未寧乞師為安祖曰將心來與汝安可良久曰覔心了不可得祖曰與汝安心竟可大悟越九年祖欲返天竺乃集眾曰吾歸時將至汝盍各言所得時僧道副尼緫持僧道育各陳所見獨慧可禮拜依位而立祖曰眾所得者皮骨肉耳可得吾髓矣乃顧謂可曰昔如來以正法眼藏付大迦葉展轉囑累於我我付與汝汝當護持并授袈裟以為法信可曰請師指陳祖曰內傳法印以契證心外付袈裟以定宗旨至吾滅後二百年衣止不傳法周沙界潛符密證千萬有餘汝當闡揚勿輕未悟一念回機便同本得聽吾偈曰吾本來茲土傳法救迷情一花開五葉結果自然成又曰吾有棱伽四卷亦用付汝即是如來心地要門令諸眾生開示悟入可以印心又曰外息諸緣內心無喘心如墻壁可以入道吾自到此凡五度中毒嘗出而試之置石石裂吾本離南印來此東土見赤縣神州有大乘氣遂踰海越漠為法求人今得汝傳授吾意已終然竟被毒藥以化緣將畢傳法得人遂不復救端坐而逝當魏莊帝永安元年戊申十月十五日也𦵏熊耳山是為初祖可得法即居少室之南山頂行化於鄴下三十年方終𦵏於磁州滏陽是為二祖可傳僧璨不知何許人既受法隱於舒州之皖山屬周武帝破滅佛法(此應心中雖吉外頭凶之讖也)祖往來太湖司空山既得信付法即適羅浮山優游二載却後歸舊址於大樹下合掌立化塔於皖山是為三祖璨傳道信姓司馬氏世居河內後徙於蘄州廣濟縣信生於此得法後住破頭山一日往黃梅路逢一小兒師默識之俾侍者至其母所乞令出家母遂捨為弟子傳衣付法遂以學徒委之後終塔於本山是為四祖信傳弘忍忍蘄州黃梅人先為破頭山裁松道者嘗請於四祖曰法道可得聞乎祖曰汝已老矣脫有聞豈能廣化耶倘若再來尚可遲汝果再來為童子隨母乞食後遇信大師得法嗣化於破頭山後遇居士盧能自新州來參遂以衣法付之經四年而終塔於黃梅之東山是為五祖忍傳慧能姓盧新州人三歲喪父家貧採薪供母一日負薪市中聞客讀金剛經至應無所往而生其心有所感悟聞黃梅忍大師遂往叅直造黃梅忍大師一見默而識之遂付衣法是為六祖師得法後隱約十有六年届南海法性寺時從智光律師登跋陀戒壇授滿分戒始於菩提樹下剃髮開東山法後中宗詔不起高其義乃勑改寶林為中興寺以居之即今之曹溪也此曹溪一脉自西天來而智藥三藏嘗其水亦如之此其道源直與天地同貫固其理勢然也故其下脉出二枝禪分五派遍滿寰區皆衍曹溪之旨故著道脉源流第三

　　論曰曹溪之水自西天來或謂之不然豈以山川修阻計之耶是猶蟭螟而覩泰山也大地之在太虛猶一滴之在滄海竺夏之在大地猶粒粟之在太倉斯又可以遠近求之哉天地同根萬物一體固其然耳故曰自細視大者不盡自大視細者不明或者以之

　　傳燈人物第四

　　六祖大師傳

　　曹溪六祖大師俗姓盧氏其父行瑫范陽人唐武德三年左遷新州即為新州人母李氏初夢庭前白花競發白鶴雙飛異香滿室覺而有娠遂潔齋戒姙懷六年而生師實貞觀十二年戊戌二月八日子時也生時光燭虛空異香馥郁遲明有二僧造謁其父謂曰夜來生兒特為安名可上惠下能也父曰何名惠能僧曰惠者以法惠濟眾生能者能作佛事言畢而去不知所之回名曰惠能師不飲母乳每夜神人灌以甘露三歲父喪𦵏于宅畔母守志鞠師及長母老復移南海家益貧甚無以供母師採薪以給一日負薪市中聞客讀金剛經至應無所往而生其心心即開悟回問客曰此何法耶得之何人客曰名金剛經得於黃梅忍大師來師遽告母以為法尋師之意適有客聞之即取金十兩贈師充老母衣食資促其行師安置母宜即辭去不期月直造黃梅適咸亨二年也師至謁五祖問曰汝何方人所求何物師曰弟子是嶺南新州百姓遠來禮師唯求作佛祖曰汝是嶺南人獦獠何堪作佛師曰人有南北佛性本無南北獦獠與和尚不同佛性有何差別祖更欲與語見左右固秘之乃令隨眾作務師啟之曰弟子自心常生智慧不離自性即是福田未知和尚教作何務祖云這獦獠根性太利汝更勿言着槽厰去師退至後院破柴踏碓經八月餘祖一日見師曰吾思汝之見可用恐有惡人害汝遂不與語汝知(之否)師曰能知之祖一日喚大眾曰我尋常向汝說生死事大汝等終日只求福田不求出離生死苦海自性若迷福何可救汝等取自本心般若之性各作一偈不得遲滯思量即不中見性之人言下便見若如此者輪刀上陣亦得見之時會下七百餘僧有上座神秀者學通內外眾所宗仰咸推稱曰若非尊宿疇敢當之秀竊聆眾譽思惟書一偈於廊壁間偈曰身是菩提樹心如明鏡臺時時勤拂拭勿使惹塵埃祖回經行知是神秀所作乃曰後代依此修行亦得勝果令各念誦時盧在碓房聞之乃問同學是何章句同學曰汝不知和尚求法嗣令各述見性偈此則秀上座所述和尚深加嘆賞必將付法傳衣也盧曰其偈云何同學為誦盧良久曰美則美矣了則未了同學呵曰庸流何知勿發狂言盧曰子不信耶願以一偈和之同學不荅相視而咲盧至夜密告一童子引至廊下盧自秉燭請江州別駕張日用書一偈於秀偈之側偈曰菩提本無樹明鏡亦非臺本來無一物何處惹塵埃祖見之曰此是誰作亦未見性眾聞之罔然遂不顧次日祖潛至碓房見師腰石舂米嘆曰道人為法忘軀當如是乎即問曰米熟也未師曰米熟久矣猶欠篩在祖以杖擊碓三下而去師默會其意三皷入室祖以袈裟遮圍不令人見為說金剛經至應無所住而生其心師言下大悟一切萬法不離自性遂啟祖曰何期自性本自清淨何其自性本不生滅何期自性本自具足何期自性本無勤搖何期自性能生萬法知悟自性即名大丈夫天人師佛祖即授以衣鉢云吾以正法眼藏秘密心印達磨所傳者用以付汝為第六代祖善自護持廣度有情流布將來無令斷絕聽吾偈曰有情來下種回地果還生無情既無種無性亦無生師跪受衣法已啟曰法則受已衣付何人祖曰昔達磨大師初來此土人未之信故傳此衣以為信體代代相承法則以心印心皆令自悟自解自古佛佛惟傳本體師師密契本心今信心已熟衣乃爭端止汝勿傳若傳此衣命如懸絲汝須速去恐人害汝師曰當何所隱祖曰逢懷則止遇會且藏師三更得領衣鉢是夜南邁人無知者祖送師至九江口祖令師登舟祖自把艣師曰和尚請坐弟子合搖祖云合是吾渡汝師曰迷時師渡悟了自度祖云如是如是囑曰以後佛法由汝大行汝去三年吾方逝矣汝今好去努力向南不宜速說佛法難起祖送師歸數日不上堂眾疑詣問曰和尚少病少惱否師曰病即無衣法南矣問曰誰人得之祖曰能者得之眾乃知焉師辭祖已發足南行經兩月日至大庾嶺逐後數百人來欲奪衣鉢一僧名慧明者俗姓陳先為四品將軍性粗猛極意參尋為眾先登趂及師師擲衣鉢於石上云此衣表信可力爭耶乃隱於草莽間慧明至提掇衣鉢不動乃連喚曰行者行者我為法來不為衣來師遂出坐盤石上明作禮云望行者開示法要師曰汝既為法來可屏息諸緣勿生一念吾為汝說良久師為明日不思善不思惡正與麼時那個是明上座本來面目明言下大悟復問曰此外更有密意否師曰與汝說者即非密也汝若返照密在汝邊明曰慧明雖在黃梅實未省自己面目今蒙指示如人飲水冷煖自知今行者即吾師也師曰汝若如是吾與汝同師黃梅善自護持明受法禮辭回謂眾曰何陟崔嵬竟無蹤跡當別道尋之眾以為然明後避師諱改道明云師因是得歸曹溪居民曹叔良等重修寶林寺延師居之越九月餘日又被惡人尋逐師乃遁於前山被其縱火焚燒草木師隱身挨入石中得免師憶五祖懷會止藏之囑遂行乃隱於四會縣避難獵人隊中凡經一十五載時與獵人隨宜說法獵人常令師守網每網(得生)盡放之師一日思維弘法時至不可終遯遂至廣州法性寺值印宗法師講涅槃經時有風吹幡動一僧云風動一僧云幡動諍論不已師進曰非風非幡仁者心動一眾駭然印宗延至上座微詰奧義見師言簡理當不由文字宗云行者定非常人久聞黃梅衣法南來莫是行者否師曰不敢宗於是執弟子禮告請傳來衣鉢出示大眾悉令瞻禮宗復問曰黃梅付囑如何指授師曰指授即無唯論見性不論禪定解脫宗曰何為不論禪定解脫師曰為是二法不是佛法佛法是不二法宗又問如何是不二法師曰法師講涅槃經明見佛性是不二之法如經云高貴德王問佛犯四重禁作五逆罪及一闡提等當斷善根佛性否佛言善根有二一者常二者無常佛性非常非無常是故不斷名為不二一者善二者不善佛性非善非不善是名不二蘊之與界凡夫見二智者了達其性無二無二之性即是佛性宗聞說歡喜合掌讚曰某甲講經猶如瓦礫仁者論議猶如真金宗踴躍欣慶於是普集四眾為師於菩提樹下剃髮時儀鳳元年正月十五日也於二月八日就智光律師授滿分戒其壇即梁跋陀三藏所建記曰後當有肉身菩薩於此壇受戒者其菩提樹即智藥三藏西域携來植於壇側記曰此後一百六十年當有肉身大士於此樹下出家演無上乘度無量眾者師於此祝髮受具開東山法門宛如宿契非偶然也明年二月八日忽謂眾曰吾不願此居欲歸舊隱印宗即與緇白千餘人送歸寶林韶州刺史韋璩請於大梵寺轉玅法輪并受無相心地戒後返曹溪雨大法雨學者不下千數人中宗神龍元年降詔云朕請安秀二師宮中供養萬機之暇每究一乘二師並推讓曰南方有能禪師密受忍大師衣法可就彼問今遣內侍薜簡馳詔迎請願師慈念速赴上京師上表辭疾願終林麓簡曰京城禪德皆云欲得會道必須坐禪習定若不因禪定而得解脫者未之有也未審師所說法如何祖曰道由心悟豈在坐也經云若見如來若坐若臥是行邪道何以故無所從來亦無所去心無生滅是如來清淨禪諸法空寂是如來清淨坐究竟無證豈況坐耶簡曰弟子回主上必問願和尚慈悲指示心要祖曰道無明暗明暗是代謝之義明暗無盡亦是有盡相待立名故經云法無有比無相待故簡曰明喻智慧暗喻煩惱修道之人倘不以智慧照破煩惱無始生死憑何出離祖曰煩惱即是菩提無二無別若以智慧照煩惱者此是二乘小見羊鹿等機大智上根悉不如是簡曰如何是大乘見解祖曰明與無明其性無二無二之性即是實性實性者處凢愚而不减在賢聖而不增住煩惱而不亂居禪定而不寂不斷不常不來不去不在中間及其內外不生不滅性相如如常住不遷名之曰道簡曰師說不生不滅何異外道祖曰外道所說不生不滅者將滅止生以生顯滅滅猶不滅生說不生我說不生不滅者本自無生今亦無滅所以不同外道汝若欲知心要但一切善惡都莫思量自然得入清淨心體湛然常寂妙用𢘆沙簡蒙指教豁然大悟禮辭歸闕表奏祖語有詔謝師并賜磨衲袈裟絹五百疋寶鉢一口十二月十九日勑改古寶林為中興寺三年十一月十八日又勑韶州刺史重加崇飾賜額為法泉寺祖新州舊居為國恩寺一日祖謂眾曰諸善知識汝等各各淨心聽吾說法汝等諸人自心是佛更莫狐疑外無一物而能建立皆是本心生萬種法故經云心生種種法生心滅種種法滅若欲成就種智須達一相三昧一行三昧若於一切處而不住相彼相中不生憎愛亦無取捨不念利益成壞等事安閑恬靜虛融澹泊此名一相三昧若於一切處行住坐臥純一直心不動道場真成淨土名一行三昧若人具二三昧如地有種能含藏長養成就其實一相一行亦復如是我今說法猶如時雨溥潤大地汝等佛性譬諸種子遇諸霑洽悉得發生承我旨者决獲菩提依吾行者定證妙果先天元年告諸四眾曰吾忝受忍大師衣法今為汝等說法不付其衣葢汝等信根淳熟决定不疑堪任大事聽吾偈曰心地含諸種普雨悉皆生頓悟華情已菩提果自成說偈已復曰其法無二其心亦然其道清淨亦無諸相汝等慎勿觀淨及空其心此心本淨無可取舍各自努力隨緣好去其年七月六日命弟子往新州國恩寺建報恩塔仍令倍工時有蜀僧名方辯者來謁曰善捏塑祖正色曰試塑看辯不契乃塑祖真可高七尺曲盡其玅祖觀之曰汝善塑性不善佛性先天二年七月一日謂門人曰吾欲歸新州汝速理舟楫時大眾哀慕乞師且住祖曰諸佛出現猶示涅槃有來必去理亦常然吾此形骸歸必有所眾曰師從此去早晚却回祖曰葉落歸根來時無日又問師之法眼何人傳受祖曰有道者得無心者通又問後莫有難否祖曰吾滅後五六年當有一人來取吾首聽吾記曰頭上養親口裏須飱遇滿之難楊柳為官又曰吾去七十年有二菩薩從東方來一在家一出家同時興化建立吾宗締緝伽藍昌隆法嗣言訖往新州國恩寺沐浴跏趺而化異香襲人白虹屬地即其年八月三日也時韶新兩郡道俗各修靈塔莫决所之兩郡刺史其焚香祝曰香烟引處即師之欲歸焉時罏香騰涌直貫曹溪以十一月十三日入塔世壽七十有六自黃梅受衣紀法臘五十有二時韶州刺史韋璩撰碑門人憶念取首之記遂先以鐵葉漆布固護師頸塔中有達磨所傳信衣(西域屈眴布也緝木綿華心織成後人以碧絹為裏)中宗賜磨衲寶鉢以辯所塑真并道具等主塔侍者尸之開元十年壬戌八月三日夜半忽聞塔中如拽鐵索聲僧眾驚起見一孝子從塔中走出尋見師頸有傷具以賊事聞於州縣縣令楊侃刺史柳無忝得牒切加擒捉五月於石角村捕得賊人送韶州鞫問云姓張名淨滿汝州梁縣人於洪州開元寺受新羅僧金大悲錢二十千令取六祖首歸東海供養柳守聞狀未即加刑乃躬至曹溪問祖上足令韜曰如何處斷韜曰若以國法論理須誅夷但以佛教慈悲冤親平等况彼欲求供養罪可恕矣柳守加歎曰始知法門廣大遂赦之上元元年肅宗遣使就請師衣鉢入內供養至永泰元年五月五日代宗夢六祖大師請衣鉢七日勑刺史楊瑊曰朕夢感禪師請傳法袈裟却歸曹溪今遣鎮國大將軍劉崇景頂戴而送朕謂之國寶卿可於本寺如法安置專令僧眾親承宗旨者嚴加守護勿令遺墜後或為人偷竊皆不遠而獲如是者數四憲宗諡大鑒禪師塔曰元和靈照之塔粵自曹溪開法衣止不傳師始終說法三十七年尋常垂示法語門人海禪者記錄目為壇經盛行于世按壇經所載師得法弟子四十五人唯青原行思南嶽懷讓最居上首而永嘉玄覺精悟超絕號一宿覺焉其餘舉皆入室獨思讓大闡玄宗讓居南嶽其下則出馬祖道一居江西門下同時悟道登壇者八十餘人葢應般若要假兒孫脚下行之讖云一下百丈海為上首海出溈山祐居湖南黃蘗運居閩中祐出仰山寂是為溈仰宗蘗出臨濟玄居河北是為臨濟宗思居吉州青原山其下則出石頭遷遷出藥山儼天皇悟悟出龍潭信信出德山鑒鑒出雪峰存存出雲門偃玄沙備偃為雲門宗備出羅漢琛琛出清涼益為法眼宗儼出雲巖晟晟出洞山价价出曹山寂是為曹洞宗由是道被寰中稱為五家宗派云

　　傳法門人

　　師得法弟子四十三人青原南嶽最居上首另立傳于左

　　崛多三藏

　　曇璀禪師

　　南陽慧忠

　　韶州法海

　　吉州志誠

　　匾擔曉了

　　河北智隍

　　司空山本淨

　　荷澤神會

　　洪州法達

　　壽州智通

　　江西志徹

　　信州智常

　　廣州志道

　　法性印宗

　　永嘉玄覺

　　婺州玄策

　　曹溪令韜

　　撫州淨安

　　嵩山尋

　　南嶽堅固

　　宗一禪師

　　秦望善現

　　南嶽梵行

　　并州自在

　　西京咸空

　　韶州祗陀

　　羅浮定真

　　峽山泰祥

　　制空道進

　　光州法淨

　　清涼辯才

　　下回善快

　　廣州吳頭陀

　　道英禪師

　　智本禪師

　　清苑法真

　　玄楷禪師

　　義興孫菩薩

　　韶山緣素

　　刺史韋璩

　　青原行思禪師傳

　　吉州青原山靜居寺行思禪師本州安城劉氏子幼出家每群居論道師唯默然聞曹溪法席乃往參禮問曰當何所務即不落階級祖曰汝曾作甚麼來師曰聖諦亦不為祖曰落何階級師曰聖諦尚不為何階級之有祖深器之會下學徒雖眾師居首焉一日祖謂師曰從上衣法雙行師資𨔛授衣以表信法乃印心吾今得人何患不信吾受衣以來遭此多難況乎後代爭競必多衣即留鎮山門汝當分化一方無令斷絕師既得法歸住青原六祖將示滅有沙彌希遷(即石頭和尚)問曰和尚百年後希遷未審當依附何人祖曰尋思去及祖順世遷每於靜處端坐寂若忘生第一座問曰汝師已逝空坐奚為遷曰我稟遺誡故尋思爾坐曰汝有師兄思和尚今住吉州汝因緣在彼師言甚直汝自迷耳遷聞語便禮辭祖龕直詣靜居參禮師曰子何方來遷曰曹溪師曰將得甚麼來曰未到曹溪亦不失師曰若恁麼用去曹溪作甚麼曰若不到曹溪爭知不失遷又曰曹溪大師還識和尚否師曰汝今識吾否曰識又爭能識得師曰眾角雖多一麟足矣遷又問和尚自離曹溪甚麼時至此師曰我却知汝早晚離曹溪曰希遷不從曹溪來師曰我亦知汝去處也曰和尚幸是大人莫造次他日師復問遷汝甚麼處來曰曹溪師乃舉拂子曰曹溪還有這個麼曰非但曹溪西天亦無師曰子莫曾到西天否曰若到即有也師曰未在更道曰和尚也須道取一半莫全靠學人師曰不辭何汝道恐已後無人承當師令遷持書去南嶽讓(和尚)曰汝達書了速回吾有個鈯斧子與汝住山遷至彼未呈書便問不慕諸聖不重己靈時如何嶽曰子問太高生何不向下問遷曰寧可永刼受沉淪不從諸聖求解脫嶽便休(玄沙曰大小石頭被南嶽推倒直至于今起不得)遷便回師問子返何速書信達否遷曰書亦不通信亦不達去日蒙和尚許個鈯斧子秪今便請師垂一足遷便禮拜尋辭住南嶽師既付法石頭唐開元二十八年十二月十三日陞堂告眾跌跏而逝僖宗諡弘濟禪師歸真之塔

　　南嶽懷讓禪師傳

　　南嶽懷讓禪師者姓杜氏金州人也於唐儀鳳二年四月八日降誕感白氣應於玄象在安康之分太史瞻見奏聞高宗皇帝帝問是何祥瑞太史對曰國之法器不染世榮帝傳勑金州太守韓偕親往存慰其家家有三子唯師最小炳然殊異性唯恩讓父乃安名懷讓年十歲時唯樂佛書時有三藏玄靜過舍告其父母曰此子若出家必獲上乘廣度眾生至垂拱三年方十五歲辭親往荊州玉泉寺依弘景律師出家通天二年受戒後習毘尼藏次謁嵩山安和尚安啟發之乃直詣曹溪參六祖祖問甚麼處來曰嵩山來祖曰甚麼物恁麼來師無語經八載忽然有悟乃白祖曰某甲有箇會處祖曰作麼生師曰說似一物即不中祖曰還假修證否師曰修證則不無染污即不得祖曰祇此不染污諸佛之所護念汝既如是吾亦如是西天般若多羅讖汝足下出一馬駒踏殺天下人病在汝心不須速說師執侍左右一十五年先天二年往衡嶽居般若寺開元中有沙門道一(即馬祖也)在衡嶽山常習坐禪師知是法器往問曰大德坐禪圖甚麼一曰圖作佛師乃取一甎於彼菴前石土磨一曰磨作甚麼師曰磨作鏡一曰磨甎豈得成鏡耶師曰磨甎既不成鏡坐禪豈得作佛一曰如何即是師曰如牛駕車車若不行打車即是打牛即是一無對師又曰汝學坐禪為學作佛若學坐禪禪非坐臥若學作佛佛非定相於無住法不應取捨汝若坐佛即是殺佛若執坐相非達其理一禮拜問曰如何用心即合無相三昧師曰汝學心地法門如下種子我說法要譬彼天澤汝緣合故當見其道又問道非色相云何能見師曰心地法眼能見乎道無相三昧亦復然矣一曰有成壞否師曰若以成壞聚散而見道者非見道也聽吾偈曰心地[尒/口]諸種遇澤悉皆萌三昧華無相何壞復何成又曰一切法皆從心生心無所生法無所住若達心地所作無礙非遇上根切宜慎之一蒙開悟心意超然侍奉十秋日益玄奧闡化於江西師問眾曰道一為眾說法否眾曰已為眾說法師曰總未見人持箇消息來眾無對因遣一僧去囑曰待伊上堂時但問作麼生伊道底言語記將來僧去一如師旨回謂師曰馬師云自從胡亂後三十年不少鹽醬師然之天寶三年八月十一日圓寂于衡嶽諡大慧禪師最勝輪之塔

　　論曰余過曹溪始知智藥化於濛𣿞去曹溪三十里肉身存焉抑考藥與達磨接踵五羊寶林百六金雞十方之記懸讖如指掌佛言觀彼久遠猶若今日宜矣

　　繼席宗匠第五

　　我祖赤肩荷法備極艱危所創業垂統為可繼也繼則必使法席長溫法輪常轉亘古亘今繩繩不絕然夷考燈籍自令韜禪師首繼茲席後寂寂罕聞歷五代迄宋垂數百年始見重辯禪師一轟毒皷自茲相繼雖代不乏人然已落落如晨星矣夫法席不可久虛矧魔外旁伺乘罅無虛日隆萬間極獘可鑑矣微憨公秉大願輪假當事寶杵摧壓驅除煌煌祖庭幾鞠為屠酤野肆今日尚復有袈裟地哉然法運世運盛衰相因堅持力支責尤在人是在內外宗屬重念根本法席極力弘持使法城長壯羣魔屏跡余於茲不無厚望焉

　　曹溪令韜禪師　(首繼法席嗣六祖)

　　南華重辯禪師　(南嶽下十三世臨濟宗嗣玉泉芳)

　　南華清桂禪師　(南嶽下十三世臨濟宗嗣黃龍南)

　　南華智昺禪師　(南嶽下十五世臨濟宗嗣佛鑑勤)

　　南華明禪師　(南嶽下十七世臨濟宗嗣南華昺)

　　南華因禪師　(南嶽下十七世臨濟宗嗣大慧杲)

　　曹溪覺禪師　(南嶽下二十七世臨濟宗嗣藏叟珍)

　　南華明禪師　(青原下十五世嗣吉祥宣)

　　南華智度禪師　(雲門三世嗣廣濟同)

　　南華寶緣禪師　(雲門宗四世嗣智門祚)

　　南華德明禪師　(青原下二十七世曹洞宗嗣慧林本)

　　曹谿超塵禪師　(青原下曹洞宗嗣博山)

　　曹谿朝宗忍禪師　(臨濟三十一世嗣天童悟)

　　曹谿大休珠禪師　(青原下三十　世曹洞宗嗣象田現)

　　曹谿心照融禪師　(青原下三十一世曹洞宗嗣大休珠)

　　曹谿原直賦禪師　(臨濟三十三世嗣靈巖儲)

　　曹谿天拙宗禪師　(臨濟三十二世嗣弘覺忞)

　　曹谿雪槱樸禪師　(臨濟三十二世嗣弘覺忞)

　　曹谿阿盤珠禪師　(青原下三十世曹洞宗嗣弁山訥)

　　達觀大師　(先憨大師到曹溪著有詩偈法語)

　　居士　余集生居士　(諱大成崇禎乙亥間以大中丞被譴入曹溪愍寺眾未知禪學乃往傅山延超塵首座就說法堂開禪期立規矩置田瞻眾自此漸知禪學實自公倡始也)

　　佛法提綱第六

　　說法不知綱要所謂野犴鳴非獅子吼也從上諸佛諸祖及天下老和尚說法利人或全提或半提要之不離綱要者近是綱要立則半滿中邊橫說𥪡說總皆實義綱要不立直任攢花簇錦巧玅尖新祇成戱論故表率人天非綱要不能開其正眼荷擔宗乘非綱要不能令法久住綱要之為法眼不綦重哉今世之拈搥𥪡拂不啻稻麻竹葦其能提綱揭要單明直指之傳不謂全無祗是希有不得不摽提綱以拯之

　　智昺禪師

　　上堂此事最希奇不礙當頭說東隣田宅翁隨例得一橛非唯貫聲色亦乃應時節若問是何宗八字不着人擊禪牀下座

　　上堂日日說時時舉似地擎山爭幾許隴西鸚鵡得人憐大都祗謂能言語休思惟帶伴侶智者聊聞猛提取更有一般也大竒猫兒偏能捉老鼠

　　上堂以拄杖向空中攪曰攪長河為酥酪鰕䲒猶自眼搭眵卓一卓曰變大地作黃金窮漢依前赤骨力為復自家無分為復不肯承當可中有箇漢荷負得行多少人失錢遭罪再卓一卓曰還會麼寶山到也須開眼勿使忙忙空手回

　　上堂迷不自迷對悟立迷悟不自悟因迷說悟所以悟為迷之體迷為悟之用迷悟兩無從箇中無別其無別其撥不動祖師不西來鼻孔千斤重

　　寶緣禪師

　　僧問如何是祖師西來意師曰青山綠水曰來時還有意也無師曰高者高低者低

　　朝宗忍禪師

　　六祖湼槃日上堂僧問法雷已震選佛塲開不昧宗乘請師直指師云試道看僧一喝師云曲了也進云不是倩來底師云話頭也不識僧提起坐具云摩竭提國親行此令去也師云且緩緩問人人道六祖八月初三日湼槃某甲道八月初三日住世請和尚道一句師曰離却兩頭進云中間作麼生師打云是阿誰問靈山親囑老頭陀續燄聯芳也不多四七二三傳至此五家一脉意如何師云只在者裡進云恁麼則撑天拄地無人識逼塞虛空古至今師云着急作麼僧作咳𠻳聲師云情知汝弄精魂僧拂坐具歸眾問身前身後即不問當下一句事如何師云一刀兩叚進云如何是轉身一路師云切莫亂走問盧祖湼槃日吾師陞座時水雲千匝繞渴仰一言施師曰水雲千匝繞進云一句親拈出阿誰不沾恩師云試道看僧便喝師便打進云捧喝交馳即不無端的一句請道來師打云難道不端的進云恁麼則禮拜和尚去也師云切莫承虛接響僧一喝歸眾師乃云三更傳法來衣鉢留時已破三更湼槃去全身散處還留破無所破片片露祖師面孔留無所留年年逢入滅時辰大眾且道祖師還曾入滅也無若道入滅因甚千人萬人來朝拜個甚麼若道不入滅因甚個個都道是祖師底忌日本無出沒本來身超生脫死憑斯旨雖然示現有去來究竟何曾離者裡大眾莫是象王鼻下鉢盂峯前是者裡麼者是一塊頑土有甚麼交涉莫是全身布漆錦繡莊嚴是者裡麼者是個臭皮囊有甚麼交涉既俱不是且作麼生是不曾離底意良久云梧桐葉落子方老丹桂香飄蕋正鮮卓拄杖下座

　　結冬開爐上堂僧問選佛場開大眾雲集朕兆未分前還許學人下筆也無師云許僧進語師云鷂子過新羅問祖道重開則不問正法眼藏請師示現師云眉毛下進云恁麼則靈山一會今日儼然師云何必靈山僧擬議師便喝問始從六祖直至如今始從六祖則不問直至如今事若何師云好個消息進云什麼處得來師云儞試道看僧擬議師云擬議即不堪問畢竟教學人如何去師云畢竟沒有什麼如何去進云然雖如是學人無下手處師云如何尚不得說什麼下手乃云把住繩頭結百千萬億為一網大開爐鞲鎔鉼盤釵釧為一金密密綿綿古往今來無可擬堂堂赫赫上天下地莫能儔直得千聖躋攀無路萬靈景仰無門魔外潛踪狐狼絕跡且道具甚麼神通得恁麼自在衲被蒙頭萬事休此時山僧都不會下座

　　上堂僧問四大不分萬象主色遷寒暑有凋零如何是不避寒暑底意師云樹蠻不落葉進云今日是冬至師云若作冬至會入地獄如箭射進云和尚又作麼生師云天蠻不落雪進云恁麼則寒時寒殺闍黎熱時熱殺闍黎師云未是脚跟下事在進云和尚又生頭角師乃笑問大開洪爐烹佛烹祖建立法幢摧邪顯正爐鞲法幢則不問如何是邪是正師展兩手進云坐斷邪正去在師云見甚麼道理便恁麼道僧便喝師便打問寒來暑往即不問如何是今日秋收冬藏底意師云一九二九相喚不出手進云身非我有為甚麼認着者裡藏身師打云誰教儞者裡藏身進云如來法眼通天徹地為甚麼者裡不藏身師又打云誰教儞者裡不藏身進云人人與佛齊肩和尚上堂有何法說師又打云且道是藏身是不藏身問身前身後變驢變馬則不問未開口時請和尚道一句師云問者畜生作麼進云風吹不響鈴兒草兩打無聲皷子花師云那裡得者消息來僧一喝師云儞試道看僧擬開口師擉退乃云藏身處沒踪跡風吹不響鈴兒草沒踪跡處莫藏身雨打無聲皷子花若向者裡會得朕兆未分早已全彰文彩全彰文彩依然朕兆未分所以枯幹重榮未是衲僧境界氷河發燄灼然歷祖家風一等是個時節為甚有得有不得雪粉易分光燦燦墨煤難辯黑漫漫下座

　　大休珠禪師

　　結制日本山眾耆舊請上堂拈香畢乃云南華結制別無他格外風規畧露些今日老休來下釣離鈎一句辯龍蛇英靈不食鈎頭餌脫體相逢見作家還有是般人麼如無再聽葛藤真言無言真正不偏真悟無悟真道不玄放曠無有去處縱橫不見其然真覺脚不踏地真談舌拄梵天只恁麼去廉讖猶在不恁麼去掘地覔天大眾畢竟如何即是曹溪法道疎來久貴得其人接我肩維那問結制安禪大似無繩自縳設有個漢羅籠不肯住呼喚不回頭時如何師曰佛也沒奈他何維那便禮拜起云恁麼則千峯勢倒嶽邊止萬派聲歸海上消師揮拂子云走過一邊下座

　　普說掣風掣顛老頭陀天下禪和沒奈何佛來祖來齊喫棒大都年老變成魔師良久云三世諸佛如是說歷代祖師如是說天下老和尚如是說山僧今日如是說要知所有一切法為治一切心若無一切心何用一切法既無一切法則三世諸佛不恁麼說歷代祖師不恁麼說天下老和尚不恁麼說山僧亦不恁麼說嗟哉末法之人信根淺薄智力衰微不肯刻苦參究焉能徹法源底或一年半載畧用功夫以聦明見領畧一知半解認着個主人公逢人便喝為師不下鉗錘懡㦬放過使野犴遍地瞞昧人家男女正是一盲引眾盲相牽入火坑若有法與人名野犴鳴說法無可說名曰獅吼正是義中無句句中無義如五臺山上雲蒸飯如此說不妨熾然說若以文字塞人天機若以道理障人真智非但不能為人天眼目抱甕之流自了無暇大眾生死事大各各扣己而參一時一刻清淨一時一刻是佛然而清淨俱不執何勞更問祖師室世間鳶飛戾天魚躍于淵變現千形萬狀皆因此事不明故有輪轉既深山窮谷甘守淡薄聚首同居為辦道業諸兄弟山僧不是口說亦曾刻苦過來方得妥貼即今以斯道覺斯民果能依我行持管教歸家穩坐

　　心照融禪師

　　開爐上堂問法道驚天地坭牛喚子規啼動千江月回首白雲飛如何是白雲影中事師云孤峯無宿客香氣滿乾坤進云寶盖頂上金雞舞大地山河玉兔飛師云日出天然異光明照十方進云世問無一事何用太平歌師云上天無路入地無門進云不會無生意乞師指示我師云日出東方月落西進云不是學人重拈出箇中消息幾人知師打云要知箇作麼問寶林一花開五葉曹谿萬派滴千峯即今師繼盧祖位大地法道遍寰中師云此花逈與人問別結果開花處處香進云男兒惟舉通天眼全憑和尚露玄風師打云漏逗不少會即事同一家不會萬別千差進云恁麼則慈雲普覆去也師云海岸天邊濶長空月色高進云從上已蒙師指示佛祖談不及處又作麼生師云野鵲帶帽去木人穿靴來乃云結則[((︿/︿)*〡)/(石-口+目)]毛挂劍解則舌裏燃燈但知結解兩字何須疑議猜詳莫是逆風左轉海水左旋擎起無舌人說法使着無手人行拳前後坐斷一念萬年然非曠劫古今現前莫是神通妙用且道法爾如然到這裏不論通宗透教只貴直下承當且問承當箇甚麼雲騰鳥舞露結為霜蛟龍不宿死水猛虎豈行路旁透得這呰關捩誰立結解良方休問先佛後祖鼻孔一樣放光化導三草二木滋潤天地萬邦釋迦不肯泄破達磨九年覆藏曹谿不惜口業今日為眾舉揚且道舉揚箇甚麼道理咦盡力吐出虛空骨撥轉須彌折斷腰卓拄杖下座

　　四月八上堂問香風遍滿瑞氣祥光盡五湖四海洲哮吼一聲天地動世尊初生事如何師云何處不稱尊進云萬朵蓮花從地發生來七步又如何師云張開大口進云九龍天外從今降浴吐金身何所疑師云日出懸空鑒曹谿滴翠流進云水清珠映現放出枝頭明師打云香風吹烈國長江萬里清乃云此箇物上柱天下柱地乾坤作口山河作鼻萬物為身虛空為意日月作眼照臨大地一一分明何處出氣釋迦老子弄精魂降誕王宮生下世椎胸點足獨稱尊賣弄人間多諱忌賴有破鱉這阿師棒下乞命如恩底自揚家醜放出門帶累兒孫沒巴鼻且道有甚麼巴鼻獨有曹溪即不然既不然合作麼生下座同到殿上為諸人泄氣

　　解制上堂問紅爐翻雪浪凡聖一齊烹煉得塵埃盡清風伴我閒如何是明白位中事師云坐斷千峯雪一劒倚天寒進云與麼湧出一輪紅耶師云古今無異路進云洗出千江月一線繫孤舟師云逆水灘頭快把着進云為什麼禹門三汲浪平地一聲雷去也師云奇特作麼問體露堂堂相斬卻爇名香九旬今日解大地盡放光師云虛空生筋骨進云已度玄關去沙界遍清凉如何是清凉處師云難將尺霧點太虛進云恁麼一腳踏開獅子吼去也師打云有也無問了卻生死路烟花滴翠微塞斷虛空界乾坤任我推如何轉乾就位師云棲心歇地更無疑進云此是獅子林掀翻坭(牛洞)師云大地不奈何進云與麼踏破千山月驚起江南五百僧師云笑破土地口乃云百花影裏凡聖同居生死關頭天地懸殊若論此事三世諸佛難下手六代祖師難開口曹谿今日且權為方便解應供依時假若已窮這事人各都明了猶如太虛空相似本無縛着恁登寶蓋峯或遊花果院野外任往人路旁癡禪漢半笑半悲涕真實堪讚歎所以一任東者東往長安一路坦坦西者西去大道本來無住且道還有不去者麼良久靠拄杖云人人唱道象山頭曹水溶溶月川現喝一喝下座

　　原直賦禪師

　　都寺氷鐵問說似一物即不中如何今日却子承父業師云大眾齊念摩訶般若進云嘉聲遠大不惜坐斷天下人舌頭師打云行其禮奏其樂僧一喝師又打云莫之能違也

　　師問[監-一+(白-日+(罩-卓))]院敬止應無所住而生其心六祖當時向這裏悟去今日在[監-一+(白-日+(罩-卓))]院還理會得也未院云某甲禮拜有分師云此猶是諸方抵對作麼生是應無所住底心院云八角磨盤空裏走師云汝從看教得耶從參禪得耶院云二途俱不涉師云畢竟從何得耶院云從來不借他人力師便打云異日兒孫遍天下在院即掩耳而出師顧左右云眾角雖多一麟足矣

　　大拙宗禪師

　　開爐上堂問還丹一粒點鐵成金至理一言轉凡為聖如何是至理一言師云昨夜南山虎咬大虫進云法幢再振爐鞲重開煉聖烹凡作家手叚秪如不受鉗錘的人來和尚如何設施師云早已爛額焦頭了也進云出羣須是英靈漢敵勝還他獅子兒師云儞為甚腦門著地進云恁麼則禮拜去也師云不得不如是問須彌作炭大地為爐陶鎔四海英靈有一漢不落正偏不居玄要和尚又作麼生師云儞不是其人進云龍得水時添意氣虎逢山勢長威獰師云脚跟下親切道將一句來進云慣向洪波釣巨鰲師云此是山僧境界問盡大地是一個禪堂還許學人出入也無師云金剛手裡八稜棒進云秪如內不放出外不放入時如何師云五鳳樓前聽玉漏須彌頂上擊金鍾進云坐斷兩頭無縫罅個中何處有親疎師云衲子難瞞龍蛇易辯乃云舉不犯之令行無為之化千差坐斷萬類該通邊鄙安寧干戈偃息無邊剎境十世古今浩然大均同歸一致掀翻佛祖窠窟剗除生死根株頭頭放大寶光在在壁立萬仞更說甚麼彼一時此一時爾為爾我為我清者自清濁者自濁是者自是非者自非就使文殊普賢臨濟德山雪峯雲門到者裏也須交為肘臂互作主賓負荷宗乘贊襄祖席復拈拄杖卓一卓云曹溪今朝大開爐鞲莫道煆煉頑銅鈍鐵縱有躍冶之金亦教他立地百雜碎去良久靠拄杖云莫怪渠儂多意氣秪因曾踏兩頭關

　　上堂問撾皷陞堂即不問曹溪消息事如何師云水猶西竺味山共寶林幽進云開口成雙橛揚[((︿/︿)*〡)/(石-口+目)]落二三離此二途請師直道師云分明記取進云有一人天不能葢地不能載和尚者裡還着得他麼師云山僧着得儞進云恁麼則禮謝和尚師云不消一句乃云一劍當軒橫屍萬里全鋒敵勝罕遇作家若是同死同生底氷凌上走馬劍刃上翻身又有甚麼難直下向黃面瞿曇四十九年演說不到處歷代老漢千七百則提持不及時那邊更那邊一坐坐定如壯士展臂不藉他力然後興無緣慈作不請友行勝深事發最上心天上人間魔宮虎穴隨類示現度諸有情建大法施廣為饒益乃至觀三千大千世界無有如芥子許不是我捨身命處大丈夫寧作心師不師于心喜笑怒罵舉動施為無非大用大機豈是他小根魔子可以置喙于其間哉所以我臨濟大師或應物現形或全體作用或把機權喜怒或現半身或乘獅子或乘象王以毒攻毒以楔攻楔一一皆是金剛圈栗棘蓬有般擔板漢自不曾夢見他古人汗臭氣秪管說目視雲霄口吞佛祖手擎日月背負須彌我且問爾寶葢山作麼生負直饒說得負處分明祖師坐在象鼻峯更與儞索飯錢在卓拄杖下座

　　冬至監院敬止四旬初度上堂問世尊降生後有雲門作證監院慶誕即今師意如何師云鐵輪天子實中勑進云萬古千秋去也師云石笋抽條長丈二問天地與我同根萬物與我一體即今陰極陽生請師別通消息師云適來道過了進云父母已生置之不問未生已前是何意旨師云功不浪施進云大地從來無寸土靈苗豈逐四時遷師云理無曲斷問果熟香飄遠花開刦外春今朝慶祝句特地乞敷陳師打云也少者一棒不得進云不落壽量句更請師道師云我若坐時儞須立進云長將日月為天眼慣把須彌作壽山師云我若立時爾須坐乃云大人具大見大智得大用表裏融通人天仰賴梯航三有津濟四生輔弼宗師綱維叢席三世諸佛以之轉大法輪歷代祖師以之傳持慧命不伐不矜任勞任怨昔聞其語今見其人事既如是理亦如然括十虛作一金剛體無欠無餘總大地為一堅密身何增何減閱古今而靡壞歷劫石以常存陰陽豈可推移寒暑詎能遷變能為萬象主不逐四時凋草木昆虫悉凜威光履地戴天咸知慶賀山僧今日也祗得應時及節錦上鋪花且作麼生得應時及節去以拄杖卓一卓云君子道長小人道消

　　雪槱樸禪師

　　上堂問七事橫拈戈矛滿地法戰塲中請師出手師云琉璃瓶內托須彌進云定慧等學明見佛性此理如何師云日裏麒麟看北斗進云眾色歸空空歸何所師云木馬上金梯僧禮拜歸位問三藏十二部一切修多羅盡是佛說的和尚今日上堂說箇甚麼師舉拄杖云只說者箇進云疑情未斷話頭不破請師明指師打一棒云還知落處麼進云一棒一喝吾師平日常用除棒除喝請師速道師震威便喝僧罔措師復打乃云凍雲欲雪不雪普賢象駕崢嶸嶺梅半合半開少室真風漏泄薦不薦瞥不瞥若也瞥切忌眼中重著楔復舉龍門佛眼和尚云一入龍門事事竒聞聲見色不思議山青水綠緣何事盡是諸人力使之大小龍門雖則面赤不如語直然無端向聲色門頭鼓動人家男女曹溪則不然一入曹溪絕正竒離聲離色離思議山青水綠原無事著眼看來早錯之大眾龍門易登曹谿難入直饒入得曹溪門猶未識關棙子在欲識關棙子麼問取降龍塔去

　　晚叅世尊不說說迦葉不聞聞須菩提巖中宴坐天帝釋動地雨花直至如今塞眼塞耳築頭築額爭奈時人有眼如盲有耳如聾所以我若說時爾須聽我不說時又聽箇甚麼直須我說時無一字到爾耳我不說時爾須澆腸沃胃始得然則山河大地草木叢林風聲樹聲鳥聲水聲剎說塵說熾然說爾何不聞既總不聞不但不識說法底人要且未識聽法底是箇阿誰不見古德云四大色身不解說法聽法脾胃肝膽不解說法聽法虛空不解說法聽法是甚麼解說法聽法於斯明得方知道世尊不說而說迦葉不聞而聞一切者凍膿拈椎豎拂搖唇鼓舌盡是熱椀鳴聲雖然更須信有無舌人解語無耳人解聽方有說法聽法分只如山僧與現前諸人各各有舌有耳又喚阿誰是無底露柱聞得呵呵大笑云某甲豈不是便與劈頭一棒云我也知爾是箇繫驢橛漢

　　臘八上堂拈香此一瓣香信手拈來供養我本師釋迦牟尼佛所要法界普薰箇箇築著鼻孔豁開夢眼人人知有今朝斂衣就座皇宮不肯住六載雪山居煉將肉似骨凍得眼如眉猶然說寱語剛道覩星竒一言既出口駟馬遠難追欲將家醜洗除是忤逆兒大眾曹溪是他家兒孫為甚不克紹祖父基業只一味播揚家醜還會麼劍為不平離寶匣藥因救病出金瓶然則應時應節也要徹底掀翻免致諸人生受沉屈只如世尊道竒哉一切眾生具有如來智慧德相只因妄想執著而不證得證不證且置還知如來眾生落處麼乃舉拂云只在者裏還知妄想德相落處麼也只在者裏既總在者裏方起妄想時德相在甚麼處著及證德相時妄想又在甚麼處著妄想既除德相既證通身是箇如來眾生又在甚麼處著所以菩提湼槃是妄想真如解脫是妄想三聚淨戒五分香薰是妄想有佛道可成有眾生可度是妄想乃至欲除執著欲證智慧也是妄想既總是妄想世尊為甚麼卻恁麼道要會麼待少刻圓戒後與爾注破

　　解制上堂問如何是第一義師云春雨細如絲進云離此還有向上事也無師云春泥滑似油進云結制後不悟解制前不迷如何是不迷不悟底道理師舉拄杖云汝喚什麼作拄杖進云祗如萬法歸一某甲早已串卻了也一歸何處請和尚速道師以拄杖畫一畫云還串得者箇麼僧禮拜云與麼則萬古山川海嶽止師便打乃云盡十方世界是箇禪堂諸人作麼生結盡十方世界是禪堂裏蒲團諸人作麼生解直饒道結底即是解底解底即是結底又何曾出得者圈䙡所以前日結底權且鈎簾歸乳燕今日解底祗是穴紙出痴蠅事不獲已依例攀條且放你東去西去然則門裏出身易身裏出門難諸人作麼生會得出身句會得也吃曹溪棒會不得也吃曹溪棒何故心不負人面身鉢盂捧在汝手終是寶林門外漢雖然人人盡道鑒祖說法傳心且道有法可說無法可說若道有法可說祖師云本來無一物若道無法可說祖師又道何期自性本自具足畢竟如何折合以拄杖倒卓復擲地云還鄉盡是兒孫事祖父從來不出門

　　起龍呆石果禪師禮祖拈香法語

　　壇經句下悟心宗有願多年覲祖容最喜今朝親覿面山巒聳翠水溶溶乃舉香云者瓣心香懷來四十餘年今日對眾拈出供養不是酬恩亦非了願只要盡人識取報本朝宗一句只如者一句又作麼生道咦千峯勢到嶽邊止萬派聲歸海上清

　　禮　憨山大師塔院

　　中興曹谿地法社大勳臣不觸君王怒焉得祖師親冐盡蠻烟瘴雨彌顯不緇不磷贏得堂堂正體坐斷凡聖要津雖然盡道匡廬留不住豈知葉落必歸根

　　阿盤禪師語錄

　　師名智珠號蘧宿有尊者之稱江南徽州婺源汪氏子生明崇禎己巳母夢月輪入室而孕胎素二七月方產產時異鳥鳴庭白烟篆室五周能讀喜持準提聖號亦勤瞻禮歲十五於夫子一貫之義心性開朗十七遍絫海內知識發明向上玄微擴通內外典籍廿一具戒於南嶽荊紫念四嗣曹洞宗且拙訥翁廿六任諸名剎六坐道塲四十九方住斯山結制上堂曰凍雲深鎖曹溪內不放出外不放入綠樹橫施象嶺上如佈網下若重欄於中表裏精麄是非坐斷不論眼底有筋皮下無血者一齊鑑定於七尺單前或行或坐屏絕諸緣但以一箇撲不碎底泥團壁立睂輪如猛兕角力直待曹源水漲象嶺花開方為諸人解開線道拋出行纏若冲天之丹鳳鼓翅太虛如出網之金鱗伏波羣海始顯我老祖門下施為迥異具殺活之權應用超時有通天之作電機秋朗下視諸方還委悉麼遂揮拂云金剛際下翻肋斗無相峯前唱鷓鴣僧問封卻布袋口打開柱杖頭作麼是舉一不得舉二曰截耳臥街鞭屍屈項曰放過一着落在第二又且如何曰番人不繫腰曰曹谿波浪如相似無限平人被陸沉如何得免斯患曰你即今在甚麼處僧沉吟曰又沒了一箇僧便喝曰猶是棺材裏瞠眼上堂擇乳鵞王眼底光吞日月吞龍金翅胸中勢奪須彌具如是度量如是揀辨曹谿看來是甚傀儡拋絲底手叚不見道有照有用座主施為全收全放鬼家活計雖然如是且道畢竟以何為直截之機驀擲拄杖云咦火後一莖茆僧間擇乳鵞王素非鴨類未審以何為用曰楚王城畔汝水東流曰吞龍金翅有如是威力為甚不及佛之一縷曰澤廣藏山理能伏豹曰如何是曹谿境曰水遠曲成沙若麵山高盤就樹如鱗曰如何是境中人曰額下藏睛睂兩朵胸前蓋膽幾莖毛曰人中意又作麼生曰不賣雲門陳宿餅豈容洞山一莖虀

　　解制上堂上林花發鳴新綠低樹烟明繫澹紅萬里悉成芳草徑腰包又見逐春風大眾九十日飯錢不與諸人打算祗是東去西去切不可踏着國王地若踏着即犯五逆大罪為甚如此者裏明得便知心法無形貫通法界諸法無生因心而有還有明得者麼僧問自在且置如何是心法曰鬼爭漆桶曰如何是直指單傳一句曰羅浮蝴蝶大如籃曰畢竟傳箇甚麼曰一犬吠虛千猱啀實上堂僧問秋風蹶起品物咸凋未審還有不凋者麼曰問處分明曰分明猶是現成境界畢竟如何是不凋之物曰誌公原是晉時人僧禮拜師打曰不得錯會問前唐法運如天壤近日風規請指陳曰衣不離肩鉢不釋手曰恁麼則律堂法制也曰者梵志家奴便打乃曰三轉法輪成話柄曹谿何事日无休拈來五嶺雲顛倒推出三山水逆流不謂韶陽公案異要知杖底別春秋紫湖狗大溈牛戴角擎頭得自由餿飯殘羹俱罄盡維新一曲寄王侯眾中莫有宮商一致者麼良久曰水凍魚難躍天寒草發遲

　　祖涅槃前二日請上堂問祖未涅槃權開生殺既涅槃後如何鑑覺曰芙蓉江上秋風老綠樹崖中夜色寒曰即今還是生殺也鑑覺也曰峩嵋白長老曰畢竟作麼得一回端的曰巢知風穴知雨曰恁麼則多謝桂花臺畔月今朝共照我圖南曰仔細幔天網子問當陽佛法似地擎天正與麼時請師高唱曰紅梅與綠柳爭妍曰者是體如何是用曰玄鳥共白猿鬬富曰嶺頭昨夜秋聲靜別有疎鐘透北垣曰封后先生問道歷秋深光澄野水如何是見性底意師隨聲便棒僧擬開口復棒曰性在甚麼處曰如何是非臺明鏡曰天外青山寡色曰無樹菩提又作麼生曰耳邊流水無聲曰恁麼則掀開日月光無盡擊碎風雲絕點埃曰猶是髑髏裏境界乃曰問得金水橋起舞降龍塔𨁝跳也是一塲生滅因緣欲知不生不滅底意麼良久曰記得祖師有道通貫无碍難勝標旨底密諭天得之以統御堅地得之而疆分固人得之而聖仙得之而玄三乘得之而尅證無漏六道得之而永離酸楚千百世之下往往被不識本源者以生滅心左之右舞移高補下致使法社偃蹇宗圖紊亂不肖今幸值老祖歸寧之日為天下有本源者從頭拈出庶令各箇知有此叚廣大秘藏雖然如是要且眼中着得須彌山耳中納得大海水底方許有少分領畧設以父母所生耳目作見聞會不啻韓獹逐塊乃豎拂曰見麼拂拂曰聞麼若恁麼會去話在言前曹谿不惜唇皮為諸人一回頌出復揮拂曰五彩畫虛空等閒便成迹石女即為宗木人道不必掀翻大日輪照破空王脊生也一二三滅也三二一真淨妙難思幸勿于中立且道為甚如此擲拂云昨日廿九今朝初一上堂明鏡當臺攝盡百千邪照神符肘後招回無限竛竮假使客鄉負販異國徒流于無量劫背覺亡返者莫不知曹溪者裏峯巒高托梵天古木勢無邊表于中具大寶坊設大法藥能殺能活能放能收設有久經大冶脫盡蓋纏者自然于一切處不動一念而念念圓成不起一塵而塵塵自在有時建立有時掃蕩建立則不撥萬象掃蕩則萬象凝然所謂是法住法位世間相常住還識常住相麼日日日從東畔出朝朝雞向五更啼

　　終


大藏經補編第 30 冊 No. 163 重修曹溪通志


曹溪通志卷第三

　　城固馬　騮岵峰　燕山李蕡幼庚　莆中周韓瑞退庵　仝較

　　王臣外護第七之上

　　道在人心如水之潛流大地無乎在無乎不在故凡有穿鑿者無不得之然水非土也非土不足以制之不為之隄防則散漫橫流滔　而無統故古之聖帝明王因時之宜作禮樂法度以禁治人心所謂以教化為隄防者也故吾　佛世尊將入滅時於靈山會上以佛法付囑國王大臣豈非以道大非大力不足制之將借以為金湯耶故歷觀古之聖君賢臣與夫士君子之天機深邃識見遠大者靡不歸心此道至能超世遺榮塵視軒冕遊戲死生未必不由此道也語曰有之以為利無之以為用豈謂是哉愚甞謂佛道如心儒道如身身心相須不可一息離者也惟吾佛住世天王人王恭衛守護固無論即法自東來僧從西至歷觀前代王臣所以崇尚者可知已惟我六祖大鑒禪師產于嶺表起自寒微一旦得佛祖心印則道庇寰宇聲動宸庭以至存問殷勤莊嚴光飾如中宗之詔肅宗之慕代宗之夢憲宗之諡以及歷代旌崇海內欽服者葢人因道重道假人弘豈偶然哉要之無非城壍此道外護　門耳舊志但以錫典錯載未有專門而前賢碑記　為附錄非所以見君臣道合世道交興之意也今　至帝王宰官下及文人名士無論敕旨碑銘記頌法約條章及方之內外凡有一言一事可以光揚此道關於法門興衰者皆總類為一品目曰王臣外護適足以觀風教見護法之心云謹次第如左

　　勑

　　梁

　　天監三年勑賜寺額曰寶林(乃韶州牧侯敬中奏請為山門第一代檀越)

　　唐

　　則天萬歲通天元年賜水晶鉢盂磨衲袈裟勑

　　(此勑本是梵書有寶　夥墨跡現存至明天順八年間西域　梵僧來譯之)

　　天冊金輪聖神皇帝賜賚六祖大師詔曰師以道契無為德光先聖入大乘之頓教表無相之真宗既而名播十方聲譽四海萬機無惱八識俱安功超解脫之門心證菩提之岸朕以身居極位事繼繁煎空披頂戴之誠佇想醍醐之味恨不超陪下位側奉聆音傾求出離之源高步妙峯之頂師以宏揚之內大濟羣生橫舟楫於苦海之中救沉溺於愛河之岸今遣中書舍人吳存穎專持水晶鉢盂一副磨衲白氊兩端香茶五角錢三百貫前件微物少申供養以表朕之積誠仍委韶州節加宣慰安恤僧徒勿使喧繁寺宇

　　中宗神龍元年遣內侍薛簡迎師勑詔曰朕請安秀二師宮中供養萬機之暇每究一乘二師並推讓曰南方有能禪師密受忍大師衣法可就彼問今遣內侍薛簡馳詔迎請願師慈悲速赴上京師上表辭疾簡問道因緣法語具載壇經簡馳歸奏師法語上大悅其年九月復詔謝師詔曰師辭老疾為朕修道國之福田師若淨名托疾毘耶闡揚大乘傳諸佛心談不二法薛簡傳師指授如來知見朕積善餘慶夙種善根值師出世頓悟上乘感荷師恩頂載無已拜奉磨衲袈裟一緣水晶鉢一口絹五百疋十二月十九日勑改寶林為中興禪寺三年十一月十八日勑韶州刺史重加崇飾仍賜額曰法泉寺賜師新州舊居曰國恩寺先天二年七月一日師歸新州八月三日師入滅於國恩寺十一月十三日以全身入曹溪塔時韶州刺史韋璩撰碑

　　肅宗上元元年遣使請師衣鉢入內供奉留之

　　永泰元年五月五日代宗皇帝夢六祖大師請衣鉢許之七日勑刺史楊緘曰朕夢感禪師請傳法袈裟却歸曹溪今遣鎮國大將軍劉崇景頂戴而送朕謂之國寶卿可於本寺如法安置專令僧眾親承宗旨者嚴加守護勿令遺墜故勑

　　憲宗皇帝元和七年賜諡大鑒禪師塔曰元和靈照之塔

　　宋

　　太祖皇帝開寶元年王師平南海劉氏殘兵作梗師塔遂為煨燼有制興復賜名南華禪寺功未竟會

　　太宗皇帝嗣位太平興國元年遣郎中李頌司徒張公重建師塔七層加諡大鑒真空禪師御筆書頟太平興國之塔

　　真宗天禧四年帝同莊獻皇太后遣使曹溪迎至信衣禁闈瞻禮仍賜號普遂為智度禪師兼賜藏經供器

　　仁宗皇帝天聖十年具安輿迎師真身及衣鉢入大內供養後遣使勑送曹溪

　　神宗皇帝熙寧元年加諡大鑒真空普覺圓明禪師

　　元

　　延祐四年賜金書孔雀經一部

　　延祐五年賜護寺免差勑(此勑本梵書天順間西域有梵僧來譯之)

　　皇帝聖旨帝師公歌羅竹堅參巴藏卜法旨勑諭文武官員僧俗軍民人等韶州南華寺廣州南華廨院住坐弘圓慈濟大師等長老敬順天道照依比先聖旨本寺所有差役人夫喫食等項盡皆蠲免亦不許徃來諸色人等住擾此寺原有佃戶財物田地河水水磨資畜等項不許故意生事侵占攪擾着他自在修行因此賜與護勑敢有違者奏知朝廷治罪不饒本寺僧眾倚勑勢力不許違法

　　大都大寺內蛇兒年正月三十日

　　明

　　宣德二年淮王之國賜繡羅漢十八幅

　　正統十年賜大藏經勑諭

　　皇帝聖旨朕體天地保民之心恭成皇曾祖考之志刊印大藏經典頒賜天下用廣流傳茲以一藏安置廣東韶州府南華禪寺永充供養聽所在僧官僧徒看誦讚揚上為國家祝釐下與生民祈福務須敬奉守護不許縱容閑雜之人私借觀玩輕慢褻瀆致有損壞遺失敢有違者必究治之故諭

　　天順間賜金書華嚴經二部

　　成化乙酉迎師衣鉢入內供養仍命列剎掌教迎供及各官士民各赴瞻禮

　　序

　　成化二十一年御製壇經法寶序

　　朕聞佛西方聖人也為善不倦博濟無窮又曰佛弼也其能弼世教而隆大行者也故周頌曰佛時仔肩示我顯德行是知佛為弼訓無餘蘊矣昔達磨遠歸東土不立文字直指人心見性成佛夫性天人一也文字為心之畫而性融焉有善有惡有邪有正得其正則性善而言順得其邪則性惡而言乖子思曰自誠明謂之性又曰誠者天之道也不誠無物苟能於性上究其真宗辯其善惡則聖賢地位何患乎不至耶故佛樂於為善心無邪見性體圓明虛靈澹泊於空而不著空於相而離諸相所以成佛果而弼隆朕治道也若謂崇供養而求福田利己朕所不取焉越嶺南有禪師者盧能乃新州人也師於黃梅得衣鉢之傳究性宗之學隱於曹溪沒後其徒會其言傳為壇經法寶其言正其性善大槩欲人脩諸善道離諸惡趣與吾儒窮理盡性自誠入聖之理而無殊矣因萬機之暇製為序命廷臣趙玉芝重加編錄鋟梓以傳為見性入善之指南云故序

　　疏記

　　清平南王募化南華寺祖殿周廊疏

　　南華為韶陽勝地自智藥三藏掬水尋源而曹溪之名著焉又有　大鑑禪師衣鉢南來法幢大建以上接如來心印而下演五宗諸派之傳於是海內稱選佛名塲者輙以此地屈第一指余聞之已久企仰殊切適我皇清御宇綏定南邦余奉簡命同　靖籓開闢茲土垂二十年以軍旅方殷未遂瞻禮頃荷朝廷威靈又賴龍天護佑車書一統境內又安兼得文武大小臣工上下協心人和政簡乃得乘閒前徃一諧夙願見山環水遶林木蒼蒼真為上剎歷朝以來屢賜田宅衣物勑書寶墨存紺殿中數千百年如新也特以歲久不修殿廊胥圮周觀諮度憮然太息者久之是用發心大為葺建苐以世間好事須眾人為之佛法善緣尤賴眾人成之將伯助予不能不望于諸君子焉各剖其槖各勉其力總期累石以成泰山不獨佑我國祚億萬斯年而所種福田亦當無量矣知好施樂善人有同心固不待余為饒舌爾

　　康熙六年歲次丁未孟夏吉旦題

　　賜紫勸緣督理沙門真修

　　又

　　平南王重興南華寺記　(歲次戊申仲春吉旦立)

　　自像教東來應化震旦寓以內寶山鉅剎古德振錫者更僕不能數也而選佛名區輙以南華屈第一指以其為世尊衣鉢而五宗之派之所由衍耳余生長三韓飫聞已久天南萬里引睇無從順治己丑奉簡書同靖籓恢克東粵過[這-言+(同-(一/口)+巳)]龍之峽指象嶺之峰為低回者久之至於今垂二十年以戎務方殷未遂瞻禮康熙丁未春幸藉國靈境內安堵燔燧不驚軍府多暇遂得一展謁焉自明成化修建以來歲久不葺堂殿周廊半就傾圮眺覽之際深用憮然因不揣綿力僭為倡首而自靖籓以及宦粵諸君子皆踴躍獎奮捐助有差亦足見瞿曇之默佑而樂善之有同心矣但念祖殿居佛殿東道紆地隘厥制弗稱又祖之立教以無念無住號不二法門而佛殿祖殿岐出兩途厥義亦弗稱竊欲移祖殿於佛殿後移藏經樓于祖殿之址以見正印真傳頓教直入之意適青烏家相度形勢審曲繪圖不謀而符遂决意更之庀材鳩工即卜吉矣而卓錫泉祐涸多年忽爾濬發萬眾翕然以為得未曾有下至工役無不生懽喜心子來恐後焉啟工於丁未之秋初落成於戊申之春杪計費銀若干兩食米若干石木石陶瓦購之本山者外基石街石則購自廣韶二郡鐵力木則購自粵西水逆灘高山深路遠運致艱難工力繁浩冥冥中實陰翊之今自二殿至諸樓至前後門廡䂓制宏敞煥然改觀矣一時之盛事亦千秋之善果也故余不慚不斐直述其槩勒之貞珉以示於後人且欲舉曹溪一滴沛之大千為同善者勸焉

　　俺達公卓錫泉碑記

　　曹溪寺後里許有井香潤流溢而美者曰卓錫泉相傳師浣所授衣無美泉振錫卓地泉遂溢出其水濆薄洋溢甘冽異他處有時竭則隨禱而應舊建碑亭題卓錫泉傍鐫宋蘇端明學士銘語傳之故老明代崇禎年間泉涸七閱月吉水尚書李曰宣者來山焚祝泉洄故流今康熙四年泉又竭視井若焦燥不復浥刺之戞戞皆砂石聲葢兩年間如一日矣丁未杪春予隨父王瞻禮登陟遍訪諸名蹟寺僧導行指其處兼述所以中𥪡他碑向之所謂卓錫泉碑者湮沒荊𣗥中橫斷剝蝕蘚潰塵封字不可辯幾不知有所謂卓錫泉也者余咲謂僧曰我當為師卓一錫也僧不解余語之故曰是宜還他卓錫泉為是捐貲命僧重鐫勒石且默禱之遂於是年四月念有八日碑成建置五月朔四日犁明溪雲不生明星在天微聞井中漉漉有聲童子歸報寺僧水已寸許煙霞鬱蒸從井上盤結踰時方散闔寺僧眾宣諷羅拜頃之盈溢滿井泓流不異他時雖源流去來冥然難稽然際會適及謂非一日因緣異數不可也遂記之因作偈曰泉之生誰或激泉之滅原不息不生不滅真諦誰識外枯中腴靈機偶寂我今從師為師卓錫

　　康熙七年歲次戊申仲夏吉旦

　　平南王重建御經閣碑記

　　予自丁未重建曹溪取法門不二之義遷祖殿於御經閣地直大雄殿後戊申既竣事矣將以舊祖殿地建閣命日者卜期云歲在壬子恊吉因休諸役以俟時及今春以期至告乃遣官召匠選材必良程工必固以斵以構載覆載塗經始於七月十七日落成於十月念七日具勒緣起以詔來者蓋天下道塲多有藏經讚揚諷誦所以祝釐祈福依教修行然每由於僧徒上請而曹溪一藏為明英宗特賜重以敕書始搆傑閣名曰御經所以尊休命而誇付囑之盛事也萬曆甲戌辛卯再修康熙丙午復修稍撤朽蠧飭以丹堊予則盡易其舊而新是圖與前後殿庭共垂悠遠良以國王大臣惟法是護不忘誓願用極莊嚴將使閣中一部一函與龍宮華藏同放光明同聞敷奏陰翊王度洵非小補若乃曹溪建置特地更新閣基之祖殿既成祖基之經閣復舉雖踵事增華而適還本有規模嚴整氣象完密與山川深秀之勢妙合自然則予鎮撫南服二十餘年風雨順時民物安阜藉地方之同心同力者荅天庥而垂下澤於此道塲廻向結緣若合符節是舉也總督大司馬周公諱有德比歸禮祖捐金倡助在庚戌秋而總督少司馬金公諱光祖廵撫中丞劉公諱秉權提督左都督嚴公諱自明及藩臬諸大夫左布政使徐炟按察司佟養鉅督糧道參議徐養仁督學道僉士沈令式驛鹽道僉士王令掌印都司金珙各出淨壇嘉與有集予嗣子少保公之信次子都統之孝咸體予懷相率供事皆與予樂相其成非敢云靈山一會儼然未散庶幾於六祖門庭得大觀而收全局以祝我國家金甌無缺玉燭長調是予之願也矣

　　康熙十一年十月　　日

　　兩籓盛典

　　(平靖)兩王延請曹溪融六大師于羊城長壽禪林講演楞嚴祝國佑民仰羨錫紫睿旨平南王聞曹溪嶺南之精藍有肉身菩薩居焉名曰六祖授單傳之直指收衣鉢之西來嗣後五派徧滿寰區佐世化而黎庶皈心復至善而闡開性地間出其人𪫑揚此道是稱佛子茲融六禪師慧根戒德異眾不群可稱法門之高足延講楞嚴雲眾虛徃實歸似時雨潤于焦枯如摩尼遂於眾願睿心仰羨特以紫衣而嘉尚之祝釐國祚邦畿以表佛法金湯不負靈山之囑云爾

　　順治八年四月　　　　　日

　　靖南王聞智藥掬水香而擇地盧行者傳衣鉢以曹溪大闡宗風續佛慧燄支分五派徧攝寰區弼世化而揭昏蒙旋良知而符至德萬善同歸轉物為務其中𪫑揚此道者代不匱人茲融六禪師高縣慧日徹照康衢誠為法門之白足延講楞嚴雲眾望腹皈心可謂苦海之津梁人天之圓鏡者也睿心仰羨特以紫衣而嘉尚之祝願帝道皇圖以表佛法金湯不忘靈山之囑云爾

　　順治八年四月　　　日

　　後學監院弟子可相謹錄

　　(此篇宜在康熙以前因係續入未易改刻姑暫附存嗣容更定)

　　重興曹溪督工題名

　　督修信官朱良弼　劉承業　田國柱　張逢吉
督工信官蘇志祥　郭有才　高萬良　韓友名
　　　　張國祥　花永昌　周　成　徐得友
　　　　呂國柱　劉希貴　馬如龍　徐弘勳
　　　　王成龍　朱　寶　陳　雄　劉國柱
督理灰石厰信官　吳守德　謝茂功　吳邦華
　　　　徐之翰
　　　　管工匠　孟　山　陶國亮
　　　　管彩畫　李世福
　　　　管油漆　周進忠
　　　　管燒窰　楊　魁
賜紫重興曹溪沙門真修
　督理都綱司兼禪堂監院可相
　監修耆舊僧德興　　淨𥙿　慧聰　塔主法乾
　　都管僧如滿　　　通聖　智大　湛怡
　督理住持宗葦　　　前住持悟勝　圓曦能持

　　重建藏經閣督工題名

　　督修信官萬有才　馬必騰　高天爵
　　管工官田　武　沈得勝　張起勝
　　　　　蘇啟召　閆應上　吳有才
　　管工匠陶國亮

　勸緣戒僧真修
　督理都綱司可相　住持宗葦　清晃　圓科
　　　　塔主德興　能持　都管真祥　福寬

　　外護第七之中

　　序類

　　元

　　法寶壇經序

　　釋德異(至元庚寅)

　　妙道虛玄不可思議忘言得旨端可悟明故世尊分座於多子塔前拈花於靈山會上似火與火以心印心西傳四七至菩提達磨東來此土直指人心見性成佛有可大師者首於言下悟入末上三拜得髓受衣紹祖開闡正宗三傳而至黃梅會中高僧七百惟負舂居士一偈傳衣為第六代祖南遯十餘年一旦以非風幡動之機觸開印宗正眼居士由是祝髮登壇應跋陀羅懸記開東山法門韋使君命海闡者錄其語目之曰法寶壇經大師始於五羊終於曹溪說法三十七年沾甘露味入聖超凢者莫記其數悟佛心宗行解相應為大知識者名載傳燈惟南嶽青原執侍最久盡得無巴鼻故出馬祖石頭機智圓明玄風大振乃有臨濟溈仰曹洞雲門法眼諸公巍然而出道德超群門庭嶮峻啟廸英靈衲子奮志衝關一門深入五派同源歷徧爐錘䂓模廣大原其五家綱要盡出壇經夫壇經者言簡義豐理明事偹具足諸佛無量法門一一法門具足無量妙義一一妙義發揮諸佛妙理即彌勒樓閣中即普賢毛孔中善入者即同善財於一念間圓滿功德與普賢等與諸佛等惜乎壇經為後人節畧太多不見六祖大全之旨德異幼年嘗見古本自後遍求三十餘載近得通上人尋到全文遂刻於吳中休休禪菴與諸勝士同一受用惟願開卷舉目直入大圓覺海續佛祖慧命無窮斯余志願滿矣

　　明

　　刻壇經序

　　李材(豐城人　都御史)

　　嘗攷孔子有曰朝聞道夕死可矣原始要終故知死生之說豈不以必聞道者乃不徒死不徒死者乃為不虛生也乎嗟乎此非真有見於性命之際者未易以語此也故子貢以夫子之文章可得而聞其言性與天道不可得而聞而世之學者復漫曰文章之所在即性與天道之所在也此其所以曠數千年而聖人至命盡性之學卒以不盡聞於世也釋氏之為學誠與儒異然以其不立文字故牿亡晦蝕者少而宗傳因以不冺其徒之慧達者亦間起而追繹之有以紹明其如綫之緒如六祖者其尤傑然者也今其書具在利生說法何啻萬有餘言總之俱從自性起用無一蔓語謂非真有見於性命之際不可也新興自漢已入中國逮今二千餘年藻雅猷伐世有其人求能脫然於世累超然有悟於性命以幾不畔於道者有其人乎吾是以有愧於人因諸生之請也俾邑令王君道服刻而廣之庶因有悟者且有激云

　　重刻法寶壇經序

　　楊起元(歸善人　少宰)

　　儒者類以了生死觀佛而詆其不可以治天下國家夫心明而不可以治天下國家是目明而不可以視耳明而不可以聽豈事之理哉愚謂佛學經世之極者也而不與世為偶夫身在堂上然後能辯人於堂下身在井上然後能救人於井中若混於堂下則俱迷從於井中則俱溺此其故予難言之矣要可以意會而不可以言悉予不佞無默識之才有途說之病而六祖大鑒禪師予東粵人也得法黃梅弘法曹溪是有法寶壇經之籍東南人士家傳人誦咸曰此佛而儒者也其直指人心見性成佛與吾孟氏道性善稱堯舜同功則不以異端擯棄有自來矣而予隨眾讀誦晚乃自謂有得於其見過知非之旨孔子曰已矣乎吾未見能見其過而內自訟者也何絕望至此哉葢過不在於過而在於善凢吾人自以為善而帖然安之者即過也何者是皆識為之也識生於習孔子之所謂習即佛之所謂業也業識所現智者過而不留而愚夫執以為是以至認賊為子喪真失常葢孔子於其門人僅許顏子有不善未嘗不知於其交遊僅與伯玉欲寡其過而未能至其自鳴亦僅曰五十學易可以無大過矣葢其難如此凢吾人不見性體即不能見過性體一見過狀歷然不能見過而自謂見性者欺也不至見性而自謂見過者亦欺也見過者是見性之實也見性如人之活見過如人知痛知痒謂活人不知痛痒無是理矣問人之活否曰知痛痒矣問人見性否曰知過矣此孔子之旨也亦佛之髓也六祖壇經屢發之矣於法達念法華三千部而責其負此事業全不知過他日又語神會曰吾嘗見自心過𠎝不見他人是非好惡何不自知自見乃問吾見與不見至哉言乎葢菩提無樹明鏡非臺直入此門方知真實世之學人樹菩提而臺明鏡者即以為賢此有為之法有漏之因宜其麻木不知痛癢也老子曰自知者明自勝者強故壇經之旨使人自知自勝自兢業自篤恭其修身治世之益有非言說所能盡者孟子曰行有不得者皆反求諸己其身正而天下歸之詩云永言配命自求多福此之謂也此予之所自謂有得於壇經者也雖然安知予之自謂有得者之非失耶偃鼠飲河僅足自充其腹耳然一滴之水即全河之水見少見多與水無與後之誦經者得無以予言增業哉此經南中無善板故重刻而序之如此葢欲吾人由是經教以詣我孔聖見過自訟之域安而能遷淨而能洗共證本來淨諸業障而已矣

　　重刻法寶壇經序

　　屠隆(鄞人　禮部儀制主事)

　　佛者覺也覺悟也悟本性也本性之中妙湛圓寂本自無迷又焉有悟眾生染着塵溷播弄識神昭昭靈靈精光外走六根四大不悟假合于是有形骸障飲食男女妄生貪着于是有嗜慾障豪傑殫智力以營世務于是有名功障才士騁聰穎而工藻繢于是有文字障拘常隨俗縛而不解則有事障窮玄參妙悟而轉迷則有理障種種顛倒惣屬無明沉淪諸趣輪轉生死實由于此初祖西來盡掃文字見解單提性宗頓悟成佛是故迷情未盡則歷萬劫而不超凡自性若明則一剎那而立證聖既曰自性本自如如迷時謂之眾生自性非減佛是眾生譬之水結為氷不離此水悟時謂之佛自性非增眾生是佛譬之氷消為水本自無氷迷則有縳有解愈解愈縳悟則無縳無解并解縳而兩忘迷則以藥治病藥即是病悟則無病無藥合病藥而雙遣當其久在迷塗千生萬劫無限轆轤及其豁然大悟一了百了有何階級故悟惟一頓安得有漸分頓漸二門不悟者之言也何以故六祖一樵採獦獠聞無所住而生其心言下立悟遂傳諸佛心印神秀之徒時時定攝時時拂拭而爭祖爭衣貪嗔不除故知悟必以頓漸則未悟悟之法門有一無二六祖之法寶壇經葢言悟也言頓也其言迷時師度悟時自度心悟轉法華心迷法華轉悟之謂也其言凡夫即佛煩惱即菩提前念迷即凡夫後念悟即佛頓之謂也打迷網于一空耀心珠于獨朗布寶筏于苦海秉慧炬于昏衢未有若此經之明白直截者也六祖未嘗讀書識字而吐語為經符契于聖乃知般若之中何物不照何義不了雲間侯大將軍繩武昔閫粵東參禮六祖皈依三寶祗奉如來為補陀大檀越今刻此經于海上以廣大乘之教以弘普度之心而屬隆一言發明宗旨隆博地凡夫未明心地以迷人而強作悟語是諸佛菩薩之所呵也隆則烏敢若乃投誠佛門讚揚功德其庶乎立悟之因地也

　　刻法寶壇經序

　　釋德清

　　或謂吾佛四十九年末後拈花且道未談一字單傳達磨西來直指人心見性成佛不立文字目為單傳此經豈非文字乎然殊不知此事人人本來具足不欠一法不立一法既本具足是則佛未出世塵塵剎剎未嘗不熾然常說祖未西來物物頭頭未嘗不分明直指如是觀之世尊終日直指達磨九年說法又何有教外教內單傳雙傳耶若人頓見自心者則說與不說皆戲論矣此壇經者人人皆知出于曹溪而不知曹溪出於人人自性人人皆知經為文字而不知文字直指人心心外無法法外無心一味平等原無纖毫迴避處悲哉人者覿面不知知則諦信不疑本來無事無事則又何計佛祖出世不出世說法不說法耶則此刻刻空中烏跡耳

　　文類

　　為靈通侍者戒酒文(有引)

　　釋德清

　　予初入曹溪持瓣香敬謁六祖大師時見主塔僧每月朔望之期以酒供奉靈通侍者詰其所因僧曰侍者本西域波斯國人乘海舶至廣州聞六祖大師因隨喜歸依願為侍者永充護法衛安曹溪道塲但性嗜酒不能戒飲大師許其偷飲以此妄傳愚僧不達遂為常規相習至今凡千年矣未有能為侍者洗其污者末法弟子某蒙荷祖師攝受來整曹溪已經期年今於萬曆辛丑臘月八日乃吾佛成道之辰特為合山眾僧普受戒法慮愚僧執迷不化乃先為侍者洗白一心以謝眾口敬拈瓣香上稟祖命告侍者曰恭惟靈通無問所從既為護法當合至公侍者當初親承聽法本來無物如何不達若達本無五蘊非有豈有真空而好飲酒祖師教人飲甘露漿非以糟汁灌此穢腸我觀侍者不離祖師終日說法豈可不知知之既真悟之已久豈有不迷自揚家醜我謂侍者决無此情愚僧不達認以為真大家昏迷日夜酣醉是于祖師豈不為累我戒眾僧不許飲酒眾以侍者便為借口眾僧壞法侍者為倡今日不止展轉虛𡚶嗟此末法叢林凋敝我願侍者早為之計若真護法請從此始侍者不飲誰敢啟齒我今稽首哀鳴祖師徹底掀翻破此愚癡打破疑團摵碎酒器齊證無生同登佛地今後供養三德六味侍者受用與祖無異以此護法功德無比內外清淨頓消塵滓靈源迸溢枯木回春山河大地共轉法輪

　　碑記類

　　唐

　　元和詔諡大鑒禪碑記

　　柳宗元

　　扶風公廉問嶺南三年以佛氏第六祖未有稱號疏聞于上詔諡大鑒禪師塔曰靈照之塔元和十年十月十三日下尚書祠部符到都府公命部吏洎州司功椽告于其祠幢葢鐘鼓增山盈谷萬人咸會若聞鬼神其時學者千有餘人莫不欣躍奮勵如師復生則又感悼涕慕如師始亡因言曰自有生物則好鬬奪相賊殺喪其本實誖乖淫流莫克返于初孔子無大位沒以餘言持世更楊墨黃老益雜其術分列而吾浮屠說後出推離還源今所謂生而靜者梁氏好作有為師達磨譏之空術益顯六傳至大鑒始以能勞苦服役聽其言言希以究師用感動遂受信具遁隱南海上人無聞知又十六年度其可行乃居曹溪為人師會學奔來嘗數千人其道以無為為有以空洞為實以廣大不蕩為歸其教人始以性善終以性善不假耕鋤本其靜矣中宗聞名使幸臣再徵不能致取其言以為心術其說具在今布之天下凡言禪皆本曹溪大鑒去世百有六年凡治廣部而以名聞者以十數莫能揭其號乃今始告天子得大諡豐佐吾道其可無辭公始立朝以儒重刺虔州都護安南由海中大蠻夷連身毒之西浮舶聽命咸被公德受旂纛節㦸來蒞南海屬國如林不殺不怒人畏無噩允克光于有仁昭列大鑒莫如公宜其徒之老乃易石于宇使來謁辭其辭曰達磨乾乾傳佛語心六承其授大鑒是臨勞勤專默終揖于深抱其信器行海之陰其道爰施在溪之曹龐合猥附不夷其高傳告咸陳惟道之褒生而性善在物而具荒流奔軼乃萬其趣匪思愈亂匪覺滋誤由師內鑒咸獲于素不植于根不耘乎苗中一外融有粹孔昭在帝中宗聘言于朝陰翊王度俾人逍遙越百有六祀號諡不絕由扶風公告今天子尚書既復大行乃誄光于南土其法再起厥徒萬億同悼齊喜惟師教所被洎扶風公所履咸戴天子天子休命嘉公德美溢于海夷浮圖是視師以仁傳公以仁理謁辭圖堅永胤不已

　　六祖大鑒禪師第二碑(并序)

　　劉禹錫(禮部尚書)

　　元和十一年某月曰詔書追褒曹溪第六祖能公諡曰大鑒實廣州牧馬總以疏聞繇是可其奏尚道以尊名同歸善善不隔異教一字之褒華夷也懷得其所故也馬公敬其事且謹始以垂後遂咨于文雄今柳州刺史河東柳君為前碑後三年有僧道琳率其徒由曹溪來且曰願立第二碑學者志也惟如來滅後中五百歲而摩騰竺法蘭以經來華人始聞其言猶夫重昏之見𦖟爽後五百歲而達磨以法來華人始傳其心猶夫昧旦之覩白日自達磨六傳至大鑒如貫意珠有先後而無同異世之言真宗者所謂頓門初達磨與佛衣俱來得道傳付以為真印至大鑒置而不傳豈以是為筌蹄耶芻狗耶將人之莫己若而不若置之耶吾不得而知之也按大鑒生新州三十出家四十七年而歿既歿百有六年而諡始自楚之東山從第五祖得授記以歸高宗使中貴人再徵不奉詔苐以言為貢上敬行之銘曰至人之生無有種類同人者形出人者智蠢蠢南裔降生傑異父乾母坤獨肖元氣一言頓悟不踐初地五師相承授以寶器宴坐曹溪世號南宗學徒爰來如水之東飲以妙藥瘥其瘖聾詔不能致許為法雄去佛日遠群言積憶着空執有各走其域我立真筌揭起南國無修而修無得而得能使學者還其天識如黑而迷仰見斗極得之自然竟不可傳口傳手付則礙于有留衣空堂得者天授

　　宋

　　南華長老題名記

　　蘇軾

　　學者以成佛為難乎累土畫沙童子戲也皆足以成佛以為易乎受記得道如菩薩大弟子皆不任問疾是義安在方其迷亂顛倒流浪苦海之中一念正真萬法皆具及其勤苦用功為山九仞之後毫釐差失千仞不復嗚呼道固如是也豈獨佛乎子思子曰夫婦之不肖可以能行焉及其至也雖聖人亦有所不能焉孟子則以為聖人之道始於不為穿窬而穿窬之惡成於言不言人未有欲為穿窬者雖穿窬亦不欲也自其不欲為之心而求之則穿窬足以為聖人可以言而不言不可以言而言雖賢人君子有不能免也因其不能免之過而遂之則賢人君子有時而為盜是二法者相反而相為用儒與釋皆然南華長老明公其始葢學於子思孟子者其後棄家為浮屠氏不知者以為逃儒歸佛不知其猶儒也南華自六祖大鑒示滅其傳法得眼者散而之四方故南華為律寺至吾宋天禧三年始有詔以智度禪師普遂住持至今明公葢十一世矣明公告東坡居士曰宰官行世間法沙門行出世間法世間即出世間等無有二今宰官傳授皆有題名壁記而沙門獨無有矧吾道塲實補佛祖處其可不嚴其傳子為我記之居士曰諾乃為論儒釋不謀而同者以為記

　　南華寺重修法堂記

　　余靖

　　孟子曰聖人者百世之師也葢至聖之道高深廣博百世而下遺烈猶存賢者襲其䂓模學者窺其戶牖此其所以日鑽歲仰歸之無窮者也然而道之大者必久而後隆事之美者不一而能具昔者六祖大鑒禪師初傳信器歸隱海嶠混迹弋獵艱難備嘗及其建梵宮登師座敷陳真覺開導人天其亦勤矣滅度已來四百餘載雖千燈繼照光徧河沙而布金遺址筌蹄寂寞向非睿哲當天英材接迹講求世務餘力佛乘曷能恢復宗風以續先軌者哉天禧四年前轉運使起居舍人陳絳上言曹溪演法之地四方瞻仰歲入至豐僧徒至眾主者不能均濟率多侵牟乞於名山僉選宿德俾其舉揚宗旨招來學徒制詔曰可於是南陽賜紫僧普遂首膺是命莊獻皇太后今皇帝親遣中貴人詣山迎致信衣禁闈瞻禮遂師得於便座召對移刻陛辭之日賜號智度禪師錫以藏經供器金帛等當時恩顧莫與為比歸作衣樓藏殿以示光寵餘亦未遑開緝也遂師即示中旨付荊湖南路博訪高僧今長老緣師自南嶽雲臺山再當是選紹光正念宣揚了義居者蒙潤來者如歸乃擊鍾而謀曰嗣其業者為之子也誨于人者為之師也子之克紹然後起家師之不嚴何以尊道此世教之所以壯堂構也日明月暗墻壅戶通因分別以見塵緣視頑虛而識空性此梵剎之所以崇堂宇也由是蓄羨餘廣購募窮山跨谷以求棟幹殫能極藝以召匠碩協定星之期觀大壯之象材得以成其美工得以肆其巧計廣以席度深以筵外象祗陁之居中施獅子之座尋聲至者圜立于前如渴飲河滿腹而去嗟乎聖不出世故微言易絕昔仲尼生于鄒魯去世未久而楊墨申韓各就其術為異同之論以𢦤賊教化所賴荀孟大儒開陳仁義然後君臣上下大倫以篤夫子之道不絕如綫况其遠者乎如來生于西域萬里之外寂滅千歲教乃東被而語皆重譯書不同文故翻經著論得以紛綸其說昏愚迷妄貪着福報淪家耗國棄實趨權亦賴諸祖以實際理地密相付囑然後知佛不外求見於自性造惡修善俱同妄作所以遣空破有不陷邪觀者宗乘維持之力也不然者天下嗷嗷奔走有為之果何能已乎初大鑒以諸佛大法眼藏傳青原思思傳石頭希遷遷傳天皇悟悟傳龍潭信信傳德山鑒鑒傳雪峰存存傳雲門偃偃傳香林遠遠傳智門祚祚傳今長老緣師為十世矣佛教之來中國也達磨最後諸祖出世各分宗派而曹溪之胄最眾乃知道在乎要不在乎先後矣緣師興元南鄭人本府出家受具得大乘之要於漢東祚師遂振錫至于南嶽郡將邦伯悉飲其名乃於唐興南臺雲葢三啟禪師稱為嶽中之冠及被朝旨乃克歸紹本統而肯其基構六祖之道由是中興矣前所謂必久而隆不一而具者有待而然也緣師狀其事請辭鑿石以圖不朽且予里閈所託故於辭為備云康定二年十二月日記

　　南華寺新建免丁庫記

　　張茲儀(鎮南節度寶祐癸丑)

　　萬安軍維石巖主祖通持錢五百緡來南華祖師塔頭作大法事南華為剎積歲空虛主去權來澇漉幾盡惟寺之大利害者獨眾僧免丁一事頗涉有司結制未講僧官已來取索丁輪急如星火堂僧禁足主僧心移東那西借粗免急逼今通巖主之錢不歸於長生庫別立一庫表以免丁子本相生不容他假其錢積久其利必博僧不以丁而泥其迹寺不以丁而窘于輸可以長處安樂長守利益也

　　長生庫碑記

　　侯安石(寶慶元年進士)

　　輕財樂施世所罕得苐百千人中無一人焉施財不倦世尤罕得雖千萬人中而無一人也世之公卿大夫富家巨室莫不有女少之時養於深閨厚其粉華豐其膏沐幽閨雅麗艷冶貢高及其長也奉金帛錢奩具裝飾資送以適他人此猶人倫之大不可忽也間有士夫之家不以人倫為念方其幼而無適詣以出不祥奉佛教暨其長則舉其所有之財傾囷倒廩以市度牒圓其頂方其袍絕其人倫不恤也處子文三九娘幼無父母與女兄三八娘妹四十娘弟文通檀欒共居營造生理相守五六十年始終以不適人為願亦不以出家為是歲時趲積自常膳衣服之外一無妄搆由此家道稍完一日姊妹相謂曰我與若小孤父母之德未報今幸有餘欲以囊槖所有作良緣聊伸追遠之義併以修我姊妹兄弟來生之福道不亦美乎咸誠心樂從之於是捨錢二百貫足入南華長生庫內一百貫足以追修姊三八娘七七水陸訖尚有一百貫足係三九娘七七水陸齋錢存本運息每歲七月二十四日為母成氏小伸追遠齋供俟三九娘終日即支此項錢照八娘例修齋供又捨錢一百二十貫足三九娘四十娘預修水陸之費又捨錢一百貫文運息存本每歲九月十九日與姊三八娘諱日齋供之費又捨錢一百貫文存本運息每歲四月初一日為三九娘生朝齋供異日却作諱辰之費又捨一百貫文運息存本每歲正月十七日為妹孺人四十娘追修之費又捨錢六十貫足崇建追修之費又捨錢二十貫足剏建生祠堂內龕檯供器又捨錢二十貫足存本運息為生祠并佛祖燈油之費以上捨財嘉定七年歲在甲戌秋管應　嘗礱石以紀其先後之數予弟安信為之記今碑猶存既而其姊三八娘與弟文通又相繼渰沒獨三九娘在痛念無以資其姊及弟冥途之福廼發誠心再施黃金七兩命工鎔鏤金一枚入寺永充佛祖供具又捨錢四十五貫足預為三九娘異時歿請釋大祥三會水陸之費又捨錢三十貫足入寺添修寢室工食之費以資妹冥途生界計在前所施八項當錢六百三十貫文足在後所施金相等三項見錢共計二百二十五貫文足通前後一十一項所施幾千緡足其輕財樂施如此其誠施不倦又如此可謂兩盡其美真千萬人中而無一人也設非與佛有因與佛有緣其可得耶宜備狀其懿美勒諸堅珉以報我佛祖以詔諸無窮為後之善男信女準則求文三九娘乃予之表姑也一日貽書其前後所施俾予重為之記予不敢辭而書之

　　重修南華寺大雄寶殿記

　　姚鵬(本府知府)

　　南華寺韶郡大剎也先是異僧智藥三藏自西天來國道經曹溪掬水而飲知有異境乃往蹤跡之遂言於曹侯村及居人曰後此百七十年當有無上法寶於此演法得道者如林宜以其地建梵剎號寶林此寺之所由以始也既而惠能禪師者受黃梅五祖衣鉢之傳自唐儀鳳元年以其法來顯茲土適符其期由是徒日眾其法浸盛未艾夫自儀鳳以來至於我皇明上下且八百餘歲凡寺之殿宇僧舍稍有傾圮寺僧有修葺之舉即遠近之人無智愚賢不肖皆爭先樂施以相厥成惟恐後所以然者蓋佛氏之言尤為近理而况死生輪迴之說浸灌於人心者已久尚何怪其言哉余自正德丙子叨守是郡下車來以軍旅事往來止宿千寺者至再每涉歷其山水佳處令人應接不暇真所謂別有世界者至千佛氏之旨未暇究其詳也未幾其當山住持僧清潔別號靜堂以重建大雄寶殿成來求予記予喜其能不背師而以身任締搆之責視吾人儒名而墨行者是可尚已故撮其大槩如此若夫其徒有如文暢者尚當以吾儒之道道之殿為間者三經始于正德十二年六月落成于十四年七月其規制悉仍其舊云

　　廣州馬氏捨田記

　　黃君亮(本府叅軍嘉定九年)

　　自西方兩足尊之教漫衍宇內十方檀信恭敬作禮傾府藏布施以求福田利益其教法然也曹溪寶林六祖道塲西天屈㫬之衣在焉雲遊過客陸續于寺飾厨傳將迎無虛日每歲聖節許依郡例啟建滿散并僧期月功德奏䟽附州以聞其法門大則其徒眾繁其徒眾繁則其用度倍蓰於他利歲率食鹽五千觔他費稱是嶺南地曠人稀田廢弗治年不順成則用不足施利不入無以贍大眾廣州馬氏階孫氏妙德與佛有緣發弘誓願嘉定辛未以塔柱弗葺召匠計修之縻錢三十萬明年捨銀鑄太子像及羅盤總計銀壹百二十兩又明年用錢三百萬買沒官田充常住歲藉其田之所入回易鈔鹽以供寺之歲用又于五羊造𪠘院一區山門選僧掌之為祖師及其徒徃來憇宿之地輸財獻佛今世寡比而其懽喜皈依之念未艾也昔曾南豐記分寧雲峰院言其土俗富兼田千畝廩實藏錢至累歲不發視捐一錢可以易死寧死無所捐其貪鄙嗇施如此則踰嶺而南有若馬孫氏之傾財樂施可嘉尚也已盍記諸以勸來者


大藏經補編第 30 冊 No. 163 重修曹溪通志


曹溪通志卷第四

　　旰胎張　斗石舟　燕山鹿應瑞君符　益都翟延祺韋庵　仝較

　　江劉學禮修五重鐫

　　記類

　　明

　　重建大鑒禪師信具樓記

　　李嗣(南海人　戶部侍郎)

　　曹溪巒林蔚秀天地造設之名勝也六祖道塲在焉寶殿後舊有衣鉢之樓洪武間毀于兵燹八十八代住持慧淳始追復之益拜殿于前為高者三十有六尺為楹者若干予以總憲撫南畿道經韶候詔節少憇慧淳性謹篤有可與語者揖問師之緣起出信具覽之歷道厥詳問樓之剏何所以曰復妥師靈而藏信具焉問厥俗臘及財用之所從出曰寺有常住土田頗饒徒眾繁夥歲入租粟輸官賦役日支不外餘也慧淳南海農家子臘甲幾重逢矣景泰間入禮廣▆學浮屠法獲領袖于斯幸韶人淳慤多喜施慧淳幼而老不知戈甲之苦不蠶耕而足衣食不功澤在人而冐惠施所獲者不在俗妻子之遺也嘗縮衣節口銖樍寸累出內廉慎以迄于成庶圖少報焉者不意老至力不足也乃扣達遐邇時南雄郡百江公實為倡先檀越咸喜極相工材預時具備以成化二十一年乙巳七月壬子吉而經始之逾歲告成月吉迎師像信具而妥藏于中欲文而紀歲月者未獲焉願丐垂不朽之光嗚呼人有不為也而後可以有為慧淳之操心也大其為伊道計也深可謂述前人之所未述非惟妥藏克光前休而垂永久抑俾其教流行焚修有自鞏固皇圖于悠久者一舉而兩得功莫大焉合記而刻諸堅珉庶傳遠而弗替復為後之來者勸

　　重修六祖說法堂記

　　黃璉(知縣)

　　佛法自達磨東土來而其教始演至其所以為教則又不在言語文字之末葢直指人心見性成佛法固若無費于辭說矣何則道以言而明亦以言而晦是故惡夫費者不曰法因言而敷人因言而悟耶况人不皆智慧也不皆自識其心自見其性也會佛法於不言之表契妙道於無師之傳者幾何釋氏六代祖大鑒盧禪師而欲覺悟世人同登彼岸故於佛法必詳為之語說至斖亹不已焉者又以此也慨惟曹溪一脉源嗣黃梅盛化弘敷施及南北當時門徒暨諸緇白爭先執侍而願聞法要者殆以千計而四方來學各執厥疑以求盧禪師為之指說而冀有以得其宗旨者又爾雲集非弘大其堂宇弗能以盡容者此南華寺說法堂所由設也歲久頹圮葢土木形骸耳國朝弘治間得今住持如靖廣州新會俗家也來師拜寺僧惠鉛從頓教焉經典有暇每注意於修復無力不逮餘二十年于茲矣正德丁卯適今上皇帝御極之二年也人和歲豐民有儲積如靖謀於其師曰時可以有為矣化諸有緣者當得厚助於是䟽出而四遠樂於捐資者響應遂鳩材命工乘是秋興事焉越明年丙寅冬十月之吉堂復落成矣材美工巧百爾䂓畫倍精於昔三年庚午秋八月三日予因遊南華得睹是堂簷楹峻聳昂出乎層霄金璧輝煌交映乎羣剎月冷風清之夕雲和日麗之辰盧師時必有以現其三身而臨乎其上者若將以萬法為諸學人說其究竟而聽者亦唯唯時或於法寶光中恍若有見乎盧禪師之英靈精采赫赫若當日升座景象非其神有樂於此耶惠鉛備述以請予為記其事而鑽之堅珉而因以垂資助者之姓名于後世焉噫堂具在矣而其說之見于經者亦具存矣尋既墜之緒於遺言續如綫之脉於欲絕盧禪師不能無望於今之後學也然務博者不知約得意者又忘言說即雖有萬合理還歸一豈貴博者哉又曰經誦三千部曹溪一句無此忘言者之偈也後之欲升斯堂而思嗣厥傳者慎無泥於其說之煩也

　　重修祖殿記

　　鄧泮(本府訓導)

　　南華寺者佛氏之六祖能禪師衣鉢演法之塲也自唐開元三年仲冬遷神龕于此凡若千年祖殿之修建亦既屢矣歲月滋久上雨旁風不稱瞻禮一日都綱應珍告予曰寺有老僧太倉者年躋八十躩躒而知好善嘗聚其徒謀曰祖殿頺圮徃來檀越實且慟矧嗣宗夙沾法雨者乎然與其仰資于人孰若取辦于己遂出其餘貲鳩工市材合拜殿而更新之始事於嘉靖十六年正月初吉越明年二月既望厥功告成應珍敢請記其事而勒諸石予惟禪宮梵剎凢所興作其流則輙具疏禮拜仰給十方緣化而後濟者多矣至于富室豪門推厥羨餘以求福田利益累有德色巧偽之徒猶或竊之以為己有潤其身恣其欲間有就緒每抑掠人之美以售己之功也其視太倉僧慨念法寶愍茲頺弊發心興建銳意圖成雖倒囊而出其所盈之錢傾廩而發其所餘之粟充然泊然無所顧惜方許于謁十方以就一己之功者不啻霄壤不侔矣祖殿崇四十有八尺廣倍之拜殿則少劣於祖殿其取材必良伐石必堅施工必緩而永久是望及其成也䂓制宏厰輪焉奐焉視昔有加故不敢以不文辭而樂道善以垂示於後云

　　重建方丈記

　　龔邦柱(桂林人　府學訓導)

　　書曰若考作室厥子乃弗肯堂矧肯構為人子者上以承考下以貽謀于堂構猶弗肯者況其他乎住持香谿悟全事六祖法門菩提之教持戒具足凡有私施香資不敢私蓄也積百餘金鼎建方丈一所燕息有室寢處有室舘穀器用有庫厨有香積廐有芻秣百凡備具將以待四方賢之來遊者歲辛丑春落成予以韶郡司教謬承重修本山志適至隨喜諸法堂過而憇息于茲見其虛厰壯麗視昔代所建諸方丈益偉焉乃曰香溪其肯堂肯構者矣非善信專門而守其教者能如是乎葢自周末百家並興太史公更以四民別為九流別其流者所以使之各守其業也故業擅專門不能專者由弗信與弗守也東漢中佛教自西域入中國魏晉始興齊梁為極盛凡中原名山若梁之西華益之峨眉雲中之五臺延于大江以南一丘一壑之奇皆為浮屠所據琉璃金碧梵宇輝煌昔人有天下名山僧占多之句信斯言也六祖以黃梅衣鉢之傳演教于茲乞坐具一袈裟地而其徒布滿曹溪者梵宇連亘方三十里自唐儀鳳迄今千百年雖經黃巢大變終無離散解體者不過於是法門之教能篤信而死守之耳使世之為人子者於𢑱倫敷教亦能篤信而死守之安有不肯堂肯構延蔓于千百祀者乎乃知古今天下有異教無異人信不信守不守者之異也信而守者其利益如此不信不守者將誰罪耶又將誰挽之耶香溪曰至敬無二萬法皆一請書之以為方丈紀

　　重修南華寺碑記

　　劉繼文(靈壁人　總督兩廣)

　　南華韶郡名剎也先是西國異僧掬水覽山揚言於眾曰後百六十年當有無上法寶于此演法既而能禪師起自新州受法黃梅得衣鉢之傳還果說法斯地其徒稱為六祖適協僧期而寺從茲建矣自唐迄宋代有詔褒莫可殫述明興宣廟則有金書法華及綉[糸*戌]羅漢之賜英廟則有金書華嚴及護持勑書之賜孝廟世廟則有九蓮觀音與護持金牌之賜而憲廟御製壇經序文尤炳如日星學士大夫咸服膺焉昭哉寺之為國重也非他琳宮梵宇侔第歲久就圮本來說法諸國幽然無光而廻廊一帶蟲齧且盡寺駸駸非其舊且憲廟序文建有碑亭英廟勑書雜奚囊甚非所以妥神靈而崇國寶也直指程公觀風其地而有慨焉為之遲回者久之適住持以修理狀請之府府上之道道上之直指及余咸可以請委官勘計幽者更而爽之蠧者易而新之英廟勑書碑亭與憲廟序文東西并峙又稱廊御經閣以廣經書圖籙之藏又更壇門外挹翠亭𥪡一石坊題曰嶺南第一山以示雄瞻是役也經始于庚寅年十一月初二日落成于辛卯年閏三月十五日計費僅捐金一百八十八兩而古剎煥然一新矣余因為禪教與吾儒未始不相發明吾儒曰性善又曰人性上不加一物彼則曰明心見性惠能頓悟自性偈曰本來無一物何處惹塵埃因此遂得信具卓為南宗揆厥本旨實默與吾儒合且驁桀之徒頑嚚之婦語以聖謨王法彼皆悍然不顧而一語之以禪家之因果則靡不降心而揖志焉惟恐不克於佛氏之收以庶幾於善之什一則禪教又自陰助吾儒者也故御製壇經序亦曰佛弼也謂能弼此教而隆大行此列聖褒崇本意也豈謂求福田利己而皈依之耶知列聖褒崇本意則今日修葺之故可知已是役成而下使小夫愚婦益興起其為善之心中使吾儒之徒因禪悟性各自得其本來上則不惟永護御珍而列聖弼成世教之意又至是而益光大矣倘所謂一舉而三得焉者非耶向非直指公之目擊而决其議亦安能不日而成若斯之速耶予幸贊直指而樂觀其盛也故遂為之記如此云直指公名達號信吾清江人登萬曆丁丑科進士與議則分守嶺南道左參政李君得陽帶管分巡屯鹽道游君樸分巡道僉事王君制韶州府陳知府奇謀黃推官萃秀而任勘督之勞者則同知劉承範也例得並書

　　中興曹溪禪堂香燈記

　　釋德清

　　曹溪自梁智藥三藏開山及六祖大師得黃梅衣鉢來至此因無盡尼重修寶林以居之其山之靈有自來矣大師開法十方從者日益眾乃建精舍以安居此禪堂之所由設也座下悟道者四十五人青原南嶽為上首其後傳燈五宗盡出於此既乞陳亞仙一袈裟地大師暮年乃填龍潭建殿宇功未完而化至今猶然故物也大師既滅而弟子各散去隨方化導其守寺之徒亦分煙散火而禪堂遂廢其有檀越所施庄田歲計所入數百餘金以供山門常住久而僧佃通同侵漁乾沒而山門圮矣僧徒各務庄農失其本業而修行廢矣又久而僧不法招集四方亡命盤據山中開張舖店屠沽滛賭初借資於僧而後返為害山塲田地房舍多被吞噬日久廬墓遍山中積年既深牢不可破僧俗倒置穢污叢雜殿宇之傾頺山門之破敗無復清淨之觀大壞極弊至有不忍言者由是而外侮日至官訟勾牽動以姦為名而僧不堪命千年道塲一旦化為狐兔魍魎之窟矣當事者愍焉初屯鹽海門周公署南韶欲力振之未幾而去既而惺存祝公視事本道乃毅然拯救數令寺僧延予以整理之辭不獲已以庚子冬日始應命入山覩其敗壞之狀若人有必死之症盧扁之所束手因念祖庭法道攸係遂死誓為之調理思從根本次第焉乃選僧𮘗誦以祝釐授戒法以勵清修教僧童以樹人材培祖龍以護道脉改風水以消㐫殺驅流棍以除腥羶新祖庭以崇香火闢神路以壯䂓模廓廊廡以整瞻視清租課以厚常住立庫藏以儲蓄積設監寺以專典守刻號票以明收支種種頺靡一旦而振起之至若禪堂為道塲根本向為僧居予捐資買地移七主各為修整安居以易其基乃修正堂五間前殿五間立智藥三藏為開山祖穿堂三間左右廊房各七間方丈庫房各三間又以自買栴檀林房以易僧居為香積厨修華嚴樓為祖庭頭門建無盡菴以補後龍買僧寮以為藥室百廢具舉幾七年而工將半予初至查有盜賣祖田者追出眾僧議為予供贍即以所追田租湊計歲輸銀三十一兩為無盡庵香燈未幾禪堂成乃以向作養行童披剃教令安禪禮誦即以前租送入堂內以供眾僧不足仍以太平庄新增租十四兩并入之山後故有紫笋庄僧居十餘所久為居民所撓多傾其產盡歸豪右因而蠶食至祖山後龍一帶併吞之予甚惜焉會僧建白當道議斷山還寺田令減價收贖計值一百四十餘兩予稱貸不敷乃支祖殿帽器六十七兩以贖仍有山園被民占者復募資一併收贖併入禪堂為供瞻內以安寺僧外以接十方道塲賴以悠久不負六祖建立之本意居無幾何而內魔潛滋戊申歲方奉制府司道議舉修大殿宇方構材於端州回卜期首事適有孽僧數軰為奸人有所利而圖之陰謀已就遂作難鼓眾以沮乃揑所支贖田帽器妄誣予侵常住金數千計及架誕詞成帙訟於按臺准行司理予先是以建立始末清䂓冊具白本道吳公行府查勘蒙郡丞陳公按歷年執事號票摸算與余一毫無干涉始究其誣覆太守任公以住持願祖侵欺抵罪既而司李蔣公訊其事則將向設香燈斷歸佛殿實為誣者有焉而禪堂斯廢坐予以罪仍逐之事上按臺王公蒙批願祖盜賣寺產猶然刁逞此祖師之罪人也逐之當矣德某道行夙著不難捐數千金皈心興復計圖久遠是大有功於此山者乃與潑僧並逐并其無盡庵而奪之得無以此為平等法門乎行道確查時海道劉公署道事復行本府郡丞陳公親詣山中按其狀事事盡虛一時上下瞭然予幸心跡始白願祖懼自死以法科抵罪而禪堂香燈什物屬門人圓修主之六祖如線之脉賴以存事上本道蒙慰予以完修造事予以老病力辭悉如議覆上按臺蒙批南華有靈法堂寺規幸藉德某修復業已就緒而潑僧憚其清規駕詞誣之不令終其功德良可扼腕粵東不乏名山佛門子弟住處為家德某何難飄然原捐庫資照數給還聽其自便某已墮地獄某仍應徒逐以正祖師之罪人某等各杖由是事乃已余即長揖山門矣其所追給主若干兩乃予立法之初原捐墊庫預支者至是查明應追給顧予初心已捨不復計苐于法不聽領過半其未完就中扣除六十七兩以補贖田之帽器餘悉捨為修造資則紫笋庄出予一力歲入租課茶果悉捨施為禪堂香燈計以免爭端嗟乎事業之難也予平生以荷負法門為心竟以此致譴今在罪鄉猶然念六祖法道之衰乃誓匡持力救其傾頺八年之內無論所費不貲即勞神焦思冐險履危辛苦萬狀以經營之言之未嘗不飲泣也苐愧道力輕微不足以消魔業故功將成而沮之豈非法緣哉嗟予已矣感一時當臺護法之盛心及檀越施財之功德恐其冺然無聞乃直述其事刻之貞石以垂永久若純建立之因緣當有望於後之君子云

　　復南華寺田碑記

　　王用汲(溫陵人　吏部侍郎)

　　今天下輿圖所在梵宇往往而是而韶石南華最著考所從來天監以前尚矣國朝節御製碑文崇奉益加隆焉其間山川勝狀衣鉢遺傳已有別紀茲弗具論稽志翁源謝吳二姓捨田六頃有奇歲計租銀一百二十除輸納縣官外奉香燈贍僧養施至厚也詎上六年條議扣租銀之半抵補曲江蛋戶虛稅僅以其半充辦糧差載諸章程此實二郡署篆過聽遊學者之言而當道者又過信二郡之言也以故邇年稍饑縣官即不收半餉之粟而住僧轉相亡去至其餘半併願沒官而有司且苦業于軍輸付之莫可奈何或欲責補曲江革役或欲分派各縣均賠紛紛聚訟竟無石畫云會御史陳公出守是郡僧超然等向公備陳其狀公曰嘻有是哉夫洞天福地多產異人玄門象教陰扶國脉矧六祖之蛻殼猶在列聖之崇奉有加此非淫祀仕茲土者縱無能捐俸重剏獨奈何令其田浸沒無存耶且以寺租而充軍餉則神恫非義也以翁田而抵曲稅則滋弊非策也始欲蠲曲江蛋戶而終以累曲江則醫瘡而剜肉矣原無與各縣額稅而欲以繁各縣則利一而害十矣遂集僚劉君黃君邑長劉君議謂浛光厰餘稅歲可二千金例貯庫以待軍門不時之需今制府劉公方昭儉德以風四方四方之物蝡軟蛸翹靡不得所豈忍獨使寺僧顛連至是請於內歲支銀六十兩以補前銀之缺而寺租如數豁還諸君曰善議上制府劉公欣然報可一如太守議而直指黃公程公與諸司俱先後得請南華數載既沒之田一朝遂復住僧累歲枵賠之苦一旦頓解蛋稅克清軍餉如額曲江既無獨累各縣亦免增編上承列朝之典遠綏六祖之靈君子曰一舉而數善備澤莫大焉顧法議新裁非有獨見必不敢破拘攣而易典章餘稅資需非有渙居之職必不能捐私封而惠緇黃此葢非陳公不能為亦非制府劉公不能行者於是眾僧德劉公甚思所以銘其德而丐文於余余嘗節蒞粤中徘徊曹溪開暏色相留蹟既已雅志其勝而茲聞僧言又喜譚劉公之德遂爰筆為之銘曰於維南宗鍾靈顯異冥訂真訣曹溪衍秘歷代璽旌福緣川至亦越我明矢奉維貞金牌御製法華寶經懿彼善士捨業輸誠奈何靡喆逞私以裂維彼陳侯慨然振刷大司馬劉幽隱洞徹兩粤含生胥康以寧爰藉羣議惠斯眾僧匪曰眾僧惟祖是仁清糧實餉侑妥廼神繄諸懋德宜勒貞珉神之鑒之祚胤世世建茲羣公丕顯奕世

　　復六祖香燈田碑記

　　陳大猷(南海人　副使)

　　天下之事有可與民變革者有不可與民變革者惟其理而已理之所非則革之不為苛理之所是即復之不為執何者其理勝也南華在韶州境形勝奇秀風氣完聚寺建有唐舊矣宋仁宗朝具安輿迎師真身及衣鉢大內供養後遣使勑送曹溪明正統間賜大藏經及履環諸物載在寺志斑斑可考崇重之典代固有之翁源謝吳二善士施捨田數頃為本寺香燈設歲中雖有租利之人然輸稅之外僧眾不下千人所得幾何而供奉實費萬曆六年郡貳王公條議被以遊學林渙所悞將其半補曲江蛋額之失具詳牒中夫蛋額之失曲江一邑耳而田屬翁源是資翁以供曲江譬之割秦人之肉以肥越宜戶長僧超言耆舊僧性憲等紛紛不平也投詞上按院汪公蔡公黃公南韶分守道李公周公巡道王公龔公各下府議之通先後詳於籓司張公轉詳制府劉公直指程公允之王議遂寢昔之奪其所有今且還之僧矣力主其議者實郡守海樓陳公郡丞育所李公華陽劉公云嗟嗟陳公良二千石哉公下車韶石布德宣惠弊革利興士民熈熈若登春臺被清風口碑藉甚于道路今茲之業主持申復另行處餉給兵其公移云與其名存而實亡孰若因名以求實又曰體累朝之綸音存六祖之檀越兵有實餉僧無虛賠至哉仁人之言泰山埒高江漢同深矣嘗觀當事者之議必曰前官議定行之已久乃以一身肩之不少遜避或曰溺於佛教偏護眾僧乃不恤人言悉心詳議而數年之計始决上之延寺典於萬[示*(((美-王)-大)/異)]下之免僧眾之流離伊誰力哉夫處大廈者然後知棟宇之帡幪也覩河洛者然後知禹功之廣大也觀齋供之常存然後知郡公功德之無量也非達因革之宜而破拘攣之見者耶陳公昔官南臺所至凜凜風裁權奸膽落茲其大概爾異日者正色立朝調爕隂陽贊襄德業霖雨天下臯夔勛業海宇賴之豈惟妥一方之神靈已哉書曰罔俾阿衡專美有商不佞殆聿觀厥成矣因勒之貞珉用垂不朽云時庚寅仲冬初吉是為記陳公諱奇謀號海樓甲戌進士浙之嘉興人劉公諱承範號華陽楚之監利人

　　復寺田碑記

　　黎邦琰(從化人　參政)

　　南華寺起于梁天監三年以西竺僧智藥三藏品其水與西天之水無別山即西天寶林山也後一百七十年當有法寶於此演法得道如林韶州牧以其言奏聞賜寺額曰寶林唐龍朔元年六祖果自黃梅傳衣鉢至而寺已為兵燹所毀居民曹叔良即其故居重建梵宇方丈茅茨延祖居之九越月遇惡黨乃潛隱懷會儀鳳丙子祖乃復居大弘法席開寶之間賜額南華則寺所從來遠矣國朝天順間節奉欽賜金牌御製序文并金書法華九蓮觀音繡佛羅漢崇奉加隆焉田庄據誌翁源縣民謝良善同妻吳氏捨土名橫坑鎮上桐子樹脚寺背諸田邇奉清丈實田六頃九十五畝歲收租銀一百二十兩除納糧差三十餘兩奉香燈兼贍眾僧之用萬曆六年遊學林渙者以私忿條陳前任郡同王公內扣租銀六十兩充補曲江蛋戶虛稅以六十兩充辦糧差遇歲㐫荒寺僧賠納不贍轉而逃亡故至今梵剎不及前朝之盛於是寺長僧超言性憲鳴于察院汪公蔡公黃公程公南韶分巡憲副王公萬公龔公周公李公俱准行韶州府議藉令郡佐李公劉公呂公黃公僉議云南華寺乃累朝勑建非淫詞比寺稅似當豁免別議餘稅抵補兵餉太守陳公即將原沒官田充補曲江蛋戶虛糧寺租六十兩豁免仍於浛光厰稅銀千餘動支六十兩編入章程以補前銀之缺覆上大司馬劉公曰可准將原解兵餉銀豁免以充該寺供應以全國朝崇奉美意原載章程銀數以浛光厰餘銀解補悉如太守議并知會于大方伯張公公曰善所判如大司馬言仍責條議者之苛帶管分守少參李公兵巡憲副周公咸如議而受成於撫按兩院夫洞天福地多產異人而玄門象教隂扶國脉不可謂無故如來利見於西竺迦維託生於羅衛韶之南華而六祖出焉咸能行不捨之檀而運治功於羣有者也維我羣公智超萬物德庇百靈復寶林既墜之業拯僧徒賠貱之苦而仰體列朝崇奉之典可不謂非常之遇哉余嘗遊靈谷寺伏覩高皇帝賜寺田幾千萬頃咸免稅租於天界載覩高皇賜寺蘆洲皆與功臣等豈上聖之知尚有所未融哉茲條議者本以膚淺之識未嘗遊滄海之大耳謹撰次羣公之懿績勒諸貞珉而垂之永世豈但昔賢留帶山門之足稱哉六祖有靈當展衣鉢於象峰之上而輔我國祚於億萬載無疆之休佑羣公世業簪組之傳於永永矣余適請告南還僧超言性憲入廣州請余為記遂即其言而撰次之銘曰於維南宗鍾靈顯異五師傳燈一言闡秘布席曹溪衍法初地學者雲從福緣川至有唐中宗大鑒錫名恭覩國朝矢奉維貞金牌御製法華寶經懿彼善士捨業輸誠奈何靡哲逞私以裂匪貱僧螫實亡祖設維大司馬肇啟善端爰藉羣公益弘善門虛糧既蠲官帑攸分浛光允議生我眾僧匪曰眾僧維祖是仁嗟嗟我生相厥百神福善降祥維皇克親衛我國家祚胤世世逮茲羣公丕顯奕世

　　卓錫泉來復記

　　李日宣(吉水人　尚書)

　　夫道之行世如水之行地無往不在故地中有水取義曰師師眾也故稱容民蓄聚夫民一日不飲水則渴非水何以能蓄惟地脉有疏閼而水通塞因之有識者亦惟信其無往不在而閼疏通塞偶然之數可勿問也曹溪為六祖傳道地環兩溪四山悉載道塲版圖無他別業至本山前有卓溪後有明通兩泉泉有時巨細而流絕無閼塞自唐至今未之有異惟錫泉于萬曆十三年八月偶竭有異人來言此必山中有暗圲者為之崇圲者聞其恐即暗自掘去異人亦隨乘空次年三月泉果復山靈之不受妬若此此後無聞也今崇禎甲申余奉憲入蜀為寇阻乃假道兩粤來謁六祖滌鹵取泉而僧眾謂去年癸未八月泉忽竭今未復也余為悵然聞去冬僧眾曾禱於祖得利見大人籤今春太守黃公循故事行寮得徙一二圲至五月余值至不數月同觀察李公督軍宋公與家叔祖司李及金令君先後亦至皆徘徊雨中僧眾有舉術數家言者謂欲取厚利時同坐黃公子觀生李明經預凡等相視沉吟余未之然則草一口占詰之時五月二十有二日也諸公既別去余灼艾假舘調挕至六月初三日午刻忽有僧奔來告泉至者余急走捷足視之井久枯而冷今果生寸水按井口遂有煖氣炙手少頃龍口下滴不斷至次早起視則引之長流矣僧眾急鳴鐘約會合寺呪祖殿謝余復為口占記之時初四日辰刻也僧眾復謁謝余館余避席不敢當因謂眾僧曰和尚無以祖籤有利見大人語今見大人多矣因億周海門先生序曹谿志有取于蕭方伯禪林洙泗題謂禪本曹溪儒宗洙泗庶幾近之語與余初至所見合意念古聖賢凡識道地源流必取諸水以水有浸入濬發義而入有淺深發有巨細關係世道不小但勿為坎止流行自如要在人自悟取曹溪山田舊有定界年來值隣近側目[利-禾+穵]石誘水幾于斵龍廢田大為道地慮尋得憨大師料理先後徼諸地方宰官執正護持始復覩曹溪威儀乃泉流告竭行者心惻此諸和尚所以于茲泉去來深用憂喜即我軰之遡曹溪思振者亦未有不誦禱讚嘆于茲泉之來復也若夫祖靈自在一脉流衍千條萬派真氣不移亦在諸和尚努力承當仰荅祖德余幸逢其盛因眾僧來請留一口占為之書始末以報諸宰官時監司李(諱)含樸順天人督軍宋(諱)紀浙江人太守黃(諱)錕山東人司李即家叔祖(諱)邦英邑侯金(諱)鼎江西人

　　詰泉口占

　　問泉何以來錫聲振象臺問泉何以去象鼻屏無語法本無生滅泉安有去住晝夜原不舍滄桑自鮮垢一滴況千古長源寧終涸若復有來去去豈是真浦若復無來去去亦何太窳為語護錫人溪上靉欲吐

　　喜泉口占

　　跫然報泉來環橋人如堵鐘聲振百寮合掌以告祖去秋迄今夏龍井純乾土枯暑舌若𤊙連隂唇無齒羣緇泣象奴百禮訴龍主祖誡莫任痴意若有待爾一朝來宰官相邀扣慈父數語聊詰之十日井生乳轉盻龍氣舒津津循舊武地脉有滯疏泉意無茹吐以此占山靈鬱葱自今古大眾來稽首贊嘆聲如滸時崇禎甲申年知曲江縣事饒陽金鼎為之銘曰泉之流何以來泉之止何以往卓者錫不由想詰者詩非關杖心源深道濟廣太師公乃龍泉

　　清

　　重修大殿記

　　曾弘(中州人　惠潮道)

　　達磨西來不立文字六傳至能大師目不識丁聞客誦金剛經至應無所住而生其心恍然有契嗣法黃梅韜光弋獵偶與印宗法師論風旛之義出語驚人自是宗風大振龍象交參始飛錫曹溪雨大法雨吹大法螺擊大法鼓演大法義爾時英靈衲子如青原南嶽之流以及毒龍猛虎人非人等得未曾有此大殿之所由建也自唐迄今顯晦迭更然而中興祖道代不乏人如實行修公有足多者實行豫章名家　也幼孤能自立長而為商喜任俠禮曹溪六祖塔忽發深省遂投師出家甫披剃即有中興曹溪之志自以般若行淺無緣識字因閉關禮華嚴一字一拜雖瑞相屢現愈加刻厲丁亥與予定方外交始知離世問法別無出世間法卒有緩急叩門不以有無為辭天下咸藉藉曰實公禪而俠者也大軍之後白骨如麻予兩人百計以掩之一骼未收泣數行下當路者以其事上聞遂賜紫實公謙讓不遑愀然曰所貴為佛子者將此身心奉塵剎耳曹溪一滴五宗于此支分焉今大殿高危墻壁隤落梁棟傾斜能不愧于心乎諸善人感其誠施以千金不數月而殿工告成百廢遞舉金繩珠網碧瓦銀壁廣華飾也座擁尊天威德自在盛莊嚴也溪舌廣長演偈萬千泉涓濬湧也錫飛橋畔虎伏亭前神通遊戲應變無方也且也

　　二王南征慈勇兼濟惠澤旁溥其與實公機緣契合種夙世因也鑾輿及門無力下牀志高尚也環珮珊珊五體投地則又君夫人之為法忘軀也噫從來龍象交參之會定有人天希有之緣值茲祖庭秋晚古殿荒凉而實公精誠通天金沙布地功豈在盧祖下哉雖然翠竹黃花逈非外境塵毛草芥悉現全身寶誌公云終日拈香擇火不知身是道塲于斯明拈一莖草現出瓊樓玉宇于斯不明瓊樓玉宇被一莖草蓋却直饒單刀直入與誌公把手同行猶是建化門庭更有佛未出世祖未西來一着願與實公共勉之

　　重修方丈碑記

　　洪琮(進士韶州府推官陞行人)

　　剎之有方丈也譬諸肯堂者之於亭館乎家之中事先有廟燕息有寢享會有堂誦有塾藏有庫下至於雞塒馬廐牛棲豕圈之屬靡不森森蔚蔚有以全其天而安其性況乎越國貴賔惠然肯來而顧令之憇息無所飲膳無方其於設燎監濯之誼無乃闕乎曹溪叢林甲天下丙申秋予奉　簡命提刑韶陽越明年告謁祖殿觀其殿塔堂宇突兀璀燦令人眩目予周章省覽嘆咏者久之既而贊拜已竣退金水堂而息焉考通志金水堂在方丈之前乃祖師伏龍古蹟後代因之以為知識提唱談經之地若宰官之有事于茲者是惟方丈今捨彼而館於此者何居詢之僧則以將頹對葢曹谿自憨師中振層軒紺宇踵事增華至今十房禪院未改舊觀獨方丈為眾共公之塲高賢之地情好不繫其廢其興功罪可諉故視之漫不經心宜其傾圮剝落以至於斯也已心照禪師力維新請越庚子予大行將朝京師照公落成且請記焉夫照公大休和尚之高弟為洞宗三十一世續祖風幡之教闡揚法道之宗居本來全提正令登祖座轉大法輸相對寂然如寒巖特立葢其胸無一事及其謀公也漫不辭難汲汲如人之謀其私故能不起於座而千秋之故物斯還今觀其前後結搆百餘年間三代重修卓犖宏敞若作室者之圖其久大必至于貽厥而始快也然予聞天下之事廢興更疊如環無端文之所不能留也昔桺子厚劉禹錫為曹谿碑記其文妙絕一時今問其殘碑斷簡已無存者苔封蘚剝碑之壽幾何心公大師請曰碑之永不永不足討也獨是方丈之頹已數十年而紹新于公之修竭今之落成又值公入　覲之日因緣妙合可無一言以附干蘇程故事乎予笑而然之于是乎書

　　重修伏虎亭碑記

　　趙霖吉(睢人　韶灼太守)

　　韶之陽有曹溪為唐朝大鑒禪師之道塲也羣峰拱秀環遶如蓮又曰南華其中紺殿琳宮叢林古木具諸幽勝備載曹溪志內無庸贅述惟當日六祖卜築時緇流雲集百緣如意獨艱於水乃去寺後數武旋為卓錫錫起水湧涓涓不斷迄今闔山僧眾咸飲於斯焉泉之前舊有一亭名曰伏虎葢非昉於唐實係後人剏立或者毒龍受制於前猛虎馴伏於後此亦道法廣大戒律精嚴特佛氏分內事耳余姑勿論第斯亭之廢興無常凡物之遭逢不偶昔之巋然於泉上助名山之奇觀而標宗風於不墜者傾圮無存求所為坡老之遺蹤陳公之載搆已入蒼烟蔓草中矣余庚子春來守是邦越二年於政事之暇瞻禮祖庭因探閱其地見墻欹礫積碑勒苔封詢之住持敬公曰此古伏虎基也向為陳郡公諱大綸者重葺見有碑記可識於茲幾及百年未能踵紹斯舉余慨故址久湮即捐俸與之并令敬公董厥事乃鳩工庀材所費不敷猶賴韶協林公暨同寅傅公楊公邵公軰互相捐助而斯亭遂成較之昔日輪奐有加且於九曲池畔鑿石欄以護之俾樵夫牧𥪡不得過行浣濯以汙清流而泉之高阜有龍王祠率所屬更為之整輯一帶臺榭遹新爰與二三同事眺臨亭上山光雲影鬱然深秀兼之禽聲上下梵唄悠揚頓令人有瀟灑脫塵之想以眎昔之風雨淋漓蘼蕪充塞入目凄其者不大相徑庭也哉余因蕭然遐思敬為之辭曰名山粵區百神擁𪋤維彼猛獸偃然馴伏固知道妙萬彚咸服亭以紀勝奕禩儼肅寺袤其南泉出於北兀兀中峙雲霞入宿山圍翠繞媚茲幽獨自媿勞人風塵碌碌藉此勝緣用抒逐逐緬維陳君鳩庀重築日月易邁廢興倐忽荊榛砂礫蕭條盈目我履其地諮諏釋族慨告同人率捐俸榖旬月落成崔巍逈矗登臨眺瞻簷陰覆綠剨然長嘯聲震林木為語後人嗣延永福不有承之其胡能淑綿衍斯亭千秋可卜

　　時康熙二年癸卯冬月記

　　重修觀音堂應夢記

　　方國龍(山陰人)

　　人惟心稱靈緣感而動而感于夢者常靈葢夢者心之神明不由造作而相通於動靜之際是故盈虛消息之數吉㐫悔吝之機無端預見而一毫莫爽然而有心無心之辨有心之夢心入於夢者也故以昏悼而幻無心之夢夢引於心者也故以虛靜而真而究惟心之靈有以使知之一切真幻之見可以不攝苐夢者未知醒耳余癸卯春仲赴省泊舟濛𣿞夢遊南華至一殿見其榱棟傾頺階楹蕪沒有一人若大士狀向予而言曰子得無意乎修此殿耶余以俸薄辭月餘復夢遊南華大士又向予曰此山在在有宰官新之子何辭此役不爾側有書寓每蓄雞鶩污我子能禁之耶覺而思大士之靈如明月之在天流水之在地一隙無不照一泓無不澄凡水月所在之處無不見我大士何獨南華然在南華則顯其靈於南華亦理之固然者時吏事紛集未遑造訪凡南華僧至韶必致問無一識者秋八月禪師敬止來復為致問曰有之殿將圮矣余不禁慨然也夫以南華之勝大士之靈至殿之將圮而山之僧無盡識者使大士不見夢於予則鐘鼓不揚鏡燈不耀豈顧問哉然則天下之梵剎將圮而不見夢不盡識而不盡修湮沒無傳者葢已眾矣亟俶裝往謁見其榱桷階楹猶夢也瞻仰之下余能辭此役哉爰屬主僧(鏡敬)二公董其事計工較材不靳餘力越歲而告成懸諸約示一切不敬者盡除之題其額曰幻引珠林雖無海岓梅岑之槩庶不致後之騷人韵士登斯堂也致慨於風凄雨濕震瓦頺垣之戚耳使踵事而增美則此殿之於南華不更相終始乎時客有就予而言曰福緣眾種今公獨一力何私之耶余曰此葢有緣焉始余之至韶也知韶之有南華何知南華之有大士殿自有此夢而知南華之有大士殿也大士之責在我矣且今之都顯名席厚實者何限大士不見於他人而獨夢於余余與太士葢非今日之緣而亦非他人之比豈敢分其責於他人哉天下之人以醒為真以夢為幻若夫此心之靈不分夢醒安在幻者之非真而真者之非幻耶此余所為兢兢也客曰此可為醒者傳矣因稽首為之記(時康熙七年冬月吉當代住持明曜立)

　　重建憨山大師塔院碑記

　　尚之廉(總鎮贈少保)

　　我佛別傳之旨自達磨西來六傳至曹溪而大著其後五燈分化宗風益盛並祖曹溪由唐五代迄宋元明臨濟曹洞之哲匠大老濟濟嗣興闡法諸方而祖庭徒視為香火之地振起無人幾致法堂前草深一丈以紫栢之手眼亦對之浩歎而已轉荊棘為旃檀則實為憨山大師深德厚力起數百年之衰而重立叢林制度規矩賴以不墜厥功莫比懋焉計師勤勞營建循循訓誨與夫清糧免役致歲粒充飽凡所以利造曹溪者費殫心力幾三十年厥德莫比盛焉師以童年薙染於金陵報恩寺稍長矢志行脚遍參名碩師承歷歷既悟而加修得禪定三昧龍天推贊萬曆中為　國祝儲應禱受尚方供養忌者中之遣戌雷陽遂成曹溪因緣出現竟示寂於茲地非偶然也其詳則大宗伯錢公謙益所為塔銘中具矣初邕州大學士蕭公雲舉素與師善因朝覲道韶陽入山訪師蕭公明陰陽堪輿術指左峰佳勝處為師壽塔師笑而頷之公別去未踰嶺而師謝世公聞之移書韶守為建塔院時門人多吳人力請肉身歸匡山久之順德孝廉劉君起相亦師門下士也為瑞州司理詣山掃塔念師志在曹溪乃復請龕還舊塔後總戎宋公用兵楚粵之界地邇曹溪夜夢一增面如滿月舉止異常勸以撫降納順可不血刃將行頗以把茅葢頭為托覺而異之私恨未詢異僧姓名次夕復夢且自言憨山也宋公初不識憨山誰何明日適有浙僧至詢之乃知為師而靖亂一如夢所示乃命浙僧其子入山啟龕貌如生指髮俱長見者無不驚歎遂捐金布漆視六祖焉然舊塔院䂓模未盡如法僧病不能久居又外寬內狹非蕭公本指也歲戊申予奉家王命送七弟還朝便道觀所修祖庭殿宇落成暇遊塔院則門徑蕭然一僧僅供洒掃方為心惻會所善省中四無上人適至試與謀之四公慨然任董厥成余為捐募千金重建始於是歲仲秋鳩工上為三嘯樓供毘盧準提大士象中堂祀師肉身前則山門左右分祠亭種竹千竿引泉通厨碓改徑而廻折之頓加幽勝四公胸中富丘壑眼裏無纖塵三載拮据始獲就緒至棄其省屋賣之不足仍稱貸得金以兩計凡五百餘其友洪讚上人助者亦百金方竣事焉其中興曹溪實公耆宿懋公恊力成美而監院敬公喜助瓦木清還租穀皆堪書厥績以垂永久而予不佞雖非給孤布地亦獲效其願力圓滿初心快何如也四公請勒貞珉予不文用述始末以俟志名山者焉四無者名成已原江南籍薙髮苛林住持省中夢覺菴今為院主也

　　引

　　募修憨山大師塔院緣引

　　康熙七年戊申仲春之杪余送家七弟額駙還朝便道入南華騐視古寺功德落成偶過天峙岡因瞻禮憨大師肉身見堂宇寥寥嗟不得其人而主之及回寺茶話畢遂與四無開士盤桓殿前雙松之下良久而曰公初入山中不得一蒲團地何以栖遲適所由墖院林木可愛余為領袖重建可為憇錫於此何如開士合掌以謝

　　募修南華經樓禪堂客堂引

　　嚴自明(關南人　粵東提督)

　　國運鼎新四海永綏河嶽以寧風雨以時百神懷柔景福畢至葢由聖敬日躋賢王好善內外大小臣工祗慎厥職和神人而迓天庥斯天下之人齋明盛服比屋勤於五祀歲時蜡臈方社擊皷以荅穹賜而高山大𪋤之上金繩寶洲之中亦靡不獻優曇於禪枝開玉鏡於法苑斯誠太平之盛事亦象教之弘施也矧五羊間有南華為六祖卓錫道塲飛來掛角風動旛颺此真百世宗師萬古瞻仰　平籓殿下以如來身得度者即現如來身而為說法凡南華之二殿諸樓前後門廡以及寮舍庖[泳-永+畣]一植一木一甃一磚靡不出所有纖悉畢具近見珠宮紺宇金碧輝煌真赫赫然大觀也哉然經樓禪堂客堂間有未備葢　王為其大者而其小者原不屑為或以小者俟宦粵諸君子共相勸勉以見樂善之有同念也實行和尚偶以是意向余為之計余聞之泰山不棄土壤故能成其高河海不擇細流故能成其深今南華尚有功虧一簣之處若不踵事增華此亦吾黨之過余不敏誠在三寶請以浮圖合尖之說謬為疏以告同志惟各抒願力以推廣平籓殿下金磚布地美意期不負　六祖衣鉢真傳于以祝延遐昌行與千秋萬歲同其不朽豈不畱為佳語耶審此則皆大歡喜作禮而退

　　重興曹溪憨山大師傳贊引

　　小高佑釲(嘉興人　文學)

　　曹谿憨山大師剃度于嘉靖甲子才十九耳聽無極和尚講華嚴玄談至海印森羅嘗住悟法界圓融之旨慕清涼之為人因自命其字曰澄印萬曆癸酉遊五臺求清涼傳按跡遊之至北臺見憨山奇秀默取為號詩以志之有遮莫從人去聊將此息機之句歲戊寅書華嚴經則刺血蘸黃金作供養血瀝盡弗顧以此感種種瑞夢或夢入金剛窟親承清涼開示或夢登兜率天入樓閣覲彌勒聆轉識成智大義或夢見文殊召入浴堂從不淨得大清淨辛巳慈聖太后命建祈儲道塲于五臺適大塔院寺修舍利塔即以血書華嚴安置塔藏明春升座講玄談聽者萬眾問清涼疏菩薩住處東海那羅延窟此云堅牢即今之牢山癸未夏訪至其地于山南觀音菴廢墟誅茅結廬以隱迨太后以禖祝之勞布金造寺賜額海印而師之初機已在隱現間晚年結菴廬山五乳峯下每念華嚴一宗清涼乃此方撰述之祖世多懼疏鈔之繁廣而但宗合論烏乎可因取疏文提挈大旨名曰華嚴綱要至天啟壬戌而書成遂重入曹溪越明年示寂矣師夙叅請雲谷笑巖二老高超義學直趨最上故能酌曹溪滴水化為法雨溉被枯禪乃宗教互融恒露其初機而縱橫涌出其始終證入似獨契華嚴宗旨亦猶清涼為六祖法孫而卒稱華嚴四祖云爾佑釲讀先大夫寓公府君所撰憨山大師及雲棲紫栢傳贊竊謂雲棲似永明紫栢似覺範而憨公則清涼幹子圭峯益友也請以質之諸方具眼

　　募修曹溪下院大鑒寺疏引

　　馬元(三韓人　韶太守)

　　竊以江山濯秀獅門開選佛之塲鐘鼓含靈鹿苑現遊僊之窟祖堂有似法界無邊大鑒寺者韶陽古剎也肇自宋中盛於明季盧居士曾遺隻履用啟嘉名石大夫初闢精廬幾更再造良以真源隨注掘井得泉遂令慧業增新披雲就曰灰平浩刦獨留睛雪灑長松錄廣傳燈屢聽條風清瘴雨故雖蟲書蘚壁難尋南斗之文幸而鶴立空巖猶駐東行之𡲆閩中雪槱大師衣分臨濟錫卓曹溪手訂虫魚羣言衷於一是身儀龍象十笏壽以千秋顧廣廈誰支漸見兔葵燕麥尚舊觀可復徐看虎步虹舒爰矢素心實煩清慮不佞久依蓮社樂過祗林敢云碑勒頭陀妄擬池寬惠遠居斯淨土嘉種已慶逢年沐彼檀波恒沙欲成多寶况天時人事深叨地主之緣而大德豐功忍謝言辭之拙所願布金竺國從此揮麈宗庭譬若祭川先河後海何殊封岱望秩燔柴廻借管城代馳驛使猗歟春臺縹[緲-目+耳]九瓣並出蓮花雪乳澄鮮四流總歸香水尚資眾益其効合尖謹疏

　　重修南華寺記

　　(和州)林述訓(南韶連道)

　　古者神道設教立之壇壝祠廟以為民祈報自梁天監年佛入中國則又建寺塔以與民修福果此其事殊而為教一也曹溪南華古寺冠嶺表叢林之勝開山者為六祖禪師攷師自黃梅得道至曹溪立闢寶林大演南宗在唐憲宗時賜諡大鑒塔曰元和靈照在宋太宗時加諡真空塔曰太平興國沿及勝國憲宗親製壇經序尊之曰西方聖人時並建本來堂之數君者聰明天授乃敬信之若此則建寺之舉亦弼教之一端耳我聖朝聲教暨訖赫濯海隅平藩奉命南征默叨佛佑爰有康熙年重修之役斯亦戢兵安民將以崇禮祖師廣宣至教與予巡斯郡嵗在辛未適遭旱魃徧祀弗雨乃偕曲江張尹詣寺親禱頂禮甫畢陰雲四合一雨三日苗以浡然民歌曰祖師來兮靈昭昭至諴感兮肅星軺沛甘澍兮養我良苗隨有和者曰慈雲擁兮雨瀟瀟慰農望兮不崇朝雖樂嵗兮殿宇漂搖蓋寺經二百年來風霜剝蝕祖殿僅完而大雄殿則皆荒烟蔓草矣予繹歌以寺工謀諸僚友鄭軍門慨然曰是在予二人廉捐首倡乃進郡紳歐孝廉製疏緣勸一時四方響應合三州官紳士庶輸欵萬金有奇遂鳩工庀材經始壬申八月越癸酉初冬祖殿暨大雄殿以次工竣涓吉仲冬既望進香供奉前一夕適鹺使鍾君至語及郡人將有事於南華喜甚約與偕行翼日至寺門歎曰此真西天寶林也登堂展禮周覽殿宇更謀葺羅漢樓相與盤桓而返比回舟遣使齎金來言曰備門材若與祖師有夙契焉者今年夏予以入　覲解篆未獲再圖因封金遺張尹為葺樓計而鄭軍門復念工鉅費繁多方集腋以期蕆事吾知功德水其有以滿之也頃將戒行郡紳以殿成請記謹援佛有弼教之義畧紀斯役俾勒諸石並鐫簽助姓氏於碑陰以為樂善勸時同治甲戌仲夏榖旦記

　　重修南華寺記

　　(南豐)張希京(曲江知縣)

　　幼時閱傳燈錄至能禪師偈曰菩提本無樹明鏡亦非臺本來無一物何處惹塵埃未嘗不三復斯言以為深得釋氏津梁宜五祖於五百人中獨傳衣鉢於過量人也余雖心契斯語亦未考六祖顛末迨咸豐丁巳奉檄來粵始耳曹溪名多勝蹟為嶺南第一叢林供六祖法身焉因詢其來去自白花白鶴之兆詢至落葉歸根之語翕加禮敬謹佩之弗敢諼遂殷然有瞻拜意為宦途絆多不果同治己巳來宰斯土因公至祖殿敬以瓣香自幸幼時僅聞其語今乃獲見其人焉住持僧欵以齋蔬出曹溪通志復導遊勝境見有朽蠧者有傾斜者有全毀僅餘樑棟者余惻然心動有倡修志去年春魃甚禱雨皆不應乃隨林觀察親詣祖殿叩禱祝起雲油然作方回轅膏雨滂沱歲遂大熟嗟乎六祖去今千餘年矣其身至今存其色相猶活現於今宜神之洋洋在上不可度而射也世之有功德於民者尚隆以廟祀其木偶况六祖為禪林洙泗澤潤生民至今且未有艾忍令不着一物之身為真塵埃之所汙乎適當道諸公僉議捐廉倡修余亦裒貲樂勷其成祖殿則葺修之大雄殿則鼎新之以及羅漢樓鐘樓皷樓山門等處朽者完之斜者正之毀者補之皆輪奐一新洵壯觀也經始於同治壬申年八月越光緒元年工竣費逾萬金住持僧徵余記欲泐諸貞氓顧余服習孔氏書於釋教懵未有聞曷以記且即幼時三復偈語者記之我夫子繼堯舜禹湯文武周公而集大成為萬世師六祖受釋迦達摩諸祖衣鉢開演大乘度人至今其有功於釋教與我夫子有功於聖道有隱隱不約而同者其即禪林洙泗之意乎故樂為之記且以誌幼時佩服之意云時光緒乙亥孟冬穀旦記

　　奉上豁免六祖香燈田糧米雜差等項碑記

　　　韶州府曲江縣為頒恩俯准竪碑以彰浩蕩之仁
　　以垂萬世永賴事據南華寺戶長現年僧宗肇
　　僧官圓旭住持妙融十房僧戒光暨合山僧眾
　　等呈稱
祖師衣鉢傳于千年自唐朝
賴建寶林以來屢蒙
　宰官護法叠荷
　慈宦捐助以致佛像增榮福田廣種額立常住香
　　燈糧米五十石悉出善信修佈祀佛齋僧向來
　　襍役俱蒙蠲免欣際
清朝鼎建深沐
　兩藩之洪慈[丙/文]沾
　院司之深恩　府縣之渥澤查照舊規將膳夫日
　　晨雜泒亦蒙槩免雖然　佛祖有靈感德於靡
　　竟不若鐫之碑石垂澤于千秋等情到縣當蒙
　本縣主老爺陶諱　　　批
六祖香燈糧田五十石既經
　兩藩院司優免相應准筭免派雜差着竪碑儀門
　　山門永以為例此本縣遵奉
　兩藩　院司德意非為私也合就竪立碑石以傳
　　奕禩以垂不朽故碑
　順治九年十月　　日協理嗣祖沙門德融立石
　順治戊戌年六月　日奉免禪堂香燈膳僧田糧
　　米遵奉
　本縣主老爺褚諱唐傑　批雲水名流互叅禪室
　　接待浩繁供粢頗澁向者樂施膳田糧米壹拾
　　壹石或可為清流一溉之助除惟正之供而外
　　一槩雜差膳夫日晨等項曾奉
　(道鎮)各臺同心蠲免而本縣奚敢讓耶准令勒碑以
　　垂永久照
　　當山主法洞宗第三十一世嗣祖沙門德融仝
　　　　　　　　　　　　　　監院慧聦立石
　康熙三年五月　　日南華寺戶長僧了凢塔主
　　僧樍弘監院僧可相具呈蒙
　南韶道老爺張諱
　本縣主老爺凌諱作聖　批准免
六祖新增香燈糧米三石零一升一合禪堂新施糧
　　米三石四斗二升七合二項雜𣲖俱蒙蠲免批
　　呈存照
　韶州府正堂老爺趙諱霖吉暨
　清軍廳老爺傅諱弘烈批免本寺排門送
王度嶺夫役呈辭善事刊刻流芳
　南華寺住持僧慧聦禪堂監院僧可相十房都管
　　僧圓學等呈為懇
天憐僧免派夫役事切　王夫一事萬分緊急蒙
天體恤設法都圖圍寨着現排開報煙竈計家出夫
　　此實眾擎易舉分德均恩合郡謳歌萬民仰頌
　　痛南華古剎乃
六祖授衣鉢于黃梅創自唐朝千有餘載歷代隆寵
　　迄今無異欣逢　天臺現宰官身弘菩薩願祖
　　道重灮僧眾有幸適值　王師出粵過閩所需
　　人夫敢不遵依但僧一寺空門非同俗姓圍寨
　　妻拏例比懇乞　仁天大發慈航憐恤蟻等御
　　筆批免佛僧咸賴沾恩上赴
欽命老爺臺前作主准免施行
　太爺批辭　僧人自不應夫
　二太爺批辭　僧可相托鉢空門原無家室排門
　　夫役自應免派但不得隱瞞附近煙爨可也
　順治十八年正月　　　日
　韶州府別駕周老爺諱憲章批免
　祖師糧米船隻呈辭善事刊刻流芳
　南華寺戶長僧海瑩協理糧事僧可相十房僧智
　大等呈為懇　恩准免六祖香燈田糧米襍差事
　祖師感靈赫奕千古歷代奉
旨封禪優免襍差值
清朝定鼎蒙
(平靖)兩王
(部撫)兩院照舊蠲免目今荅應大兵船隻解運及馬料
　　鍋鐵油麻軍需兵房仍混將祖師香燈田糧五
　　十石𣲖取船隻解運滿兵米谷禾草夫役等項
　　開𣲖懇乞
仁慈垂念祖庭批免船隻襍項功德福田高深滄嶽
　　謹此上稟
本府督糧舘署曲江縣事老爺臺前施行
　　批辭
　　向日東作無望本館目擊心寒步禱虔請
祖師聖駕出門𠊳得滂沱大雨三日不止萬民莫不
　　沾恩
祖師之靈應可云赫赫些須船隻襍差均𣲖各都不
　　為偏狥也　准
　　給照豁免(有印)
　順治十一年八月　廿六日具呈
　平藩阿達哈哈畨尚老爺諱之智
　　與曲江縣主劉老爺諱昺書
　　不佞武人也素性[(魚-(烈-列)+大)*(丙/上/乂)]戇不肯曠官侵職開罪
　守令諸君近以養病南華見古剎巍然比丘寥落
　　問其故或曰曹溪雖云佛地與民一體差徭年
　　來賦役頻加供辦不給何暇脩行不佞乃捐俸
　　紹期復集十房僧眾頃奉
　鈞票取米紛紛告假措辦
　貴治之下自應趨承但查此項非出正供即有取
　　買例在見年幸際
　台翁新政蠲免南華買米一節永勒峴碑則千載
　　福田從茲培植矣仍命僧具手本伏惟
　　印照是荷　　附本寺手本
　　南華寺戶長僧德乘十房僧達機等為懇
　恩豁免買米事切照南華禪寺千有餘年朝夕熏
　　脩祝延
聖壽俱荷
累朝恩庇
　當道護持奇逢
　縣主新臨僧眾起舞昨奉發價買米敢不遵依但
　　目下取買甚廉將來成例難繼懇
　恩賜照蠲免香火有賴佛僧啣恩為此呈赴
　本縣老爺臺前准照施行
　順治十八年十一月　廿　日
　縣主劉　批官曲江前業也若再造業于南華償
　　業當又甚于曲江矣况現銀平價何處不可買
　　米而必以問僧乎著以為例更有俟後來淨業
　　之君子准照(有印)
　　南華寺住持僧如權塔主僧明哲十房僧悟勝
　　眾等為違禁鑿窑破敗萬年香火事切照　祖
　　師開山南華卓錫引泉山林呵護千有餘載涓
　　涓不竭香火永賴先年曾被近寺奸豪侵欺損
　　害屢叩顯官宰輔榜示嚴禁佛僧沾感情因去
　　年夏月內陡被豪惡朱廷佐等擅違
　憲禁在于來龍過脉象腿等處鑿石挖窑燒灰傷
　　脉以致井泉枯涸僧眾㥬惶具呈
　本府欽奉鈞票着令住持僧如權塔主僧明哲十
　　房僧悟勝眾等逐一挨查起去盜塟三坵燒灰
　　盡行禁止開窑即令填塞幸于本年六月初三
　　日井泉復流香火重興未經一月又被羣惡朱
　　廷佐等仍前恃眾強悍違禁開挖燒灰山長僧
　　會中巡獲向論被朱廷佐等統令二十餘𠒋手
　　持鎗刀大棍擒僧赴毆稱言復以人命加害有
　　此刁橫法紀成灰道塲傾圮不甘詞赴
欽命太爺臺前伏乞作主勘究施行
　　南華寺住持僧如權塔主僧明哲十房僧悟勝
　　眾等為𢡖滅香火事南華古剎自古迄今山靈
　　呵護卓錫泉馨去歲遭孽朱廷佐等鑿窑傷龍
　　泉凅千僧躑躅叩禁泉流未幾一月復遭統𠒋
　　朱廷申廷佐等抗禁燒窑沃土成焦山長僧會
　　中邏獲向論挺鎗趕殺𢡖過強賊可憐黃梅燈
　　鉢一旦摸滅曹溪緇派千命誰皈泣控
洪慈批府勘究佛僧啣結上告
　道爺批語
　　佛境靈泉有關一方風氣何物朱廷佐等輾轉
　　謀其燒斷屢禁不遵反持鎗𢦤僧何其𠒋橫至
　　此韶府即嚴拿為首者重加究治報
　廣東分守嶺南道布政使司叅政張　為祖山泉
　源絕流懇天給示嚴禁侵葬以培龍脉以護山門
　事康熙五年三月二十八日據南華寺住持僧可
　相塔主僧顯潔十房僧性逵等呈稱切惟南華象
　嶺卓泉為
祖庭後龍風水攸關千年香火泉流不息稍有侵塟
　骸骨以及盜砍木石有碍龍脉泉水即涸歷來宰
　官護法給有鈞示在案如崇禎甲申年卓錫泉絕
　流半載後蒙當道護法嚴着侵葬奸刁起穴遂得
　泉流如故茲因泉水自去冬絕流以至于今合寺
　僧眾尋查仍有無知僧民復行侵塟毀傷龍脉以
　至泉水壅塞為此冐懇天威給示曉諭凡有僧民
　在于象嶺前後左右盜塟者着令別葬並懇嚴禁
　附近居民不得盜砍山林樹木打石燒灰并挖煤
　炭等情庶使
祖庭香火悠久泉流如故則仁恩如曹源並永矣等
　情到道當批給示嚴禁據此合行給示嚴禁為此
　示諭南華寺附近居民人等知悉嗣後不得盜伐
　象嶺前後左右山林樹木及打石燒灰挑挖煤炭
　等項有傷勝地龍脉并不許僧民盜葬附近損壞
　風水示後敢有故違許各僧指名呈報
　本道以憑嚴拿重究决不輕貸須至告示者
　　　　　　　　　右仰　知悉
　康熙五年三月　　　三十　　日給
　告示
銘記祖山後龍界至
東至象尾坑水為界
西至天王嶺上拜石為界
南至祖師後龍山為界
北至大溪田邊為界
　　具呈南華寺住持僧德熙十房管事僧如滿等
　　呈為懇　天憐僧免派雇夫事切照　將軍王
　　度嶺夫一事萬分𦂳急蒙　天體恤給發夫銀
　　設法都圖見排圍甲人等開報煙竈計家雇夫
　　此實眾擎易舉分德均恩合郡謳歌萬民仰頌
　　痛南華古剎乃　六祖授衣鉢于黃梅歷代隆
　　寵迄今無異欣逢　天臺現宰官身弘菩薩願
　　祖道重光僧眾有幸適值　將軍度嶺所雇人
　　夫敢不遵依但僧一寺空門非同俗姓妻拏例
　　比難以僱夫懇乞　仁天大發慈航憐恤蟻等
　　御筆批免佛僧咸賴沾恩上赴
欽命老爺臺前准免施行
　韶州府正堂老爺劉　　　批准免
　康熙六年三月　　　廿六日　具呈
　具呈南華寺僧官弘裕住持僧能遜十房僧行章
　等為懇　恩憐僧豁免煙[穴/黽]僧夫事蒙　爺臺設
　法煙[穴/黽]計家出夫荅應　將軍誰不遵依苐忖南
　華古剎乃　六祖自唐開創以來千有餘載歷朝
　大差僧夫皆蒙各　憲恩批豁免誌書有載迄今
　無異幸逢　天臺蒞政合邑謳歌萬民仰頌今蒙
　派僧應夫敢不欽遵苐僧一寺空門非同俗姓例
　比為此哀懇　天恩大發慈航憐恤僧等　金筆
　批免賞給印照佛僧頂祝鐫石勒志公侯萬代恩
　垂奕[示*(((美-王)-大)/異)]上赴
本縣老爺䑓前作主金批即照施行
　曲江縣正堂老爺何諱廷球　批該寺僧人耕食
　　者准免以供香火故照
　康熙十三年二月　　　　日
　南華寺住持僧法乾十房管事僧真謐等呈為懇
　乞　天恩准照豁免僧夫事　天䑓德存撫字澤
　遍寰區仁慈布惠恩施護法近奉　府縣爺䑓牌
　行濛[泳-永+(衣-〦+重)]司官照煙泒夫以應公務此實眾擎易舉
　分德均恩合郡謳歌萬民仰頌惟南華古剎乃
六祖菩薩道塲千年香火歷　朝聖賢隆寵無異奇
　逢
王爺發心重建佛祖重光至于僧夫向沐
上䑓恩恤豁免批照存據昨奉　司官票差到寺喚
　僧應夫敢不遵依但僧一寺空門萍跡無定非同
　俗姓妻孥例比恐有違悞誠為不便茲際
天日照臨倒懸可解懇乞　洪恩大發慈悲格外施
　仁憐恤僧等　金批豁免佛僧均感香火永賴沾
　恩上赴
欽奉老爺䑓前准免施行
　韶州府正堂老爺李諱復脩　批出家之僧自不
　應照民當差准免
　康熙十六年十二月　　廿四日
　　具呈南華寺住持僧可宣十房僧行哲等為懇
　恩准照豁免僧夫事　天臺仁政澤被萬民山門
　　久沐恩光祖庭屢荷護法茲痛南華古剎六祖
　　菩薩道塲千有餘載歷朝隆寵無異昨蒙
　爺臺金票到山喚僧應夫敢不遵依苐忖向蒙
上臺豁免載志歷歷可憑僧等一寺空門非同俗姓
　　妻孥例比恐所有違誠為不便伏乞
　天䑓廣施仁慈格外施恩憐恤僧等　金批豁免
　　僧夫鐫志勒碑功垂不朽佛祖戴德僧眾啣恩
　　上赴
老爺臺前伏乞作主給照准免施行
　韶州府曲江縣濛𣿞司老爺黃諱錫裳　批僧無
　　　家室理不應夫况已奉
上蠲免自當永為定例准
　康熈拾九年八月　　三十　　日具呈

　　合寺為楊竒瑞兄弟佔寶葢山上下二坑田山碑文

　　韶州府正堂加二級紀錄四次宗　為准立碑以分地界以杜後患事韶陽之有南華乃唐朝之古剎也自唐以來田土山塲界限甚分明豈容侵佔侵佔則斷地脉因相傳日久僧又弱門首戒貪嗔後遂不無蚕食其間矣如勝國成化年間豪右併吞僧具疏赴闕始行勘定復業既而萬曆二十年豪民江應東楊憲等假買僧田盡佔後山一帶謀圖為安葬地斯時僧憨山赴控　軍門批　道府親勘斷所買田山令僧贖回以絕禍源凡此二案具載曹溪中興錄中嗣是以來僧俗互安矣不意於雍正三年復有楊宗瑞兄弟等效尤計吞住持僧福成深湛道峻廣訥侶撨心廣淨玉十房真翠等而有佔業斬脉一案具控　府始委官繼親勘詳問審看得寶葢山上下坑及象尾坑杉樹坑鷓鴣坑等山塲皆屬常住之業開山以來歷世藉印契班班可考庭訊之下侵佔之徒始吐實情其契乃偽契也即時塗銷應當加以侵佔之罪姑念愚民無知捐俸代清原價以斬葛藤併令僧俗公同定界存案茲業回寺地界明案卷存僧眾尤慮不能垂之久遠又有懇准立碑之請庶幾弊端永絕可以終古而勿替也併將親勘定四至地界開列於後

　　計開

　　東至寶葢嶺頂為界

　　南至南華楊梅冲為界

　　西至象尾坑水為界

　　北至二坑田口𡎺塹至象尾坑口大石下接鷓鴣田坳至後山冲坑水為界

　　雍正三年十月十五　　　　　　　日立


大藏經補編第 30 冊 No. 163 重修曹溪通志


曹溪通志卷之五

　　吳門汪永瑞緘庵　昆陵史樹駿庸庵　訂正

　　三韓馬　元子貞　古閩釋真樸雪槱　重修

　　曲江劉學禮修五重鐫

　　塔記類

　　唐

　　法性寺菩提樹髮塔記

　　釋法才(法性寺住持)

　　佛祖興世信非偶然昔宋朝求那䟦陁羅三藏建茲戒壇預讖曰後當有肉身菩薩受戒於此梁天監元年又有梵僧智藥三藏航海而至自西域持來菩提樹一株植於戒壇前者立碑云吾過後一百六十年當有肉身菩薩來此樹下開演上乘度無量眾真傳佛心印之法主也今能禪師正月八日抵此因論風幡語而與宗法師說無上道宗踴躍忻慶昔所未聞遂詰得法端由於十五日普會四眾為師祝髮二月八日集諸名德受具足戒既而於菩提樹下開單傳宗旨一如昔讖法才遂募眾緣建茲浮圖瘞禪師髮一旦落成八面嚴潔騰空七層端如踊出偉歟禪師法力之厚彈指即遂萬古嘉猷巍然不磨聊敘梗概以紀歲月云儀鳳元年歲次丙子吾佛生日謹識

　　(此碑見存廣東省城光孝寺菩提樹下乃唐刻也)

　　宋

　　重新祖塔記

　　僧奉寧(紹興三十三年勑差本寺住持)

　　六祖大鑒禪師寶塔剏於唐先天年間元和中憲宗賜額曰元和靈照之塔皇宋開寶初王師平南海劉氏殘兵作梗遂為煨燼尋有制興修功未竟會太宗即位留心禪門詔遣郎中李頌司徒張公前來措置重新建造工畢上奉御筆賜額曰太平興國之塔至紹興二十四年甲戌歲十二月十五日復罹回祿之變奉寧庚辰春准勑差住持當山於壬午歲三月丁酉朔十五日辛亥募緣鳩工鼎新建造奉寧忝繼祖芳謹次其實所將功德上祝當今皇帝聖壽無疆聖文睿武掃蕩妖氛恢復故基廓清天宇萬邦道泰四海昇平文武官僚增崇祿位風調雨順稼穡豐登

　　慈濟大師壽塔記

　　余靖

　　天下伽藍以夏臘繼承率者葢萬數焉由郡縣之令選於州鄉以領其徒者且千數其名山福地奉朝廷之命擇於叢林以闡其教者無數十焉菩提達磨心法東傳以衣為證止於大鑒故曹溪之比又加少焉今皇帝嗣統之初地奉母儀內助之慈尊釋氏西來之教詔於𢖍廬擇人紹隆祖席僉曰當今雄辯通識無踰雲葢禪師湖南按察司即以名聞詔賜命服師號以寵之俾擇名僧自佐禪師名寶緣興元人遊方至隨州參智門禪師祚投針契理得免忘言以心印心不煩機接遂為之嗣即雲門之嫡也尋領眾居唐興雲臺雲葢皆南嶽之名藍也點空破有不涉名相臨鋒迅發直示宗乘諸方稱服謂之禪窟故詣旨求人無敢先者駐錫茲山殆將逾紀一音演說四方流布眾中得法而去者多為人師其機緣語句門人各著序錄此不復記教門崇建䂓制鼎新可謂祖堂中興矣既而嘆曰嘻止矣佛言世間出世間法備矣山河大地有時而盡況于人乎雖性空無着體質當有所歸愚夫以死為諱小乘以涅槃為樂皆非中道吾其營壽藏以安時處順可乎旁鑿竁道上為窣堵在寺之西南二里而遙因僧惠實礱石乞銘以志之其銘曰拘士煩思以身為累達人靜觀如幻之寄花葉盛衰根性不隳見聞覺知豈藏於斯

　　元

　　古衲和尚舍利塔記

　　雲從龍(廉訪使至正辛卯)

　　舍利一名堅固子一名金剛子按經所載過去諸佛入般涅槃闍維金身所獲舍利其數甚多五色絢爛至堅至剛當時見者天龍鬼神人及非人莫不頂禮讚嘆希有隨力分取各於其國建大寶塔如佛在世恭敬供養如此舍利是諸如來大堅固力大般若智大光明藏大圓覺海之所從出非小根噐之所能有乃知此事亦是了達生死具正知見之印證也佛之教法自入中國學者甚眾得者甚寡舍利之見世為希有何以故為其所學非正法故不守戒律不修禪定講說持論見聞覺知作有漏因每以聲聞外道趨向為極則事是故達磨一葦西來憫念學者迷惑錯亂失其本心盡反前轍不立文字直指人心見性成佛初傳衣鉢于二祖可五傳至能衣止不傳所傳者唯心爾始岐而二繼離為五枝分派別彌滿天下而南華實宗主之葢以祖師衣鉢在故歷代主僧例無其人意觀於海者難為水也六百餘年後有李氏子者曲江人生而淳長而樸不解世諦不紹家業尤不喜文字學切慕草間桑下之樂父母不能禁許令出家祝髮於韶之華嚴院法嗣風旛之僧曰祖宗出世住月華住大鑒每以平常心接人人或易之師曰個事不在筆端上不在口角頭顧心地何如爾後住南華適丁亥運遷革僧徒迯難西來衣鉢為有力者負之而去師惟隻影煮折脚鐺兀守祖師真身於窮山虎狼叢中終不退轉事甫定則物色衣鉢旋聞有獻于上者已仍奉旨給還師頂授復歸西天衣樓永為鎮重方且匡徒領眾隨宜說法續曹溪一脉生意偶劇盜洊至鎮山之𤥖常住金谷席卷一空方且殺戮焚蕩𠒋熖日熾眾皆危懼師與其徒奉祖師并衣鉢出避入郛相時為歸計至元二十八年八月初三日祖師諱辰忽示微疾次日子時謂弟子曰世緣已畢沐浴更衣索筆書偈曰六十五年佛法罔然浮雲既散月現碧天書畢跏趺而逝其於臨死生之際可謂了了者矣越月茶毘得舍利十餘色若紫玻瓈叩之聲鏗鏗然作金玉聲此非平昔踐履真實見趣透徹得大堅固力果能如是耶弟子法泳等塔而藏之屬予為記予曰達磨之教不立文字何以記為請益堅辭不獲因述其顛末云師名法遵號古衲銘曰伊佛之法自西徂東其大無外其傳靡終佛佛相承心心至通惟我遵公得法于中非言非默若晦若蒙靈光內照心鏡昭融不衣不鉢遠紹祖風出有入無流珠耀空植塔曹溪佳氣鬱葱瘞庵骨于不朽而其所以冥會默契于過去諸佛者又奚窮

　　碑銘類

　　唐

　　六祖能禪師碑銘(并序)

　　王維

　　無有可捨是達有源無空可住是知空本離寂非動乘化用常在百法而無傳周萬物而不殆鼓洩海師不知菩提之行散花天女能變聲聞之身則知法本不生因心起見見無可取法則常如世之至今人有證於此得無漏不盡漏度有為非無為者其惟有曹溪禪師乎禪師俗姓盧氏本貫范陽人也名是虛假不生族姓之家法無中邊不居華夏之地善習表於兒戲利根發于童心不私於身臭味於耕桑之侶苟適其道羶行於蠻貊之鄉年若干事黃梅忍大師願竭其力即安于井臼素刳其心獲悟於稊稗每大師登座學眾盈庭中有三乘之根共聼一音之法禪師默然受教曾不起予退省其私迥超無我其有猶懷渴鹿之想尚求飛鳥之跡香飯未消弊衣仍覆皆曰升堂入室測海窺天謂得黃帝之珠堪受法王之印大師心知獨得謙而不鳴天何言哉聖與仁豈敢子曰賜也吾與汝不如臨終遂密授以祖師袈裟謂之曰物忌獨賢人惡出己予且死矣汝其行乎禪師遂懷寶迷邦銷聲異域眾生為淨土雜居止於編人世事是度門混農商於勞侶如此積十六載南海有印宗法師講湼槃經禪師聼於座下因問大義質以真乘既不能酬翻從請益乃嘆曰化身菩薩在此色身肉眼凡夫願開慧眼遂領徒屬盡詣禪居奉為挂衣親自削髮於是大興法雨普灑客塵乃教人以忍曰忍者無生方得無我始於成初發心以為教首至于定無所入慧無所依大身過于十方本覺超於三世根塵不滅非色滅空行願無成即凡成聖舉足舉手長在道塲是心是情同歸性海商人告倦自息化城窮子無疑直開寶藏其有不植德本難人頓門𡚶繫空花之狂會非慧日之咎嘗嘆曰七寶布施等恒河沙億刼修行盡大地墨不如無為之道運無礙之慈弘濟四生大庇三有既而道德遍覆名聲普聞泉舘卉服之人去聖歷刼塗身穿耳之國航海窮年皆願拭目於龍象之姿忘身於鯨鯤之口駢立于戶外趺坐于床前林是旃檀更無雜樹花惟簷蔔不臭餘香皆以實歸多離妄執九重延想萬里馳誠思布髮以奉迎願义手而作禮則天太后孝和皇帝並勅書勸諭徵赴京城禪師子牟之心敢忘鳳闕遠公之足不過虎溪固以此辭竟不奉詔遂送百衲袈裟及錢帛等供養天皇后禮獻玉衣於幻人女后宿因施金錢於化佛尊德貴物異代同符至某載月日忽謂門人曰吾將行矣俄而異香滿堂白虹屬地飯食訖而敷坐沐浴畢而更衣彈指不留水流燈熖全身永謝薪盡火滅山崩水竭鳥哭猿啼諸人唱言人無眼目列郡慟哭世且空虛某月日遷神於曹溪安坐某所擇吉祥之地不待青烏變功德之林皆成白鶴嗚呼大師至性純一天姿貞素百福成相眾妙會心經行宴息皆在正受談咲語言曾無戲論故能五天重跡百越稽首修蛇雄虺毒螫之氣銷跳殳彎弓猜悍之風變畋漁悉罷蠱鴆知非多絕羶腥効桑門之食悉棄罟網襲稻田之衣永為浮圖之法實助皇王之化弟子曰神會遇師於晚景問道於中年廣量出於凡心利智踰於宿學雖末後供樂最上乘先師所明有類獻珠之顧世人未識猶多抱玉之悲謂余知道以頌見託偈曰五蘊本空六塵非有眾生倒計不知正受蓮花承足楊柳生肘曷離身心孰為休咎至人達觀與佛齊功無心捨有何處依空不着三界徒勞八風以茲利智遂與宗通愍彼偏方不聞正法俯同惡類將興善業教忍斷嗔修慈捨獵世界一花祖宗六葉大開寶藏明示衣珠本源常在妄轍遂殊過動不動離俱不俱吾道如是道豈在吾道遍四生常依六趣有漏聖智無義章句六十二種一百八喻悉無所得應如是住

　　明

　　修建華嚴道塲千日長期碑記銘

　　釋德清

　　曹溪為天下禪林冠一脉派五宗源如洙泗苐僻處嶺外道路間關故高人上士足跡罕至而其徒見聞狹陋而種田博飯無復知有向上事其習俗久矣余素與達觀師深有慨焉常有願而未能及也丙申春余蒙恩遣海外取道覲六祖肉身覩其香火崇祀之嚴叢林凋落之甚不覺涕下霑衣也一食而去居無幾何適蒙制臺左司馬陳公深念名山寥落欲以余托跡焉余自知取辱法門且在行間安敢事事既而觀察海門周公署掾南韶亦屢致之不可及惺存觀察祝公乃力致之余始翻然猶未遑安處戊戌秋九月適淨空上人同寺僧行裕真權淨泰軰謁余於五羊余一見跫然而喜居頃之上人晉云某生西蜀近峨嵋效普賢願力因遍歷諸方以飯僧為佛事比自北而南遊履至此謁六祖於曹溪願就勝道塲地欲結飯僧緣十萬八千計以酬本願乞師指南余欣然而起曰大哉上人願力普則普矣而所施之地猶未然也且結眾緣須天下之交路人半僧之所可耳今曹溪遠隔嶺表衲子畏途足跡罕至安以一飯之故而蹈山川之險乎且不為食來聖訓在耳法食平等摩詰傳心上人其以法為導而以食為資是所謂由香飯而入律儀此吾佛利世之嘉謨菩薩所修之妙行也上人聞而歡喜躍然從事乃與裕權泰軰竭力經營志結千日長期紏實行僧四十八人跪誦𮘗華嚴大經若干部即卜是年十月為始至辛丑十月望為終當結制之初剎竽方豎草單一揭而遠近響風歸者如市金粟雲委一時貴官長者莫不傾心護法六時禮誦鐘梵交參雖無華座之師而音聲色相適足以感諸天而驚四眾三年如一日矣安居怡曠終始無虞自非六祖大師寂光朗照山靈呵護何以至此斯亦法道之前矛也上人喜其滿志而大願已酬將杖錫遠游隨方演化又願以此施者受者著名貞石用以彰往開來以垂不朽乞余言以紀其勝余時方執崇修之役以畢期入山覩其列者如林歡喜合掌為之讚曰

　　清淨法身草木瓦礫觸目常光見者不識寶林之山其狀自別曹溪之水其味更冽祖師未來山水已開祖師既至其道乃熾祖師滅度山水露布飲啄安居不知其故如盲若癡採薪汲水用之靡宜叢林秋晚草枯水涸我念皈依思之如渴枝葉雖凋逝者如斯我卓錫來將以濬之爰有上人亦隨我願引華藏流先開一線積粒粒米如香飯界勺滴滴水灌華藏海食者之福量等虛空施者之福福更無窮上人志滿我願未足一口汲盡祖師乃出

　　蘇程菴碑記銘(并序)

　　余大成

　　程公菴南華長老辯公為吾表弟程德孺作也吾南遷過之更其名曰蘇程且銘之曰

　　辯作菴寶林南程取之不為貪蘇後到住者三蘇既住程則去一彈指三世具如我說無是處百千燈同一光一塵中兩道塲齊說法不相妨本無通安有礙程不去蘇亦在各遍滿無雜壞　此宋端明學士蘇公軾紹聖元年甲戌八月過南華作書蘇程銘後　余南遷度大庾抵高凉之龍　越歲移僦南華僧寮起西水禪期時老臘俛公以憨大師所定曹溪志後之人多隨意續入不無襍沓屬余為更定余謝不敏然且閱之見所志二賢閣云即程蘇菴故址因程明道蘇東坡論道於此結菴故以為名嘉靖二十五年改建余為掩卷輾然曰異哉余記文忠公集有蘇程菴銘安得所謂程蘇菴又公自謂程公菴南華長老辯公為吾表弟程德孺作余南遷過之更名蘇程安所謂程明道此必改建二賢之前軰別有一篇杜撰志曹溪者不得不仍之耳適從斷碑中磨挱斑蘚得其記讀之而果也且云訪二程東坡遺跡而為之表章則是三賢也曷稱二賢又稱盧氏之宗旨如醇酒伊川懼醉而不飲為賢明道因大醉而大醒為上士東坡竟醉矣為下士嘻其甚矣盧氏宗旨且未輕議如文忠公亦何可深非公之來此在惠惠人德之至今勿諼葢其時程正輔者是公母舅程濬之子以提刑至惠公欲借手以陰惠之人凡橋梁錢穀軍興之務無不密為劈畫事在往復七十牘中每署一好事牘尾必誡以勿令人知覊孤之放臣多畏故也視彼無畏於人且無庸借手於人而誓不肯作一好事若惟恐令人有去後之思而頌德焉者誠未知孰賢而一旦遭貶儕於下士嘻其甚矣仲尼讀百二十國寶書而後執春秋之筆以貶人今之貶人者豈不自擬春秋而惜其讀春秋未讀宋書并未讀蘇氏書也若其卒讀豈不知洛黨之首程蜀黨之首蘇而偏欲合此兩黨人使羣倪于經筵者復觳牴於梵宇有識見之寧無掩口又豈不知德孺之於正輔弟也其事公則猶是兄也相好無相尤久矣辯公亦直移鶴峰之甘棠而潤以曹溪之一滴又何忍奪之正恐德孺拱手以讓二程二程亦必不受耳故不若仍舊貫之為便會方伯蕭公茹園過余西水聞而快之遽改二賢閣顏顏之曰蘇程菴而去且屬余書其後時幼子五美携公寓惠集舉重辯師逸事一則以進曰師作塔南華之東數里惡師者葬之別墓七百餘日矣後長老明公發而歸之壽塔舉體如生故知師亦有異焉者矣計師所作菴距今五百年所改而為閣距今八十年所今寺僧適更新之而後閣復為菴此與師所作塔必需之七百日之後而始復其故豈不亦各有因緣余曰然爰命美子大索公為辯公所書卓錫泉銘柳子厚大鑒碑及所作小記而皆非其故矣徒增一番憑弔因念余故下士也公既遭貶為下士宜余五十五年余強半與公同不獨醉盧氏酒同也余母氏感香光之祥光中現僧伽黎而乳此與公之為五祖後身其始生則同日者之言謂余命宮守磨蝎畢此一生譽𢘆于斯謗𢘆于斯惟公亦然此其立命則同乃至奉告身安置嶺南同事在甲戌年同六月出金陵同十月到戌同時惟幼子侍行同而絕細事如乙亥年之四月十一日初食荔枝則又同六月公書子厚碑陰刻石於南華余亦於是月大索公南華諸石而因以改正蘇程則又同並記之

　　銘類

　　唐

　　佛衣銘(并序)

　　劉禹錫

　　吾既為僧琳撰曹溪第二碑且思所以辯六祖置衣不傳之旨作佛衣銘曰佛言不行佛衣乃爭忽近貴遠古今常情尼父之生土無一里夢奠之後履存千祀惟昔有梁如象之狂達磨救世來為醫王以言不痊因物乃遷如執符節行乎復關民不知官望車而畏俗不知佛得衣為貴壞色之衣道不在茲由之信道所以為寶六祖未彰其出也微既還狼荒憬俗[山/虫][山/虫]不有信器眾生曷歸是開便門非止傳衣初心有終傳豈無已物必歸盡衣胡久恃先終知終用乃不窮我道無阿衣於何有其用已陳孰非芻狗

　　宋

　　卓錫泉銘(并序)

　　蘇軾

　　六祖初住曹溪卓錫泉湧清涼滑甘贍足大眾逮今數百年矣或時小竭則眾汲于山下今長老辯公住山四歲泉口湧溢聞之嗟異為作銘曰祖師無心心外無學有來叩者雲湧泉落問何從來初無所從若有從處來則有窮祖住南華集眾偵水水性融會豈有無理引錫指石寒泉自冽眾渴得飲如我說法云何至今有溢有枯泉無溢枯溢其人乎辯來四年泉水洋洋烹煑濯溉飲及牛羊手不病汲肩不病負匏勺瓦盂莫知其故我不求水水則許我訊於祖師有何不可

　　明

　　六祖腰石銘(并序)

　　陳豐頂(晉江人　曲江知縣)

　　師腰石棄在黃梅嘉靖間鄉人有官于楚者舁以歸至今謁師者未嘗不謁石暏斯石有道心焉陳子曰求道者如入寶山得則金玉不得瓦礫師唯不向黃梅求道也師向黃梅求道竟得茲石不亦宜乎夫以石如衣焉則可衣非道也石安取以石即道焉則可祖道非師道也石安取嘗潛心頓門妄云有得葢自學樵飯母聞應沃心師之為師固已作祖有餘而逢客多事師復過聽促裝別母千里問津所求何物時已見笑於忍祖矣槽厰着去原非為惡人害汝也固謂蠢茲獦獠枉具利根舍爾真佛貪我眴布必將磨落之不堪而後厭當此之時祖悟而師未悟是以捐軀為法竭蹶徒工忘己非輕假物作重碓頭腰間猶然求福田不求出離之大眾也迨夫米熟慧生者我本來如見父母書廊半偈愧悔己形杖碓三更籠牢亦盡當此之時祖悟而師亦悟區區衣鉢且未足愚自渡者之心而况乎此石是故登舟把艣明悔前迷擲鉢磐上已將棄去不取矣祖有道師亦有道金剛如故應住無加汗血八月僅博袈裟一講所得孰與市上多耶是固秀若眾等所惓聽者而均不師若也何哉於是諸上人請曰道不從石亦不從祖石以道傳亦以文顯願居士留意焉遂銘之曰師腰斯石一舉一俯舉則拔山俯則飲羽只求米熟不求勞苦自師視之以當一石自我視之亦當一石若有鈍賊妄生荊𣗥謂法須石謂鏡須拭稽請大師如黃梅日頑質頑石護以膠漆勞彼迷根永不得逸

　　重修卓錫泉洗心亭銘(并序)

　　憨山釋德清

　　曹溪大師初卓錫得泉泉前有溪溪上有橋曰飛錫橋眉有亭曰洗心皆本無也是則泉因卓錫而有卓者我師橋因好事而作好事者誕烏得而名焉亭因取象而名名之者誰前觀察侶梅陳公也然泉有時而竭竭則禱而應疏而通禱之者誰故長老辯公而銘之者誰東坡居士也橋久而坼亭久而傾傾則經之營之緝而新之經營者誰今住持行𥙿而銘之者誰憨山道人也亭始建于萬曆甲戌道人以幻業遷訛來於丙申其銘則於戊戌仲夏觀察海門周公屬修其志時𥙿公請之而作也銘曰性色真土氣聚而靈性空真水緣會而形法本無相觸事而真宗本無住遇物而名物本無名名之則妄心本無塵洗之則誑水既用心心不灌心心既即水水不洗水若有可灌空花閃電說無可洗猶落塵滓我師說法本來無物如何性空而有可觸試揣此心何處容塵即有塵處如何着水水不到心洗但虛稱心不到水何處受洗展轉求之二皆妄想心水兩忘敲空作響但不強名諸妄自息不用洗(心自)藏於密

　　跋類

　　宋

　　書柳子厚大鑒禪師碑後跋

　　蘇軾

　　釋迦以文教其譯於國中必託於儒之能言者然後傳遠故大乘諸經至楞嚴則委曲精盡勝妙獨出者以房融筆授故也柳子厚南遷始究佛法作曹溪南嶽諸碑妙絕古今而南華今無刻石者長老重辯師儒釋兼通道學純備以謂自唐至今頌述祖師者多矣未有通亮簡正如子厚者葢推本而言與孟軻氏合其可不使學者晝見而夜誦之故具石請余書其文唐史元和中馬總自虔州刺史遷安南都護徙桂管經畧觀察使入為刑部侍郎今以碑考之葢自安南遷南海非桂管也韓退之祭馬公文亦云自交州抗節番禺曹溪諡號决非桂帥所當請以是知唐史之誤當以碑為正紹聖三年六月九日

　　論六祖壇經

　　蘇軾

　　近讀六祖壇經指說法報化三身使人心開目明然尚少一喻試以喻眼見是法身能見是報身所見是化身何謂見是法身眼之見性非有非無無眼之人不免見黑眼枯睛亡見性不滅則是見性不緣眼有無無來無去無起無滅故云見是法身何謂能見是報身見性雖存眼根不具則不能見若能養其根不為物障常使光明洞徹見性乃全故云能見是報身何謂所見是化身根性俱全一彈指頃所見千萬縱橫變化俱是妙用故云所見是化身此喻既立三身愈明如此是否

　　書南華長老辯師逸事

　　蘇軾

　　契嵩禪師常嗔人未嘗見其笑海月慧辯師常喜人未嘗見其怒予在錢塘親見二人皆趺坐而化嵩既茶毘火不能壞益薪熾火有終不壞者五海月比葬而如生且微笑乃知二人以嗔喜作佛事也世人視身如金玉不旋踵為糞土至人反是余以是知一切法以愛故壞以捨故常在豈不然哉余遷嶺南始識南華重辯長老語終日知其有道也予自南海還則辯已寂久矣過南華弔其眾問塔墓所在眾曰我師昔作壽塔南華之東數里有不悅師者葬之別墓既七百餘日矣今長老明公獨奮不顧發而歸之壽塔改館易衣舉體如生衣皆鮮芳眾乃大服東坡居士曰辯視身為何物棄之屍陁林以飼鳥烏何有安以壽塔為知明公知辯者特欲以化服同異而已乃以茗果奠其塔而書其事以遺上足南華塔主可興師

　　元

　　跋六祖大師法寶壇經

　　釋宗寶(至元辛卯)

　　六祖大師平昔所說之法皆大乘圓頓之旨故目之曰經然其言近指遠詞坦義明誦者各有所獲明教嵩公嘗讚云天機利者得其深天機鈍者得其淺誠哉言也余初入道有感於斯續見三本不同互有得失其板亦已漫滅因取其本校讐訛者正之畧者詳之復增入弟子請益機緣庶幾學者得盡曹溪之旨按察使雲公從龍號維山深造此道一日過山房覩余所編謂得壇經之大全慨然命工鋟梓顓為流通使曹溪一派不至斷絕或曰達磨不立文字直指人心見性成佛盧祖六葉正傳又安用是文字哉余曰此經非文字也達磨單傳直指也南嶽青原諸大老嘗因是指以明其心復以之明馬祖石頭諸子之心今之禪宗流布天下皆本是指而今而後豈無因是指而明心見性者耶問者唯唯再拜謝曰予不敏請併書於經末以詔來者

　　明

　　讀壇經跋

　　王世貞(太倉人　兵部尚書)

　　壇經其聖人之言乎哉然而非聖人教也其教行天下遂無祖矣非無祖也夫人而能為祖也黃梅之徒葢十餘焉引而不發躍如也達磨之示旨微矣子曰參乎吾道一以貫之曾子曰唯子出門人問曰何謂也曾子曰夫子之道忠恕而已矣夫悟解悟也解悟非悟也酥乳醍醐品列而人甞之而味得也日携醍醐而食人知味者寡矣

　　又跋

　　阿難親從世尊且數十年受楞嚴時幾隳法身而不支數現聖光屈金色臂指示要理而不悟六祖一謁黃梅而即覺其人可知也然至遷化現虛空變分骸二國抑何其通達靈妙耶夫子曰或生而知之或學而知之及其知之一也

　　補刻壇經跋

　　陳奇謀(嘉興入　韶太守)

　　昔初祖達磨得正法眼藏而不立文字其在震旦相指授者苐內傳心印外傳袈裟逮能公以頓悟入室為六祖其言曰諸佛妙理非關文字余於是知一部壇經大較直指人心見性成佛真禪家無上秘密藏也顧自風幡一辯說法利生無慮數千言往往裒錄其中不幾於執文滯相矣乎然四十二章自白馬東來頗煩翻譯鮮有獨揭真詮如是經之最易覺悟也者往憲廟當清燕之間嘗敘而梓之謂為見性指南今曹溪之上御碑葢巍然焉邇郡閣藏板頗善屬歲久漫漶且故本來自新州偶缺宸翰會兩臺使方移檄為曹溪樹卓楔兼修御碑諸亭因偕僚友劉君承範黃君萃秀恭錄御製序冠諸首簡而補刻其漫漶者亦幾半矣余奇謀不佞非深於名理者頃領郡以來每遊曹溪覩故所藏衣鉢可異焉茲剞劂既就爰識數語于未嗟乎宗禪頓者誠不執文字不離文字即心即佛超與冥會則無上秘密藏必有得于文字之外者熟謂一部壇經寧無有如殷中軍讀小品者哉

　　塔銘類

　　明

　　憨山大師塔銘(天啟七年丁卯)

　　錢謙益(常熟人　宗伯)

　　神宗顯皇帝握金輔以御世推慈聖皇太后之志崇奉三寶以隆顧養上春秋鼎盛前星未耀慈聖以為憂建祈儲道塲於五臺山妙峰登公與憨山大師實主其事光宗貞皇帝遂應期而生於是二公名聞九重如優曇鉢花應現天際妙峰不出王舍城大作佛事而大師有雷陽之行其機緣所至橫見側出固非凡情之可得而測也大師之遷化於曹溪也大宗伯宣化蕭公親見其異為余道之而順德劉起相陳廸祥以行狀來謁余表塔余曰有吾師宣化公在他日請為第二碑又明年乙丑曹溪廬山二處建塔其住持本昂福善及法性弟子超逸等走書來告曰大師東遊得子而憙曰剎千不憂倒却矣燈炧月落晤言亹亹所以付囑者甚至塔前之銘非子誰宜為余何敢復辭謹按師諱德清族蔡氏全椒人也父彥高母洪氏夢大士抱送而生七歲叔父死屍於牀問母從何處去即抱死生去來之疑九歲能讀普門品年十二辭親入報恩寺依西林和尚內江趙文肅公摩其頂曰兒他日人天師也十九祝髮受具戒於無極湛公聽講華嚴玄談至十玄門海印森羅常住處悟法界圓融無盡之旨慕清涼之為人字曰澄印從雲谷會公縳禪於天界寺發憤參究疸發于背禱護伽藍神願誦華嚴十部乞假三月以畢禪期禱已熟寐晨起而病良已三月之內恍在夢中出行市儼于禪坐不見市有一人也雪浪恩公長於師一歲相依如無着天親嘉靖丙寅寺燬於火誓相與畜德俟時以期興復師既巍然出世而雪浪卒為大論師修治故塔稍酬誓願焉師嘗聽講于天界廁溷清除了無人跡意主東淨者非常人也既之一黃面病僧目光激射遂與定參訪之約質明則已行矣即妙峰登公也師以江南習氣軟暖宜人冬氷夏雪苦寒不可耐之地以痛自磨厲遂飄然北邁天大雪乞食廣陵市中曰吾一鉢足以輕萬鐘矣抵京師妙峰衣褐來訪鬚髮鬖[毛*婆]如何朔佑客師望其眸子識之相視一笑參徧融貞公融無語惟張目直視又參笑巗巗問何方來曰南方來巗曰記得來時路否曰一過便休巗曰子却來處分明遊盤山至千像峰石室見不語僧遂相與樵汲度夏時萬曆元年癸酉也明年偕妙峰結冬蒲坂閱物不遷論至梵志出家頓了旋嵐偃嶽之旨作偈曰死生晝夜水流花謝今日方知鼻孔向下峰一見遽問師何所得師曰夜來見河中兩鐵牛相闘入水去至今絕消息峰曰且喜有住山本錢矣遇牛山法光禪師坐參請益法光發音如天皷師深契之送師遊五臺詩云雪中獅子騎來看洞裏潛龍放去休且曰知此意否要公不可捉死蛇耳師居北臺之龍門老屋數椽在萬山氷雪中春夏之交流斯衝擊靜中如萬馬馳驟之聲以問妙峰峰舉古人三十年聞水聲不轉意根當證觀音圓通語師然之曰尋緣溪橫彴危坐其上初則水聲宛然久之忽然忘身眾籟聞寂水聲不復聒耳矣一日粥罷經行忽立定光明如大圓鏡山河大地影現其中既覺身心湛然了不可得說偈以頌之遊雁門兵使胡君請賦詩甫搆思詩句逼塞喉吻從前記誦見聞一瞬現前渾身是口不能盡吐師曰此法光所謂禪病也惟熟睡可以消之擁衲跏趺一坐五晝夜胡君撼之不動鳴擊子數聲乃出定默坐却觀如出入息住山行脚皆夢中事其樂無以喻也還山刺血書華嚴經點筆念佛不廢應對口誦手畫歷然分明隣僧異之率徒眾相嬲已皆讚嘆而去嘗夢與妙峰夾侍清涼大師開示初入法界圓融觀境隨所演說其境即現又夢登彌勒樓閣聞說法曰分別是識無分別是智依識染依智淨染有生死淨無諸佛自此識智之分了然心目也師既建祈儲道塲遂遠遁東海之牢山慈聖命龍華寺僧遂菴行求得之遣使再徵不能致賜內帑三千金復固辭使者不敢復命師曰古有矯詔賑饑之事山東歲㐫以此廣聖慈於饑民不亦可乎使者持賑籍還報慈聖感嘆率闔宮布金造寺賜額曰海印師詣京謝恩為報恩寺請藏上命師賫送因以便歸省父母寺塔放光累日迎經之日光如浮橋北度經在塔光中行也師還以報恩本末具奏曰願口減膳羞百金十年工可舉也慈聖許之歲乙未而黃冠之難作師住山十三年方便說法東海彌離車地咸向三寶而黃冠以侵占道院飛章誣奏有旨逮赴詔獄先是慈聖崇信佛乘勑使四出中人讒搆動以煩費為言上弗問也而其語頗聞於外廷所司遂以師為奇貨欲因以株連慈聖左右并按前後檀施帑金以數十萬計拷掠備至師一無所言已乃從容仰對曰公欲某誣服易耳獄成將置聖母何地耶公所按數十萬在縣官錙銖耳主上純孝度不以錙銖故傷聖母心獄成之後懼無以謝聖母公窮竟此獄將安歸乎主者舌吐不能收乃具獄上所列惟賑饑三千金有內庫籍可考慈聖及上皆大喜坐私造寺院遣戍雷州非上意也達觀可公急師之難將走都門遇于江上師曰君命也其可違乎為師作逐客說而別師度庾嶺入曹溪抵五羊赭衣見粵帥就編伍于雷州歲大疫死者相枕籍率眾掩薶作廣薦法會大雨平地三尺癘氣立解參政周君率學子來扣擊舉通乎晝夜之道而知發問師曰此聖人指示人要悟不屬生死一着耳周君憮然擊節粵之孝廉馮昌曆軰聞風來歸師擬大慧冠巾說法搆禪室于壁壘間說法華至寶塔示現娑㜑華藏涌現目前開悟者甚眾居粵五年乃克住錫曹溪歸侵田斥僦舍屠門酒肆蔚為寶坊緇白坌集攝折互用大鑒之道勃焉中興甲寅夏師在湖東慈聖賔天詔至慟哭拂剃返僧服又三年念達觀法門死生之誼赴葬于雙徑為作茶毘佛事箴吳越禪人之病作擔板歌弔蓮池宏公於雲棲發揮其密行以示學者自吳門返廬山結菴五乳峰下效遠公六時刻漏專修淨業居四年復住曹溪天啟三年癸亥宣化公赴召來訪劇談信宿公謂師色力不難百歲更坐一十餘夏如彈指耳師笑曰老僧世緣將盡幻身豈足把翫哉別五日果示微疾韶陽守張君來問師力辭醫藥坐語如平時既別沐浴焚香集眾告別危坐而逝十月之十一日也曹溪水忽涸百鳥哀鳴夜有光燭天三日入龕面顏發紅須髮皆長鼻端微汗手足如綿僧徒驚告謂師復生蕭公語余衰老赴闕䟦涉二萬里何所為哉天殆使為師作末後證明耳嗚呼知言哉師長身魁碩氣宇堂堂所至及物利生機用善巧如日暄雨潤加被而人不知山東再饑師盡發其囷親泛舟至遼東糴豆以賑旁山之民咸免捐瘠稅使與粵帥有隙嗾市民以白艚作難羣噪圍帥府師緩頰諭稅使解圍不動聲色會城以寧珠船千艘罷採不歸剽掠海上而開礦之役繹騷尤甚採使謁曹溪師以佛法攝受徐為言開採利害由是珠船罷採不入海而礦額令有司歲解制府戴公詒書謝曰吾乃今知佛法慈悲之廣大也師為余言居北臺大雪高於屋數丈昏夜可鑒毛髮堅坐待盡身心瑩然遲明塔院僧穴雪以入相携行雪洞中里許乃出當詔獄拷治時忽入禪定榜箠刺熱若陷木石逾年在雷陽聞侍者趣呼逮繫毒楚卒發幾無完膚此楞伽筆記所由作也師東遊至嘉興楞嚴寺萬眾圍遶有隸人如狂易狀摶顙不已曰我寺西仲秀才也身死尚在中陰聞肉身菩薩出世附隸人身求解脫耳師為說三皈五戒問解脫否曰解脫竟慒然而覺師之樹大法幢為人天眼目豈偶然哉師世壽七十八僧臘五十九前後得度弟子甚眾從師于獄職納槖饘者福善也終始相依於粵者善與通岸超逸通烱也貴介子弟剜臂然燈以求師道現大士像於瘡痂中而坐脫以去者即墨黃納善也粵士皈依昔者孝廉馮昌曆御史王(安舜)為上劉起相陳廸祥歐文起梁四相龍璋皆昌曆之徒也師所著有楞伽筆記華嚴綱要楞嚴懸鏡法華擊節楞嚴法華通議起信唯識解若干卷觀老莊影響論道德經解大學中庸直指春秋左氏心法夢遊集又若干卷嗟乎師于世間文字豈必不逮古人有不逮焉亦糟粕耳師于出世間義諦豈必不合古人有不合焉亦皮毛耳惟師夙乘願輪以大悲智入煩惱海以無畏力處生死流隨緣現身應機接物末後一着全體呈露後五百年使人知有一大事因緣是豈可以語言情見擬議其短長者哉是故讀師之書不若聽師之言聽師之言又不若周旋瓶錫夷考其平生而有以知其願力之所存也謙益下劣鈍根荷師記莂援据年譜行狀以書茲石其詞寧繁而不殺者欲以示末法之儀的啟眾生之正信也銘曰

　　人生出汲互濁世間生死之途屹立重關重關峻複誰不退堕師子奮迅一擲而過濟河焚舟縣車束馬一鉢飛渡誰我禦者氷山蟄伏雪窖沉埋氷解凍釋水流花開光明四照上徹帝閽榮名利養匪我思存震霆赫怒我性不遷桁楊木索說法熾然覺範朱崖妙喜梅州雷陽萬里謂我何求軍持應噐橫戈杖錫毀形壞衣古有遺則大鑒重輝靈照不昧屈㫬之衣如施畫績師之示現如雲出谷觸石膚寸雨必待族雲歸雨藏山川自如孰執景光以窺太虛福德巍峩文句璀璨視此肉身等一真幻匡山不來曹溪不去塔光炳然長照覺路

　　予童年聞憨公謪雷陽經會城而未之及謁公乃于廬山與王惺束侍御齒及微名謬云嶺海之奇予自是與其徒通𡶨軰遊公亦駐我曹溪一槳之緣蹉跎莫至而公示寂乃歎曰予過矣夫予過矣夫後通𡶨與超逸通烱演其教於訶林予家食數過與周旋若然者雖未及謁公而緣固在也參岳魏公出錢宗伯撰公塔銘相示云可豎石曹溪以示信而命鐫工於訶林時當結夏菩提受風響遍諸天予與眾居士歡喜題詩遂泚筆石上將承錢魏二公之弘信以了夙緣亦曰憨公知予名也苐惺東心肯于何所矣陳子壯謹䟦

　　清

　　大休珠禪師塔銘

　　洪宗(韶司理陞行人司)

　　曹洞一宗代有傳人至雲門湛老和尚一燈出熖千壑流輝三傳而至象田為法求人嗣其後求暢雲門之旨闡象田之猷悟法心源向無佛處作佛者惟師一人耳師號大休諱智珠維揚華家庄周氏子也父南津公事母紀氏以孝聞念生死事大矢志出家母不許延至二十二歲方得披剃于越門和尚處師昂藏磊落心行純一越門器之越遽遷化徃謁天童受具一見密和尚𠊳問曰弟子千里而來請决生死童打云有甚麼生死可出師由是憤憤然極力叅究忽聞人言無心方合道師有省𠊳趨方丈問曰若人識得心大地無寸土某覔心了不可得又識個甚麼心童云即今在甚麼處師云在這裡童云且去別時來時朝宗和尚為西堂師跨門𠊳棒師云莫塗污人好機緣相契時有半個聖人之穪解期徃叅爾密和尚依止三年叅咨不解隨參具德和尚命燒火一期問具和尚曰趙州道無作麼生具云嘷嘷嘷師疑遂决復還爾密和尚處結制剛到半期一日過浴堂時逈然疑定忽爾翻轉乾坤人境兩忘心法俱冺師于是透蘊無餘爰有兜率三問之頌密深肯之師復辭遍扣名宿至象田即念和尚會下田問趙州道有道無意作麼生師云和尚手中是把木扒某手中是把鐵塔爰有趙州狗子有無二頌念見頌大喜知師得第一義矣未幾師又辭去參石奇笑雲二和尚皆機緣契合雲謂師選佛塲中爾登高第也稱道勿絕時即念和尚順世師不在傍遺囑以袈裟源流親筆寫付古靈侍者以待師承師至不以為然隨叅石雨和尚雨是象田師也一見問師曰那裡人師云楊州人雨曰我不問爾楊州師曰和尚背後是個甚麼雨拈袈裟角師云是衲衣雨曰有甚交涉師曰有甚交涉雨點頭者三命克維那期畢雨將即念所遺袈裟付師令嗣即念遂為偈曰一領破袈裟今又缺一角爾師㽞與爾我今為葢卻象耕鳥為𦶮異類行不羣有時苗秀實表信露衣紋嗣後師旋象田結制期畢辭謝陸沉眾中苦行益勵復潛入天童執㸑繼而紫氣外彰四眾懽隨師知因緣時至弘法天華遂上佛日謝法一時烏鎮鄉紳請住密印乃至定隱白蓮坐振道塲者七後因總戎張公國勛者書迎三至堅懇主法曹溪爰錫南遊見曹溪自憨師與朝和尚之後不復知有性宗師婆心善誘扶翼中頺凢歸從者不啻數千以及宰官紳士緇流秉戒披剃不勝書也且師行量過人不屑屑于語言文字雖高悟冥通而歷涉百艱一徃精進數十年如一日其住白蓮也師親栲楮負飯供眾其住曹溪也萬指遶匝大眾懽洽祖道宗風于茲重振矣時　大清丙申七月染疾置書與鶴林茂公等云吾化緣已畢不久將順世矣八月十四日喚侍者擊鐘吾當告眾時合山耆宿洎百房聞鐘咸集方丈師曰山僧自浙來茲仗祖靈光行道三歷周星化緣已畢詰朝子時解脫幻境有來必去理所常然爾等大眾靜護山門各究己躬大事紹隆祖位是山僧志願也大眾聽聞羅遶項禮迨至十五早師喚侍者曰時至矣可鳴板侍方擊板三通大眾執香盈前師曰吾今長徃眾中還有知落處者麼良久乃震威一喝秪在這裡跏趺而逝師年四十有二法臈二十有三前後嗣法者五十餘人其示人機緣語錄有譚埽菴司業而為首序天華百問盛行于世闍維後頂骨齒鮮不壞建塔于憨師昭穴門人心照融公持師行狀請記乃為之銘曰

　　奕奕曹溪是大禪地能祖憨公龍麟鳳翼惟明大師洞宗良裔遷跡白蓮克承克繼英英其模琅琅其理豈曰掇華乃抉厥裏苦懷鬱確沒身靡已普賢慤行善財妙參大師體之備用以三果熟之香悠揚一世摩尼之珠玅雨無事津梁是接豈曰生前我今遐稽爰有德言厥名不朽以箴後賢

　　䟽類

　　宋

　　六祖塔功德疏

　　蘇軾

　　朝奉即提舉成都府玉局觀蘇軾先於紹聖之初謫往惠州過南華寺上謁六祖普覺大鑒禪師而後行又謪過南海遇赦放還今蒙恩受前件官再過祖師塔下全家瞻禮飯僧設浴以致感恩念咎之意為禳灾集福之因具疏于後

　　伏以竄流嶺海前後七年契濶死生喪亡九口以前世罪業應堕惡道故一生憂患常倍他人今茲北還粗有生望伏願示大慈愍出普光明憐幼穉之何辜除其疾恙念餘年之無幾賜以安閒軾敢不自求本心永離諸障期成道果以報佛恩

　　請超公住持南華寺疏

　　經畧轉運提刑提舉常平茶鹽市舶司竊見韶州南華禪寺迺　六祖大鑒禪師道塲見闕住持安眾今敦請廣州報恩光孝禪寺住持超公禪師住持南華禪寺開堂演法為國焚修祝廷聖壽者

　　右伏以從前諦義首判風旛向後恩緣為留衣鉢腳跡儼然似舊路頭自何通行超公禪師法性當權南宗長價望佛鄉而相接振祖令以何難正須飛錫橫空肯以宿桑起戀林泉勝處皆曹谿常住生涯鐘鼓新時看大鑒嗣孫手段謹疏

　　啟類

　　清

　　啟　平南王遷移換　六祖舊殿基址

　　曹谿　敕賜南華禪寺傳曹洞正宗三十一世嗣祖沙門僧德融統領闔山僧眾等

　　啟為王恩沾被千秋祖殿傳流百世懇恩仍舊神天瞻仰事曹谿為天下道塲而祖殿先一山宗主恭遇王爺殿下發心修建三寶重光澤流天壤跂慕踴躍之私不止闔山僧眾已也茲有啟者本山形如生象牙角四足儼然具備而祖師殿正當象鼻之下居于象之左頷葢象之性命在鼻而頷在鼻下祖殿居之為一山風脉所聚歷來千餘年無異以故陳亞仙生歡悅心而施捨於前四天王顯大神通而護衛於外梁神僧智藥師逆料於百六十年之前有聖僧說法于此而若合符契祖師肉身居此神所憑依至靈至異自唐至今而不毀也今蒙　王恩修建欲將祖師殿移建於藏經閣僧融等竊念此係界水非元氣所聚且居象鼻之右偏其為脫氣若一移建不便有三凡尋常土木之形歷年已久尚有靈驗今以肉身菩薩居址歷千餘年豈無靈應不便移動一也祖師香火流傳皆由祖殿踞山形之勝一旦遷移脫氣恐致山門寥落不便二也從來勝地有廢必有興今將祖殿移建則舊址便同甌脫將來作何究竟融等恐此基一空將來啟外人覬覦之心貽僧眾無窮之累不便三也有此三不便者融等感恩之下彌切憂懼上以念祖師神靈之憑藉一旦遷徙致未妥安下以慮意外兼并之事端招致是非致騰外議至于山門將來之興廢僧眾之安危又非所計矣為此齊心竭誠叩啟　王爺乞將祖殿仍舊勿遷護　佛及僧其一切修造乃係　王三生種德萬古流芳即龍象神天無不敬仰僧融眾等沐　王盛澤惟有朝夕焚修祝王萬壽願　王世世子孫於萬斯年享有天祿于勿替端在此一舉矣須至啟者

　　請心照禪師住曹谿啟

　　皈依弟子褚唐傑(係靖南王左部理曲江縣正堂)

　　伏以大法雨幢渴眾咸切沽濡妙甘露味饑流競思充足理同感赴機豈自由念委去留事隨緣起恭惟心照大和尚佛[宋-木+屈]爪牙祖綱骨髓三玄五位燦星斗于性天七縱八橫鼓風廷于舌浪喝即耳聾棒隨血出雪消半點咿唔背則合塵觸則傷手粉碎百般窠白洗小根之雜毒荷大擔以穩行辨析青黃望傾緇白五雲飛錫知應凡聖交叅一日登壇識爾宰官共住一片清香虔心敦請三生俗念矢志皈依之至

　　請天拙禪師住曹溪啟

　　林本直(三韓人　韶恊總鎮)　趙霖吉(睢州人　韶太守)

　　伏以問水尋源百萬支流歸尾閭因心證性大千品類合無生衣鉢既在名山嗣續猶需法乳恭惟天拙大和尚宗門領袖像教總持紹弘覺之嫡傳不愧於子衍密雲之大派端藉厥孫智朗一燈道涵羣彙錫飛五嶺衣被單行懷拯溺出生願力何妨身作慈航展超凡入聖辯才直恁手撑銕筏窮山邃谷頑孽未銷夏楚或難施於寤寐叢藪深林負嵎自固斗刀豈易格於性情惟此長鎗大戟端讓機鋒以茲桎桔圜扉還輸慧劍棒喝可裨政教竹篦原是鑪錘今者曹溪勝地祖道久湮幸逢法駕遄臨敢冀宗風遐暢伏願弘舒手眼令迷離煙嶂剎那間電卷雲飛放下身心使蠢動含靈彈指頃智圓果滿直等虔布悃誠俯垂鑒照臨啟曷勝懽忭瞻依之至

　　請天拙禪師住曹溪啟

　　(張日星廖名世)等公啟

　　伏以道登彼𡶨久推濟世之津梁教演上乘重揭麗天之佛日山色列屏而待溪聲鳴玉以迎恭惟天拙大和尚行超白足舌吐青蓮懸牟尼之珠遇暗悉破褎金剛之杵無堅不摧批明月抹清風每凌空而飛錫稱覺玉踞師座常聚石而點頭爭欽釋氏總持允作儒林別傳星等須彌芥子大部微塵自慚根器鈍頑無由參悟再見肉身菩薩敢不皈依爰恊僉謀卜涓南寺冀佛印橫薪于寶積效惠連問字于獻師伏望羽翊禪林接大鑒不傳之真印宣揚教典結眾生無漏之勝因萬戶跏趺十方頂禮星等臨啟可任欣忭舞蹈之至

　　請雪槱禪師住曹溪啟

　　馬元(三韓人　韶太守)

　　伏以靈源洵美從西上以飛來慧日重輝慶南宗之得主蓮分九葉泉滙四流恭惟上雪下槱大和尚朗照玉山舊緣金粟通身有僊骨釣竿自拂珊瑚秀世以道風石畫可鐫琬琰遂甘絕俗真足遺榮見性本是空明何勞解脫安禪既須瀟灑尤積勤劬乃溯曹源實光韶郡自陳居士博施而後坐具常浮洎憨大師圓寂以還懸燈若綫仗　名籓之鼎鎮帶礪偕磐維墜緒于　熙朝堂皇忽啟恭迎杖錫丕振鼓鐘表率同人承家二十八字皈依嗣祖繼序百七十年龍象咸歡鶴猿不擾弟元處固窺籠遷猶觸網升沉仕路低徊鷺序鵷行鞅掌塵沙曲折羊腸鳥道歷迷途則生悔悟躬執熱而企清涼幸近前峰未能棄捐圭組尚堪就教方期晤對松篁倘挹妙香欲聞奇響伏願賜衣不壞傳鉢無私體聖賢事以廣好生湯火胥登袵席行菩薩心而宏正法羽麟倍景虬鸞普雨其穌慈航早渡弟元曷勝翹首欣望之至謹啟

　　山門公啟

　　伏以五葉花分自古獅林需嫡乳三乘悟徹由來象窟少凡蹤惟薪傳有自延智炬而續慧根斯聖果待圓蒸香雲而屑花雨人天頂仰遐邇環欣恭惟雪翁老和尚八閩巨籍三教淹通道優寰海夙振曹源之真宗緒演天童永流滹水之法派　賢王法護於當今作聖臘高於前古性海涵虛照映千江之明月機鋒觸處衝開百丈之明霞轉學士以一言再見垂腰玉帶悟尚書于半偈重瞻彈手金碁可相清晃等衣慚領袖舌媿廣長謹率後學以欽仰光儀猶賴前模而撫循龍象心轉法華為選佛選祖門第聲傳菜葉作主宗主教師資心照鏡湮大地慮不磨之垢額懸珠朗祖庭光續燄之燈斯時溪水流香望真人而至止異日嶺雲停葢聯高足以惠然翹瞻錫振仰切杯浮謹啟

　　康熙辛亥七月十五日

　　南華寺都綱司兼理禪堂監院可相　僧綱司性昂　住持清晃　戶主法讚　塔主慧聦耆舊德興　宗葦暨合山眾等同啟


大藏經補編第 30 冊 No. 163 重修曹溪通志


曹溪通志卷第六

　　當湖陸世楷孝山　溫陵池鳳翼儀伯　訂正

　　三韓馬　元子貞　古閩釋真樸雪槱　重修

　　禮修五重鐫

　　外護第七之末

　　書類

　　宋

　　與南華辯長老書(六則)

　　蘇軾

　　(某)啟竄逐流離愧見方外之舊達觀一視延館加厚洗心歸依得見祖師幸甚幸甚人來辱書具審法體佳勝感慰兼集(某)到惠已百日杜門養疴凡百粗遣

　　煩留念蒙致子繇往來書信異鄉隔絕得聞近耗法慈垂卹知幸知幸末由面謝惟冀千萬為眾保不宣

　　又

　　筠州書信已領足兼蒙惠麵粉瓜姜湯茶等物意兼重感怍不已柳碑菴銘並佳貺也卓錫泉銘已寫得井碑樣並附去鐘銘子由終當作待更以書問之紫菜石髮少許聊為芹獻陋邦乃無一物愧怍却有書一角信𥯃三枚竹筒一枚封仝並寄子由不免再煩差人送達慚悚之至

　　又

　　(某)頓首淨人來辱書且審法體勝常深慰馳仰至此二年再涉寒暑粗免甚病但行館僧舍皆非久居之地已置圃築室為苟完之計方斫木陶瓦其成當在冬中也九月中兒子般挈南來當一禮祖師遂獲瞻仰為幸也伏暑中萬萬為眾自重不宣

　　又

　　(某)近苦痔疾極無聊看書筆硯之類殆皆廢也所要寫王維劉禹錫碑未有思意下筆又觀此二碑格力淺陋非子厚之比也張惠蒙到惠幾不救近却又安矣不煩留念寄拄杖甚荷雅意此木體用本自足何用更點綴也呵呵適會客書不盡所懷續奉狀也正輔提刑書告便差人達之內有子由書也

　　又

　　(某)再啟所　寫柳碑大是山中闕典不可不立石已輟忙揮汗寫出仍作一小記成此一事此生結緣於祖師不淺矣荒州無一物可寄只有桄榔杖一枚木韌而堅可採勿笑舍弟及聦師等書信領足此自有去人已發書矣張惠蒙去歲為看船不得禮拜祖師及衣鉢甚不足今因來人令相照管一往不訝喧聒此子多病來時告令一得力庄客送回也留住五七日可矣

　　又

　　學佛者張惠蒙從余南遷余遊南華使惠蒙守船明年六月南華禪師使人於惠惠蒙曰去歲不得一禮祖師叅辯公乃可恨欲與是人俱往請留十日而還余佳其意許之且令持此請教誨於辯公可痛與提耳也紹聖二年六月十一日

　　明

　　送壇經與友人

　　楊起元

　　秦火之後古書之存於世者無幾佛周初人也從西方入中國其言與六經相發明者多矣文中子曰負樵幾禮揭竿幾樂吾其求諸野乎夫野尚可求也矧聖人之典哉其辭而闢之者心不虛而好名之為累也非反本復始好古君子不足以語此矣壇經出六祖六祖原不識字何故能說經讀者誠知其所以然其庶幾乎

　　又與憨大師書

　　病後俗冗近始讀大製曹溪通志及觀老莊影響論等書深為歎服所謂不知春秋不能涉世不知老莊不能忘世不叅禪不能出世及孔子人乘之聖老子天乘之聖佛能聖能凡能人能天之聖如此之類百世不易之論也尚坐塵襟未滌苐撰通志序一首以見向往之志不刻可也外證學編一部寄覽教之中有重刻壇經序及送壇經與友人書似與曹溪志相關涉惟筆削收入或別有指教願樂欲聞杖錫東飛何時不勝延佇

　　清

　　請大休禪師住曹溪書

　　張國勛(法諱愚)

　　自三請關口拜違慈顏於十月十九日抵江寧十二月初十日鼓棹長行矣俟到粵任諸事役務少有頭緒耑使迎接吾師聽風旛話千祈慨允不勝榮荷翹首瞻戀不盡依依(一請)

　　愚自舒城虔修小函差王中軍送至蓮座嗣來溯洄江水遠企慈雲如挹吾師德範茲月二十一日度庾關將至端峽矣韶陽於曹溪僅隔帶水彼中為南派正宗愚懇請再整鷲塵弟子去彼匪遙得吾師駕至使菩提樹下復光乃弟子之㴱願粵中士民之㴱幸也萬萬放心振錫而來愚則已之不來不休而已矣特遣舍姪奉迎翹首錫音無既瞻切(二請)

　　愚拜辭吾師曾三具荒函想俱投蓮座矣粵中情况宼賊作祟生民不得安枕回視嘉禾吾師教化之所宛然另一境界吾師何不普慈雲于炎海令吳越獨私造化耶懇其飛錫萬勿固辭駕過嶺東慈航早濟使登彼岸愚敬拭一單恭迎南華道左矣弟子身沈宦海苦不可言冀法幢高豎愍心教我至禱(三請)

　　與雪槱禪師修通志書

　　馬元(三韓人　韶太守)

　　杖屨西來名山有託得聞緒論㴱啟蓬心更惠木和尚語錄中間明良遇合恍有都俞景象餘皆清夜鐘也謝謝小啟不足為老和尚引重聊以誌皈依耳萬祈斤削望望附瀆者南華竒秀甲天下通志一書猶足供人臥遊昨偶披閱見其殘缺失次魯魚亥豕幾不可辯惝怳久之幸老和尚卓錫茲土倘諭主者迅加補葺令還舊觀則憨大師遺烈既藉重光而維持祖堂厥功尤偉告成之日舉而相示弟獲報數言傳不朽誠於地主生輝多矣冗次走勒統維慈照

　　又

　　道駕光臨仰如麟鳳誌目井井已占羽儀憨公而後何幸再得主持也建制列於二卷尤前人所未備若削去冗示芟繁就簡廓清之功卓越萬萬更為心服但願早成樂觀其盛耳

　　又

　　寶林握別又踰許時雖嶺表暄和而流光暗度矣接教深感注念晤實公知道體清嘉慰慰通志告成捷而且工至　憨大師遺訓字字親切直與吾儒任重道遠之旨互相發明和尚極力表章厥功尤偉前所未竟尚望主持若參訂姓氏自屬領袖弟得與周曲江附驥已堪不朽獨實公再造之勳似應論列尚存卷次並可紀名俟五羊梓人到時再一商畧耳實公還山先璧二冊餘亦無他議只是筆削精當讀之未忍釋手拙序瓦𦈢小鳴聊以應命楊少宰云不足刻也惟裁之

　　又

　　久暌道範念茲勿忘昨奉手書有如晤對特以積冗糾纏遂疎修候深為歉仄通志見示足仞慧力謹用鐫章同原本賫上天氣稍寒遠役良苦來春竣事亦自不遲但重煩清神感無量耳山圖前已具稿以未有定式尚遲脫穎頃即檢發促之續當偕參訂姓氏報命匆匆草復臨風馳溯

　　又

　　時逼歲除風雨載道遙瞻　佛火竚換新煙鹿鹿陳人惟有頌盍簪之句以送舊愁耳修志重費清神不禁心佩昨李舍親傳示大札深切五中謹再奉二十金備用耑役賫奉並候興居其參訂姓氏俟來正報命可也

　　復實行禪師

　　前人

　　匆匆握別未竟闊悰遙望蓮華時時在念接教知通志刻工細數弟雖力綿若不倡捐恐難濟勝謹如命發來二十五金以為勸始其一切庀材鳩工摠藉雪公及和尚主持弗煩另撥差船也至道塲荒落全杖王力始得更新弟沗附地主而名山大業豈敢自私似應啟請一言弁冕自在和尚與雪公酌行之再查憨公曩日修復亦匪一人之功茲者同郡寮屬並當相告良以獨為君子古人所耻固非旁貸正樂眾擎耳向諭發示藉手馳上存稿二冊統此奉璧乞致雪公從前姓氏俱待商確方可付梓并復

　　實錄

　　明

　　憨大師中興曹溪實錄畧

　　馮昌曆等錄

　　師曰曹溪者乃昔曹叔良為魏武之裔避地於此因以名焉其道塲自梁神僧智藥三藏從西天泛海而來携菩提樹植於五羊之法性寺讖云百六十年有肉身菩薩於此出家度人無量將入嶺過曹溪水口掬水飲之而甘且香乃曰此我西天水也源上必有聖地因泝流而上至觀其山似象形曰此山宛若我西天寶林山也乃謂居人曰此山宜建梵剎百六十年後當有肉身菩薩於此說法居人即白州牧侯敬中具奏梁武帝遂命建寺額曰寶林乃開山之始也至唐龍朔間有新州盧道者得黃梅衣鉢號為六祖回至曹溪時寶林已廢有尼僧名無盡者見六祖問涅盤經義知是異人乃白其父兄同曹叔良等重修寶林延祖居之未幾有害祖者祖遂避難於懷會隱獵隊中一十五年後至五羊法性寺露穎而出遂於菩提樹下剃髮即回曹溪開法於寶林時山已易主為陳氏矣祖說法多年雲集者眾以其山如生象齒鼻完具先寺坐於左頷大牙之內其鼻在右業為陳氏祖墓故其寺址甚迫隘祖一日謂居人陳亞𠎣乞一坐具地亞𠎣許之祖以坐具一展盡罩四山之嶺時四天王出現四隅亞𠎣即許之曰也知和尚法力廣大當盡捨之但先祖墓在寺右他日修建望乞存留又曰此山形乃生龍白象來脉他日興造只可平天不可平地於是亞𠎣遂携家隱去不知所之故此山自六祖開創以來四天王內周環數十里為一蘭若並無民居其山形風氣完密即少林已下諸祖道塲未有如此之勝向僧皆以為藏修地至我國初開阡陌而環山之內皆為田疇收入版籍則僧以務農為本業樹萟孳畜不異俗人然從來未有民居及弘正間四方流棍漸集於山中始以傭賃久則經營借資於僧而僧愚不察以山門通翁源入府孔道而漸成窟穴羅於道側開張市肆豈特鳩居鵲巢將使狼據獅窟僧亦捨寺而住庄菴則山門日空流棍日集禍害日作而僧徒竟為此累以至幾不可保矣丙申春予蒙恩放嶺外初入山禮祖見其凋弊不堪之甚未幾而禍患果作僧至流離於是一時當道汲汲拯救之初制府大司馬陳公欲予往救王之未果既而觀察海門周公甚留心祖道方從事於此頃即入賀去繼本道祝公乃極力致予因寺僧某等乃相率來歸請授具戒堅志懇請予應之於庚子秋九月入山即以祖庭為心遂𢬵捨身命一一綜理次第建立如下所列其槩皆大壞極弊不容一日安者幸仗佛祖之靈當道護法神力冥加八年之中畧有頭緒雖未究竟率業而心膂俱竭其所建者皆可為𢘆䂓僧徒苟能自此謹守而勿失亦可保此道塲世世無虞矣時師命昌曆等在寺訓諸沙彌故凡所作事皆目擊之及所發言即日錄之久而成帙題曰中興實錄首列開創事宜十則

　　培祖龍以完風氣

　　師初入山因見祖庭破壞乃集諸弟子曰佛說大地山河唯一真心之所融結雖形家之說未必盡信而至理存焉亞𠎣初捨地即云此山乃生龍白象來脉他日興造只可平天不可平地此葢言地形之不可傷也觀此曹溪主山儼然象形而四足六牙鼻口俱備其寶林初開時山勢完密故寺坐頷中左大牙包裹與右牙連合唇內為龍潭即如象口其寶林右壁儼然象鼻而陳亞𠎣之祖墓先塟於上六祖存日其寶林墻外即其墓也故乞其地而擴之其口為龍潭滀水於內有龍居之及祖降其龍乃鑿二牙交關處放水填潭以葢佛殿然龍既蛻水既竭而靈氣已泄故佛殿雖備其潭未填完而祖師化去至今殿前猶為深窟乃前未竟之功也故丹墀剛半師察知其故乃填平之前羅漢樓乃初鑿嶺之缺後人因而為山門既久建樓於上師欲改補而未及以象之食賴鼻而命即在鼻其鼻當有數節而陳墓正當中故六祖入滅所存肉身初即建木塔於墓前以安供養後建信具樓以藏衣鉢至明成化間有僧某者去木塔易之以磚其中陰濕未幾祖現夢於郡守乞一安居命改信具樓為祖殿其空塔在前還為胷中壘塊矣其祖殿後為程蘇閣乃嘉靖丙午間郡守陳豹谷所建師至則見殿左為方丈當中開一路入後山斬斷象鼻其殿後低窪為北風所刦來脉有傷故道塲頺敗職此之由也師因察象鼻之形則殿後當有一高阜時一老僧為師言初為沙彌時見殿後一堆如壘土比陳公修閣時令僧削去某時為沙彌亦在擔土列師知其信然乃令所選三學教授僧率肄業沙彌百餘人每日各擔土十回以培之三月而成一山如固有於是改中路於溪邊為迴廊右遶祖庭而行入後山由是風氣始完共於山門之內凡有㐫煞者盡除之而眾僧遂安其祖殿後一澗為飛錫橋過橋為卓錫泉即象咽喉其泉師引入香積厨泉右一小嶺如舌狀右一鍋鉗即右頷古為無盡尼所居之菴乃重興寶林之主故師中興必首新之此最初入山開創之始也

　　新祖庭以尊瞻仰

　　祖殿初以改信具樓為之殊為卑陋入門不見眉目禮拜不能重列且前有拜殿接簷殊為幽暗墓前一塔屹立塔前又有諸天殿重叠破碎壘砌當襟無一隙地近殿左有僧房如拳拄頤下右角有戶長厨屋糞穢垢積兩腋僧居即當敗椽如荊棘林然外望屋宇參差[山*乂]岈畧無一線通透此祖道所以壅塞而不暢有由矣師深見開闢之難日夜以思竟無䂓畫不能成局每每登塔眺望諦觀全寺大勢其左方丈法堂禪堂前即鐘皷兩樓翌峙成一局師曰此必寶林開山初創之制也而右為佛殿乃祖師存日填龍潭而為之者後有經閣前羅漢樓及寶林山門通為一局乃後人增修故祖殿居中僧房雜居塞其神路全無瞻仰氣象耳今欲分條析理以就䂓模非巨靈之手何能擘之耶因是見羅漢樓之西山如虎頭回望師買其山取土填大殿前之潭窟出地以移祖師殿左之僧居仍別買房屋以易經閣後之僧房為戶長公廨以除祖殿西角之穢污其兩廊之僧各別置安居拆其前後諸天拜殿則目前地平如掌矣遂極力經營一一如畫故得重修祖殿高厰可觀前設兩配殿欲奉南嶽青原五宗諸像其大門兩廊周圍一十五間將奉傳燈諸祖兒孫如七十子之從祀於孔子也但前路壅塞乃買空地移有礙僧房三主大闢神路直與寶林門齊中與羅漢樓並起華嚴樓三間為祖庭頭門其上為禪堂諸僧書華嚴所如此天然成一勝槩矣今之觀者但見一目了然而不知開闢之難為力也

　　選僧行以養人材

　　本寺僧徒向以便安庄居種藝畜養與俗無異寺中百房皆扄其戶入門絕無人跡惟祖殿侍奉香火數僧及住持方丈數軰而已以是山門任其流棍縱橫僧徒出入皆避影潛蹤可恨也師初至即選合寺僧眾四十已上者聽其自便若四十已下二十已上每房一二人在寺安居日日登殿逐日四時功課諷誦祝延　聖壽誤者各罰有差於是集者得百餘僧俱為授戒從此晨昏鐘皷經聲相續不斷儼然一勝道塲僧徒亦知有本業而外侮亦漸知警矣但諸僧徒習俗成風凡幼童出家袛見師長務農不異俗人竟不知出家為何事而畜其徒者止利其得力於𤱶畝而無一言及出世事其來久矣欲望其成人安可得乎師至寺之初即選眾中有通問學堪為師範者本昂三人乃勸合寺僧眾凡有行童二十已下八歲已上者盡行報名到住持拘集在寺立三學館分三教授教習經典一年之中有通二時功課者乃延請儒師孝廉馮生昌曆茂才龍生璋梁生四相教習四書講貫義理其束修供餽師自備之如是三年有成者乃為披剃為僧總入禪堂以習出家規矩令知修行誦讀書寫經典各有執業即今禪堂諸僧皆吾師作養之人材也故今凡上司入山迎接祗候皆此軰當前觀者皆謂曹谿有僧矣藉令初無此設則何有今日哉

　　驅流棍以洗腥穢

　　師見曹溪道塲之破壞葢因四方流棍聚集山中百有餘年牢不可破而俗人墳墓皆盈山谷視為己業矣始也起於傭賃久則經營借資於僧當山門外起造屋廬開張舖店屠沾賭淫日滋其害而愚僧不察與之親狎夤緣交相為利故僧之所畜多歸之噬嚙日深則謀為不法於是多方誘引以酒色為坑穽盲者一墮其中則任其食噉膏脂盡竭以故僧之田地山塲房屋因是而準折者葢多多矣頃則附近豪強亦垂涎其間乃通同衙棍互相架搆以包奸為詞訐告道府借為口實以張騙局聳動上司駭心驚聽遂以為實乃具申軍門令下將庄居盡行拆毀僧不如法者驅逐時奉令者無良信其耳目以為奇貨乃親入山踏勘每至一店居備估其值輸半乃免由是寺僧盡入羅網業已失其半而禍方滋蔓不遑一息安堵矣當師度嶺之二年丁酉歲也時師初謁制府大司馬太公祖陳以禮相接因得概伸眾僧之情狀乃寢其令幸得免即欲以師往整之師以方在蓆藁未敢奉命明年戊戌太公祖周署南韶事欲拯之屬師修通志未幾入賀去己亥南韶道太公祖祝蒞事自號曹溪行脚僧痛惜其弊力致師以整頓之庚子歲公祖以入賀去濱行面囑且令寺僧懇請師應命於是九月入山見此軰縱橫乃心腹之疾也不瘳則六祖慧命終難救矣於是乘改風水將山門大路東西填塞移至溪邊直將水口為通途如是則向之市店皆圍於山門之內而往來者不便於食宿矣然終無術以去之也居三月是歲暮師往謁制府大司馬太公祖戴備陳為害之狀公曰此護法之責也但出一令責守土者嚴督之此一尉吏之任耳歲旦果行該縣坐守驅逐不留一人將舖店盡拆不存片瓦於是山門百餘年來所集腥穢一旦洗之而眾僧之禍害永絕矣舖店既拆市街一空師即於西街向之屠肆修雲水堂以接待十方之禮祖者東街修公館以為翁源官長入郡之停驂處其山門道路初則一線而左則列肆直抵當心因盡拆之石坊先在上今則移置溪邊開闢壅塞相望如引繩遂成一大觀矣為害之源不能盡述而根深難拔一旦盡絕槩錄於此以示來者為之龜鑑云

　　復產業以安僧眾

　　師以流棍既驅則向之所騙田地山塲房屋皆執其左券故此軰戀戀終無究竟思非善後長䇿因設齋於祖殿盡徼其賓主各出券相對查原有實本而子息未及者補償之息過其本者已之其有本已得過而以息重累者及口腹虛花者罷之於是盡焚其券而以田地山塲房屋盡歸其故主自此外患方絕而貧老之僧得以安居無擾矣時人或以師為任怨者師曰不然凡人雖不善必有本心之良而不昧者苟開曉分明人各自知其非無有不心服者于是諸棍漸漸引去然亦竟無他虞

　　嚴齋戒以勵清修

　　先是寺僧多不守齋戒而以畜養孳牲以恣宰殺故凡上司府縣入山當里甲供應者必責寺僧而差役恃此以利其口腹即上用其一而下十倍之故所傷生命及所費貲財歲不勝紀而本寺之累亦無底止且來者以禮祖為心而腥葷羅列於前殊非清供亦非仁者本心也積弊已久思革為難初幸太公祖海門周公開禁革之端准其呈狀及署篆觀察太公祖余乃嚴禁宰殺案載誌書故凡供應官長例以蔬齋清供自師入山始但慮恐別院威嚴難以必行適值直指顧公入山為二親祈福本縣急督如故事公行齊戒令則自此一定為𢘆䂓矣然此一事既行不惟保護生命雅肅清䂓即省費資財歲計不貲而常住亦免苦累即僧持戒者日益增進叢林清肅亦自此一舉矣復蒙太公祖祝親詣山中教諭僧徒戒養孳牲宰殺變魚塘為蓮池自此山門頓改觀矣

　　清租課以裨常住

　　師初入山於祖殿閱常住歲計記籍見券帖數紙皆祖師貸約中載七八分之利息者師扣之主僧應云此常住供應缺乏乃借貸以支給者師為之痛心及詢常住舊有香燈庄田租稅何所歸耶即聚眾備查祖師香燈有黃巢翁源補鉢及本山續置各項庄田每歲總計約租有四百餘金何所支銷而言不足眾曰各庄逐年但聽十房管事僧輪流徵收即聽彼銷繳及察其故乃管事與佃戶通同作弊故致拖欠不完徒有虛名而無實惠所以常住日見其匱乏耳師即選舉公正廉能者十僧管事令對祖發誓刺血書盟不私一毫喚集各庄佃戶立定䂓則歲期以限約赴寺交納仍設庫司立管常住監寺四人執掌收支於是總計各庄每歲徵足若干兩計其所入將本寺各項應用派有定䂓著為章程纖細不遺除支尚有剩餘從此不惟常住豐贍而祖師法利如一雨普霑且不為泥犁種子矣

　　免虛糧以蘇賠累

　　初本寺翁源一庄乃鄉民謝氏所施六祖為供[貝*善]香燈者歲入租課銀一百二十兩萬曆六年間偶因遊學林渙乃本府王郡丞之親友送寓本寺意有所欲於寺僧者未遂因譖於郡丞謂此庄厚利皆歸於僧丞誤聽適值署府事遂將本庄租銀分六十兩以抵曲江蛋戶虛糧具申兩院司道立為章程其存寺六十兩又因佃戶奸頑拖欠累及寺僧無已屢告上司甚至費千餘金竟不能免後遇軍門劉下議本府申詳將浛光厰稅課乃軍門兵餉內扣羨餘抵補以免僧累一向無異至萬曆庚子搉稅使者出即以厰稅入內監比告軍門戴蒙准仍照前行嗣稅監自行差官徵收則無餘羨可扣師知之親詣軍門陳白蒙行本縣查無礙抵補不得仍累寺僧本縣再三挨查無出因議各山通江小河出穀小艇設稅計得二十六兩未足續查濛𣿞對面山鄉舊有蠱毒田一所向未起科遂將此田設租三十四兩取足具申准議自此永杜山門之害皆制臺護法之力也既免此累而本庄佃民奸頑又以隔縣難制向以此田致累僧賣區內近田為費因與眾議將前庄田變賣得價收贖寺內近田為便具告軍門准批本道行府縣議以為便比眾佃從祖以來世耕即同己業不捨別賣情願重丈增租永守寺業無替時曲江二尹徐公署翁源事拘集眾佃丈量委實田地有餘遂於正課之外量加新增租銀一十三兩有零具申上司詳允乃與眾佃每歲約期交納到庫時寺住持眾僧議新增租課係師之力當歸中興常住師遂併前無盡菴香燈一並歸于禪堂以為供贍永為定䂓惟此一事實山門無已之害前幸制臺劉公權宜於前竟蒙戴公永絕其累且為後福是知佛法付囑王臣非仗大力外護何以能保永永哉此卷案具在府縣

　　復祖山以杜侵害

　　曹溪祖山宛若象形前後首尾分明今山後一帶乃全體也其紫笋庄乃祖師存日所遊花果園十二之一向有僧七主名小南華其來久矣成化元年韶州始開阡陌定井田本山盡為豪右并吞時寺僧滿滄成公具疏赴闕奏行撫按勘定復業則以占紫笋庄為首懲也後因僧多不律致附近居民蠶食為害竟不能安各歸寺住遂棄此業萬曆二十年間豪民江應東假買僧田盡占後山一帶圖為風水以至象脊與祖山中分且砍伐漸侵內地時師心痛曰從此祖山將盡為民業矣遂激勸眾僧赴告軍門准批本道行府親勘比蒙署掾肇慶府通判萬親詣山中踏勘定立界石斷將前田令僧收贖以絕禍源時師自行募銀二百兩將前田贖回連後山塲樹木一並盡為禪堂永遠供贍故今不惟保全祖山且為禪堂永永之業然師以此致怨而不法之僧交結外侮為害然竟以堅固立碑為金剛幢矣

　　開禪堂以固根本

　　師一日示眾曰叢林之有禪堂如國家之有學校乃養育材器之地故自古為國以儲材為本而法門亦然自達磨西來衣鉢止曹溪當時六祖座下悟道者三十餘人而南嶽青原為上首其寶林禪堂乃諸祖出身之地故天下禪宗傳燈所載者一千七百餘人皆出曹溪一脉如孔門之洙泗是則本山禪堂乃禪宗根本地也夫何歲月已久僧徒失守而禪堂幾於湮沒其舊基地雜居僧房有七而香積厨有二則溷廁豕牢亦各有九以清淨寶地變為糞壤矣師甚哀之因思叢林百年須樹之以人今選沙彌教習成人育而不教則如農知種而不知耘終難成實若無禪堂後軰將何賴焉以此日夜以思苦心焦慮遍察地宜自以衣鉢減口之資積金若干兩搜買空地各移僧房貼價另葢換出禪堂空地寸寸計之以十易一方得均齊方正竭力盡心乃起禪堂一區雖不能存舊制其䂓模已盡此矣又思若炤諸方常套决不能久因立十方堂於山門外以接待往來而內堂但安本僧濟濟可觀儼然一道塲矣師以禪堂既立而食指為難遂將本寺供中興菴租銀三十一兩又將翁源新增租銀十三兩告贖紫笋庄田地山塲原價二百餘兩并買黃山柴山一片用價若干兩又將自買旃檀林房一座挨香積廚後僧房二主一併通歸禪堂以為中興常住始終并修造所費即此一所不下千金皆出師一力自此僧徒衣食足而禮義興故今在堂僧徒所受用者皆師當日苦心血汗也後之安享者可不知其本耶僧徒欲食已足又能以法食充之則佛祖慧命可賴此永固矣

　　法語類

　　明

　　示張茂才

　　達觀可

　　夫禍福莫烈於死生而世不患之葢以飲食男女之欲醉之耳如稍省之雖至愚亦患之況智者乎雖然有其病必有治病之方方得而能力治之則患不難也敢問其方紫栢道人含然咲而應之曰吾有一偈乃曰假藉四大以為身云云此古佛之遺方也若能誦千萬遍則生[├/(夕*人)]之根不待拔而自斷矣

　　示曹溪諸僧

　　釋德清

　　曹溪為天下禪宗道脉之源而山川之勝冠嶺表故叢林甲於諸方所稱由來舊矣爰自大鑒禪師入滅以來而南嶽青原二大老抽枝發幹普蔭人天至若一言半句之下揚眉瞬目之間而得超生脫死者不可勝數自爾此山寂寥幾千年矣豈非枝大而批其本耶然其道雖曰無相而實寓有形是故與時升降固其理也所以遠求五宗之源其本無二其建立之旨亦在隨宜自宋而元如高峯斷崖中峯諸大老皆力振家聲而雷電之機不減叢林盛時至明興以來其風浸微不敢望其真履實證求其有志向上一路者葢亦幾希而他方尚或有一二知此道者若曹溪為當家的骨兒孫獨不識袈裟為何物剃髮為何事也豈獨人與道違即山川之勝叢林之茂想亦無復當時矣况為惡魔所侵作諸難者非一豈非其道與時升降而與山川共為休戚乎余於丙申春蒙恩遣雷陽道經曹溪口因得參謁六祖大師正值眾僧遭燒煑之餘鼎沸未消余為澘然者久之而去明年秋蒙制臺大司馬陳公念曹溪禪門洙泗欲置余於其間為供洒掃余是時方慚愧為法門玷懼辱祖庭以謝又明年觀察海門周公攝治南韶心與陳公合余堅讓不已但命執筆重纂其志剛成艸而周公以入賀去未幾觀察惺存祝公蒞其政公自號曹溪行脚僧下車不數日無論地方盜弭訟息民享太和即曹溪山門百廢一時悉舉宛若大鑒重拈袈裟角耳而向之不識不知之僧皆煥發佛性光明此豈非有情來下種因地果還生耶公久欲得區區為大鑒侍者冀將焚香洗鉢之勞以續破法之愆余慚愧者久之頃公以入賀去濱行乃令寺僧長老率諸大眾作禮辱公先以書抵復面叮嚀之意懇懇至再余感公高妙此行不以官為得意而喜得作曹溪主人是其幻化門頭現宰官身而事佛者乎葢亦世道交興故能令此山色溪聲挺露法身而吐廣長舌相也顧區區罪垢之軀不敢蹈寶華撾毒鼓聊書此以付來僧且為異日得度因緣作升堂入室之券時庚子三月既望

　　寄示禪堂諸弟子

　　老人初為祖師建立之時大眾不知老人之心今日老人行後凡山門利害及禪堂設立汝等皆樂入堂安居是知老人之苦心也若知老人之心則當知佛祖之心矣今思得老人似前教誨不可得也然聚散之緣雖佛祖不免在諸弟子能知恩報恩依教修行雖佛祖滅後亦同在世親近不異故佛臨入滅時諸大弟子請問若佛滅後眾等以何為師佛言當尊重波羅提木又是汝等大師梵語波羅提木又此云戒也故佛常言汝等比丘能守吾戒雖千里外如在左右若不奉我戒縱對面猶千里也此吾佛大師金口親囑之語可不遵乎况今末法去聖時遙若佛弟子不秉佛戒將何以為修行之地奈何以出生死之苦海乎老人臨行特為汝等說梵網戒不知汝等一一能堅持否佛制比丘半月半月誦此戒經如從佛親聞作法羯磨毋令毀犯令三業六根念念檢點觀察不許闇生罪過不得毀犯戒根即此便是真實修行坐進此道不必遠訪明師徒增辛苦也若汝等向來未能堅持則當從今半月半月對佛宣誦梵網戒經十重四十八輕一一戒條熟記分明如犯一條則於誦戒之日請軌範師作證眾中𨔛相騐舉犯者對眾懺悔再不許犯如此則改過自新道業可就其所犯之罪除懺悔外眾等議定清䂓罰例以便遵守如老人向日所遺教條可為常法也眾等戒經習熟則當背誦四十二章佛遺教經楞嚴法華楞伽諸經以為佛種其參禪一着當遵六祖開示慧明不思善不思惡如何是當人本來面目公案蘊在胸中時時參究久之自有發明時節如此方是續佛祖慧命之大事因緣也汝等能遵此語則如老人常住曹溪汝等亦不必參方行脚矣

　　示曹溪沙彌

　　庚子歲當道延予料理曹溪余應之至則百廢槩不能舉因思為治之道以養材為本遂選諸沙彌設義學延賓師以教習威儀誦讀內外經書稍知信向則披剃立禪堂使就清䂓受戒法晝夜禮誦是時諸沙彌始知有出家業皆厭耕鑿而慕清修矣余苦心十年差有可觀遂棄去今老矣隱居南嶽其諸沙彌昔受化者先未深知老人今乃深思之雖求一日之執侍一言之教導難矣沙彌某比時在孩稚今從眾中始知老人心求親近不可得乃具冊遙乞開示老人聞而悲且喜也昔佛在時恐久住世間薄信眾生多不敬信遂上昇忉利令眾慕而後來則人人皆生難遭想矣若老人久住曹溪諸人安能戀慕如今日哉以沙彌之心觀眾心豈無佛性者耶今示沙彌若思老人不若思念佛思念六祖也若思念佛當來必有見佛之時若得見佛便是出生死時也思念六祖當初一賣柴漢耳如何得今日人天供養再思今日供養乃從母親拋𨚫恩愛走向黃梅會下負石舂米辛苦中來再思六祖三更入黃梅方丈得受衣鉢憑何知見向五百眾中獨自得之且人人一箇臭皮袋死了三五日便臭爛不堪為何六祖一具肉身千年以來如生一般此是何等修行得如此堅固不爛沙彌如此細細一一思想思想不透但將壇經熟讀細參參之又參全部不能但只將本來無一物何處惹塵埃一句蘊在胸中行住坐臥喫茶喫飯搬柴運水迎賓待客二六時中一切處頭頭提撕直使現前定要見本來無一物是箇甚麼如何是不惹塵埃的光景若能如此用心是名參禪若參到自信不疑之地則能真見六祖面目方知老人鼻孔方是沙彌真正出家了生死得時節也若不肯向己心中苦求本分事空思老人有何利益一往諸沙彌但知親受老人教導唯習威儀動靜禮誦文字而已若從今日始都與沙彌所請開示如此一力做工夫方是老人真實訓誨老人老矣此乃最後開示也若錯過今日將來縱向十方世界參訪知識總是他家活計慎勿以老人此言為空談也

　　示旦過寮融堂主

　　天下叢林為十方衲子行脚者之傳舍以萬里雲遊跋踄登山衝風冐雨躡雪履氷饑寒困苦弔影長途而莫知所止故望一叢林以求一夕之安如窮子之望父母廬舍也萬一到處主者不得其人視其漠然而不加意使饑者不得食渴者不得飲勞者不得息病者不得安則其凄楚苦惱之懷又將何以控告耶此從古十方接待叢林之設深有見於此也諸方四路各有退步或有隣封里市容可不得其所而更之他至若嶺南曹溪道塲六祖肉身現在以故海內衲子所必往而禮覲者所必至數千里外單單度嶺特為此事況冐烟瘴之鄉出九死一生之地蠒足而至此中可無接待之設乎老人未到曹溪之日聞衲子至者無安居息肩之所求其一飲一食而不可得率皆旋行托鉢僧房皆閉門而不納即得米升合又無炊煑皆拾薪就澗或得一食而行乃其幸也老人憂之乃逐屠沽之肆闢為接待十方禪堂別立齋厨以便其食所需皆取給於內堂必使周足聽其饑者食渴者飲勞者息病者調理污者浣濯任其久近隨其去來是以業海而為樂土矣但求一主者不易得也且有即此而造地獄者比比也或有獅蟲集此以作魔撓力不能制者多未安也頃昂公來云近得融公為旦過堂主事事如宜足副建立之心居三年如一日也老人聞而喜曰此老人願力所至也持此請益老人因示之曰常思菩薩修行以慰安眾生為本當思一切眾生老者如父少者如兄弟一以孝順心而敬事之況在法門有同體之誼又非其他可比也苟能以孝順心而敬事之是則以佛心為心也何也豈不聞梵網戒經乃佛之心地法門也首稱孝名為戒所謂孝順三寶孝順師僧孝順至道之法若能受此戒即入諸佛位是即以孝順為戒之本戒為成佛之本故能行此行即是作佛之基不用別求佛法矣華嚴經云菩薩布施眾生頭目身肉首足有來乞者隨與而去且自慶曰彼來乞者皆我善知識為我不請之友能成就我無量功德令我堅固菩提願力由是觀之則今十方來者皆我不請之友融公若能以孝順心恭敬供養以滿金剛戒品為成佛種子即此一行全攝眾行又何舍此而別有玄妙佛法哉融公能諦信老人從此深心以盡身命供養十方堅志不退即是菩薩以頭目手足而施眾生等無有異也求佛妙道又何如於此也其或未然又將六祖本來無物一語橫在胸中久之一旦識得自己本來面目是時則將六祖鼻孔一串穿却乃見拈一莖草即是已建梵剎惟恐十方雲水之不早至又何疲厭之有哉嗟予老矣愧不能再為六祖作奴即公能體此即是代老人常轉如是法輪也

　　偈類

　　明

　　弔故檀越陳亞僊偈(并序)

　　達觀釋真可

　　凡生於三有之中者謂之有情有情則有欲有欲則有待有待則有我所立矣我所既立則好惡死生而無所不至故一切眾生於所好之境則堅然計為我有所以欲拔其一毛而利天下不為也雖復君臣父子之際朋友夫婦兄弟之間設無故欲拔其一毛未始不變色而拒焉陳亞僊初本深山曠野一凡民耳且以六祖初非有故一旦乞其地以袈裟為盟亞僊以為袈裟不過丈許多地之中施丈許猶一毛耳不意六祖袈裟一展覆其四境使亞僊祖宗故有之業須臾俱為祖有而亞僊竟不食言如祖所乞不生悔心化火宅而為蓮界轉熱惱而作清涼一捨永遠世陪祖享此非見之明行之勇孰能致於是哉余故感而弔之　曰

　　亞僊初凡民見祖捨我所一如棄敝屣終不生悔心非大明勇者所作安如此漢高與項籍世並稱英雄若較陳亞𠎣一籌不及彼愚者以為誕智者以為用愚智莫測者日用獨不昧眾人本非愚亞僊亦非智因緣會遇時寂默而昭著

　　禮曹溪法供偈

　　師本賣柴漢天機何其深一聞金剛句直下悟自心既悟自心已胸中復何事迢遙向黃梅槽厰充賤役用石墜腰間八月齊食頃米熟機相投夜半入祖室密傳聲如雷聖凡若鼎沸師聽不以耳直用眼觀取眾人則不然廢耳聲不領是故應有住能所角然立惟應無所住生心境無咎無咎無不心何物更為待分別雖熾然譬馬自見影了知身出故時見不驚異若見餘物影馬驚何足疑惟不見餘物驚疑從何起自心取自心佛亦不印可離心求法者曹溪水不濕大哉至人慮必以誠為本誠則偷心死心死聽自靈靈則無不照理事皆不成即此不成就能成就一切譬如隆冬時萬木凍欲折陽春一夕回光輝無不喜是謂誠生明非照光圓滿吾師得祖心祖心不欠少師心不增多得心本無得無得而心傳永作世間眼重昬須臾旦吾曾讀壇經得師心自知亦無得而得用處習為障心明力不逮於是𢘆痛泣仰憑冥熏慈既失復乃得今獻法供偈剖析微知見於法苟不昧乞垂慈印可

　　戒靈通侍者飲酒偈

　　聞君好酒故以茶薦酒能醉君茶則醒君醒乃近覺醉乃近迷從迷覺昧從覺迷消兩者勝劣君惟圖之

　　示堂主俛無昂公偈

　　釋德清

　　常想新州戴髮僧不知一字有何能肩頭柴擔腰間石博得西來無盡燈

　　又

　　道塲不必向他求只在當人一念頭自性但能全體現何愁法海不橫流

　　示紫笋庄庄主偈

　　一夕東風紫笋肥無邊春色到柴扉桃李滿眼無人問誰為當陽向上機

　　傳贊類(贊附)

　　明

　　六祖大鑒真空普覺圓明禪師傳贊

　　釋德清

　　六祖慧能大師者俗姓盧氏其先范陽人父行瑫武德中左官于新州遂籍焉師生三歲喪父其母守志鞠育及長家貧採樵以給一日負薪入市聞客誦金剛經至應無所住而生其心遂悟問客曰此何法也得于何人客曰此名金剛經得于黃梅忍大師祖遂告母以為法尋師之意先至韶州遇無盡尼說涅槃義遂修曹溪寶林寺以居之頃即之黃梅謁大師一見默識之遂傳衣法令隱于懷集四會之間獵人隊中十有六年至儀鳳元年正月届南海法性寺時印宗法師講涅槃經座下有二僧見風吹旛動論動義未决祖曰非風非旛仁者心動印宗聞之知是異人問之祖以實告遂出示衣鉢一眾驚歎乃集眾剃髮于菩提樹下智光律師授具足戒印宗集緇白千人送歸寶林開法于曹溪座下開悟者三十餘人獨青原思南嶽讓二大師為上首自此道分兩派祖一日告眾曰吾忝受忍大師衣法今為汝等說法不付其衣蓋為汝等信根淳熟决定不疑堪任大事聽吾偈曰心地舍諸種普雨悉皆生頓悟華情已菩提果自成是為此土六祖贊曰

　　樵斧纔拋以石墜腰靈根久植從此抽條源出曹溪橫流大地直至于今無處不是

　　青原弘濟禪師行思傳贊

　　憨山釋德清

　　吉州青原山行思禪師本州安城劉氏子幼出家每群居論道師惟默然後聞曹溪往叅問曰當何所務即不落階級祖曰汝曾作甚麼來師曰聖諦亦不為祖曰落何階級師曰聖諦尚不為何階級之有祖㴱器之居眾首焉一日祖謂師曰從上衣法雙行師資遞授衣以表信法乃印心吾今得人何患不信吾受衣以來遭此多難况乎後代爭競必多衣即畱鎮山門汝當分化一方毋令斷絕師既得法歸住青原六祖將示滅有沙彌希遷問曰和尚百年後希遷未審當依附何人祖曰尋思去及祖順世遷每于靜處端坐寂若忘生第一座問曰汝師已逝空坐奚為遷曰我稟遺命故尋思耳座曰汝有師兄思和尚今在吉州汝緣在彼師言甚直汝自迷耳遷即禮辭祖龕直詣青原叅禮師曰子何方來遷曰曹溪師曰將得甚麼來曰未到曹溪亦不失師曰若恁麼用到曹溪作甚麼遷曰若不到曹溪爭知不失詰勘多端機辯自在遂印為法嗣是為曹溪下一世贊曰

　　天然尊貴不落階級一語投機如蜂得蜜曹溪一脈枝分派衍從此兒孫雷驅電捲

　　南嶽大慧禪師懷讓傳贊

　　憨山釋德清

　　南嶽懷讓禪師者金州人也姓杜氏生時白氣應于玄象太史占奏為國之法器帝勑金州太守親慰其家年十歲有異僧見之告其父母曰此兒出家必獲上乘年十五辭親依荊州玉泉寺弘景律師出家授具後謁嵩山安和尚指詣曹溪絫六祖祖問甚麼處來曰嵩山來祖曰甚麼物恁麼來師無語遂經八載忽然有省乃白祖曰某甲有箇會處祖曰作麼生師曰說似一物即不中祖曰還假修證否師曰修證則不無染污即不得祖曰秪這不染污的諸佛之所護念汝善護持西天般若多羅讖汝足下出一馬駒踏殺天下人並在汝心師執侍一十五年後往衡岳有沙門道一在山常習坐禪師知是法器乃取一磚于菴前石上磨一曰磨作甚麼師曰作鏡一曰磚豈得成鏡耶師曰磨磚不得成鏡坐禪豈得做佛一曰如何即是師曰如牛駕車車若不行打車即是打牛即是一大了悟遂付其法偈曰心地含諸種遇澤悉皆萌三昧花無相何壤復何成是為曹溪下一世贊曰

　　氣概冲天心虛沒量攬曹溪水興波作浪睡着馬駒一磚打起蹴踏橫行觸者皆死

　　重興曹溪憨山禪師傳贊

　　高承埏(嘉興人　庚辰進士)

　　師諱德清字澄印別號憨山全椒蔡氏子七歲見叔母生子又見叔死即抱生死去來之疑年十二禮南京大報恩寺西林寧公為師趙文肅貞吉見之曰此子當為人天師也嘉興雲谷會公得法於法舟濟禪師與冬谿澤公齊名嘉靖甲子往來棲霞報恩每示學人曰古人終日喫飯不嚼粒米終日行路不踏寸地如是用心方有少分相應師執侍甚勤谷開示出世叅禪悟明心地之妙師即請西林披剃盡焚所習外學偕雪浪恩公事無極湛公受具戒聽講華嚴玄談有省因以澄印為字歲丙寅雲谷集五十三人結坐禪期於大天界寺力拔師入眾同叅谷指示向上一路教以念佛審實話頭從此叅究一念不移隆慶己巳住靜金山二載辛未辭谷北遊谷曰古人行脚單為求明己躬下事爾當思將何以見父母師友慎毋慮費草鞋錢也壬申至京師投宿河漕遺教寺往西山從摩訶菴忠法師聽妙宗鈔及法華唯識詣安法師為說因明三支比量㕘徧融貞公求指示融無語惟張目直視叅笑巖寶公巖問何方來曰南方來巖曰認得來時路否曰一過便休巖曰子却來處分明師便作禮萬曆癸酉遊盤山至千像峰石室見不語僧遂與度夏明年偕妙峰登公請大藏歸山陰王府入少林禮初祖結冬邸中閱物不遷論至梵志出家頓了旋嵐偃嶽之旨於是生死去來之疑氷釋作偈曰死生晝夜水流花謝今日方知鼻孔向下伏牛山法光禪師贈以偈且曰要公不捉[├/(夕*人)]𧉮耳乙亥至北五臺禮文殊大士大方廣公厚禮之尋結茅五臺峰下之龍門匡山黃龍潭釋徹空至同居半載叅鳳林寺二虎胤公虎甚器重丙子蓮池宏公復遊五臺與師語契為留旬日丁丑見南嶽發願文刺血書華嚴經辛巳仲冬慈聖皇太后為神廟建祈儲道塲於五臺山大塔院寺期百有二十日師與妙峰主其事壬午八月光廟誕生師與妙菴禎公結隱太行山障石巖至京西中峰寺重刻中峰廣錄結冬水齋於石室癸未春即遁居東海之牢山豁悟楞嚴觀境因恢復那羅延窟道塲始易號憨山慈聖再徵不得甲申乃得其所在輙賜內帑師倣古矯詔賑饑事以賑山東饑民丙戌慈聖頒藏經於東海布金造寺賜額海印達觀可公訪之盤桓二旬丁亥殿宇工竣始開堂為眾說戒己丑請藏至南京報恩寺感寶塔放光為二親營生壙壬辰七月訪達觀可公於京師對談四十晝夜偕過石經山禮釋迦文佛舍利禮石經於雷音寺禮琬公塔院癸巳山東又饑師以山中所儲齋供盡分贍邊山四社之民甲午冬說戒于京師大慈壽寺歲乙未方士流言侵攘逮赴詔獄按驗無實坐以私剏寺院戍雷州衛達觀可公欲白其枉師止之為作逐客說贈師而別道出江西鄒忠介元標迎至鐵佛菴與師一言投機頓翻前案丙申春入曹溪禮六祖乃抵戍所寓城西古寺坡公亭雷州饑癘師掩骼埋骴四千有奇建盂蘭會說幽冥戒天乃雨癘隨止戊戌建化城菴于電白縣西苦藤嶺施茶以濟行者修曹溪通志成搆禪室于壁壘間倣大慧冠巾說法歲庚子始住錫曹溪為靈通侍者受戒歸侵田斥僦舍屠門酒肆蔚為寶坊緇白坌集攝折互用大鑑之道勃焉中興乙巳渡瓊海訪蘇東坡桄榔菴白龍泉求覺範禪師遺跡不可得為之慨然修五羊青門長春菴作曹溪廨院為六祖辦供丙午八月熹廟誕生恩詔開(五)遊南嶽止於湖東修衡州曇華精舍遊德山禮祖甲寅歲慈聖皇太后賓天詔至師返僧服乙卯登祝融峯遊方廣寺旋寓九疑山過冬於愚溪丙辰為花藥寺僧續法系過梅雪堂弔遜菴至武昌禮大佛遊九峯禮無念有公塔至潯陽遊東林有懷古詩登匡廬弔徹空避暑金竹坪遊歸宗寺登金輪峯禮舍利塔至黃梅禮四祖五祖塔遊浮江截江登九華山禮地藏遂東遊浙江會葬達觀可公於徑山弔蓮池宏公於雲棲各為塔上之銘先大夫(陸世楷日高公諱道素字玄期)自雲棲歸謂承埏曰小子識之憨公師友[├/(夕*人)]生之誼便非流輩所及豈俟弘法利生始見宗門龍象耶王邑宰在公語師曰昨覽楞嚴經八遍覺與昔時眼界不同師曰不要熱忙只管看來看去和經都不見了始得赴淨慈寺宗鏡堂說大戒名宿雲集遊靈隱三竺西山贊揚放生三池過嘉興棲真寺掃雲谷會公塔為傳以表之赴齋楞嚴東塔金明三剎瞻禮者數千人至吳門遊諸名勝諸大老問道於觀音山復迎至虞山拂水為三山緇白說戒於京口大徹堂丁巳返廬山建法雲寺於五乳峰下效遠公六時刻漏專脩淨業天啟壬戌復住曹溪癸亥十月十一日示微疾沐浴焚香集眾告別顧曰今日截斷葛藤端坐而逝世壽七十八僧臘六十自夢遊集外有經論註解二十餘種行世師氣宇軒舉士大夫有志節者多與之遊張文端位曰人知憨師為大善知識耳不知有社稷功也達觀可公曰曹溪肉祖所現邇來曹源涸矣藉憨師以謫戍為波瀾而曹源復活為題康僧會尊者像寄之有康祖來吳憨公謪粵語其推重如此今上皇帝御贊師像云這老和尚何等行狀撑持法門已作棟梁受天子之鉗錘為佛祖之標榜後署御名供大內九蓮菩薩院中先是乙丑歲龕歸廬山五乳峯法雲寺塔而藏焉崇禎癸未粵人復奉其龕歸曹溪歷年二十端坐如生遂金漆塗體升座與六祖同畱肉身就天峙岡舊塔院地供養名曰憨山寺去南華寺半里許師每謂萬曆間五大師際會一時雖體用不同理事各別其所以扶樹宗教未嘗不同途合轍爰作三銘二傳以備僧史三銘者蓮池宏公達觀可公暨壽昌無明經公二傳則妙峯雪浪也其上首弟子知微善若惺烱脩六逸智海岸悟心融顓愚衡夜臺某雪嶺峻等數十人不具載師嘗示雪嶺峻曰學道人第一要骨氣剛次要識量大次要生死心切嗚呼師生平亦盡此三言矣贊曰

　　西林抽條東林脫木終返曹溪如雲赴谷機緣桴應文句鐘鳴全身說法不假三生

　　六祖大師肉身贊

　　釋德清

　　一陽來復暖氣漸臨三陽滿足萬物皆春一陰初至流火內凝三陰始交草木頓零有力造化尚使枯榮何况無生念念薰蒸以有入空四大俱融以空入有有則不朽空有兩忘適同金剛山河大地盡常寂光是故我師為法中王

　　傳法衣贊

　　如是之法不絕如縷佛眼明見示之以此為世福田植真種子力耕者生荒穢者死祖業既明固當止止

　　鉢盂贊(梵語鉢多羅此云應量器)

　　以智為身故無相以慧為命故無量以法為食故無妄非器之能器故其名曰應量

　　響鞋贊

　　塵不至足故最白足不至地故無着兩不相到故行密行不履影故無跡此之謂善逝世間曰天人師佛

　　墜腰石贊

　　師心匪石何其堅師心匪法何所傳傳之者妄得之者筌師之道惟此而已固不在言

　　(余以弘法罹難蒙恩遣雷陽以萬曆丙申春仲謁曹溪六祖大師以行役迫促不遑寧止惟此一瞻禮光相說偈贊嘆而去越二年戊戌孟夏既望適觀察海門周公以入賀相携因再過曹溪得覩信具故各為言以志之)

　　又自題像贊(四則)

　　威威堂堂澄澄湛湛不設城府全無崖岸氣葢乾坤目撑雲漢流落今事門頭不出威音那畔無論為俗為僧肩頭不離扁擔若非佛祖奴即定是覺塲小販不入大冶洪爐誰知他是鐵漢只待彌勒下生方了這重公案

　　又

　　少小出家老大還俗裝憨打痴有皮沒骨不會修行全無拘束一朝特地觸龍顏貶向雷陽作馬卒而今躲嬾到曹溪學墜石頭舂米穀

　　又

　　為六祖而來因讓師而去來去雖似奔忙法門本來無住祇為撑持父子門庭不是妄生閒氣歷盡艱難參殘竹篾落得滿面風塵當作西來祖意到底一片金剛心尚留再布曹溪地

　　又

　　飲曹溪水喫栗𣗥飯說木札禪做生鐵漢見之不識聞之莫辯當年一鉢走韶陽曾向祇園閒打筭至今山色與溪聲廣長舌相何時斷試問林中晏坐人此中可是憨山面

　　清

　　丹田禪師肉身贊(有序)

　　芃菴道人

　　師諱悟進號丹田廣州新會潘氏子生于嘉靖乙未十一月十三于三十二年投本山智璉禪師薙染日誦金剛經不輟忽一日沐浴更衣怡然坐化時萬曆甲寅某月日也四眾高其行業諡曰真覺今肉身現奉天峙岡本家靜室去寺左二里許

　　四大本空五陰非有是真金剛歷刦不朽惟師諦信持誦此經夢幻泡影無心壞成若有心故四相樅然有相斯滅胡以永堅世人見師徒見軀殼不自見空何止羅𣪺以我幻觀復是何物溪水淙淙青山突兀

　　中興曹溪憨山大師肉身法像贊

　　譚貞默(嘉興人　司業)

　　現佛現祖嫡宗嫡教傳曹溪衣寫楞伽照龍門海印清涼竅妙歷刼肉身一方雙到

　　曹溪大休和尚像贊

　　前人

　　靈山記莂萬古曹溪風旛大樹寶林菩提掀翻溟渤踢倒須彌優鉢羅花虛空三現先覺先知去來快便說法度人誕登彼岸

　　(休師坐脫塔于憨祖肉身出塔之地今為衣鉢塔者同在盧祖南華寺天峙岡不越數武)

　　重修本來方丈碑記

　　甯天祚(總鎮都督府)

　　佛法入東震旦後四百餘年而衣鉢始至嶺南又百餘年而新州至人肩所荷負石開闢曹溪遂與少室黃梅鼎立並峙海內崇信奔趨沛然若百川之赴大堅亦如峨嵋五臺九華普陀所謂支那四大道塲者猶加盛焉予嘗謂靈鷲之視曹溪猶尼山之有紫陽也法乳所滴盡四大海水悉變醍醐自五宗嗣教以來紹隆弗替法王龍象所在都有而歷代帝王卿相復悉力外護法作大檀那以故慧燈普明剎竽永堅所由來矣　國家誕受貞符肇造區夏首隆象教以鞏皇圖而章皇帝十八年間無日不思振揚宗風為事於是平藩先敬王仰體內廷崇嚮至意入粵未幾首損歲祿修復斯剎琳宮紺宇翬革改觀洵為南宗選佛第一塲矣戊午歲予奉命出師韶石戎機之睱即齋後瞻禮名區首謁大鑒真身求昔時方丈故蹟堂頭出迓叩之則洞宗三十傳阿盤禪師也阿公現象王身振獅子吼人天推出開法斯土一時緇素道侶愛慕景仰特為師重修本來方丈也予聞斯舉亦歡喜讚歎尋倡賢士大夫并多布金十八項尚比太虛微塵余又何敢尸其勞哉雖然自一花五葉以來知珠𤢜朗法輪大播雪隱鷺鷀魚龍莫辨誰能於無所住頓證本來芟了葛藤虛空粉碎俾狐禪註脚君臣賓主巢臼全翻豈非調御丈夫真事業哉如是名為報佛恩如是名為衛王教如是名有功人心世道予於師葢深切望之矣


大藏經補編第 30 冊 No. 163 重修曹溪通志


曹溪通志卷第七

　　金陵釋成已四無　黃池王仕雲過客　晉陵龔　武林釋今釋澹歸　仝較

　　曲江劉學禮修五重鐫

　　品題詞翰第八

　　詩以言志難言也性情之正豈易得耶且聖人治六經於詩則刪之然後國風雅頌各得其所故云詩亡而後春秋作詩則亡矣況末世乎漢唐已降無多論已且夫山川不異而憂樂以之境一而情變葢各隨其感也要之不出乎籓籬若聽鈞天而歌玄靈獨得夫希夷冥漠之表者是不容於聲矣況寂寥虛廓心境雙絕憂樂兩忘之地而欲寄形於纖毫寸管之間豈易易哉故因言之有味無味而達境之即情離情以觀人之在塵出塵而趣操覩矣嗟乎出塵之人不易得離情之境不易會無味之言不易宣曹溪離情之境也安得人人出塵言言無味哉故其詩亦各從其志也已矣法語曰粗言及細語皆歸第一義吾意曹溪之詩無論精麤皆人不二法門矣以粵之山川品題具名勝記故不違舊章畧為筌次非敢望其采風大方君子法眼觀之庶達境唯心因言知人耳故著品題辭翰第八

　　詩

　　唐

　　自衡陽至韶州謁能禪師

　　宋之問

　　謪居窺炎壑孤帆淼不繫別家萬里餘流目三春際狷啼山館曉虹飲江臯霽湘岸竹泉幽衡岑石閣閉嶺崹窮攀越風濤極沿濟吾師在韶陽欣此得躬詣洗賓慮空寂香焚結精誓願以有漏軀聿薰無生慧物用益冲曠心源日閑細伊我獲此途遊道迴晚計宗師信捨法擯落文史藝坐禪羅浮中尋異南海裔何辭禦魑魅自可乘炎癘迴首望舊鄉雲林浩虧蔽不作別離苦歸期多年歲

　　宋

　　同李秘校譚員外月華長老謁慈濟禪師會宿寶林道塲

　　余靖

　　祖堂留勝迹再宿此登臨雲月自明暗山川無古今谷聲𤠔嘯遠泉脉虎跑深其到忘言處休論佛與心

　　同黃宰游寶林精舍書祐長老壁

　　浮生萬慮日營營同訪禪居耳目醒尋勝已窮煙靄外談空應有鬼神聽松筠不變春長在風雨無時地本靈便擬搆庵來結社莫嫌頻此扣巗扄

　　寄蘇伯固(昔在九江與蘇伯固唱和其畧曰我夢扁舟遊震澤雪浪橫空千頃白覺來滿眼是廬山倚天無數開青壁葢實夢也昨日又夢伯固手執乳香嬰兒示余覺而思之葢南華賜物也豈復與伯固相見於此耶今得來書知伯固已在南華相待數日矣感嘆不已故先寄此詩)

　　蘇軾

　　扁舟震澤定何時滿眼廬山覺又非春草池塘惠連夢上林鴻鴈子卿歸水香知是曹溪口眼淨同看古佛衣不向南華結香火此生何處是真依

　　見六祖真相

　　前人

　　云何見祖師要識真來面亭亭塔中人問我何所見可憐明上座萬法了一電飲水既自知指月無復眩我本修行人三世積精煉中間一念失受此百年譴摳衣禮真相感動淚雨霰借師錫端泉洗我綺語硯

　　望南華寺

　　文天祥

　　北行近千里迷復忘西東行行至南華匆匆如夢中佛化知幾塵患乃與我同有形終歸滅不滅惟真空咲看曹溪水門前坐松風

　　贈仰山禪師

　　張喬

　　仰山因久住天下仰高名井邑身誰到林泉性本清野雲看處盡江月定時明髣髴曾相識今來隔幾生

　　贈仰山禪師歸曹溪

　　前人

　　曹溪山下路猿鳥重相親四海求玄理千峰繞定身異花天上墮靈草雪中春自惜經行處焚香禮舊真

　　遊南華寺

　　楊廷秀(吉水人)

　　南斗東頭第一山白頭初得扣禪關祖衣半似雲煙薄金鎻纔開霧作團

　　明

　　遺辯宗和尚

　　劉大夏(華容人　兵部尚書)

　　平生最慕南華寺路出曹溪偶爾來獨對老僧終日坐此心便覺少塵埃

　　謁南華一律

　　屠鏞(鄞縣人　冡宰)

　　乘閑遠訪梵王家十里松陰一逕斜甘雨隨車蘇草木祥風捲斾入烟霞月明詞客同看竹春到山僧自種茶試問老禪千載事篋中留得舊袈裟

　　南華一首

　　王大用(莆田人　右都)

　　習勞陟崇岡選勝窮玄境二溪分朝宗四峰鬱籓屏天家𨔛興廢茲焉得其靜永懷南華師為爾發深省

　　遊南華寺

　　顧應祥(吳興人　右副都)

　　十里松陰入翠微半空樓閣映晴暉潭龍已化猶餘塔心印無傳只有衣盡向遺骸參佛祖誰還一語了玄機芒鞵步出清溪晚水自潺潺雲自飛

　　遊南華寺二首

　　施儒(僉事)

　　天造南華境山開六祖靈樓臺入烟霧鐘磬落青冥靜浴曹溪水親翻貝葉經徧觀諸寶藏塵夢一時醒

　　登鐘樓

　　前人

　　臥穩招提境聞鐘遽攬衣樓高世緣斷山靜鳥音稀宦轍嗟何遠閒情幸未遲摩挲訪前事碑刻恨湮微

　　遊南華寺

　　吳廷翰(僉事)

　　閑若坐名山于焉集佳瑞青岡迤真姿崇林鬱空翠甘溪來何方一脉泄靈異遂使神智人尋源而得至其後南宗師說法于此地上座天神臨洗鉢遊龍戱無上蘭臺函琅然發真秘乃知下下人具此上上智煩惱為菩提茲法原不二一時妙覺體塵坌忽如棄凡夫來何遲況此文墨吏苦緣萬念著往往生嗔恚聞經坐中起自心不可示溪聲與山色了此清淨意謝師啟一言吾生澹無事

　　前題

　　文郁(御史)

　　一入南華寺都忘夢裡身雲開溪弄影花好洞藏春活水烹新茗僧床拂舊塵蒲團高兀兀閑坐洗吾心

　　前題

　　劉喬(泰和人　僉事)

　　今識南華路穿雲入翠微勝遊方外得此境粵中稀石洞龍深臥禪枝鳥倦飛使君行役苦曹水欲生譏

　　南華寺參六祖

　　徐元春(嘉興人　推官)

　　路入招提境堂開選佛塲非臺明鏡曉不夜慧燈長萬刼空遺骨三生挹玅香曹溪溪下水還過石頭岡

　　謁六祖

　　戴有孚(永新人　通判)

　　岐路積氛埃獨懷超世志對此南華峰聿思明鏡慧伊人貞睿聖片言折宗旨豈惟超北禪吾流驚玅契何用充棟書反以滋羣蔽耿光溢千年雲麗袈裟地我來及首春新葉長蕉荔歷窮臺殿深眺屢郊原媚泠泠卓錫泉鼎鼎西來味異域本天開天花時亦墜五嶽未終陟茲遊應相繼

　　同黃才伯遊南華

　　章拯(蘭溪人　學憲)

　　韶陽多勝景詎得無異人曲江滙武溪寶林亦橫陳巗巗大鑒師一語了諸塵云何無住心眩俗留色身衣鉢等瓦礫傳者豈其真我來試一勺愛此青嶙峋乘月出白沙悠然詩興新

　　謁六祖

　　湛若水(增城人)

　　大師天所生靈境地所啟白業入玄門下士超上智化身隨香烟落葉歸根蒂草木皆佛性雲日超定慧

　　又

　　應變意彌定到寺心頗動因知泥空着無事乃大用溪行得自身雲臥無塵夢覺聞隔嶺鐘風吹過陰洞

　　登塔

　　黃衷(南海人　兵部侍郎)

　　絕頂天門近雲霞上客衣蒼杉巢鵲徧古路見人稀偶與道心愜寧知塵事違大千何世界一點佛燈微

　　遊南華

　　周瑯(蘄水人　學憲)

　　崎嶇歷山谷窈窕經林丘廣川相縈帶梵境迴以幽金光蕩松筠鐘磬雲間流苔痕交虎跡塔影沉龍湫依依示化身鬱鬱祥烟浮撫念得深省榮利非所求人生異金石踪跡那久留安得逐羣衲從此事梵修

　　又

　　弱齡事篇翰中年役纓冕世路浩紛馳潦倒嗟重趼適來偶公暇逐勝忘疲喘睠茲靈境幽登巔越層巘古殿隱松杉迴廊映苔蘚連岡宿雲霧環溪挹清淺福地啟玄宗圓經證前典悠悠累刼灰奕奕金身展試此塵慮消覺路應非緬浮榮竟何俾徙倚成悲泫

　　宿南華寺

　　姚鵬(崇德人　太守)

　　雨宿南華寺空堂夜半時塵勞無地着鐘磬出雲遲人寂僧歸定風喧鳥亂枝欲投香火社惟有樂天知

　　前題

　　李遂(豐城人　都御史)

　　妙有超三乘微塵徧入埏菩提何法相衣鉢是空筌悟從無住入訣匪夜深傳[├/(夕*人)]骨遺神秀應知未解禪

　　前題

　　胡汝霖(四川人　學憲)

　　西方聖人者六代此開山道妙形神外名垂宇宙間定僧依福地遊客慕禪關嶂擁屏千疊溪迴玉一灣登臨初不厭栖息豈知還笑被風塵染華簪漸欲斑

　　前題

　　劉穩(衡山人　副使)

　　舊謁黃梅寺今登法寶堂風幡驚妙悟衣鉢嘆荒涼明鏡懸團影菩提散異香最憐沈苦海還欲駕慈航

　　遊南華寺

　　鄒善(安福人　布政)

　　誰道諸天遠南行得勝遊水猶西竺味山共寶林幽不二門常闢給孤園可留悟來無一字自性是真修

　　曹溪

　　林如楚(侯官人　副使)

　　大士傳心印南宗最上乘如何千刼裏已少六朝僧禪院聞風鐸花龕見夜燈到來無一字面壁記吾曾

　　寺曉

　　前人

　　春潭宿霧然微月林端見欲起還復睡谷鶯纔一囀經聲在何處隱隱來深院開戶寂無人落花紅幾片

　　又

　　晨起步東林林深翠堪挹凝然百慮遣潄齒泉屢汲參差望厓湫逶迤度原隰借問雨何來山厨煙火濕

　　遊南華

　　陳大綸(宣化人　太守)

　　今我篤真遊載八曹溪林佳景協清夏飛潛獲我心上有千年木一鳥懷其音下有千仞潭雙龍復潛吟暮夜神不𥧌萬籟含幽陰焚香攬玄嘿孤栖思不禁緬彼寂樂人其理尚可尋塵世豈不悠須臾成古今因識無生理石門芳草深

　　前題

　　王汝孝(東平人　御史)

　　久慕曹溪勝焚香禮大千法門元不二空界果誰緣貝葉傳三昧曇花照四禪真如清淨域何用謝塵喧

　　前題

　　張玉(鳳陽人)

　　繫馬松陰聽晚鐘諸天樓閣翠重重身遺南粵經千古道啟中原第六宗明鏡無臺塵自靜斷碑有字蘚還封老僧祗管參禪坐直在白雲深處逢

　　前題

　　胡相(廬陵人　同知)

　　杖履入南華天高日未斜攤經翻貝葉搖塵看曇花佛土逾秋淨香臺夜復佳名山吾欲買不用苾芻賒

　　前題

　　周啟祥(海寧人　太守)

　　天籟初收曉氣分梵音縹緲入層雲花凝甘露含珠影溪傍祇園瀉𣪺紋谷口松蘿如有待林端麋鹿自成羣為探寶地躭幽賞欲向初禪辟世氛

　　前題

　　何維伯(南海人　尚書)

　　南華路口別多時尚逐塵勞覺已非野寺蒼松虛鶴夢洞門芳草待人歸傳燈塔裡留僧偈說法堂前有佛衣日暮肩輿獨乘興曇花琪樹正依依

　　謁六祖真相

　　王弘誨(瓊州人　禮部尚書)

　　卓錫泉邊護法龍寶坊叢裏振南宗尋師一叩西來意雲在青天鶴在松

　　遊南華

　　前人

　　幾載齋心學上乘入門覺路羨初登夢回欲解無生義猶愧曹溪一宿僧

　　謁六祖

　　楊起元(歸善人　吏部侍郎)

　　來到師門謾說禪寶林今始識西天蒼蒼古木清因地泌泌春流帶福田錫水暗通香積裏盂龍長護法堂前千經一句渾無用使我真慚學蠧編

　　寄懷憨山禪師

　　前人

　　聞說憨公到寶林朝來乘興一相尋田間雪積平如掌寺裏鐘稀寂似心爐熱旃檀香細細園開祗樹宇沉沉由來此法應無着不見空歸義自深

　　遊[南-(幸-土)+午]華

　　郭棐(番禺人　光祿寺卿)

　　一酌曹溪水冷然清客心野雲飛不定江月影長陰六葉藏珠鉢千秋見寶林悠然趺坐處幽鳥隔花吟

　　又

　　窣堵寵嵸倚碧霄四山靈氣護𠎣寮雲邊袈影開金剎天外紅光度石橋客到鳴鐘羣籟應僧來說偈五花飄瓣香一縷心如見笑對菩提思泬寥

　　宿曹溪禪林

　　前人

　　曹溪溪水發天馨偶向溪頭一濯纓寶樹春來爭荏苒紺流東去總清泠千山霽后舒玄覽五葉從前演法乘欲見本來真面目焚香終夜讀壇經

　　法堂夜坐

　　前人

　　夜深羣籟寂明月在菩提吾性應如是圓光自不迷

　　遊南華

　　郭大治(番禺人　知縣贈叅頭)

　　寶林稱勝地紺鉢得真傳一悟菩提法千春祗樹先象山青得月溪水紫生烟覽景憐春仲逢僧且問禪

　　自濛𣿞趨南華

　　袁昌祚(東莞人　叅議)

　　為愛曹溪勝郵亭晚泊船行隨僧錫入坐想佛衣傳樹色深圍寺山腰細引泉眺遊情不厭翻欲息塵緣

　　將入曹溪使者來迓謝張明府

　　前人

　　寶剎參差出紫氛四天鐘磬隔溪聞憐君幸借東山屐鎮日捫蘿憇法雲

　　晚眺

　　前人

　　溪水粼粼觸石磯溪雲晴拂萬山飛遙看宿鳥鳴高樹知有孤僧下翠微

　　六祖一首

　　前人

　　靈骨千年在禪心一物無僧來勤洒掃客到靜傳呼古殿燈光續層林塔影孤秖緣觀自性聞者得醍醐

　　遊南華

　　劉克正(從化人　翰林簡詞)

　　道在無生悟者稀遲來猶得欵禪扉天開寶地出龍象人自祗園傳鉢衣溪上雲霞常映帶林中蘭若歲芳菲勞勞塵土多年夢暫向空門學息機

　　遊南華

　　黃在袞(國子監)

　　偶遊雙鷲思微茫梵落平堤慧日長石鼎搖青浮貝動金砂含翠斷臺荒睛迴覺海探龍藏雪滿祗園過鴈堂可是袈裟垂巨石幾人能得出迷方

　　送僧歸曹溪

　　黎民褱(從化人)

　　多時共話菩提樹半偈深知去住情今日祥煙何處所芙蓉驛路水邊城

　　又

　　西風飛錫楚山明翠竹黃花恰有情千載傳心如見佛更從何地學無生

　　渡曹溪一絕

　　釋真可(紫栢老人)

　　踏來空翠幾千重曲折曹溪鎻梵宮欲問嶺南傳底事青山白鳥水聲中

　　贈繼度張茂才

　　前人

　　竹林流水讀書堂更愛情風送午涼喜怒未萌誰是主香雲片片度長廊

　　贈本來和尚

　　前人

　　前後千峰去復來幾迴蠟屐破蒼苔只今懶向諸方走飰罷和雲臥石臺

　　贈憨山禪師

　　周汝登(嵊縣人　僉事)

　　(萬曆丁酉憨山上人奉　旨徙居海外余以量移來此盤桓半載談証無虛日明年余以入賀北發上人棹舟送我於濛𣿞之月華寺指點曹溪去五羊幾千里矣明發分手欲別猶難為四十字貽之時戊戌孟夏之二十有一日也)

　　已覺情空盡何當此日心欣從龍窟遠話別虎溪深雨榻開蓮卷風橈過寶林共携千里道臨發更沉吟

　　過曹溪謁六祖大師

　　釋德清

　　曹溪滴水自靈淵流入滄溟浪拍天多少魚龍從變化源頭一脉尚泠然

　　又

　　樵斧纔拋石墜腰黃梅夜半寂無聊自持一鉢南歸後從此兒孫氣日驕

　　避難石

　　前人

　　無端一念惹膻腥從此形骸累不輕十載獵叢張網處石頭滿眼盡無生

　　贈曹溪行脚僧

　　前人

　　曹溪行脚來元自曹溪去久假而不歸忽憶曹溪路即墮宰官身依然無所住任運大化中褦襶安能韄猶記別時言菩提本無樹以是不迷人觸目多感悟隨緣到故鄉萬山滿烟霧未入曹溪門此心已如故況見昔時人悽然瀝情素提起屈眴衣宛若初分付推碎墜腰石打開寶藏庫掇出如意珠獨誇長者富三車隨所施諸子勿驚怖一喝泣鬼神片言逐狐兔魍魎頓潛踪龍蛇喜交錯經行寂滅塲往來憑杖履穿破磵底雲踏乾草頭露瓦礫盡生輝靈源永不涸誰知先後身賓主自相顧願執漚和鞭長驅白牛步

　　出曹溪入廣州道中

　　前人

　　煙水南遊歷百城相逢知識總無情挨身纔欲須臾住又指前途向別行

　　重至曹溪

　　前人

　　昔日住曹溪白髮雙耳垂今朝復重來圓頂光陸離改頭不改面就裏無成虧只為祖師禪要作克家兒一片金剛心化作貪嗔癡性命都拋却四大如枯枝費盡老婆心靈騐無毫釐目止停君駕隨緣了斯須今生縱無成尚有未來期假使百千刼此志終不移足要祖道光照耀如摩尼真使西來意如初分付時始遂此老願不辜一雙眉好生置高閣勿使八風吹

　　觀察海門周公屬修曹溪志大為感歎遂賦相逢行以贈

　　前人

　　曹溪一滴水誰云西天來瞿曇不出世老胡眼未開洪波浩大地瀰漫浸九垓魚龍失性命狐狸謾驚猜白牯一隻眼黧奴半邊腮刼火黑其膝虛空轟若雷青山覆白雲古路橫蒼苔敝衣纔着體滿面生塵埃驅車出門去岐路多徘徊故鄉日以遠親友相追陪翹首望長安雲山鬱崔嵬通衢列方軌躊蹰何遲回忽見眼中人百念一齊灰虛空倐隕裂大地俱隳頺擘破鐵圍關打落凡聖胎披毛帶角墮劍樹刀山摧經行寂滅地坐臥光明臺回視器中蚊啾啾誠堪哀幻網時方結龜毛繩正絯瞻彼大力人優哉復優哉

　　觀察李公曹溪過訪夜坐

　　前人

　　萬壑空生住三車長者來旃檀嚴淨土優鉢出天台白社開蓮漏青牛問刼灰玄心才一悟身世總塵埃

　　其二

　　霜月明金界清霄坐寶林三生成幻夢一語見真心寂滅吹天籟虛空響梵音多慚玄度侶高駕費追尋

　　遊南華寺

　　趙志臯(蘭谿人　大學士)

　　金剛一誦悟如來遂駕黃梅上乘回自解性空無住相何疑心鏡有塵埃千年遺骨今猶供半夜傳衣舊已灰誰會門中求不二青蓮重向座間開

　　又

　　自有神機制毒龍溪山迴合白雲封六傳盡得西來意五葉能開南教宗風靜爐香圍翠竹月明幡影落長松空堂坐罷諸天迴寶樹烟籠起暮鐘

　　陪趙太史遊南華寺

　　曾仕鑑(南海人　戶部主事)

　　卓錫何年寶剎開一燈傳影自黃梅菩提非樹衣終授楊柳為官骨未灰定裏風幡元不動空中臺鏡本無埃藤蘿信宿諸天外月滿曇花特地來

　　又

　　一溪晴鎻萬山雲客飰能將佛供分腰石尚存居士誌坐衣中有亞𠎣墳松懸塔影虛堂入香繞經聲靜夜聞頓教不傳遺鉢在遠來何事惠將軍

　　贈憨山禪師

　　張應申(東莞人　舉人)

　　曹溪日以遠披豁得吾師龍象經行日優曇示現時彌天開法眼初地許攢眉自墮貪瞋障皈依畏後期

　　曹溪禮六祖真相

　　祝以豳(海寧人　察使)

　　自聞曹溪語久識曹溪路今茲行脚至踄歷怳夢寐未掬水已香悠然領心素萬杉繡寶林十里𦊰蒼霧旋入不二堂默記本來句示寂既千載四大兀堅固寂後尚有身本無曷以喻不有即不空真空即常住所以永刼存菩提無樹故捧持乾陀鉢摩挲屈眴布異寶紛前陳太初一瞬度自笑七尺軀人寰五石瓠諸緣息未能性海若與渡倘許排頓門蘧然一宿悟

　　讀曹溪通志十品

　　前人

　　扁舟江上夕陽迷十品何來刮目[鎞-囟+(奐-大)]若道正因無一字底將綺語施曹溪

　　其二

　　絕學誰超最上乘壇經了却十年燈姓名不向能師道自許曹溪行脚僧

　　題大鑑像

　　王弘誨(海南人　禮部尚書)

　　葱嶺傳衣振鉢龍一花五葉衍南宗慈航不盡空中相覺海誰圖鏡裏容

　　謁南華十二絕

　　任可容(按察使)

　　其一

　　扶輿佳氣鬱巃葱庾嶺岧嶤紫氣重一勺曹溪分萬派至今猶自說南宗

　　其二

　　樵斧潛踪智若愚金剛一語啟凡夫機緣到日花心迸謾道西來半字無

　　其三

　　識得風旛元不動自知明鏡本無塵千秋絕學誰參悟還向曹溪叩妙因

　　其四

　　苦行寧愁大道難腰間片石碧琅玕何人移入南華院合浦珠光夜夜寒

　　其五

　　授法三更月色遲機關未許外人窺鉢龍飛去禪衣冷心印于今却付誰

　　其六

　　寶地朝朝散紫霞四山籠罩一袈裟非關老衲彌天手寸草金身未足誇

　　其七

　　金剛不壞本來身謾向皮囊認假真試向西歸提隻履依稀壁影尚傳神

　　其八

　　明鏡菩提義可疑堪憐首座發神奇年來試問叢林眾拂拭塵埃是阿誰

　　其九

　　西天無鉢亦無衣此義由來識者稀恠殺痴皃求色相更從五葉覔禪機

　　其十

　　淨土南來別有天星軺乘暇蹔逃禪福緣塵世能多少消得南華一夜眠

　　其十一

　　醍醐一醉洗凡心瑤草曇花映寶林明發驅車出山谷諸天縹[緲-目+耳]白雲深

　　其十二

　　匡時無計借前籌廊廟江湖到處愁何日投簪尋石隱無如此地足夷猶

　　曹溪次郭篤周勳卿韻并懷王唯吾勳丞甘子開學憲三君子

　　丁此呂(南昌人　叅政)

　　曹溪溪口水泠泠一望芙蓉插漢青福地天開千葉祖香泉雲護四時馨宗傳南頓真超筏教接西來獨振鈴讀罷遺經禪宇寂憑欄天外眺空冥

　　其二

　　千秋如畫列維籓萬疊雲屯萬壑奔佛國河山同帶礪禪宗洙泗此淵源法華輪在誰窺藏蘭若叢開別有村衲子勞勞供物役却憐淨土亦塵樊

　　謁六祖兼訪清頭陀有賦

　　李開芳(溫陵人　副使)

　　生來已半百不識自頭面一叩六祖身毫光為我現遺骨千年香衣鉢完而縓鼻祖傳在茲玉環紫金昇累朝藉靈長睿藻何燦炫千僧為孫子明燈永朝晛溪水甘如蜜山形宛寶殿凡此種種相可悟不可見總歸真空裏千秋一瞬電向迷誰指點莫脫世情𦊰非不讀六籍一讀一瞑眩文字原不立何字可寓眴祖賚我頭陀性從憨山繕親受天竺師恍祖黃梅眷三更月吐時圓照滿赤縣謬許我根深當下梵聲囀未到米熟時不圖有篩旋一唯不為少千言何足羨始覺苦縛久頓入良為便西天匪萬里在在呈前見真我認是我四大錯相戀五蘊皆空時不思惡與善感君此單傳滄桑變不變自性了真常光明普周遍

　　用憨禪師韻賦謝

　　前人

　　不入曹溪路曷從覺本來從今空四諦誰復戀三台光借金爐色寒吹玉管灰栴檀直指後何自染塵埃

　　其二

　　香泉流佛脉落葉響踈林真相三千界虛空一片心鉢深龍聽法夜靜鳥知音長脚尋真徧于今慰所尋

　　曹溪謁六祖步憨大師韻

　　余大成(南京人　山東巡撫)

　　未到曹溪早無口半邊鼻孔漫撩天分明四句中途語攪亂支那也枉然

　　其二

　　教他舂米却舂腰惹得黃梅不自聊半夜駝回鉢袋子那堪暴富小兒驕

　　宿南華步紫栢老人韻

　　前人

　　皷寂鐘沉隔萬重相逢嚴𣗥又魔宮從先携手曹溪路摠在風旛廊廡中

　　再謁六祖

　　前人

　　南華寺裹一花開昔日龐公今再來重見東山撾法皷故教西水吼春雷

　　南華絫憨公禪師言贈

　　前人

　　望八曹溪路飛嵐鎖玉津天空花雨淨山靄法雲新明鏡懸臺日菩提辟坐塵俛眉開一笑重見本來人

　　其二

　　法在衣仍在心空體更空三車離火宅五葉透靈叢幻迹獵人伍圓機旛影通惠明尋往刦瞻禮到新蒙

　　其三

　　護禪因觸網杖錫復登壇玉帶瓊𠎣解曇花寶樹攢逢人餐露液以我彈金丸自在天身見應多得度歡

　　其四

　　大道饒分岐圓通不二門杖頭肩日月麈尾注乾坤鈴鐸醒塵夢麟[豸*不]挽俗轅功成多寶塔法席許同溫

　　遊曹溪謁六祖三首

　　梅之煥(麻城人　都御史)

　　一月舟中浪拍天暫騎瘦馬問金𠎣只言世外風波少獵裡藏身十五年

　　其二

　　恠得疎慵似野僧却于個裹悟前生山空樹老無人會溪鎖寒烟月自明

　　其三

　　一鉢猶能伏毒龍避人飜向獵圍中隨緣應度原無定雌伏由來屬大雄

　　夏日同閔紉弦先生飲卓錫泉

　　王命璿(閩人　御史)

　　少憇曹溪吸錫泉南華故是古西天一聲雷送風頭雨幾片雲垂澗下田坐處氷壼清徹底爾來臺鏡映無邊劈開荒霧山河現留履于今憶昔賢

　　謁六祖大師

　　釋通岸(光孝寺)

　　飛閣巍然駕碧霄天開勝跡自南朝非臺鏡裏休勤拭綵筆空中莫浪描浮世但誇金鏁骨黃梅誰識石懸腰應憐一脉曹溪水涓滴能分萬派遙

　　遊曹溪叅六祖

　　袁崇煥(東莞人　兵部尚書)

　　虞帝南遊時此地幾陵谷黃梅證道歸此事非變局即今南華源已接西天竺頓門從此開信衣不必續在俗已成僧寧擇菜與肉風旛未足疑在獵心無逐何須轉法華自性無不足我來禮金身恍惚舊眷屬四十未有期已失初面目劍樹狎如家愛河湛且浴非盡還是非愈解愈桎梏騎驢更覔驢失鹿還夢鹿無邊是苦海有底非黑獄我性自貪頑他塵豈淫酷以茲煩惱因電光空僕僕如控惡毒龍豈但難把捉願師善知識為我從頭燭願師大慈悲更與同人朂

　　前題

　　黃儒臣(東莞人)

　　清晨溯曹溪𣾘蕩騁遐矚晴旭散烟霏葱蒨森以綠參差歷隰原迤邐窮崖谷和尚坐具地已冐四山麓繞鉢降龍歸持咒馴虎服乃知法力大能資眾生福而我煩惱多思就清涼浴冷冷溪下流宛來自西竺琳宮窈窕開香閣崚嶒屬林幽翠欲流鳥聲在深竹諸品俱寂然吾心何起伏區區有漏因轉令生刺促寧知累刼塵世界藏一粟所以五葉花只餘一燈續能師大智人作務隨庸俗片言啟悟機萬法自心足色身豈必存威儀仍自肅但徵般若心菩提果應熟

　　曹溪謁六祖四首

　　何吾騶(香山人　翰林學士)

　　暫向曹溪路緇塵迥已分風清盤細草路遠出香雲松影千峰暗泉聲隔嶺聞遙聆𠎣梵落不覺雨華紛

　　其二

　　夙昔懷真秘搴帷訪路微一空原不二是了更何非山即毘盧帽雲如敗色衣天開能祖地漫語道南歸

　　其三

　　昔聞沙是佛今識佛留身萬刼何曾變真空不碍塵風旛如在目菜肉若為陳一種和光意于今欲渡人

　　其四

　　我遲未千載不及祖生時得聽真如偈堪為引導師佛光猶在面法寶可應私倘悟西來理傳燈已在茲

　　宿等持上人講堂

　　前人

　　獨行苦無徒修士悵空谷唯德自有鄰斯言可三復能祖南歸時川原盡駭矚卜地成祇園乃在曹溪麓千峰啼夜猿白日走麋鹿入境一以遙禪林自幽獨豈知大因緣徒眾轉擎踘但看千人鍋都由三更熟我來遇雨塗泥漥困童僕既至盥沐趨暢然展心曲似遇平生親一登太古樸經義久皈依快瞻真面目圓明似鏡光平常若菜肉令我處處和識今在在足善哉人天師何代不瞻服乃知佛功德度思良匪局自今來已遲遲早吾自朂

　　遊南華

　　劉體仁(蜀西人　刑部郎中)

　　行人何處訪南華一派曹溪路入斜鐵鎮龍潭呈寶地錫飛象嶺卜僧家不從文字窺心印直悟真如散雨花竟日徘徊非想界愁將塵態避煙霞

　　曹溪輓憨山大師(有跋)

　　蕭雲舉(粵西人　禮部尚書)

　　皷掉霜林扣夕扉故人把袂洽心期十年契濶龍華會萬里音書鴈斷時茆結牢山歸北海花開庾嶺向南枝衡陽地褊袈裟濶匡嶽雲深杖錫移臺鏡本空觀自性風幡一動想能師幾回涼月陪清話一宿秋風對故知隱几談天收密義揮毫見地掃羣疑久無黏縳心常定空有慈悲首重垂落葉寒深忘語倦聽鐘夜半說心危每嗟塵世塗多苦更到禪堂路轉岐法語聽來堪唯唯客程催去故遲遲老知湖海應難遇會屬機緣忽漫離鴈過寒山秋影盡馬嘶曹水去聲悲宗門摧棟材難得覺海藏舟事莫追睡蝶蘧蘧纔入夢猶龍矯矯欲何之悟來已是經千刼化去何煩贊一辭忘我非貪無相好觀空莫詫有形奇回看峰色林端寺應想潮音篋裏詩圓寂那曾分去住莊嚴不改舊威儀秪愁法侶應稀少託鉢傳衣更屬誰

　　天啟癸亥孟冬以北征之便過南華訪憨山上人信宿劇談良慰積想別去五日而師忽化去生死事大無常迅速可畏哉漫為排律七言近體計二十韻聊見機緣之非偶撫流而自惕吾師孔氏惟聞道而兢兢三教歸一不宜作二見也

　　輓憨師四章(有敘)

　　吳中偉(海鹽人　兵部侍郎)

　　憨山大師禪宗龍象余治湖南獲展參詣庚申春再承乏嶺表道經曹溪頂禮南華祖像僅蔽風雨雖巨材山積而龜曝鶴飛丹青剝落徘徊久之慨焉太息詢厥所以老比丘答言此我憨大師未竟業也安禪七日金地將完纔搆三塗法輪中輟言罷掩抑悲不自勝予重憐其意語之曰若等真思大師余當為若招之比丘百餘輩咸各歡喜無量投地稱謝遂重趼千里殷勤啟請始於比年月再入曹溪則僧輩已三請而予亦三致書師矣卓錫之日法訊見貽薄宦紏纏未遑酬次每念他日北歸庶幾從容化城仰參心諦而僧臘已盡遽證涅槃俾予數年所懷竟成虛想夫金剛不壞則大教常流石電難延則肉軀等盡予悼宗風之永寂哀玄義之將頺感往多哀傷今欲絕攬筆成誄情見乎詞矣

　　歸盡天龍有大師講壇花雨落遲遲厨中法膳慈宮出嶺表恩流聖主知鷗鳥宰官疑玩世旃檀海藏有經時是誰高足如迦葉把頌遺言痛所思

　　又

　　曹溪滴滴泣南華當日親承坐具紗心印獨傳無一字地金重布有三車林風月掩牀頭火穀雨煙消定後茶未法中興還更墮低回雙樹獨長嗟

　　又

　　讖記南宗歲已千道塲重此更安禪法流心在無窮悟祖去衣焚不再傳泣斷比丘黃葉下靈埋鏁子白雲邊應留遺教經同佛猶自中流得寶船

　　又

　　滿月當年亦試參皈心初地憶湖南衣從白𣱁身常淨教演青蓮舌再[合-一+(恭-共)]金版譯窮經幾部銀鈎書就祖千函是誰檀越真相負三度書招秪自慚

　　秋日入曹溪宿等上人方丈

　　梁元柱(順德人　御史)

　　秋清祇樹晚含霜乘興同過選佛塲面北袈裟方丈地天南炎海一津梁談深夜月探玄鉢座酌溪泉引錫長自覺浮生閒半日前途底事𨚫𣴭𣴭

　　謁六祖

　　王永圖(荊溪人　太守)

　　南宗一派振禪機坐具天開擁翠微萬里從分初地果千年真見寶林衣浮屠寂寂傳燈朗梵唄紛紛法雨霏塵夢暫醒尋往刼幾人此地得皈依

　　遊南華寺

　　田仰(泰和人　參政)

　　塵勞求息駕禪悅慰初心梵唄揚清韻煙霞結翠陰鉢殘金石脫衣敝水田侵欲問西來意機緣何處尋

　　又

　　一派曹溪水千年演法真瞻容如人定聞偈可遺身臘盡桃俱艷人歸意自新香林寧久駐選勝且逡巡

　　春日宿南華方丈

　　李孫宸(香山人　翰林學士)

　　弭櫂尋幽訪翠微人間寶地此應稀偈從頓教參無樹燈自相傳授有衣月滿經堂僧入定天清卓錫鶴俱飛悠悠萍梗寧須問暫借空門悟息機

　　謁六祖

　　陳玄藻(莆田人　參政)

　　溪流迴合漾清暉古剎參禪願不違佩玦兼留持飯鉢素珠久綴鏤金衣一花五葉傳宗遠無樹非臺喻法微遺像森然如指引誰云隻履已西歸

　　宿南華方丈

　　徐遵湯

　　在家常夢到南華及到南華夢在家初地若教成幻想故鄉亦可作空花

　　遊南華二首

　　呂承明(江陰人)

　　真是傳衣處非徒選勝遊𢘆河天地滿歷刼古今愁朝爽先臨塔寒聲盡入流往因如未托瓢笠也難留

　　又

　　吳儂來粵嶠寶地此躋攀龕現空中相花開鏡裏顏禪宗無世代佛國有河山好借維摩榻塵途一息閑

　　秋日晚過平岡望南華寺

　　張育葵(江陰人　曲江令)

　　巉崖絕磵石堪携一路行吟到日西欲向名山尋舊蹟何妨暝壑轉平堤嶺頭紺殿歸雲護海外瑤臺夕樹迷驛火邨燈傳送急忽聞孤磬是禪棲

　　宿南華寺

　　前人

　　夜闌深箐寂無譁何處山間不可家拙宦逢僧談世幻勞人據榻夢天涯寶林檻外三珠樹優鉢燈前五葉花辭累不須瓢笠早清霄聊與托袈裟

　　次曲江令張午卿壁間韵留示禪堂諸衲

　　魏浣初(常熟人　參政)

　　六時鐘梵肅羣譁大會靈山總一家世法有身因有累空門無往即無涯敲開石髓誰非火嗅到枝頭已是花莫道伊蒲容易饗英雄擔不起袈裟

　　又次韻留別輓無梅軒

　　前人

　　蒻笠椶簑來處携懸知暈在夕陽西果聞鐘皷崇朝咽為寫煙嵐四望迷象嶺鬱葱深護寺曹溪飛濺欲平堤過橋帶雨看三笑借得禪和四大棲

　　展視六祖所傳信具作禮一偈

　　前人

　　鏡臺寶樹塵埃外琳宇金容法界中都把山河為坐具不由文字立宗風傳衣亦是聊傳信擊鉢安能更擊空悟得雨皆龍自致人身涕唾海潮通

　　曹溪謁祖

　　孫朝肅(姑蘇人　布政)

　　余歸田五年忽有瓊崖之命已具疏乞休矣夜感異兆遂治裝踰嶺謁　六祖於寶林且得見西來衣鉢因思宦轍所至無非夙緣不可強也歸抵濛[衣-〦+重]舟中援筆記之

　　名山洵奇絕五丁啟蒙翳複巘看象形迴岡起龍勢爰有身毒僧飲泉識靈閟讖記百六年直接西來意說法旃檀林河沙等超濟負薪者獦獠頓悟心無住北往梅子熟南來性豈異風旛眾喙息心生法一切以此照迷途孤燈破羣蔽遄步寶林山人天爭授記卓錫泉甘冽大眾萬千隸青原南嶽流盡厭醍醐味一滴五派分拈花有夙契棒喝雖熾然寂寂印宗諦余本山谷禪無端𦊰塵世銜命遊粵東先感法施惠問路𣶮曹源雙樹愜幽憇膜拜兩足尊皈依結精誓薰沐展信衣匍匐捧量器矢念發大雄願獲無漏智往因故不微證果詎云細始解世間法性海無邊際大千可縱遊那畏炎方癘四十而無聞躊躇悔短歲雲壑領妙心松風理半偈去住兩無踪虛舟等不繫

　　余輯通志成矣友人謂余曰師錄諸賢詩而附孫公於其先人後得非仍舊志乎公諱魯字沂水中順治壬辰進士今佐郡越州其為清詩也固宜余敬謝不敏檢篇中有丙午字因改列於甲辰簡末更綴數語以見山中人與世落落如此芃庵道人識

　　曹溪謁祖

　　葉紹顒(吳江人　御史)

　　一滴曹溪五派開瑞雲琪樹護香臺幾年獵隱傳衣後此地壇經轉法來月寂風旛無動相山空花雨靜塵埃還思三匝當時事攬轡聊同一宿回

　　曹溪禮六祖漫賦四章至未則重有感矣

　　蕭丁泰(漢陽人　南韶道)

　　寶林深處啟禪扉問水尋源識者稀半夜櫂船憑自力經年守綱隱玄機菩提無樹誰傳法屈眴何緣獨授衣禮罷慈容披聖蹟頓令心地得皈依

　　其二

　　黃梅米熟一燈懸南北分宗頓教先字義融通氷即水風旛靜處火生烟了心不必依文句喫菜何妨向肉邊解道本來無一物尚留半偈證言詮

　　其三

　　慈雲慧月兩悠悠法相堂堂在上頭象嶺盤旋仍北拱香溪曲折逐西流已知佛性無同異豈戀塵寰怯去留為與兒孫存榜樣幻軀靈骨任春秋

　　其四

　　四山矗矗水盈盈田野川原一望平護法天王張坐具布金居士捨墳塋樵蘇香積如雲爨襏襫山農帶雨耕縱是祖庭秋晚日忍看狸虎各縱橫

　　重遊南華寺

　　王思任(山陰人　九江道)

　　入寺

　　萬里南華一坐蓮松間紫火發青烟三更日出天雞呌偶念彌陀便是禪

　　入溪

　　宗風飛絮不粘泥六祖真傳豈為西若認此臺無鏡在誰將古月照曹溪

　　肉身

　　坐起還同放倒參當時豈料守燈龕只言打獵挑柴漢坐在人前不愧慙

　　看衣

　　天西一具破袈裟鍼到傳時線不差傳到不傳纔是服彌天撒去敢爭些

　　看鉢

　　曾作番僧面壁供是誰陶冶是誰鎔西來乞食無多子願捨娑婆豢毒龍

　　響鞋

　　渡江無力摘蘆輕今日留他待怎生踏破此鞋何處覔聊傳東土看修行

　　腰石

　　曾說牛頭苦鍊腰誰知此石自西描五宗今日皆能吃飯熟多時不肯撩

　　風旛

　　心動還將心裏醫風旛斜處不曾思果然一掬清明水點破如何就得知

　　禮曹溪祖塔二首

　　陳朝輔(鄞縣人　御史)

　　萬仞芙蓉護翠微却從初地證初衣香來水是天應是動處旛非風亦非鉢淨有潭龍不住臺空無樹鳥先歸分明認取三更月肯許朦朧掩竹扉

　　又

　　單提密意靜中參隻履西行道已南米碓頓還真面目金剛不壞老瞿曇花開五葉終成果燈熖千枝自結龕慚愧蘧廬門外宿只從文字諷琅[王*(凵@(口*了*又))]

　　六祖真相

　　何三省(建武人　學憲)

　　巍然趺坐遍光明猶似傳衣偈乍呈種就菩提花五葉塵消明鏡碓三更獨參最上原無相留向諸根證有成誰謂金僊世外杳親瞻莖草自晶晶

　　南華恭謁六祖同曲江尹陳惺齋探卓錫泉次壁間韻

　　前人

　　佛八千餘年宗風獨此勝黃梅米熟時廣大非𢘆徑烱烱人天眼廓然掃陰凝香蓮出污泥蓮香絕滓濘返照密自知無音誰式聽真空且不留況乃鐘與磬風旛時寂然有動斯相應停舟禮空王禪林聊借凭衣在眾香歸探泉登絕磴坐對映水玉流連忽及瞑是水皆水性寧問湞與凌法雨足繽紛猶餘玄屑賸

　　謁曹溪二首

　　林翰冲(漳浦人　郡司理)

　　生來便識祖留身今日山堂拜古人不壞金剛還碩果頓超心印足傳薪鶴飛千洞泉仍涌寶衍如林法孰真獨有西天無異水年年香發送迷津

　　又

　　名山浩刼建重輝百六十年應不違自是仙胎花鶴淨寧貪庾嶺象龍肥壇經悟到原無字正果圓來定有希慚愧袈裟羅漢飯疑師當日尚傳衣

　　戊辰給假南還道經曹溪參謁六祖時未留題今補寄四律

　　李士淳(程鄉人　翰林學士)

　　我到曹溪三十年雲山入夢尚迴環未留一字耻隨俗閱盡千言誰解禪欲向源頭尋活水先從溪口酌清泉壇經刊後無文義依樣葫蘆了夙緣

　　其二

　　一葉浮江六度開燈燈相接證如來家常吃飯惟求熟稱體穿衣不費裁麻屑流中隨水出荷鋤山下戴星回幾番看枕鴛鴦在誰把金針付妙才

　　其三

　　一具袈裟萬頃田須彌芥子總同圓四言出口偶成偈半夜傳衣信宿緣澗水潺潺流祖意松風瑟瑟奏僊詮老僧夜話黃梅事不覺樓頭月半天

　　其四

　　祖派分行道已南源泉點滴注寒潭雲來遠岫空中變月到禪堂分外湛滄海幾回嗟鹿夢青山依舊護龍龕菩提無樹仍留種莫負當年老祖曇

　　自濛𣿞入南華

　　陳上善(吳郡人)

　　地與曹溪接清波澹若斯山川真佛國草木亦幽姿馬蹋春雲濕鳩衝宿雨垂水流花笑意好去問盧師

　　自濛𣿞入南華次陳元者韻

　　戴國士(豫章人)

　　曹溪涓滴水逝者已如斯春色不知處山光却弄姿雲深瞻塔迴風定想幡垂自性無真悟空尋導引師

　　訪曹溪

　　潘復敏(新昌人　曲江令)

　　山將藍蘸樹含蒼路指南宗古道塲冷暖自知君解否可尋溪口味泉香

　　再宿南華

　　前人

　　又來方丈學參禪午夜依稀面壁年靜引風旛都入鉢黃梅消息一爐烟

　　謁六祖

　　朱景運(上元人　翁源令)

　　駐馬依雞林顒瞻皈上士忘言挺身教肉相猶嶔嶷因叩叔良前此溪馨豈已並問祖遷後示香仍古水曹流有遇合[泳-永+筭]派胡寂爾澌川香垢分人邪聖邪起祖振袈裟角默默示所以有身顯晦生山水動靜始響鞋來西洋踏筏皆香瀰諦觀鞋細紋高皮乏半趾所以示不著南青皆望履陰陰榕殿燈千顆龍珠晷上映祖肩環金玉爭壇綺慈容宣妙光馥雲馴鹿兕何期內天人外迺驕倀豸猛虎嘯幽藍深夜負嵎喜慈慘等是溪香流不均洗因知喧寂塲恩威互徙倚引簪味幡風動與靜乎視辭塔息公廡霜蟾迸松蘃

　　曹溪遙慟詩

　　譚貞默(嘉興人　戊辰進士)

　　甲子暮春寓燕京石鐙菴聞憨山本師曹溪寂音集諸緇白弟子建誦經念佛道塲因作遙慟詩五十韻以志哀慕

　　師作人天準神當定慧揚誕星峩步肅印月玉毫彰超繫思非練空緣澤自祥道消窮末葉覺大緝頺綱邪種驅又聚清徽振鉢芳春晞洪量溢夏烈迅威張龍壁九年觀氷參萬里方應虛傾道俗證化導侯王聖供袈裟紫慈名璽敕黃伊蒲珍積具頂相影圖將洪號欽山嶽崇䂓曜棟梁定儲罹法難報國𦚣戎行粵嶺什公路曹溪六祖塲密因敷瘴癘圓導徹蠻荒狂象銷魔力獰龍洗毒腸處幽名愈大在險動彌臧度戒紛緇白行檀濟泳翔塵芬留義室猿菓綴禪牀易簡符周孔虛明鑄老莊宿朝探譯制積袥照留詳餐飫天花肆鍼醫眾寶坊緒言蟲禦木通議日扶桑舌出總持骨胸開冥賾倉法華弘擊節疑諦决金剛影響敷懸鑑楞伽發祕囊操觚寧待匠趺坐即成章左史詮洙泗兵韜著渭泱叩津淵味瀉宣籥睿音昌運帚無懷智吟編有惠康辯靡一物碍趣會九流旁恩旨隨飛錫丰容儼碩強玄麾上廬岫法斾下衡襄燕市酬知願圜中念骨藏茶毘雙徑偈銘碣梵村香皈信化城道機緣宗鏡堂瞻依五度淨矜式四儀良耆宿栴檀繞衣冠絡索長提携孩戀慕燈火草商量筆錄東遊地心期立雪鄉逡巡巖瀑隔合沓歲陰茫忍土移南紀慈輪擁昔疆寶林隨順去庾嶺𪬈遺亡現滅暉殊景環悲墮𢡖霜泥洹隱顯迹殄瘁白緇傷維衛旋西履閻浮失普航禮官需諡典節鎮護靈裝五乳鵞王寂雙林鹿女喪榮哀天爵貴壽臘足尊常塔影持遺教龕靈逗妙光及門情倍慟希想夢時颺緬邈同千古低佪愧一杭幸堪勤拂拭餘蔭得清涼

　　終


大藏經補編第 30 冊 No. 163 重修曹溪通志


曹溪通志卷第八

　　曲江譚奇哲　曲江吳中龍　樂昌羅袞　陳金閶　仝較

　　曲江劉學禮修五重鐫

　　詩

　　清

　　春日雨中至南華瞻禮六祖因拜　憨大師塔院賦紀八章

　　其一

　　龔鼎孳(合肥人　左都御史)

　　浩刼西來願春泥屐肻封法雲懸一水香雨散諸峰沙細青林磴天空午壑鐘蒼蒼初地迥花葉啟南宗

　　其二

　　老石蟠榕大修篁拔地陰到山羣籟息過雨翠微深遲暮悲塵事兵戈長道心風幡珠塔外真有妙香尋

　　其三

　　依舊盧居士千春過刼灰夙因明智藥大事到黃梅獸綱香雲護鼉宮毒霧迴派留衣鉢遠龍象未須哀

　　其四

　　墜石懸腰後飛泉卓錫前了知心不住安用跡頻傳練慧因多難開天小四禪經行祇樹遍粥皷靜花烟

　　其五

　　再闢幽溪霧延緣石棧分入門叢桂長擊磬祖堂聞臘淨層臺䨮龕移五老雲當時擔骨血瘴嶺學從軍

　　其六

　　誰信溪山老陰關廟社憂禍機緣羽翼年譜自春秋出世心偏熱支傾死未休人天紛涕淚空指法幢流

　　其七

　　屠肆天風掃金繩海色明四山浮坐具千指束躬耕茶筍春堘賤征徭累代輕鬘雲珠玦繞不改梵宮清

　　其八

　　好事岷峨客桄榔復此庵風波增慧業親串共烟嵐代易松千尺人歸月一潭平生詩酒污今日洗瞿曇

　　次韻和　龔孝升總憲禮六祖并拜　憨大師八章

　　周日燦(即墨人　南韶兵憲)

　　地迥空諸界天圍敞四封泉鳴深淺澗雲駛往來峰法相留遺蛻經聲起梵鐘雖云開五葉到此總歸宗

　　其二

　　古道通修徑松杉護翠陰緣隨千嶂合義與白雲深觸現有縫塔瀾翻無住心剎那諸相盡應不費追尋

　　其三

　　刼火分飛後靈根自不灰種深羅漢果味熟聖僧梅想絕空千偈神行笑萬[這-言+(同-(一/口)+巳)]迷津依寶筏淪溺不須哀

　　其四

　　慧業文人事誰當作佛前真空原不着勝事偶然傳象嶺應開祖龍潭欲定禪朅來無聚散暮靄與雲烟

　　其五

　　曹溪重出世性諦本無分衣閟心光滿燈傳夙義聞携來廬阜瀑看盡海東雲猛力承當處羣魔欲掃軍

　　其六

　　何事禪棲客猶擔世外憂觀空如止月肅氣欲橫秋說法追迦葉談詩陋惠休一燈龕影寂法雨向東流

　　其七

　　本是因緣地從前指授明溪香通鼻觀土衍足躬耕物產年華換僧寮去住輕夜深鈴鐸接夢覺有餘清

　　其八

　　由旬琳宇迥何異一枮菴蹟勝山藏寺林深樹布嵐猿聲依古洞月影散空潭道駕欣相附拈花優鉢曇

　　和前韻八首

　　張瑋(濟寧人　韶總鎮)

　　返照其何已香臺紫霧封一心澄碧水千佛現青峰有字深秋葉無言子夜鐘春來花更馥了了裕真宗

　　其二

　　已看蒼松古還依翠竹陰雲慵啼鳥變雨亂落花深我憶轆轤刼誰知自在心圓空如脉望何事異香尋

　　其三

　　一性無南北貞元候管灰安心非授棗撲鼻是聞梅七覺春雲曉三摩秋月迴無事思法界佛現莫啼哀

　　其四

　　四十九年後依然一畫前我心無所住佛意不容傳大道寧辭難思貞豈泥禪不留衣鉢在滿月玉生烟

　　其五

　　藏歸正法眼圓陀豈支分密諦能師印幽香憨老聞情孤匡頂月笑盪祝融雲移錫來茲地微言解六軍

　　其六

　　細閱南華志隱關世代憂溪山長不老剎宇幾經秋不耐三身着寧甘四刼休蓮香修淨業永夜月華流

　　其七

　　憶昔勞山案猶懸海月明玄猿無果獻白犢有田耕住錫蓮華皎尋香梅瓣輕我來守此土長護曉風清

　　其八

　　莫隨雙不借穿雲過此菴禪心留逝影頂眼浴晴嵐猿嘯烟霏岸龍眠月印潭歸根無一字花發盡優曇

　　和前韻八首

　　錢朝鼎(常熟人　學憲)

　　千年禪悅地嶺翠萬重封泉響空山梵燈明後夜峰歸雲時下鶴遠寺互聞鐘一靜了羣動拈花諦正宗

　　其二

　　溪流雲樹色寺壓曉峰陰法象依巗險神龍臥鉢深金繩開淨覺潭鏡瀉禪心欲問西來意山空任爾尋

　　其三

　　法壇隨念淨歷刼自無灰鷲宇求衣具天花散嶺梅晴虹屬地繞香篆指溪迴去住師知處當年釋涕哀

　　其四

　　差知身是患稽首法雲前累有吾儒病真空大道傳風清朝遠唄月白夜當禪翹首西林外春耕遍野烟

　　其五

　　翠積蒼嵐合溪延野寺分囹圄開日月氷雪淨知聞義老蠻鄉戍緣深嶺嶠雲八龕已廿載示現夢將軍

　　其六

　　已接曹溪乳寧煩佛種憂幻身堪累代香火自千秋讒口生尤烈君恩死不休他年經戍處今日法曇流

　　其七

　　野燒新畬盡疎林佛火明經行隨水碓禪定足雲耕快晤朝飱懶晴游蠟屐輕西廊一宿覺萬慮洗孤清

　　其八

　　不學維摩病空花寄一菴頹心甘竹墅幽夢與烟嵐雲影旛流塔鐘聲月映潭平生魯叟供今日祀瞿曇

　　奉和前韻

　　曾弘(中州人　惠潮道)

　　杖履來初地前山雲半封夫空摩獨鳥日霽現奇峰梵靜龍歸鉢更闌鶴唳鐘何須分五葉惟願了三宗

　　其二

　　石險林俱古溪幽雲亦陰登臨誰有得耳目一何深已覺從前夢應知不住心悠悠千載內此意幾人尋

　　其三

　　但聽鐘磬響往事付寒灰名利看新笋風霜對老梅林邊黃鳥度峰頂白雲迴荒土誰家塜徒令生者哀

　　其四

　　成佛生天事何分後與前法幢隨地建祖骨至今傳欲了三乘義惟求一指禪空山諸慮歇香渺不聞烟

　　其五

　　地偏芳草合霧捲眾山分塵淨能生照心空若有聞坐移千樹影看斷半峰雲焉用伏魔杵能降百萬軍

　　其六

　　百年能有幾徒抱杞人憂山靜渾如古人閒澹似秋半龕呼欲出一塔事全休暮鳥爭投樹歸雲處處流

　　其七

　　虛堂孤磬發古佛一燈明芳樹流鶯選春田釋子耕緣深婚嫁累悟徹死生輕所以憨山老其名命曰清

　　其八

　　疑信三生石升沉一小菴漁𦌘常集渚樵斧半侵嵐月影篩疎竹山形倒碧潭追陪言笑久舌上現優曇

　　遊南華寺不果紀事八首

　　曹溶(嘉興人　布政)

　　昨過安流駛風檣捲浪花今來折篙懼竹纜澁浮沙濟勝乖神助看山減鬢華夕陽茅屋好秋興冷茶瓜

　　其二

　　江海應相待乾坤喜獨歸酒中思淨社世外拂塵衣象皷容聽法珠幡對掩扉少時求馬意到此失翻飛

　　其三

　　洑溜爭孤鶩攢山過萬重遊人疲應接僧飯約從容路僻宜香雨松涼出暮鐘微言娛老外親許見南宗

　　其四

　　破浪乘風易停車買策難百夫爭出險斜日正浮巒借鉢餐沙飯聞經得古壇名山休自棄洒墨向迴瀾

　　其五

　　越疆多變後佛火漸衰年古院存兵窟春風洗瘴天鏡塵深嶂少獵網夜燈圓大法原無擇安心旅泊前

　　其六

　　卜地徵深鑒曾聞物產羅茗花僧自種斤竹虎常過溪碓齋厨近刀耕講殿多時無支許軰寂歷竟如何

　　其七(芝麓以二月入山留詩寺中)

　　陸賈南來日深沾地主情虬松淹使節鶴𣰉到山城入饌寒菘美迎車怖鴿輕狂吟真憶汝剝蘚更題名

　　其八(旅菴近卜居山中)

　　洛下彈[寇-(敲-高)+(利-禾)]客忘機此結廬時為居士服身作古人書萬事還山急扁舟訪舊初壯心隨逝水商畧奉清虛

　　曹溪八韻(有引)

　　陸世楷(平湖人　南雄太守)

　　南華為粵東第一道塲丁酉歲余再過韶陽俱以冗次未及瞻禮偶曾旅菴憲副持龔大中丞紀遊八章索和勉次前韻用誌景仰之思非強作臥遊語也

　　宿身無淨業螘郡守丸封不及雲中鶴徒看江上峰笛聲愁暮雨蕉夢冷晨鐘何日携瓢笠皈心聽六宗

　　其二

　　勝地宜幽討松杉界道陰層巒金殿隱複嶺墨雲深卓錫當年事翻經此日心蜂臺應不遠會看上流尋

　　其三

　　好事慚康樂名山志未灰從知非食蔗不禁輙思梅束帶朝還暮乘軺去復迴風塵誰縛我諦說自悲哀

　　其四(頌六祖)

　　付鉢三更後燃燈五葉前幻身千古在正法幾人傳已悟無生滅何煩習定禪袈裟長鎮此龍象護烽烟

　　其五(頌憨大師)

　　一掬曹溪水𢘆沙幾派分投荒依聖域垂老得玄聞緇染燕山雪笻開庾嶺雲八年戈㦸內力戰伏魔軍

　　其六(呈南韶周憲臺)

　　暫息慈悲地仍懷饑溺憂猿啼月正午榕老雨先秋山色應終古兵氛及此休宰官身說法碓杵覔同流

　　其七(懷龔大中丞)

　　定室香猶結靈臺鏡自明不須慈筏渡長有福田耕蠟屐登山便蓬舟載石輕未能共高會空憶塵談清

　　其八(贈旅菴曾憲副)

　　　手風波裏何妨此結菴荷衣欹紫竹鐵杖倚青嵐梵靜雲歸屋詩成月在潭夜來鐘磬罷趺坐證瞿曇

　　次韻奉和　龔孝升總憲遊曹溪禮六祖并拜　憨大師八章

　　孫之屏(韶太守)

　　禪河艤寶筏覺路啟花封超入從初地相期在別峰高山飄響磬半夜過疎鐘為閱傳燈錄燃藜照五宗

　　其二

　　高閣層霄迥煙蘿到地陰源歸西水合悟共雪山深欲識真如面還窺不二心語言前後際路絕少攀尋

　　其三

　　尚有傳薪在爐存宿火灰心臺懸智鏡米熟較黃梅大死一番去人今又再迴何須看信具特地動深哀

　　其四

　　龍笑清潭夜猿啼化石前有靈皆佛性無句是宗傳水咽松聞梵山空鳥學禪心源閒入細輕颺裊爐烟

　　其五

　　曹洞傳衣止匡廬一鉢分有情歸後[死-一+├]大悟契朝聞飛錫來孤鶴乘杯級野雲一般弘法事守獵與從軍

　　其六

　　作佛前何幸生天後不憂精心持百刼朽骨定千秋宿世緣多在今生未合休將身離窣堵端只為同流

　　其七

　　月滿金莖掌光輪佛指明堅林尋縱斧忍地可深耕自見山僧喜能令宦業輕炎州流玉露時趂曉風清

　　其八

　　念起成王所虛空結半菴經行同梵唄坐臥飽烟嵐靜日窺紅沼晴雲印綠潭簿書紛謝處寂照叩黃曇

　　和前韻八首

　　洪琮(歙縣人　韶司理)

　　地偏靈境迥馬跡滑苔封野曠週僧舍巗幽面漢峰天香飄古木雨梵落疎鐘偶爾經行處因緣契六宗

　　其二

　　雲深渡鳥盡夏蔭鳴蟬陰信具寶壇古禪燈瑤殿深種松皆老幹擊竹已空心百草西來意無妨覿面尋

　　其三

　　即心消息盡佛火照寒灰試問庭前栢還呼熟後梅攢眉白社往彈指青峰迴但願空諸有塵勞不足哀

　　其四

　　瘖虎巡溪後毒龍聽法前中邊同一性教外有真傳綺語經師洗醫方乞祖禪響鞋行脚在踏破嶺雲烟

　　其五(寺有迷軍山避難石憨大師謫此安置)

　　西竺寶材舊中興年代分應知如是住迺得未曾聞難石經蠻雨邊樓擁戍雲直心甘放逐弘法渡迷軍

　　其六

　　南華真本在無喜亦無憂露薄荷衣潤風涼竹院秋忘形偕吏隱觀化定僧休永願結香火何分緇素流

　　其七(山有招隱巖)

　　得髓元身淨觀衣自眼明水舂雲碓轉春帶雨蓑耕松塔拈花笑蘆江摘荻輕靈巗招隱好飛錫湧泉清

　　其八

　　薄宦同愚谷謫𠎣學木菴藜牀穿月窟𦘚舫卷晴嵐海濶迴飛鳥天空鑑止潭嶺南留故事優鉢現花曇

　　和前韻八首

　　陳昉(豫章人　韶別駕)

　　見說南華勝亭亭不受封一乘超十地千載現雙峰海日朝飛鏡山風夜度鐘人天觀聽寂彈指即標宗

　　其二

　　何年分翠影此地得珠陰聖迹丹臺近禪情白社深唱酬生玅覺披對滌塵心滿袖祇園雨天香不用尋

　　其三

　　勝侶同禪悅龍宮辨刼灰異花遙問栢聖果更尋梅節以占星駐槎從泛斗迴嗟余沉下界空令夜猿哀

　　其四

　　名山萬里外佛火一龕前紺雨蜂歌繞玄堂鴈字傳有情皆種智無地不安禪瘴海還歸法空明何處烟

　　其五

　　隻履西歸後三衣百派分不因弘智度何以接聲聞一炬開長夜諸天蔭大雲由來龍象力振錫可䧏軍

　　其六

　　狂花元有漏道樹本無憂莫望松門塔徒悲奈苑秋投身供餓虎折骨寫摩休自欲空羣翳非關委逝流

　　其七

　　層巒青豆隱林缺逗微明鶴懶應聞道僧忙為課耕藕絲傳衲古貝葉注函輕一片曹溪水滔滔歎獨清

　　其八

　　代有隱君子誅茅此結菴溪吟李白月山染郭熙嵐物象歸荒塚秋雲下曲潭無生從可悟常願奉毘曇

　　戌秋過南華口占

　　前人

　　躑躅關門候吏還一過香阜萬緣刪雲中雞犬𠎣常▆物外田園佛未慳啼鳥似驚遊客幻落花應愛祖堂閒行行重理穿林屐拚付秋心與好山

　　其二

　　古殿參差迥若霞丹青十里盡僧家慈王滿月元無跡法海香風未有涯鉢供只今多乳酪衣珠何必問袈裟欲知有相非真色金界拈來鏡裏花

　　和陳令升前韻二首

　　范駿(海寧人)

　　稽首南華去復還欲將塵慮暫為刪一泓流水機常逝千載傳燈法不慳雲伴客遊隨客轉月依人憇照人間名心到此渾消𨚫靜理鐘聲度遠山

　　其二

　　幾年心事在烟霞故把浮踪遠𨚫家苦海茫茫誰是岸化城歷歷未為涯一枝五葉徒多事直指單傳豈破裟解得諸緣幻泡影個中無樹亦無花

　　寄天拙和尚三章

　　孫晉(桐城人　薊遼總督)

　　十年躑躅曹溪夢此際蹁躚入寶林雙塔峰高懸慧日一泓水淨印禪心松杉盡帶旃檀氣獅象如聞鸞鳳音天柱飛來堪卓錫同公靜對碧雲深

　　其二

　　竹樹青葱一徑斜入山棋布盡僧家傳燈不斷還留火說法今時更雨花半點靈光鏤姓氏千年寶勅燦天葩焚香再拜空王後細看袈裟五色霞

　　其三

　　雲山回合擁招提古樹森羅蔭碧溪偶借鏡臺空萬有轉將肉相示羣迷人知紫鉢求龍骨我就南華悟馬蹄他日西窓重剪燭洗心池畔作衡棲

　　挽天拙大師二首

　　前人

　　村前嚼火引柴車夜看芙蓉千瓣舒入省何時不共語還山幾日尚飛書宗乘幸已傳龍象問訊從今絕鴈魚𨚫恠峰頭一滴水經年未繞舊雲居

　　其二

　　溪流不改舊時清愿發南華事未成勝果終留正法眼小乘豈落辟支聲經營恨失同心侶涕泪非為故國情回首不堪南悵望又增峰頂一燈明

　　復魯山孫居士三章

　　釋本宗

　　自住幽溪絕訪尋松杉手植漸成林漫云未破浮生夢已覺先空出世心古樹經秋添翠黛曉鐘過雨報新音蒲團坐穩無餘思花落苔堦任淺深

　　其二

　　車騎遙遙度水斜已聞一犬吠隣家到門未下維摩榻入寺先看天女花更羨携來多玉樹猶憐別去吐奇葩知君能踐重遊約共拾青松煑綘霞

　　其三

　　舊事相看嬾再提但將心迹付深溪只知世外無今古孰識人間有悟迷丹桂月移浮暗影蒼苔鹿過印新蹄夜來誰發蘇門嘯驚起空林一鳥棲

　　次龔總憲遊南華瞻禮六祖並拜　憨大師塔院之作末章呈韶諸護法

　　其一

　　前人

　　人家蒼翠隔精舍紫烟封涓滴分千派羣山仰一峰鴉栖斜日樹林度曉風鐘傳得黃梅法來開南上宗

　　其二

　　樹從何代植庭際尚垂陰說法人空遠衡陽草自深雲歸寧有意客到豈無心遺迹千年在今朝細細尋

　　其三

　　全身曾示現不與刼同灰秋雨溪頻漲春風嶺放梅鳥因尋食去僧是看雲迴山磬聲初寂松濤豈暮哀

　　其四

　　憨師與吾祖何曾有後前但將名共永肯以法同傳自得離言旨無煩復說禪獅山連象嶺喬木盡含烟

　　其五

　　本來元一致儒釋豈容分未破情關鎖還拘世見聞荷戈朝出戍帶甲夜眠雲更道猶多暇書摹王右軍

　　其六

　　禪門洙泗處興廢總關憂前到知何日今來屬季秋敢云山有主漫謂死方休自古曹溪水能為萬派流

　　其七

　　鳥語出林曉山光入戶明路無塵客到僧有石田耕蒼蘚杖頭滑白雲衣上輕坐來未亭午聽得一鐘清

　　其八

　　官署清如水何須復結菴江城連雨露山寺接烟嵐伏虎猶存閣降龍尚有潭最憐匡護力火內是優曇

　　步王季重遊南華八首

　　趙霖吉(睢州人　韶太守)

　　入寺

　　羣峰匝繞勢如蓮夜半松梢漬翠烟清冷鐘聲驚客夢頓令我亦愛逃禪

　　入溪

　　不辭帶水與拖泥為訪真如越嶺西夜靜雲深僧引渡始知身到即曹溪

　　肉身

　　千載如何不放參燈燃五葉照前龕從來四大原非有留得皮囊自解慚

　　看衣

　　人人爭看破袈裟衣底明珠莫認差傳道豈關襤褸服聖凡相隔不爭些

　　看鉢

　　歷祖相傳作法供不須陶冶不須鎔當年了𨚫伊蒲奉猶藉人間化毒龍

　　響鞋

　　摘蘆西渡一身輕隻履存疑啟後生為問脚跟何處着莫教瞞𨚫暗中行

　　練腰石

　　此石何曾練折腰空遺苦行後人描碓頭踏出花宗五鼻孔朝天不用撩

　　風旛

　　心病何須心藥醫風旛動處不容思胡倩亂想俱無着水到渠成即自知

　　和天拙和尚次龔總憲韻八首

　　凌作聖(五河人　曲江令)

　　若無開闢手此道久塵封參破因千刼何妨頂五峰光明如在月聲響即非鐘解得其中意毋勞問所宗

　　其二

　　來瞻香積寺門外綠成陰紺殿凌霄古蒼苔繞砌深松吟和梵唄籟寂見禪心客枕渾忘寐幽棲未可尋

　　其二

　　欲悟無生法何須問刼灰業綠花底露祖意嶺頭梅野鶴栖常在孤雲去不回空留一滴水洄溯動余哀

　　其四

　　到此原無二難分後與前憨山非是繼大鑒不容傳肉相並千古花枝列五禪東西雲樹隔鐘磬襍朝烟

　　其五

　　蓮花峰四合中有一溪分到此空諸見行來悉所聞香嚴天際月斷續嶺頭雲勝地憑肩荷相傳佛子軍

　　其六

　　欲全身內事生死總關憂莫謂溪山老猶存禾黍秋一肩承未穩千古進無休愽得曹溪勝涓涓不斷流

　　其七

　　空庭無別物惟剩一燈明祇為空疑案翻勞費舌耕棒頭消息重行脚去來輕若問真原委松風林外清

　　其八

　　錫飛無定在三界作蘧菴法乳銷塵障宗風破嶺嵐快登師子座重鎮毒龍潭合掌勤瞻禮如何優鉢曇

　　和龔芝麓總憲八韻

　　周南(桐城人)

　　其一(望南華　自誕時偕丘曙戒太史郭堯功別駕安靖九明府返棹過曲江擬同遊不果因作此詩)

　　夙有曹溪約春雲莫漫封洗心襄錫水對面數天峰荒驛惟留艇寒山不到鐘一花開五葉何處叩三宗

　　其二(南華道上兼懷丘太史諸公)

　　衝雲行鏡裡曉霧失晴陰徑折蒼苔滑溪寒紫邏深風旛纔入眼動靜已關心個裡些須子芒鞵何處尋

　　其三(至南華寺)

　　半生千刼慮到此𨚫成灰挹翠拈枯栢逢僧問熟梅毒龍安且定倦鳥去仍回簡點𨶒浮夢環猿動地哀

　　其四(瞻禮　六祖肉身)

　　金粟如來裔居然在目前性情昭法住髏髑見心傳九載坐中趣三更定後禪菩提與明鏡何處著雲烟

　　其五(拜掃　憨公塔院)

　　百六十年後溪流派不分寶龕叢桂繞珠塔異香聞海國半輪月秦州一片雲至今思罔象芳草會迷軍

　　其六(寄訊龔大中丞)

　　乍奉滄洲使終欣廊廟憂三乘能演法九辯悉悲秋蹈海遺康樂看雲老貫休蘭臺隔蓮社溝水可同流

　　其七(贈　天拙和尚)

　　失路盲青眼逢君分外明喜膺金篦刮願借石田耕俗累三春盡閒身一葉輕西來橋下水卓錫有餘清

　　其八(酧凌曲江睿公明府地主之誼)

　　曲江春色好花縣映茅菴天柱標青靄蓮花出紫嵐堂陰欹鶴署山月小龍潭入社緣彭澤香分優鉢曇

　　韶石賦荅天拙和尚南華見招記章江判袂已隔年矣故并及之

　　曲江江畔駐歸舟花引曹溪錫水流白社幾年縈夢想青山一鶴已淹留漫勞折柬招靈運暢好題詩報貫休九帶簾前望明月南詢不為稻梁謀

　　其二

　　雙江一別動經年猶記霜花送客船半嶺未能逢驛使五羊何處覔真𠎣傳燈恰喜中興日卓錫欣瞻時節緣蠟屐相尋興不淺慚無玉帶重金蓮

　　遊南華訪天拙和尚四首

　　見說南華勝今朝始一遊尋山真得路掬水會窮流侍者傳青鳥勞人叱白牛迷珠原在領不用海邊求

　　其二

　　隻履西歸後芒鞵又躡踪茶瓜供佛誕支許譯南宗屈眴三千載袈裟百二峯至今傳正眼月掛萬山松

　　其三

　　黃梅梅子熟夜半渡江來瑤草隨人拾天花捲浪開青燈原是火白骨豈容灰欲識盧居士觀心過鏡臺

　　其四

　　石床支永晝抗手挹柴關雞犬隨人意松杉駐客顏半生羞白髮萬事老青山塵福知多少能消此日閒

　　奉和天拙和尚元韻

　　欲向溪山問再來懸知金粟最憐才但憑辛苦歸衣鉢莫惜功名上鼎台舊業重翻三乘補新詩細剪五雲裁玉環何日投香案腸斷迷猿亦可哀

　　同天拙和尚南華夜坐因懷省齋何宮詹

　　經秋惜別嵯峨寺春晚曹溪見一行病假韓蘇辭海嶠裝慚陸賈犯星霜因緣𨚫羨飛來錫風雨還連舊日床那得何郎同解諦青蓮花惹白蓮香

　　甲辰仲春偕紀少參載之蕭參戎柔以入南華禮六祖暨　憨大師肉身止宿山中次早瞻依衣鉢口占紀事

　　談兆隆(江左人)

　　八山不厭深聞道不厭早菩提樹下人說法無昏曉一滴遍千溪春風搖百草對此不壞身鬚眉欲枯槁

　　其二

　　曹溪一滴汗流浪幾千春時將竹篦子濟度後來人藉此錫泉水洗我心上塵抱璞不剖玉有僧誰識真

　　其三

　　此法不可說登岸徑達彼皎月出雲端我心應爾爾老驥歷長途渴飲曹溪水大意問西來為君標一指

　　其四

　　几上花一罇如來曾微笑白首愧無成朅入南華道安得起我師示以頓門教清夜動疎鐘如聞佛名號

　　其五

　　瓢笠原吾志今來見鉢衣敝同新共識成以毀為歸睹物猶如此看人漸覺非征夫速去路終與願相違

　　其六

　　日月今猶昔祗園寧不然睹茲衣上繡𨚫悟定中禪金縷藏雞足香林泛寶船一絲無罣處顯物盡真傳

　　曹溪謁祖

　　孫魯(姑蘇人　高州司馬)

　　(戊辰八月先大夫之任海南感異夢道由曹溪謁六祖真身宛如夢中所見余時幼未能從也歲丙午余量移高凉舟過韶郡因念先人記聞齋沐趨謁得見衣鉢諸寶次日謁　憨大師肉身師以癸亥示寂龕移廬山甲申仍歸曹溪啟龕將葬真身儼然四眾驚歎遂漆身供養當戊辰師龕猶未至曹溪也余根乘淺劣得追奉先人親見兩大士感往因之有素念歷劫之相殊敬次原韻恭紀)

　　停橈上筍輿奧區鬱蓊翳峩[寇-(敲-高)+(利-禾)]布蓮華峰嶺會形勢掬水知溪香源演西天閟自昔盧居士嘿識黃梅意一滴曹溪乳津梁終古濟萬法自性生心應無所住解此不二法了達等無異信衣摩衲鉢坐具覆一切行者南來宗不斷亦不蔽承旨獲菩提花葉遙受記浩劫法雲垂魔燄總儓隸千載誕憨公足飽禪悅味五臺氷雪姿直結南宗契法幢人天師登壇證聖諦雷陽戌作禪振錫思出世蕩掃劫灰塵龍象蒙慈惠匡廬拈瓣香歸根寶山憇摳衣禮肉身俯仰欽弘誓先子信根熟尊宿許法器前茲四十春皈依上根智夢寐印瞿曇因緣感非細嶺海宦遊踪經行滿邊際小子泛星槎襆被走瘴癘再世瞻慈容感嘆今昔歲燈火寶坊林鐘皷壇經偈信宿得心安身世渺無繫

　　寄贈曹溪實行和尚(有引)

　　張文炳(渤海人　南韶道)

　　先是　平籓大建南華土木之役一以委公札余共襄其事以裁冗代覲不及覩其成功為之悵然

　　自把西堂袂昌黎遇大顛蒼茫庭樹意脫畧野狐禪松粉炊金粟荷衣綻水田新知遽遠別嶺海總浮烟

　　其二

　　本來不識字僧任笑南宗自昔推寒老於今見實公談經逸故帋捉筆走中鋒欲熟曹溪米猶將腰石舂

　　其三

　　土木承王札南華勝事新董成專宿衲行役迫冗臣邪許歎靡及皈依別有因不知此願了何處老閒身

　　其四

　　此去余將隱何時思閉關風塵增老醜鐘磬耐清閒思比王晞爛情偕支遁刪寄書無所贈惟願早歸山

　　遊南華謁

　　六祖并憨大師作　金光(孝烏人)

　　名籓崇佛闢荊蓁古剎巍峩此日新衣鉢自歸從獵漢溪山長供賃春人花開錦石呈真趣苗發平田占好春更愛憨山老禪悅南宗寂歷又傳薪

　　其二

　　掬水尋香願已成幾從洞口駐長征登臺未證空王法倚石慚留倦客名白象馴時雲自繞黃梅熟後雨初晴脚跟踏遍翠微冷悟得西來一片情

　　南華志勝兼似敬止大師

　　徐景份

　　金剛一語足平生洵是曹溪不負盟天自有情誰可妬等閒這裏打三更

　　其二

　　天漢何人不泛舟溪聲浩浩自千秋饒君解得西來味果闡維摩不二猷

　　其三

　　我欲醉心無盡藏直教片語識維摩象龍莫漫人間豢刮目風塵得似麼

　　其四

　　(原稿缺漏)　　　亞𠎣端的足游磐憑將坐具欺人語言諾千秋名不刊

　　其五

　　功在曹溪盡得知殘碑讀罷不勝悲只今追憶流言日曾似東山破斧時

　　(隨　王八山諸名賢題咏頗多嗣愽訪續八)

　　步王季重遊南華八首

　　王令(關中人　海鹽道)

　　入寺

　　寶林端的擁金蓮水色山光處處煙我亦重來尋祖意蒼松翠柏日參禪

　　入谿

　　吸盡千江總是泥靈源一派滴山西行看若箇幽峯裏有美人兮為問溪

　　肉祖

　　西來得意總忘參今日入門拜石龕恨殺當年誰作意空教肉體日慙慙

　　看衣

　　傳衣得意一袈裟此日宗門總認差試看衣傳千載後可能留得一些些

　　看鉢

　　託鉢胡僧祇自供何來零落碎精鎔靈工一片猶堪異恠得當年治蘖龍

　　響鞋

　　珊珊鞋製亦非輕知是菩薩欲護生誰道單留非祖意西歸擲履已先行

　　練腰石

　　練性胡為須練腰分明面石此中描由來練就金剛體不使宗風任意撩

　　論風幡

　　一言千古足良醫始信真空不可思寄語繩牀無盡意箇中參出是真知

　　次芝麓龔堂翁春日雨中至南華瞻禮六祖因拜　憨山大師塔院賦紀八章

　　其一

　　前人

　　盡道南華好我來雲半封蒼茫穿古徑隱約別前峯肉祖原非相山空不是鐘源流分合處識此即真宗

　　其二

　　谷暖春風入煙飛萬壑陰雲添山色暗花壓水容深坐具還天界袈裟護道心溪邊何所有祖意此中尋

　　其三

　　溪山存古意色相已成灰寺後泉流錫巖前石落梅川流千派合天地一峰迴未解菩提性潭龍夜夜哀

　　其四

　　入溪何所見綠樹滿山前鉢碎神仍古衣留法盡傳龍蟠知聽法虎逝亦通禪參罷渾無事林巒起夕煙

　　其五

　　曹溪一滴水眾妙此中分舂石三更約傳衣五夜聞穴中藏昧火樹底演悲雲誰擊中流楫憨師破浪軍

　　其六

　　昔賢生滅處風雨若含憂雲散千江水烟還一夕秋名心何自了刦火幾時休惟有山前月曹溪夜夜流

　　其七

　　環溪何漠漠知與氳空明古鶴衝風起山農冒雨耕一灣流水靜千樹野雲輕隔岸鐘聲落悠然天地清

　　其八

　　象嶺回龍處憨山伴草菴一流分渚派千嶂合烟嵐力大肩挑祖心空月印潭行看墖院裏挺挺數株曇

　　庚戌秋得奉俞旨回京守制道經曹溪進謁大鑒憨師二祖真身即事有作似實行老禪師

　　其一

　　周有德(三韓人　總督兩廣)

　　終喪欣得請歸路遂茲遊䇿騎陟高岫携僧事遠𢯱金剛身尚在般若智難侔瞻仰清機發皈依何所求

　　其二

　　卓錫泉猶湧探竒道轉迁澄波浮曉月分派給香厨得飲人皆樂留題墨不無尋源今已到持此問江湖

　　其三

　　衣鉢傳何久從觀指點譁有形矜住世非想認空花軸展元明勑溪通遠近槎因緣留勝跡天地一袈裟

　　其四

　　祖道憨師繼同存不壞身豐頥仍滿月垂耳尚重輪古栢叢青靄遙峰接主賓此遊何幸甚頂禮共茲晨

　　庚戌秋日凌江舟次留別實行老禪師

　　前人

　　祖道存唐像荒頺餘一笠英江湍瀨惡挽舟緣石壁惟師發大願屢歲事修葺棟宇舊增華徑路皆新闢檀越有　王公瞻仰遍寰域我來聞嘉名相見契空寂佛法忘親踈人情念離折執手埜躊躇江風吹岸荻

　　實行禪師出張虎別憲副贈卷索題依韻四首

　　馬元(三韓人　韶太守)

　　萬里南遷客經行庾嶺顛虛懷安謫宦入寺遇逃禪老樹環香國清流灌稻田到來澄百慮獨聽石堂烟

　　其二

　　空明無窒礙瀟灑契真宗問道依初地論交得遠公薰然聞正覺不復對機鋒髣髴吟招隱吳門識賃舂

　　其三

　　力任千秋事祗林藉鼎新人天開耳目龍象恊王臣堅苦成先志經營結靜因忘軀能為法壁立見前身

　　其四

　　杖履將何適幽崖足掩關遊踪飛鶴返世網片雲閒鐵畫門無限寒梅葉盡刪(時實公以大翰畵梅見貽)牟尼珠在握長此照名山

　　曹溪瞻禮　六祖二首

　　周韓瑞(莆田人　曲江令)

　　上方金碧敞琉璃今古皇王願力支地脉長占龍象勝佛心難道獦獠岐偈參無物根元淨艣把中江度不疑十五六年擔荷事艱辛誰許獵人窺

　　其二

　　東旦西天系不移二三四七印吾師休將衣鉢傳爭競詎料風旛動識知真性種分戒定慧幻觀人破貪嗔痴週遭一具千僧坐欲擬及門洙泗時

　　過塔院禮

　　憨大師

　　師自贊云無論為俗為僧肩頭不離扁擔若非佛祖奴郎即是覺塲小販故篇中及之

　　別一洞天絕點塵木犀香裡禮真身離牢穿嶺迴深刼領眾匡徒理廢畇自認覺塲小販子誰知槽厰再來人肩頭扁擔難拋却為荷新州供毋薪

　　喜雪大師重修曹溪通志

　　前人

　　巨然一字師堪拜子美千秋律並尊道契帝王攀象座權歸筆削整沙門金剛不壞钁邊礫玉版靜參雪候芚此日因緣知祖意五宗燈火晃高言

　　庚戌春暮八南華禮六祖及　憨大士

　　朱克振(南宮人)

　　凌曉藍輿出高天引望長秧針纔入綠麥浪欲歸黃雨滌山容嫩風過竹粉香行行初地近木末見僧房

　　其二

　　方涉曹溪水玅香若可尋慈雲珠塔繞法雨梵宮深草木含元覺昆蟲具佛心三年瞻仰意今日遂登臨

　　其三

　　悟得西來意獨參無字禪三更槽厰杖夜半九江船多難衣珠在羣山坐具偏寶林雙桂樹五葉此中傳

　　其四

　　座問誰氏像皆曰老憨身久被渠瞞去我來認却真從軍今日果獵網昔年因塔下堂中者依然是一人

　　其五

　　極頂登臨處羣峰翠幕開樹交疑地盡石轉若天迴鳥道迷青靄僧龕覆紫苔還看山下路昨日此中來

　　其六

　　因見林中士方知愧爾曹風波塵事險靈境梵幢高澗水鳴清籟嶺松捲碧濤漫愁歸路遠夕日在東皐

　　遊南華寺(有引)

　　詹換綠(晉江人　曲江令)

　　丙申春入韶石舟至濛𣿞同刊江黃秋聞古莆陳簡卿問程曹溪禮六祖遺像逢李培之同寅共訪大休禪師詰旦復問路登舟山山積雪如出玉山行衣帽盡漬覓村舍燋之以火氷寒侵骨幾忘體疲憶十年前待罪曲江簿書鞅掌未遂勝遊後往還嶺上舟過者數俗冗奔馳未獲眺覽茲何幸而遂了此夙緣也然非黃子壯余則雨色紛霪興亦少阻不然或先一日雪行止尚未可料也人與山水均有奇緣信哉回舟次紀之以詩

　　春山無晴晦蒼菁雨亦爾泊舟聞水香肩輿入林崺一徑臨溪灣溪從山徑徙松竹蔭溪流淙湲數十里鬱幽蔽澗深聲聞失所視木橋百丈橫顛隘僅容趾渡溪達山門一山寺皆水登堂瞻偉儀廊廡悉隨喜碑勒與扁題唐宋諸人紀(柳子厚碑記蘇東坡題頟)衣鉢歷傳新一千百年矣折腰猶有石護僧尚有履孫僧嚴守衛相襲如傳璽存亡此山川興廢幾姓氏異代英雄手一朝未可恃感茲道力深罔墜劫灰裏更來世外交傾葢逢元禮相將扣禪扉靜院聆玄旨揮麈片時談道玅消繁鄙平旦辤山門霏霏霧四起寒風侵帽衣泥深沒石瀡𡼭嶔半日程㪅問昨舟艤回視前溪山溪山雪瀰瀰

　　送天拙和尚囘曹溪

　　青蓮妙相具須眉每憶烟霞獨恨遲野剎傳來支遁偈名山題徧皎然詩心同秋水何曾著意共孤雲任所之手挈鉢缾歸路近千燈還照似前時

　　將至韶擬入曹溪訪雪槱和尚聞　上公度嶺期促未果此緣作詩述襄奉寄

　　別來山寺歲時更意欲尋師在此行經榻靜參新法語石樓臥聽曉鐘聲風囘多阻入江路溪淺難遲過嶺程遙憶寒林趺定夜雪侵破衲坐天明

　　見六祖真相

　　鄭畊

　　入夏苦炎蒸近結山林想古寺陟層巒虛懷任長往祖師一杖屨燈火懸其上低頭憾業愆悔艾生悲愴蒼蒼林木深習習秋泉響萬慮一息歸前溪風正長

　　登靈照塔

　　一塔現空中四山碧無際前林鐘磬聲淡淡松風繼仰首望青冥漸覺雲烟細欲問塔中人此身如不繫相對已忘言半天孤鶴唳

　　飲卓錫泉

　　未登曹溪山先飲曹溪水泉水清且泠一入沁人齒憶昔智藥來道與西方美回思未卓前潺潺何處起大地無不然行遠必自邇是以祖師心若泉無所止

　　見憨山老人真相

　　覔徑又層林亂石結深宇聞之憨老人更在此中處入戶閴無譁二二僧作侶指點老人來禪床坐若許老人日夜閒不作旖旎語幽懷桂正花涼氣山歸雨冉冉問何之秋空淡容與

　　曹溪冬日

　　鄒衍中(英州人)

　　白作平川青作城到來不復問誰擎風濤盡日熾然說器鉢三更尚有聲枯木何年曾習定寒雲無恙亦經行繁霜點點疎鐘內莫漫空中數壞成

　　偶謁亞𠎣祠

　　從緣從法但為因金粟如來長者身一帶河山歸佛國千秋眉字見精神只將光響分蟲鳥且引禪燈作比鄰寂寞幽懷如欲寄梅花開到昔年春

　　遊曹溪和張聖斧韻四首

　　廖耀(邑人)

　　石磴飛泉霽亦濛燈傳千載炬猶紅三車演罷天花落萬慮都消在此中

　　其二

　　寶林隔斷世緣遙夜靜鐘聲徹九霄更有一般竒特處龍歸帶得雨瀟瀟

　　其三

　　疎慵久已絕招呼機息緣空月共孤一卷楞嚴懸肘後沙鷗應許狎江湖

　　其四

　　金風䬃䬃送清和竹徑蕭蕭繞薜蘿悟到本來無半字却嫌迦老口偏多

　　贈陳亞𠎣

　　黃登(羊城人)

　　四境能施亦慨然寶林塋墓兩相廷若非盧祖袈裟濶誰識曹溪有亞𠎣

　　卓錫泉

　　歸自黃梅欲浣衣石因錫卓瀑泉飛我來飲水尋源上一派音聲出翠微

　　重修曹溪通志成奉和家大宗伯原韻寄懷八首

　　龔百朋(武進人)

　　屢渡曹溪水遙山霧雨封未能遲短棹空自數前峰塵夢依官柳疎林隔梵鐘臥遊時獨往朗詠記吾宗

　　又

　　第一山前路晴天晝亦陰千章嘉樹老四望積烟深肻闢幽人徑偏勞靜者心中峰招隱處長嘯託棲尋

　　又

　　百戰祇林在真空幸未灰蟲書侵殿壁雀啄散庭梅震旦緣方熟新州厺不迴亂離難自惜誰為祖庭哀

　　又(殿材皆購自西粵)

　　經營真慘淡搆造憶從前砥柱貽謀遠縣絲墜緒傳霓旌時枉道金印偶安禪萬木浮灘上蒼蒼帶嶺烟

　　又

　　興廢曾無定升沈久始分涸泉今日湧卓錫舊時聞僊藥凝丹井天衣卷白雲四山香雨潤霑灑伏波軍

　　又

　　一識雪公面凭高寫百憂炎方多毒熱客意自清秋問法嗟遲暮觀身近小休喜逢賢地主擊楫濟中流

　　又

　　謫郡勤為政氷壺坐月明素琴聞鶴和瑤草得龍畊共選溪山勝誰將翰墨輕千秋心跡迥不朽見雙清

　　又

　　萬里從遷轉虛齋寄旅庵窺籠憐倦鳥倚檻眺睛巒愁緒青油幕羈情綠玉潭何年探信具一笑對優曇

　　憨山本師年譜疏起率成十章(有引)

　　譚貞默(嘉興人　司業)

　　庚寅三月三十日自金陵席地壇移寓雨花臺左偶諧居得本師憨山老人年譜自敘實錄蓋王季延(起隆)同予婿高念祖(佑釲)從東禪默菴禪友(明起)覓原本寄至向來所見竝散失未全者也此譜乃本師臨化親筆授記敘丁巳歲略云畱請淨慈宗鏡堂時諸方名德俱集湖上偕譚生問法東南法會之最勝者昔所未見又云凡一往所經隨手之作玄津壑公譚生孟恂錄成四卷刻之名東遊集時余以丙辰樓圮之厄三梁翼蔽再生因緣至徑山寂照菴皈依本師命名福徵命字梁生而示之偈晨夕隨侍八閱月歷三吳諸剎至金沙乃別本師瀕行以手笑撫余肩曰身後事乃屬汝茲得年譜將殫思疇昔侍間所聞為之疏述一時捧誦歡喜頂禮讚歎得十絕句

　　譜成雙樹望花開宗鏡因緣久浪猜萬里曹溪離亂後西林肉佛竟歸來

　　(本師初出家金陵報恩寺西林房)

　　五乳曹溪法嗣多秣陵十輩老禪和金針度處憑誰覓繡出鴛鴦沐錦波

　　(素華智旭融澄廣捨寬居廣用堅如慈任明記仁錫諸法屬)

　　江上飛書付法徒天邊傳語授衣珠竺乾洙泗光華逼誰道人間判佛儒

　　雙徑皈依歲閱吳尋常入定侍雙趺備聞慈后莊嚴事弘法忘身為集枯

　　(李太后祈儲隆施及為泰昌保儲犯患事集菀集枯晉獻公二公子爭立時語)

　　一喝親教淨土生一言頻覩鬼神驚面如滿月脣弦月具相慈威畫不成

　　(事詳年譜疏述)

　　說法由來不用機上堂祇見佛威儀撇開拄杖婆心大泥水天花導眾歸

　　當年手錄東遊集累牘香光者話頭不似諸方拈句子糊心脫口賣風流

　　(者禪書這通)

　　佛眼全通儒眼尊肉身顯是法身存普天率土光明遍函蓋單傳直指門

　　紫栢當年肝膈同遠將康贊印憨公髑髏影響曹溪現吳粵交光在箇中

　　(達觀入師與本師法契甚㴱同罹保儲之難先是本師戍粵達師寫康居國會尊者影作讚寄之其敘有曹溪肉佛所現憨師康祖分身云云其言果驗)

　　歷數曹溪恰過千寶林對面肉身傳儒門五百興名世倍紀應知歷刦緣

　　(盧祖以唐貞觀戊戌春生憨祖以明天啟癸亥冬化相越一千零十七年)

　　憨祖年譜述疏竟舟次喟然(三月廿五日從雨花臺出江四月初二日抵家園著作堂)

　　前人

　　一七心齊竟坐忘江城忽忽到禾鄉水窓覿面寶林座硯席遊神宗鏡堂

　　歷刦因緣識不忘曹溪一滴是家鄉腹笥傾倒西來葉到岸纔知著作堂

　　自讚述疏憨本師年譜實錄

　　前人

　　一代稱尊三佛祖三朝定嗣一乾坤綱羅國史詮禪史打叠宗門印法門

　　(三佛祖者憨師并蓮師達師三朝者神廟及光廟熹廟老宿者一時力爭建儲之臣枯菀是非者一時宮府嫌怒之隙譜者禪史疏者國史)

　　枯菀諱談偕老宿笑啼直筆另乾坤因緣時節真奇特孔席偏能報佛門

　　恩怨劫灰消溟渤是非輪旭付乾坤春秋筆削西來意左氏心傳不二門

　　乾宁宮闈經日月水山瘴海歷乾坤素王諱義空王筆心鏡同懸有及門

　　送大休和尚應請之曹溪兼簡張大將軍葵軒廣州郡守王邁人南雄郡守鄭兩為(葵軒昔鎮我郡今移鎮粵東邁人兩為並我郡人)

　　前人

　　正令全憑一指提元來曹洞是曹溪混同南北狐踪絕南蓋乾坤象法齊肉祖重輝遺柱石寶林載震付金鑱大將軍現天龍力海藏光明竚劇犀

　　(憨本師肉身在曹溪)

　　甲午孟秋二日同婿高念祖放舟送大休和尚因寄香供謁憨本師與話曹溪大統事雨中度杉青閘而別率拈二絕

　　譚貞默(嘉興人　司業)

　　徂暑連舟過雨涼曹溪一滴普汪洋好絫肉祖生前譜直指南華有瓣香

　　(大休和尚從侍約三十人同閱肉祖憨本師年譜)

　　此行莫作等閒看佛祖光明付大檀彈指清䂓齊百丈再來輪藏主雄觀

　　曹溪八詠

　　高佑釲(嘉興人　文學)

　　南華寺禮六祖真身及青原南嶽兩大師侍立像

　　本來面目護禪門卓錫泉流溉後昆(六祖欲浣五祖所傳屈眴信衣卓錫泉湧至今清甘東坡有銘)五葉應知花是一青原南嶽總同根

　　天峙岡禮憨山大師真身於塔院

　　重濬曹溪通正傳從軍奇特此機緣金剛不壞同盧祖(詳見年譜及先大夫所撰傳贊)漫去旁觀別一天(塔院西軒最幽勝顏日別一天)

　　宿曹谿和紫栢大師原韻

　　放眼塵埃隔幾重翛然一宿在琳宮碓房今夜逢三皷為問何人是箇中

　　欲至濛𣿞月華寺禮西竺智藥三藏肉身不果

　　智藥前身讖不差(梁天監初智藥勸眾開山謂百六十年後當有法寶於此演法)真身鼎峙梵王家何年再飲曹谿水徧禮南華到月華

　　唐人陳亞僊祠及其祖墓

　　陵谷千年幾變遷一坏獨藉寶林傳(亞僊告六祖曰他日營建幸留高祖墳墓餘願盡捨永為寶坊)全家高蹈無蹤跡羨爾神通陳亞𠎣

　　蘇程菴(宋南華寺重辯禪師為東坡表弟程德孺作程公庵東坡南遷改日蘇程庵為之銘)

　　文人隨地足怡情丘壑終非浪得名庵號蘇程原並立到今唯識有端明

　　大休和尚塔

　　寶壽傳燈照白蓮吾從伴竹愛逃禪(師為石雨和尚法孫說法我郡東郭白蓮寺以伴竹居為方丈)今瞻窣堵曹谿路龍象還如在法筵

　　南華雪槱和尚見示手錄弘覺禪師北遊集

　　弘覺家風動　至尊(木陳和尚奉　㫖萬善殿開堂)曹谿一脉紹師門南宗記取北遊錄更喜齊名有報恩(謂大覺禪師玉林和尚)

　　憶曹谿塔影六首

　　周龍德(莆田人)

　　相照去來現不瞞日月燈高何妨俯仰隱孰失觚稜摸捉知難準推遷信有憑本來誰識取慧炬徹層層

　　其二

　　等等無差別千年尊與卑因緣相引接彼此不猜疑八極象隨布六丁迹詎移電霆驅剝蝕自在睹威儀

　　其三

　　多寶光無畏何年湧地陳合離看熟識晤對豁前因不信空花現常疑坐具伸誕登未有路嚮往意難泯

　　其四

　　大道虛歸實便門顯八微優游生景仰傾倒識皈依臺樹然耶否風幡是歟非劈頭參得破可以理當機

　　其五

　　高高與下下行止記分明頭角依稀似畵圖隱躍呈前賢拾不得古佛印長生䈥斗憑翻跳無煩蹉跌驚

　　其六

　　靜觀此流布前後左右迎剛刀截不斷驟雨洗還并撲得無明散除將浩劫平淨光一片地了了悟無生

　　芃葊老和尚修南華志成以書見貽恨未有復也茲因百公座元偶遊湖上拈二詩以廣其勝時在壬子小春大雪前五日

　　胡濈

　　遠承尺素自曹溪珍重開緘慰所思千載源流弘正眼一燈明燄淨毘尼誰憐法運凋零日正是宗風整頓時盧祖功臣雖獨任雈苻未靖莫班師

　　又

　　象嶺盤榕意正縣聞韶猶未出蹄筌(予昔駐九成臺時以倥[仁-二+匆]軍旅未及一瞻祖席)既令南[徾-ㄆ+犬]重開面又見歸宗大竪拳克紹一花香二酉總持百代法三銓公今得救焚琴日尚有諸方竹杖圓

　　寶山

　　楊德亨(滁州人)

　　西乾垂象此方開曠劫前頭撮就來玉宇裝成攢舍衛金沙涌處現崔嵬珊瑚挂月枝枝燦瓔珞彌天面面該多少經臨渾不識堪嗟落落幾空回

　　香爐山

　　托蹟金猊拱象峯祥光擁處祝𦰗封白雲結葢尊𢑱鼎翠靄敷紋燦瑞容整樹牛頭翔舞鳳披枝鷄舌鬱盤龍端然峙作人天供裊裊儀容百代宗

　　鉢盂山

　　黃梅經接後遍界絕囊藏仰俯天然凑圓成具體詳正命全安養逢時任舉揚兒孫千百代個個好承當

　　馬鞍山

　　掀翻經卷駐晴暉跨起揚鞭及第歸信是神駒擔荷得萋萋芳草度人希

　　迴龍山

　　山環水合滙龍象許相隨轉步愜回互翻身就祖襧機從生處接路向過來知此去開原嶽迢迢共一支

　　迷軍山

　　去路明明却被迷因將法指經傷隮婆心若使興悲憫當下何難立粉虀

　　象嶺

　　定力昭千古巍巍不動尊頭蹄尾各正體用式俱存大化全身現元功表跡暄端然回顧好從此奠宗門

　　羅漢峯

　　仙陀客子脫空頑伎倆無邊到此間獰猛漫撑龍虎勢淹畱徒老衲經班人天路上遮羞面山水塲中駐笑顏一向顢盱空坐過我來特地為君刪

　　四天王嶺

　　分疆立界定中邊表示叢林顯實權雨順風調咸具足文經武緯布敷全袈裟角上常隨分坐具方中幸莫偏漫把巡行閒打閧須知落處貴周旋

　　狗耳嶺

　　雙根聳峻插天寒久把時人眼下瞞拈却趙州閒語句正好移來耳際看

　　盪水石(同四無無懷法熹輝山超凢諸公偕玩隨于石上趺坐偶成得鹽字)

　　雪糝衝澎邁撒鹽沉香屏外水晶簾當前朵石疑犀伏夾道花茵勝鳥拑際我清流同納爽憑他火聚不知炎二三結伴跏趺處坐久相依浪亦幨

　　鎖龍石

　　一石崚嶒號鎖龍非同鐵樹邈遺踪水窮山盡天然別把住名藍色色共

　　坐石

　　飽壓林泉猶未足時時石上坐看山名峯選得將何似畱下殘痕跡點斑

　　招隱巖

　　名根不斷隱難終招到何時招得同三十年來胡亂後朝朝淹沒醬鹽中

　　花果園

　　昔年花果勝今祗落頹垣荊棘周遭滿根苗逐處掀多般經緝理其奈久沉淪無數芳菲地摧殘不可言

　　曹谿水

　　瀠環一水四周界東泛西流南北届二十里經曹侯村畱名取作曹谿派清涼濬澈不滓塵美冽香甘壓沆瀣智藏纔嘗便了知尋源探出西來邁宣聲蹟應寶林陀後百餘年聖者邂韶牧表言天監間蜚音肇造開荒砦一莖捧出梵王宮闡落天南玄勝掛隋末兵凶搆嶺隅精藍復又經殘敗唐興儀鳳祖歸來生面重披新破壞剏制興隆不一傳遺沿歷歷言攸嘬徵文攷古列眉端似可不煩搜稊稗惟水洋洋滙百川千支法脈于斯湃揭將溪水溯淵源願與同流疏積瘵一滴沾來倍酪酥澆腸灌頂通身快休輕委靡雜郎當抉得清真淨灑灑啜飲沉酣沒易難纖鋒相扣鍼投芥噫噫噫拈來早已落圈繢

　　大雄殿

　　獨踞天南第一峯萬山拱首效朝宗千年瑞栢空幽鳥七級鑌輪鎮毒龍翠擁琉璃掀碧落光敷寶網燦華封瞻依到地經行際熟處跚跚認舊踪

　　祖師殿

　　契深無所住隨處摠如然因孫穪曰祖遇俗強名禪金碧曾何意崔嵬別有天景人俱寂寂一磬破幽玄

　　羅漢樓

　　擎山跨海漫郎當應供千程幾慣嘗貯在一樓跟脚盡消歸四果委端詳衣珠落處知安隱𥁊袋收時許退藏縱有雄心雄不去挨挨擠擠且隨常

　　寶塔

　　八萬四千猶覺少纍纍一座孰堪任舒光久已冺階級結搆何由計丈尋撑天卓地渾閒具餙寶鋪金浪費心記得當年經繞匝空懸遺跡到于今

　　降龍塔

　　真龍久矣沒形蹤銕塔猶藏屋裡峯為得貢高增我慢畱將機警示頑庸

　　羅漢井

　　龍宮透處渾身濕出沒頭頭孰了期徹底掀翻殊痛快轆轤聲裏漫尋思

　　伏虎亭

　　孤亭窅窅半山中為護伽藍住二空世遠傳訛多錯擬到來時有嘯生風

　　隨喜　祖師衣鉢腰石敕制

　　破落家私幾件般肯將貯處子孫瞞身衣放下經狼狽腰石㩗來竭楚酸擔荷總為空刼想錫旌奚羨歷朝翰相傳不獨畱徵信珍重還須別眼看

　　卓錫泉

　　一滴無餘落處周寂然不動遍山丘尋源盡道八環卓普潤何殊七寶流諦聽渾涵聲響絕縱觀因悉支分由當時澣濯衣痕處石上灣旋水道㽞

　　亞仙祠

　　後山留骨此留形香火千年與寺馨畢竟便宜公占得祠門常有老僧扄

　　亞仙祖墓

　　墓下燈然不夜臺慳貪破盡妙明開要知歷歷舒光者也是從他捨得來

　　蘇桯菴

　　嶺外逢親話卷阿當時曾否號東坡不因此處來中表何有遺菴寄綠蘿堪笑從前俱錯指一經較後別誵訛惠陽久住題留遍爭似茲山擅勝多

　　西來橋散[屧-彳+爿]篇

　　入山竟浹旬窮日無些事飽飯足三飱探踪摹景致冥搜句不成寮坐憨憨閟神理雖清明昏魔窺靜伺驅除遣經番力倦將思寐不肯與之乘披襟閒散次森陰古木叢幽黯彌天邃右去半程途路通山澗地徘徊楚楚間石拱橫橋寘方周徑丈餘西來題署字簷楹橋上安像刻冠裳吏名號相公祠三人班列置考其所以然兼雜谿中志一薛二劉俱有唐時侍治世深千百年詎作山中崇崇祀尚鷄豚腥葷淋血膩復傳市貿徒禱祝獲攸利以我揆度思三公咸俊異不為棲鳳梧爭此鷄鶩飼無乃山之魈倚草附木䫫冐穪公等名愚惑茲氓穉因俗以成風同歸相習偽世情日已非無處無假寄祠上一低回深增公等慨冥冥若有知豈不興慙愧即使三公靈亦當醒沉醉托斯山景怡仗我祖師智易轍與更弦精修未來位毋甘一朵頥永墮迷淪累千古可同堂我言良不二因之攄微詞留作山中誌明昧等齊觀希趨清淨義

　　雪濤泉

　　一泓噓出濬孰測所由來璧映全分玉珠呈不借胎乍親先定動久立淨棼埃淹沒經年代際雪始重開

　　本來堂

　　不妨懸一物省得草深深寄語叅堂侶拓開行路心

　　江南傑(潯州　叅軍)

　　粵東環海皆山而曹溪為最余髫年應試每擬步遊瞻禮盧祖憨師會以俗覊不果所願迨後受事潯陽接晤道開祥生上人言及勝躋時欲一航就道又緣匏繫終為艸艸勞人迷失仙境信非偶然率爾援筆步　龔總憲八韻寄附識之

　　其二

　　(潯州　叅軍)

　　遙望曹溪地春雲遍處封蒼松生細雨寒霧映高峰隱隱無僧舍沉沉有夜鐘若非坐具濶誰信啟南宗

　　其二

　　空山新雨後天色半晴陰古殿橫雲鎖荒臺藹霧深禪人無日月旅客有身心想起浮生夢何須此外尋

　　其三

　　暫過寶林勝世緣已俱灰法聞悟不二道演受黃梅香水千流出溪雲萬派迴蒼茫無盡處惟聽夜猿哀

　　其四

　　來慕南宗道孤蓬宿水𦮯每憑靈骨召不遘鏡臺傳佛法原非隱儒書豈乏禪功名今勘破閒臥雨花煙

　　其五

　　曹溪猶可望春色雨中分禮佛悟菩鏡叅師澹見聞山空僧入定院逈鳥穿雲欲寫籠鵞字才慚比右軍

　　其六

　　從步幽清處乘閒散我憂望花虛翠嶺憶月送江秋登塔風來浪臨嵓雨不休滿堤煙霧繞半帶紫雲流

　　其七

　　芳草開青嶂山花照水明鴉啼催客艇鶯語警農耕宦拙悲多累途貧喜得輕曹溪春色好兼有雨聲清

　　其八

　　鶯聲隨杖擔披笠到茅菴燒蠟光迎電焚香烟變嵐依稀法歷歷彷彿道潭潭覔遍真衣鉢山雲處處曇

　　遊南華八詠(有引)

　　葉芳(金華人　曲江令)

　　韶人樂事競稱南斗攬春華騷客高風雅尚曹溪敲好句余學製曲江心竊嚮往之而未逮也茲當癸酉花朝後十日春光明媚案牘稍閒正欲問俗觀風兼可尋真訪道因謁祖山登眺不已啜清泉臥竹榻悠然善矣興會所到賦詩八首以誌勝遊不自計其工與拙云

　　出郭巡南陌春深山色濃朝霞飛片片晴翠積重重黯澹村庄樹蕭踈古寺鐘為叅六代祖直入白雲峯

　　其二

　　翹首南華勝穿雲路不迷輕紅花覆樹嫩綠柳垂堤雨過鶯聲滑風翻蝶翅低維摩應不遠隱現在曹溪

　　其三

　　練石開宗遠來遊世網空樹高山色外花落鳥聲中滴露千峯雨鳴泉萬壑風虎亭頻徙倚處處鉢曇蒙

　　其四

　　卓錫當年事泉流永不窮鐘聲猿雜韻貝葉鶴翻風法雨烟嵐外天花夕照中松針三兩點刺破大虛空

　　其五

　　不二西來意南宗六代分破裟披慧月隻履踏慈雲遺錫龍泉嘯荒碑仙奕聞伏魔何用杵一指勝千軍

　　其六

　　不盡登臨興禪堂坐翠微月明幡影落風定鐸聲稀法相無今古靈根豈合違焚香摩佛骨始信見真依

　　其七

　　佛祖傳燈處偶來一榻分老梅斜掛月新柳半拖雲茶煮池氷化鐘敲谷響聞何年容吏隱丹竈煉氤氳

　　其八

　　昨宿曹溪寺晨登憨祖堂偈叅無物地悟徹上乘方茗泛松濤綠花飄金粟香老僧能說法指點盡慈航

　　贈足因禪師

　　地迴超凡境山僧契佛深崖松多古色幽壑散春陰八定雲歸鉢談空月照心曹溪一滴水玅諦此中尋

　　贈四無和尚

　　南華千古寺憨院枕山陽說法天花墜叅禪毳衲香松濤寒夜雨鶯語靜僧房羨爾山中老山中日月長


