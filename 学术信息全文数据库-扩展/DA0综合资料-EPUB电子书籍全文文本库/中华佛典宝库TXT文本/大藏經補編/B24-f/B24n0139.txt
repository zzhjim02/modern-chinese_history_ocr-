大藏經補編第 24 冊 No. 139 獻花巖志


　　獻花巖志序

　　距都城南三十里有崇丘茂林曰獻花巖者唐融法師觀心處也與祖堂天閼綺錯而居登臨之美為一方最嘉靖中內翰石亭陳公遊而樂之攬筆為志流播於時去之二十載余讀書其地問之巖僧已無知者意嘗念之萬曆壬寅閒步西園沈君生予示公墨本手蹟若新同遊者相頋愕眙得未曾有於是歐陽惟玉請校刻之而属余為序夫公以雄詞奧學領袖玉堂其進於朝也掌　帝制潤國猷卓爾以冠羣哲其遊於斯也暢天機栖顥氣翛然而遺萬物風華文采照耀林壑凡有識者疇不慕之矧是志也軼謝客之山居同楊衒之寺記使禪誦者知托遊矚者忘㱕固僧寮之名蹟舊都之勝事也傳其可後是歲秋仲余与公孫延之吳肅卿陳藎卿惟玉兄弟惟禮惟功葉循甫七人憩茲精藍迨於信宿下上巖谷消搖亭館陟高岡俯長江羣峰積翠以廻合楓葉流丹而映發莫不懷昔賢之高蹈撫遺編而太息乃相与剔蘚捫蘿摩挲碑版取巖中賦詠裒而錄之并系卷末嗟乎內翰作之惟玉述之一則品題山川宗廟之琳瑯一則激揚材美東南之竹箭後有攷者其在斯言

　　癸卯夏京兆焦竑弱矦書

　　<<PIC>B24p0554_01.gif</PIC>

獻花巖志<<PIC>B24p0554_02.gif</PIC>

　　鄞　陳　沂魯南著

　　廬陵歐陽廕惟玉校

　　金陵諸山在北者皆石負大江蟠踞都邑崖壁峻削高數十仞[ㄗ*(一/尼)]䧢關阻莫之可越西為城闉之限而石者亦多故隋置石頭城自北以東鍾山為都邑之鎮青龍黃鹿延亘於秣陵淳化者土石相半城南山多子石去十里外皆土不甚高惟牛頭山去城三十里石居土之十七僻奧而鬱秀兩峯𧢲立望之若牛頭然上有浮圖佛宮釋氏書云江左牛頭是也山之南五里有峯起相埒自麓至顛皆碧石被蘚藤樹雜糅與石相生崖之半一石窟曰獻花巖釋氏書謂唐釋師法融居此雪中有奇花又有鳥銜花之異巖因以名而山亦以巖顯故金陵稱叢林必曰牛首獻花巖祖堂而地實相連舊剎惟牛頭幽棲寺即今弘覺寺此巖惟僧菴耳

　　皇明成化間山東僧古道師至巖下堅坐不動數年黔國之宰何公飯僧於祖堂之山北望雲氣被彩踄岡而北氣自巖出何公愕然步至巖見古道危坐問之不答而貌又古益怪異之是年即捐金為佛宮別治堂與之居請勅賜寺額曰花巖古道化去弟子再傳者曰德逹善弘教受祠部劄子領之踰年尋山之蹤窮水之源芟闢灌莽夷衍碕砠因高為臺緣曲為梯懸虛以為樓閣挹曠以為軒檻凡幽潛祕匿之所始畢張大榜之於木刊之於石何公之志至此益廣由是獻花巖之名大盛於牛頭山予覽而奇之四年與諸大夫五宿山房踄歷甚徧考索彌詳因志其山石巖洞水泉臺甃官宇卉木異蓄各一章具載于篇題詠諸詩別附于後卷云

　　志山石第一

　　花巖山

　　大藏經云山高千四百餘尺圍四十里餘三十步葢巖之大山也山多奇石峻起為峯每登望至窮紆廻復有高處至巔有土平丈數石如布席可坐江山四望可數百里南瞰姑熟宣歙西俯大江自浦口循三山至於天門牛渚映帶遠近東自天印絳巖諸山至於三茅起伏綿亘猶聚米然北望都城宮闕若畫朵地上歷歷在目惟江北諸山於鍾山之外隱隱數峯而已予嘗登牛頭巔望之莫有及焉

　　芙蓉峯

　　在巖之東上數丈巨石[山/(夌-土+(鬯-匕))]聚若芙蓉然

　　拱北峯

　　芙蓉峯之上又百步有石巃嵸矗立北拱都邑因名亦以牛頭山形勢相背此特表出之耳

　　天盤嶺

　　巖之東界有嶺即山之右腢曰天盤或謂其高若盤空故名葢祖堂北來之支脉也

　　西風嶺

　　巖之西界有嶺山之左腢也橫瞰大江北靣牛頭南俯祖堂雖於大山之高峻莫及而夷曠過之

　　中峯

　　西嶺之西而南緣崖二里許有僧廬於峯下又南向岡壟起伏蜿蜒微徑約三里至牛頭山中峯葢兩山之中也

　　志巖洞第二

　　獻花巖

　　佛宮之西去山領甚邇有石窟如室入深丈餘廣尋上石穹窿下平土無石神僧傳云唐貞觀十七年法融來修戒定二十一年巖下講法華經時素雪滿階獲奇花二莖狀如芙蓉燦同金色大藏經云又有百鳥銜花翔集即此巖也巖之外有石額題獻花巖三字葢近時人立者

　　伏虎洞

　　巖之東上芙蓉峯下有石窟比巖差小亦云法融談經處嘗有二虎伺于門

　　神蛇洞

　　巖之西自徑而降草莽蒙翳中一石穴深不可測常有蛇出長丈餘目如星火相傳亦法融時之馴蛇也

　　象鼻洞

　　在神蛇洞之下石穴如象鼻相貫

　　志水泉第三

　　八孟塘

　　山麓之北澤廣數十畆有橋其上以達山徑曰八孟塘。意昔有孟氏溉田者也

　　龜冲

　　在塘之少東山坳間有泉出達于溪

　　查塘堰

　　在冲之下潴水處

　　息泉

　　入山徑歷上一里許有井其泉芳冽登者每疲輒息於此取飲之因名息泉有亭構于上

　　淨香泉

　　去息井又歷上數百步至玉板臺下有井大竹間曰淨香泉意取杜少陵雨洗涓涓淨風吹細細香之句

　　太白泉

　　在佛宮西香積厨前云古道師棲石室中有翁皓髯至前長揖曰吾椒金李也願效瓶鉢之供躍去百步忽不見師杖錫卓之泉湧出椒山顛也金西方之氣意為太白之精所舍也遂甃為井曰太白泉

　　長庚池

　　佛宮外歷上數十步過巖之西亦數十步有池水四時不涸味與太白泉不殊僧云波脉相通乃法融時所有者傳名長庚豈亦太白之意歟近復深浚丈餘周匝甃石有磴下可汲

　　志臺甃第四

　　息臺

　　自山之北麓入徑皆石甃而上約一里平曠因山為臺躡者至此必息即息泉亭之上也

　　小憇臺

　　由息臺又歷上數百步少平因增廣方丈為臺布坐石而躡者得以少憇牛頭山之浮屠佛宮掩映樹間亦可坐玩也

　　玉板臺

　　自憇臺緣徑又數百步逶迤而上一巨臺臺下環以大竹因名玉板

　　大觀臺

　　從大竹傍少西縱步而上入石門臺廣數丈繚以短垣下瞰數仞羣峯平臨萬木俯視地之顯敞無踰於此大觀堂之前陛也

　　瞰雲臺

　　自入佛宮凡三歷石級至方丈又延蔓而上臺甃不可紀至拱北峯下有石削起平廣曰瞰雲臺

　　澄江臺

　　巖之西有微徑緣崖數十步至此平曠長江遠瞰如練

　　芸臺

　　巖之下一微徑至臺僅容席傍多芸草

　　菩提臺

　　芸臺下草莽中向西一高丘傍有菩提樹一株

　　待月臺

　　佛宮之東嶺有石臺曰待月東望曠迥月自下起蒼涼景色盡於此矣

　　補衲臺

　　下待月臺數步有石圍數丈敻起面甚平四隅如劈判者具存可異曰補衲云亦法融補衣處也

　　志宮宇第五

　　佛宮

　　入山麓微徑有石額曰出塵勝境乃緣崖而上約三四里至佛宮葢山之半處也規制僅闢一山門朱其垣北向山門內之左右建樓二置鐘鼓中石甃數級上有天王殿四楹殿之後有大悲殿皆不甚崇廣然葢覆盤據甚得構山之宜殿後又歷上有亭置修建之碑大宗伯李公本所譔文紀歲為成化丙午也

　　僧居

　　殿之右有堂曰選佛塲歲有僧禪定于此殿之左曰香積廚諸僧會食處殿之後石級數仞上有堂曰白雲方丈欄檻出殿之上僧領寺者居之東有堂一區曰東退居葢方丈之別院也方丈之左右各十數楹以棲眾僧屋皆負山右廬之前若干間以儲僧粟

　　翠微房

　　出方丈上長廊短檻制極古雅亦僧廬也

　　宿星房

　　又出翠微之上其制略同

　　六觀亭

　　宿星房西數步有亭六角名六觀葢取釋氏如夢幻泡影露電如是觀之說也

　　芙蓉閣

　　亭之西芙蓉峯之下石谽谺懸出處嵌一閣因石之高下為棟之長短梯亦借石之紆轉處補甃而上規制極巧麗云一遊方僧手治者都庫部遊山記謂山之最佳處即此

　　大觀堂

　　大觀臺處堂啟數楹重櫳複檻僃幽寂顯敞之妙大夫士觀游者多宿此

　　息息所

　　息臺處有堂曰息息所以登者至此必息金陵舊有勞勞亭而此曰息息所葢不惟欲其息力也堂後有小室室傍有湢所茶厨皆以供游人者僧德通嘗閉關于此

　　延爽軒

　　在方丈之西

　　聳翠亭

　　在拱北峯上羣峯聳出地之絕佳處也銀臺馮公命此名大書為額大宗伯喬公題白巖到此小篆四字紙為雲氣蒸濕又為大風揭之今額已不存矣

　　歸雲亭

　　入巖而東出數步至亭其制極宏麗樹石掩映可愛上有白巖公篆額

　　中峯庵

　　中峯下前後數十間僧古潭構以自居者極幽寂每自牛頭山來游花巖者必經此少息林木深翳亦有不知者

　　志卉木第六

　　松檜

　　山麓至佛宮松檜數萬株雜樹交植不可紀葢自建寺時所植者

　　大竹

　　凡數百竿環植於玉板臺下大者可拱笋勝常味

　　菩提樹

　　在菩提臺下樹高丈餘有子結于葉上懸絲寸餘大如桐子貫其中可為計數珠

　　山栗

　　遍山皆有之秋來登眺僧旋取供客更助野况

　　蕨

　　山坡間甚多春來苗特出其端如拳色微紫可茹冬取根搗以水沃之其滓成粉熟之柔韌細滑比菉豆粉風味為勝大略似蓴𡙡也僧能自為之

　　優曇葉

　　山有草葉如柿黛色每葉上一英數出如茉莉然其色與葉不殊頗奇異好事者嘗求得之亦有不能得者僧益神其說云即優曇別種

　　芸草

　　莖叢生如邪蒿而香秋來細葉多粉如艾貯之衣篋書笥間可辟蠹古稱芸香即此芸臺傍多生之

　　鼠刺

　　山有草長二三尺勁幹多葉色光淨而方稜有刺若皂莢然亦可觀也

　　志異蓄第七

　　佛齒

　　有齒長三寸徑寸之七方而稜色微碧齒端有紋如梵書復有竅含子如粟頗異僧以金刻龍首函之云佛齒內翰吳石樓有詩

　　佛骨

　　如拇指大數片色白質堅類寒水石僧云此佛骨然不可辨聞與齒皆自滇南受諸西域之僧已百年貯之金函觀者頗有興傅奕趙鳳之心者

獻花巖志終

　　附獻花巖詩

　　廬陵歐陽廕惟玉校

　　遊獻花巖

　　陳沂

　　野寺逢人少山僧與世疎四禪惟有性六法本無書古洞棲蘿幌清泉引竹居嬾融無復見丈室一燈餘

　　登芙蓉閣次韻

　　丹閣懸青磴浮雲宿處低俯窺寒鴈度欹聽曉猿啼瀑水侵琱檻飛蘿護絳題香臺在深處即此是曹溪

　　大觀堂次韻

　　飛蘿懸碧嶂廻榭入丹霄閣瞑慈雲結林晴瑞露消目隨孤鳥盡心共片岑遙佛座鳴清磬惟聞下界飄

　　別達僧出山次韻

　　出郭本無意棲山似有緣道心融寶梵塵路厭華韉風鐸花香度雲牀葉影懸招提一回首人世隔蒼烟

　　重遊獻花巖

　　攀躋入蘿磴迢遞指花宮巖岫雲初斂樓臺雪未融院松添古色階竹改新叢往事頭俱白重來問遠公

　　宿小星槎

　　幽棲向飛閣高座恍虛槎窗迥含星動闌𢌞傍月斜飄形御仙氣揮手拂天花未可投冠冕徒令羨出家

　　宿達公房

　　舊地人重宿勞生夢一醒亂峰明積雪虛殿納疎星僧髮老逾白佛燈寒更青翛然生道念對坐說金經

　　登絕頂

　　山頂捫蘿上風高兩腋輕大江橫禹甸重巘擁周京疆域連天盡烟雲接地平握圖傳令主瞻望不勝情

　　宿寺次升之韻

　　遠寺尋幽再結期同遊陶謝况能詩禪房一徑穿雲葉塵世三生感露葵山下夕陽人去靜水邊秋色鴈來遲知君觸法能叅悟何必東林問遠師

　　古臺秋晚客閒凭渺渺寒原思不勝巗日乍沉鳴遠磬野烟初暝出疎燈山分僻路惟聞鳥寺轉空廊不見僧入境已離人世界此身還宿翠微層

　　次吳太常韻

　　愛山之癖吾自許山非吾來属誰主花巖出郡三十程興到何曾擇晴雨一驢載裏三日糧惟斸笋蕨食盈筥那知列卿興更豪風雨亦不能終沮千盤百折到絕頂回首下方同一俯牛頭兩峯插雲標但覺飛鳥宿無所小山翁年八十強愛此徘徊幾延佇符臺養志極奉歡遍約群公共杯舉座中風雅發歌咏不作依依兒女語一時物與人意洽山影江光落天宇車塵愧不能相逐空餘想像勞心腑

　　澄江臺

　　葵丘王韋

　　混合開天塹蒼茫壯帝畿帆檣移夕景樓殿動朝暉落日波濤隱浮烟島嶼微登臺歌古詠長憶謝玄暉

　　芙蓉閣

　　緣曲疑難至馮虛恐未安狻猊金鎻冷鸚鵡雪衣單竹倚琅玕聽雲移罨畵看如何翠微上猶自著塵冠

　　宿寺次升之韻

　　石牀留客滯歸期靈徹年來最愛詩坐饋清齋然曉竹吟揮輕箑製秋葵山中落葉俱飛蚤門外閒雲欲散遲世事悠悠重如此擬將瓶鉢去投師

　　上方臺殿此難凭瑟瑟西風冷不勝雲起竹壇朝施食雨餘花梵晝傳燈高秋重臥他年客落日獨歸何處僧更欲攀躋巗塔上滿山松桂石層層

　　奉陪潘司諫黃祠部諸君子遊獻花巖有作

　　南郭肩輿曉共乘花開猶記昔年曾留題最憶同游客問道還尋舊識僧每愛閒身求小隱不妨病骨快高登明朝酒醒歸城市更逐塵勞恐不勝

　　次吳太常韻

　　結駟招提更誰許東南彥碩成賓主靈鷲銜花經幾秋至今散作空山雨行厨不用玉為盤山蔌溪毛薦筐筥振衣直與高寒期躡屐肯為嶄巖沮飛閣緣崖鐵鎻攀此時可仰不可俯勞勞陌上已無亭息息山中欣有所蹔揮落日與徘徊却望閒雲共凝佇吾翁浩歌叢桂篇風吹髯鬢飄然舉寂寥眾籟不敢鳴坐逼青霄聽鈴語牛山不礙長江流匹練西來亘寰宇何時共約佛圖澄盡挽波濤濯塵腑

　　宿寺次升之韻

　　吳郡顧璘

　　遠從塵外結幽期馬首風煙憶舊詩絕壁啼猿多古木荒園栖蝶有殘葵山深落日逢人少路轉長林入寺遲總謂六朝禪誦地碧雲無處訪湯師

　　翠壁丹臺豈厭凭西風寒露晚難勝雲中石影懸樵逕樹裏經聲見佛燈物象逈看殊世界禪心已覺近山僧不知捐佩重來日許借花宮第幾層

　　冬日遊獻花巖

　　風林下馬叩龍宮雪磴扶笻踏虎蹤把酒峰頭看海月開門庭際俯雲松鐘聲夜傍諸天動巖翠寒夜萬木濃若說移家身已老暫來猶自未從容

　　宿寺

　　寶應朱應登

　　名山隔歲與心期古寺經過再賦詩僮僕解裝先藉草主僧[留-刀+巳]客旋烹葵泉鳴澗壑秋生早樹隱房櫳日上遲豈獨有緣叅法界同行吏部亦吾師

　　長廊卷幔得閒凭南國秋容望不勝香閣梵音傳遠磬石幢寒影護懸燈山深宜有長生藥寺古應多入定僧人語忽然飄下界始知身在白雲層

　　曉自牛首望獻花巖聯句

　　牛山信宿尚多情曉向花巖更問程(應登)下界日光疑世隔半天雲氣近天行(沂)自憐病骨緣崖怯轉覺秋懷入寺清(璘)共起題詩滿巖石摩挲寧獨感三生(穆)

　　至花巖寺聯句

　　天高地迥萬山開騁望龍宮坐不回(衷)真境獻靈花欲雨高僧傳偈鹿還來(應登)林穿石窟臨飛閣路入煙蘿接古臺(沂)况有醍醐相對飲一杯同洗十年埃(牽)

　　與王考功欽佩華玉升之己巳歲重游花巖宿大觀堂聯句四首

　　溪口入松蘿(沂)危橋下馬過到門逢客少(韋)倚閣見山多興遠渾忘病(璘)心清漸伏魔徘徊遲華月(應登)延賞樂如何

　　石徑緣雲上(璘)長林選樹休山深秋氣早(應登)洞古夕陽幽飛棟依巖起(沂)危闌擁砌周回頭望城市(韋)塵跡愧淹[留-刀+巳](璘)

　　天宇澄無際(應登)秋生萬壑中雲歸巖樹斷(沂)月照石林空道念依蓮葉(韋)閒情託桂叢浮生更何事(璘)擾擾逐飛蓬(應登)

　　待月坐東嶺(韋)清光欲上遲開軒納秋色(璘)吹笛起凉颸諸品隨僧寂(應登)孤情與世違惟應珠樹鶴(沂)長與結幽期(韋)

　　芙蓉閣

　　萬壑蒼烟積(顧)諸天白日泜祗花秋自放(朱)靈鳥晝常啼撫景懷佳侶(顧)[留-刀+巳]懽待後題睠茲巖洞杳(朱)何羨武陵溪(顧)

　　小飲白雲方丈

　　兩日山中坐塵心覺頓銷饑烏當食下(顧)驚雉去人遙把酒還飡菊(朱)[留-刀+巳]詩謾折蕉從來戀丘壑(顧)終分老漁樵(朱)

　　訪達上人不值

　　落葉滿山寺(顧)禪僧初出關蒲團虛一榻(朱)竹戶鎻雙環久擬[留-刀+巳]衣別(顧)何當乞食還道心方自悟(朱)玄論底須慳(顧)

　　將出寺作

　　乍與青山近(顧)翛然世味[疏-(梳-木)+朿]芳菲塵外相(朱)清淨佛前書欲去還憑檻(顧)重來擬卜居村墟寄花竹(朱)還似上皇餘(顧)

　　宿小星槎

　　上元許隚

　　歲晚遊人少僧閒盡掩扉背岩[留-刀+巳]積雪高樹駐斜暉學道悲年長觀空悟昔非坐深法境滅盡日竟息歸

　　披雲穿鳥道踏雪見狐踪感舊悲長笛扶衰藉短笻霞光明舍利山色秀芙蓉欲借東林住湯師擬見容

　　鐘定諸天寂山空孤月明不辭長夜飲欲盡故人情俯仰驚陳迹悲歡憶舊盟重來何日是塵世易紛更

　　雪後登獻花巖

　　躡屐尋幽不憚危亭臺隨處可[留-刀+巳]詩風華迥與人間別山色偏於雪後奇花散諸天香雨細燈傳千載碧光遲情緣心事何年了巖下從師禮六時

　　限韻

　　太原喬宇

　　兩峰餘秀結蒼巖巖畔花開色相兼選勝地多方外據逃禪心向醉中淹泉烹石乳香分鼎戶遶松枝翠入㡘古寺南朝能幾見棲霞東指攝山尖

　　次吳大常韻

　　山遊一約眾即許符臺奉親實為主峰廻牛首巖在南彷彿空花散飛雨山中選勝不一足坐列盤餐行載筥我亦平生愛登臨興到輒往誰復沮力穿龍窟險猶上脚踏鼇峰低可俯大如泰華小金焦江北江南固其所聞君山水解承歡金陵梵宮幾延佇列卿追陪擁冠葢道傍嘖嘖稱盛舉獻壽南山歌頌多不是尋常燕遊語歸來為我道其事𨚫怪茲行惟少宇大篇強和謝山靈莫笑雕鎪費肝腑

　　遊獻花巖

　　丹徒楊紹方

　　名山纔一到世慮便云輕色相黃金界清虛白玉京寶花隨雨墜松障與雲平來去巖前鶴飛鳴漫有情

　　宿大觀堂

　　丹陽孫育

　　入境塵緣淨登山步屧輕慈雲連法界佳氣擁神京階磴林中轉川原檻外平講堂同宿夜香供亦多情

　　早秋登獻花巖

　　秋高尋勝躡丹梯草樹蒼茫石徑微絕壁軒窗凌爽氣上方臺殿麗晴暉靜中清梵松風度象外真空花雨飛磴轉芙蓉峰頂處五雲平望盡王畿

　　與思和遊獻花巖

　　吳郡徐霖

　　散睇目先豁窮躋心益開青山為誰好白髮屬吾來深遠入圖畵[留-刀+巳]連寬酒杯夕陽促歸騎回首重徘徊

　　遊花巖

　　古濠沐嵩

　　覽勝到巖巔江山偶劃然潭深龍穴靜樹古鶴巢穿去日驚林外飛雲繞殿前官閒趂游賞不暇問僧禪

　　遊花巖

　　定遠沐嶽

　　嵯峩一剎聳高山殿角週廻樹石間幽澗草香知麝過疎林日落見僧還及門先遣前呵徹題殿重將舊句刪帝釋不來天女去寶花無意獻塵寰

　　陪劉尚寶扶侍遊獻花巖

　　長洲吳一鵬

　　牛山高高幾許今古何人作山主劉子迎親江左來紫翠叢中坐烟雨老氏斑衣春滿庭陸郎霜橘香生筥遠近山人皆走觀德色耰鋤幾慚沮對山三日捧霞觴拜獻一興還一俯借彼禪林選佛塲為我符臺奉親所陶情更賴絲與簧年在桑榆好延佇席上公卿嘆賞餘至樂百年真盛舉東海應添仙屋籌南山敢效詩人語巋然公壽定無疆喜氣隨春溢眉宇宦遊南北縱驅馳長把牛山藏肺腑

　　山遊果得天公許携酒仍煩東道主一笑揚揚並馬行今日晴明昨陰雨緋桃留豔映疎巾青杏帶酸盛小筥天闕嵯峨望眼中(牛首一名天闕山)此興勃然誰復沮雲山排闥翠相迎野水繞田清可俯前朝廢寺古城隅金碧翬飛餘幾所尋春方欲恣遊遨解轡何妨少停佇東山墅賭謝安石北海尊開孔文舉天披圖畫萬峰攢樹隱管絃羣鳥語江東自昔號繁華第一禪林名海宇諸公賸有紀遊詩句句清新從肺腑

　　觀佛骨

　　久矣金𠎣氏遺骸尚儼然珎藏堪駭俗蟬蛻不知年江表誇希見滇南想秘傳傅韓嗟莫作俯首對鑪煙

　　次早入城

　　曙色霏微出寺門蒼顏猶覺帶餘醺流螢溪面如星度怪石林間似虎蹲幾樹藤蘿疑隱路數家鷄犬自成村滿襟風露山行慣觸熱誰將褦襶論

　　遊獻花巖

　　景陵魯鐸

　　清塵曉雨乍霏微落絮遊絲總不飛絕巘路通行委曲大江帆遠見依稀雲中絳閣初疑畫洞口青苔欲上衣擬借巖房留信宿隔林啼鳥謾催歸

　　次吳太常韻

　　牛首花巖景如許有美符卿遙作主星言速客更輿親天為清塵夜來雨溪毛野蓛紛采掇脆碧柔青積箱筥若翁與客興皆豪攀壁緣厓色無沮伐木鳴鶯歷窈深問梓尋橋看仰俯林幽花鳥不辨名壑轉煙霞各為所題名塔頂頗危升窺燈佛洞聊凝佇奇觀書葉詩屢成小憇班荊杯輒舉離離天際見帆來忽忽空中聽人語要知會合不尋常試指鄉山列寰宇坐來卿月在尊罍更吸清輝照肝肺

　　次吳太常韻

　　餘姚王守仁

　　春尋指天闕煙霞渺何許雙峰久相連千巖暫來主浮屠刺中天飛閣凌風雨探秀澗阿人蘿陰息筐筥滅迹避塵纓商歌入深沮風磴仰捫歷淙壑屢窺俯梯雲躋石閣下榻得吾所釋子上方候鳴鐘出延佇頹景耀回盻層飈翼輕舉曖曖林芳暮冷冷石泉語清宵耿無寐峰月升烟宇會晤得良朋可以寫心腑

　　次吳太常韻

　　三衢徐文溥

　　巨靈何年劈開天闕高如許我欲携屐作山主祝融為我先驅除掃重陰息淫雨春風拂衣帶草露濕筐筥嵐光𢃄日生殘雲隔林沮文軒逐隊各後先山花壓帽時欹俯煖風氤氳似欲醉神游汙漫何底所浮圖空中高雙立行行我亦勞瞻佇須臾捫歷巉[山*咸]之石磴雙袖飄飄輕霞舉千丈峰頭一長嘯萬籟風生驚相語君不見白馬小兒昔渡江萬古浮雲散天宇我今安得解悟真乘人與之三年靣壁忘心腑

　　羣公大手誇燕許擊竹豪吟忘賔主得句大呌山神驚揮毫落素飄風雨孤鶴啄烟忽飛去山僧洗研供茗莒我亦挺戈騷壇下距踊直前無卻沮况當絕頂望大荒千山萬壑眼中俯當時何人坐說法百鳥銜花獻其所蒼苔渺𣴭不可尋石上惆悵空復佇斗酒且作詩百篇玉盞生波不停舉醉來便即臥草茵靜聽古洞神龍語山中樂事殊未央疎林夕照凌層宇却恠馬蹄促我歸城闉擾擾還塵腑

　　次吳太常韻

　　吳江周用

　　牛首之山在何許欲問明朝南道主誰遣紛紛江上雲化作蕭蕭夜來雨平明童子市中歸紫笋青芹動盈筥門前車馬[慘-(彰-章)+(暴-(日/共))]不發座上賔客色皆沮當靣羣山頂可摩入耳清歌首先俯便欲移文訟雨師龍國何人在王所百壺聊用洗愁寂雙足那能慰延佇洞天窈窕懷小酉詩陣縱橫圖載舉長卿此興復不淺東向招招作吳語當今白日照塗泥坐見青春轉寰宇肯辦官曹十日閒謾與山林論肺腑

　　花巖

　　戈陽汪偉

　　萬松逕折誤東西絕頂方知下界低洞小恰留雲宿處竹深剛洗鶴來蹊原頭樵牧行堪𢿘江上帆檣望不迷勝地三千勞夢想敢辭多病怯攀躋

　　花巖偶成

　　江東李熙

　　再訪招提感舊遊茶瓜重為巳公[留-刀+巳]雨晴江郭塵氛淨春入郊原草樹柔金剎何年開梵相白雲長日護山樓振衣欲盡登臨興直到華巖㝡上頭

　　登盡牛山萬水低五雲遙望帝城西江流浩渺浮天濶石勢崢嶸與日齊金碧殿庭開畫障翠巖樓閣嵌丹梯地偏自覺塵心遠風景依稀似虎溪

　　大觀堂

　　升大觀兮凌青霄跨金鰲兮參泬寥俯鵬背兮遊逍遙揮八極兮捫斗杓發天籟兮聞雲韶觀眾妙兮形神超萬慮息兮惟寂欲羽化兮翛翛

　　歸雲亭

　　雲兮雲兮何心胡為歸兮山岑朝冉冉兮霧合夕黯黯兮嵐森晝明晦兮忽變化隨卷舒兮披幽襟千峰樹色不可辨滃然窪兮深復深巖有龍兮未躍終隨起兮為霖

　　澄江臺

　　鬱崔嵬兮高臺俯長江兮西來渺千里兮為塹羗地闢兮天開湛空明兮如練日將夕兮波頹風恬恬兮淨拭望孤嶼兮浮埃鼓中流兮安在感往事兮興哀

　　獻花巖

　　巖虛兮若室震空兮飛錫融來兮安禪苦空兮靣壁談玄兮花開點頭兮化石感百鳥兮有情總六觀兮無迹

　　息泉

　　幽泉咽兮泠泠鑿山麓兮清深遊人止兮病渴挽一勺兮如金既非貪兮亦非盜老融卓錫傳至今

　　芙蓉閣

　　石蹲蹲兮巃嵸凭飛閣兮如空棧勾連兮鬼鑿嵌山竇兮雲通望芙蓉兮若簇飄蘿蔦兮驚鴻

　　聳翠亭

　　矗千仞兮干霄濕空翠兮孤標跨蒼虬兮聞雲璈凌雄風兮青鸞招蕭史降兮吹玉簫秦女更奏雲中韶孤亭翼然世莫識飜笑坡老臺名超

　　待月臺

　　待月臺烟蘿數仞荒蒼苔金波溶溶猶似舊不見融老光徘徊昔從月下了殘經一聲清梵穿青冥江山不改臺不朽[留-刀+巳]與今人邀對酒

　　補衲臺

　　日烜烜兮朝陽融師遠兮臺荒鍼化棘兮蘿帶雲片片兮飛裳想孤蹤兮何在矻千仞兮蒼蒼

　　長庚池

　　下有太白泉上有長庚池泉水甘不涸池水清漣漪清漣漪纓可濯十年塵土污京洛閑來此地見清深云是昔年山鬼鑿庚星耿耿銀河秋北斗倒浸池西頭山空月皎萬籟寂源頭活水流不息

　　秋日遊花巖

　　林屋蔡　羽

　　花巖最絕頂下與人境懸峭壁下蒼霧飛梯入青天江影如秋毫吳楚浩無邊竹蔭不漏日翠厚常流煙隱隱藤蘿中金磬忽泠然東山動餘靄羣巘爭效妍空虛亦悽神還尋曲房眠主人棄客去獨負東林緣

　　獻花巖

　　上元謝承舉

　　出郭二十里上山三百盤知名九齡曰乘老一來看紺殿爭多麗朱樓揭大觀經營翻世累佛本半巖安

　　遊獻花巖

　　秣陵顧　源

　　綠鬢今朝酒青山舊日緣香雲連大地花雨冪諸天虎跡㽞深洞龍光映古禪尚憑何日暇同爾奉金𠎣

　　古殿秋深野氣凉石燈如月照禪床隨緣豆鉢㽞清供任意花叢作妙香塵土半生皆是夢𩬆毛回首忽成霜來尋開士譚空相苦海從今度有航

　　大觀堂

　　淮陰胡璉

　　草堂方餉午石路已迎曛上剎行應到疎鐘坐復聞開堂虛得月下榻暖[留-刀+巳]雲一切清心地松花靜夜焚

　　獻花巖

　　新喻黎龍

　　石磴穿雲上山花帶雨開聽經慣猿鶴護榻老莓苔骨立金牛瘦雄飛紫鳳來十年還夙願今日醉新醅

　　花巖寺

　　江東羅輅

　　隔年重到花巖寺劇賞還如初度來山色遠含千古秀洞門深向半巖開喬松鬱鬱啼靈鳥曲磴層層蔭碧苔况有高僧容借榻凢襟從此脫塵埃

　　觀佛齒骨

　　長洲吳子孝

　　齒骨存餘教開函意愴然空門長寂寂留鎮已年年諦玩驚希得深藏問所傳夕陽回馬首浩歎下蒼烟

　　花巖寺

　　古滇何迪

　　古寺尋幽處攀蘿入翠微鳥從霄漢沒僧向石橋歸玉露沾烏帽松花點素衣肩輿一回首西嶺下晴暉

　　宿寺

　　西岷山人趙琮

　　跨蹇尋山寺花巖寄此宵僧房懸石壁燈影出林梢睡醒風塵夢鐘聞次第敲起看紅日上遙對兩峰高

　　獻花巖

　　濮陽李廷相

　　融公萬丈巖遠在江之滸昔有獻花禽今無衛門虎

　　歸雲亭

　　尋幽坐翠微嵐氣濕人衣日暮高亭上雲歸僧未歸

　　聳翠亭

　　孤亭靣牛頭四望雲生嶺春深翠欲流坐久衣裳冷

　　小星槎

　　廬陵賀涇

　　一𣲖銀河路未賒浮塵回首即仙家步間欲問支機石須向牛山覔舊槎

　　芙蓉閣

　　花作樓臺石作枝青山蓉閣兩爭奇開懷欲遣當窗興恰被千松落酒巵

　　翠濤軒

　　萬竹瀟瀟翠欲流清風披拂小亭幽可憐何處登仙子猶自吹簫跨鳳遊

　　世生也晚不及侍先大父常常於手澤𥨖之自乞㱕來家居者十三山居者十七至天闕獻花諸勝尤所染神曾作獻花巗志尋𢿱去好事者爭索之而不淂令後遊人作一話柄良足嘆也壬寅立秋日門人歐陽惟玉結社沈生予西園生予出前志以示為先大父手書者行款犁然墨花藻潤共展閱間惟玉獨愛玩不忍去手葢其生平矌澹神情既關山水而復棲託於筆硯於亾祖有真賞焉遂携此冊校而鏤之為社中一大快事無何秋且杪同社從焦太史信宿於天闕侵晨過獻花巖太史度巉巗尋石上題咏手雪苔蘚並讀一過惟玉復裁赫蹏記之㱕而次第附諸末簡浸浸乎為丘壑一杌乘也嗚呼以銷沉數十年者而一旦昭揭先大父不歿矣抑亦山靈不欲秘此奇事耶其徼於名賢之表章者多也

　　癸卯夏孫弘世薰沐書<<PIC>B24p0573_01.gif</PIC>


