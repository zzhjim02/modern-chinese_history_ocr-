大藏經補編第 29 冊 No. 160 金陵梵剎志


　　<<PIC>B29p0003_01.gif</PIC>

　　<<PIC>B29p0003_02.gif</PIC>

　　金陵梵剎志序

　　金陵為王者都會名勝甲㝢內而梵宮最盛盖始自吳赤烏間迄於六朝梁陳所稱四百八十寺者此矣我
　高皇帝宅中定鼎兵𧱾之餘隨為剏復名藍森列燦然重輝其　宸翰之昭宣規畫之頒布凡以振法乘而護學人者犁然具舉也予承乏祠曹討求故實而矻矻於去籍之艱乃廣稽博攷　御製之𢌿僧與法者散於全錄恭繹而輯之　欽錄集則各大寺藏本在焉更搜之荒碑故牒中得其梗槩為釐飭僧規清復　賜租修葺禪宇而復慮載籍無存無以徵信將來乃為作梵剎志奉　御製　欽錄二集弁之簡前遵王章也其次以三大寺為綱而大中麗於最大小麗於中棊布星羅聯絡不渙諸寺之內若殿楹若贍產若山川若古蹟人物若名賢韻士之撰記題詠悉捃摭而臚列之至大藏之鑴副墨貯於報恩琅函布於寰宇標舉其目見端知委是藏目不可無入也而一二寺規之條列則附之簡末為卷共五十有三焉予惟
　高皇帝開天神聖經制敻隻千古乃於瞿曇之教每云陰翊王度云暗理王綱崇獎有加莫之廢墮是豈漫無所見而然哉前代之崇釋者多矣或未免趨於小果孰有如
　聖祖之事理雙圓冥契聖諦見於闡法諭僧云者後之載筆者莫能仰窺萬一天祿石渠之簡閴其無徵致問禮之家褎如充耳斯志之作聊以備　國乘之外史王制之別傳俾夫三教同源綂一聖真之大經制不致湮淪無攷焉爾予輯志甫成適請告去閱二十年復以尚璽至乃作序弁首因緣良不偶也玄觀亦為作志板存朝天宮併附及之

　　天啟柒年孟夏日南京尚寶司卿前福建提學叅議湖廣提學副使南京禮部祠祭司郎中錢塘葛寅亮撰<<PIC>B29p0005_01.gif</PIC>

　　金陵梵剎志凡十九則志昉楊衒之洛陽寺記而體裁不同盖昔止述雄觀今兼飭祠政撰志之意業有殊者若資博考鏡亦竊附云六朝佛寺多至四百八十名沉蹟滅靡得而傳無志故也　國朝定都招提重建或沿故基易其名或仍舊額更其處加以修復增置共得大寺三次大寺五中寺三十二小寺一百二十其最小不入志者百餘京城內外星散綺錯有道里迢遞有山林遼僻人跡或未涉方域或未辨郡邑史又所忽略靈谷棲霞牛首花巖寺各一乘原非備觀故輯斯志三大寺俱僧錄分攝如靈谷寺統中寺若干中寺領小寺若干故篇首總冠以靈谷其中分條析理絕無溷淆先以大寺總為一卷次以次大寺為一卷中寺無論繁多即篇目寥寂亦寺各為一卷以便稽覽餘二大寺倣此畿內外俱以五城畫疆而治故寺坐落即注某城某門去所統某寺若干里惟城內止書某城及所統何地何剎世有代興寺隨時徙沿革何常穪名無定今考元金陵新志及應天上元江寧三志地與寺合年與代符不相枘鑿者方始入志精求徵信以備古今興廢之林崇複閑麗必數名藍荒簡卑狹自居小剎故殿堂基址規摹具見增損盈缺亦復可稽因首列之大寺次大寺田地洲塲皆出　欽賜中小寺則有常住有施捨總名公產括寺實徵籍其總數于公產之下僧不得售人不得市庶有常食云其大寺租額公費另詳別帙三大寺五次大寺禪堂增新飾舊俱如重剏大寺惟靈谷租饒得兼設律堂能仁獨缺亦不一例中小寺大率缺䧟　賜租既無檀施多匱即有一團蕉地何以飯眾規制宏隘未可同日金陵佳麗半屬江山如鍾阜棲霞清涼雨花雞鳴鳳臺燕磯牛首而外何可臚列是惟花宮蘭若標奇占勝因志山水其間峰巖泉石即昔著今湮者亦或謝屐郗[馬*(畚-田+(暴-(日/共)))]曾駐其下故復不遺阿閣浮圖當時[托-匕+巿]漢荒基遺像此日眠雲如是之屬古蹟斯在又若開善之閟園陵空存載籍定林之仍扁額已換林泉勝實無歸名緣附寄亦不欲掩千古靈奇託之遐覽云爾江左玄風相扇清言爭爽付鉢開宗間堪大德登壇竪義非乏名僧故列人物其有當時位望屈席掄鋒到處叅游停車揮麈名士芳躅因附棲講之下寺碑僧誌遺自先朝已為一臠搜其斷簡實類寸金至於當代撰著自匪名家難稱完璧緗袠有限未便兼𠬧披簡以還亦為殘馥剜綴之誚總無恤焉名人紀游諸篇品題江山點綴臺殿想其履處可當臥遊因取增藻志林標奇撰杖惟涉汗漫稍置剪裁前代帝王卿相名流高士與法師往復尺一無慮累楮間摘數篇附之傳後其與寺無關敷詞少采悉不汎載高僧傳神僧傳傳燈錄五燈會元所識名僧代不數人人不數傳今所裒采如寶誌諸傳事有徵奇文多摭實業錄其全至于叅講涉歷寺無定居居無定年又如㐲虎馴蛇術同魘噀譚冥記夢事類虞初未得盡述乃汰浮華用存精樸書為傳略若祗取單隻另入人物以表其名寧譏裂錦無慚碎金矣諸寺前朝題詠蒐括羣書網羅百氏已蔑遺矣如南唐李公建勳宋王公安石久住金陵篇什最富惟錄其著記名蹟者已自盈楮若夫　明興建都列署三百年于茲卿尹大夫之干旄隱士騷人之芒蹻聚寶以南棲霞以北幾無虛日其諸藻裁想當綺疊是編採拾止于郡邑志所載諸未經目不暇駢羅序次先　宸墨尊昭代也其下文自為類先寺中修建碑記次遊記次僧傳誌銘俱干各類中分朝代先後即前帝王製作亦與名公類編惟詩槩序朝代不分諸體不敘爵里示簡雅云歸併舊寺惟靈谷報恩二寺而靈谷為多先鍾山有寺七十所宋王丞相歸併小寺于太平興國寺　國朝以興國寺為　孝陵另建靈谷寺則興國即在靈谷且以一靈谷槩鍾山矣故諸寺仍併入焉報恩即長干寺建初寺與長干相望其地皆名佛陀里建初廢掌故自宜入長干以徵江南塔寺之始餘無可併者另入廢寺吳赤烏十四年為康僧會建寺迄于六朝梁陳之際櫛比金碧爛熳極矣唐宋元兵燹圮毀之餘原野寥廓鐘聲罕聞爰檢前牒間睹遺篇載徵往志㣲存舊額乃另列廢寺即一傳一詩亦考年別代編為一寺以垂徵據俾後世不泯云若夫殿堂諸款靡尋影響任其闕然

　　金陵梵剎志目錄第一卷御製集(【勅諭】)(授了達德瑄溥洽僧錄司勅)(授仲羲闡教勅)(授玘太朴左講經勅)(授清濬左覺義勅)(建昌僧官勅)(諭鍾山僧)(諭僧純一)(諭天界寺僧)(諭天界寺不律僧戒泐復)(諭善世禪師板的達勅)(雲南僧遊方勅)(諭僧)(赦工役囚人)(諭翰林待詔沈士榮)(【詔誥】)(授善世禪師詔)(護持朵甘烏思藏詔)(賜西番國師詔)(【論】)(三教論)(釋道論)(誦經論)(拔儒僧人仕論)(宦釋論)(鬼神有無論)(明施論)(修教論)(【說】)(賜宗泐免官說)(佛教利濟說)(僧道衡說)(鍾山僧妙雲說)(僧道竺隱說)(僧玘太朴說)(天界寺花架說)(僧犯憲說)(【序】)(習唐太宗聖教序)(心經序)(【雜著】)(戒僧陶冶)(問佛仙一)(問佛仙二)(還經示僧)(拔儒僧文)(空實喻)(遊寺記)(祭寶誌法師文)(祭道林真覺普濟禪師文)(祭左講經如玘文)(【贊】)(毘沙門天正贊)(蓮花菩薩贊)(佛母贊)(維摩居士贊)(華藏世界贊二)(瑞光塔贊)(禪海羅漢贊)(十六羅漢贊)(板的達頂相贊二首)(王亨十六羅漢圖贊)(吳道子降聖圖贊)(天王圖贊)(吳道子釋迦出山像贊)(五十三叅贊)(【詩】)(天竺僧)(賡僧韻)(善世禪師遊方歸朝)(寶光廢塔)(賡僧錫杖歌)(御製山居律詩十二首賜靈谷寺左覺義清濬)(雪山寺)(僧目空山)(命板的達穩禪)(思遊寺)(老禪𥿄帳)(寺俺山深二首)(雲山僧寺)(鍾山僧寺賡單仲右韻三首)(天界寺春雀)(賡玘太朴韻)(示僧謙牧)(不惹庵示僧)(【附解】)(還經示僧)(諭僧)(三教論)第二卷欽錄集第三卷鍾山靈谷寺(大剎)(【文】)(御製蔣山寺廣薦佛會文　洪武四年十一月二十一日)(御製大靈谷寺記　洪武十五年九月日)(御製靈谷寺塔影記　永樂五年四月二十六日)(藏經護勅　正統十年二月十五日)(本寺護勅　成化九年正月二十四日)(開善寺碑銘　梁王筠)(答廣信侯開善寺聽講書　梁簡文帝)(修誌公堂石柱記　唐李顧行)(致齋寶誌公青詞　宋太宗)(勅建謝雨道塲文　宋孝宗)(蔣山大佛殿記　宋侍郎劉岑)(八功德水記　宋守大理寺丞梅摯)(八功德水記　宋趙師縉)(鍾山太平興國寺碑記　元翰林學士虞集)(蔣山鐘銘　元中書右丞趙世延)(奉　勅撰靈谷寺碑　明杭州府學教授徐一夔)(蔣山寺廣薦佛會記　明翰林學士宋濂)(重修寶公塔記　明右覺義可浩)(遊鍾山寺記略　宋陸遊)(遊鍾山記　元胡炳文)(遊鍾山記　明翰林學士宋濂)(遊靈谷記　明大學士呂柟)(【傳】)(誌法師墓誌銘　梁陸倕)(寶誌公行實　寺志)(寶公贊　唐李白)(寶公贊　唐僧皎然)(釋智藏傳略　高僧傳)(與智藏法師書　梁元帝)(佛慧泉禪師傳略　舊志)(佛眼遠禪師傳略　舊志)(雲峰高禪師傳略　舊志)(圓辨順禪師誌略　明翰林學士宋濂)(妙辨同大師誌略　明翰林學士宋濂)(普濟日大師誌略　明翰林學士宋濂)(慧辨琦禪師誌略　明翰林學士宋濂)(樸隱瀞禪師誌略　明翰林學上宋濂)(【詩】)(開善寺法會　梁昭明太子統)(鍾山講解　梁昭明太子統)(和昭明講解　梁蕭子顯)(和昭明講解　梁劉孝綽)(和昭明講解　梁劉孝儀)(和昭明講解　梁陸倕)(登鍾山下峰望　梁虞騫)(遊鍾山應教五章　梁沈約)(奉和法筵應詔　北周庾信)(遊鍾山開善寺　陳徐伯陽)(開善寺　陳陰鏗)(遊鍾山之開善定林　陳釋洪偃)(蔣山開善寺　唐崔峒)(同羣公宿開善寺　唐高適)(贈鍾山韋處士　唐白居易)(送韋少府歸鍾山　唐李嘉祐)(和友封題開善寺　唐元稹)(蔣山開善寺　南唐李建勳)(同王勝之遊蔣山　宋蘇軾)(和子瞻同王勝之遊蔣山　宋王安石)(遊鍾山　宋王安石)(登鍾山謁寶公塔　宋李綱)(寶公塔　宋曾極)(八功德水　宋曾極)(蔣山法會應制　明王稱)(春日蔣山應制詩　明林鴻)(靈谷寺法會應制　明釋守仁)(靈谷寺法會應制　明釋清濬)(詔於龍灣普放水燈　明釋夷簡)(法會賦迎駕　明釋夷簡)(遊靈谷寺　明蔡汝楠)(遊靈谷寺　明皇甫汸)(訪月泉禪師　明徐元春)(上巳日集靈谷寺　明王世懋)(靈谷寺梅花塢六首　明焦竑)(靈谷寺　明焦竑)靈谷併括舊寺遺蹟(附)(【文】)(鍾山飛流寺碑銘　梁元帝)(謝半山寺額表　宋丞相王安石)(崇禧萬壽寺碑記略　元四川行省平章趙世延)(【傳】)(延賢寺杯度傳　高僧傳)(延賢寺釋智順傳略　高僧傳)(靈味寺釋寶亮傳略　高僧傳)(尚禪師碑銘　陳江總)(興皇寺釋法朗傳略　高僧傳)(竹林寺釋曇璀傳略　高僧傳)(鍾山隱士與子姪書　宋雷次宗)(與鍾山隱士周顒書　齊釋智林)(【詩】)(鍾山曲水　南宋謝靈運)(遊鍾山大愛敬寺　梁武帝)(和武帝遊大愛敬寺　梁昭明太子統)(登鍾山望西靜壇　梁吳均)(和從駕登雲居寺塔　北周庾信)(遊鍾山明慶寺懷古　北周姚察)(明慶寺石壁　陳王褒)(雲居寺高頂　陳王褒)(鍾山明慶寺　陳江總)(同庾肩吾遊明慶寺　陳沈烱)(題道林寺　唐杜荀鶴)(遊雲居寺贈地主　唐白居易)(留題愛敬寺　南唐李建勳)(鍾山道林寺　南唐李建勳)(題道林　南唐李中)(鍾山秀峯院　宋梅摯)(鍾山講經臺　宋釋至慧)(宿雪峯菴　宋釋大訢)(道光泉　宋王安石)(玉澗　宋王安石)(過故居　宋王安石)(定林院昭文齋　宋王安石)(悟真院　宋王安石)(半山春晚即事　宋王安石)(暮春登鍾山望牛首　宋蘇頌)(飲鍾山一人泉　宋釋覺範)(初夏訪定巖禪寺　明姚廣孝)第四卷攝山棲霞寺(次大利)(【文】)(攝山棲霞寺碑銘　梁元帝)(攝山棲霞寺碑銘　陳侍中尚書令江總持)(立舍利塔詔　隋文帝)(舍利感應記　隋著作郎王劭)(蔣州棲霞寺請疏　隋釋保恭)(攝山棲霞寺新路記　南唐兵部員外郎徐鈜)(重修棲霞寺碑銘　明南大理卿沔陽陳文燭)(重修棲霞天王殿記　明吏部尚書平胡陸光祖)(棲霞寺般若堂記　明兵師侍郎新都汪道昆)(攝山多寶塔銘　明兵部侍郎新都汪道昆)(棲霞寺阿羅漢畫記　明史官秣陵焦竑)(棲霞寺阿羅漢畵記　明史官雲間董其昌)(繪施阿羅漢夢端記　明翰林編修顏起元)(修棲霞寺法堂短引　明南吏科拾事豫章祝世祿)(攝山圓通精舍記　明兵部侍郎新都汪道昆)(圓通精舍靈應殿記　明南刑部尚書吳郡王世貞)(圓通精舍募田碑記　明兵部主事袁黃)(攝山棲霞寺清歎堂記　明南祠部郎葛寅亮)(紀形勝剏立建置　舊志)(遊攝山棲霞寺記　明南刑部尚書吳郡王世貞)(遊攝山棲霞寺記略　明禮部尚書丹陽姜寶)(遊攝山棲霞寺記略　明按察副使吳郡馮時可)(再遊攝山記略　明按察副使吳郡馮時可)(【傳】)(法度禪師傳略　高僧傳)(智者禪師傳略　集諸傳)(法響禪師傳略　佛祖綂紀)(釋慧偘傳略　高僧傳)(釋保恭傳略　高僧傳)(釋元崇傳略　高僧傳)(釋智聰傳略　高僧傳)(大德玭律師碑略　唐劉軻)(御製攝山明徽君碑　唐高宗)(明僧紹傳略　舊志)(【詩】)(和令君遊虎穴寺　梁王冏)(奉和江令　梁陸罩)(奉和江令　梁孔燾)(奉和江令　梁王臺卿)(從駕虎穴寺　梁鮑至)(遊棲霞寺　陳江總)(靜臥棲霞寺房　陳江總)(遊虎穴寺　陳江總)(營涅槃懺　陳江總)(入攝山棲霞寺　陳江總)(棲霞寺山房夜坐　陳江總)(仰同令君山房夜坐　陳徐孝克)(仰和江令君　陳徐孝克)(送陸鴻漸棲霞採茶　唐皇甫冉)(送陸鴻漸採茶相遇　唐皇甫冉)(攝山　唐顧况)(棲霞寺　唐顧况)(登棲霞寺峰懷望　唐李緒)(送族弟至郭南廻棲霞山　唐李白)(題棲霞寺　唐綦母潛)(棲霞寺尋明徽君故居　唐劉長卿)(登棲霞寺　唐常袞)(攝山　唐權德輿)(與沈拾遺宿僧舍　唐權德輿)(棲霞寺山房　唐李頻)(登棲霞寺　唐皮日休)(棲霞寺夜坐　唐僧靈一)(登棲霞寺　唐蔣渙)(遊棲霞寺　唐張暈)(遊棲霞寺　南唐李建勳)(棲霞寺贈月公　南唐周繇)(題棲霞山房　宋王隨)(天開巖　宋王隨)(題攝山舍利塔　明王世貞)(千佛巖　明王世貞)(登攝山絕頂　明葉向高)(遊棲霞三首　明董應舉)(棲霞寺二首　明普學佺)(再集攝山方丈　明郭第)衡陽下院(小剎)第五卷銅井院(中剎)十方律院(小剎)吉祥菴(小剎)廻龍菴(小剎)龍華菴(小剎)雙橋門圓通菴(小剎)慈憫菴(小剎)第六卷興善寺(中剎)觀音菴(小剎)第七卷觀音閣(中剎)(【文】)(重修觀音閣記略　明南兵部尚書太原喬宇)苜蓿菴(小剎)第八卷佛國寺(中剎)(【文】)(佛國寺記略　明禮部尚書毘陵胡濙)(【詩】)(佛國寺　明王韋)普濟菴(小剎)清果寺(小剎)梵惠院(小剎)茶亭菴(小剎)地藏菴(小剎)第九卷東山翼善寺(中剎)(【文】)(翼善寺碑記略　明禮部侍郎陳璉)(【詩】)(謝公墅歌　唐溫庭筠)(土山　唐李白)(遊謝氏山亭　唐李白)(土山　明黃姬水)(東山　明焦竑)廣惠寺(小剎)祈澤寺(小剎)(【詩】)(遊祈澤寺　宋王安石)(墮雲峰　明盛時泰)(仙人岩　明盛時泰)(翻經平　明盛時泰)天寧寺(小剎)(【文】)(天寧寺遊記略　明按察副使顧[璪-品+鹵])(【詩】)(遊天寧寺　明王韋)雲居寺(小剎)莊嚴寺(小剎)(【文】)(大莊嚴寺碑銘　隋開府儀同三司江總)(莊嚴寺重興記略　明釋印菴)(【傳】)(莊嚴寺僧旻法師碑　梁元帝)(僧旻法師傳略　高僧傳)第十卷方山定林寺(中剎)(【文】)(方山上定林寺記　宋免解進士建康府校正書籍朱舜庸)(方山重修上定林寺記　元翰林學士虞集)(重建方山定林寺記略　明府太常少卿翟瑛)(定林寺沙門表請斷殺議　廣弘明集)(集程伯淳語　法喜志)(【傳】)(釋法願傳略　高僧傳)(釋僧遠傳略　高僧傳)(傅大士傳　神僧傳)(劉慧地傳　梁書)(【詩】)(鄰里相送至方山　南宋謝靈運)(與諸兄弟方山別詩　晉王彪之之)(侍遊方山應詔　齊王融)(侍遊方山應詔　梁沈約)(下方山　梁何遜)(定林　宋王安石)(自讀書臺上定林　宋王安石)(登方山絕頂　明許榖)東霞寺(小剎)外永福寺(小剎)第十一卷光相寺(中剎)天隆寺(小剎)積善菴(小剎)第十二卷三禪寺(中剎)安平寺(小剎)登臺寺(小剎)慈光寺(小剎)無垢寺(小剎)紫草寺(小剎)華嚴菴(小剎)第十三卷廣惠院(中剎)崇善寺(小剎)(【文】)(崇善禪寺碑銘略　明南尚寶少卿夏瑄)寶善寺(小剎)龍泉菴(小剎)隱靜寺(小剎)本業寺(小剎)(【文】)(本業寺記　唐僧契撫)(游陽山本業寺記　明翰林學士胡廣)(【詩】)(本業寺　明類源)普濟菴(小剎)普濟寺(小剎)山海院(小剎)第十四卷法清院(中剎)香林寺(小剎)吳讀菴(小剎)許村菴(小剎)多福寺(小剎)(【文】)(多福寺重興記　明翰林學士錢塘倪謙)桂陽寺(小剎)第十五卷草堂寺(中剎)(【文】)(草堂寺千僧會願文　梁尚書令沈約)(草堂寺緣起記略　明惠州知府海陵俞經)(【傳】)(智者約法師碑　梁王筠)(與草堂寺約法師書　梁尚書令沈約)(【詩】)(草堂寺尋無名法師　梁劉孝先)(秋夜草堂寺禪房月下　梁劉孝先)(草堂寺四首　宋王安石)(草堂寺　明王韋)慈仁寺(小剎)第十六卷鳳山天界寺(大剎)(藏經護勅　正統十年二月十五日)(【文】)(龍翔集慶寺碑　元翰林學士虞集)(天界寺毘盧閣碑　明太子少師吳郡姚廣孝)(重修天界寺記略　明南吏部尚書三山林翰)(天界寺佛牙碑略　明大名知府秣陵姚汝循)(半峰亭記啟　明南大理卿沔陽陳文蜀)(八大寺定租碑記　明南吏部侍郎福唐葉句高)(重修南京僧錄司碑記　明南祠部郎姚江陳治本)(八大寺定租碑記　明南祠部郎錢塘葛寅亮)(八大寺瞻僧碑記　明南祠部郎錢塘葛寅亮)(八大寺重修禪律堂及贍田碑記　明南祠部郎錢塘葛寅亮)(八大寺重設公鑒記　明南祠部郎錢塘葛寅亮)(【傳】)(釋宗泐傳略　集各志)(孚中信禪師誌略　明翰林學士宋濂)(覺原曇禪師誌略　明翰林學士宋濂)(白菴金禪師誌略　明翰林學士宋濂)(廣慧及禪師誌略　明翰林學士宋濂)(清遠渭禪師誌略　明翰林學士宋濂)(介菴良大師誌略　明翰林學士宋濂)(雪軒成禪師誌略　明南兵部侍郎李震)(【詩】)(登天界寺　明高棨)(遊天界寺　明傳若金)(遊牛首山歸宿天界　明王問)(春日家兄至宿天界寺　明王世懋)第十七卷雞籠山雞鳴寺(次大剎)(藏經護勅　正統十年十月十五日)(【文】)(重修雞鳴寺記略　明南吏部尚書晉陵王與)(雞鳴寺施食臺記　明釋道果)(憑虛閣記略　明南刑部郎晉陵呂律)(過後湖記　明南戶部主事計弘道)(【詩】)(雞鳴棣曲　唐溫庭筠)(宿雞鳴寺　明王履吉)(登雞嗚寺塔望後湖　明王履吉)(雞籠山　明吳寬)(雨中集憑虛閣餞客　明錢琦)(會集憑虛閣抱病不赴　明錢琦)(宿雞鳴寺　明陳沂)(雞鳴寺憑虛閣　明陳沂)(憑虛閣雨中秋望　明焦竑)第十八卷盧龍山靜海寺(次大剎)(藏經護勅　正統十年二月十五日)(【文】)(靜海寺重修記略　明南禮部侍郎楊廉)(玩咸亭記略　明南貴州道御史方克)(三宿巖記略　明南大理卿沔陽陳文燭)(靜海寺重修䟽序　明進士吳郡俞彥)(遊盧龍山記　明禮部侍郎呂柟)(【詩】)(登盧龍山　明金大車)(遊靜海寺　明蔡羽)一真菴(小剎)金川門積善菴(小剎)第十九卷石頭山清涼寺(中剎)(【文】)(清涼寺阿彌陀佛賛　宋學士蘇軾)(重建清涼寺碑略　明南吏部尚書雲間錢溥)(遊清凉廣慧寺記　宋陸游)(遊清涼山記略　明南兵部尚書喬宇)(【傳】)(文益禪師傳略　五燈會元)(文益禪師　傳燈錄)(悟空禪師傳　傳燈錄)(法燈禪師傳　傳燈錄)(文遂禪師傳　傳燈錄)(【詩】)(石頭山　唐李白)(遊清涼寺　唐溫庭筠)(遊清涼寺　唐張祐)(清涼翠微亭　宋林連)(贈清涼和長老　宋蘇軾)(次舊韻贈清涼長老　宋蘇軾)(清涼竹賦　宋王𧍞)(清涼白雲菴　宋王安石)(遊清涼寺　明黃省曾)(登清涼寺後臺　明李東陽)(遊清涼寺二首　明王守仁)(送陳揚州暮登清涼山　明王世懋)伽藍菴(小剎)第二十卷永慶寺(中剎)(【文】)(永慶寺緣起略　明住持宗海)(【詩】)(登治城謝安潡　唐李白)(謝安墩　宋王安石)(謝安墩　宋王安石)(示永慶院秀老　宋王安石)(遊永慶寺　明顧璘)(九日登謝公墩　明焦竑)獅子窟(小剎)定林菴(小剎)(【文】)(定林菴記　明溫陵李贄)淨樂菴(小剎)虎貴左衛正覺菴(小剎)淨土菴(小剎)第二十一卷鳳凰臺上下瓦官寺(中剎)(藏經護勅　萬曆十四年九月)(【文】)(瓦官寺維摩詩畫像碑　唐元黃之)(昇元寺略　宋方輿勝覽)(鳳凰臺上瓦官寺記　明南祠部郎錢塘葛寅亮)(官寺碑（下寺）　明兵部侍郎新都汪道昆)(瓦官寺祝釐記下寺　明南刑部侍郎瑯琊王世貞)(瓦官寺青蓮閣記（下寺）　明南刑部侍郎瑯琊王世貞)(古佛記　明翰林修撰秣陵焦竑)(游瓦官寺記　宋陸游)(【傳】)(釋智顗傳略　高僧傳)(勅智顗禪師　陳宣帝)(勅迎智顗　陳少主)(又勅　陳少主)(請智顗講法華[跳-兆+(梳-木-、)]　陳沈君理)(與智顗書　陳毛喜)(竺道一傳略　高僧傳)(竺法太傳略　高僧傳)(竺僧教傳略　高僧傳)(支道林　世說)(釋支道林傳略　高僧傳)(與高麗道人論竺法深書　晉釋支遁)(釋僧導傳略　高僧傳)(求那摩跋傳略　高僧傳)(釋寶意傳略　高僧傳)(【詩】)(遊瓦官寺　唐李白)(橫江詞　唐李白)(鳳凰臺　唐李白)(鳳凰臺　唐李白)(送許拾遺歸江寧覲省于　許生處乞瓦官寺維)(摩圖樣　唐杜甫)(登瓦官寺閣　唐羅隱)(登昇元閣　南唐李建勳)(鳳凰臺　南唐宋齊丘)(詠昇閣鐸　宋曾極)(鳳凰臺　宋周邦彥)(鳳凰臺晚眺　宋劉克莊)(鳳凰臺　宋郭功父)(遊瓦官（下寺）　明余孟麟)(重建瓦官寺閣（下寺）　明王世貞)華光菴(小剎)一葦菴(小剎)五雲菴(小剎)驍騎衛千佛菴(小剎)普利寺(小剎)封崇寺(小剎)留守正定菴(小剎)第二十二卷青溪鷲峰寺(中剎)(【文】)(奉詔立放生池碑　唐昇州刺史顏真卿)(乞御書天下放生池碑額表　唐昇州刺史顏真卿)(青溪閣記　宋朝奉郎張椿)(放生池記　宋景定建康志)(鷲峰寺碑記略　明禮部尚書杭郡鄒幹)(復顧魯公放生碑謂并建祠小記　明南祠部郎錢唐葛寅亮)(過青溪王昌齡宅　唐常建)(青溪草堂閒與　南唐李建勳)(青溪　宋馬大祖)(青溪閣　徐照)(晚步青溪上　明宋廉)(青溪　明焦竑)廻光寺(小剎)(【文】)(鹿苑寺記略　宋元絳)(重修廻光寺碑略　明太常少卿浚儀邢一鳳)千佛菴(小剎)大中正定菴(小剎)第二十三卷承恩寺(中剎)(藏經護勅　景泰三年六月十五日)(【文】)(承恩寺記略　明南翰林學士晉陵王㒜)亭子巷觀音菴(小剎)佑國菴(小剎)(【文】)(建立潮音閣䟽引　明南國子博士藏懋循)傘巷觀音菴(小剎)第二十四卷普緣寺(中剎)(【傳】)(耆闍寺安廩傳略　高僧傳)(【詩】)(陪衡陽王游耆闍寺　陳張正見)(與張折衝游耆闍寺　唐孟浩然)唱經樓(小剎)普賢菴(小剎)第二十五卷吉祥寺(中剎)(【文】)(重修吉祥寺碑　明修撰秣陵焦竑)第二十六卷金陵寺(中剎)第二十七卷蒼雲崖嘉善寺(中剎)(【文】)(重修嘉善寺記略　明南吏部考功郎鄭宣化)(重修嘉善寺募緣䟽　明修撰秣陵焦竑)(蒼雲崖修葺䟽　明修撰秣陵焦竑)(【詩】)(游嘉善寺　明顧潾)(嘉善寺石壁　明焦竑)崇化寺(小剎)(【文】)(崇化寺碑記略　明吏部尚書蕭山魏驥)(【詩】)(梅花水　明焦竑)幕府寺(小剎)(【文】)(幕府寺修造記　明修撰秣陵焦竑)(游幕府寺記　明兵部尚書喬宇)(【傳】)(達磨祖師傳　神僧傳)(【詩】)(登幕府山絕頂　明顧璨)(夾蘿峰　明顧源)(游幕府寺　明王韋)(達磨洞　明焦竑)吉祥菴(小剎)妙泰寺(小剎)三塔寺(小剎)(【文】)(三塔寺新修記　明焦竑)(【詩】)(三塔寺寒光亭詩　宋張孝祥)第二十八卷普惠寺(中剎)第二十九卷燕子磯弘濟寺(中剎)(【文】)(弘濟寺碑記略　明禮部侍郎呂柟)(游弘濟寺記略　明禮部侍郎呂柟)(【詩】)(登觀音山　明宗臣)(登觀音閣　明柴竒)(登觀音閣　明陳鳳)(游觀音閣三首　明張時微)(遊燕子磯　明張鏊)(燕子磯　明陳芹)(九日泛舟燕子磯　明楊文卿)(燕子磯　明顧璘)(登燕子磯次浚川韻二首　明王維楨)觀音寺(小剎)(【文】)(重建觀音寺碑畧　明南尚寶卿許穀)清真寺(小剎)梵惠寺(小剎)第三十卷接待寺(中剎)江東門積善菴(小剎)中和菴(小剎)報國菴(小剎)第三十一卷聚寶山報恩寺(大剎)(御製黃侍郎立恭完塔記　洪武戊辰十二月日)(報恩寺修官斋勅　永樂五年十月十五日)(重修報恩寺勅　永樂十一年)(御製大報恩寺左碑　永樂二十二年二月)(御製大報恩寺右碑　宣德三年三月十五日)(藏經護勅　正綂十年二月十五日)(本寺護勅　成化八年十二月初一日)(續人藏經護勅　萬曆十四年九月日)(御製聖母印施佛藏經序　萬曆　　年　月　日)(【文】)(長干詩無礙法喜食詔　廣弘明集)(長干寺眾食碑　陳徐陵)(天禧寺新建法堂記　宋李之儀)(琉璃塔記　明行太僕卿鄞陳沂)(游報恩寺塔記畧　明南刑部尚書吳郡王世貞)(報恩寺藏經殿記　明進士吳郡俞彥)(報恩寺九號藏經併藏殿碑記　明南祠部郎錢塘葛寅亮)(濠上亭記　明南祠部郎錢塘葛寅亮)(【傳】)(康僧會傳畧　高僧傳)(竺慧遠傳畧　高僧傳)(竺法曠傳畧　高僧傳)(建初寺瓊法師碑　陳尚書令江總)(釋明徹傳畧　高僧傳)(釋僧佑傳畧　高僧傳)(南洲洽法師誌畧　明大學士揚士竒)(永隆禪師誌畧　明太子少師吳郡姚廣孝)(【詩】)(游長干寺　宋王安石)(長干釋普濟坐化　宋王安石)(詠天禧寺竹　宋蘓頌)(三藏塔　宋蘓頌)(游報恩寺　明李東陽)(報恩寺塔歌　明王世貞)第三十二卷天竺山能仁寺(次大剎)(【文】)(能仁寺緣起錄　元金陵志)(【傳】)(西天無隱大國師誌畧　元大學士楊榮)華嚴寺(小剎)(【文】)(華嚴寺碑畧　明禮部尚書毘陵胡榮)外鷲峰寺(小剎)圓通菴(小剎)第三十三卷牛首山弘覺寺(次大剎)(御製僧智輝牛首山菴記　洪武十年四月)(藏經護勑　正綂十年二月十五日)(【文】)(牛首山辟支佛塔記畧　宋僧普莊)(佛窟寺佛殿記畧　明太子少師吳郡姚廣孝)(佛窟寺興造記畧　明右覺義道遐)(重修辟支佛方塔記畧　明秣陵盛時泰)(牛首山禪堂華嚴閣碑　明翰林修撰秣陵焦竑)(牛首山禪堂彌勒閣碑　明翰林編修顧起元)(弘覺寺禪堂義田記　明翰林修撰朱之蕃)(冬游記節文　明翰林修撰羅洪先)(游獻花岩牛嶺記　明南刑部尚書顧璘)(游牛首山記)(明　　　　都穆)(游牛首諸山記畧　明南刑部尚書王世貞)(【傳】)(牛頭山融大師新塔記　唐劉禹錫)(牛頭山法融傳　高僧傳)(智巖禪師傳畧　傳燈錄)(慧方禪師傳　傳燈錄)(法持禪師傳　傳燈錄)(智威禪師傳　傳燈錄)(慧忠禪師傳畧　傳燈錄)(潤洲玄素大師碑銘　唐李華)(【詩】)(游牛首山　唐韋莊)(從遊詩　明胡廣)(和胡學士　失名)(游牛首山　明錢琦)(宿牛淆寺　明陳鐸)(八日牛首山　明冀克梅)(清明日登牛首山　明余孟麟)(經牛頭山寺　明陳沂)(登牛首山　明柴惟道)(夏日登牛首山　明皇甫汸)(秋日思牛首　明皇甫汸)(游牛頭寺　明劉世揚)(牛首山　明顧大典)(牛首山閱楞嚴夜坐　明殷邁)(陟牛首山有述　明王世貞)(將至祖堂返望牛首　明王世貞)(游牛首山聽友吹簫　明安紹芳)外承恩寺(小剎)通善寺(小剎)(【文】)(通善寺碑　明大學士楊溥)廣緣寺(小剎)三山寺(小剎)(【文】)(三山寺實錄　明住持曇昕)(【詩】)(三山　宋鮑照)(三山　宋范雲)(晚登三山望京邑　宋謝琥)(三山　唐李白)(三山　明金大輿)圓通寺(小剎)佑聖菴(小剎)資福寺(小剎)靜明寺(小剎)(【詩】)(游靜明寺　明沈越)第三十四卷雨花臺高座寺(中剎)(【文】)(高座寺記畧　宋徽猷閣直學士劉岑)(高座寺雨花臺記　宋沿江制置大使馬光祖)(重修高座寺記畧　明南鴻臚卿陳壽)(帛尸梨密傳　高僧傳)(新公誌畧　宋釋法永)(西域僧傳畧　舊志)(占谿澄禪師誌畧　明南安知府金潤)(【詩】)(登梅岡贈高座寺中孚　唐李白)(荅中孚贈仙人掌茶　唐李白)(游高座寺　唐溫庭筠)(游高座寺　宋楊無為)(雨花臺　明宗游)(雨花臺　明龔秉德)(雨花臺　明孟洋)(登臺遇雪　明陳沂)(雨花臺　明顧璘)(雨花臺　明喬宇)(雨花臺　明歐大任)(雨花臺二首　明王世貞)安隱寺(小剎)(【文】)(重修安隱寺碑記畧　明南兵部尚書喬宇)(【詩】)(游安隱寺　明皇甫汸)寶光寺(小剎)(藏經護勅　正綂十年二月十五日)(【文】)(重修寶光寺記略　明南刑部郎中何思登)(【詩】)(游寶光寺　明皇甫汸)均慶院(小剎)月印菴(小剎)(【文】)(重修月印菴記畧　明工部主事建業黃謙)第三十五卷梅岡永寧寺(中剎)(【文】)(重開山碑記畧　明工部主事建業黃謙)[二/水]寧院(小剎)寶林菴(小剎)瑞相院(小剎)第三十六卷永興寺(中剎)普照寺(小剎)(【文】)(普照寺重修前殿記畧　明南刑部郎平定白鑑)惠應寺(小剎)安隱院(小剎)第三十七卷西天寺(中剎)(【記】)(西天班的荅禪師誌畧　明西天佛子國師智光)德恩寺(小剎)(藏經護勑　正綂十年二月十五日)大慧菴(小剎)到彼菴(小剎)第三十八卷普德寺(中剎)(【詩】)(游普德寺　明皇甫汸)第三十九卷碧峯寺(中剎)(【文】)(碧峰寺起止記畧)(【傳】)(碧峰禪師碑畧　明太子賛善宋濂)(非幻大禪師誌畧　明長史三衢金寔)永福寺(小剎)第四十卷新亭崇因寺(中剎)(【文】)(曠野寺碑　梁元帝)(觀音頌併序　宋翰林學士蘇軾)(集慶路崇因寺記　元豫章沙門大訢)(新亭渚別范零陵雲　宋謝朓)(和徐都曹出新亭渚　宋謝朓)(昧旦出新亭渚　宋徐勉)(過崇回寺簡古曇上人　明陳沂)(遊崇因寺　明許穀)(遊崇因寺　明姚汝循)英臺寺(小剎)慈善寺(小剎)興福寺(小剎)鳳嶺寺(小剎)第四十一卷外永寧寺(中剎)德勝寺(小剎)廣興寺(小剎)智安寺(小剎)德壽寺(小剎)永泰寺(小剎)第四十二卷祝禧寺(中剎)天隆極樂寺(小剎)第四十三卷献花巖花巖寺(中剎)(【文】)(献花巖序　明翰林編修鄞陳沂)(游献花岩記　明南兵部尚書太原喬宇)(【詩】)(献花岩　明錢琦)(登芙蓉閣　明陳沂)(宿達公房　明陳沂)(宿花岩寺　明陳沂)(澄江臺　明王韋)(芙蓉閣　明王韋)(遊献花岩　明魯鐸)(秋日遊花岩　明蔡羽)(歸雲亭　明蔡羽)(登献花岩芙蓉閣　明湯顯祖)慧光寺(小剎)(【文】)(光宅寺剎下銘　梁尚書令沈約)(上錢隨喜光宅寺啟　梁尚書令沈約)(重建慧光寺記畧　明南太常少卿四明鄭雍言)(【傳】)(光宅寺僧正法師碑銘　梁元帝)(釋法悅傳畧　高僧傳)(釋曇瑗傳畧　高僧傳)(與梁朝士書　梁釋曇瑗)(【詩】)(遊光宅寺應令　梁簡文帝)(遊光宅寺　宋王安石)第四十四卷幽棲山祖堂寺(中剎)(【傳】)(法融禪師傳　傳燈錄)(【詩】)(遊幽棲寺　明王韋)(祖堂山　明朱應登)(祖堂山　明顧源)(祖堂山　明盛時叅)(祖堂山　明王世貞)(上巳後二日遊幽棲寺　明湯顯祖)吉山寺(小剎)永泰講寺(小剎)寧海寺(小剎)靜居寺(小剎)第四十五卷清福寺(中剎)棲隱寺(小剎)葛塘寺(小剎)真如寺(小剎)妙明寺(小剎)第四十六卷天竺山福興寺(中剎)(【文】)(潤州福興寺碑　唐尚書頴川許某)後陽寺(小剎)清修院(小剎)後黎寺(小剎)第四十七卷建昌寺(中剎)西林寺(小剎)般若寺(小剎)(【文】)(般若禪院記畧　明左春坊右庶子鄒濟)明性寺(小剎)衲頭菴(小剎)高臺寺(小剎)第四十八卷廢寺保寧寺(【文】)(保寧寺舊序　金陵新志)(保寧寺輪藏記　宋葉夢得)(【傳】)(奉先寺淨照禪師　傳燈錄)法王寺(【文】)(法王寺舊序　縣志)(法王寺碑銘　梁沈約)龍光寺(【文】)(龍光寺舊序　金陵新志)(【傳】)(青園寺竺道生傳　高僧傳)(【詩】)(覆舟山　宋孝武帝)(覆舟山　齊王融)(覆舟山臨望　明顧源)枳園寺(【傳】)(枳園寺釋智嚴傳　高僧傳)祗洹寺(【文】)(和范光祿祗洹寺像讚三首　宋侍中謝靈運)(【傳】)(釋曇遷傳　高僧傳)鐵塔寺(【文】)(鐵塔寺舊序　金陵新志)(【詩】)(金陵阻風登延祚閣　唐許渾)(題正覺院籜龍軒二首　宋王安石)湘宮寺(【文】)(湘宮寺舊序　金陵新志)(湘宮寺碑銘　梁簡文帝)(【傳】)(湘宮寺智蒨法師志銘　梁簡文帝)宋興寺(【文】)(宋興寺舊志　金陵新志)(【詩】)(遊宋興東岩　南唐李建勳)安樂寺(【傳】)(安樂寺智稱法師碑　唐裴子野)淨妙寺(【文】)(淨妙寺舊序　金陵新志)(【詩】)(齊安寺　宋王安石)同泰寺(【文】)(同泰寺舊序　金陵新志)(奉請上開講啟　梁蕭綱)(答請開講啟勅　梁武帝)(重謝上降為開講啟　梁蕭綱)(上為開講日參承啟　梁蕭綱)(答勅　梁武帝)(答同泰寺立剎啟　梁武帝)(請同泰寺御講啟　梁蕭綱)(謝勅為建涅槃懺啟　梁簡文帝)(梁同泰寺剎下銘　陳虞荔)(同泰寺正智寂師志銘　梁簡文帝)(【詩】)(望同泰寺浮圖　梁簡文帝)(望同泰寺浮圖　梁𢈔肩吾)(望同泰寺浮圖　梁王訓)(望同泰寺浮圖　梁𢈔信)(臺城寺側獨行　宋王安石)善覺寺(【文】)(善覺寺碑銘　梁簡文帝)(善覺寺碑　梁元帝)(善覺寺露盤啟　梁昭明太子)(謝勅使監善覺寺起剎啟　梁昭明太子)證聖寺(【文】)(證聖寺舊序　金陵新志)(木平和尚傳　縣志)報恩院(【傳】)(金陵報恩院清護禪師傳　傳燈錄)(金陵報恩院匡逸禪師傳　傳燈錄)報慈道場(【傳】)(金陵報慈道場玄覺導師傳　傳燈錄)第四十九卷南藏目錄(附請經條例)第五十卷各寺租額條例第五十一卷各寺公費條例第五十二卷各寺僧規條例第五十三卷各寺公產條例

　　南京禮部祠祭司郎中錢塘葛寅亮編輯

　　萬曆參拾伍年正月　　日發南京僧錄司刊

　　(板貯僧錄司印行每部太史紙兩裁計玖百柒拾柒張連刷印銀壹錢伍分伍厘栗殼面太史雙副葉綜釘陸本連絹套銀伍分管板僧銀貳分共銀貳錢貳分伍厘)

金陵梵剎志卷一

　　御製集

　　勅諭

　　授了達德瑄溥洽僧錄司

　　西說東來妙演無量或云不二法門斯道也本苦空甘寂寞從斯道者果若是宜其然哉邇來僧錄司首僧闕員召見任者命詢問其人各首僧承命而還不數日來告曰臣弘道等若干人前奉勑詢高僧於諸山即會叢林大眾眾皆曰惟淛右上天竺僧溥洽京師雞鳴寺僧德瑄能仁寺僧了達東魯之書頗通西來之意博備若以斯人備員僧錄司實為允當嗚呼昔人有云世不絕聖國不絕賢近者僧錄司闕貟朕將以為無人矣及其詢問乃有人焉今朕域之內慕清淨而欲出三界者有其名而無其實其泛泛者不下五七萬爾今三人不屈五七萬之下伸于五七萬之上可謂志矣可謂道矣然昔如來道備於雪嶺歸演五天妙音無量靈通上下天人會聽若斯之演聽四十九秋自是之後五百餘年流傳東土雖九夷八蠻一聞斯道無不欽崇頂禮何况中國文物禮樂之邦人心慈善易為教化若僧善達祖風者演大乘以覺聽談因緣以化愚啟𦖟愚為善于反掌之間雖有國法何制乎縲絏刑具亦何以施豈不合乎柳生之言陰翊王度豈小小哉今爾僧了達德瑄溥洽達祖風遵朕命則法輪常轉佛日增輝名僧于吾世足矣往欽哉毋怠

　　授仲義闡教

　　入定于大千界裡談經于不二門中解脫為空清虛成性久留心于佛教獨潛[疏-(梳-木)+亦]於禪林去就一之是非不染爾仲羲居山禪伯對月詩宗抱不墮之慈悲樂無窮之清淨乃命闡教之職用副僧錄之司尚宜深究佛書詳窮禪教條分本末縷柝始終俾諸僧皆悟靜中之禪而無教外之失今特授爾僧錄司右闡教往欽于訓宜懋爾功

　　授玘太朴左講經

　　經中知人我之相教外㤀大小之乘非古剎之沙門寔東林之德士學高諸侶名動一時爾玘大朴養性得宜講經不倦持身謹戒臨事慎為是用軄爾僧官以副朝典徃化釋子無怠講經尚宜以佛之覺覺人以師之業業己俾釋子有達憲章庶不負朕設官之初意也今特授爾僧錄司左講經汝其勉之

　　授清濬左覺義

　　夫僧者立身於物表以化人初不可煩以官守也然而聚廬以居合眾而食錢穀有出納簿籍有勾稽不有所司何以能治故僧官之設歷代不廢今命爾僧清濬為僧錄司左覺義爾其徃慎乃職勿怠以私使彼學道之徒安居飽食而不懈於進修以稱朕興隆爾教之意欽哉

　　建昌僧官

　　天下大道惟善無上其善無上者釋迦是也固大慈忍志立大悲願心行無所不至化無所不被論性原情談心玅理潔六塵之無垢淨六根之無翳去諸魔而清法界制外道以樂人天斯行斯脩而歷劫無量乃降兜率至於梵宮既捨金輪而猶苦行於雪嶺時道成午夜明星相符朕觀如來以己之大覺而欲盡覺諸法界眾生其為慈也大其為悲也深可為無上者歟世人宿有善根者皆慕佛力寰中之脩者甚廣今建昌僧某博脩佛道善馭僧民其方士民仰僧善道感化人淳既內附之誠理宜授以建昌府僧綱司某官爾吏曹如敕毋怠

　　諭鍾山僧敕

　　且佛之為教也善其大也溥被生死仲尼有云西方有大聖人不言而化不治而不亂可謂能人矣云何大覺金仙又讚之以能仁以其不繩頑而頑化美善而善光其行苦而不苦其心素而弗素雖儔雪嶺之孤燈侶白晝之單影目星見性超出塵淪復有人天之說四十九秋其演也妙備載大藏未嘗有訴逋逃於廷致愆於水火者耶况昔禪祗樹千二百五十人從逋逃者未聞仲尼有云道千乘之國敬事而信節用而愛人今僧佃逃未審節用而致然耶抑愛人而有此耶若非此而有此則府謂僧云當自善來若論以如律恐傷佛性如[朿*力]奉行

　　諭僧純一

　　昔釋迦之為道孤處雪嶺於世俗無干及其道成也善被兩間靈通上下使鬼神護衛而聽從故世人良者愈多頑惡者漸少所以治世人主每減刑法而天下治斯非君減刑法而由佛化博被之然也所以柳子厚有云陰翊王度是也爾沙門純一既棄父母以為僧當深入危山結廬以靜性使神遊三界下察幽冥令生者慕而死者懷景張佛教豈不脩者之宜世人因是而互相倣傚雖不獨處窮居人皆在家為善安得不世之清泰因爾僧之所及也爾不能如是上下朝堂欲氣力以扶持意在鼎新佛寺集多財以肥己孰不知財寶既集淫慾並生况釋迦非大廈而居六載大悟心通方今梵像巍巍樓閣崢嶸金碧熒煌華夷處處有之此釋迦之所感若是歟集財而建造歟爾僧無知不能脩內而脩外故不答特役之今脫爾行命有司資路費往尋名山悟善己道以善人他日道光必燭寰宇可不比佛之為道哉

　　諭天界寺僧

　　諭天界寺善世諸行人吾聞釋迦之教務靖不喧時洗心而滌慮去五欲之魔清六根之本雖不至六通圓覺之果其報也必在將來所以修行者磨厲也行者行也功者造積也凡云修行者先置驗不速又將不期然而然歟今之修者期驗欲疾茫然久之心不耐己慮不隔塵世之有者念無不在由是而失道迷宗愆重嵬山信之乎邇來左善世右善世左覺義欲不絕而事生曠致伽藍之有鑑使犯憲章斯非他人訐告亦豈朕之不理然自作為定業將欲以難去實艱於解分是何行哉皆不務靖而好喧生事自取者也行人悟焉且二善世一覺義奏溧水一莊收糧五百有零除納官糧外餘四百二十二石九斗六升盡為役夫之用不足又四百貫鈔益之猶以謂不足今來需者甚溧陽莊如之朕准其奏而欲收司者稽之及至寺取人而乃將司者半隱而半出亦云莊所並無司者至於再三物色難以抵諱尚且東支西吾行止不顧豈有奏僧糧有礙朕將理之反匿其司者此果實歟不顧行止而誑歟於戲欲世之不可絕而絕之嗣祀之道不可無而忘矣何為苦心志而勞用婪機設妄語於無端斯智禪乎

　　諭天界寺不律僧戒泐復

　　志所以崇聲名立節義去浮沈凡丈夫舉此必欲出類拔萃而異仄陋也又智用之而知無不知以之而覺覺無不先也豈有過去𣴭然而不追者乎斯二志智在天地間生而知之者善用教而知之者善守若生而不知教而不成類乎禽獸者也又何屑屑詢其所以然乎爾戒泐復者所至之地漸佛之塲所脩者出世之道及今之所以甚於處俗妬忌之惡忿於蚖虵𧃳於覲佛不另禽獸所以舁而上殿周旋佛前斯果頂禮乎當此之際志智全㤀生死無知死生亦無知前勅住持誠若是乎曾間生死也死生也云何葢生非死死非生豁然還有覺乎今𣴭然無知其所以然且今之罪報也人神共怒為集金帛搆是非要虗名不立實效甚蛺蝶之尋芳遊𧊵之捕蕋若蚍蜉之慕腥膻於車渠馬足之間不顧網羅輪蹄之厄爾本清蟬翅霄漢麗天風飲高露而乃故低飛而掠殘花啖膻味甚於蜂蟻蝶乎今之罪也在奏愆匿愆觀喜怒乘顏色及盜眾僧用特愚朕以[飢-几+巿]己非斯身亾有日矣然死雖有日終未施行於法司且役於厨下以足眾僧饍設粥飯有虧不備味於湯調致使眾僧饑虗口澹則法司施行矣故茲勅諭

　　諭善世禪師板的逹

　　禪師自西而來朝夕慕道務在濟人利物朕觀禪師之立志也努力甚堅其歲月之行也甚深故得諸方施供善者頂禮惡者歡心前者東逹滄海而禮補陀旋錫錢塘而蹔禪天目西遊廬嶽中國之名山遂禪師之意已逹復來京師駐錫鍾山之陽日禪巖穴禪師之所以玄中仰觀俯察志在神游八極惟神天昭鑒邇者朕建陵山前聞禪師欲徙禪他徃被無知者所惑乃曰非旨不前是致躊躕朕今[朿*力]禪師凡欲所向毋自猜疑當飛錫而進錫止而禪樂自然之天地快清淨之神魂豈不道成也哉

　　雲南僧遊方

　　金仙之教甘心寂寞成在苦空故修道者多棲岩屋樹落魄林泉翫霄壤之明月吟清風於松下置身物外淪世事如太虗若是者廼修之宣之爾雲南僧修者不辭萬里之遙欲覺因緣十二若止京師而師雲南又何知天台之景兩浙之美高僧之淵藪特[朿*力]徃遊閱諸名山廓爾方寸睿爾神靈異時一歸演華言於金馬論風景於碧雞時乃道冠點蒼神遊八極快矣哉

　　諭僧

　　佛始漢至教言玄寂機秘理幽以其有傳也抵期而無教以其無教而有印心之旨愚不知旨故乃求旨切無乃顛慌恍惚茫昧於未判之先役累刼之丹衷何見一微塵之旨云何以旨問旨故指空談空謂空無際而無依忽焉無倚愚不知踟躕不已特以色求色以音求音孰不以謂利便而可也歟斯愚問而求旨之切故聰者孰謂可歟既聰者不以為可將焉求諸所以然乎而或云佛本昭示善道大張法門豈有昧而又昧玄之而又玄蓋昧在昧出玄在玄生故遠求之雖在天外遍歷八荒亦何有知之見耶朕嘗聞知有好寢者通宵烈風迅雷而寢者恬然無覺此果心已矣乎神已奚乎果心已乎則以心問心果神已乎則以神問神亦不亦易乎然此若是之易難使佛見前安不為諸徒之所辯而知所措其法焉法本無門而有由道由何而止焉焉知知止而無識焉所以我空非空我相非相要見覿體無知之態似奔星廓落電影馳雲或為虛妄而妄則妄起無端所以今之修者棄本宗而逐末猶不知陷身於水火將焚而灰溺而腐尚以樂而不逼以為快哉斯愚不知旨故特以為然或聰者自以為利根雖搜空萬刼之虛靈亦何見旨之有耶且以大藏教中諸佛泛言今之修者以為經之泛耶旨之異耶若以經泛旨異則古智人夜孤燈於嶺外畫侶影於林泉趣不我知我不趣知愚豈不謂嗤嗤然而以為譏乎審者以謂不然動靜動靜以為天下樂是則以為智人便信則以為天下安化則以為天下幸行則以為天下福朕罔知所以舉大一藏教云諸佛之故鑴磨鈍根而為說法朕不知法故特以儒書之所云子釣而不綱設使綱而絕流眾目既張了必歸於何處假使誠有歸處則一大藏經添一陪不為多減一陪不為少孰盡去之而願受謗周無文而備有法還契不立文字者互相𡚶誕如斯之說特勅智禪而云乎

　　赦工役囚人

　　爾故違憲章官吏人民曩者命禮曹布令于天下朕倣古制以禮導人後以律至諸司是繩不循軌度者斯乃行刑也且刑聖人不得已而用者為良善弗寧故也今朕一寰宇而兆民眾如爾等官貪吏弊民縱奸頑詐良侮愚若不律以條章將必倣效者多則世將何治爾諸人所犯若論以如律人各盡本犯而後已柰何工已久矣構成樓閣以居大覺金仙塔就而志公之神妥其下因是將爾等罪無輕重一槩宥之於戲君子非善何以永世志人非功何以名書釋迦志公已逝數千百年猶能生爾等眾其善正之道志者可無覺乎故茲制諭

　　諭翰林待詔沈士榮

　　古智人有為身而脩身吾不知脩者誰也或曰身為神而脩或云神為身而脩因是之辯惑之而更惑果身脩神歟抑神脩身歟吾不知二修之道但見古人遺跡欲求身易而不艱於生身後不亾其名亦未知果為身耶神耶或曰終神也夫神天命也命也者氣也氣之所以含情抱性樞於意焉所以脩者為神而脩身若全首領於終世則神靈矣未有殘肌膚異身首而為神之善者邇來閩中有士習安神之道云東馳西奔詢及儒釋道三宗必欲達之以玅己之虗靈審當求之時若病篤而尋名方可見求之切歟朕與之論惟儒術之學或可或不可因朕不識儒之奧故云如是引談空之語皆諸方舊云懷抱甚愽然迷於是而己不變矣再引道之清虗與校之未免膚不及肌耳嗚呼善哉君子雖未至三宗之奇有心若是豈不謂學之足矣聃云居善地心善淵今之人頑肯近斯三宗者豈不全首領而玅虗靈者乎此即智人也

　　詔誥

　　授善世禪師詔

　　佛教肇興西土流傳徧被華夷善世㐫頑佐王綱而理道今古崇瞻由慈心而願重是故出三界而脫沈淪永彰而不滅爾具生吉祥本西域之民生而慈敏舉契善符懷如來之大法捨父母之邦衝陰埃而突瘴霧越流沙東行數萬餘程達吾斯地朕觀爾勞心願重特加善世禪師以神善道更加朵兒只怯列失思巴藏卜為都綱副禪師統制天下諸山繩頑禦惡相為表裏以施行於戲佐王綱而不善理道幽微矌刼不生千古不滅願力宏深體斯之行無徃不復戒哉戒哉

　　護持朵甘思烏思藏詔

　　大矣哉大覺金仙行矣哉出無量歷阿僧下兜率生梵宮異哉雪嶺之修世人過者乎天上人間經刼既廣忍辱愈多方成佛道善被人世法張寰宇人有從斯道者天鑒神扶身後同遊於佛境若違斯道而慢佛者則天鑒神知覊困地獄與鬼同處直候拂石刼𥁞而方生其斯憂乎苦乎一念同佛則百禍烟消化為諸福今朵甘思烏思藏兩衛地方諸院上師踵如來之大教僃五印之多經代謂闡揚化兇頑以從善啟人心以滌愆朕謂佛為眾生若是今多院諸師亦為佛若是而為暗理王綱與民多福　有不尊佛教而慢諸上師者就本處都指揮司如律施行毋怠

　　賜西番國師詔

　　佛教興於西土善因愽被華夷雖無律以繩頑惟仁心而是則大矣哉妙覺難窮昔從斯道者頓悟三空脫塵輪而出苦趣永離幽㝠使生者懷而死者慕豈不聖人者歟邇來西番入貢有僧公哥監藏己藏卜乃昔元八思巴帝師之後人云踵師之道深通奧典獨志尤堅化愚頑以從善起仁心以滌愆雖是遙聞特加爾圓智妙覺弘教大國師統治僧民名當時之善人永為教中之稱首於戲寂寞山房儔青燈而讀誦觀皓月以吟風疊膝盤陀之上草衣木食方契善符

　　論

　　三教論

　　夫三教之說自漢歷宋至今人皆稱之故儒以仲尼佛祖釋迦道宗老聃於斯三事誤陷老子已有年矣孰不知老子之道非金丹黃冠之術乃有國有家者日用常行有不可闕者是也古今以老子為虗無實為謬哉其老子之道密三皇五帝之仁法天正已動以時而舉合宜又非昇霞禪定之機實與仲尼之志齊言簡而意深時人不識故弗用為前好仙佛者假之若果必欲稱三教者儒以仲尼佛以釋迦仙以赤松子軰則可以為教之名稱無瑕疵况于三者之道幽而靈張而固世人無不益其事而行于世者此天道也古今人志有不同貪生怕死而非聰明求長生不死者故有為帝興之為民富者尚之慕之有等愚昧罔知所以將謂佛仙有所悞國扇民特勅令以滅之是以興滅無常此盖二教遇小𦖟明而大愚者故如是昔梁武好佛遇神僧寶公者其武帝終不遇佛證果漢武帝魏武帝唐明皇皆好神仙足世而不霞舉以斯之所求以斯之所不騐則仙佛無矣致愚者不信若左慈之幻操欒巴之噀酒起貪生者慕若韓退之匡君表以躁不以緩絕鬼神無毫釐惟王綱屬焉則鬼神知韓愈如是則又家出仙人此天地之大機以為訓世若崇尚者從而有之則世人皆虗無非時王之治若絕棄之而杳然則世無鬼神人無畏天王綱力用焉於斯三教除仲尼之道祖堯舜率三王刪詩制典萬世永賴其佛仙之幽靈暗助王綱益世無窮惟常是吉嘗聞天下無二道聖人無兩心三教之立雖持身榮儉之不同其所濟給之理一然于斯世之愚人於斯三教有不可缺者

　　釋道論

　　夫釋道者玄也自太古至於三皇不聞其說後梁武帝時有胡僧其狀頗異自西來中國棲江左於是乎面壁九年號曰達磨乃西天佛子相紹二十八祖傳來東土作初祖彼說有佛武帝欽之且道者何也因周柱下史李氏紀國家之興廢有衝太虛察九泉之機遂隱入山名老聃凢事有先知之覺務生而不殺故稱曰道此有而真傳其說可為信也時人妄立名色以空界號上玉二清與聃共三曰三清說大羅兜率天界使人慕而隱其機與僧悟禪如是僧言地獄鑊湯道言洞裏乾坤壺中日月皆非實象此二說俱空豈足信乎然此佛雖空道雖玄於內奇天機而人未識何也假如三教惟儒者凡有國家不可無夫子生於周立綱常而治禮樂助國宏休文廟祀焉祀而有期除儒官叩仰愚民未知所從夫子之奇至於如此釋迦與老子雖玄奇過萬世時人未知其的每所化處宮室殿閣與國相齊人民焚香叩禱無時不至二教初顯化時所求必應飛悟有之於是乎感動化外蠻夷及中國假處山藪之愚民未知國法先知慮生死之罪以至於善者多而惡者少暗理王綱於國有補無虧誰能知識凡國家常則吉泥則誤國甚焉本非實相妄求其真禍生有日矣惟常至吉近代以來凡釋道者不聞談精進般若虗無實相之論每有歡妻撫子暗地思欲散居塵世汗甚於民反累宗門不如俗者時刻精至也

　　誦經論

　　暇遊天界人寺聞鍾且經聲嘹亮正行間遙見長老持鑪而來少時詣前禮畢朕問和尚彼中揰鐘擊鼓香烟繚繞經聲琅然必好善者送供以飯諸僧乎長老對曰近日並無飯僧者朕又問長老既無飯僧者諸人止可寂寥面壁以觀想為然何故周施精舍眾口喃喃長老曰僧之所以諷經者恐有過失誦之不過釋愆耳朕既聽斯言忽然嗟嘆噫愚哉豈不聽解之差矣所以僧多愚而不善民廣頑而不良以其悟機錯矣且佛之有經者猶國著令佛有戒如國有律此皆導人以未犯之先化人不萌其惡所以古云天下無二道聖人無兩心名雖異理則一然以朕觀之佛所以教人諷經者有二若談經說法化愚者必琅然其聲使觀聽者解其意而善其心所以不慮其意止諷誦之若自欲識西來之意必幽居淨室使目誦心解歲久而機通諸惡不作百善從心所至於斯之道佛經豈不大矣哉利益甚矣豈有誦經不解其意止顧口熟心懷惡毒歲月以來集業深重自知非禮却乃誦經以欲釋之可乎譬猶國之律令所以禁暴止邪皆出之於未犯之先乃救狂惡而生善良者上自三皇以至于唐宋元列聖相傳觀斯之道豈不天地者歟或曰民有善誦律令者如流朕將為識其意不墮刑憲又知𨚫乃真愚夫愚婦徒然誦熟罔識其意忽一日有奏朕曰民有犯法者捶父凌母考之於律諸犯者重莫過於此臣將施行其犯人親屬印律成千誦聲琅然有此知律善諷者以此為贖罪臣不敢施行特來上聞幸望宥之朕謂奏臣曰古者帝王立法令所以申明之律所以戒責之一定不易之法民有知而不善者法當尤重安有贖焉經云五刑之屬三千而罪莫大於不孝雖古聖人亦惡其惡朕薄德之見安敢易古人之法歟佛猶人人亦佛性也既有違背經戒之徒在佛必律之以深重禍愆安肯釋宥者於戲愚至於酩酊之酣撼之而不醒濁至於大河之流澄之而不清愚哉愚哉可不修悟之

　　拔儒僧入仕論

　　丈夫之於世有志者事竟成昔釋迦為道不言而化不治而不亂仲尼亦云西方有大聖人然釋迦本同于人而乃善道若是斯非人世之人此天地變化訓世之道故能善世如此且諸羅漢住世應真幻化不一亦此道也或居天上人間以朕觀之若此者不可多釋迦安可再生方今雖有僧閒能昂然而坐去者不過幻化而已即目修行之人皆積後世之事或登天上及人間好處以此觀之遐邇之道時人不分假如方今天堂地獄昭昭于目前時人自不知耳且今之天堂若民有賢良方正之士不干憲章富有家貲兒女妻妾奴僕滿前若仕以道佐人主身名于世祿及其家貴為一人之下居眾庶之上高堂大廈妻妾朝送暮迎此非天堂者何若民有頑惡不悛及官貪而吏弊上欺君而下虐善一旦人神見怒法所難容當此之際抱三木而坐幽室欲親友之見杳然或時法具臨身苦楚不禁其號呼動天地亦不能免必將殞身命而後已斯非地獄者何其天堂地獄有不難見也爾晐嚴輩等堂堂儀表已入清虗之境若志堅而心永則樂清風于翠㣲深處吟皓月于長更歲覩山嶽之青黃目百川之消長雖咫尺紅塵而乃一塵不染障礙全亾非獨將來有率陀之登一方今寂寞之趣比俗者之無知舍可行之道而竟超火赴淵其天堂地獄豈不兩皆邇耶若僧之不穀兼通漏未具宿本無緣加之累惡積愆豈異俗者趨火赴淵之愚者矣爾必欲異此道而傑為須知利害之兩端然後從之所利者居官食祿名播寰中若欲高名食祿同君不朽必持心以義練志以忠佐君以仁夙夜在公無虐下而罔上乃得利貞斯利也若視祿之少見贓之重如淵底之魚聞餌而浮吞鈎于腹此其所以害也朕今以天堂地獄之由示之於爾爾當深思熟慮剖决是非然後來朝則當授之以官未審悅乎若果悅而仕則虗名泯而實名彰其丈夫之志豈不竟成哉

　　宦釋論

　　古今通天下居民上者聖賢也其所得聖賢之名稱者云何盖謂善守一定不易之道而又能身行而化天不愚頑者也故得稱名之其所以不易之道云何三綱五常是也是道也中國馭世之聖賢能相繼而行之終世而不異此道者方為聖賢未嘗有舍此道而安天下聖賢之稱未之有也所以世人于世善獲生全者託以𢑱倫攸序乃為古今之常經於戲於斯之道聖賢偹而守行之不亦善乎斯道自中古以下愚頑者出不循教者廣故天地異生聖人於西方備神通而博變化談虗無之道動以果報因緣是道流行西土其愚頑聞之如流之超下漸入中國陰翊王度已有年矣斯道非異聖人之道而同焉其非聖賢之人見淺而識薄必然以為異所以可以云異者在別陰陽虗實之道耳所以佛之道云陰者何舉以鬼神云以宿世以及將來其應莫知所以幽遠不測所以陰之謂也虗之謂也其聖賢之道為陽教以目前之事亦及將來其應甚速稽之有不旋踵而騐所以陽之謂也實之謂也斯二說名之則也異行之則也異若守之於始行之以終則利濟萬物理亦然也所以天下無二道聖人無兩心其佛道之初立也窮居獨處特忘其樂之樂去其憂之憂無求豪貴無藐寒㣲及其成也至神至靈游乎天外察乎黃泉利生脫苦善便無窮所以當時之愚頑耳聞目擊而效之今世之愚頑慕而自化之嗚呼不亦善乎吁艱哉今時修行者反是道而行之何以見反是道而行之方今為僧者不務佛之本行污市俗居市㕓以堂堂之貌七尺之軀或逢人於道或居菴受人以謁其所謁者賢愚貴賤皆有之必先屈節以禮之然後可然修者以此為忍辱之一端耳若以堂堂之貌七尺之軀忍辱于人將後果了此道何枉辱也哉若將後不能了此道其受辱屈節果何益乎况生不能養父母於家死無後嗣立姓同人于天地間當此之時如草之值秋遇嚴霜而盡槁比木之有叢凌風寒而永歲月使飛者巢顛走者窩下惜哉惜哉不亦悲乎今之時若有大至智者入博修之道律身保命受君恩而食祿居民上而官稱若輔君政使冤者離獄罪者入囚農樂于隴畆啇交于市㕓致天下之雍熙豈不善哉博修之道乎陰隲之後益乎今之官吏者不然徃徃倒持仁義酷害良民使民視之如蛇蝎之附體蚊蚋之吮身無啟敬之前有畏避之却安得不惡聲四出艱于後乎若欲聖賢之名稱僧之行立不亦難乎

　　鬼神有無論

　　有來奏者野有暮持火者數百候之倐然而滅聞井有汲者騐之無迹俄而呻吟於風雨間日悲號于星月有時似人白晝誠有應人而投石忽現忽隱現之則一體如人隱之則寂然杳然或祟人以禍或佑人以福斯數狀昭昭然皆云鬼神而已臣不敢匿謹拜手以奏時傍人乃曰是妄誕耳朕謂傍曰爾何知其然哉對曰人稟天地之氣而生故人形于世少而壯壯而老老而衰衰而死當死之際魂升于天魄降于地夫魂也者氣也既達高穹逐清風而四散且魄骨肉毫髮者也既仆于地化土而成泥觀斯魂魄何鬼之有哉所以仲尼不言者為此也曰爾所言者將及性理而未為是乃知膚耳其鬼神之事未嘗無甚顯而甚寂所以古之哲王立祀典者以其有之而如是其於顯寂之道必有為而為夫何故葢為有不得其死者有得其死者有得其時者有不得其時者不得其死者何為壯而夭屈而滅斯二者乃不得其死也盖因人事而未盡故顯且得其死者以其人事而盡矣故寂此云略耳且前所奏者其狀若干皆有為而作何以知之但知之者不難矣且上古堯舜之時讓位而君天下法不更令民不移居生有家而死有墓野無鏖戰世無遊魂祀則當其祭官則當其人是以風雨時五穀登灾害不萌乖沴不現此之謂也自秦漢以來兵戈相侵君臣矛盾日爭月奪殺人蔽野鰥寡孤獨於世致有生者死者各無所依生無所依者惟仰君而已死無所依者惟冤是恨以至于今死者既多故有隱而有現若有時而隱以其無為也若有時而現以其有為也然而君子小人各有所當以其鬼神不謬卿云無鬼神將無畏于天地不血食于祖宗是何人哉今鬼忽顯忽寂所在其人見之非福即禍將不遠矣其于千態萬狀呻吟悲號可不信有之哉

　　明施論

　　朕嘗觀世俗善良者慕佛敬僧於心甚切徃徃大捨布施傾心向道意在積功累行欲目前之福臻身死不墮地獄亦欲延及子孫者也觀斯之善豈不良哉柰何認僧差矣為何盖為聞僧善者及住持名寺加衣鉢整齊者徃徃廣與布施若善者果有㣲覺則將所得之物轉與貧難者於前好善者頗相增福若不知覺集之無窮則禍增而福減若住持名寺者廣得布施貧難不濟與同黨類私相盜用非理百端寺頹而無補于前好善亦加禍焉于斯之道好善之心固篤布施之心甚差若善人欲功德延及子孫者當捨物于力修之僧然後方有功德足慕道之心所以力修之僧者誰隆冬之時衣服頹靡疊膝禪房慕如來六年之苦行意欲了心性以化世人皆同善道雖嚴寒肌膚為之凍裂雖酷暑蚊蟲為之吮血亦不相告若出禪房遊市井使俗人見之則衣頹而形槁故所以世俗耳目無所驚眩不得布施耳嗟夫以此僧之狀以好善者求佛雖真佛臨世化為力修僧人亦不為凡夫所識朕所以言者令好善者濟貧而不濟富無名者愛之有名者敬之其福將源源焉

　　修教論

　　佛之教上古未聞惟始自周之時方聞異人生於西域其人也淨飯國王之子既生既長觀世人之禍福覩日月之昇沈見人之造非也如酩酊之醉未醒如中睡酣而未覺以致罪重危山愆深矌海愈墮瀰漫無由自釋佛因是而起大悲願心立忍辱苦行之法門意在消愆而息禍利濟羣生時乃登雪嶺而靜居觀心省性六載道成及其歸演大乘雖有二千五百人俱人皆未解幽微佛見愚多而賢少改演小乘之法使昬愚者聽之如醉而復醒睡而還覺人各識禍而知愆惟修善而可弭嗚呼佛之心為世人乃有若是之舉吾中國聖人有云天命之謂性率性之謂道修道之謂教今聞佛有二乘之說豈不修道之謂教乎今之人罔知所以修道教人之何如乃有廢道積愆之舉更不知存心何如邇聞天界寺住持者每晨昬則儀有向諸佛之禮所以禮向者則當徒步周旋頂禮方為啟敬之道而為修道之行也今是僧懶于周旋不敢越向佛之儀故廢修以行之特以轎令人昇之周旋于諸佛之前于禮未宜于勤苦不當若以今後人法之斯乃率性者歟修道者歟若以此觀之必失修道之謂教矣可謂廢道積愆矣俄而有來告者昨晨天界住持向佛瞻禮墜轎以折足數日不聞鍾鼓之聲虗堂廢法因是而致吾有嘆嗚呼昔禪之謬儀積之今日方應可謂定業難迯矣果報昭然矣今後若欲同佛之修則當苦行勿華勿勞人以自逸乃稱斯道不然愆重危山禍深瀰海于斯效騐可不警戒之哉

　　說

　　賜宗泐免官說

　　世人灾害有三徃徃皆不自知故其灾害周流方寸間日夜無息古今未嘗有能盡去者所以釋迦成道教化眾生指述破昏乃云灾害之三者曰貪嗔癡斯三者孰能不備孰備而不殃所以古今不備者聖人是也雖備而不殃者賢人是也洪武九年春遐遊天界見住持僧宗泐愽通古今儒術深明詢問僧之苦行本面家風果何幽靜傍曰是僧動止異常因識儒書大知禮義又非林泉之士於是朕命育鬚髮以官之當時本僧姑且奉命而不辭待至髮長數寸將召而官之其僧再辭而求免願終世於釋門吁難哉世人之於世誰不欲富貴妻子名彰於世者歟今是僧却富貴弗美妻妾可謂三害之中善却一者歟人將謂是僧生性淡薄有是歟抑玄悟之有知而若是歟不然其僧生性淡薄玄悟不可以言貌而見盖丈夫之氣初志不奪斯僧是其人也特聽而免官放老山林其世之三害僧不為一害所迷妙哉

　　佛教利濟說

　　釋迦之為道也惟心善世其三皇五帝教治於民不亦善乎何又釋迦而為之盖世乖俗薄人從實者少尚華者眾故瞿曇氏之子異其修異其教故天假其靈神之是說空比假示有無之訓以導頑惡斯成道也今二千餘年雖有慕道者眾踵斯道者鮮矣然而間有空五蘊寂憎愛度世之苦厄者有之此所以佛之妙或張或斂斯神也巨則靈通上下微則潛匿毫端是故聰者欲得杳然愚者無心或有善之其故何也所以天機之妙人莫能與知設使與知則人與肩也奚上之而奚下之耶且佛之教務因緣專果報度人之速甚於飄風驟雨急極之而無已人莫佛知今之人愚乃曰佛善超生度死朕嘗笑之所以超生度死朕嘗分析愚誰我知妙哉佛之靈人能生肯為善則死亦昇矣設使生弗為善死亦弗昇豈不定業者歟夫何時人不知修持之道頑者棄而為者曠獲宗旨者少縱得之者甚[微-兀+(旡-(乳-孚))]若時人知修持之道以道佐人主利濟羣生其得也廣若量後世子孫其福甚博所以者何盖濟眾則眾報之其修身者否濟眾一身而已云何巨福之有哉

　　僧道衡說

　　公私利涉古今不異之謂道辨輕重分毫釐國行民用市無爭者今謂衡其道衡二字凡達人智者不可不深究其理焉且道即路也昔聖人允執之性無所名特以曠大永長之事配而言之故以道稱夫衡以權合之法布天下雖至巧者無所施其姦至愚者憑此而不惑所以衡稱昨逢越中沙門自號道衡於斯二字甚相符契於戲心常履道而不迂性常如衡而不曲道哉衡哉不亦美乎

　　鍾山僧妙雲說

　　善出無心之謂雲善歸無跡之謂妙此果雲乎妙乎吾聞鍾山有僧以妙雲為字良哉斯僧非知理之必然安善稱耶僧本侶影空山儔燈松底吟清風翫皓月捫已探淵有時觀浩氣於層霄之外是果拘四大而修耶忘形而鍊耶是論是議為眾僧之所以又非着象於妙雲者也且雲之妙倐然而靄恍然而靜須臾神乘龍駕雷電山蒸海湧見如是之態雲之體也鴻濛寰宇霶𩃱下注山川槁醒無形而形有形而化功成而寂杳然莫知其所以人以為奇吾嘗以為妙者乃為雲所生耶雲為妙所出耶是謂空者言虗實者云妙其妙雲之說無乃僧若是乎

　　僧道竺隱說

　　僧之殊俗者去姓是也務立字為名爾以道竺隱稱自以為奇孰不知色界之道無盡法界之道無窮斯道幽乎顯乎有相無相曲如羊腸一縱一橫誠如十字又若弦在雕弓其世之君子小人故有馳之異同今爾擅道名可謂志矣且竺者西域之國名也我中土智僧此立為佛剎爾云於此而隱其道承如來之教乎說者如來成道時放眉間白毫相光照大千界指迷破暗利濟羣生豈不彰之顯之爾乃以隱自任何也且隱者匿也吾所不取至智人明其道幽其德名彰不朽果隱其道則不許然嘗聞聖人有云德不在彰道不在顯終日乾乾汝若是乎若此後必了然哉

　　僧玘太樸說

　　僧多捨俗惟立字為名何也以其法殊人主之教故也邇來有僧用三字為名曰玘曰太曰樸且玘玉之至精者也太無上之巨也樸實而不虗混而未鑿斯三字之用果如是乎若是則仁者體之又何為而不可哉今僧用斯三字理道深長機根淺露者莫可探其趣若遇良工必由雕琢而方見其形也昔如來朴太虗混厚坤故發問於未判之先孰雕琢而使澄清列無量之象於穹壤七曜運行其間布海岳於鴻龐百川東注此由太樸而至穹窿果理之使然氣質之變焉吾聞智者云混沌靜久而乃此今僧捨俗認朴必釋教之然哉

　　天界寺花架說

　　暇遊入寺長老同行見綺砌為檻中植薔薇而又竹木架之工以編之屈蟠龍蛇之狀令不得矌蔓枝莖因之有感嗚呼甚哉違大化恩不及草木必有積焉朕嘗目種花之徒務以奇為妙故屈蟠其枝莖以招買花者也然其人智巧多端身不滿三尺朕謂花者曰爾生計若此家傳否曰然爾身若此亦家傳否曰三世矣吁愚哉人云世有陰隲然後獲昌所以陰隲者利濟羣生是也不但不殺而為陰隲但能惠及草木亦陰隲焉若使草木不得自然而乘大化之興尤為損德必成將來之患矣其佛會之中雖有持花獻果者正所以不花而花方為聖人之妙若植其根節其莖蔓使疎條巨蕋朝夕樂觀不惟損德必有愆於身後因詢種花之徒有感特述寺脩花之說

　　僧犯憲說

　　佛之立教也惟慈以及眾身先忍辱所修者諸惡不作百善奉行斯佛出世始此因由於西域五天竺國賢愚敬之無有慢心五百年然後流傳中國賢信愚化又二千年其間智人亦因是而通神者有之有流此而無終者有之然凡居是者必㤀憎愛去貪嗔𨚫妄想雖不前知亦也效佛之宜洪武十一年秋八月天界有僧訴於中書其辭曰為主僧者非理辱甚中書下刑部究其源其間觀形狀識緣由自妬忌而起信讒而亂以致福消禍增累及平人若干比問分明人各受刑矣於戲禍福無門惟人召而速至僧不務脩造愆而犯憲法司論如律宜哉

　　序

　　習唐太宗聖教序

　　乾旋坤寧覆載物以無窮其常經以四時鑑見榮枯雖目前之易省化機之運上古之哲能奚備知其的然榮枯隱顯陰陽見之易解及其大造者乾為陽而坤為陰所以難窮其至微以其不知其本源也設若有實之可稽縱是癡愚者亦所不疑所以至微形隱人莫測窺其哲能不得無惑况如來之教指實言虗因空談有化及萬類善被諸方現千百億態罔有上下鴻濛其靈寰宇是塞斂之則毫釐潛蹤示生死之俱無幾風霜而不腐其斂其張臻洪休於斯時覺道而幽靈效之者奚知其垠玄傳寂寞稽莫知其本根致使德小而量薄者窺探旨趣能無他論者哉然洪法之肇根於西域顯金身而會漢帝於夢中獲演流於東土曩因化形迹之時不言而化示不生不滅民不教而治及雙林之有故金色是藏斂光不鏡時又畫像而舒形金容示現妙音博被拔苦趣於幽冥遺教遐荒濟萬類於三途故真妙之難瞻不易能於一旨傍謀他術雜正法以紛紜致使色空之比假不無有謗三車之覆馳沙門玄奘者釋氏之領袖也生而慈敏棄親以明心狀而舉動皆契善符堅持忍辱碧潭印月暑夜松風難同其清潔玉露野田未比其膚潤方寸將及無礙諸漏彷彿其盡久必躡昂霄而淩烟霞單萬歲而無雙斂成靜觀傷大教之傾頹歎文繁之差謬欲定真析偽以滋學者之誠故延頸西土孤笻廣漠履險隻征朝飛凝雪以迷空生逕難分夕風浩瀚走黃沙以幕川孤進前蹤冐冰霜而侶影幾楊柳之青黃皆途中之數覩求深願重至勞猶精遍五印之寶剎越恒河之渡立雙林之陰洗鉢入水登雞足之巒禪鷲峰之大會受直指於心歸演洪音如瀚海之波瀾經分六百譯布中華闡揚奧典宥罪釋愆臻善良於百福其玄如日中之捕影水底之捫月潔若青蓮出汙泥之不染猶桂芳秋蘃香浮室野之馨慈航業海倐渡滄溟體天之造日月之明大哉之無為奚可論乎

　　心經序

　　二儀久判萬物備周子民者君君育民者法其法也三綱五常以示天下亦以五刑輔弼之有等㐫頑不循教者徃徃有趨火赴淵之為終不自省是㐫頑者非特中國有之盡天下莫不亦然俄西域生佛號曰釋迦其為佛也行深願重始終不二於是出世間脫苦趣其為教也仁慈忍辱務明心以立命執此道而為之意在人皆若此利濟羣生今時之人罔知佛之所以每云法空虗而不實何以導君子訓小人以朕言之則不然佛之教實而不虗正欲去愚迷之虛立本性之實特挺身苦行外其教而異其名脫苦有情昔佛在時侍從聽從者皆聰明之士演說者乃三綱五常之性理也既聞之後人各獲福自佛入滅之後其法流入中國間有聰明者動演人天小果猶能化㐫頑為善何况聰明者知大乘而識宗旨者乎如心經每言空不言實所言之空乃相空耳除空之外所存者本性也所以相空有六謂口空說相眼空色相耳空聽相鼻空嗅相舌空味相身空樂相其六空之相又非真相之空乃妄想之相為之空相是空相愚及世人禍及古今往往愈墮彌深不知其幾斯空相前代帝王被所惑而幾喪天下者周之穆王漢之武帝唐之玄宗蕭梁武帝元魏主燾李後主宋徽宗此數帝廢國怠政惟蕭梁武帝宋之徽宗以及殺身皆由妄想飛昇及入佛天之地其佛天之地未嘗渺茫此等快樂世嘗有之為人性貪而不覺而又取其樂人世有之者何且佛天之地如為國君及王侯者若不作非為善能保守此境非佛天者何如不能保守而偽為用妄想之心即入空虗之境故有如是斯空相富者被纏則婬慾並生喪富矣貧者被纏則諸詐並作殞身矣其將賢未賢之人被纏則非仁人君子也其僧道被纏則不能立本性而見宗旨者也所以本經題云心經者正欲去心之邪念以歸正道豈佛教之妄耶朕特述此使聰明者觀二儀之覆載日月之循環虗實之孰取保命者何如若取有道保有方豈不佛法之良哉色空之妙乎

　　雜著

　　戒僧陶冶

　　道起無心誰寂滅行生積行豈無端邇聞陶冶空山內致使空山空不空着相有誰知是佛以僧實相相山間飛雲出岫來今古巖壑幽然烏夜啼試問獻花真趣處曾將心地量泥犂縛菴以定山藤葛穩坐蒲團樂幾枚要識西來真實處張眸極覷巨星馳

　　問佛仙

　　佛仙有無誠如黑白惟釋迦與叱羊者能之噫道矣哉靈如是然昔人見今之聞之相傳數千年一體如斯者未覩散聖有之尚未得其傳方今凶頑是化良善契從仙乃務思淩烟霞而躡昂霄會王母於天京釋乃斂神一志靜觀玄關意在出無量刼而昇兜率志斯二事者道盈菴而僧滿寺以百人為數九十九人失道述宗或曰陸沈其一傍曰鬼神不洩機仙有屍解佛有千百億態孰知昇沈迷失者耶為此有慕而不絕者有毀而不滅者此豈佛仙有無之騐哉洪武八年見二教中英俊羣然博才者眾特以二勅諭之勅以捨彼而從事傑乎捨事而從彼志乎聰愚者必皆兩圖諭由已而勅不專信乎諭爾僧道備以陳之

　　又

　　朕觀如來修行雖苦之至但六載而道成其玅覺之靈則有千百億化效之者莫知至微或得之者亦不知自何而至道祖老子神仙繼之或幻而或真神通盛效之者亦莫知源何夫子之立教𢑱倫攸敘效之者可以探其趣誠如夫子者鮮矣於斯三者可以興滅乎

　　還經示僧

　　昔誠之說如金經千萬刼而不泯若或見之則沃聰者之槁心開愚昧之方寸嗚呼道哉覺哉孰能體之而無上守之而無為斯二字之所以然而然者其於漏𥁞者乎斯誠之說如浮雲之馳空若漚花之汎水電影之逐風睡酣之幽夢斯果虗之謂歟實之謂歟然必先覺覺之後覺然之又將愚昧而疑之嗚呼清風搖水蟾影沈淵孰能機其所以然耶且曩之妙也赤日昇崑崙神龍浴滄海是又體之而非體相之而非相是皆着相而能耶無相而智耶又必我相人相而較之豈不廓落奔星靜淵臨月是說是問必九年之傳善我明不然風翻月影倒掛須彌問石為舟千艘浮水巨木連枋作大海底是皆性理者耶

　　拔儒僧文

　　朕聞三皇五帝夏啇文武之治天下分民以四業曰士曰農曰工曰啇凡四者偹天下國家用無闕焉列聖相傳至漢之明帝又加民業以二曰釋曰道六藝雖各途惟釋道同玄儒雖專文學而理道統其農工啇三者皆出于斯教至如立綱陳紀輔君以仁功莫大焉論辭章記誦儒者得其至精苟非其類而同其門未必得獲至微且農勤于畆者歲成工乃時習而巧精啇能不盜詐而利本俱長今之釋道者求本來之面目務玄晤之獨關至妙者隻履西歸飛錫長空笑談定徃化兇頑為善默佑世邦其功浩瀚非苦空寂寞㤀嗜欲絕塵事者莫探其至玄未聞農工啇釋道者精于儒正默論間俄而侍講學士宋濂言及有僧名傳者儒釋俱長邇來以文求臣改益臣試開展過目篇篇有意文奇句壯奚啻于專門之學臣故不益而不改以全僧之善學者也臣昧死敢煩聖聽誦之再三可知其人矣朕是許之不時之間學士以誦再三聽文思意果如濂言然僧所以求改益者非也其文深意曠非久覽豈得其本源朕知僧之意有所精學卒無揚名之處故特求名儒以改益之由此而揚名欲出為我用[(濂-(前-刖))-〦+立]曰恐無此乎朕謂濂曰云何如是觀人古賢人君子託身隱居非止一端如寗戚扣角百里奚飯牛望釣於磻溪徵隱于黃冠此數賢能者未必執于本業而不為君用朕觀此僧之文文華燦爛若有光之照耀無玄虗弄假之訛語句真誠貼體孔門之學安得不為用哉

　　空實喻

　　目世浮沉皆是幻幻生幻滅患相從幻出無端患長着患逼無知無有錯理幻幻身身患患若將無有更何之師空法外無方住再覔端倪孰擬知好向道中閑自在肯將鐵索易羇縻只因魔甚云心地未必師知必我知不識有人還是覺驀然一笑脫泥犂

　　遊寺記

　　朕因憂慮既多特入寺中與禪者盤桓暫釋幾冗之一時入寺既行凡所到處無不有佛及至方丈平視兩壁皆懸水墨高僧凡四軸六人一軸三禪海水一軸了經松下一軸撫鹿溪邊一軸樂水於巖前嗚呼住持者志哉所以設此意在感動心懷堅立寂寞之機甚得其宜也何以見之如三禪海水者其海潑天飛浪煙海四際其高僧凝然舉塵而揮鼎足而坐可謂奇矣動修者一也又了經于松下對月于昊窮可謂清之極矣復有一僧前撫鹿于溪後山神以密護可謂行至矣又坦然而無慮樂然而無憂樂水于山根可謂寂寞而已斯四軸六人足可堅修者之心朕為斯而樂至暮而歸餘月復至寺由東廡而入見畫像啚形皆男女夾雜濃梳艶裹者紛然將謂動小乘而堅大乘也徐至苑中見有數架修上薔薇朕亦謂非宜也少時憇方丈顧左右壁亡其前日所有高人四軸不覺興歎矣何哉所以歎者不惟畫於薔薇不合有而有四軸高僧當懸除去皆非所宜故興歎息焉

　　靈谷寺記(文見本寺)

　　遊新庵記(文見靈谷寺)

　　工部侍郎黃立恭完塔記　(恩寺)

　　僧智輝牛首山庵記(文見本寺)

　　祭保誌法師文

　　昔者師能出世異人性僃六通景張佛教使兇頑從化善者愈良及其終也擇地于鍾山之陽陰其宅而居之經今八百六十七年今朕建宮在邇其為師焚修者俯而視之因勅中書下工部造浮圖於山之左今將完成徙師於是於戲漏盡毋生人我刼終勿墮塵埃惟師神通尚饗

　　祭道林真覺普濟禪師文

　　惟師慧悟見機變化神妙道德高邁振揚宗風鍾阜龍蟠炳然靈跡季春届序爰遇誕辰明薦奉陳洋洋如在

　　祭左講經如玘文

　　嗚呼業海茫茫濟彼岸者鮮矣爾如玘駕般若舟舉楞嚴棹建覺圓檣假華嚴風揚火集帆昨朝柁寬帆飽倐焉彼岸噫果操舟之善耶爾如玘冐風濤而有此耶今業海爾濟舟楫猶存孰僃善爾舟傲風於業海如斯濟岸孰不曰乘爾某之舟有此之濟非獨如是其拯溺者既多朕觀營般若之舟施普度之道豈徒然哉今也期當空相絕迹去來所有素羞爾其享焉

　　讚

　　毗沙門天王讚

北天有門衛護何雄被堅若是托塔幾重兜鍪䧏髮示見帝戎外張威武內實禪翁

　　蓮花菩薩讚

菩薩大慈悲辛澄展法威足躡無垢輪熾熖長輝輝四相具不具儵忽如雲飛

　　佛母讚

非宿有緣非千萬刼前德無瑕垢尊妃飯天王子至空白象周旋惟佛母聖化及大千

　　維摩居士讚

獅子座中花蘃遍厨間香積味新鮮誰人問病躊躇去鐵馬嘶風牛䇿鞭

　　華藏世界讚

室芥子眠匿粟是恬惚恍其上周遊諸天宜乎其降化被三千

　　又

華藏世界全市中買物食且甜有誰期我相周旋朝抵暮歸非牛非馬非船

　　瑞光塔讚

大智力人性定心方穩首陵穹脊骨純鋼瞑目而逝餘灰塔藏信有之乎靈明常存午夜放光

　　禪海羅漢讚

爾怪且玄海氣如煙拂塵蕩垢鼎足而禪薄天飛浪何處宿緣宜哉尊者處危自然

　　十六羅漢讚

　　第一

爾惟務道道亦何知仰天俯地榻下一枚

　　第二

寂寞空山扶策藤牀篆煙終日神機密藏

　　第三

極目太虗氣吐而噓了知天外錫杖龍舒

　　第四

大哉癡獃日近蚖蛇蜿蜒儵忽濃雲被遮

　　第五

脫舄跣足不愛茅屋露坐觀天法外撑船

　　第六

道高氣豪西旅獻獒對月了經如海汎濤

　　第七

情愛清風心翫明月終夜露立何時了歇

　　第八

謂爾心導天人詣前羣魔逐退道孰可傳

　　第九

海氣盈虗爾步且徐隔岸招來猶愛吾珠

　　第十

倚松目猿問宿有緣閒中日月鉢內水天

　　第十一

童子戲禽道者休禪忘觀想地鶴舞青天

　　第十二

已授已接對偶而悅是法平等亦復何說

　　第十三

松下閑禪已幾年頓忘幽寂意喧喧出塵不用論今古樹底清風爽不眠

　　第十四

異哉樂天龐首皓然倚樹而定觀空幾年

　　第十五

心善而權旌旗烈天護神從後撫虎而前

　　第十六

宿脩萬行寒巖默用知幾千刼人何曾動清磬一聲幻出如夢

　　板的達頂相讚(二首)

噫設意精專駕般若船碧浪千堆海氣如煙檣傾舵轉問爾宿緣噫危乎艱哉驀然際岸紅日當天

　　又

噫張目神樞電繞太虗瞑目神潛匿毫無餘噫快哉疊膝任爾為愚

　　王亨十六羅漢圖讚

　　一

噫意若相應心淵已澄南閻浮提以書以徵

　　二

侶杖空山閱浩穹頑篆烟終日方寸幽閒

　　三

跏趺疊膝侍以戎客仰目遙蒼倚錫而息

　　四

計珠誦經靈蛇詣聽恍然有覺化龍而騰

　　五

目瓶內花大般若佳去來無跡孰為幻化

　　六

靜修已佳不已而誇動人獸智獅子獻花

　　七

常云無心何不彌深耳聞目擊行藏若尋

　　八

理道深心座下羣陰意操岳浪聲太古琴

　　九

怪哉尊者瓶水海瀉神龍翫珠取捨般若

　　十

倚松目猿足下獐眠人物忘機互悅而前

　　十一

調鶴空山倚錫而閒形勞神靜就裏無煩

　　十二

顧偶而言滁徐以鮮本無塵垢志脫霞烟

　　十三

童子烹茶火內蓮花云何是說數曠河沙

　　十四

麋鹿有知尊者如癡志在叢木必待以時

　　十五

風生草偃虎非豢犬意何大哉術出恁典

　　十六

身定神行境入太清鍾磬一聲忽然而醒

　　吳道子降聖圖讚

歷無量涉阿僧神色界凡世界聽不巧拙最不癡相以致漏盡無礙大覺宏施皆雪嶺之苦行幻出幻生幻滅幻起百億之態不為之廣寂一毫而不為之簡善矣哉化矣哉大覺金仙為吳生之圖相不出三界問誰識此聖凡者歟又博變者歟孰是孰非云何水月風搖隔窓審的奚由然耶有相無相而為定者乎

　　天王圖讚

披堅戴胃神驅電眸風生足下衛護天遊

　　吳道子釋迦出山像讚

一流水行慨然如鍾坦然無威蕩然無為神通三界脫苦㤀危

　　讚五十三參

幻色幻空空幻色幻情幻欲幻無端始幻幻從何幻起幻生幻滅亦何知爾幻幻時皆是幻幻終幻始總何為幻住幻流真幻軰幻前幻後更依誰此幻非真他幻寂纔云寂幻幻方生人生始世皆從幻幻了無為在幻中幻去復來幻是夢無言幻夢幻悠悠智人識幻方知幻知幻由來心不儇

　　詩

　　天竺僧

比丘乾竺來情思脫禍胎去鄉十萬里飛錫不塵埋宵晝觀孰大無時不常懷志立無上等必欲精神諧忽然觀身影影乃與身偕若欲離塵垢將影與身排再觀世萬物有形必影該尋思欲觧分似乎與理乖空寂如是說咸將貝葉開論影始太古至今尚猶猜日午難廻避臨水見眉腮月下偏分曉愚云似恠哉智人果解分禍胎兩忘灾或說身裁影亦曰影身裁顛倒論常世倒顛日日俳觀倦身意馬勞心猿似豺到了難分去從伊子細差閉門終不見出戶倚身牌有時定玄機俯仰何根荄祖佛何如定影子在塵埃爾昇從爾上爾降從爾階躊躇從躑躅穿履亦穿鞋反復誠難避簪花猶插釵虗實誰參透天厨一供齋八萬四千戶閭閻邇謝臺鷄犬聲無異莊周化骨骸漆園曾作吏槐國已知槐幻中生幻夢幻影與身哀影幻身亦幻何時有壯衰若欲常寂靜百骸與之齊智慮渾忘却天然似嬰孩

　　𢋫僧韻

天台五百尊方寸皆明月月影彌千江何曾有暫歇為斯妙用通今古長不滅昔當懸挂時誠非凡可越住世及應真幾度阿僧刼假錫作梯航泛海濤如雪一旦杳無蹤暫與沙門別儵忽羣禪中孰能為機泄禪心曠無跡如海亦何竭僧本具他心宗門常合轍

　　善世禪師遊方歸朝

前年拜辭去今春二月歸未聞湖海濶但見禪眸輝踏雪來朝覲家風祖佛規默坐各無語方寸究徘徊櫻花纔臉笑柳眼正舒眉獨翁任清淨愚俗多險危姦猾不善死到處冡纍纍爾心鑑此患棄家永不回年年嘗作客如蓬被風吹哀憫自天佑仁深久必為切記無住相與佛莫相違

　　寶光廢塔

寶塔摩青蒼招提歲久荒秋高棲俊隼夜深月影長寂寂星搖蕩飛霞人棟梁守僧都去盡螢火作燈光鬼哭思禪度遺經風日張獨有來巢燕呢喃似宣揚停驂傷古意雲合草頭黃聞說當年盛鐘魚徹上方

　　𢋫僧錫杖歌

由來震旦始乾竺扶老應須棲此杖鈴鈴琅琅妙且奇撼振一聲空谷響或時化作飛龍威長空如水何相持有時比翼論端的方覺玄關顯現時志悟未通心委曲鴻濛惲沌同塵俗驀然一悟淩烟霞覺此覺他方意足神眸昭昭眾生顧隱隱微微如法故每擔日月猢猻藤簞食由來飽祗樹

　　御製山居律詩十二首賜靈谷寺左覺義清濬

　　一

㕓中禪起詣山房靈谷山高志可當四壁遠民塵俗杳山川近水世機忘崇朝榻外香烟裊終夜堂前燈熖煌從此爾僧公案悟邯鄲何必問黃梁

　　二

市起高僧屋翠㣲一靈派寂入重嵬松森蓊鬱陰濃道澗曲潺湲聲繞扉有客上門羅織叩無端舉杖作成威此時解得黃龍法自在巖前碧眼機

　　三

誰謂山僧運化工山居真箇得從容調猿樹底觀玄鶴翫月淵中悅白龍香熟地爐茶一盞嫩肥銅鼎笋三鍾叩禪若解岩前趣皓首龐眉振祖風

　　四

出㕓大隱寓崇巔去盡人喧聽鳥便雲去雲來山寂寂嵐生嵐沒采鮮鮮洞門鬼哭求哀懺湫底龍吟乞化全如是住來經幾刼因風熾火力何先

　　五

僧屋雲山事事便蕨薇輕取勝農田黃精雨長堪僧奠紫芊雲埋供佛筵茶竈頻煨風聚葉飯堂勤集道催禪玄猿夜嘯峰頭月清興忘機傲歲年

　　六

蒙茸隱道女蘿懸太古岩前一老禪翫月就溪臨碧水調猿環樹仰青天雙親鞠育歸何日五祖窺覘已有年欲識住山人自在除非宿▆並無愆

　　七

侶影山間興趣幽竹雞聲斷悟禪由山房夜月明心鏡水國宵燈照衲頭崖柿熟甜須九月溪芹味美必三秋忘塵思入重嵬逈道備咸稱釋氏流

　　八

孤寂山根近釣磯神魂悽愴命難依都言避厄深幽隱本為離㐫出險機晨㸑必蒸山蕨嫩午炊須熟水芹肥天然不待勞筯力方識稽源道甚微

　　九

谷居幽趣景偏多明月山房夜半過白日嶺邊岩鹿呌黃昏水際野猿歌精魂𢡖淡無從侶神思躊躇柰若何性定擬看華藏景欲生飜作萬般魔

　　十

至性從來隱碧蘿林泉深處任蹉跎鳥啼春樹笙簧語漁放秋江櫓棹歌落魄有情知就裏從容無事見娑婆巖前苔合初由徑門外風堆槲葉多

　　十一

潛踪匿跡但優游世事從來豈究頭整日懶除堦下草將燈倦點壁間油烟封谷口聽樵語雲鎻柴扉聆鳥啾甲子未聞忘歲月巖前墜葉始知秋

　　十二

躡雲深入萬重山回首烟村遠世間初夜不聞三弄引五更惟覺四時寒天香馥郁盈禪悟月色精英照影間比似市㕓車馬集此心無事與相關

　　雪山寺

極目遙岑起曉烟深埋凝雪梵王禪水枝老樹彌千壑衲被蒼僧布法筵為羨浮生貪着處好將空寂化述遷六年嶺際今猶見行致天花覆八埏

　　僧目空山

孤寂淒淒一徑微處心應與世塵違朝觀松鶴摩天去暮見巖猿挽樹歸瓶水一爐香滿座錫鐶丈室氣盈衣空山僧對知何日化作蒼龍挾雨飛

　　命板的達穩禪

居山本是出塵埃何為遊人役己骸晨坐巖前觀日上暮禪松底聽風來從教市巷笙歌美莫羨閭閻酒肆諧十二時中香裊篆迎來送徃更母開

　　思遊寺

雨落黃梅麥已秋日思精舍夢還遊晨昬幾度經鍾聽巖壑雲生出野樓

　　老禪紙帳

樓閣崢嶸半倚天老禪紙帳畫酣眠精魂惟識黃龍劒定省還知叩玉泉

　　寺掩山深(二首)

絕跡高人隱翠岑山連疊嶂白雲深欲經無覔通人處時忽林風送磬音

　　又

見說山中了道僧不聞鍾鼓不聞經朝觀樹頂香煙裊暮識禪機一鏡明

　　雲山僧寺

雲籠紫翠槩鴻濛洞口風生度梵鍾我欲叩禪閑問道老僧心地與天通

　　鍾山僧寺𢋫單仲右韻(三首)

遊山必是叩僧禪聞說神僧透宿緣山果玄猿搖綠樹方知入定是金仙

　　又

精藍幽谷寺嵳峨風過松聲韻碧波寂寞出塵天外景驊騮雜還意如何

　　又

山勢崚嶒谷隱僧六通具足勢層層鵲巢冠頂忘機處午夜明星識己能

　　天界寺春雀

春風夜雨沐花妍曉霽簷前雀噪喧孰謂可知機裏事飄然翕翮舞長天

　　𢋫玘太樸韻

花逢夜雨曉看妍實蕋凋時堦不喧試問老禪幽得處謂言物外有青天

　　示僧謙牧

寄與山中一老牛何須苦苦戀東洲南蠻有片荒草地棒打繩牽不轉頭

　　不惹庵示僧

殺盡江南百萬兵腰間寶劒血猶腥山僧不識英雄漢只恁嘵嘵問姓名

　　附註解三篇

　　南京禮部右侍郎臣楊起元註

　　還經示僧

　　還反也經常也示開示也僧淨眾也常樂我淨佛之四德淨而能常猶貞而復元也時至胡元彛倫大泯民污夷風　　高皇起而肇修人紀反經常之道於斯世借名淨眾以開示之亦以見民性本淨非夷風所能污染也

　　昔誠之說如金經千萬刼而不泯

　　昔古昔也昔誠之說謂古昔立誠字之名之義也金者至堅之物也楞嚴經堅明立礙是有金輪金之經千萬刼而不泯者形也誠之經千萬刼而不泯者道也然則民生之常道其惟誠乎是為反經之大旨

　　若或見之則沃聰者之槁心開愚昧之方寸

　　見者神與之會也沃潤也槁枯也方寸心地之名也聰者賢智之士能竭心思故常枯槁其心見誠則無事於思而槁心可沃愚昧者本不能思方寸常閉然遇大知亦能開之所謂提耳而誨可使不識一字之凡夫立造神妙者也

　　嗚呼道哉覺哉孰能體之而無上守之而無為斯二字之所以然而然者其於漏盡者乎

　　道承不泯覺承見之哉歎詞體之守之指道而言也無上無為指覺而言也正覺則無上大覺則無為二字即道字覺字也之所以然而然言其精深奧妙未易窺測也漏盡者滲漏絕盡言無漏也即固聰明聖智達天德之意

　　斯誠之說如浮雲之馳空若漚花之汎水電影之逐風睡酣之幽夢斯果虗之謂歟實之謂歟

　　誠雖以不泯得名然非指有相之物便謂之誠宇宙之間未有有相而不懷者也然則可離相以求之乎離相又別無誠矣　　至聖於此蓋難言之特設此四種譬喻以開示人之悟入浮雲馳空謂無雲乎則馳者其何物也謂有雲乎則既馳矣雲又何存也漚花之汎水電影之逐風睡酣之幽夢亦復如是謂之虗不可謂之實亦不可此中真是無實無虗故誠之說當如是觀之此一節申言不泯之意明道之所以然也

　　然必先覺覺之後覺然之又將愚昧而疑之嗚呼清風搖水蟾影沉淵孰能機其所以然耶

　　先覺具正知見自能救度迷情後覺頼之不墮邪見自能契受正理愚昧者不能不疑所謂下士聞道大笑也然必二字承上貫下至疑之止猶云此無實無虗之道無憑考證必於一覺一然一疑處參騐乃信其然蓋　至聖大覺之後而見其必然如此因又歎息言此道至妙無迹可尋一落思惟便生障礙如水風之相感蟾淵之相涵不可思擬如此而覺乃為正覺此一節申言若或見之之意明覺之所以然也

　　且曩之妙也赤日升崑崙神龍浴滄海是又體之而非體相之而非相是皆著相而能也無相而智耶

　　曩之妙指上文虗實之義言赤日神龍皆有體相而非體相日聚陽之精自無而有龍純陽之德自有而無能從有相生智從無相出日能升而龍能浴謂之無相不可也日智升而龍智浴謂之有相不可也

　　又必我相人相而較之豈不廓落奔星靜淵臨月

　　較猶勘也謂以我相人相與日與龍一較勘之則有體相而非體相者豈獨日與龍為然哉我相人相亦非相也惟其非相所以獨智藏焉而為正覺之所自出也奔星於廓落見無礙也臨月於靜淵見不搖也勘破人我之相者其胸次如此

　　是說是問必九年之傳善我明不然風飜月影倒掛須彌問石為舟千艘浮水巨木連枋作大海底是皆性理者耶

　　是說指上文誠之說如金等是問指上文虗之謂歟等九年者達磨少林面壁九年今宗門之學皆九年之傳也善能也　　至聖自言如上所說所問非淺俗可到必達磨所傳之人乃能明之風翻月影矯亂之見也倒掛須彌顛倒之見也石舟浮水妄見也巨木底海癡見也言此道苟不得正傳必作此數等見其持之有故其言之成理豈皆可以為性理者耶嗟夫琴有妙音必彈於妙指苟不至德安凝夫至道哉洪惟我　　高皇闢乾坤於刼運揭日月以重新　　躬資上聖全體大極總彰政教兼作君師乃於萬幾之暇闡發道真一至於此堯舜之間僅聞一中之訓羲皇而上肇開一畫之遺道固同符而我　　高皇乃文之至矣臣敢頌為自玄黃剖判以來第一聖人也正管蠡及此矣孔子告哀公曰誠者天之道也誠之者人之道也誠者不勉而中不思而得從容中道聖人也誠之者擇善而固執之者也博學之審問之慎思之明辯之篤行之人一能之已百之人十能之已千之果能此道矣雖愚必明雖柔必強高皇此篇開示實即孔子之說後學惑於訓計而失聖人之意久矣自今揚厲　　聖謨而深思有得則誠為天為聖誠之為明為強乃見真實然後知我　　高皇不獨開萬世之太平尤繼徃聖之絕學也已

　　諭僧

　　此篇全彰性教破妄歸真大回混沌之初直指無名之始以故教標無旨性揭無知誠孔老之真詮大慈之正諦也非天下之至聖其孰能與於斯

　　佛始漢至教言玄寂機秘理幽以其有傳也抵期而無教以其無教而有印心之旨

　　以佛始漢至發語可見此法是後世添捏出來便有掃除手叚以後叚叚逐破雖釋迦不能置一喙玄寂幽秘皆因有相傳之法而然柰何佛將涅槃諸弟子請佛再轉法輪佛曰吾從來未曾說一字今云再轉法輪是吾曾轉法輪耶是抵期而無教也夫既無教矣柰何又有印心之旨耶

　　愚不知旨故乃求旨切無乃顛慌恍惚茫昧於未判之先役累刼之丹衷何見一微塵之旨

　　智者合下識心便知原來無旨愚者惟聞有旨乃切切以求之則顛慌也恍惚也茫昧也皆愈求愈迷之狀也遂欲求諸天地未分之前役心累刼何嘗見有一微塵之旨乎

　　云何以旨問旨故

　　問何故求之如是其切而竟不得微塵因自荅言以旨問旨之故也以旨問旨猶云騎驢覔驢也

　　指空談空謂空無際而無依忽焉無倚愚不知踟蹰不已特以色求色以音求音孰不以謂利便而可也歟

　　此節具愚人兩種見解一者着空二者着相其着空者認空無一物四無依倚為性而不免踟蹰之患其着相者認止心定息一切有為為性而不勝利便之喜可也歟問法之詞

　　斯愚問而求旨之切故聰者孰謂可歟既聰者不以為可將焉求諸所以然乎

　　愚者於上二見或疑或可在聰者皆不謂可聰者猶言善知識也道之員悟由耳根入者為多故號為聰者

　　而或云佛本昭示善道大張法門豈有昧而又昧玄之又玄盖昧在昧出玄在玄生故遠求之雖在天外遍歷八荒亦何有知之見耶

　　愚人因無處可求復作是見云佛本以善道昭示於人法門大開豈有昧昧玄玄使人無可求之理豈知此理本昧本玄本無可求處本無知見處只在夫人善自識取耳如求旨之徒現在迷悶若有善巧方便者就在迷悶中出頭正昧也便從昧而出正玄也便從玄而生此所謂敗中取勝死中求活也孔子能近取譬之意亦與此同舍此別求則遠矣雖出天外歷八荒以求知見其可得耶此一團無知見處先德謂之黑漆桶永嘉云寂滅性中莫問覔是也下文詳言之

　　朕嘗聞知有好寢者通霄烈風迅雷而𥨊者恬然無覺此果心已矣乎神已矣乎果心已乎則以心問心果神已乎則以神問神不亦易乎然此若是之易難

　　嘗問知者曾聞於人而知表本無知也人類以有覺者為心能有覺者為神今通霄烈風迅雷人多覺焉此人特以好寢而不覺即此觀之果心而止乎神而止乎若果此理惟心神而止則向之問旨者亦心神也以心問心以神問神亦易易者何至若是之難哉惟其非心非神即心即神亦非即亦非非而必待天下之大智也

　　使佛見前安不為諸徒之所辨而知所措其法焉法本無門而有由道由何而止焉焉知知止而無識焉

　　佛何法之有皆因諸徒妄求知見欲辨而知不得已與之剖析故法由措也人遂謂其大張法門殊不知法何門之有本無門但有由耳為諸徒求知而說是其法之由也引起話頭何從止息知止者止之於無識而已

　　所以我空非空我相非相要見覿體無知之態似奔星廓落電影馳雲或為虗妄而妄則妄起無端

　　我空非空空即是相也我相非相即是空也此本覿體無知而云要見者亦權說也實無所見當此圓明之中似有星奔電馳虗妄之相然其起無端則無虗妄矣永嘉所謂無明實性即佛性幻化空身是法身也叅到此處然後絕學無為而知止矣

　　所以今之修者棄本宗而逐末猶不知䧟身於水火將焚而灰溺而腐尚以樂而不逼以為快哉斯愚不知旨故特以為然或聰者自以為利根雖搜空萬刼之虗靈亦何見旨之有耶

　　䧟身於水火至於灰且腐尚以為樂略無逼切回頭之意可為憐憫顧此尚為其愚而不知旨也又或有聰而不愚者卻不合自以為利根自以為見旨寧知從此墮落又是千生萬刼耶

　　且以大藏教中諸佛泛言今之修者以為經之泛耶旨之異耶若以經泛旨異則古智人夜孤燈于嶺外晝侶影於林泉趣不我知我不趣知愚豈不謂𠷣𠷣然而以為譏乎

　　佛嘗言吾所說法如人食蜜中邊皆甜本無泛言亦無異旨也只為世人執諸言詮故以為泛且異而不知古之智人相妄於無言孤燈侶影情境俱㤀而一部大藏俱了矣彼以經有泛異者安得不謂智人為𠷣𠷣乎

　　審者以謂不然動靜靜動以為天下樂是則以為智人便信則以為天下安化則以為天下幸行則以為天下福

　　審者知之明者也名之曰審者以別上文聰者也言審者則不如此作見以為智人之所為何心之有或動或靜惟適之安耳適者天下之樂也故智人便之而非𠷣也由是天下信佛則與天下安之天下化佛則與天下幸之天下行佛則與天下福之盖由其疑情已破真實獨存天下注其耳目而審者皆孩之耳

　　朕罔知所以舉一大藏教云諸佛之故鑴磨鈍根而為說法朕不知法故特以儒書之所云子釣而不綱設使綱而絕流眾目既張了必歸于何處假使誠有歸處則一大藏經添一倍不為多減一倍不為少孰盡去之而願受謗周無文而備有法還契不立文字者互相妄誕如斯之說特勅智禪而云乎

　　鑴磨鈍根而為說法即上文言法無門而有由者也歸于何處即上文知止于無識者也孰盡去之而願受謗者言誰能到此識止歸宗之地將一大藏盡行除去而甘受謗經毀佛之罪者乎佛始漢世當周時無大藏之文而法未嘗不備達磨西來不立文字再傳之後竟為其宗徒互相妄誕世人還契悟否唐杜甫所謂禍首燧人氏厲階董狐筆也若我是說特勅智禪而云小智聞之何異說夢哉昔有禪師舉周行七步公案曰何不當時一棒打殺貴圖天下太平即此意也此篇文義深奧微妙極難解亦不容解也只宜䥴之金石與穹壤不　緣志存闡揚故強為詮釋顧猶管之窺天蠡之測海僅得其萬一而已善讀者當自得之

　　三教論

　　夫三教之說自漢歷宋至今人皆稱之故儒以仲尼佛祖釋迦道宗老聃於斯三事悞䧟老子已有年矣孰知老子之道非金丹黃冠之術乃有國有家者日用常行有不可闕者是也古今以老子為虗無實謬哉

　　老子生於周末至我明然後有　　至聖知之非聖人之於天道亦有命耶非金[舟-(白-日)]黃冠之術乃國家日用常行不可闕者確哉　　聖訓考三王而不謬俟後聖而不惑矣

　　其老子之道密三皇五帝之仁法天正已動以時而舉合宜又非昇霞禪定之機實與仲尼之志齊言簡而意深時人不識故弗用

　　密微密也其仁則同符三五其舉動則取法天時仲尼之祖述憲章上律下襲亦若是而已豈仙家之昇霞佛家之禪定者哉言簡而意深所謂密也按家語孔子問禮於老聃老聃送之以言曰聰明深察而近於死者好譏議人者也博辨宏達而危其身者好發人之惡者也為人子者無以有己為人臣者無以有己孔子退而稱曰吾見老子其猶龍乎味斯言斯賛則　　高皇以密字言之可謂當矣以老子之道齊於仲尼亦有㨿而無疑矣柰何學者至今尚惑于韓愈原道之說視為異端棄孔子之所尊倍　　高皇之明訓可勝罪哉

　　為好仙佛者假之若果必欲稱三教者儒以仲尼佛以釋迦仙以赤松子輩則可以為教之名稱無瑕疵况於三者之道幽而靈張而固世人無不益其事而行於世者此天道也

　　老子非仙當與儒為一家仙自有仙之宗若赤松子輩是也儒佛仙三教皆不可闕佛仙之教幽而靈儒之教張而固皆益於人而行於世者實天道也天之愛人甚矣故張三者之教以收攝人之聰明相恊人之居止豈偶然哉以上皆明老子之非仙而仙教別自有宗當與儒佛並行　　高皇統一聖真可槩見矣

　　古今人志有不同貪生怕死而非聰明求長生不死者故有為帝興之為民富者尚之慕之有等愚昧罔知所以將謂佛仙有所誤國扇民特勅令以滅之是以興滅無常此盖二教遇小聰明而大愚者故如是

　　以貪生怕死而興之者妄也憂其誤國扇民而滅之者亦妄也小聰明以滅之者言大愚以興之者言

　　昔梁武好佛遇神僧寶公者其武帝終不遇佛證果漢武帝魏武帝唐明皇皆好神仙足世而不遐舉以斯之所求以斯之所不驗則仙佛無矣致愚者不信

　　數君皆用妄求妄其不驗固宜而仙佛未嘗無也遂生不信之心不亦愚乎

　　若左慈之幻操欒巴之噀酒起貪生者慕

　　左慈欒巴二人皆得幻術者非真仙佛也而貪生者慕之妄矣

　　若韓退之匡君表以躁不以緩絕鬼神無毫釐惟王綱屬焉則鬼神知韓愈如是則又家出仙人

　　韓愈字退之唐憲宗朝表諫迎佛骨有奉佛彌謹年代彌促及其身既死其鬼不靈佛如有靈能作禍祟凡有殃咎宜加臣身等語是以躁不以緩絕鬼神無毫厘也王綱治天下之綱常也屬與也明有法度幽有鬼神二者表裏以扶世教今絕鬼神而獨與王綱是謂邊見家出仙人韓湘是也湘退之猶子得仙術解造逡巡酒能開頃刻花花中湧出金字一聯云雲橫秦嶺家何在雪擁藍關馬不前及退之貶潮陽乃驗其句退之所知者可見可聞之道而所昧者不可見不可聞之道鬼神特出仙於其家以破執導述非無意也　　高皇心通造化所言真實不虗臣嘗以二事驗之昔有一人作無鬼論鬼乃現一書生謁之雄譚逸發極論至於鬼神之際其人出論示之書生曰止我便是鬼公安得言無語訖不見其人乃悟而焚其草此一事也然猶故記所傳也臣歲丁亥與友人尚寶丞孟秋坐於安福敝止正論鬼神有無孟秋執無良久其家童芒芒然來云今者宅上見一鬼家人握刀斬之鬼避入墻廡之下又追逐之乃躍之鄰舍矣豈非所謂鬼神知而故現者哉

　　此天地之大機以為訓世若崇高者從而有之則世人皆虗無非時王之治若絕棄之而杳然則世無鬼神人無畏天王綱力用焉

　　好仙佛不得仙佛絕鬼神反見鬼神盖因此道非有非無一落邊見不惟喪道亦兼喪世故天地恒因人之偏而矯之此訓世之大機也天地豈有意哉亦道固然耳君子之學亦猶是也欲於實處用功者偏無一事之實欲於虗處用功者偏無一念之虗何也實生於虗說實即不實虗亦生於實說虛即不虗也王綱力用言治之勞也　　諭僧純一勅云昔釋迦之道孤處雪嶺於世俗無干及其道成也善被兩間靈通上下使鬼神護衛而聽從故世人良善者漸多頑惡者漸少所以治世人主每減刑法而天下治非君減刑法田佛化博被之然也

　　於斯三教除仲尼之道祖堯舜率三王刪書制典萬世永頼其佛仙之幽靈暗助王綱益世無窮惟常是吉

　　仲尼之道顯明共覩共聞陽德也故為世教之主佛仙之道幽靈不可覩聞陰德也故為世教之助天道之大者在陰陽二氣不可闕一故曰皆天道也然陽常居大夏以生育長養為事陰常居大冬而積於空虗不用之處得其常則吉失其常則㐫近世士夫談禪失宗毀形變服惟淨土之事者謂之不失常吾不信也

　　嘗聞天下無二道聖人無兩心三教之立雖持身榮儉之不同其所濟給之理一斯世之愚人於斯三教有不可缺者

　　無二道者有常道也無兩心者有常心也仲尼之道明故其持身榮仙佛之道幽故其持身儉儒者任國家之事則可以受朝廷之祿爵佛仙不預世事則草衣木食乞化為生所以勸人無貪著也濟給之理豈不一乎世人皆愚恒頼三教以化之一有智者必為三教攝授為將來教主自三教立而生人之命脉有所繫矣然非我高皇聰明之大安能洞見其然而處之各得其宜哉皇極之敷言曰無偏無詖無作好無作惡上下萬億年求其盡之者　　高皇而已愚臣何幸躬逢其盛


大藏經補編第 29 冊 No. 160 金陵梵剎志


金陵梵剎志卷二

　　欽錄集

　　洪武五年壬子

　　春即蔣山寺建廣薦法會　命四方名德沙門先點校藏經命宗泐撰獻佛樂章既成進呈　御署曲名曰善世曰昭信曰延慈曰法喜曰禪悅曰偏應曰妙濟曰善成凡八章勅太常諧恊謌舞之節用之著為定制

　　七月十六日中書省欽奉　聖旨蔣山係是大禪剎處所如今你省家出給執照與住持長老行容收執把那天禧寺能仁寺兩處應有舊日常住田土並寺家物件都入蔣山砧基簿內作數永遠為業收的錢糧等項聽從蔣山寺支用其天禧寺能仁寺僧人都收入蔣山坐禪欽此

　　七月十六日中書省欽奉　聖旨天禧寺能仁寺兩處僧人多裡恁省家出個文書與蔣山寺住持長老行容收執將這天禧能仁兩寺應有的僧人用心於四方搜集聽從長老行容分豁堪坐禪者坐禪不作歹良善可以管莊的教他管莊若是作歹不良善的分豁出來開剃為民欽此

　　洪武六年癸丑

　　普給天下僧度牒前代多計僧鬻牒名曰免丁錢　詔特蠲之

　　洪武九年丙辰

　　試經給沙門度牒

　　洪武十年丁巳

　　詔天下沙門講心經金剛楞伽三經　命宗泐如玘等註釋頒行　御製演佛寺住持玘太朴字說

　　三月十三日禮部尚書張等　奉天門奏准奉　聖旨就批本着落禮部知道一切南北僧道不論頭陀人等有道善人但有愿歸三寶或受五戒或受十戒持齋戒酒習學經典明心見性僧俗善人許令齎持戒牒隨身執照不論山林城郭鄉落村中恁他結壇上座拘集僧俗人等日則講經說教化度一方夜則取靜修心欽此

　　洪武十一年戊午

　　禮部郎中袁子文建言度僧　詔許之

　　五月二十四日　御製左講經玘太朴　　誥命

　　洪武十四年辛酉

　　蔣山寺住持仲義　奏遷蔣山寺及寶公塔于東岡改

　　賜寺額曰靈谷寺榜外門曰第一禪林　命度僧一千名悉給與度牒贍僧田貳百伍拾頃有奇　勅杭州府儒學教授徐一夔撰寺碑文

　　六月二十四日禮部為　欽依開設僧道衙門事照得釋道二教流傳已久歷代以來皆設官以領之天下寺觀僧道數多未有總屬爰稽宗制設置僧道衙門以掌其事務在恪守戒律以明教法所有事宜開列于後

　　在京設置僧錄司道錄司掌管天下僧道選精通經典戒行端潔者銓之其在外布政府州縣各設僧綱僧正僧會道紀等司衙門分掌其事

　　僧錄司掌天下僧教事

　　善世二貟正六品　左善世　右善世

　　闡教二貟從六品　左闡教　右闡教

　　講經二貟正八品　左講經　右講經

　　覺義二員從八品　左覺義　右覺義

　　道錄司掌天下道教事

　　正乙二員正六品　左正乙　右正乙

　　演法二員從六品　左演法　右演法

　　至靈二員正八品　左至靈　右至靈

　　玄義二員從八品　左玄義　右玄義

　　各府僧綱司掌本府僧教事

　　都綱一員從九品　副都綱一員

　　各府道紀司掌本府道教事

　　都紀一員從九品　副都紀一員

　　各州僧正司掌本州僧教事　　僧正一員

　　道正司掌本州道教事　道正一員

　　各縣僧會司掌本縣僧教事　僧會一員

　　道會司掌本縣道教事　道會一員

　　各府州縣寺觀僧道並從僧錄司道錄司取勘置文冊須要開寫某僧某道姓名年甲某布政司某府某州某縣籍某年於某寺觀出家受業某師先為行童幾載至某年某施主披剃簮戴某年給受度牒逐一開報

　　供報各處有額寺觀須要明白開寫本寺本觀始於何朝何僧何道啟建或何善人施捨

　　僧道錄司衙門全依宋制官不支俸吏與皁隸合用人數並以僧道及佃僕人等為之

　　僧道錄司官體綂與欽天監相同出入許依合用本品傘盖遇官高者即斂之

　　各處寺觀住持從本處僧道衙門舉保有戒行老成諳通經典者申送本管衙門轉申僧錄司道錄司考試中式具申禮部奏　聞

　　各府州縣未有度牒僧道許本管僧道衙門具名申解僧綱司道紀司轉申僧錄司道錄司考試能通經典者具申禮部類　奏出給

　　在京在外僧道衙門專一檢束僧道務要恪守戒律闡揚教法如有違犯清規不守戒律及自相爭訟者聽從究治有司不許干預若犯姦盜非為但與軍民相涉在京申禮部酌審情重者送問在外即聽有司斷理

　　洪武十五年

　　二月十三日掌禮部事大理寺右少卿謝倉部試郎中龐照試員外郎孟宗敬試主事卜亨辛泰同給事中張傑等官於　奉天門晚朝題　奏前日一件　欽撥天界寺田糧叄千石併蔣山寺田糧肆千石合無如何免他奉　聖旨天界寺免他歲收叄千石內該納糧數蔣山寺免他歲收肆千石內該納糧數餘有的田糧并差役俱都免他欽此

　　三月初六日曹國公欽奉　聖旨天下僧道的田土法不許買僧窮寺窮常住田土法不許賣如有似此之人籍沒家產欽此

　　四月二十二日准吏部咨除授各僧道錄司咨本部知會

　　僧錄司

　　左善世戒資　右善世宗泐　左闡教智輝　右闡教仲義　左講經玘太朴　右講經仁一初　左覺義來復　右覺義宗鬯

　　道錄司

　　左正乙徐希道　右正乙薛明道　左演法范浩然

　　四月二十五日禮部為　欽依開設僧道衙門事今將定列本司官員職掌事理開坐前去仰照驗遵依施行

　　戒資掌印　宗泐封印　凡有施行諸山須要眾僧官圓坐署押眼同用印但有一員不到不許輒用差故者不在此限

　　戒資　提督眾僧坐禪叅悟公案管領教門之事

　　智輝　仲羲　亦督修者坐禪

　　如玘　守仁　接納各方施主發明經教

　　來復　宗鬯　檢束諸山僧行不入清規者以法繩之并掌天界寺一應錢糧產業及各方布施財物置立文簿明白稽考其各僧官職掌之事宗鬯皆須兼理

　　考試天下僧人能否公同圓議具實奏　聞

　　命鞍轡局大使黃立恭修天禧寺塔

　　五月二十一日禮部照得佛寺之設歷化分為三等曰禪曰講曰教其禪不立文字必見性者方是本宗講者務明諸經旨義教者演佛利濟之法消一切見造之業滌死者宿作之愆以訓世人本月二十日本部官欽奉　聖旨見除僧行果為左闡教如錦為右覺義前去能仁開設應供道塲凡京城內外大小應付寺院僧許入能仁寺會住看經作一切佛事若不由此另起名色私作佛事者就仰能仁寺官問罪若遠方雲遊看經抄化及百姓自願用者不拘是限欽此出榜曉諭應付寺院僧人欽遵施行

　　六月十七日本部官于　奉天門欽奉　聖旨各處府分止設僧綱司道紀司就管附郭縣僧道附郭縣不必再設僧會司道會司欽此本部欽遵施行

　　九月二十五日戶部尚書孫英同本部官于　武英殿欽奉　聖旨天下僧道的田土依着曹國公置惠光菴的田土還與他菴內了常州府武進縣懷德鄉粮長陸衡典了彌陁寺田土參千畝止還壹千畝今又要原鈔惟有這廝不怕法度勒要和尚鈔如此之人難以本鄉住坐免他死罪連家小發去邊衛克軍照得天下有此土霸之人倚恃豪富將那僧道田土在已餘過年月以利息過本為由僧道乏鈔收贖擬將他絕賣以致僧道窮乏土霸之家豪富體得如此者着有司拘集僧道取勘常住田產若納官粮外計贓坐罪田產還他本寺欽此

　　洪武十六年

　　正月二十一日天界善世禪寺住持行椿具奏荷蒙　聖恩欽賞上元縣丹陽鄉靖安湖塾鎮田地貳拾玖頃有零溧水縣永寧鄉相國圩田參拾柒頃有零溧陽縣永城等鄉黃蘆鴈𡋉西趙三圩田參拾玖頃有零每頃田壹夫常住盤費艱難將田土獻納還官奉　聖旨差鴻臚寺序班李真等官并旗校到各縣地方一一丈量東西四至分明造成文冊還與他天界善世禪寺歲收租米供眾免他夫差欽此

　　五月二十一日早朝僧錄司官于　奉天門欽奉　聖旨即今瑜伽顯密法事儀式及諸真言密呪盡行考較穩當可為一定成規行於天下諸山寺院永遠遵守為孝子順孫慎終追遠之道人民州里之間祈禳伸情之用恁僧錄司行文書與諸山住持并各處僧官知會俱各差僧赴京于　內府關領法事儀式回還習學後三年凡持瑜伽教僧赴京試驗之時若於今定成䂓儀式通者方許為僧若不省解讀念且生須容周歲再試若善於記誦無度牒者試後就當官給與如不能者發為民庶欽此

　　禮部為減繁事照得本部出給僧道度牒自洪武十五年五月內開設僧道衙門至洪武十七年閏十月終給過僧道度牒二萬九百五十四名即日申請不絕妨占有司差役本部議得一次出給庶得便益洪武十七年閏十月二十九日本部尚書趙𤦛等官于　奉天門奏奉　聖旨三年一次出給的是照舊日試他那幾般經通曉得與他度牒恁禮部行個令與他知道欽此除外今將榜文隨此前去合下仰照驗即便行移各處僧道衙門自洪武十七年十一月初一日截日住罷候至洪武二十一年為始方許請給其考試僧道務要依奉榜文內事理施行毋得將不識經典僧道朦朧申請違錯不便

　　洪武十八年乙丑

　　天界寺住持行椿具奏本寺蒙　欽賞溧陽縣沒官田叄千玖百玖拾畝零坐落黃蘆鴈𡋉西趙三圩田土肥瘠不等差僧彌淨往會僧會司官踏看分上中下三等每畝上田科米柒斗玖升中田科米柒斗伍升下田科米柒斗貳升各佃自運付本寺交納恐日後不無混賴合刻碑為記永遠遵守奉　聖旨是欽此

　　勅建鷄鳴寺造浮圖五級祠寶公歲遣官祭祀初西番僧星吉鑑藏居是山至是為闢別院　命為僧錄司右覺義三月初五日本部官於　奉天門欽奉　聖旨雲南來的那十個僧人恁禮部依先的僧人一般與他文書着他去浙江地面裏遊翫所至寺院即令隨堂欽此本部給批付僧妙聞等欽遵前去遊方仰各處僧綱僧會司如遇各僧到寺即令隨堂咨兵部應付脚力送至鎮江交卸聽從遊翫

　　三月十八日本部官于　武英殿欽奉　聖旨僧錄司右覺義如錦病故恁禮部辦素祭去祭祀他欽此令祠部備祀庫支價買祭物前去祭祀

　　十月二十八日本部官于　奉天門欽奉　聖旨金齒來的僧恁禮部與文書着他去浙江地面裏遊翫欽此劄付應天府應付脚力遞送至鎮江府聽從遊翫

　　十一月十八日本部官于　太庖西欽奉　聖旨僧錄司左講經如玘病故了恁禮部祭祀他欽此祠部僃祭庫內支價辦買素祭物件完僃祭祀

　　十一月二十一日本部官于　奉天門欽奉　聖旨左講經如玘今日下葬恁禮部官便去祭祀欽此令祠部備祭庫內支價買辦素祭物完備遣禮部侍郎章祥致祭仍御製祭文

　　十二月初四日崇山矦傳奉　聖旨恁去說與靈谷寺長老官府軍去薅山他寺後馬鞍山為界東邊小山兒與他寺薅取松枝欽此

　　十二月十八日秦都督傳奉　聖旨你去說與靈谷寺長老他寺中人夫不多薅取松枝不盡自立春為始不要薅恐妨松枝長茂待明年冬間寺中再薅取東至木公山為界欽此

　　洪武十九年丙寅

　　勅天下寺院有田粮者設砧基道人一應差役不許僧膺八月初八日禮部奏據僧性海等告給護持山門榜文欽奉　聖旨出榜與寺家張掛禁治諸色人等毋得輕慢佛教罵詈僧人非禮攪擾違者本處官司約束欽此欽遵出給榜文頒行天下各寺張掛禁約

　　八月十六日本部官于　奉天門欽奉　聖旨雲南僧人性海等回還與他遞運船隻欽此咨兵部欽遵施行

　　洪武二十年

　　四月十一日禮部尚書崔等復奉　聖旨將戒牒頒行天下重出曉諭欽此

　　五月二十六日鞍轡局大使黃立恭于　大庖西欽奉聖旨當江沙蘆塲你天禧寺與靈谷寺平分欽此

　　洪武二十一年戊辰

　　遷僧錄司於天禧寺試經度僧給與度牒

　　三月十四日僧錄司左善世弘道等于　中右門欽奉聖旨恁僧錄司行文書各處僧司去但有討度牒的僧二十已上的發去烏蠻曲靖等處每三十里造一座庵自耕自食就化他一境的人欽此

　　四月二十六日僧錄司左善世弘道等於　奉天門欽奉聖旨靈谷天界天禧能仁鷄鳴等寺係京剎大寺今後缺大住持務要叢林中選舉有德行僧人考試各通本教方許着他住持毋得濫舉欽此

　　六月十四日僧錄司左善世弘道等於　奉天門奏各處來未有度牒的僧人見於靈谷等寺長髮住坐奉　聖旨明日帶他來入見欽此次日左善世弘道引髮僧于　奉天門奏奉　聖旨宣諭了你們仍舊剃髮為僧欽此

　　六月十四日僧錄司左善世弘道等于　奉天門欽奉聖旨今後但有不守戒律的僧人發他天界能仁寺工役欽此

　　六月十五日早朝奉　聖旨着善世禪寺長老原有廊房混堂依舊自起造取討房錢用欽此

　　七月二十一日僧錄司據應天府江寧縣安德鄉里長曹善慶同鳳臺門旗軍王谷成解送到僧人智能招係常州府宜興縣法藏寺僧洪武二十一年到於應天府羅漢寺住坐本年七月二十日夜至更初時分倚酒大醉在於本寺門首撒潑呌罵本處里長當被鳳臺門把截旗軍王谷成一同里長拿住至二十一日解送赴司七月二十三日本司左善世弘道等同本部官于　奉天門奏奉　聖旨這潑皮僧送錦衣衛教他帶了鐵牌發付集慶寺工作欽此

　　八月初一日天界善世禪寺住持行椿于　奉天門丹墀內奏本寺新蓋造寺宇無柴燒造磚瓦欽奉　聖旨你可去采石對過官蘆塲內砍斫到工部討文書去欽此

　　八月初一日僧錄司左善世弘道於　奉天門欽奉　聖旨天界寺只作善世為額欽此

　　洪武二十二年

　　七月初三日本部官于　華盖殿欽奉　聖旨鷄鳴寺老僧官陝西帶來的番僧漢僧教工部做與綿布僧衣欽此移咨工部造辦僧衣三十六名每名綿布僧衣一套每套三件共一百八件進赴　內府給賞各收領去訖

　　八月初九日僧錄司申該本月初一日早本司左善世弘道等于　奉天門欽奉　聖旨西河洮州等處多有不曾開設僧司衙門恁僧錄司差漢僧番僧去打點着本處官司就舉選通佛法的僧人發來考試除授他去欽此選到漢僧番僧人一十名本月初八日本司左善世弘道等干奉天門奏奉　聖旨着禮部出劄付恁僧錄司出文書與他八月二十日起程去欽此當即將僧花名申部欽遵施行

　　八月十一日僧錄司蒙給事中薛廣批　敬依將觀音庵僧人成寶告能仁寺僧人保都事四名詐鈔三十貫無鈔將本僧度牒勘合搶去事送僧錄司整理了回話

　　八月十七日僧錄司左善世弘道等於　奉天門丹陛奏天禧寺管塔和尚福興帶鐵牌點燈不便奉　聖旨舒了他欽此

　　洪武二十三年

　　二月二十三日僧錄司蒙給事中差力士　欽依宣天禧寺僧官明日早朝來先取知帖回報

　　八月十二日僧錄司蒙給事中滕達批差力士辛用敬依將佑聖庵僧德定為啟師慧性打罵事僧錄司整理了回話

　　洪武二十四年

　　五月初九日僧錄司右善世宗泐等于　奉天門奏天界善世禪寺有上元縣靖安湖塾鎮及溧陽溧水等縣田地天禧寺有上江二縣龍都鎮田地俱自己用鈔雇倩人在各處使用恐官府遇有差役未便奉　聖旨你各寺四縣雇倩的人教不動他欽此左講經守仁又奏天禧鷄鳴寺廊房開舖的多是句容縣人奉　聖旨教他起去着蘇杭人來開舖教他把舊日的文書照出關去欽此

　　申明佛教榜冊

　　六月初一日欽奉　聖旨佛教之始自東漢明帝夜有金人入夢是後法自西來明帝勅臣民願崇敬者許於是臣民從者眾所在建立佛剎當時好事者在法入之初有去鬚髮而捨俗出家者有父母以兒童子出家者其所修也本苦空甘寂寞去諸相慾必欲精一己之英靈當是時佛教大彰羣修者雖不能盡為圓覺實在修行次第之間豈有與俗混淆與常人無異者今天下僧寺以上古剎列聖相繼而較者佛之教本中國之異教也設使堯舜禹湯之時遇斯闡演未審興止何如哉今佛法自漢入中國歷曆數者一千三百三十年非一姓為君而有者也所以不磨滅者為何以其務生不殺也其本面家風端在苦空寂寞今天下之僧多與俗混淆尤不如俗者甚多是等其教而敗其行理當清其事而成其宗令一出禪者禪講者講瑜伽者瑜伽各承宗派集眾為寺有妻室願還俗者聽願棄離者聽僧錄司一如朕命行下諸山振揚佛法以善世仍條于後

　　自經兵之後僧無綂紀若府若州合令僧綱司僧正司驗倚郭縣分僧會司驗本縣僧人雜處民間者見其實數於見有佛剎處會眾以成叢林守清規以安禪其禪者務遵本宗公案觀心目形以証善果講者務遵釋迦四十九秋妙音之演以導愚昧若瑜伽者亦於見佛剎處率眾熟演顯密之教應供是方足孝子順孫報祖父母劬勞之恩以世俗之說斯教可以訓世以天下之說其佛之教陰翊王度可也

　　令之後敢有不入叢林仍前私有眷屬潛住民間被人告發到官或官府拿住必梟首以示眾容隱窩藏者流三千里

　　顯密之教儀範科儀務遵洪武十六年頒降格式內其所演唱者除內外部真言難以字譯仍依西夷之語其中最密者惟是所以曰密其餘番譯經及道塲內接續詞情懇切交章天人鬼神咸可聞知者此其所以曰顯于茲科儀之禮明則可以達人幽則可以達鬼不比未編之先俗僧愚士妄為百端訛舛規矩貽笑智人鬼神不達此令一出務謹遵毋增減為詞訛舛紊亂敢有違者罪及首僧及習訛謬者

　　令出之後有能忍辱不居市廛不混時俗深入崇山刀耕火種侶影儔燈甘苦空寂寞於林泉之下意在以英靈出三界者聽

　　瑜伽僧既入佛剎已集成眾赴應世俗所酬之資驗日驗僧每一日每一僧錢五百文假若好事三日一僧合得錢一千五百文主磬寫疏召請三執事凡三日道塲每僧各五千文

　　道塲諸品經呪布施則例

　　華嚴經一部錢一萬文　般若經一部錢一萬文　內外部真言每部錢二千文　涅槃經一部錢二千文　梁武懺一部錢一千文　蓮經一部錢一千文　孔雀經一部錢一千文　大寶積經每部錢一萬文　水懺一部錢五百文　楞嚴呪一會錢五百文　已

　　上諸經施錢誦者三分得一二分與眾均分雲遊暫遇者同例若有好事者額外布施或施主親戚隣里朋友乘齋下襯者不在此限

　　陳設諸佛像香燈供給闍黎等項勞役錢一千文

　　凡僧與俗齋其合用文書務依修齋行移體式除一表三申三牒三帖三疏三榜外不許文繁別立名色妄費紙札以耗民財

　　今後所在僧綱僧正僧會去處其諸散寺應供民闆者聽從僧民兩便願請者願往任從之僧綱僧正僧會毋得恃以上司出帖非為拘鈐假此為名巧取散寺民施此等之例自宗元無大槩只因曩者天下兵爭之日朕居金陵軍士在征者多金陵在城巨細僧寺庵觀數多當是天界一寺重門樓觀金碧熒煌可謂寺之大者矣其齋僧布施者鮮入其內其房一間為庵三五間為寺道觀如之朝天宮亦然金碧熒煌重門樓觀人皆不入其香燈燭晝夜不息於小庵小舍何也實非求福乃搆淫佚敗常亂俗當是時朕將諸寺院庵觀一槩屏除之僧不分禪講瑜伽盡入天界寺道不分正一全真俱入朝天官於斯之時僧道出入頗有可觀然一二載間天界首僧惠曇信從羣小不才如忘瑜伽諸僧假以出入有驗凡有經齋去處驗帖驗僧而出其歸也巧取民施以為常例如此剝削瑜伽諸僧近年以來分寺清宗禪者禪講者講瑜伽者瑜伽天界不復斯例矣即今能仁寺首僧不悟天界寺首僧為非仍前尚拘散寺僧人出入是為不便巧取是為貪財出帖一節驗本寺出入則可取財則不可此令一出悉令改過從各有緣僧有道高行深者或經旨精通者檀越有所慕從其齋禮毋以法拘敢有仍前倚勢拘鈐者其僧綱僧正僧會杖一百工役三年

　　瑜伽之教顯密之法非清淨持守字無訛謬呼召之際幽冥鬼趣咸使聞知即時而至非垢穢之軀世俗所持者曩者民間世俗多有倣僧瑜伽教者呼為善友為佛法不清顯密不靈為汗濁之所汙有若是今後止許僧為之敢有似前如此者罪以遊食

　　令出之後所有禁約事件限一百日內悉令改正敢有仍前汙染不遵者許諸人捉拿赴官治以前罪

　　七月初一日本部官于　奉天門欽奉　聖旨恁禮部出批着落僧錄司差僧人將榜文去清理天下僧寺凡僧人不許與民間雜處務要三十人以上聚成一寺二十人以下者聽令歸併成寺其原非寺額剏立庵堂寺院名色並行革去欽此本部當差僧人善思等五名賫榜前去各布政司清理僧人歸併成寺仰各處僧寺遵守

　　八月十八日錦衣衛差力士何旺賫到手勅着善世天禧能仁三寺僧官宗泐等明早有雨不要來若無雨天晴早赴　奉天門欽此

　　洪武二十五年壬申

　　試經給僧度牒　勅僧錄司行移天下僧司造僧籍冊刊布寺院互相周知名為周知板冊

　　二月二十五日禮部為傳奉　聖諭事攝山嚴因崇報禪院還改棲霞禪寺為額原有山塲田地俱免他粮差欽此欽遵

　　三月十六日本部官于　華盖殿欽奉　聖旨今春雨少恁禮部去天禧寺着僧官潔淨壇塲祈禱戶部與齋米一百石鹽一百斤醬八十斤欽此移咨戶部欽遵施行當日本部官又于　奉天門題奏天禧寺啟明早用香就部祠部關油賫去奉　聖旨是再與他清油一百斤着就庫裏支欽此咨工部關油祠部放香

　　四月十七日禮部祠部試員外郎何呈于　奉天門奏禮部出給僧道度牒止憑僧錄司來文照名出給並不見開稱會無揭籍明白恐一槩出給不便奉　聖旨都教他揭籍明白時給與他欽此

　　五月初四日僧錄司左善世夷簡等同本部官于　奉天門欽奉　聖旨各處差去清理佛教僧多又不停當恁僧錄司好生省會與他若要將寺宇完全有僧去處折毀了的着他改正了體察出來不饒欽此

　　八月初六日本司左善世了達等于　右順門欽奉　聖旨各處僧道多有假托化緣騙人錢鈔的恁僧道錄司拿將來將疏頭來看料治他欽此

　　十二月初六日僧錄司左善世夷簡等于　奉天門欽奉聖旨各處有通佛法性理高僧訪問得幾人取將來善世寺住欽此

　　十二月二十一日　欽依關領清教錄一百四十五本發與各處僧綱司依本刊板印造俵散所屬寺院僧人

　　閏十二月十八日禮部據僧錄司申該司官等本年十月十四日于　奉天殿欽奉　聖旨各處僧寺多隱逃軍逃囚好生不停當只如南關外百福寺止有僧人四名為隱藏刺字迯囚寺都廢了前日說與僧錄司行文書各處僧司着落寺院編號造冊如今定下格式不用多費紙劄火速催併他成造將來欽此當日蒙力士蕭貴送到冊式樣一紙欽依寫一二名來看本月十九日早欽依將本司官并善世天禧能仁三寺僧一百二十八名開寫二紙進呈本月二十七日本司官于　右順門欽奉　聖旨前日冊式刊板了着人印與僧錄司照依天下僧司寺院數目頒降與他着他依式刊板印造務要天下僧籍互相周知欽此當日又題奏各處清理冊內未請度牒僧人合無如何奉　聖旨也着他入冊欽此當年十一月初五日本司官于　奉天門欽奉　聖旨如今定冊式好生停當僧錄司差僧去說與各處僧司并寺院這回造冊好生要清切有容隱奸詐等人朦朧入冊的事發時連那首僧都不饒他性命各處僧人都要於原出家處明白供報俗家戶口入籍不許再在掛搭處入籍待造冊成了方許遊方掛搭欽此除行各處僧司所屬寺院欽遵造冊外具申到部立案遵守

　　道錄司官於　奉天門欽奉　聖旨恁也照依僧錄司攢造文冊每一叢林各散一本先去僧錄司討式樣看照數攢造欽此具申本部施行

　　洪武二十六年癸酉

　　正月初三日大龍興寺住持僧祖儁等赴京　賀正辭回司禮監官魯梯傳　聖旨住持僧賞五錠散僧每名二錠教禮部補本欽此當即禮科給賞本部補本覆奏

　　六月初五日僧錄司官一同禮部宮於　奉天門欽奉聖旨近日各處進來僧冊多有不知　朝廷禮體今後着他將原印板僧名上面邊欄增高三箇字來地位好寫進呈冊前頭由中間休動當又禮部官題　奏其餘給散天下僧冊奉　聖旨准他欽此

　　七月二十二日僧錄司官左善世夷簡等於　奉天門欽奉　聖旨各處寺院原設砧基道人本着他寺家管事當門戶如今多有人來告他好生無禮戴帽穿圓領衣行坐要在僧人之上凌壓眾僧惱害寺家僧錄司行文書去今後各處砧基道人敢有仍前無禮淩壓眾僧惱害寺家的拿來杖一百發邊遠克軍欽此

　　八月十九日抄蒙　欽依天禧天界能仁靈谷鷄鳴大住持僧官二十日早將引有見識的僧來赴　內府

　　九月初七日僧錄司左善世弘道等於　奉天門奉　聖旨着前府都督陳遜前去采石對過鱭魚洲等處官蘆場內撥與天禧天界能仁靈谷鷄鳴五寺就着他各寺管事僧跟隨前去認他地方欽此

　　九月十三日牧馬所千戶周　晚朝於午門樓上奉　聖旨去與靈谷寺着空閑地着看山軍種各樣果子下種成樹秧移將進山裏去栽剩下的結果子與和尚喫欽此

　　九月二十六日本司左善世夷簡等晚朝於　奉天門題奏在京善世天禧能仁靈谷鷄鳴五寺　欽蒙撥與蘆柴合無就僧錄司出批文與各寺去砍斫奉　聖旨是欽此

　　十月初三日前軍都督府都督同知陳遜奉　聖旨着他自雇倩人夫砍斫行文書工部知道免他抽分欽此

　　洪武二十七年甲戌

　　命僧錄司行十二布政司選僧補官於是居頂道成淨戒等應　召除授

　　正月初八日欽奉　聖旨釋迦佛發大悲願心歷無量刼至于成道說法度人一切來歷僃載大藏愚者安能知義聰者未能盡目有佛以來效佛之修者無量自漢入中國至今一千三百餘年其教不治而不亂不化而自化凡所說法人天會聽愚者雖無知補於時君者多矣自佛去世之後諸祖踵佛之道所在靜處不出戶牖明佛之旨官民趨向者累代如此效佛宣揚者智人也所以佛道永昌法輪常轉邇年以來踵佛道者未見智人但見奸邪無籍之徒避患難以偷生更名易姓潛入法門以其修行之道不足以動人一槩窘於衣食歲月實難易度由是奔走市村無異乞覔者致使輕薄小人毀辱罵詈有玷佛門特勅禮部條例所避所趨者榜示之

　　僧合避者不許奔走市村以化緣為由致令無籍凌辱有傷佛教若有此等擒獲到官治以敗壞祖風之罪

　　寺院庵舍已有砧基道人一切煩難答應官府並在此人其僧不許具僧服入公廳跪拜設若己身有犯即預先去僧服以受擒拿敢有連僧服跪公廳者處以極刑

　　　欽賜田地稅粮全免常住田地雖有稅粮仍免雜派僧人不許𠑽當差役

　　凡住持并一切散僧敢有交結官府說俗為朋者治以重罪

　　凡僧之處於市者其數照歸併條例務要三十人以上聚成一寺二十人以下者悉令歸併其寺宇聽僧折改併入大寺如所在官司有將寺沒官及改充別用者即以贓論

　　可趨向者或一二人幽隱於崇山深谷必欲修行者聽三四人則不許山雖有主阻當者以罪罪之若近市井十五里內不許山主阻之勿罪十五里以外許之其幽隱者遊居于山或一年半年或兩三月或棲嵓或屋樹或廬野止許容身不許創聚刀畊火種於叢林中止許勾食而已若有好善之家入山送供者聽

　　若欲遊方問道所在雲水者親賫路費循道而行往無定止者聽民有善德之家一見如此禮而齋之者受施財者納之

　　除遊方問道外禪講二宗止守常住篤遵本教不許有二亦不許散居及入市村其瑜伽各有故舊檀越所請作善事其僧如科儀教為孝子順孫以報劬勞之思在上而追下者得舒慈愛之意此民之所自願非僧窘於衣食而千求者也一切官民敢有侮慢是僧者治之以罪

　　僧有妻室者許諸人捶辱之更索取鈔五十錠如無鈔者打死勿論

　　有妻室僧人願還俗者聽願棄離修行者亦聽若不還俗又不棄離許里甲隣人擒拿赴官循私容隱不拿者發邊遠充軍

　　今後一切僧人敢有將手卷并白冊稱為題疏所在強求人為之者拿獲到官謀首處斬為從者點刺充軍

　　僧寺庵院一切高明之人本欲與僧攀話顯揚佛教奈何僧多不才其人方與和狎其僧便起求布施之心為此人遠不近

　　今後秀才并諸色人等無故入寺院坐食僧人粥飯者以罪罪之

　　嗚呼僧若依朕條例或居山澤或守常住或遊諸方不干於民不妄入市村官民欲求僧以聽經豈不難哉如此則善者慕之詣所在焚香禮請豈不高明者也行之歲久佛道大昌榜示之後官民僧俗人等敢有妄論乖為者處以極刑欽此

　　清教錄內禁約條例

　　諸山僧寺庵院務要天下諸僧名籍造冊在寺互相周知遇僧人遊方到來即問本僧係某處某寺某僧年若干然後揭冊驗實方許掛搭如是冊內無名及年貌不同者即是詐偽許擒拿解官

　　今後僧寺不許收養民間兒童為僧兒童無知止由父母之命入寺披剃及至年長血氣方剛慾心一動能甘寂寞誠心修行者少所以僧中多有泛濫不才者敗壞祖風取人輕慢令出之後敢有收留兒童為僧者首僧凌遲處[├/(夕*人)]兒童父母遷發化外若有出家者務要本人年二十三十者令本人父母將戶內丁口事產及有何緣故情愿為僧供報人官奏聞　朝廷允奏方許披剃過三年後赴京驗其所能禪者問以禪理講者問以講諸經要義瑜伽者試以瑜伽法事果能精通方給度牒如是不通斷還為民應當重難差役

　　三月二十六日天界寺蔣山寺住持行椿行容等具奏荷蒙　欽賜贍僧田地一向自己用鈔雇人耕種因事務煩𤨏另議召佃徵租上江二縣田每畝米五斗麥三斗為率溧陽溧水句容等縣田每畝米七斗五升為率各佃自運到寺散給眾僧又蒙　欽賜蘆洲砍柴變價僃辦香燈俱造冊送禮部查考不許拖欠侵尅已蒙　依准申部遵守但今歲季着僧催徵租粮砍斫蘆柴收支票帖庫司無憑稽考田地召佃公據無憑合無請　賜庫記奉　聖旨是着禮部給庫記與他天界寺蔣山寺欽此

　　七月十二日本部官同僧錄司官　華盖殿欽奉　聖旨征南陣亡病故的官員軍士就靈谷寺做好事普度他恁禮部家用心整理欽此本部議到靈谷寺修設大齋普度征南陣亡病故等項官軍合用米麥香燭器用等件具奏行移戶部工部應天府等衙門放支造辦送用差委郎中員外郎將帶吏典提調供給

　　洪武二十八年乙亥

　　命僧錄司設上中下三科考試天下沙門賜善世天禧等寺粮米各三千石以給其食賜僧錄司官大佑袈裟衣衾

　　洪武二十九年

　　三月初一日本部官欽奉　聖旨天下僧道已前屢曾出榜曉諭務要各遵本宗教法不許混同世俗干犯憲章近來僧錄司道錄司考試天下僧道其中多有不通經典者盖是平日不遵清理榜諭其於本教祖風茫然無知以此不知趨善懲惡之方恁禮部將已前出的榜文編集成書頒示天下僧道寺觀申明周知三年後再來考試不中者發邊遠充軍欽此本部今將節次　聖旨榜文條例刊布務要人各一本永為鑑戒

　　四月二十五日靈谷寺管栽種竹木僧福勝晚於　左順門奏本寺住持見患有病不能來奏着臣僧來本寺圈門裏兩邊山上節次奉　聖旨栽種諸般竹木在上如今御馬監官傳　聖旨着御馬監牧馬所在裏面打草放馬恐損壞樹木奏上位知道奉　聖旨不許放馬打草奉　聖旨你把草裏樹與我薅出來欽此

　　十一月初七日本部官於　奉天門欽奉　聖旨靈谷寺住持病故恁禮部與祭祀欽此今照靈谷寺住持道謙見任僧錄司右闡教本部辦素祭遣官致祭

　　洪武三十年丙午

　　命僧錄司行十二布政司凡有寺院處所俱建禪堂安禪集眾

　　天竺泥吧剌國造秘密圖像　勅僧錄司會議焚之

　　十月十五日本部官於　奉天門欽奉　聖旨近年多有征守鎮戍海運官身故及西平侯信國公等亡故都不曾超度恁禮部擇日於善世寺條設水陸三日一夜普度欽此欽天監選本月十九日開啟二十一日滿散本月十六日本部官於　右順門題奏奉　聖旨是獻佛齋供僧人飯食光祿寺辦造香燭着內官自送去欽此光祿寺官將厨役人齋料前去供給行移五府十二衛取勘陣亡傷故渰沒等項及在營病軍官太常寺撥賛禮郎執事道士掌行供佛禮教坊司習悅佛歌舞工部應天府造買木卓牌位及紙劄等物本部委官提調

　　十一月二十九日住持博洽於　右順門題原奏准化米道人一十名二十九年三十年病故了三名今有羽林左衛水軍千戶所百戶劉旺下替役老軍周文榮情愿到寺打勤勞奉　聖旨這個准他欽此當又奏再有一名上元縣住坐脚夫康祖生年六十四歲見有親男應當夫役也情愿到寺打勤勞化米供眾奉　聖旨這般行好用他欽此

　　洪武三十一年

　　二月二十九日僧錄司左善世大佑等於　右順門欽奉聖旨江東驛江淮驛兩處盖兩座接待寺着南北遊方僧道往來便當你們明日去看定基址了來回話欽此

　　禮部為申明教化等事照得洪武十五年十一月二十一日早本部官同五府各部官於　奉天門欽奉　聖旨朕自即位以來一應事務悉遵　舊制不敢有違為何盖因國初創業艱難民間利病無不周知但凡發號施令不肯　易必思慮周密然後行將出去皆是為軍為民的好勾當所以三十一年天下太平人受其福允炆不守　成憲多有更改使諸司將洪武年間榜文不行張掛遵守恁衙門查將出來但是申明教化禁革奸弊勸善懲惡興利除害有益於軍民的都依洪武年間　聖旨申明出去教天下官吏軍民人等遵守保全身命共享太平敢有故違者治以重罪欽此

　　永樂元年

　　九月二十九日午時本司官左善世道衍一同工部侍郎金忠錦衣衛指揮趙曦於　武英殿題奏天禧寺藏經板有人來印的合無要他出些施利奉　聖旨問他取些個欽此

　　永樂五年

　　二月初六日文武等官　奉天門早朝奏准奉　聖旨着落禮部知道重新出榜曉諭該行脚僧道持齋受戒恁他結壇說法有人阻當發口外為民欽此

　　永樂十一年

　　七月十七日工部尚書吳中于　奉天門早朝欽奉　聖旨如今京城起盖大報恩寺那軍夫人匠每好生用心出氣力勤緊做工程我心裏十分喜歡恁部家便出榜去分豁等第賞他仍免他家下差撥欽此本部今將欽定事例僃榜前去仰欽遵施行須至榜者一軍夫人匠做工一年以上始終不曾離役者每名賞鈔十錠賞布二匹夫匠免戶下雜差役旗軍免餘丁差撥各二年做工半年以上始終不曾離役者每名賞鈔八錠賞布一匹夫匠免戶下雜撥差役旗軍免餘丁差泛各一名做工三月以上始終不曾離役者每名賞鈔五錠夫匠免戶下餘丁雜泛差役軍免餘丁差撥各半年做工中間曾離役一次復自來上工者再計其上工月日或有一年以上或半年以上或三月以上俱照前例給賞優免做工中間曾離役二次以上者不賞不免差撥有做本名下工程已了再情愿出力做工者賞鈔二十錠賞布四匹免其差撥三年一為事軍民官吏人等上工始終不逃者原犯笞杖罪名盖寺滿日官吏復其職役軍還原伍民發寧家原犯徒流罪名盖寺滿日軍官復其原職民官降等序用吏役人等差役寧家原犯死罪者盖寺完日俱宥其死　右榜諭眾通知

　　永樂十七年

　　二月十三日朝　見十五日早於　奉天門奏　進註解法華經一部佛像一軸欽奉　聖旨收了欽此

　　二月二十八日宣僧錄司右善世道成與一如思擴於　西紅門當蒙頒　賜一如佛像二軸佛骨五塊鈔一千貫諸佛菩薩名稱歌曲大小三本道成佛一軸思擴佛一軸大小歌曲各三本當即入　見欽奉　聖旨恁一如思擴為朕編類禪宗語錄來看欽此當即題奏中間合無去取奉　聖旨祖師說的都是佛法不要去取欽此

　　三月初三日宣道成一如等八人於　西紅門欽奉　聖旨將藏經好生校勘明白重要刊板經靣用湖水褐素綾當口題　奏合無用花綾奉　聖旨用八吉祥綾當又欽奉　聖旨每一靣行數字數合是多少當口題　奏五行六行的皆用十七字今合無只用十七字欽奉　聖旨寫來看欽此

　　三月初五日道成等於　西紅門口題　奏慶壽寺舊藏經不全聞彰德府有合無差人去取來與新經校正奉聖旨着禮部差人去取欽此

　　三月初七日傳　旨要寫經樣看當將侍讀學士沈　寫五行十七字呈看初九日道成等八人將寫的五行十七字六行十七字經板於　西華門進　呈奉　聖旨用五行十七字的欽此

　　四月二十九日傳　旨外靣何處有舊藏經再要取一藏來欽此五月初五日早一如慧進於　奉天門內題　奏奉　旨要取舊蔵經近日取來的僧法湧說蘇州承天寺有舊經一藏合無去取奉　聖旨差人去取就着說的僧同去欽此

　　五月初七日禮部尚書呂震於　奉天門口　奏各處取到僧人八十九名見在慶壽寺打點書籍合無於內選兩個能事僧人把總提督奉　聖旨是着一如菴進法主總調欽此

　　五月十九日禮部尚書呂震傳　旨着一如菴進法主來見二十日二十一日於　西華門聽候二十一日內官姜傳　聖旨明日二十二日是好日着他來　欽依於本月二十二日一如慧進於　內用作門裏奉　聖旨你兩個做僧官校藏經再尋一人欽此當又口　奏外靣人少有能義見在慶壽寺病將好了奉　旨明早着　午門上來欽此二十三日早於　奉天門欽授行在僧錄司右覺義職就呈　看經樣當又欽奉　聖旨能義病好時着他到經筵去管事欽此

　　六月十五日於　西華門進　呈禪語式樣口題有等始自世尊拈花終至中峰廣錄機緣語句照依年代次第編集各分門類如近代禪宗編的禪宗類聚合無依那等編修奉　聖旨只依禪類聚去編當　奏其中或有但言事蹟不涉機緣語句合無如何奉　聖旨都編着當又口題佛祖語下後來禪宗諸師多有拈頌只恐煩雜合無去取奉　聖旨不要去又題禪林類聚門該一百零二條臣恐煩碎如錫杖鞋履等編入器用等門併作二十八條請旨定奪奉　聖旨只依他當又題見修藏經臣僧等共計一百二十名已校過一番了只今各僧互相校對欲就七月初將般若華嚴等經差訛少者先寫起奉　聖旨如今天道熱待七月半後欽此

　　七月初九日一如同思擴於　御用作門裏呈　看僧人子謨等六十四人所寫字樣奉　聖旨好當題後靣有幾僧還欠寫奉　聖旨只就今日好日揀好的寫又題唐太宗刊的藏經前靣有御製三藏聖教序今　聖朝重刊合無亦用序文奉　聖旨不要又題蔵經裏靣各品上多有安經題蘇州取來舊經品目上皆無經題奉　聖旨不要如論語各篇目上有論語二字來又題且如法華經世間讀誦者多品目上亦有經奉　聖旨也不要欽此

　　九月十二日一如等題　奏藏經目錄裏靣前是經律論後是各宗祖師文字　聖朝所編的佛名經與名稱歌曲神僧傳目錄內合無編寫在經律論後諸宗文字之前奉聖旨安在後只要有朕名時便了又奏　太祖高皇帝有御製心經序　聖朝詣呪前亦各有序合無於各經前都寫上奉　聖旨　太祖皇帝於佛法上多用心都寫上又奏累朝如唐太宗宋太宗等經前多有序文合無寫上奉聖旨都寫上欽此

　　十一月初七日　賜紵絲綿直裰偏衫中袖各一領眾僧改機直掇等皆用綿亦各三領次日傳　旨免謝　恩着眾僧用心看寫藏經欽此

　　永樂十八年

　　正月十六日入　內觀燈宴十七日早　宣一如菴進法主思擴未至二人於　西紅門見著看師子畢　勅問蔵經校得好了當奏云已七番校過好了奉　旨云上緊用心又令內官尚　將折桂令醉太平鴈兒落三曲來看奉旨你看不要管他腔調只看中間字義如何又　勅問你夜來看燈來奏云曾看有　旨云着人尋你如何不見奏云在後靣有又奉　旨云不曾擠了麼奏云不曾又奉旨云與燒餅各五十齋了去欽此

　　三月初六日午　宣入同　進擴袁仁二道士五人道官於　西紅門賜坐奉　聖旨這尼姑無禮稱唐菩薩見着去拿了故着你每入來說與你每知道又奉　旨道家的經好生紕繆且老子稱淨樂國王在於何時袁對云無年代又奉　旨你每校証的蔵經好麼奏曰已經多番校過好了又奉　旨且如有報恩重經等不是佛說的休入蔵裏奏曰止如分數珠經血盆高王經等皆非佛說不可入蔵又右講經琮奏曰道家有太上實錄[詨-父+(句-口+方)]佛奉　旨向年間着收來還也不曾這劉淵然該殺的有道士袁奏曰太上實錄多有好言語在內奉　聖旨我敬佛他謗佛留了我心不喜欽此

　　三月初七日頒　御製經序十三篇佛菩薩讚䟦十二篇寫各經之首

　　七月十八日早一如等於　奉天門口題夢感功德經南京蔵內已入大字函今合無就　聖明諸佛名經等編入後靣奉　聖旨荒唐之言不要入如當又題奏昔日　太祖皇帝取到各處高僧　命如玘宗泐等註解心經金剛楞伽三經頒行天下內有　太祖皇帝御製序文合無寫入蔵刊板奉　聖旨寫入又題　聖朝佛菩薩名稱歌曲作五十卷　佛名經作三十卷　神僧作九卷即目見寫奉　聖旨是好又奉　旨問蔵經內字寫得好麼奏云得那兩個提調的中書好生用心終日不停手但是字有大小不均偏邪不正的一一皆令換過以此寫得十分好又奉　聖旨問經板着幾時刊奏云看工匠多少又奉　聖旨着二千五百一年了得麼不敢對又奉　聖旨經板刊後留在何處亦不敢對當奉　聖旨明日安一蔵這里安一蔵南京又奉　聖旨石上也刻一蔵大石洞蔵着向後木的壞了有石的在又奉　聖旨這里盖兩個大寺如今僧內取來的有聰慧的選下些明日起大寺了着他在這里住當奏云僧裏靣只是老的多了又奉　聖旨有病的着他回去又如今寫經的都念經奉　聖旨也難遇着他念經當又欽奉　聖旨寫經的寫經也要辦我的事欽此

　　七月二十七日午　宣聞祿天裔於　西紅門見奉　聖旨勉力修行一如奏云且一心了蔵經奉　聖旨了蔵經了過一二年着人替你你修行欽此　賜七佛偈兼　賜看子昂所書者

　　八月十九日海印如等十二人慶壽擴等四人入　內賜坐就聽　聖旨問黃和尚心經欽蒙　賜齋而退

　　十二月十八日行在僧錄司左覺義慧進等謹　題為謄寫蔵經事除謄見行打點查對外今查得聮珠頌古等皆係南京蔵內增入請　旨合無除去惟復刊入為此今將各件名目卷數開後謹具題　知

　　計四件共一百四十二卷　今將作一百六十九卷

　　禪宗

　　聮珠頌古二十一卷　宋淳熈年間僧法應原編又延祐年間僧普會續編今淨戒重校刊入

　　古尊宿語　宋咸淳年間僧頥蔵主原編今淨戒除去原編僧名重校刊入

　　續傳燈錄三十六卷　不見原編集僧名傳說是居頂將古人所編刊入

　　講宗

　　佛祖綂紀四十五卷　宋景定間僧志磐撰今管藏經僧寶成募緣刊入十九日傳奉　欽依不入蔵欽此

　　永樂十九年

　　正月二十一日僧錄司左覺義慧進等　題為謄寫大藏經事除謄寫已完現行打點外㳟惟　聖朝校刊蔵典乃千載之希遇臣慧進等伏請　御製序文以冠經首增輝佛日流傳萬古實為教門至幸為此謹具題　知

　　正月三十日司禮監太監孟　取新經五十凾入內至二月初一日晚長隨官人來說初二日早令官人秀才和尚入　內朝　上御奉天門看經有　旨寫得好明日年老的好看又奉　旨你刊經板了着你每坐山去　我也結些緣又問板就那裡刊好不敢對有　旨就寺裏刊好慧進云前後是水好一如奏云校經寫字和尚合無着他回去留他奉　聖旨恰不留他刊板時字有差錯問誰休着他去又　勅太監孟十二布政司便去取匠人欽此當　賜傳心妙訣一本眾僧各一本

　　八月初十日傳奉　欽依校寫蔵經的僧官僧人如今且着他回去明年不來後年來是你教門的事若待文書取時不便修行的僧人經板刊了送你坐山供你欽此

　　永樂二十年

　　九月二十四日　宣眾僧官(成進如朗)住持(擴擇)至　　西華門賜齋　御讚觀音菩薩輪子金剛數珠人各三件有　旨着天下眾僧七日齋後各自回去次日傳宣至　西華門有　旨賜天下預會僧官僧人輪子次日即給散

　　十月初一日傳　旨着眾僧來成光進如朗并大住持擴擇　上御思善門　賜彌陁佛一軸(各人不定)西番文殊菩薩一軸(各人不定)有　旨多慎內隨意取

　　十月初六日　上御奉天門　賜僧道官宴天下眾僧亦在丹墀宴畢先　賜一如刻絲觀音菩薩有　旨問云你道是什麼不敢對　上云我兩年擺布的文水晶數珠一串

　　宣德三年

　　行在僧錄司近蒙行在禮部祠祭清吏司手本奉本部連送為度牒宣德三年二月二十四日早本部官于　奉天門口奏本年二月二十四日御用監太監孟繼尚義等於武英門欽奉　聖旨南京大報恩寺佛殿寶塔完了說與禮部知道着僧錄司選行童一百名與他度牒常川點塔燈欽此欲便欽遵施行未敢擅便奉　聖旨是欽此除欽遵▆擬合連送仰行在僧錄司欽遵各處行童內選取能通經典有戒行者一百名送部看驗堪中仍取勘年籍出家披剃等項緣由造冊申繳以憑出給度牒送去常川點燈施行連送到司合用手本差辦事吏陳福賫捧前去行在僧錄司欽遵施行賫捧到司除欽遵外今將選取堪中行童等各年籍出家披剃等項緣由開坐理合備造文冊施行須至冊者

　　大報恩寺起工之初監工宮內官監太監汪福等永康矦徐忠工部侍郎張信軍匠夫役十萬人奉勅按月給粮賞三月十一日　勅太監鄭和等南京大報恩寺自永樂十年十月十三日興工至今十六年之上尚未完備盖是那監工內外官員人等將軍夫人匠役使占用虛費粮賞以致遷延年久今特勅爾等即將未完處所用心提督俱限今年八月以裏都要完成遲悞了時那監工的都不饒寺完之日監工內官內使止留李僧崇得在寺專管然點長明塔燈其餘都拘入內府該衙門辦事故勅欽此

　　三月十一日　勅太監尚義鄭和王景弘唐觀羅智等南京大報恩寺完成了啟建告成大齋七晝夜然點長明塔燈特　勅爾等提調修齋合用物件着內府該衙門該庫關支物件造辦打𤼵供應物料及賞賜僧人就於天財庫支鈔着禮部等衙門買用塔燈用香油着供用庫按月送用故勅欽此

　　四月初十日鎮守襄城伯李　欽奉　勅書洪武年間　太祖皇帝原撥　賜大報恩寺當江沙洲等處蘆塲砍斫蘆柴入寺應用比聞為人所占　勅至即照舊與之及寺西越王臺下有空地一段原做水厰如今空閑不用就撥與大報恩寺種菜供眾如非原舊撥賜蘆塲及空閑仍具奏來故勅欽此

　　計開

　　句容縣撥下新洲蘆塲貳拾伍頃

　　江浦縣撥臘真洲尾貳拾頃

　　浦子口巡檢司撥臘真洲壹拾柒頃

　　三處撥還本寺蘆塲共計陸拾貳頃

　　坐落楊子大江當江沙洲通大四至

　　東至布裙套高資鎮巡檢司塲

　　南至絲綱港句容縣塲

　　北至龍骨洲馬腰洪浦子口巡檢司塲

　　西至芹菜港　孝陵

　　六月十六日御用監太監尚義於　左順天門奏南京大報恩寺洪武年間撥賜官廊房肆拾貳間與常住討房錢▆永樂十年盖寺展拆了如今將本寺前面的廊房照數撥與他奏知奉　聖旨是着工部兵馬司還撥與他欽此

　　計開

　　撥廊房肆拾貳間

　　三百一十六號至三百五十七號肆拾壹間

　　南字七百八十五號壹間

　　每間一年房租銀叄兩陸錢

　　六月十六日御用監太監尚義於　左順門奏南京大報恩寺已完殿宇數多合無存留經手人匠五十六名在寺修理應天府撥人夫五十名常川打掃疏通溝渠南城鳳臺街四舖總甲輪流巡緝仍着原管工指揮劉勳帶管提調奏知奉　聖旨是着該衙門撥用欽此

　　各殿丈尺

　　金剛殿高三丈一尺二寸深三丈五尺二寸五分長七丈六尺

　　左碑亭高四丈五分深二丈一尺長三丈三尺五寸

　　右碑亭高四丈五分深二丈一尺長三丈三尺五寸

　　天王殿高四丈六寸五分深四丈八尺五寸長八丈三尺五寸

　　佛殿高七丈一尺五寸深十一丈四尺三寸長十六丈七尺五寸

　　穿廊高二丈六尺深二丈七尺二寸長三丈二尺九寸

　　遊巡廊高二丈四尺四寸六分深三丈二尺九寸長一丈七尺五寸

　　觀音殿高四丈二尺四寸五分深三丈六尺長五丈九尺

　　法堂高三丈八尺深四丈六尺五寸長八丈一尺

　　御亭高三丈一尺二寸深三丈五分長七丈六尺

　　祖師堂高二丈八尺五寸深三丈三尺長四丈三尺

　　伽藍殿高二丈九尺深三丈五尺五寸長四丈六尺六寸五分

　　經蔵殿高四丈一尺八寸深五丈三尺五寸長五丈三尺五寸

　　輪蔵殿高四丈一尺八寸深五丈三尺五寸長五丈三尺五寸

　　畵廊共一百一十八間高二丈二尺六寸深二丈四尺五寸每間長二丈四尺五寸

　　禪堂高四丈三尺五寸深六丈四尺長十一丈二尺

　　厨房高三丈三尺四寸深五丈六尺三寸長十一丈九尺

　　庫房高二丈八尺一寸深五丈一尺八寸長七丈五尺

　　經房高二丈三尺五寸深三丈五尺長七丈二尺兩邊房三十八間

　　東方丈高二丈八尺五分深五丈一尺八寸長七丈五尺

　　西方丈高二丈八尺五分深五丈一尺八寸長七丈五尺

　　三藏殿高二丈六尺五寸深四丈三尺長　丈五尺

　　寶塔丈尺

　　寶塔一座九層通高地面至寶珠頂二十四丈六尺一寸九分地面覆蓮盆口高二十丈六寸

　　寶塔并各殿香燭燈油數寶塔點燈用油數

　　每一層十六盞每一盞該油陸兩肆錢每一層見一日該油陸斤陸兩肆錢八層共油伍拾壹斤叄兩貳錢月大該油壹千伍百拾叄斤月小該油壹千肆百捌拾壹斤壹拾貳兩捌錢

　　紅臘燭　叄斤重拾貳枝計陸對壹斤重拾陸枝計捌對捌兩重貳拾肆枝計拾貳對

　　香油　月大用貳千貳百肆拾陸斤肆兩月小用貳千壹百斤

　　佛殿并兩廊等處　月大用叄百拾伍斤月小用叄百肆斤捌兩

　　塔上點燈用　月大用壹千玖百叄拾壹斤肆兩月小用壹千捌百陸拾陸斤拾肆兩燈草壹斤叄兩叄錢壹分

　　告示點燈僧人

　　仰輪班點燈僧行各依牌次該點燈日期一一親身早赴斜廊門下候領官油上塔務要各層燈盞添注平滿燈心照舊根數不許奸計省尅每於申未時分該班會同上塔添油剔燈各要明亮毋得早晚昏灺蒙昧仍令該班班頭逐層點視遇有此等報知次日决責至若輪班已滿之日各層掃抹乾淨器皿見數交替代過每月上下打掃刮抹燈盞油盤等處巡有燈窗蜊殼損壞處所即着該修補毋致延碍日久遞相支吾臨期決不容辦倍罰修理自今之後務要遵守常規不失如有仍前奸計疎慢蹈犯不遵者各照該班挨名究治

　　六月二十日早　御用監太監尚義遞出揭帖開於　左順門奏南京大報恩寺預會誦經行童金勝保一千一十三名告要關給度牒奉　聖旨着禮部南京關與他度牒就着在那裏各寺住坐誦經欽此

　　宣德五年

　　五月二十九日司禮監太監王振於　端拱門欽奉　聖旨恁寫帖子去說與楊慶等知道洪保奉南京金川門外路東西有空閒菜地二處與靜海寺天妃宮常住僧道栽種文書到日撥與他種欽此欽遵

　　計開

　　靜海寺一百三十𤱔八分　一叚六十四𤱔五分

金陵梵剎志卷二(終)


大藏經補編第 29 冊 No. 160 金陵梵剎志


金陵梵剎志卷三

　　(大剎)鍾山靈谷寺(古剎　勑建)

　　在都城東鍾山左獨龍崗麓離朝陽門十里鍾山即蔣山梁天監十三年武帝為誌公建塔於山南玩珠峰前名開善精舍更為寺唐乹符中改寶公院開寶中改開善道塲宋太平興國五年改太平興國寺慶曆二年府尹葉清臣奏改十方禪院尋復寺額　國初名蔣山寺因塔邇　宮禁洪武十四年　勑改今地　賜額靈谷禪寺葱蔚深秀中宏外拱勝甲天邑山門　勑書第一禪林寺左為梅花塢春來香雪萬株倍增幽勝入寺萬松杳靄可五里許有放生池植荷其內歷金剛天王二殿為無量殿純甃空搆不施寸木次為五方殿已圮今擬重建又次為大法堂及律堂而寶公塔巋然在焉左為法臺基臺前有街俗名琵琶履之𪰧然響應撫掌若彈絲臺後引八功德水紆縈九曲右為方丈扁以青林堂榜　宸章其上又右為禪堂右之前為左右方丈及公塾庫司今無量殿圍墻禪律二堂方丈公塾皆涴新嚴葺不失壯觀　聖祖命贍僧千人　賜田獨倍他寺僧眾額設右覺義一人總其事所統次大剎一郭外曰棲霞中剎十一城內曰銅井曰興善郭內曰觀音閣曰佛國郭外曰翼善曰定林曰光相曰三禪曰廣惠曰法清曰草堂

　　【殿堂】

　　石洞門(賜額第一禪林旁有門房叄楹)

　　金剛殿(伍楹)

　　天王殿(伍楹)

　　無量殿(伍楹)

　　五方殿(止存基址今擬重建)

　　大法堂(伍楹)

　　左伽藍殿(伍楹)

　　右祖師殿(伍楹)

　　鐘樓(壹座)

　　方丈叄所(中方丈拾貳楹　左方丈陸楹　右方丈陸楹)

　　公學(拾楹)

　　庫司(陸楹)

　　僧院捌拾房(食粮牒僧叄百伍拾名食粮學僧壹百伍拾名)

　　寺基伍百畆(東至馬鞍山　南至官路　西至神宮監　北至鍾山官墻)

　　【禪堂】

　　韋䭾殿(叄楹)

　　法堂(叄楹)

　　禪堂(前後叄層共拾伍楹)

　　十方堂(拾楹在本堂外大法堂之右)

　　華嚴樓(伍楹)

　　齋堂靜室(即在華嚴樓下共伍楹)

　　廂樓(肆楹)

　　倉庫厨茶等房(共拾貳楹)

　　【律堂】

　　韋䭾殿(叄楹)

　　法堂殿(伍楹)

　　寶公塔(伍級)

　　律堂(左右四堂共貳拾楹)

　　十方堂(拾楹在本堂外大法堂之左)

　　齋堂(伍楹)

　　靜室(伍楹)

　　倉庫厨茶等房(共捌楹)

　　【公產】

　　靖東庄(丈過實在田地塘共玖千壹百伍畆玖分伍厘)

　　安西庄(丈過實在田地塘共壹萬貳千貳百肆拾陸畆叄分陸厘)

　　溧水庄(丈過實在田地山塘共壹千陸百玖拾叄畆陸厘)

　　柳橋田(實在田地山塘共貳百叄拾玖畆陸分伍厘)

　　白水洲田(丈過實在田壹百壹拾捌畆叄厘)

　　十人洲(丈過實在洲壹千貳百貳拾畆貳分)

　　【禪堂】

　　悟真庄(丈過實在田地山塘共貳千壹百陸拾柒畆玖厘)

　　桐橋庄(丈過實在田地山塘共壹千叄百捌畆捌分陸厘)

　　陳橋茄地洲(丈過實在洲貳千壹百叄拾捌畆叄厘)

　　【律堂】

　　龍都庄(丈過實在田地塘共叄千陸百肆拾捌畆玖分柒厘)

　　散甲庄(丈過實在田地山塘共伍百壹畆捌分叄厘)

　　【山水】

　　鍾山(高壹百伍拾捌丈周陸拾里上有蔣子文廟吴大帝避祖諱改名蔣山又名聖遊山梁朝以前有寺柒拾所唐地理志江南道名山𢖍廬茅蔣)

　　八功德水(在舊悟真菴後僧法喜以居無泉竭誠禮懺求西天阿耨池八功德水方求七日遂獲此泉一清二冷三香四柔五甘六淨七不饐八蠲疴自梁以前嘗取給御洪武年間遷寺時舊池就涸從寺東馬鞍山下通出先年以木為筧通水入寺宣德五年以石梘易之因火災後三年水竭不到至正統元年久旱忽湧出如初今復竭)

　　放生池(寺前　太祖役萬工掘成池岸甃以石栽蓮數百株於內)

　　梅花塢(寺前東南)

　　獨龍岡(即寺地)

　　【古蹟】

　　五里松(由山門入長松覆路不下數萬株與山色爭翠五里方至寺)

　　寶公塔(高五級寶誌公葬其下梁永定公主建開善寺前　國朝徒此崇麗可登覽)

　　琵琶街(說法臺前拍掌如奏絃山谷皆響)

　　三絕碑(唐張僧繇画大士像李白贊顏真卿書為三絕下復有趙孟頫書誌公十二時歌)

　　景陽鐘(在無量殿元時鑄制度精古　以上俱存)

　　【人物】

　　【梁】

　　寶誌(有誌銘行實併賛)

　　智藏(有傳畧)

　　僧副(梁高命匠人考其室宇於開善寺側每逍遙于門負杖而嘆曰環堵之室蓬戶甕牖匡坐其間尚足為樂寧貴廣廈而賤茅茨乎會西昌侯蕭淵藻出鎮蜀部拂衣附之庸蜀久之反金陵復住開善)

　　警詔(敷演經論觧冠群宗)

　　智遠(梁建安侯蕭正立普明寺居之定水既澄慧門復敞歷名山還住開善畢志山泉城闕不窺世華無涉守靜自怡以終老焉)

　　【宋】

　　慧懃(嗣五祖得度每以唯此一事實餘二則非真味之有省徧叅名宿居蔣山賜徽號椹衣)

　　懷深(遊徃蔣山留西菴請益鑑公公曰資福知足般事便休師曰某實未隱鑑反覆窮之大豁呈偈曰秪是舊時行履處等閑舉着便誵訛夜來一陣狂風起吹落桃花知幾多鑑撫几曰這裏豈不是活祖師)

　　普崇(住鍾山上堂云殘雪既消盡春風日漸多若將時節會佛性又如何且道時節因緣與佛法道理是同是別良久云無影樹栽人不見開花結果自馨香)

　　曇華(在梅陽有僧以偈寄之曰坐斷金輪第一峯千妖百怪盡潛蹤年來又得真消息報道楊岐正脉通其歸重如此)

　　善直(初叅妙喜於回鴈峯下喜問曰何處人師曰安洲人喜曰我聞安州人會廝撲是否師便以相撲勢師曰湖南人喫魚因甚湖北人着鯁師打筋斗而出喜曰誰家冷灰裏有粒豆爆出)

　　賛元(造石霜見慈明圓禪師乃曰好好著槽廠去師作驢鳴明曰真法器耶就為侍者二十年搬柴運水不憚寒暑江寧府帥請居寶公道塲丞相王安石重師德望奏賜章服師號與師蕭散林下清談終日)

　　法泉(有傳畧)

　　良䇿(出世華藏次遷鍾山一日上堂云雪消殘分外寒向火容易涉道艱難好是和衣打睡任他日上闌干祖師沒腰臂吾徒莫作等閑光陰荏苒人事多端這邊綠水那邊青山難難百年三萬六千日看看便見𩯭毛班山僧與麼說話未免拖泥帶水)

　　【元】

　　清遠(有傳畧)

　　妙高(有傳畧)

　　【明】

　　智順(有誌畧)

　　東溟(有誌畧)

　　梵琦(有誌畧)

　　樸隱(有誌畧)

　　清濬(洪武四年設普度大會於鍾山師其一也引見　上勞問甚至錫賚還四明後　召補右覺義二十年被　旨即靈谷設普度大齋陞座說法感佛放光現瑞補住靈谷　上嘗親製詩十三首以寵其行)

　　道謙(以高僧取至京師　召見授左闡教兼住靈谷)

　　居頂(選預高僧赴見　太祖對揚稱旨即授僧錄兼住靈谷　文皇帝即位屢加恩賚日被蒙寵)

　　淨戒(宜覺源曇公住天界曇舉桶箍爆的公案問之擬議未即答曇厲聲曰早遲入刻了公於言下大悟太祖授左覺義兼住雞鳴後　文皇帝勑住靈谷陞右闡教有遺骨塔于大祠止牙齒數珠不壞藏于湖之道塲)

　　能義(居鍾山閑房非行誼高潔者不與之接　文皇帝雅重之　召對無虗月每　命講說楞嚴大義俾住靈谷授僧錄)

　　行容(住持)

　　仲羲(有勑見御製集)

　　守仁(有詩)

　　夷簡(右善世有詩)

　　正映(左講經其自賛曰春去叢林夏又過客牎隨分守禪那蠟人不暇西天驗▆鏡母勞南嶽磨三箇木毬權放下一條柱杖且橫拖問余布袋何時觧蟾桂秋風散玉河)

　　可浩(右覺義住持靈谷有重修寶公塔記)

　　【附叅講棲覽】

　　【晉】

　　謝尚(隱鍾山)

　　【宋】

　　劉勔(散騎常侍經始山南以為棲息聚水積石朝士雅素者多從之遊)

　　【梁】

　　阮孝緒(於鍾山聽講母氏忽有疾兄弟欲召之母曰孝緒至性冥通必當自至果心驚而返)

　　劉訏(字彥度與族兄歊阮孝緒為三隱卜築鍾山志終焉着榖皮冠披衲衣遊山澤風神穎俊意氣彌遠)

　　沈約(遷尚書令雖名位俻重而居處儉約嘗立宅鍾山之下既成劉杳賛之約報云惠以二賛詞采妍富便覺此地十倍)

　　【陳】

　　張譏(陳後主嘗幸鍾山召從臣松林下共談勑張譏竪義時索麈尾未至後主取松枝手屬譏曰此可代麈尾顧語羣臣此即張譏後事)

　　【隋】

　　薛道𢖍(嘗遊鍾山開善寺謂一沙彌曰金剛何為努目菩薩何為低眉沙彌荅曰金剛努目所以降伏四魔菩薩低眉所以慈悲六道道𢖍撫然稱善)

　　【唐】

　　韋渠牟(隱鍾山有贈詩)

　　【宋】

　　蘇軾　王安石(軾自黃徙汝過金陵荊公野服乘驢謁於舟次子瞻迎揖曰軾今日敢以野服見大丞相公笑曰禮豈為我輩設哉乃相携遊蔣山在方丈飲茶公指案上大硯曰可集古詩聮句賦此子瞻應聲曰軾請先道一句因大唱曰巧匠斵山骨公沉思良久起曰且趂此好天色窮覽蔣山之勝　又子瞻渡江至儀真和荊公遊蔣山詩後寄示荊公荊公亟取讀至峰多巧障日江遠欲浮天撫几嘆曰老夫一生詩無此二句)

　　(【文】)

　　御製蔣山寺廣薦佛會文　洪武四年十一月二十一日

　　朕觀二儀有象覆載無窮凡中國之人及化外之夷獲安于世者莫非陰陽為之表裏何為陰何為陽上至天子大臣下至庶民凡生天地能動作運用者此之謂陽天子郊祀天地祭嶽鎮海瀆諸侯祭境內山川庶民祭祖宗皆求其神有名無形有心無相此之謂陰故中國與化外之人所敬之心則同所祀之禮則異觀自古至今相傳祭祀鬼神之事豈不重乎然事鬼神必有禮有時毋犯分毋越禮毋非時毋昧於鬼神若昧於鬼神則為鬼神亦難矣且聦明正直變化不測之謂神禍福所施必不以親踈而異但世人愚而貪欲心浩大遂至犯分越禮不知以敬求神在於有禮有時也朕本農夫自幼托身佛門忽經大亂不得已而從戎於二十年矣向與群雄並驅之時務在操兵整隊救民於彷徨之中今禍亂已平天下已定未嘗朝僧暮道妄祀鬼神有所祀必以禮有所祭必以時尚慮軍民身經大難凡死者或遭兵刃或陷水火或迫於危急而自縊投河或潛入山林而蛇傷虎咬或天災而殞滅或因互闘而殺傷或為國宣力而殞命或思父母妻子因疾而亡身凡此諸等死者或滿門滅絕無祭無依或雖有眷属不能顧念或有父母妻子因兵流離生者未安死者誰為之祭朕以己心度之此等鬼魂遇天陰時莫不呻吟於風雨之間遇晴明時莫不悲號於星月之下或因生前作𢙣留連冥冥之中無由自脫又如我朝大軍征討四方遠入它境或餱糧不繼一時手刃平民或遇壯軍之無故燒毀房舍殺害老幼殘疾致惹重愆有累身後朕今因死者恐不得生天恐有冤報故作大善佛事為死者超升生者解冤以此于求于佛今臣民將以為帝王之道但理見在何求過去果有此言莫不善乎然吾觀古書孔子有言西方有大聖人不治而不亂不言而自信不化而自行則佛者豈特中國所敬雖化外尤尊洪武三年正月十五日朕於鍾山前蔣山寺奉佛供僧實不為己假若朕為己求福福必不至何也蓋帝王設施皆出臣民之力己無勤勞之資若以財力而求福於一己可乎今特為死者超升生者解冤吾不昧於佛以禮以時香華燈燭莊嚴素供朕躬率先僧臣叅禮此之謂禮今區宇平定亂極而治故為生死者多方以解冤愆此之謂時吾之不昧於佛者如此尔諸臣民凡有自知所作之非趂此大齋洗心格慮素齋一月至日各於家門望佛遙拜以祈懺悔庶資佛力證成善果

　　御製大靈谷寺記　洪武十五年九月

　　朕起寒[微-兀+(旡-(乳-孚))]統一華夷鼎定金陵宮室於鍾山之陽密邇寶志之剎其㷊修者升高俯下日月殿閣有所未宜特敕移寺凢兩遷方已今道塲之所非尋常之地其勢川曠水縈且左邊以重山右掩以峻嶺背靠穹岑排森松以摩霄漢虎嘯幽谷應孤燈而侶影鸎囀岩前啟修人之清興飲潔流於山根浩鉢水於湍外魚躍於前淵鳥棲於喬木鹿鳴呦呦為食野之萍當欲遷寺之時命太師李善長詣山擇地及其歸告乃以山川形勢禽獸之所以云云若是既聽斯言朕歡欣不已此真釋迦道塲之所也即日召工曹會百工趨所在而建址共百工者聞用伎以妥寶志曜靈法佛人皆如流水之趨下嗚呼地勢之勝豈獨禽獸水族之樂伎藝之人惟利是務云何聞見道塲不憚勞苦一心皈向自洪武十四年九月十一日工興至洪武十五年九月十五日工曹奏完朕為釋迦道塲役百工各施其伎今百工告成朕善其伎特命禮曹𧶽給之工曹復奏伎藝若是有犯工者五千餘人為之柰何朕忽然有覺噫佛善無上道塲既完安敢再罪當體釋迦大慈大憫雖然真犯特以𤯝災一赦既臨輕者本勞而逸死者本死而生歡聲動地感佛慈悲吁佛之願力輝增日月法輪建樞燈繼香連於戲盛矣哉願力之深乎然是時國務浩繁不暇禮視身雖未至夢遊幾番此觀之歟夢之歟嗚呼未嘗不欲體佛之心而謂眾生悟柰何愈治而愈亂不治而愈壞斯言乃格前王之所以今欲寬不可猛不可云何一日潔已而往視去將近剎餘里俄谷深處嵐霞之抄出一浮屠之頂又一里將近山門立騎四顧見山環水迂禽獸之所以果然左群山右峻嶺北倚天之疊嶂復穹岑以排空諸巒布勢若堆螺髻於天邊朝鶴摩天而翅去暮猿挽樹而跳歸喬松偃蹇于崖畔洞雲射五色光以天霞此果白毫之像耶谷靈之見耶朕欲有謂恐愚夫譏之故默是耳今天人師有殿諸經有閣禪室龕備雲水有寮齋有大廈香積之所周全設像備具以足朕心故敕記之

　　御製靈谷寺塔影記　永樂五年四月二十六日

　　四月十五日朕偕灌頂通悟弘濟大國師日瓦領禪伯往靈谷觀向日所見塔影朕至誠默禱曰願祝如來大寶法王西天大善自在佛吉祥如意若果鑑朕誠心則示塔影一已而塔影隨見朕又默祝願天下太平五穀豐登家給人足民不夭閼物無疵癘若果遂朕心更示塔影一已而復見塔影二一時之間三塔畢見其色始若黃金在鑛含輝未露俄若躍冶之金精光煜燁少焉如泥金布練豪芒紛敷若注若流綺窓綵櫺黝垔丹碧粲然呈露至暮有五色圓光光中見二佛像及如來大寶法王西天大善自在佛像已而復見寶公像拱立于前內官僧官具以來聞朕未之信至十六日復與灌頂通悟弘濟大國師往塔影之所朕又默祝曰明日朕初度之辰吉慶福祥則塔影更見已而又見塔影二一照于壁一映于地與前塔影連而為七其色或黃或青流丹炫紫紺縓間施錦繡錯綜若琉璃映徹水晶洞明若琥珀光若珊瑚色若瑪瑙𤥭𤦲文彩晃耀若淵澄而珠朗若山輝而玉潤若丹砂聚鼎若空青出穴若鳳羽之陸離若龍章之焱灼若霓族孔蓋之飄搖金支翠旗之掩映若景星慶雲之炳煥紫芝瑤草之斕班若陽燧之迎太陽方諸之透明水若日出而霞彩麗也兩霽而虹光吐也巖空而電影掣也閃爍蕩漾　動光溢雖極丹青之巧莫能圖其萬一雖極言語形容莫能狀其萬一至於鈴索振搖寶輪層疊霤瓦之鱗鱗闌檻之縱橫玲瓏踈透一一可數人之行走舞蹈咸見於光中其所服之色各隨而見若鳥雀衝過樹動花飛悉皆可見而天花雨虛悠揚交舞十七日花徧下其大者如盃小者如錢東西兩廡又見塔影十光輝照燭皆如前之勝妙十八日朕復往觀塔影光彩大勝於前有雲彩五色輪囷煥衍郁郁縕縕非霧非煙低翔裵回葱龍塔影之上乍舒乍斂往而復續變化萬狀不可殫述塔心復見塔影一而已青篁綠𣗳之影紛然畢呈塔殿上所製七生凡異香芬馥充達遠近至暮留灌頂通悟弘濟大國師在寺觀之十九日早灌頂通悟弘濟大國師來報塔影第一層見如來大寶法王西天大善自在佛像三見羅漢像六環立左右第二層見紅色觀音像一左右見菩薩像四侍立拱手捧香花供養有圓光五色覆于塔上寶蓋垂蔭瓔珞葳[(毤-允+豕)-毛+生]凡物只有一影今一塔而見多影要非常理所可推測此皆如來大寶法王西天大善自在佛道超無等德高無比具足萬行闡揚通實釋迦牟尼佛再見於世以化導群品是以攝受功至顯茲靈應不可思議朕心欣喜難以名言灌頂通悟弘濟大國師回必能言塔影之詳然所言亦必不能盡其妙也就今畫工圖來一觀蓋萬分淂其一二爾

　　藏經護勑　正統十年二月十五日

　　朕體　天地保民之心恭成　皇曾祖考之志刊印大藏經典頒勑天下用廣流傳茲以一藏安置南京靈谷寺永充供養聽所在僧官僧徒看誦讚揚上為國家祝釐下與生民祈福務湏敬奉守護不許縱容閒雜之人私借觀玩輕慢褻凟致有損壞遺失敢有違者必究治之故諭

　　本寺護勑　成化九年正月二十四日

　　皇帝勑諭官員軍民諸色人等朕惟佛氏之教以空寂為宗以慈悲為用開導善類覺悟群迷功德所及無間幽顯此有國家者所宜崇尚而不替也南京靈谷寺實我　太祖高皇帝敕建為　孝陵香火特撥𧶽贍僧田土并當江沙蘆塲等處入寺供用其後　太宗文皇帝又添造殿宇山門宣德年間寺燬于火雖有歲入錢粮缺人[(冰-水+〡)*ㄆ]積修理暨朕嗣位之六年特命僧錄司左覺義德默徃彼提督漸次蓋造所以上為　祖宗列聖舉已墜之典下為國家生民祈方來之福今德默奏言本寺𡻕久被人作踐攪擾用是特頒勅護持凡官員軍民諸色人等自今以徃毋得出入作踐縱肆樵牧輕易褻凟欺陵及不許侵占原撥蘆塲并贍僧田地敢有違者許本寺住持指名奏聞論之以法欽哉故諭

　　(【文】)開善寺碑銘(寺舊名開善)

　　梁王筠

　　妙門關鍵開之者既難法海波瀾游之者未易是以軒稱俊聖堯曰欽明韶護有美善之風文武致時雍之業地平天成惟事即世移風易俗匪止今身至如訪道峒山乘風幽遠凝神汾水窅然自喪或宗仰黃老之談景慕神僊之術斯蓋不度羣生事局諸己篤而為論道有未弘熏風璚露散馥流甘璧月珠星聯華颺葉脩旛繞於雲根和鈴響於天外玉池動而揚文寶𣗳搖而成樂銘曰亭亭切漢耿介凌煙層甍霞聳飛棟星懸

　　答廣信矦開善寺聽講書

　　梁簡文帝

　　王白仰承北徃開善聽講湼槃縱賞山中遊心人外青松白霧處處可悅奇峯怪石極目忘歸加以法水晨流天華夜落徃而忘反有會昔言王牽物從務無由獨徃仰此高蹤寸心如結謹白

　　開善寺修誌公堂石柱記

　　唐李顧行

　　蓋六度為萬行之本施檀其一焉然以不住相而為者其用大不希福而捨者其道弘故我𤎉察使御史大夫賛皇公是以有法財之施焉亦猶真諦無像因像以教立至人無功由功而用顯誌公和尚者實觀音大士之分形者歟然跡見于近代梁書具載其事夫妙覺本寂法身圖(一作圓)對應群品而必呈觀眾生而常度故利見則洪鐘待扣感畢乃慈航息運初誌公之未遷滅也梁武帝命工人審像而刻之相好無遺儼然若對建窣堵波于金陵之開善寺聖功冥化歷代瞻敬人欽其神者二百餘祀公乃具綵舟設旛蓋而迎至則置于聽事西偏方丈之淨室每旦散名花𤑔靈香時復膳百味鼓八音以展誠敬以申供養公曰觀其寂然不動契定慧于真宗杜口無言若息心于了義夫色相如影則遺像與全身不殊文字性空則言語與寂默奚異吾知之矣吾得之矣亦既觀相爰㱕本寺幢幡賛唄如始至焉公乃减清俸觧上服命修珠帳餙花座因陀之罔(疑)如懸上帝之寶咸在其餘則置膏腴之田以供香火之用所以崇像設顯靈蹤弘有為之教俾蒙昏之類永有所依㱕僧徒等欲昭示於後以圖不朽請刻石以紀事小子承命而述焉長慶四年三月十一日記

　　致齋寶誌公青詞

　　宋太宗

　　宋太平興國七年舒民柯蕚詣萬𡻕山以拄杖指松下取寶掘之果得石上有篆文乃寶公所記宋祚興廢之數太宗皇帝覽之增敬大士降現禁中帝聞緒語乃遣使持青詞入山致齋其文畧曰俾乃龍舒之壤時惟天柱之峯始見道于苾蒭遂批文于琬琰述祖宗之受命年曆攸同昭皇緒以無疆傳源罕測秘于內府播厥榮書綿載祀以居多蘊禎祺而有待近以至真臨格寶訓躳聞審基緒之由來積于故府(疑失六字始缺俟考)獲乃貞珉覿篆刻之如新若符節之斯合詔自今不可以名斥以顯尊異宜𧶽號道林真覺菩薩

　　勑建謝雨道塲文

　　宋孝宗

　　維淳熈九年𡻕次壬寅四月辛丑朔初三日癸卯皇帝遣入內內侍省東頭供奉額外睿思殿袛候權幹辦講筵閣兼承受李昌甫于建康府蔣山太平興國禪寺齋闔院僧開建謝雨道場一永日者伏以江吳諸郡春澤久愆農畯訴嗟大田告瘁惟鍾山之勝剎有寶公像之香緣守臣致祈靈沛隨應覺慈　　　利無窮爰率梵儀嚴陳法會庶憑薰燎附達齋　謹言

　　蔣山大佛殿記

　　宋侍郎劉岑

　　寶公道塲始于梁武其女號曰永定公主割捨私財創為精舍當時詞臣陸倕王筠作為文章以紀其事我本朝大中祥符賜榜太平興國禪寺加封寶公道林真覺慶曆改元翰林學士葉清臣來守是邦以禪易律元豐主僧曰法泉者經營辛苦成大叢林焚于建炎復于紹興云大佛殿前又有大毘盧閣兩翼為行道閣屬之殿其餘堂廡極其雄麗皆紹興以來所建淳熙十六年九月晦一夕而燼今累年營繕駸駸復盛矣寶公舊像父老相傳以沉香為之國初取歸京師陳軒金陵集載狄咸游蔣山詩云旃檀歸象魏窣堵臥煙霞蓋謂此也本朝太平興國七年舒民柯蕚遇老僧徃萬嵗山指古松下掘之得石篆乃寶公記聖祚綿遠之文於是遣使致謝諡曰寶公妙覺治平初更諡道林真覺大師按建康實錄開善寺有誌公履唐神龍鄭克俊取之以歸長安今洗鉢池尚在塔西二里法雲寺基方池是也寺西有曰道光泉以僧道光穿斸得名曰宋熙泉以近宋熙寺基之側有八功德水在寺東悟真庵之後一云泉在寺北高峯絕頂寺東山巔有定心石下臨峭壁寺西百餘步有白蓮庵庵前有白蓮池乃䇿禪師退居之所寺後向東有婁禪師之塔

　　八功德水記

　　宋守大理寺丞梅摯

　　鍾山之陽有泉曰八功德梁天監中有胡僧曇隱飛錫寓止修行有一龐眉叟相謂曰予山龍也知師渴飲功德池措之無難矣人與口滅一沼沸成[沱-匕+米]僅盈尋廣可倍丈浪井不鑿醴泉無源水旱若初澄撓一色厥後西僧繼至云本域八池一已眢矣此味大較相類豈非竭彼盈此乎一清二冷三香四柔五甘六淨七不饐八蠲痾又其効也夫姜詩孝聞獲淵開而鯉躍二師誠至因劒刺以流飛義有激而相求物何遠而不應向匪兼濟則為怪力是泉也方外淨因寰中美利矧其靈者安可忽諸世故流離滋液長在惜其風雨不疪荊蕪四侵寂寥山阿孰為起廢史館學士蘭陵蕭公貫以己俸作亭甃板石八自南康購至楹柱四下東府所成鑿崖以審曲匱土以端術奢不至侈巋然獨存仍練僧結廬於前以掌之庶幾便民汲息客游非有徼於妄福也

　　八功德水記

　　宋趙師縉

　　八功德水鍾山之勝也亭久弗葺編修鍾公建臺之明年元正之三日率僚屬為國祈年于寶公味靈源之甘冽慨棟宇之湫陋圖敝而新之鳩工度材斵岩拓基增卑為高不擾於民不侈厥費輪奐翼然所以護神淵而綿美澤也自有此山即有此水梁天監中始得名我宋天聖中史館蕭公始亭其上迨今百七十有七年復宏舊觀闡幽發奇後前有待則嗣而葺之以沾溉後人滋福于無疆是山龍沸出之祥鍾公重建之美意也公名將之字仲山長沙人自樞屬三持節為此來今著籍上元是役也俾其屬浚都趙師縉董之因識其𡻕月嘉定改元上巳日記并書

　　鍾山太平興國寺碑記

　　元翰林學士虞集

　　昔金陵有神僧曰寶誌宋元嘉中居道林寺歷齊至梁數著靈異天監十三年示寂武帝感其遺言瘞之鍾山獨龍之阜帝女永定公主表以浮圖因建寺曰開善至宋太平興國年間太宗得誌公秘讖石中符其國運有神降其宮親與之語蓋誌公云太宗異之號之曰道林真覺更名寺曰太平興國賜田以食其人及王丞相安石守金陵合諸小剎以附益之寺始大建炎燬於兵紹興更作淳熙又燬隨更作之每更作輙加宏廣日葺歲增至於我國家而規制之盛極矣至治辛酉匡廬僧前靈隱玉山禪師弟子守忠應請來主之禪學之士來者日蒲其室今上以泰定乙丑之歲正月來至於是邦而寺適災天意若曰其撤舊而作新之乎上感焉出金幣以為民先於是行御史臺與郡縣之吏皆祗若上意始忠之治寺也舊有蒲盧之澤前見奪於豪家寺𨽾訟之累年不决忠至讓而弗辯奪者愧而歸之人固以是倍道之矣皇上一風動之遠近雲集富者效其財貧者輸其力工則致其巧農則獻其食一歲垣廡成舟歲屋室具其可以名書者曰方丈曰北山閣曰經樓曰香積曰水陸堂曰白蓮堂曰伽藍祠曰大僧堂曰道林堂曰新倉院曰耆宿之舍而大宏興鐘三門皆以上賜次第而成歲在丁卯鑄大鐘為銅數萬斤方在冶上賜寶珠投液中鐘成珠宛然在其上若故識之而光彩陰發不以灼燬萬目共覩讙歎如一時上方別建宏祠於寺比今賜名曰大崇禧萬壽寺者也是年秋歸膺大寶是為天曆元年出詔書布德天下即命廷臣製寶公號曰道林真覺慧感慈應普濟聖師封名香以禮祀之出黃金白金重幣賜忠俾成寺之役蠲寺田之賦號守忠為弘海普印曇芳禪師住持大崇禧萬壽寺而兼領茲寺未幾加授廣慈圓悟大禪師領兩寺如故至順元年秋御史守丞趙世安傳勅召忠入朝九月九日上御奎章閣吏部尚書王士弘以守忠入見奏對稱旨命太禧宗禋院日給稟餼賜金襴伽黎衣與青鼠之裘十二月二日賜設於聖恩寺廼召學士臣集至榻前命製文以記之俾忠歸刻諸石忠以其事示臣集如此臣集謹具載而言曰上於金陵新作之寺二曰龍翔集慶因潛龍之舊邸也曰崇禧萬壽廣親搆之新祠也獨太平興國雖曰宋齊梁唐宋之遺然空燬而復興實在今上龍飛之日有運之玄契蓋有徵焉茲三寺者鼎立于一郡以同賛乎聖天子億萬斯年之壽豈不盛哉臣集嘗竊聞陛下之意每不欲專福于躬而欲愽濟均惠於天下敢述萬一而銘之銘曰維帝受命厥有禎符天人合機不占以孚於赫聖皇聖武之系賛于克艱神有司契皇有萬方山川幅貟𨤲厥下土徒御告勤頋瞻道林在江之汜翠蓋孔旍來狩來止道林有宮百靈攸宗中有神師民所敬恭土良泉甘風雨時若發祥效珎以待聖作聖作孔時動天而隨龍躍以飛神師啟之神師不言而示以兆有命方新去故以燎作而新之自我聖皇乃[示*(乏-之+友)]乃除乃基乃堂日月重明天光旁燭皇心載欣萬神降福凡我臣民息養以生飽歌煖嬉稚壯耋寧裹兵以革牛馬在野至於未久樂其休暇蝡動孳殖亦遂以成幽塞苦冤各鬯而亨聖皇之心斯神之力銘以著之昭示無極　至順二年九月日

　　蔣山鐘銘

　　元中書右丞趙世延

　　元泰定四年丁邜仲冬初吉蔣山住持守忠鑄光祿大夫中書右丞趙世延為之銘曰真土肧中火水運工鼓之巽風冶金在鎔假合成功象其穹窿大明未東孰啟羣蒙鯨音渢渢警憒開聾人天其通五福攸同斯鍾山之鐘振宗風于無窮

　　奉　勑撰靈谷寺碑

　　明杭州府學教授徐一夔

　　今　上皇帝應天啟運建一大統之業定都于鍾山陽辨方正位適與梁神僧志公之塔寺密邇洪武九年春淛東僧仲羲被召來為住持前瞻宮闕僅一里許私自忖曰王氣攸聚紫雲黃霧昕夕擁護非惟吾徒食息靡寧亦恐聖師神靈有所未妥且佛法以方便為先如得近地改建誠至幸也因請于　上從之羲乃擇地于朱湖洞南則鍾山之左脇也材木未具會　上方遷　太廟于闕左弗敢以舊廟遺材他用遂以施之又遣親軍五萬餘人徙塔附于寺功將就緒有為宅地形之學者言其地湫隘非京剎所宜羲復以聞有旨舍其舊而新是圖拓大其規制令可容千僧命太師韓國公李善長擇地于獨龍罔之東麓西距朱湖洞五里而近其地中寬外敞回巒複阜左右相向而方山巋然在其南天造地設儼然祗𣗳之境𦏁以圖進

　　上答曰以此奉志公為宜遂命中軍都督府僉事李新某衛指揮僉事滕聚某衛指揮僉事袁祿神壇署令崔安董其役建立之日以十四年九月之吉中作大殿殿之前東為大悲殿西為經藏殿食堂在東庫院附焉禪堂在西方丈近焉而大殿之後則為演法之堂志公之塔則樹干法堂之陰其崇五級復作殿附塔以備禮誦左右為屋以棲僧之奉香火者翼以兩廡其壁則繪佛出世住世涅槃及三大士十六應真華梵神師示現之迹屏以重門繚周垣而養老宿與待雲水之暫到者亦各有其所至于井竈湢𢈔之類凡禪林所宜有者無一不僃而其為制以佛之當獨尊也故於正殿則奉去見未來之像其他侍衛天神不與焉以禪與食不可混於一也故食堂附於庫院以師之不可遠其徒也故方丈近於禪堂以聮坐觀心或溷於笑語而弗專故異其龕以單寮息力或流於宴安而弗撿故同臺室而締搆之法則以梁架桁不施疊拱以枅承榱不出重簷凡交椽接霤盤結攢輳如蜂房蟻穴之狀者悉不用規模氣象軒豁雄麗望之翬飛積之山立都人士庶莫不曕仰賛歎以為希有此皆　皇上萬機之暇睿思所及羲與董工臣僚奔走成筭以授羣工加程督之耳凡木石瓴甓丹堊髹漆之需皆　上所賜其工之鉅不可以數計且不勞一民而以戾于法者充工既畢悉宥之夫役之于慈悲之地而導之以有生之塗此又　皇上懲惡勸善之神機也明年六月十有三日告成　上既因其地之勝賜額曰靈谷禪寺又賜田若干畆以飯其眾又明年正月十日　上在齋宮進僧錄司臣顧問諭及靈谷碑文未建爾等宜舉能文者為之於是右講經守仁以杭州府學教授臣徐一夔學識膚淺忝職外郡教事　上命所臨不勝恐懼謹具載其事拜手稽首言曰竊嘗聞之大雄氏之教以深慈宏願受羣生悉歸正覺非細務也故非國王大臣莫能恢弘之自入中國以來有天下國家者咸以其道為能密贊化基陰翊王度而崇尚焉然昧者事之不以其道至其後也不能無弊　皇上龍興承中華之正統天地神人主臨制萬方奮大有為之略舉百王之墜典而一新之貽聖子神孫萬世之法至於佛氏之教亦以近世僧不存古制聖慮及焉比因僧仲羲之請改建志公之塔寺遂本佛意而作新之規畫措置度越古今使凡學佛者起居食息各得其所而致力於其道至於慈風所被法雨所霑有生之類咸願去惡而為善庶有以上答　聖天子崇獎之意且其徒生於二千載之下而獲覩像教之盛如二千載之前不其幸哉謹系之銘銘曰　皇天受命曰惟其時天人克協式應昌期仗鉞秉旄豪傑景附曆數在躬作我民主皇顧四方曰此幅貟德懷威服在於一人神祗扈導底於建業遂開帝基受之天策維此建業地龐以洪虎踞於西龍蟠於東天作神臯帝王之宅眷言定鼎卜如伊洛大都奠正萬國來臣春朝秋覲冠佩詵詵奕奕彤宮巍巍絳闕五色成文照映天日地不愛寶禎符相仍昔有神師亦此發靈神師為誰道林真覺岌彼塔寺在於喬嶽塔寺岌矣官闕在前其徒弗寧奏疏請遷協於　皇心詔從其便爰勅臣僚具於改建既築既構美奐美輪有赫其居震輝天人伊大覺尊具足萬德巍然中居玉毫金色千袍濟濟以食以禪弗溷於一惟適之安彼窣堵波如地湧出道林所棲天龍環翊惟茲鉅剎殊勝莊嚴如兜率宮下現人間是曰京寺四方之式弗加表見曷示於逖作而新之有革有因出自睿畫以振法乘法乘之行如佛在世凡百有生慈恩悉被惟皇與佛天中之天潛符默契億萬斯年　洪武卜六年月日

　　蔣山寺廣薦佛會記

　　明翰林學士宋濂

　　皇帝御寶曆之四年海宇無虞洽於太康文武恬嬉雨風時順於是恭默思道端居穆清罔有參貳與天為徒重念元季兵與天合雄爭有生之類不得正命而終動億萬計靈氛紏蟠充塞下上吊奠靡至㷀然無依天陰雨濕之夜其聲或啾啾有聞　宸衷盡傷若疚在躬且謂洗滌陰鬱升陟陽明惟大雄氏之教為然乃冬十有二月　詔徵江南有道浮圖來復等十人詣於京師　命欽天監臣蓍以穀旦就蔣山太平興國禪寺丕建廣薦法會　上宿齋室却葷肉弗御者一月復勅中書移文於城隍之神具宣　上意俾神達諸幽冥期以畢集五年春正月辛酉昧爽　上服皮弁服臨奉天前殿羣臣服朝衣左右侍尚寶卿啟御撰章疏識以　皇帝之寶　上再拜燎香於爐復再拜躬眎疏已授禮部尚書陶凱凱捧從黃道出午門置龍輿中備法仗鼓吹導至蔣山主僧行容率僧伽千人持香花出迎萬金奉疏入　大雄殿用梵法從事白而焚之退閱三藏諸文自辛酉癸亥止當癸亥時加申諸浮圖行祠事已　上服皮弁服搢玉珪上殿面大雄氏北向立羣臣各衣法服以從和聲朗舉悅佛之樂首奏善世曲　上再拜迎羣臣亦再拜樂再奏昭信曲　上跪進熏薌奠幣復再拜樂三奏延慈曲相以悅佛之舞舞二十人其手各有所執或香或燈或珠玉明水或青蓮花水桃暨名荈衣食之物勢皆低昂應以節　上行初獻禮跪進清淨饌史冊祝復再拜亞終二獻同其所異者不用冊光祿卿進饌樂四奏曰法喜曲五奏禪悅曲舞同三獻已　上還大次羣臣退諸浮圖旋繞大雄氏寶座演梵咒三周以寓攀駐之意初斸山左地成坎六十漫以堊至是令軍卒五百負湯實之湯蒸氣成雲諸浮圖速幽爽入浴焚象衣使其更以彩幢法樂引至三解脫門門內五十步築方壇高四尺　上升壇南向坐使者北向跪受詔而出集幽爽而戒飭之詔已引入殿致參佛之禮聽法於徑山禪師宗𭰤受毘尼戒於天竺法師慧日復引出供斛所解凡四十有九命闍黎師咒食之時夜以半禮將畢　上復上殿羣臣從如初樂六奏遍應曲執事者徹豆　上再拜同樂奏善成曲　上至望燎位燎已　上還大殿次解嚴羣臣趨出濂聞前事二日凄風成寒飛雪灑空山川慘淡不辨草木鑾輿一至雲開日明祥光冲融布滿寰宇　天顏懌如歷陛而升嚴恭對越不違咫尺俯伏拜跪穆然無聲儼如象馭陟降在庭諸威神眾拱衛圍繞下逮冥靈來歆來享焄高悽愴聳人毛髮此皆精誠動乎天地感乎鬼神初不可以聲音笑貌為也肆惟　皇上自臨御以來即詔禮官稽古定制京師有泰厲之祭王國有國厲之祭若郡厲邑厲鄉厲類皆有祭其興哀于無祀之鬼可謂備矣然　聖慮淵深猶恐未盡幽明之故特徵內典附以先王之禮確然行之而弗疑豈非人之至者乎昔者周文王作靈臺掘地得死人之骨王曰更葬之天下謂文王為賢澤及朽骨而况於人夫瘞骨且爾矧欲挽其靈明於　非言辭之可贊也猗歟盛哉祠部郎中西夏李顏主事浦陽張孟兼南樵蔡秉彛東武藏哲職專禱祀親覩勝因謂不可無記載以藏名山以揚　聖德於罔極同請濂為之文濂以老病固辭弗獲既為具列行事如右復繫之以詩曰　皇鑒九有憲天惟仁明幽雖殊錫福則均死視如生屈將死伸一歸至和同符大均元綱解紐亂是用作黑䘲盪摩白日為薄孰靈匪人流血沱若積屍橫從委溝溢壑霜月凄苦凉颸酸嘶𣴭然四顧精爽何依寒郊無人似聞夜啼鑄鐵為心寧免涕洟惟我　聖皇夙受佛記手執金輪繼天出治軫念幽潛宵不遑寐爰起靈場豁彼蒙翳　皇輿再臨稽首　大雄遙瞻猊座如覿睟容香凝霧黑燈類星紅梵唄震雷鯨音號鐘鬼宿渡河夜漏將半飇輪羽幢其集如霰神池潔清鮮衣華燦滌塵垢身還清淨觀迺陟秘殿乃覲　慈皇聞法去葢受戒思防昔也昏酣棘途宵行今也昭朗白晝康莊法筵設食厥名為斛化至河沙初因一粟無量香味用實其腹神變無方動皆充足鴻恩既廣氛盭全消乾坤清夷日月光昭器車瑞恊玉燭時調大庭擊壤康衢列謠惟佛道弘誓拔羣滯惟　皇體佛仁德斯被無潛弗灼有生咸遂太史載文永垂來裔

　　重修寶公塔記

　　明右覺義可浩

　　塔者梵語窣堵波此云方墳以之藏舍利標記古師靈跡示法不滅也昔武帝以二十萬金易鍾山獨龍阜造塔藏師全身舍利創精舍額曰開善至宋紹興辛巳金人犯淮甸師顯相力贊卒使虜酋就殄被旨加封慈應塔曰感應歷朝封號祭詞詔誥銘記感應功蹟具如原錄至我　朝洪武十四年歲次辛酉九月　太祖高皇帝詔遷于湖之東麓獨龍罔　勅建大靈谷禪寺為天下叢林之首設僧錄俾僧時祀焉正統丙辰主塔僧法諱大滋仍舊貫修之弘治庚戌住持廣公安又經理之嘉靖乙酉歲可浩濫膺灑掃仰觀聖師寶塔故朽諒惟聖師靈化彌綸天地洪纖靡間豈拘縮乎一區也哉但民具爾瞻自生福慶丙戌歲拉僧宗受恊眾一加補葺焉屆今復將腐圮遂謀諸耆宿洎江右喻姓法名演高者參歷之士紏財召眾恊相新之凡尊富貧賤咸體信服從經營未遠煥然成之亦聖師冥助之速也仰惟　聖天子御極思被林泉每托有司激勵僧徒者盖不忘靈山之囑也吾人果能修道德明性命尊正化俾止惡措刑化淳俗美可謂陰翊　皇猷者也老子云我無為而民富一旦奮志於其間人皆可以為聖師何獨事浮屠之突屼者哉師生于宋文帝元嘉元年滅于梁天監十三年十二月初六日也　嘉靖十八年己亥臘月八日記

　　遊鍾山寺記略(內舊蹟多在　陵內)

　　宋陸游

　　八日晨至鍾山道林真覺大師塔塔在太平興國寺上寶公所塟也塔中銅鑄寶公像有王文公銘在其膺僧言古像取入東都啟聖院塔西南小軒曰木末其下皆大松髯甲夭嬌如蛟龍往往數百年物木末取王文公詩有木末北山雲冉冉之句故取名之塔後又有定林菴舊聞先君言李伯時畵文公像於菴之昭文齋壁着帽束帶神彩如生文公沒齋常扃閉遇重客至寺僧開戶客忽見像皆驚聳覺生氣逼人寫照之玅如此今菴經火矣歸途過半山少留半山者王文公舊宅所謂報寧禪院也自城中上鍾山此為中途故曰半山寺西有土山今謂培塿亦取文公詩所謂講西顧丁壯擔土為培塿名之也

　　游鍾山記略(內舊蹟多在　陵內)

　　元胡炳文

　　江以南形勝無如昇鍾山又昇最勝處夾路松陰互八九里清風時來寒濤吼空斯湏寂然如故路左入半山先是謝太傅園池荊公宅之捐為寺至今祠公與傳法沙門等出行三四里又入一寺弘麗視半山百倍龕鎪壁繪光彩奪目詭狀萬千兩廡級石而升四五十丈始至寶公塔邊有軒名木末履舄之下天籟徐鳴浮嵐㬉翠可俯而挹下有羲之墨池投以小石遠聞聲出叢葦間徑陿荒蕪遊客罕至獨拜塔者累累不絕長老云寶公巢生而人朱氏取而子之後成佛凡禱水旱疾疫如響由塔後循山而左過安石讀書所山石崛壘忽敞平原修篁老檜萬綠相扶風鳴交加猶作當時吾伊聲又行數里休於觀音亭其傍八功德泉有聲鏘然汩汩至亭下則囦然以涵或謂病者飲此立瘳眾皆飲予以無疾不飲遂回塔後攀松升磴六七里至山椒鉅石人立予登石以坐鳳臺鷺洲渺不知在何許但覺繚白縈青隱見煙霧間城中數萬家樓閣如畵其閒曠無人處六朝故官也北視揚子江頭一舟如葉行移時不咫浪楫風帆想數十里遙矣盤龍踞虎互以長江其險也如此黃旗紫葢王氣猶有時而終令人凄然久之下山至七佛菴白雲凄潤囂𡏖不來一僧噓石罏灰點鬚眉如雪一僧蓬跣崖邊拾松子以歸語客質木絕不與前寺僧類聞其下有猛公菴子文廟山水稍奇麗率為事神若佛者家焉欲訪猿鶴山堂莫得其處遂朗吟小山招隱循故道御天風而下

　　遊鍾山記略(內舊蹟多在　陵內)

　　明翰林學士宋濂

　　鍾山一名金陵山漢末秣陵尉蔣子文逐盜死山下大帝封蔣矦大帝祖諱鍾又更名蔣山實作揚都之鎮諸葛亮所謂鍾山龍蟠是也歲辛丑二月癸卯予始與劉伯溫夏允中遊日在辰出東門過半山報寧寺寺舒王故宅謝公墩隱起其後西對培塿小丘培塿葢舒王病濕鑿渠通城河處南則陸靜修茱萸園齊文惠太子博望苑白煙涼草離離蕤蕤使人躊躕不忍去沿道多蒼松或如翠葢斜偃或蟠身矯首如玉虺搏人或捷如山猿伸臂掬澗泉飲相傳其地少林木晉宋詔刺史郡守罷官者栽之遺種至今抵圜悟關關宋勤法師築大平興國寺在焉梁以前山有佛廬七十今皆廢唯寺為盛近燬於兵外三門僅存適松花正開黃粉毿毿觸人詩興予獨出行函道問會章君三益至遂執手上翠微亭登玩珠峯峯獨龍阜也梁開善道塲寶誌大士葬其下永定公主造浮圖五成覆之後人作殿四阿鑄銅貌大士實浮圖浮圖或現五色寶光舊藏大士履神龍初鄭克俊取入長安殿東木末軒舒王所名俯瞰山足如井底出度第一山亭亭顏米芾書亭左有名僧婁慧約塔塔上石其制若圓楹中斵為方下刻二鬼擎之方上書曰梁古草堂法師之墓有融匾法定為梁人書復折而西入碑亭碑凡數　中有張僧繇畵大士像李白贊顏真卿書世號三絕又東折渡小澗澗前下定林院基舒王嘗讀書於此院廢更剏雪竹亭與李公麟寫舒王像洗硯池亦皆廢又北折至八功德水天監中胡僧曇隱來棲山龍為致此泉今甓作方池池上有圓通閣閣後即屏風嶺碧石青林幽邃如畵前乃明慶寺故址陳姚察受菩薩戒之所又東行至道卿巖道卿葉清臣字也嘗來遊故名有僧宴坐巖下問之張目視弗應時雉方桴粥聞人聲戞戞起巖草中從北至靜壇多臧矜先生遺跡復西折過桃花塢詢道光泉舒王所植松已遊唯泉紺淨沉沉如故日將夕章君上馬去予還廣慈明日甲辰予同二君游崇禧院文皇(元帝)潛邸時建從西廡下入永春園園雖小眾卉略具揉栢為麋鹿形栢毛方怒長翠濯濯可玩二君行倦解衣覆鹿上掛冠鼠梓間據石坐予謝二君出遊夏君愕曰山有虎近有僧采荈虎逐入舍僧門焉虎瓜其顴顴有瘢可驗子勿畏往矣予意夏君紿我挾兩騶奴登惟秀亭亭宜望遠惟秀永春皆文皇(元帝)題牓塗以金又折而東路益險予更芒屩倚騶奴肩踸踔行息促甚張吻作鋸木聲倦極思休不問險濕蹀蹀遽頓地視燥平處不數尺兩足不隨久之又起行有二臺闊數十丈上可坐百人即宋北郊壇祀四十四處問蔣陵及步夫人塜無知者或云在孫陵岡至此屢欲返度其出已遠又力行登慢坡草叢布如氊不生雜樹可憩思欲藉裀褥臥不去坡古定林院基望山椒無五十弓不翅千里遠竭力躍數十步輒止氣定又復躍如是者六七竟至焉大江如玉帶橫圍三山磯白鷺洲皆可辨天闕芙蓉諸峯出沒雲際雞籠上下接落星澗澗水滮滮流玄武湖已堙久三神山皆隨風雨幻去西望久之擊石為浩歌歌已繼以感慨又久之傍崖尋一人泉泉出小窾中可飲一人繼以千百弗竭循泉西過黑龍潭潭大如盎有龍當可屠側有龍鬼廟頗陋由潭上行叢竹翳路左右手開竹身中行隨過隨合忽腥風逆鼻羣鳥哇哇亂啼憶夏君有虎語心動急趨過似有逐後者又𣗥鍼鉤衣足數躓咽脣焦甚幸至七佛菴菴蕭綂講經之地有泉白乳色即踞泉[(奭-人+大)*斗]嚥衫袂落水中不暇救三嚥神明漸復菴後有太子巖一號昭明書臺方將入巖游庵中僧出肅面有新瘢詢之即向采荈者心益動遂舍巖問別徑以歸所謂白蓮池定心石宋熈泉應潮并彈琴石落义池朱湖洞天皆不復搜攬還抵永春園遂回廣慈二君出迎遂同飲飲半酣劉君澄坐至二更或撼之作舞笑鉤之出異響畏脇之皆不動予與夏君方困𥈤交不可擘乃就寢又明日乙巳上人出猶未歸欲游草堂寺雨絲絲下意不住乃還按地里志江南名山唯衡廬茅蔣蔣山固無聳拔萬丈之勢其與三山並稱者葢為望秩之所宗也晉謝尚宋雷次宗劉勔齊周顒朱應吳苞孔嗣之梁阮孝緒劉孝標唐韋渠牟並隱於此今求其遺跡鳥沒雲散多不知其處唯見蕘兒牧竪跳嘯於凄風殘照間徒足增人悲思况乎人事往來一日萬變達人大觀又何足深較予幸與二君得放懷山水窟一刻之樂千金不易也山靈或有知當使子游盡江南諸名山雖老死煙霞中有所不恨他尚何望哉他尚何望哉

　　遊靈谷記

　　明大學士呂柟

　　三月之暮五山潘子約諸僚同遊靈谷子以足疾不能遠馬賃與先往蓋靈谷周幾十餘里東界木公山而松亘四五里縱橫絡繹雜列間植微瓴甋甃路則不得其門而入矣往年同南橋李子日午始往不久即返未盡其奇於心恒不忘故五山約不俟聮鑣而獨先也至第一禪林門下與徒步里餘就䕃佇立四面睇望虬枝蛟枚如麻如薥然體幹瘦細間有三二合抱者則又為羣木壓挽匝擠不能直挺予嘆玩焉其下瑤草仙卉碧紫爛熳或並藤蘿纏穆縈葢問諸吏皂但曰野花則又嘆曰彼抱美含芳于幽獨而不名者其殆此乎北至方丈門見洪武十八年至二十九年　高祖七勑僃言栽種松竹果子之由禁止蒭牧再進至青林堂見簷前懸榜　高祖親制山居詩十二篇賜覺義清濬者益悉靈谷幽勝乃知此寺所造甚遠非偶然也未幾五山及雙山秦子在軒胡子雍里顧子郭山况子皆至乃遂出遊大佛殿又後登禪堂崇峻弘敞爽人心目而寶公石像正當其下為吳子所畫果非塵世形態旁鐫自著十二時歌又北觀寶公塑像在浮屠塔下旁有長榜壁立不可上乃已遂出東觀八功德水之九曲曲上一松奇古或云　高祖掛衣處隨至無梁殿殿皆瓴甋作三券洞不以木為梁只此一殿費可萬金其規制又多自齊梁時來　國朝雖或補葺然必不加也上西廊觀吳道子所畵折蘆渡江及烏巢佛印三教畫壁乃還登青林堂有滿親住持者來叅持學士顧公詩以觀葢顧公九和依僧語作二偈爾觀畢滿茶許之時日已大西遂行而浩乃送至琵琶街自皷掌請聽琵琶聲口兼呼諸從者亦皷掌浩亦大笑然實未有聞也因問此殿前何以有此聲浩曰空谷作聲爾曰此殿以上凡四五層其上者何以無此聲浩不對在軒雙山皆曰山谷之聲大近亦無大遠亦無虛實之間遠近之中乃又夾以長廊俯以崇臺此感彼應氣使然爾遂西至竹澗有閉關僧鑿板竇以通飲食竇上懸棲雲處三字予曰此室中亦有雲邪五山屢以偈語詰浩浩不能對以他語應遂出時滿親以邀茶至見壁上懸二尊官詩浩與滿親猶指矜云云曰僧但不到家到家便見其家中所有無爾遂還予先至朝陽門候諸君而後別

　　(【傳】)

　　誌法師墓誌銘

　　梁陸倕

　　法師自說姓朱名保誌其生緣桑梓莫能知之齊故特進吳人張緒興皇寺僧釋法義並見法師於宋太始初出入鍾山往來都邑年可五六十歲未知其異也齊宋之交稍顯靈迹被髮徒跣負杖挾鏡或徵索酒肴或數日不食豫言未兆懸識他心一時之中分身數處天監十三年即化於華林園之佛堂先是忽移寺之金剛出置戶外語僧眾云菩薩當去耳後旬日無疾而殞沉舟之痛有切皇心殯葬資須事豐供厚望方墳而隕涕瞻白帳而拊心爰詔有司式刊景行辭曰欲化毗城金粟降靈猗歟大士權迹帝京緒胄莫詳邑居罕見譬彼涌出猶如空現哀兹景像愍此風電將導舟梁假我方便形煩心寂外荒內辯觀往測來覩微知顯動足墟立發言風偃業窮難詔因謝弗援慧雲晝歇慈燈夜昏

　　寶誌公行實

　　寺志

　　師諱寶誌金陵人宋文帝元嘉十三年丙子示跡東陽市古木鷹巢中民人朱氏婦上巳日汲水聞兒啼歸報其家梯樹得之舉以為子就指為姓面方瑩徹如鏡手足皆鳥𤓰甫七歲去依鍾山大沙門法儉為童子儉名之曰寶誌明帝泰始三年丁未落髮專修禪觀坐必踰旬久之忽無完居多徃皖山劍水之下披髮而徒跣著錦袍飲啖同於凡俗常以古鏡剪刀尺扇拄杖負之而趍經聚落兒童諠逐之或徵索酒殽或累日不食而無飢色嘗從喫鱠者求鱠食與之者心笑之即起吐水中皆成魚人始驚異時題詩句初不可曉後皆有驗齊建元間異跡甚著宰相高嵩與武帝言之以禮自皖山迎至都舍於陳征虜之家輒自[釐-厘+分]其面分披之出十二面首觀世音慈嚴玅麗傾都觀之欲爭尊事武帝忿其惑眾收付建康獄旦夕咸見遊行市里既而檢校猶在獄中其夜又語吏門外有兩輿金鉢盛飯汝可取之果文惠太子竟陵王並送供至建康令呂文顯啟帝迎至禁中俄有旨屏除後宮為家人宴公例常與出已而見行道於景陽山比丘七輩從其後帝怒遣使至闇吏曰公久在省中吏就視之身如塗墨然帝聞之大驚時僧正法獻欲以一衣遺師遣使於龍光罽賔二寺求之伯云公昨在此行道旦眠未覺使還以告方知其身分三處宿焉公嘗盛冬袒行沙門寶亮欲以衲遺之未及發言忽來引衲而去師在華林園忽重三著三布帽亦不知自何得之俄而武帝崩文惠太子豫章文獻王相繼薨齊亦於此季矣(出傳燈錄)蔡仲熊嘗問仕何所至公不自答直解杖頭左索繩擲與之莫之解仲熊果至尚書左丞永明中住東宮後堂平昌門中出入末年忽云門上血污衣褰裳𧺆過及鬱林見害果以犢車載屍自此門舍故閹人徐龍駒宅而帝頭血流於門限焉建武中明帝害諸王高上江泌憂念南康王子琳以訪公問其禍福公覆香爐示之曰都盡無餘後皆如其語徐陵兒時其父携詣師師拊之曰天上麒麟也陵果名譽顯於世又文惠太子迎釋僧惠至京師遇師拊其背曰赤龍子也惠終以辯才顯聞其徒齊屯騎桑偃將欲謀反往謁誌誌遙見而𧺆大呼云圍臺城欲反逆砍頭破腹後又旬事發偃叛𧺆朱方為人所得果砍頭破腹陳顯達鎮江州大司馬殷齊之從行徃辭公無他語但引紙畫鴉畢之曰緩急可用此顯達叛齊之遁去顯達大怒遣騎追之將及齊之窘甚見鴉喧暮林即匿其下鴉翔集自如騎玩失其踪但見鴉林必非人所寄遂去齊之方悟師意鄱陽忠烈王飯於私第顧左右覔荊杖有折以獻者則以安門上而去俄有旨以領荊州衛尉胡諧臥病請師師註疏云明屈明日竟不往是日諧亡載屍還宅公明日屍出也師多去來興皇淨名兩寺齊帝常禁師出入及梁武帝即位下詔曰寶公迹均塵垢神遊冥寂水火不能焦濡蛇虎不能侵懼語其佛理則聲聞以上談其隱倫則遁仙高者豈得以俗士常情空相拘制何其鄙狹一至於此自今已後隨意出入勿得復禁自是多出入禁內天監五年秋季旱雩祭備至而雨未降帝請雲光洪師於華光殿講勝鬘經師索水貯淨器安刀其上以祝須臾雲行雨施高下皆足(出行狀)帝始用刑慘酷師現六神通力令見高祖於地下受極苦相之狀繇是息刀鋸之害天監六年帝假師神力見地獄苦問何以救之師曰夙世定業不可頓滅唯聞鐘聲其苦蹔息帝於是詔天下寺院擊鐘當舒徐其聲欲以停其苦也(出釋氏編年錄)師嘗於臺城對武帝喫鱠昭明諸王子皆侍側帝曰朕不知其味二十餘年師何爾師乃吐出小魚依依鱗尾帝深異之如今秣陵尚有鱠殘魚是也(出漫錄)帝嘗問師曰弟子煩惑未除何以治之師索十二識者以為十二因緣治惑藥也又問十二之旨師曰在書字時節刻漏中識者以為書之在十二時中又問弟子何以得淨心修習荅曰安樂禁識者以為禁者止也至安樂時乃止爾(出行狀)舒州潛山最奇絕而山麓尤勝師與白鶴道人皆欲之天監六年二人俱白武帝以二人皆具靈通俾各以物識者其地得居之道人云某以鶴止處為記師曰某以卓錫處為記已而鶴先飛去至麓將止忽聞空中錫飛聲師之錫遂卓於山麓而鶴驚止他所道人不懌然以前言不可食遂各以識築室焉(出萬花谷集杜詩云錫飛常近鶴)一日雲光法師於華林殿講法華經至假使黑風吹其船舫忽問風之有無否雲光曰世說故有第一義則無也師徃復三四番師笑曰若體是假有此亦不可解也其辭止隱沒類皆如此雲光法師講經天雨之華帝謂其證聖夜於含光殿㷊疏請師與雲光僧儉傅大士齊翌日獨雲光不至其優劣可見也一日與帝臨江縱望有一木浮江泝流而上帝與師及士庶觀之師舉錫一招其木隨至岸乃旃檀也詔供奉官俞紹雕公像既克而肖神像如生但少鬂髮師拔髮插像兩鬂髮即隨長(宋志云舊像父老相傳以沉香為之國初取歸京師陳軒金陵集載狄咸遊蔣山詩云旃檀歸像魏窣堵臥煙霞葢謂此)帝大悅命置中庭為子孫世世之福田有僧浮盃者謁帝帝與客方棊令殺之棊罷命僧見侍衛奏曰蒙旨殺之矣帝嗟悼不已因問師師曰陛下前身蚯蚓也因薙草誤殺之今償夙債耳(出釋通鑑)帝先問張僧繇傳師真容輒不竟不能就繇稽首告師師以瓜劃破面門現十二面觀音云毘婆尸佛早留心直至如今不得玅(出傳燈錄中)後魏胡后嘗問國祚師曰把棗與鷄喫朱朱葢爾朱也武帝一日詔師至闕師忽顰蹙低頭與嘆帝問之師曰仇敵生也帝罔措葢是年矦景生于鮮卑懷朔鎮即東昏矦後身也帝嘗與師登鍾山定林寺師指前罔獨龍阜曰地為陰宅則永其後帝曰誰當得之公曰先行者當得之(行狀)梁皇問師朕欲設齋布施廣度僧尼法門混雜師曰刻木為羅漢敬之則福生銅鐵鑄觀音毀之則禍至泥龍不能行雨求雨須用泥龍但知供養泥龍必有真龍降雨凡僧不能長福求福須用凡僧但知供養凡僧必有真僧降福(出如如居士語錄)帝妃郗氏崩後數月忽現一蟒上殿為人語啟帝曰蟒即郗氏也妾以生存嫉妬六宮其性慘毒怒一發則火熾矢射損物害人死以是罪謫為蟒耳無飲食實口無窟宂可庇身飢窘困迫力不自勝又鱗甲則有多蟲唼嚙肌肉痛苦甚劇若加錐刀焉感帝平昔眷愛妾之厚矣故托醜形陳露於帝祈一功德以拯拔也蟒遂不見明日大集沙門宣其由問善之最以贖其苦寶公對曰非禮佛懺滌悃欵不可帝然其言撰懺文共成十卷為其懺禮又一日聞宮內異香馥郁帝仰𦕝見一天人容儀端麗謂帝曰蟒後身也蒙功德以得生忉利天呈身致謝言訖不見(出梁皇懺序并南史集中)會稽臨海寺有僧大德常聞揚州都下有誌公語言顛狂放縱自在僧云必是狐狸之魅也願向都下覔獵犬以逐之於是輕船入海趨浦口欲西上忽大風所飄意謂東南六七日始到一島中望見金裝浮圖干雲秀出遂徑而徃至一寺院宇精麗花卉芳菲有五六僧皆可年三十美容色並着真緋袈裟倚杖於門樹下言語僧云欲向都下為風飄蕩不知上人此處是何州國今四望環海恐本鄉不可復見荅曰必欲向揚州即時便到令附書到鍾山寺西行南頭第二房覔黃頭付之僧因閉目坐船風聲定開眼如言奄至西岸入浦數十里至都徑徃鍾山寺訪問都無字黃頭者僧具說委曲報云西行南頭第二房乃風病道人誌公雖言配在此寺常在都下聚樂處百日不一度來房空無人也問荅之間不覺誌公已在寺厨上乘醉索食人以齋過日晚未與間便奮身惡罵寺僧試遣沙彌繞厨側漫呌黃頭誌公忽曰阿誰喚我即逐沙彌來到僧處謂曰汝許將獵狗捉我何為空來僧知是非常人頂禮懺悔授書與之誌公看書云方丈道人喚我不久當亦自還誌公遂屈指云某月日去便不復共此僧語眾但記某月日期去也武帝夢神僧告曰六道四生受大苦惱何不為作水陸大齋而救拔之帝問寶公公勸云尋經必有因緣乃取藏經躬自披覽剏造義文三年乃成於夜捧文停燭白佛若此文理協聖凡願起此燈自明或儀式未詳燈暗如初言訖投地一禮初起燈燭盡明至是二月十五日於金山寺是也(出葦江集云)一日帝與誌公論及樂事請帝出死囚數人以驗其說既而命囚各持滿水周行庭下戒曰杯水不溢當貸汝死繼命作樂以動其心良久視之無一滴者帝乃嘆曰汝聞樂乎曰不聞師曰彼正畏死惟恐水溢安得聞樂陛下若亦如此常懷畏懼則逸樂之心自然不生(出感應篇)一日寶公與帝云欲徃高座主之帝允即徃嘗同五百大士俱有雲光坐山巔說法天花墜焉天監十三年公移華林園金像置所居房帝問師曰師將去我耶又問國祚有留難否公但指喉示之厥後矦景之亂尤追繹公言也帝復詢社稷存亡遠近之事公曰貧僧塔壞陛下社稷隨壞於十二月忽聞奏絲竹聲徹晝夜至初六日無疾脫化於興皇寺屍骸香軟形貌怡悅正應鍾山寺與僧先日之期也臨亡燃一燭以付後閣舍人吳慶以聞帝帝歎曰大師不復留矣燭者以後事囑我乎念公之言以金二十萬易其地敕造木塔五級用皇女永康公主遺下奩具成之仍以無價寶珠置其上塔前建開善精舍敕陸倕製銘於塚內王筠製碑於寺門處處得其遺像焉畢工駕御寺公忽現雲端萬眾歡呼聲振山谷敕諡廣濟大師厥後帝思前言木塔其能久乎遂命徹之改創石塔貴圖不朽以應其讖拆塔纔畢矦景之兵果至李氏有國日諡曰玅覺周廣順中江南伏龜山圮埋白石函二尺廣八寸中有銘云維天監十四年秋八月寶公埋於此山當時名臣陸倕王筠姚𧦴而下皆莫曉其義問之曰在五百年後方應詞曰若問江南事江南自有憑(讖石虎李煜事)乘鷄登寶位(以丁酉年李氏有國也)犬吠入金陵(宋開寶七年甲辰伐江南也八年國滅)子建司南斗安仁秉夜燈(當王師圍城其南曹彬其北潘美也)東隣家道闕隨虎遇明君(太平興國三年戊寅吳越錢弘淑舉國入朝家道闕無錢也)楊文公談苑紀寶公銅碑記云讖未來事云有一真人名知遠開口張弓在左邊子子孫孫萬萬年(吳越錢鏐有國王孫弘俶歸宋封淮海國王俶弟儀信並觀察使俶四子並節度使及族屬俱授官有差世顯不絕)公顯跡之著可數五六十許貌亦不老莫測其年有徐揵道者年九十三自言是公外舅弟小公四歲其年九十七矣公作四柱記寶公符十二時歌十四科頌大乘讚禪宗法語公鏡圖數千言傳於世(俱備大藏傳燈錄中)宋太宗太平興國七年舒州民柯萼遇老僧率詣萬歲山取寶以杖指松下令掘之得石上有篆文乃師所記運祚與廢之數朝廷寶之賜諡道林真覺宋敏求東京記太平興國七年師降見城市詔避諱稱寶公遣使致青詞就鍾山建道塲賜太平興國禪寺為顯真宗大中祥符五年詔於龍圖閣取太平興國年中舒州所獲寶公石以示輔臣上作詩紀其事又作贊目曰神告帝綂石諡曰真覺大師遣知制誥陳堯咨詣蔣山致告仍令天下無得斥公名又真宗實錄大中祥符六年六月甲申詔加諡寶公為道林真覺大師高宗紹興辛巳歲金人犯淮甸師以神力幽贊卒使虜酋就[(餐-食)-又+(珍-王)]江淮以安被旨加封道林真覺慈應惠感大師塔曰感順元文宗天曆二年封普濟聖師菩薩

　　寶公贊

　　唐李白

水中之月了不可取虛空其心寥廓無主錦幪鳥爪獨行絕侶刀齊尺梁扇迷陳語丹青聖容何住何所

　　寶公贊

　　唐僧皎然

大地之動我安其中高景無氛靈鶴在空出生死海隨物有終[騖-馬+分]形駭俗借繪開蒙嘗攜刀尺精意誰通

　　釋智藏傳畧

　　高僧傳

　　釋智蔵本名淨蔵吳郡吳人戒德堅明學業通奧梁聖僧寶誌遷神窀穸於鍾阜於墓前建塔寺名開善敕藏居之有墅姥者工相人謂蔵曰法師聰辯葢世天下流名但恨年命不長可至三十一矣時年二十有九聞斯促報講解頓息竭精修道發大誓願不出寺門遂探經蔵得金剛波若受持讀誦畢命奉之至所厄暮年香湯沐浴淨室誦經以待死至俄而聞空中聲曰善男子汝往年三十一者是報盡期由波若經力得倍壽矣蔵後出山試過前相者乃大驚起曰何因尚在世也前見短壽之相今了一無沙門誠不可相矣蔵問今得至幾荅云色相骨法年六十餘蔵曰五十知命已不為夭況復過也梁大同中帝欲自御僧官維任法侶勅主書遍令許者署名於時盛哲無敢抗者皆匿然投筆後以疏聞蔵蔵以筆橫轢之告曰佛法大海非俗人所知帝覽之不以介意然意彌盛事將施行於世雖蔵後未同而勑已先被晚於華光殿設會眾僧大集後蔵方至帝曰比見僧尼多未調習白衣僧正不解律科以俗法治之傷於過重弟子暇日欲自為白衣僧正亦依律立法此雖是師之事然佛亦復付囑國王向來與諸僧共論咸言不異法師意旨如何蔵曰陛下欲自臨僧事實光顯正法但僧尼多不如律所願𡸁慈矜恕此事為後帝曰弟子此意豈欲苦眾僧耶正謂俗愚過重自可依律定之法師乃令矜恕此意何在答曰陛下誠欲降重從輕但未代眾僧難皆如律故敢乞矜恕帝曰請問諸僧犯罪佛法應治之不答曰竊以佛理深遠教有出沒意謂亦治亦不治帝曰惟見付囑國王治之何處有不治之說答曰調達親是其事如來置之不治帝曰法師意謂調達何人答曰調達乃誠不可測夫示迹正欲顯教若不可不治聖人何容示此若一向治之則眾僧不立一向不治亦復不立帝動容追停前勑諸僧震懼相率啟請帝曰蔵法師是大丈夫心謂是則道是言非則道非致詞宏大不以形命相累諸法師非大丈夫意實不同言則不異弟子向與蔵法師碩諍而諸法師默然無見助者豈非意在不同耳事遂獲寢蔵出告諸徒屬曰國王欲以佛法為己任乃是大士用心然衣冠一家子弟十數未必稱意況復眾僧五方混雜未易辯明正須去其甚泰耳且如來戒律布在世間若能遵用足相綱理僧正非但無益為損弘多常欲勸令罷之豈容讚成此事或曰理極如此當萬乘之怒何能夷然蔵笑曰此實可畏但吾年老縱復阿旨附會終不長生然死本所不惜故安之耳勑於彭城寺講成實又勑於慧輪殿講波若經天監末年春捨身大懺招集道俗并自講金剛波若以為極悔唯留衣鉢餘者傾盡一無遺餘陳郡謝幾卿指挂衣竹戲曰猶留此物尚有意耶蔵曰身猶未滅意何由盡而尚懷靖處託意山林還居開善因不履世時或勑會乃上啟辭曰夙昔顧省心或不調欲依佛一語於空閑自制而從緣流二十餘載在乎少壯故可推斥今既老病身心俱減若復退一毫便不堪自課故願言靜處少自榮衛非敢傲世求名非欲從閑自誕特是常人近情懼前途之己迫耳帝手喻曰求空自閑依空入慧高蹈養神實是勝樂不違三乘亦以隨喜惟別之際能無恨然岐路贈言古人所重猶勸法師行無礙心大悲為首方便利益隨時用舍不宜頓杜以隔礙心行菩薩道無有是處勑住反頻仍久之蔵持操不改皇太子尤相敬接將致北面之禮朱輪徐動鳴笳啟路就而謁之從遵戒範寺外山曲別立頭陀之舍六所並是茅茨容膝而已皇太子聞而遊覽焉各賦詩而返其後章云非曰樂逸遊意欲識箕頴蔵結心世表常行懺悔每於六時翹仰靈相嘗宿靈矅寺夜漸用心見有金光照曜一室洞明人問其故荅曰此中奇玅未可得言是旦遘疾至於大漸帝及儲君中使相望臨終詞色詳正遺言唯在弘法以普通三年九月十五日卒於寺房春秋六十有五勑葬獨龍之山新安太守蕭機製文湘東王繹製銘太子中庶子陳郡殷鈞為立墓誌初蔵講大小品𣵀槃波若法華十地金光明成實百論阿毗曇心等各著義疏行世

　　與開善寺智蔵法師書

　　梁元帝

　　菩薩蕭法車置郵大士劉智蔵侍者自林宗遄反玄度言歸以結元禮之心彌益真長之歎故以臨風望美對月懷賢有勞寤寐無忘興寢方今玄冥在節歲聿云道日似青緹雲浮紅蘂清臺炭重北宮井溢想禪說為娛稍符九次成誦之功轉探三密山間芳杜自有松竹之娛巖穴鳴琴非無薜蘿之致修德之暇差足樂也昔韓梅兩福求羊二仲鄭林騰名於馮翊周黨傳芳於太原或有百鎰可捐千金非貴松子為餐蒲根是服未有高蹈真如歸宗法海梵王四鶴集林籞而相鳴帝釋千馬經丘園而跼步有一於此猶或稱奇兼而總之何其盛也故知南臨之水已類呂梁之川北眺之山彌同武安之嶺豈復還思溆浦尚想彊臺睠彼漢池載懷荒谷以此相求心可知矣僕久厭塵邦本懷人外加以服膺常住諷味了因彌用思齊每增求友常欲登却月之嶺䕃偃葢之松挹琁玉之源解蓮花之劒藩維有限脫屣無由每坐向詡之牀恒思管寧之榻夢匡山而太息想桓亭而延佇白雲間之蒼江不極未因抵掌我勞如何想無金玉數在郵示弱水難航猶致書於青鳥流川弗遠佇芳音於赤玉鶴望還信以代萱蘇得志忘言此寧多述法車叩頭叩頭

　　佛慧泉禪師傳畧

　　舊志

　　法泉隨州時氏子住持日經營辛苦成大佛殿以成叢林建毘盧閣兩掖為行道閣其餘廊廡極雄麗與蘇東坡交因舟行至金陵阻風江滸師迎之至寺城云如何是智海之燈師以偈荅之曰指出明明是什麼舉頭鷂子新羅過從來這碗最稀奇會問燈人能幾箇坡欣然以詩荅之今日江頭天色惡砲車雲起風欲作獨望鍾山喚寶公林間白塔如孤鶴寶公骨冷喚不聞却有老泉來喚人電眸虎齒霹靂舌為予吹散千峰雲南來萬里亦何事一酌曹溪知水味他年若畫蔣山圖仍作泉公喚居士師晚奉詔住大相國智海禪寺問眾曰赴智海留蔣山去就孰是眾皆無對師索筆書偈心是心非徒擬議得皮得髓謾商量臨行珍重諸禪侶門外千山正夕陽元豐年十二月二十日入寂

　　佛眼遠禪師傳畧

　　舊志

　　清遠嘗讀法華至是法非思量分別之所能解問講師師莫能荅師咲曰義學名相非所以了生死大事遂卷衣南遊造舒州演公法席因丐於廬山偶雨足跌仆地煩懣間聞兩人相交惡罵諫者曰你猶自煩惱在師於言下有省及歸凡有所問演曰我不如你你自會得好或曰我不會我不如你師愈疑遂咨決元禮首座以手引師耳繞圍爐數匝且行且語曰你自會得好師曰有異開發乃爾相戲座曰你他復悟去方知今日曲折後出住崇寧萬壽復遷和之褒禪樞密鄧公洵奏賜師號紫衣宣和欲以病辭歸蔣山東堂二年書雲前一日飯食訖趺坐謂徒曰諸方老宿臨終留偈辭世世可辭乎且將安住乃合掌怡然趨寂

　　雲峯高禪師傳畧

　　舊志

　　玅高長溪人母夢池上嬰兒合掌坐蓮花心手捧得之覺而生師因名夢池躭釋典固請學出世法見無準於徑山準器之儗以侍職曰懷安敗名吾不徧叅諸方不止遂之育王見偃溪聞即請入侍掌藏溪一日舉如水牛過牕櫺頭角四蹄過了因甚麼尾巴過不得師有省荅曰鯨吞海水盡露出珊瑚枝溪可之會蔣山虛席直指僉議無以易師朝旨從之歷十有三年眾逾五百德祐己亥寺被兵革有軍迫師求金者師曰此但有寺有僧無金與汝俄以刃儗師師延頸曰欲殺即殺吾頭非汝磨刀石辭氣雍容了無怖畏軍士擲刃伯顏丞相見師加敬舍牛頭齋糧五百石寺賴以濟顏公又戒諸將云此老非常人比宜異因待之以故寺得無恙

　　圓辨順禪師誌畧

　　明翰林學士宋濂

　　濂自幼至壯飽閱三蔵諸文粗識世雄氏所以見性明心之旨及游仕中外頗以文辭為佛事由是南北大浮屠其順世而去者多以塔上之銘為屬衰遲之餘夙習皆空凡他有所請輙峻拒而不為獨於舖敘悟緣評隲梵行每若不敢後者蓋欲表般若之勝因啟眾生之正信也有如佛性圓辨禪師者濂安得而不銘諸師諱智順字逆川溫之瑞安陳氏子事千佛寺毒海清法師方開演長　御講請師為綱維之職軌範為之肅然毒海入寂師感世法無常嘆曰義學雖益多聞難禦生死即禦生死舍自性將奚明哉遂更衣入禪復走閩之天寶山三鐵關樞公欲依公而住公叱曰丈夫不於世大樷林與人相頡頑局此蠡殼中邪拂袖而入師下且過寮澘然而泣或憫之慰曰善知識門庭高峻拒之即進之也公聞其事嘆曰吾知其為法器姑相試爾乃延入僧堂中師壁立萬仞無所回撓雖晝夜明暗亦不能辨踰月因如廁便旋覩中園匏瓜觸發玅機四體輕清如新浴出室一一毛孔皆出光明目前大地倐爾平沈喜幸之極亟上方丈求證適公入府城師不徃見水濱林下放曠自如已而歷抵諸師皆不合又聞千巖長禪師鳴道烏傷伏龍山師徃叩之其所酬應者皆涉理路飄然東歸燃指作發願文細書於紳必欲見道乃已復自念非公不足依洊𧺆閩中見焉公偶出游遙見師喜曰我子今來也越翼日師舉所悟求證公曰此第入門耳最上一乘則邈邈在萬里之外也乃囑之曰汝可悉棄前解專於叅提上致力則自入間奧矣師從公言踰五閱月一日將晚參擬離禪榻忽豁然有省如虛空玲瓏不可湊泊厲聲告公曰南泉敗闕今已見矣公曰不是心不是物不是物是何物師曰地上磚鋪屋上瓦覆公曰即今南泉在何處師曰鷂子過新羅公曰錯師亦曰錯公曰錯錯師觸禮一拜而退公曰未然也公披大衣鳴鐘集四眾再行勘驗師笑曰未吐辭之前已不相涉和尚眼目何在又為此一塲戲劇邪公曰要使眾皆知之遂將宗門諸語一一訊師師一一具荅公然之復囑曰善自護持勿輕泄也久之令掌藏室尋請分座說法公既捐館師嗣住院事非惟舉唱宗乘寺制有未備悉補足焉甓驛道達於山門踰六七里擇地搆亭以增勝槩眾方賴之忽爾棄去過杉關抵百丈上迦葉峯渡江入淮禮諸祖之塔經建業回浙中超然如野鶴孤雲無所留礙尋返永嘉　朝廷賜師號及金襴法衣師曾不以悅悉散其衣盂所畜退居一室掘地以為爐析竹以為箸意澹如也溫城淨光塔雄鎮一方年久將壞方參政初嘗戍其城欲賦民錢葺之命師蒞其事師曰民力凋攰久火燄炎炎而復加薪吾安忍為之必欲見用官中勿擾吾事若無所聞知可也方諾之師乃定計城中之戶餘二萬戶捐米月一升月獲米二百石陶甓掄材若神運鬼輸紛然四集鎮心之木以尺計者其長一百五十最難致之師談咲趣辨七成既粗完其下仍築塔殿宏敞壯麗九斗之勢益雄一旦颶風作其上一成挾之以入海濤眾咸傷之師曰塔終不可以就乎持心益固遣其徒如閩鑄露盤輪相及燄珠之類日就月將闌楯硐戶一一就緒金鮮碧明猶天降而地湧也縻錢過十萬而上役弗與焉皇上尊尚佛乘召江南高行僧十人於鍾山建無遮法會師與其列升座演說聽者數千大駕幸臨慰問備至竣事錢唐清遠謂公方主淨慈舉師以為成會　中朝徵有道僧以備顧問眾咸推師師至南京僅四閱月沐浴書偈而逝實洪武六年八月二十日也闍維於聚寶山獲設利無算師有五會語若干卷善財五十三參偈一卷皆傳於世大雄氏之道不即世間不離世間烏可岐而二之我心空邪則凡世間諸相高下洪纖動靜浮沉無非自玅性光中發現苟為不然雖法王所說經教與夫諸祖印心密旨皆為障礙矣嗚呼道喪人亾埃風渺瀰焉得逢理事不二有無雙泯者相與論斯事哉師自得道之後坐紫檀座既已設法度人出其餘力往往莊嚴塔廟使人為遠罪遷善之歸斯葢近之矣或者不專委為人天有漏之因夫豈可哉夫豈可哉

　　玅辨同大師誌畧

　　明翰林學士宋濂

　　公諱大同字一雲其號別峰越之上虞王氏子會春谷講經景德公徃依之公天分既高又加精進之功凡清涼一家疏章悉攝其會通而領其樞要義趣消融智光發現識者心服之春谷召公謂曰子學　且博矣恐滯於心胷以成麄執曷從事思惟修以剗滌之乎公即錢塘見佛智熙禪師於慧日峯下舊所記憶者一切棄絕唯存孤明耿耿自照如是者閱六暑寒　皇明御極四海更化設無遮大會於鍾山名浮屠咸應詔集　闕下入見於武樓獨免公拜跽之禮命善世院護視之次日復　召還食禁中及還復有白金之賜洪武二年冬十二月得疾口占辭眾語端坐而蛻實三年春三月十日也高麗瀋王遣參軍洪淪施大藏經於二浙瀹自負通內外典不復下人入越見公茫然如有失力言於王邀公游燕都將振拔之過吳辭以疾而還持律甚嚴不敢違越其外集曰天柱稿錄公自著詩文曰寶林編類聚古今人為寺所作

　　普濟日大師誌畧

　　明翰林學士宋濂

　　皇帝受　天明命奄有方夏鴻仁惠澤覃及幽明於是有學僧伽奉　詔入京　上御奉天殿丞相御史大夫暨百僚咸在而僧伽魚貫而見時東溟大師年最高白眉朱顏其班前列　上親問以升濟沉冥之道師備述其故　上悅顧眾而言曰邇來學佛者唯飽食優游沉霾歲月而已如金剛楞伽諸經皆攝心之要典何不研窮其義苟有不通質諸白眉法師可也自後數召見字而不名及建鍾山法會請師說毗尼淨戒聞者開懌時洪武五年春正月之望也師辭歸杭之上天竺山日修西方安養之學冥心合道不雜一念十二年秋七月朔日夢青蓮花生方池中華色敷腴清芬襲人既寤召弟子玅修曰此生淨土之祥也吾去人間世不遠乎至四日趺坐書頌合爪而寂師諱日號東溟天台赤城人

　　慧辨琦禪師誌畧

　　明翰林學士宋濂

　　皇帝端居穆清念四海兵爭將卒民庶多歿於非命精爽無依非佛世尊不足以度之惟洪武九年秋九月　詔江南大浮屠十餘人於蔣山禪寺作大法會時楚石禪師實與其列師升座說法以聳人天龍鬼之聽竣事近臣入奏上大悅二年春三月復用元年故事　召師說法如初錫燕文樓下親承　顧問暨還出內府白金以賜三年之秋上以鬼神情狀幽微難測意遺經當有明文玅柬僧中通三藏之說者問焉師以夢堂噩公行中仁公等應　召而至舘於大天界寺　上命儀曹勞之既而援據經論成書將入朝敷奏師忽示微疾越四日趣左右具浴更衣索筆書偈曰真性圓明本無生滅木馬夜鳴西方日出書畢謂夢堂曰師兄我將去也夢堂曰子去何之師曰西方爾夢堂曰西方有佛東方無佛耶師厲聲一喝泊然而化茶毘之餘齒牙舌根數珠咸不壞設利羅粘綴遺骨纍纍然如珠師諱梵琦楚石其字也小字曇耀明州象山人師閱首楞嚴經至緣見因明暗成無見處恍然有省歷覽群書不假師授文句自通然膠於名相未能釋去纏縛聞元叟端公倡道雙徑師徃問云言發非聲色前不物其意何如元叟就以師語詰之師方擬議欲荅師叱之曰使出自是羣疑塞胷如填鉅石會元英宗詔粉黃金為泥書大藏經有司以師善書選上燕都一夕間西城樓鼓動汗如雨下拊几笑曰徑山鼻孔今日入吾手矣因成一偈有拾得紅爐一點雪却是黃河六月冰之句翩然南旋再入雙徑元叟見師氣貌𠑽然謂曰西來密意喜子得之矣元泰定中行宣政院稔師之名命出世海鹽之福臻遂升主永祚永師受經之地為創大寶閣復造塔婆七級崇二百四十餘尺功垂就勢偏將壓師禱之夜乃大雨風居氓聞鬼神相語曰天寧塔偏亟徃救之遲明塔正如初其說法機用見於六會語其遊戲翰墨見於和天台三聖及永明壽陶潛林逋諸作別有淨土詩慈氏上生偈北游鳳山西齋三集通合若干卷並傳于世子慕師之道甚久近獲執手護龍河上相與談玄因出賸語一幅求正師覽已歎曰不意儒者所造直至於此善自護持師之善誘惟此一端亦可槩見

　　樸隱瀞禪師誌畧

　　明翰林學士宋濂

　　嗚呼人之生也出沒氣化之中因成果隨夙有一定之業世雄氏所謂假使百千刼所作業不亡者一旦遇合雖大覺法王亦或有所不免故濂於樸隱禪師之事恒若有傷焉師住杭之靈隱入院甫浹日寺之左右序言曰寺政日繁乏都寺僧司之師曰若等盍選其人乎眾咸曰有德現者稱多才昔掌崇德莊田能闢其菜蕪以食四眾儻以功舉其誰曰不然師諾之先是勤舊有聞歆現之獲田利率無賴比丘請於前主僧代之及現之被選也大懼發其奸私𧺆崇德縣列現過失縣令丞寘不問未幾有健令至上其事刑部刑部訊鞠既得實以師為寺長失於檢察法當緣坐移符逮師或問師曰此三年前事爾况師實不知且不識聞宜自辨數可也師笑曰定業其可逃乎至部部吏問曰現之犯禁爾知之乎曰知之曰既知之當書責疑以上師操觚如吏言尚書暨侍郎覽之大驚咸曰師當今名德也惡宜有是審之務得其情師了無異辭於是皆謫陝西為民聞亦大悔且泣曰聞草芥耳豈意上累師德蚤知至此雖萬死不為也師弗顧行至寶應謂從者道昇曰吾四體稍異常時報身殆將盡乎夜宿寧國禪寺寺之住持總虛了公與師為舊游一見甚讙是夕共飯猶備言遷謪之故不見有憊色明旦忽端坐合爪連稱無量壽佛之名泊然而逝實洪武十一年正月十九日也焚其骨舍利樷布如珠縣大夫及薦紳之流來觀皆嘆息而去初元亡皇明龍興召天下名桑門建會鍾阜升濟幽靈輪番說戒師與上竺東溟日公五臺壁峰金公特被召入內庭從容問道賜食而退已而辭歸和塔若將終身焉洪武九年冬十二月靈隱虛席諸山交致疏幣延師主之師不得已而去未及期年而崇德之禍作矣嗚呼世之學浮屠者不為不多習教者不必修禪修禪者未嘗聞教師則兼而有之具通儒家言文又足以達其意敷闡大論發揮先哲釋門每於師是賴千百人中不能一二見焉竟以無罪謫死苟不歸之於定業將誰尤哉師於死生空矣譬如雲影谷音曾無繫着何假於銘然不見諸紀載恐無以白師於天下後世濂因詳著其事而勒諸碑師生越會稽縣其諱元瀞其字天鏡別號為樸隱三會語有錄二卷詩文曰樸園集葺若干卷

　　(【詩】)

　　開善寺法會

　　梁昭明太子綂

棲烏猶未翔命駕出山莊詰屈登馬嶺廻互入羊膓稍看原藹藹漸見岫蒼蒼落星埋遠樹新霧起朝陽陰池宿早鴈寒風催夜霜兹地信閑寂清曠惟道塲玉樹琉璃水羽帳鬱金牀紫柱珊瑚地理幢明月璫牽蘿下石磴攀桂陟松梁澗斜日欲隱煙生樓半藏千祀終何邁百代歸我皇神功照不極睿鏡湛無方法輪明暗室慧海渡慈航塵根久未洗希霑垂露光

　　鍾山解講

　　梁昭明太子綂

清宵出望園詰晨届鍾嶺輪動文學乘笳鳴賔從靜暾出巖隱光月落林餘影糺紛八桂密坡陁再城永伊予愛丘壑登高至節景迢遞覩千室迤邐觀萬頃即事已如斯重兹遊勝境精理既已詳玄言亦兼逞方知惠(疑作蕙)帶人囂虛成易屏眺瞻情未終龍鏡忽遊騁非曰樂逸遊意欲識箕穎

　　和昭明太子鍾山講解

　　梁蕭子顯

嵩岳基舊宇盤嶺跨南京叡心重禪室遊駕陟層城金輅徐既動龍驂躍且鳴塗方後塵合地迥前笳清邐迤因臺榭參差憇羽旌高隨閬風極勢與元天并氣歇連松遠雲昇秋埜平徘徊臨井邑表裏見淮瀛祈(一作折)果尊常住渴慧在無生暫留石山軌欲知芳杜情鞠躬荷嘉慶瞻道聞頌聲

　　和昭明太子鍾山講解

　　梁劉孝綽

御鶴翔伊水策馬出王田我后遊祗鷲比事實光前翠葢承朝景朱旗曳曉煙樓帳縈巖谷緹組曜林阡况在登臨地復及秋風年喬柯變夏葉幽澗潔涼泉停鑾對寶座辨論悅人天淹塵資海滴昭暗仰燈燃法朋一已散笳劒儼將旋邂逅逢優渥託乘侶才賢摛辭雖並命遺恨獨終篇

　　和昭明太子鍾山講解

　　梁劉孝儀

詔樂臨東序時駕出西園雖窮理遊盛終為塵俗喧豈如弘七覺揚鸞啟四門夜氣清簫管曉陣爍郊原山風亂采毦初景麗文轅林開前騎騁逕曲羽旄屯煙壁浮青翠石瀨響飛奔廻輿下重閣降道訪真源談空匹泉涌綴藻邁弦繁輕生逢遇誤並作輩龍鵷顧已同偏爵何用挹衢樽

　　和昭明太子鍾山講解

　　梁陸倕

終南鄰漢闕高掌跨周京復此虧山嶺穹窿距帝城當衢啟朱館臨下構山楹南望窮淮淑北眺盡滄溟步簷時中宿飛階或上征網戶圖雲氣龕室畫仙靈副君憐世網廣命萃人英道筵終后說鑾轡出郊坰雲峯響流吹松野映風旌睿心嘉杜若神藻茂琳瓊多謝先成敏空頒後乘榮

　　登鍾山下峯望

　　梁虞騫

冠者五六人携手巖之際散意百仞端極目千里睇疊岫乍昏明浮雲時卷閉遙看野樹短遠望樵人細

　　遊鍾山應西陽王教(五章)

　　梁沈約

靈山紀地德地險資岳靈終南表秦觀少室邇王城翠鳳翔淮海衿帶遶神坰北阜何其峻林薄杳葱青(一)

發地多奇嶺千雲非一狀合杳共隱天參差互相望鬱律構丹巘崚嶒起青嶂勢隨九疑高氣與三山壯(二)

即事既多美臨眺殊復奇南瞻儲胥觀西望昆明池山中咸可悅賞逐四時移春光發隴首秋風生桂枝(三)

多值息心侶結架山之足八解鳴澗流四禪隱巖曲窈冥終不見蕭條無可欲所願從之遊寸心於此足(四)

君王挺逸趣羽斾臨崇基白雲隨玉趾青霞雜桂旗淹留訪五藥顧步佇三芝於焉仰鑣駕歲暮以為期(五)

　　奉和法筵應詔

　　北周庚信

五城隣北極百雉壯西昆鈎陳橫複道閶闔抵靈軒千桂蓮花塔由旬紫紺園佛影胡人記經文漢語飜星窺朱鳥牖雲宿鳳凰門新禽解雜囀春柳臥生根早雷驚蟄戶流雪長河源建始移交讓徽音種合昏風飛扇天辨泉湧屬絲言羈臣從散木無以預中天　　遙可望終類仰鵾絃

　　遊鍾山開善寺

　　陳徐伯陽

聊追鄴城友躧步出蘭宮法侶殊人世天花異俗中鳥聲不測處松吟未覺風此時超愛網還復洗塵蒙

　　開善寺

　　陳陰鏗

鷲嶺春光遍王城野望通登臨情不極蕭散趣無窮鶯隨入戶樹花逐下山風棟裏歸雲白牕外落暉紅古石何年臥枯樹幾春空淹留昔未及幽桂在芳叢

　　遊鍾山之開善定林

　　陳釋洪偃

杖策步前嶺寒裳出外扉輕蘿轉蒙密幽逕復紆威樹高枝影細山盡鳥聲稀石苔時滑屣蟲網乍粘衣澗旁紫芝曄巖上白雲霏松子排煙去堂生寂不歸窮谷無還徃攀桂獨依依

　　蔣山開善寺

　　唐崔峒

山殿秋雲裏香煙出翠微客尋朝磬至僧背夕陽歸下界千門在前朝萬事非看心兼送目葭菼自依依

　　同羣公宿開善寺

　　唐高適

駕車出人境避暑投僧家徘徊龍象側始見香林花讀書不及經飲酒不勝茶知君悟此道所未披袈裟談空忘外物持戒破諸邪則是無心地相看唯月華

　　贈鍾山韋處士

　　唐白居易

新竹夾平流新荷拂小舟眾皆嫌拙好誰肯伴閒遊客為忙多去僧因飯暫留猶憐韋處士盡日共悠悠

　　送韋邕少府歸鍾山

　　唐李嘉祐

祈門宦罷後負笈向桃源萬卷長開帙千峯不閉門綠楊垂野渡黃鳥傍山村念爾能高枕丹墀會一論

　　和友封題開善寺

　　唐元稹

梁王開佛廟雲構歲時遙珠綴飛閑鴿紅泥落碎椒燈籠青熖短香印自灰銷古匣収遺施行廊畫本朝蔵經霑雨爛魔女捧花嬌亞樹牽藤閣橫查壓石橋竹荒新筍細池淺小魚跳匠正琉璃瓦僧鋤芍藥苗旋蒸茶嫩葉偏把柳長條便欲忘歸路方知隱易招

　　蔣山開善寺

　　南唐李建勳

樓臺雖少景何深滿地青苔勝布金松影晚留僧共坐水聲閑與客同尋清凉會擬歸蓮社沉湎終須棄竹林長愛寄吟經案上石牕秋霽向千岑

　　同王勝之遊蔣山

　　宋蘇軾

到郡席不暖居民空惘然好山無十里遺恨恐他年欲款南朝寺同登北郭船朱門収畫㦸紺宇出青蓮(荊公宅已為寺)夾路蒼髯古迎人翠麓偏龍腰蟠故國鳥爪寄曾巔竹杪飛華屋松根泣細泉峯多巧障日江遠欲浮天略彴橫秋水浮圖插暮煙歸來踏人影雲細月涓涓

　　和子瞻同王勝之遊(將山)

　　宋王安石

　　(子瞻同王勝之遊蔣山有詩余愛其峯多巧障日江遠欲浮天之句因次其韻)

金陵限南北形埶豈其然楚役六千里陳亡三百年江山空幕府風月自觥船主送悲凉岸妃埋想故蓮臺傾鳳久去城踞虎爭偏司馬壖廟域獨龍層塔顛森疎五願木蹇淺一人泉稅杖窮諸嶺藍輿罷半天朱門園淥水碧瓦第青煙墨客真能賦留詩野竹娟

　　遊鍾山

　　宋王安石

兩山松櫟暗朱藤一水中間勝武陵午梵隔雲知有寺夕陽歸去不逢僧

　　登鍾山謁寶公塔

　　宋李綱

寶公真至人鳥瓜金色身杖攜刀尺拂語隱齊梁陳我登鍾山頂白塔高嶙峋再拜禮雙足聊結香火因

　　寶公塔

　　宋曾極

六帝園林墮刼灰獨餘靈骨葬崔嵬行人指點雲間鶴喚得齊梁一夢回

　　八功德水

　　宋曾極

數斛供厨替八珍穿松潄石瑩心神中涵百衲煙霞氣不染齊梁歌舞塵

　　蔣山法會瑞應詩應(制作)

　　明王偁

寶地捧金仙璇宮啟梵筵真僧騰異域開士唱三緣說法雲成葢談經花雨天祥光凝彩絢甘露瀉珠圓大樂憑虛下神燈徹夜懸勝因濟玅筏覺路指迷川祗樹春光溢靈山會儼然願茲弘至化　皇運共千年

　　春日蔣山應制詩

　　明林鴻

鍾山月曉樹蒼蒼鳳輦乘春到上方馴鳥不隨天仗散曇花故落御衣香珠林霽雪明山殿玉澗飛泉近苑牆自媿才非枚乘匹也陪巡幸沐恩光

　　靈谷寺法會應制

　　明釋守仁

寒巖草木政嚴冬一日春回雨露濃安石故居遺雪竹道林新塔倚雲松木魚聲斷催朝飯銅鼎香銷起暮鐘千載奎文留秘藏天光午夜照金容

　　靈谷寺法會應制

　　明釋清濬

老來一鉢住巖幽塵境無心得自由空裏每看花滿眼鏡中漸覺雪盈頭吟餘月照千峯夜定起雲生萬壑秋身世已知渾是夢百年光景水東流

　　詔於龍灣普放水燈賦

　　明釋夷簡

持節馮夷向夕過遠分燈火出官河斗牛光動天垂野風露聲沉水息波海族樓臺休罷市鮫人機杼不停梭九泉無復悲長夜莫問南山白石歌

　　法會賦迎駕(詔　皇太子諸王同觀)

　　明釋夷簡

千騎東華玉輦來鍾山渾勝玅高臺旌旗寶樹重重入樓閣香雲一一開仙杖齋從三日幸春宮詔許五王陪近臣共說天顏喜收得娑羅樹子廻

　　靈谷寺

　　明蔡汝楠

禪關何窈窕春物正氛氳簷絮兼花度山鐘帶雨聞鳥喧僧出定樹瞑客離羣獨向清齋臥空令夢白雲

　　遊靈谷寺

　　明皇甫汸

寶公舊日安禪處雙樹依然初地開歲久丹青凋畫壁春深花雨落經臺招提境接橋山外功德池分㶚水來聞說此中容吏隱濫巾時向草堂回

　　訪月泉禪師

　　明徐元春

山郭尋僧出行行黃葉邊石泉秋聽急江月坐來圓性破長昏夜門開不住天時聞鐘磬發獨立萬峰前

　　上巳日集靈谷寺

　　明王世懋

寶公塔掛白雲隈西接鍾陵王氣廻錫住靈峰驚鶴去鉢分慈水噀龍來松風落子春陰寂山鳥啼花暝色催今日便成千載勝不須重憶永和才

　　靈谷寺梅花塢六首

　　明焦竑

山下幾家茅屋村中千樹梅花藉草持壺燕坐隔林敲石煎茶(一)

簷蔔林東短牆曾開寶地齊梁初春老樹花發深澗無人水香(二)

一枝初出巖阿看盡千林未多天女知空結習散花不礙維摩(三)

二十四番風信四百八寺樓臺何似草堂梅燕同人先探春回(四)

落落半橫參月溶溶盡洗鉛華盈盈湘浦解佩脉脉蘿村浣紗(五)

西湖夢斷人寂東閣粧殘月斜襟解微聞薌澤鈿昏半卸檀霞(六)

　　遊靈谷寺

　　明焦竑

法筵開浩刼佛塔自先朝磴石三休至松雲十里遙禪心隨步寂客望對秋高不盡經行意頹垣起暮簫

　　(附)靈谷併括舊寺

　　按志鍾山有寺七十所齊梁以降遞有廢興至宋王丞相安石併諸小剎於太平興國寺而紺園金界半為丘墟矣　國朝摭其地為　孝陵乃歸併靈谷寺昔之棊置星列者遺址俱在禁垣內今以一靈谷槩之然其名蹟最著見之誌傳凡十有六曰飛流寺曰半山寺曰崇禧萬壽寺曰延賢寺曰靈味寺曰興皇寺曰竹林寺曰大愛敬寺曰雲居寺曰明慶寺曰道林寺曰秀峯院曰雪峯菴曰定林院曰悟真院曰定巖寺見之山水古蹟人物凡十二曰翠微寺曰法雲寺曰興教寺曰宋熙寺曰白蓮菴曰栽松菴曰定林寺曰靈曜寺曰鍾山寺曰爭名寺曰幽棲寺曰草堂寺皆附見於靈谷寺後

　　【山水】

　　鍾山(見靈谷寺)

　　寶珠峰(上有翠微寺天氣晴朗望見廣陵城)

　　道卿巖(宋葉清臣字道卿賞遊)

　　一人泉(絕頂古法雲寺側僅容一勺挹之不竭)

　　洗鉢池(塔西二里法雲寺基方池慶元志在興教寺故基)

　　落义池(塔西)

　　宋熙泉(近宋熙寺側)

　　玉澗(山西蔣祠前)

　　孫陵(東岡)

　　楊梅巖(山西)

　　彈琴石(在北嶺中道清溪上)

　　桃花塢(獨龍岡西北)

　　白蓮池(古白蓮菴前)

　　猿驚谷　鶴怨谷(二谷因草堂北山移文內句好事者加之)

　　桂嶺(志稱碧石青林幽阻深靚)

　　定心石(東山巔下臨峭壁)

　　半山墩(在八功德水南即謝公墩自栽松菴至蔣山夾道皆長松劉燁詩云兩道奇陰迎翠合四圍清氣逼人來見正志錄)

　　珠湖洞(東麓即鍾山仙洞道書未湖洞天)

　　茱萸塢(山南宋陸道士靜修餌茱萸處)

　　黑龍潭(山頂一人泉西曾有龍見今深廣不數尺)

　　道士塢(塔東陳宣帝禮玄靖臧▆處)

　　東澗(塔西梁處士劉訐隱處古宋熙寺東)

　　屏風嶺(幽邃如晝鍾山最秀處)

　　頭陀峰(山北)

　　霹靂溝(南麓)

　　寶公井(東昜市心)

　　曲水(晉海西公於鍾山立流杯曲水延百僚水經註曰舊樂遊苑宋元嘉十一年以其地為曲水引流轉觴賦詩)

　　應潮井(山半占定林寺前盈縮與江潮相應唐貞觀中有牧兒汲比井得杉板長尺餘上有朱漆字曰吳赤烏二年豫章王子駿之船)

　　栽松峴(山西晉宋刺史罷還令栽松)

　　道光池(梁靈曜寺前宋熙寧間道光禪師▆)

　　【古蹟】

　　靜壇(梁侍中周捨立靜壇與道士塢相對時武帝問其壇如何對曰風不鳴條雲無膚寸鹿巾黃怶甚多白簡朱衣罕至因名在古明慶寺前與八功德水相近)

　　讀書臺(古定林寺後北高峯上梁昭明嘗此讀書)

　　九日臺(在蔣廟孫陵岡齊武帝建商飈館岡上每九月九日晏羣臣講武以應金氣之節)

　　說法臺(山絕頂寶公說法其上)

　　招賢舘(西巖下宋元嘉中文帝築以館雷次宗)

　　會宗堂(晉謝尚諸人隱處唐大曆中處士韋渠牟亦隱此顏真卿為之題)

　　誌公履　寶公舊像(相傳沉香為之宋初取歸京師陳軒金陵集載狄咸游蔣山詩云旃檀歸象魏窣堵臥煙霞謂此)

　　旃檀像(大通四年梁武帝於大愛救寺置造一丈六尺像量剩二尺成丈八尺歷寺主僧給重量凡五度量即成二丈七寸時以為誠感出金陵新志)

　　銅像(隋時興皇寺佛殿被焚中丈六銅像自移南五六尺許形得安全四面瓦土灰炭去像五六尺曾不塵玷出弘明集)

　　石篆(寶公記宋祚文太平興國七年舒民柯蕚掘得于萬歲山古松下)

　　兩翁軒(洪覺範詩序云悟真菴西踈竹林間蒼崖千尺歲久拆裂余崇素行山中至此未嘗不徘徊菴僧為開高軒向之盡收形勝名兩翁軒詩云水邊修竹纔堪數林外蒼崖已半頺)

　　婁禪師塔(寺後向東)

　　木末軒(王荊公題俯視岩壑虬松叅天幽邃絕勝)

　　半山亭(即宋王安石故宅安石嘗賦詩十五首)

　　昭文齋(玉荊公鍾山捨宅為半山寺米芾題其讀書處曰昭文齋)

　　【人物】

　　【宋】

　　畺良耶舍(每一禪觀七日不起止道林精舍寶誌崇其禪法)

　　僧伽達多(嘗坐禪山中念欲虛齋有羣鳥啣果飛來授之)

　　杯度(有傳)

　　僧審(住靈曜寺精勤諮受曲盡深奧時羣刼入山審端坐不動乃脫衣施之又說法訓勗刼賊慙愧流汗作禮而去)

　　【齊】

　　慧開(解名析理應變無窮雖逢勍敵巧談罕有折其角者講廣基連學人影赴陳郡謝譓雅相欽賞出守豫章迎請▆說厚加襯遺還未達都分散已盡彭城劉業出守晉安知居處屢空餉錢一萬即贍寒餒不終一日)

　　道禪(住鍾山雲居下寺聽掇眾部偏以十誦知名經畧道化僧尼信奉故有稜威振發以見聲名括諭誘悟議于風采都邑受其戒範者數越千人)

　　智欣(住宋熙寺確然自得不與富貴遊往)

　　智順(有傳畧)

　　道營(住靈曜寺)

　　【梁】

　　寶亮(有傳畧)

　　道隆(鍾山寺得度掩關不事事日鬻數矍目適有寺僧戲問如何是無諍三昧師便合掌)

　　慧初(好習禪念常閑居空宇不覺霆擊大震武帝為立禪房於淨名寺處之)

　　法意(起五十三寺鍾山延賢寺其一也)

　　慧勝(從外國禪師達磨提婆學諸觀行一人寂定周晨乃起住幽棲寺後移憇鍾山延賢情舍)

　　【陳】

　　尚禪師(有碑銘)

　　法朗(有傳畧)

　　【唐】

　　曇璀(有傳畧)

　　【附叅講棲覽】

　　【宋】

　　雷次宗(字仲倫豫章南昌人少慕棲逸不關榮利元嘉十五年徵至建康除給事中不就久之還廬山後又徵至為築室鍾山西巖下為太子諸王講喪服禮經次宗不入公門乃使自華林東門入延賢堂就業二十五年卒於鍾山)

　　【齊】

　　周顒(字彥倫於鍾山西立隱舍為休沐清貧寡欲終日長蔬獨處山舍甚幾辯王儉謂顒曰卿山中何所食顒曰赤米白鹽綠葵紫蓼文惠太子問顒菜食何味最勝顒曰春初早韭秋末晚菘後捨宅為草堂寺今移慈仁鄉唐家渡)

　　到溉(字茂灌生平公俸咸以供延賢寺己宅亦捨焉)

　　(【文】)

　　鍾山飛流寺碑銘

　　梁元帝

　　清梵夜聞風傳百常之觀寶鈴朝響聲揚千秋之宮同符上隴望長安之城闕有類偃師瞻洛陽之臺殿瞰連甍而如綺雜卉木而成帷銘曰雲聚峯高風清鐘徹月如秋扇花疑春雪極目千里平原迢遞

　　謝半山寺額表

　　宋丞相王安石

　　基迹叢祠冀鴻延於萬壽鈞名扁榜竊榮遇於一時臣生乏寸長世叨殊㢡賤息奄先於犬馬頹齡俯迫於桑榆獨念親逢莫有㳙埃之補報永惟宏願豈忘香火之因緣伏蒙陛下俯狥祈誠特加和美所懼封人之祝終以堯辭乃塵長者之國遽如佛許仰憑護念誓畢薰修

　　崇禧萬壽寺碑記畧(元時另建寶公塔後)

　　元四川行省平章趙世延

　　昔在我世祖皇帝膺上天之景運承太祖之丕基混一海宇建立制度條理綱紀一出睿思以為子孫萬世之成法者昭乎若天旋而日行也乃若崇尚佛教營治塔寺亦必弘偉殊勝足以聳臣民之瞻焉曆數在躬天之所命孰能違之若夫大雄玅覺之尊默相潛佑者必有其徵矣是以累聖相承率是而行之也潛邸在金陵時於暇日登鍾山而觀之見其江山之縈廻樹藝之廣茂民庶之熙洽慨然興嘆以為我祖宗德澤之涵煦以至于斯也問諸邦人父老則又以為昔有聖僧曰寶公者自梁以來實委靈茲山皆頼我國家之神力以覆護吾民也水旱疾疫凡有禱焉隨願輙應於是上感焉鍾山之陰有石巖中虛下出流泉注八功德水乃即巖中作觀音大士像岩前構木棧虛容瞻禮者既而又以為未足即珠峰之北得高爽之福地規置大剎宮殿樓閣如自天降寶公之塔在峰上正當其前來茲山者仰而望之如見天宮於林壑之表然後上仁民愛物之心所以屬諸寶公者眾庶莫不知之相與踴躍而讚嘆矣鍾山之舊寺聚銅數萬斤鑄大鐘金既在鎔上以碧珠投之及鐘成碧珠不壞完好堅固宛在欒銑萬目驚覩以為寶公之報貺焉天曆元年九月甲申臣世延臣集入見親詔之曰宜加寶公號曰道林真覺慧感慈應普濟聖師寺曰大崇禧萬壽寺汝世延等其勒文以記之臣世延等即具述其事而竊思之曰帝王之興也天與之天保之百靈受職符瑞交現此其常也金陵據東南之會山川鬼神翼扶翕張於吾君者盖凡五年而後歸正大統宜皇心之注於斯乎於乎累朝佛宇之盛皆臨御時為民禱榮資用功力有司具焉茲寺之成實在試難之日出私財以具事而雄麗若此此固生民之所以深感乎淵衷而寶公之所以顯著於禎符者也於乎休哉敢再拜稽首而獻銘曰大江之南鍾山龍盤王氣潛鬱神所保完於皇聖明遵養時晦靈祗奉天竦立以待春殷秋高來遊來遨斾有交龍載雲在郊顧瞻原隰有稼有穡元元之生聖聖之澤民亦望之帝子寔來不鄙我邦庶無苦滅維梁寶公去之千歲善福其民有引弗替皇運勃興寶有慧知奔𧺆先後克相厥時奕奕祠官我營我作我報無私爾感無柞吉金之良燥濕不移萬古在𥲤宣號震迷寶乃發祥以肅羣[日*示]明珠不灼彰上之賜飛龍在天臨制九圍皇心裵回眷茲崇禧崇禧之宇永殿南服天子萬年錫我民福

　　延賢寺杯度傳

　　高僧傳

　　杯度者不知姓名常乘木杯度水因而為目初在冀州後至京師見時可年四十許帶索繿縷殆不蔽身言語出沒喜怒不均或嚴氷扣凍而洗浴或著屐上山或徒行入市唯荷一蘆圌子更無餘物乍徃延賢寺法意道人處意以別房待之後欲徃瓜步江於江側就航人告度不肯載之復累足杯中顧眄吟詠杯自然流直度北岸向廣陵遇村舍有李家八關齋先不相識乃直入齋堂而坐置蘆圌於中庭眾以其形陋無恭敬心李見蘆圌當道欲移置牆邊數人舉不能動度食竟提之而去笑曰四天王福於李家於時有一竪子窺其圌中見四小兒並長數寸面目端正衣裳鮮潔於是追覔不知所在後三日乃見在西界蒙蘢樹下坐李家拜請還家日日供養沛國劉興伯為兖州刺史遣使邀之負圌而來興伯使人舉視十餘人不勝伯自看唯見一敗衲及一木杯後還李家復得三十餘日清旦忽云欲得一袈裟中時令辦李即經營至中未成度云蹔出至瞑不反合境聞有異香疑之為恠處處覔度乃見在北巖下鋪敗袈裟於地臥之而死頭前脚後皆生蓮華華極鮮香一夕而蔞邑人共殯葬之後數日有人從北來云見度負蘆圌行向彭城乃共開棺唯見鞾履既至彭城遇有白衣黃欣深信佛法見度禮拜請還家其家至貧但有麥飯而已度甘之怡然止得半年忽語欣云可覔蘆圌三十六枚吾須用之答云此間正可有十枚貧無以買恐不盡辦度曰汝但檢覔宅中應有欣即窮檢果得三十六枚列之庭中雖有其數亦多破敗比欣次第熟視皆已新完度密封之因語欣令開乃見錢帛皆滿可堪百許萬識者謂是杯度分身他土所得䞋施廻以施欣欣受之皆為功德經一年許度辭去欣為辦糧食明晨見糧食具存不知度所在經一月許復至京師時湖溝有朱文殊者少奉法度多來其家文殊謂度云弟子脫捨身沒苦願見救度脫在好處願為法侶度不答文殊喜曰佛法默然已為許矣後東遊入吳郡路見釣魚師因就乞魚漁師施一殪者度手弄反覆還投水中游活而去又見網師更從乞魚網師瞋罵不與度乃拾取兩石子擲水中俄而有兩水牛闘其網中網既碎敗不復見牛度亦已隱行至松江乃仰葢於水中乘而度岸經涉會稽剡縣登天台數月而反京師時有外國道人名僧佉吒寄都下長干寺住有客僧僧悟者與吒同房𡨋於牕隙中見吒取寺剎捧之入雲然後將下悟不敢言但深加敬仰時有一人姓張名奴不知何許人不甚見食而常自肥悅冬夏常著單布衣佉吒在路行見張奴欣然而笑佉吒曰吾東見蔡㹠南訊馬生北遇王年今欲就杯度乃與子相見耶張奴乃題槐樹而為歌曰濛濛大象內照曜實顯彰何事迷昏子縱惑自招殃樂所少人徃苦道若翻囊不有松栢志何用擬風霜閑預紫煙表長歌出昊蒼澄虛無色外應見有緣鄉歲曜毗漢后辰麗傳殷王伊余非二仙晦迹之九方亦見流俗子觸眼致酸傷略謠觀有念寧曰盡衿章佉吒曰前見先生禪思幽岫一坐百齡大悲熏心靖念枯骨亦題頌曰悠悠世事惑滋損益使欲塵神橫生悅懌惟此哲人淵覺先見思形浮沫矚影遄電累躓聲華蔑醜章弁視色悟空玩物傷變捨紛絕有斷習除戀青條曲䕃白茅以薦依畦啜麻鄰崖飲洊慧定計昭玅真曰眷慈悲有增深想無倦言竟各去𠇍後月日不復見此二人傳者云將僧悟共之南岳不反張奴與杯度相見甚有所敘人所不解度猶停都少時遊止無定請召或往不往時南州有陳家頗有衣食度往其家甚見料理聞都下復有一杯度陳父子五人咸不信故下都看之果如其家杯度形相一種陳為設一合密薑及刀子熏陸香手巾等度即食密薑都盡餘物宛在膝前父子五人恐是其家杯度即留二弟停都守視餘三人還家家中杯度如舊膝前亦有香刀子等但不噉密薑為異乃語陳云刀子鈍可為磨之二弟都還云彼度已移靈鷲寺其家杯度忽求黃紙兩幅作書書不成字合同其背陳問上人作何券書度不答竟莫測其然時吳郡民朱靈期使高驪還值風舶飄經九日至一洲邊洲上有山山甚高大入山採薪見有人路靈期乃將數人隨路告乞行十餘里問磬聲香煙於是共稱佛禮拜須臾見一寺甚光麗多是七寶莊嚴見有十餘僧皆是石人不動不搖乃共禮拜速行步許聞唱導聲還往更看猶是石人靈期等相謂此是聖僧吾等罪人不能得見因共竭誠懺悔更徃乃見真人為期等設食食味是菜而香美不同世期等食竟共叩頭禮拜乞速還至鄉有一僧云此間去都乃二十餘萬里但令至心不憂不速也因問期云識杯度道人不答言甚識因指北壁有一囊掛錫杖及鉢云此是杯度許今因君以鉢與之并作書著函中別有一青竹杖語言但擲此杖置舫前水中閉船靜坐不假勞力必令速至於是辭別令一沙彌送至門上語言此道去行七里便至舫不須從先路也如言西轉行七里許至舫即具如所示唯聞舫從山頂樹木上過都不見水經三日至石頭淮而住亦不復見竹杖所在舫入淮至朱雀乃見杯度騎大航蘭以箠捶之曰馬馬何不行觀者甚多靈期等在舫遙禮之度乃自下舫取書并鉢開書視之字無人識者度大笑曰使我還那取鉢擲雲中還接之云我不見此鉢四千年矣度多在延賢寺法意處時世以此鉢異物競往觀之一說云靈期舫漂至一窮山遇見一僧來云是度上弟子替持師鉢而死冶城寺今因君以鉢還師但令一人擎鉢舫前一人正柂自安隱至也期如所教果獲全濟時南州杯度當其騎蘭之日𠇍日早出至晚不還陳氏明旦見門扇上有青書六字云福德門靈人降字劣可識其家杯度遂絕跡矣都下杯度猶去來山邑多行神呪時𢈔常婢偷物而叛四追不擒乃問度度云已死在金城江邊空冡中徃看果如所言孔寗子時為黃門侍郎在廨患痢遣信請度度呪竟云難差見有四鬼皆被傷截寗子泣曰㫺孫恩作亂家為軍人所破二親及叔皆被痛酷寗子果死又有齊諧妻胡母氏病眾治不愈後請僧設齋齋坐有僧聰道人勸迎杯度度既至一咒病者即愈齊諧伏事為師因為作傳記其從來神異大略與上同也至元嘉三年九月辭諧入東留一萬錢物寄諧倩為營齋於是別去行至赤山湖患痢而死諧即為營齋并迎尸還葬建業之覆舟山至四年有吳興邵信者甚奉法遇傷寒病無人敢看乃悲泣念觀音忽見一僧來云是杯度弟子語云莫憂家師尋來相看答云度師已死何容得來道人云來復何難便衣帶頭出一合許散與服之病即差又有杜僧哀者住南岡下昔經伏事杯度兒病甚篤乃思念恨不得度練神呪明日忽見度來言語如常即為呪病者便愈至五年三月八日度復來齊諧家呂道慧聞人坦之杜天期水丘熙等並共見皆大驚即起禮拜度度語眾人言年當大凶可勤修福業法意道人甚有德可徃就其修立故寺以禳災禍也須臾間上有一僧喚度度便辭去云貧道當向交廣之間不復來也齊諧等拜送慇懃於是絕迹頃世亦言時有見者既未的其事故無可傳也

　　延賢寺釋智順傳略

　　高僧傳

　　釋智順瑯琊臨沂人出家事鍾山延賢寺智度為師受具戒秉禁無疪常以事生非慮頗致坎折而貞素確然其徽無點司空徐孝嗣崇其行解奉以師敬及東昏失德孝嗣被誅子緄逃竄避禍順身自營護卒以獲免緄後重加資俸一無所受嘗有夜盜順者淨人追而擒之順留盜宿于房內明旦遺以錢絹喻而遣之後東遊禹穴止于雲門精舍法輪之盛復見江左以天監六年卒於山寺初順之疾甚不食多日一時中竟忽索齋飯弟子曇和以順絕穀日久密以半合米雜煮以進順順咽而還吐索水洗漱語和云汝永出雲門不得還住其執節精苦皆此之類遺命露骸空地以施䖝鳥門人不忍行之乃窆于寺側弟子等立碑陳郡袁昂製文順所著法事讚及受戒弘法等記皆行於世

　　靈味寺釋寶亮傳略

　　高僧傳

　　釋寶亮東莞胄族晉亂避地於東萊㭹縣亮年十二出家師青州道明法師就業專精一聞無失及具戒之後便欲觀方弘化每惟訓育有本未能遠絕緣累明謂曰沙門去俗以宣通為理豈可拘此愛網使吾道不東乎亮感悟因遊京師居中興寺袁粲一見而異之與明書曰頻見亮公非常人也比日聞所未聞不覺歲之將暮珠生合浦魏人取以照車壁在邯鄲秦王請以華國天下之寶當與天下共之非復上人貴州所宜專也及本親喪亡路阻不得還北因屏居禪思杜絕人事齊竟陵文宣王躬自到房請為法匠亮不得已而赴文宣接足恭禮結菩薩四部因緣後移[懖-金+甘]靈味寺今上龍興尊崇正道以亮德居時望亟延談說亮任性率直每言輒稱貧道上雖意有間然而挹其神出天監八年初勑亮撰涅槃義疏十餘萬言上為之序曰非言無以寄言言即無言之累累言則可以息言言息則諸見競起所以如來乘本願以託生現慈力以應化離文字以設教忘心相以通道欲使珉玉異價涇渭分流制六師而正四倒反八邪而歸一味折世智之角杜異人之口導求珠之心開觀象之目救燒灼於火宅拯沉溺於浪海故法雨降而燋種受榮慧日升而長夜蒙曉發迦葉之悱憤吐真實之誠言雖復二施等於前五大陳於後三十四問參差異辯方便勸引各隨意荅舉要論經不出兩途佛性開其本有之源涅槃明其歸極之宗非因非果不起不作義高萬善事絕百非空空不能測其真際玄玄不能窮其玅門自非德均平等心合無生金牆玉室豈易入哉有青州沙門釋寶亮者氣調爽拔神用俊舉少貞苦節長安法忍耆年愈篤齯齒不衰流通先覺孳孳如也後進晚生莫不依仰以天監八年五月八日勑亮撰大涅槃義疏以九月二十日訖光表微言贊揚正道連環既解疑網云除條流明悉可得略言朕從容暇日將欲覽焉聊書數行以為記莂云𠇍亮福德招感供施累積皆散不蓄以天監八年十月四日卒於靈味寺葬鍾山之南立碑墓所陳郡周興嗣廣陵高爽並為製文文宣圖其形像於普弘寺焉

　　尚禪師碑銘

　　陳江總

　　百世之上百世之下含章隱璞明真照假空行已無希音和寡不有耆德誰其繼者朗月靈懸高風獨寫

　　興皇寺釋法朗傳略

　　高僧傳

　　法朗沛人少習軍旅早經行陣北伐於青州人道永定中奉敕住興皇寺大建十三年遷化窆於攝山西嶺太子詹事江總為誌文後主時在東宮為銘曰洪源遠采傳芳馥蕙君子哲人英芬星繼朱旄既杖青組仍曳紉虎戎卸貳貌狄制功可冠軍業非出世揖彼聲華超此津濟津濟伊何裂斷網羅忍衣早記乘樓夜過航斯苦海涸此愛河若非智士孰寄宣揚法雲廣被慧日舒光既推𢖍櫓自闢金湯夢齊鼓說應異鍾霜識機知命同彼現病夙心栖遁度脫難竟化緣已矣乃宅丘穽智炬寂滅頹巖遼敻遼敻空岑搖落寒侵弦餘月暗霧下松深香滅窮壠旛橫宿林切切管清遙遙鼓聲野煙四合孤禽一鳴風悽唄斷流急寒生神之淨土形沈終古勒此方墳用旌蘭杜

　　竹林寺釋曇璀傳略

　　高僧傳

　　釋曇璀吳郡人事牛頭山融大師融誨之曰色聲為無生之鴆毒受想是至人之坑穽致遠多泥子不務乎璀默而審之直轡獨上廼晦跡鍾山斷其漏習納衣空林多歷年所時則天臨朝高其道業周勤詔書時棲霞約法師敦勤朝天璀曰岐伯辭帝舜之師干木謝文矦之命玄暢以善論而抗宋主惠遠不下山而傲齊后彼何人哉由是遁北阜踰東岡考槃雲冥後止于竹林之隩葺宇簋正而告老焉俄端然入定七日而滅

　　(附)鍾山隱士與子侄書

　　宋隱士雷次宗

　　夫生之修短咸有定分定分之外不可以智力求但當於所稟之中順而勿率耳吾少嬰羸患謝事鍾山養疾為性好閒志棲物表故雖在童穉之年已懷遠迹之意暨於弱冠遂託業廬山逮事釋和尚於時師友淵源務訓弘道外慕等夷內懷悱發於是洗氣神明玩心墳典勉志勤躬夜以繼日爰有山水之好悟言之歡實足以通理輔性成夫亹亹之業樂以忘憂不知朝日之宴矣自遊道餐風二十餘載淵匠既傾良朋凋索續以釁逆違天備嘗荼蓼疇昔誠願頓盡一朝心慮荒散情意衰損故遂與汝曹歸耕壟畔山居谷飲人理久絕日月不處忽復十年犬馬之齒已踰知命崦嵫將迫前塗幾何實遠想尚子五岳之舉近謝居室𤨏𤨏之勤及今耄未至惛衰不及頓尚可厲志於所期縱心於所託棲誠來生之津梁專氣莫年之攝養玩歲日於良辰偷餘樂於將除在心所期盡於此矣汝等年各成長冠娶已畢修憯衡泌吾復何憂但願守全所志以保令終耳自今以往家事大小一勿見聞子平之言可以為法

　　與鍾山隱士周顒書

　　釋智林

　　近聞檀越敘二諦之新意陳三宗之取捨聲殊恒律雖進物不速如貧道鄙懷謂天下之理惟此為得焉不如此非理也是以相勸速著紙筆比見徃來者聞作論已成隨喜充遍物非常重又承檀越恐立異當時干犯學眾製論雖成定不必出聞之戄然不覺興悲此義旨趣似非初開玅音中絕六十七載理高常韻莫有能傳貧道年二十時便叅得此義常謂藉此微悟可以得道竊每歡喜無與共之年少見長安耆老多云關中高勝廼舊有此義當法集勝時能深得斯趣者本無多人即犯越常情後進聽受便自甚寡傳過江東略無其人貧道捉麈尾已來四十餘年東西講說謬重一時其餘義統頗見宗錄惟有此途白異無一人得者貧道積年迺為之發病既衰痾末命加復旦夕西旋顧惟此道從今永絕不言檀越天機發緒獨創方寸非意此音偎來入耳且欣且慰實無以况建明斯義使法燈有種始是真實行道第一功德雖復國城妻子施佛及僧其為福利無以相過既幸已詮述想便宜廣宣使賞音者見也論明法理當仁不讓豈得顧惜眾心以失奇趣耶若此論已成遂復中寢恐檀越方來或以此為法障往之懇也然非戲論矣想便寫一本為惠貧道齋以還西使處處弘通也比小可牽曳故入山取敘深企付之

　　(【詩】)

　　鍾山曲水

　　南宋謝惠連

四時著平分三春稟融爍遲遲和景婉夭夭園桃灼攜朋斯郊野昧旦辭廛郭斐雲興翠嶺芳風起華薄解轡偃崇丘藉草遶回壑際渚羅時蔌託波泛輕爵

　　遊鍾山大愛敬寺

　　梁武帝

曰子受塵縛未得留葢纏三有同永夜六道等長眠才性乏方便智力非善權生住無停相剎那即徂遷歎逝比悠稔交臂乃奢年從流既難反弱喪謂不然二苦常追隨三毒自燒然貪癡養憂畏(一作愛)熱惱生焦煎道心理歸終信首故宜先駕言追善友回輿尋勝緣面勢周大地縈帶極長川稜層疊嶂遠迤邐隥道懸朝日照花林光風起香山飛鳥發差池出雲去連綿落英紛綺色墜露散珠圓當道蘭𧆑靡臨堦竹便娟幽谷響嚶嚶石瀨鳴濺濺蘿短未中攬葛嫩不任牽攀緣傍玉澗寨陟度金泉長途弘翠微香樓間紫煙慧居超七淨梵住踰八禪始得展身敬方乃遂心虔菩提聖種子十力(一作萬)良福田正趣果上果歸依天中天一道長死生有無離二邊何待空同右豈羨汾陽前以我初覺意貽爾後來賢

　　和武帝遊鍾山大愛(敬寺)

　　梁昭明太子統

唐遊薄汾水周載集瑤池豈若欽明后廻鸞鷲嶺岐神心鑒無相仁化育有為以兹慧日照復見法雨垂萬邦躋仁壽兆庶滌塵羈望雲雖可識日用豈能知鴻名冠子姒德澤邁軒羲班班仁獸集疋疋翔鳳儀善遊兹勝地兹岳信靈奇嘉木互紛糺層峯鬱蔽虧丹藤繞垂幹綠竹䕃青池舒華匝長阪好鳥鳴喬枝霏霏慶雲動靡靡祥風吹谷虛流鳳管野綠映丹麾帷官設㕓外帳殿臨郊垂俯同南風作斯文良在斯伊臣限監國即事阻陪隨顧惟實庸菲冲薄竟奚施至理徒興羨終然類管窺上聖良善誘下愚慚不移

　　登鍾山燕集望西靜壇

　　梁吳均

客思何以緩春郊滿初律高車陸離至駿騎差池出寶椀㲹蓮花珍杯食竹實才勝商山四文高竹林七復望子喬壇金繩蘊綠帙風雲生屋宇芝英被仙室方隨鳳凰去悠然駕白日

　　和從駕登雲居寺塔

　　北周庚信

重巒千仞塔危磴九層臺石關恒逆上山梁乍　廻堦下雲峯出窗前風洞開隔嶺鐘聲度中天梵響來平時欣侍從於此蹔徘徊

　　遊鍾山明慶寺悵然(懷古)

　　北周姚察

　　(廣弘明集云陳姚察遇見蕭祭酒書明慶寺禪房詩覽之愴然憶此寺仍用蕭韻述懷)

地靈居五淨山幽寂四禪月宮臨鏡石花讚繞峯蓮霞暉間旛影雲氣合爐煙廻松高偃葢水瀑細分泉含風萬籟響裛露百花鮮宿昔尋真趣結友亟留連山庭出藿靡澗止濯潺湲因斯事熏習便得息攀緣何言遂雲雨懷此悵悠然徒有南登望會逐東流旋

　　明慶寺石壁

　　陳王褒

夏水懸臺際秋泉帶雨餘石生銘字長山又谷神虛

　　雲居寺高頂

　　陳王褒

中峯雲已合絕頂日猶晴邑居隨望近風煙對眼生

　　鍾山明慶寺

　　陳江總

十五詩書日六十軒冕年名山極歷覽勝地殊留連幽厓聳絕壁洞穴瀉飛泉金河知證果石室乃安禪夜梵聞三界朝香徹九天山階步皎月澗戶聽涼蟬市朝霑草露淮海作桑田何言望鍾嶺更復切秦川

　　同庚肩吾游明慶寺

　　陳沈炯

鷲嶺三層塔菴園一講堂馴鳥逐飯磬狎獸繞禪牀擿菊山無酒燃松夜有香幸得同高勝於此瑩心王

　　鍾山道林寺

　　陳徐伯陽

聊追鄴城友躧步出蘭宮法侶殊人世天花異俗中鳥聲不測處松吟未覺風此時超愛網還復洗塵蒙

　　遊雲居寺贈穆三十(六地主)

　　唐白居易

亂峯深處雲居路共踏花行獨惜春勝地本來無定主大都山屬愛山人

　　留題愛敬寺

　　南唐李建勳

野性竟未改何以居朝廷空為百官首但愛千峯青南風新雨後與客攜觴行斜陽惜歸去萬壑啼鳥聲

　　鍾山道林寺

　　南唐李建勳

雖向鍾峯數寺連就中奇勝出其間不教幽樹妨閑地別着高牕向遠山蓮沼水從雙澗入客堂僧自九華還無因得結香燈社空向王門玷玉班

　　題道林

　　南唐李中

宿投林下寺中夜覺神清磬罷僧初定山空月又生籠燈吐冷艷嵒樹起寒聲待曉紅塵裏依前冐遠程

　　鍾山秀峯院

　　宋梅摯

影共金田潤香隨碧月流遠疑元帝植近想寶公遊

　　鍾山講經臺

　　宋釋至慧

自是虛空講得休蕭蕭林下冷寒秋至今岩畔多頑石似對春風一點頭

　　宿雪峯菴

　　宋釋大訢

雪深麋鹿無行跡雪臥樵踪何處笛老禪騎虎不驚人猿拾蒼苔掛高石

　　道光泉

　　宋王安石

籜龍將雨繞山行注遠投深靜有聲雲涌浴槽朝自暖虹垂齋鑊午還晴銅瓶各滿幽人意玉甃因高正士名神力可嗟妨智巧桔橰零落箯苔生

　　玉澗

　　宋王安石

澗水無聲遶竹流竹西草木弄春柔茅簷相對坐終日一鳥一鳴山更幽

　　過故居(在牛山元豐末捨為寺)

　　宋王安石

泝栰開新屋扶輿遶故園事遺心獨寄路翳目空存野果寒林寂蠻花午簟溫渾忘舊時事欲宿愧桑門

　　定林院昭文齋(米芾題余定林所居因作)

　　宋王安石

我自中山客何緣有此名當緣琴不皷人不見虧成

　　悟真院

　　宋王安石

野水從橫潄屋除午牕殘夢鳥相呼春風日日吹香草山北山南路欲無

　　半山春晚即事

　　宋王安石

春風取花去酬我以清陰翳翳陂路靜交交園屋深牀敷每小息杖屨或幽尋惟有北山鳥經過遺好音

　　暮春與諸同僚登鍾(山望牛首)

　　宋蘇頌

清明天氣和江南春色濃風物正繁富邦人競遊從官曹幸多暇交朋偶相逢并驅出東郊乘興遊北鍾陟險不蠟屐扶危靡榰笻上登道林祠俯觀辟支峯亂山次阡陌長江遶提封蕭條舊井邑茂盛新杉松攬物思浩然懷古心顒顒念昔全盛時茲山眾之宗天都對雙闕覇業基盤龍六朝遞興廢百祀居要衝人情屢改易世事紛交攻當時佳麗地一旦空遺蹤惟有出岫雲古今無變容

　　飲鍾山一人泉因賦

　　宋釋覺範

鍾山對吾戶春曉開煙鬟白雲峯頂泉紺碧生微瀾經年未一酌對客愧在顏兩翁亦超放瘦策容躋攀大千寄一瞬境靜情亦閑是時天慘淡佳處多遺刪立談共嘲謔豪氣破天慳臨川氷玉清風流繼東山茲游適所願但恨無弓彎東陽丘壑姿癡絕膽亦頑孤坐巉絕處掉頭不肯還天風吹笑語響落千巖間歸來數清境但覺毛骨寒從君乞秀句端為刻斕斑

　　初夏訪定巖禪寺

　　明姚廣孝

肅寺鎻煙蘿遊人雜珮珂半山紅艷盡一塢綠陰多探勝時應到乘閑暮亦過禪翁深阻道誰解問如何


大藏經補編第 29 冊 No. 160 金陵梵剎志


金陵梵剎志卷四

　　(次大剎)攝山棲霞寺(古剎　勅賜)

　　在都城東北南去所統靈谷寺三十里太平門四十里東城地齊永明七年明僧紹捨宅法度禪師建寺隋文帝琢白石為塔寘舍利唐高祖改功德寺高宗改隱君棲霞寺武宗會昌中廢宣宗大中五年重建改妙因寺宋太平興國五年改普雲寺景德五年改棲霞禪寺元祐八年改嚴因崇報禪院又為景德棲霞寺虎穴寺洪武二十五年仍　賜額棲霞寺寺在攝山一名繖山有中峰屹然卓立迤邐南下左右山環抱如拱入山繁陰覆路若別一洞天者陳江總持及唐高宗碑尚完天王大雄法堂諸殿相承而入接於中峰之麓禪堂近徙法堂後其左為方丈公塾庫司及隋舍利塔塔之前以伏道引中峰澗水從石蓮孔中濆出為品外泉倚山有石佛千身金碧絢爛為千佛岩紗帽峰明月臺即其處循中峰澗而上有白鹿泉出石隙方廣僅數尺清澈可鑑禪堂右新設遊憇之所曰清歡堂堂後循山隙而入有泉曰真珠有岩如浪曰叠浪再上為圓通禪院人天小搆梵唄松濤時與禪堂賡應又上為天開岩陡絕甚奇此一帶在中峰之右虛谷深隴僧寮倚山架壁各擅其勝上至中峰頂下視大江曳若縞練幽深隱奧者忽焉而閎覽八荒矣所領小剎曰衡陽寺即茲寺下院

　　【殿堂】

　　山門(洞門壹座)

　　天王殿(參楹)

　　正佛殿(伍楹)

　　法堂殿(伍楹)

　　伽藍殿(參楹)

　　祖師殿(參楹)

　　方丈庫司壹所(拾貳楹)

　　公學壹所(參楹)

　　清歡堂壹所(拾肆楹)

　　般若堂(參楹)

　　僧院叄拾壹房(食糧牒僧柒拾名食糧學僧參拾名)

　　寺基壹百貳拾畆(東至葛家巷　南至金石岡　西至本寺官街　北至攝山官路)

　　【禪堂】

　　大門(壹楹)

　　大禪堂(伍楹)

　　二禪堂(參楹)

　　十方堂(參楹)

　　涅槃堂(貳楹)

　　齋堂(參楹)

　　靜室(參楹　內樓壹楹)

　　倉庫厨茶等房(共拾參楹)

　　【圓通禪院】

　　韋馱殿(參楹)

　　門房碑亭(肆楹)

　　觀音殿(參楹)

　　禪堂(陸楹)

　　華嚴樓(參楹)

　　淨土樓(參楹)

　　十方堂(參楹)

　　齋堂(陸楹)

　　養老堂(參楹)

　　延壽堂(參楹)

　　靜室廳房(陸楹)

　　厨庫倉茶等房(共貳拾柒楹)

　　【公產】

　　黃城木蘆等圩(丈過實在田地山塘共壹千肆百柒拾肆畆)

　　【禪堂】

　　攝山圩併施捨(丈過實在田地塘共參百玖拾肆畆肆分捌厘)

　　【圓通禪院】

　　施捨田地(丈過實在田地山塘共伍百伍拾畝貳分陸厘)

　　【山水】

　　攝山(高三百丈周四十里山多藥草可以攝生故名形團如盖又名繖山有明僧紹高越扈謙墓菩提王廟即攝山神靳尚受度師戒祀去牲醴　宋靖康間劉光世敗兀朮於黃天蕩兀朮奔攝山仍鑿河宵遁今竹篠港名敗軍河)

　　中峰　中峰澗(自白雲菴而上數十步有石壁大篆書試茶亭白乳泉六字)

　　千佛巖(有千佛巖棲霞山六大字宋游九言書)

　　紗帽峰(自中峰下亂石㟏岈其色蒼黑人稱叠浪巖巖𥁞處一方龕四面皆可上上復一小洞內鑿佛石鏬中有松)

　　明月臺(紗帽峰前一平石)

　　白鹿泉(中峰下山中水渴居民逐白鹿至此得泉)

　　品外泉(一名白雲泉出中峰澗入伏槽由地中行至石塔前滙為池中刻石蓮泉自蓮中濆出)

　　東峰　西峰　天開巖(西嶺上下若無路者近即之亂石從橫中有路高下盤折一大壁奇峭如截上書天開巖三字又為土雍近僧慧能始出之有沈傳師徐鉉徐鍇祖無擇張稚圭王雱題名今巖下有禹碑石刻)

　　醒石(二字不知何人所題橫書大可四五寸)

　　迎賢石(三字在天開巖後大可二三寸)

　　石房(二字題迎賢石旁名姓無考)

　　唐公巖(在祖無擇題名石之下其四旁鐫刻多不可辨)

　　落星山(山有落星墩墩舊有樓吳都賦云享戎旅于落星之樓即今寺北清歡堂之側)

　　虎洞　珍珠泉(在般若菴前以上俱存)

　　【古蹟】

　　大石佛(明僧紹子臨沂令仲璋琢高四丈左右琢觀音勢至各高三丈佛頂上有玻璃珠光彩射人後墜地因置閣盛之大觀中為權要取去一夕權要夢人索珠甚力俄失珠所在米芾嘗作詩紀其事見逸史六朝事迹)

　　千佛(齊文惠太子竟陵王豫章王田奐及宋江夏王霍姬等就石琢像千尊名千佛巖)

　　舍利塔(高七級在無量壽佛之右隋文帝造高數丈五級錐琢極工南唐高越林仁肇復建塔)

　　接引二佛(在石塔前隋時造像貌衣縷有顧愷之筆法)

　　古佛(銅鑄不知何年物掘地得之)

　　白雲菴(即明僧紹宅遺址宋侍郎張瓌讀書處有王安國記今僧盧其上)

　　凌虛室(攝山半道中有亭可攬江山之勝)

　　法鐘(太始中自鳴明嘉靖辛酉十月十八日夜自鳴)

　　般若菴(舊菴已廢今重建佛座上有石刻圖十二張經)

　　石壁軒(天開巖側唐人石刻磨滅不詳)

　　翠微菴(在大佛龕左巖石環瞰最據幽勝)

　　濟生臺(觀音菴旁)

　　銀杏樹(有二在大殿前可四五抱蒼蔚奇古是前朝物其一結乳如石荀下垂相傳樹千年始生)

　　禹碑(大禹治水成功書此碑十南岳衡山石刻久傳于世楊公時喬官南納言時慮去古遠而碑刻之傳易以磨沒乃重刻而為之記在構山天開巖因與寺無涉其文不載附入古蹟以俻考　以上俱存)

　　二幢(一為唐咸通九年戊子一為南唐保大六年戊申所書呪多磨滅今廢)

　　馴虎徑(囚虎隨僧智聰渡江入寺止塔西因名見後智聰傳)

　　遺璽(侯景敗子監走江東懼逅以傳國璽投入棲霞寺僧永拾得陳永定三年永[├/(夕*人)]其徒普智獻後主)

　　妙因寺額(徐鉉書)

　　來賓亭(即徐鉉宅盛園池在寺東北宋迪詩云結交意在來賔者誰慕清風為任畱謂此徐錯宅在山前嘗開茶肆延四方賓旅)

　　金寶方牌(宋仁宗賜熙寧間取寄華藏寺　以上俱廢)

　　【人物】

　　【齊】

　　大明法師(好談論手執松枝為譚話見宋景文鷄蹠集)

　　法度(有傳略)

　　【陳】

　　智顗(有傳路)

　　法響(有傳略)

　　慧峰(住棲霞寺聽詮公三論深悟其旨遊心正理攝靜松林有問云今學大乘如何講律峰云此致非汝所知豈學正法而大小相乖乎)

　　【隋】

　　慧偘(有傳略)保恭(有傳略)慧覺(止攝山棲霞寺義解弘通廣與釋論)

　　元崇(有傳略)

　　智聰(有傳略)

　　慧曠(素協性松筠輔神泉石於棲霞法堂敷大論)

　　僧瑋(器量沉深風神詳稚服以弊衣資以菜食致使口腹之累漸以石帆水松寒暑之資稍以荷衣蕙帶故得結操貞于玉石清風拂于烟霞入攝山棲霞寺學觀息想)

　　【唐】

　　大德玭律師(有碑略)

　　【附叅講棲覽】

　　【齊】

　　明僧紹(有碑傳)

　　【梁】

　　蕭眎素(蘭陵人於攝山築室徵為中書侍郎不就諡貞文先生)

　　【陳】

　　江總(自序云總弱歲歸心釋教受菩薩戒暮齒官陳與攝山布上人遊款深悟苦空更復練戒)

　　(【文】)

　　攝山棲霞寺碑銘

　　梁元帝

　　金池無底已通寶壍之側玉樹生風傍臨綵船之上七重欄楯七寶蓮花通風承露含香暎日銘曰苔依翠屋樹隱丹楹澗浮山影山傳澗聲風來露歇日度霞輕三灾不毀得一而貞

　　攝山棲霞寺碑銘

　　陳侍中尚書令江總持

　　(陳李霈書　宋賜金紫沙門懷則重書)

　　蓋聞天有神宮地云靈府來欽愽記始敘四衢之塔金朔著經因知千步之寺至如峰形甑累岫勢堂密亦烏足言哉南徐州瑯琊郡江乘縣界有攝山者其狀似繖亦名繖山尹先生記曰山多草藥可以攝養故以攝為名焉南瞻舊落顧悌鎮戍之塢北望荒村扈謙卜筮之宅此山西南隅有外道館地俄而疫癘磨滅三清遺法未明五怖之災萬善開宗遂變四禪之境倐見齊居士平原明僧紹空解淵深至理高妙遺榮軒冕遁跡巗穴宋泰始中嘗遊此山仍有終焉之志村民野老競來諫曰山多狼虎毒虵所以久絕行踐僧紹曰毒中之毒無過三毒忠信可蹈水火猛獸亦何能為乃刊木駕峰薙草開逕披拂蓁梗結搆茅茨廿許年不事人世渡河息暴擾篋無立皆曰誠至所感有法度禪師家本黃龍來遊白社梵行殫苦法性純僃與僧紹𡨋契甚善嘗於山舍講無量壽經中夜忽見金光照室光中如有臺館形像豈止一念之間人王照其香蓋八未曾有淵石朗其夜室居士遂捨本宅欲成此寺即齊永明七年正月三日度上人之所搆也山情率易野製疎朴崖檐峻絕澗戶幽深卉木滋榮四時助其彫綺煙霞舒卷五色成其藻絢居士嘗夢此巗有如來光彩又因閒居依稀目見昔寶海梵志睡覩花臺智猛比丘行逢影窟故知神應非遠靈相斯在居士有懷創造俄而物故其第二子仲璋為臨沂令克荷先業莊嚴龕像首於西峰石壁與度禪師鐫造無量壽佛坐身三丈一尺五寸通座四丈并二菩薩倚高三丈三寸若乃圖寫瓌奇刻削宏壯蓮花瑩目石鏡沉暉藕絲縈髮雲崖失彩項日流影東方韜其大明面月馳光西照匿其成𩲸大同二年龕頂放光光色身相晃若炎山林間樹下赩如火殿禪師自識終期欣瞻瑞應以建武四年於此寺順寂豈非六和精進十念𠃔諧向沐寶池方登金地者也齊文惠太子豫章文獻王竟陵文宣始安王等慧心開發信力明悟各捨泉貝共成福業宋太宰江夏王霍姬蕃閨內德齊雍州刺史田奐方牧貴臣深曉正見妙識來果並於此巗阿廣抽財施琢磨巨石影擬法身梁太尉臨川靖慧王道契真如心弘檀蜜見此山製置疎濶功用稀少以天監十年八月爰撤帑藏復加瑩飾繢以丹青鏤之銑璗五分照發千輪啟煥排天堂廡玉露分色接岫軒墀翠微抽影八定之侶步纖草而揚梵三慧之僧挹飛泉而動色喜園凝靜豈傲吏之凡遊深谷虗玄非愚公之俗路是以王公縉紳之輩郎吏胥史之属步林壑陟臯壤升精舍拜道塲莫不洗滌無明澣濯囂暗非直心之砥路孰能如斯者乎慧振法師志業該練心力精確度上人將就遷神深相付囑法師聿修厥緒勸助眾功基業田園多所創置先有名德僧朗法師者去鄉遼水問道京華清䂓挺出碩學精詣早成波若之性夙植尸羅之本闡方等之指歸弘中道之宗致北山之北南山之南不遊皇都將涉三紀梁武皇帝能行四等善悟三空以法師累降徵書確乎不拔天監十一年帝乃遣中寺釋僧懷靈根寺釋慧今等十僧詣山諮受三論大義賈誼曰學聖道如日之明孫卿云登高山知天之峻今之探賾其此之謂南蘭陵蕭𬚨幽棲抗志獨法絕群遁世兹山多歷年所臨終遺言葬法師墓側還符田豫託西門之冢更似梁鴻偶要離之瘞又按神錄云楚靳神在今臨沂縣齊永明初神詣法度道人受戒自通曰靳尚即楚大夫之靈也大同元年二月五日神又見形着菩薩巾披袈裟閑雅甚都來入禪堂請寺眾說法崑嶺之中百神所在首陽之路八駟並驅未有修淨戒之品詣得道之僧整忍辱之衣入安禪之室是知名山大澤靈異憑依者矣慧布法師幼落煩惱早出塵勞律儀明白貞節峻遠貫綜三乘不自媒衒楷模七眾無所詆訶曩曰靜憇鍾巗余便觀止飡仁飲德十有餘年頃於攝阜受持珠戒佩服之敬雖敢怠於斯須汲引之勞且曷伸於報効夫言意難盡鉛槧易凋固比河山莫如金石凡諸徵應并預隨喜並勒於碑左乃為頌曰漫漫心火𡨋𡨋世流論生若寄喻[├/(夕*人)]如休三明未了十智難周盡纏癡愛豈離瘡疣敬仰雞足恭聞鷲頭斯風可羨其路何由我開梵宇面壑臨丘我圖靈跡果植因修兼金畫繪泐石彫鎪連雲出沒泄雨沉浮經行松磴禪坐蕙樓澗風長瀉崖澑懸抽花臺似雪夏室疑秋名僧宴息勝侶薰修三乘謂筏六度為舟金幢合蓋寶駕驅輈地祗來格天眾追遊五時無爽七處相侔辭題翠琰字勒銀鈎賢乎樂餌過客宜留(此碑經唐會昌毀廢後已曾重立至今其石斷缺文字訛隱寺主僧契先購石依本寫之　康定元年三月十七日鐫立)

　　立舍利塔詔

　　隋文帝

　　門下仰惟正覺大慈大悲救護群生津梁庶品朕皈依三寶重興聖教思與四海之內一切人民俱發菩提共修福業使當今現在爰及來世永作善因同登玅果宜請沙門三十人諸解法相兼堪宣導者各將侍者一人并散官各一人薰陸香一百二十斤馬五疋分道送舍利先往蔣州棲霞寺洎三十州次五十三州等寺起塔其注未寺者就有山水寺所起塔依前舊無山者於當州內清淨寺處建立其塔所司依樣送往當州僧多者三百六十人其次二百四十人其次一百二十人若僧少者盡皆僧為朕皇后太子廣諸王子孫等及內外官人一切民庶幽顯生靈各七日行道并懺悔起行道日打𠛴莫問同州異州任人布施錢限止十文已下不得過十文所施之錢以供營塔若少不克役正丁及用庫物率土諸州普為舍利設齋限十月十五日午時同入石凾總管刺史已下縣尉已上自非軍機停常務七日專檢行道及打𠛴等事務盡誠敬副朕意焉主者施行仁壽元年六月十三日內史令豫章王臣𥈵宣

　　舍利感應記

　　隋著作郎王劭

　　皇帝昔在潛龍有婆羅門沙門詣宅出舍利一褁曰檀越好心故留與供養沙門既去求之不知所在其後皇帝與沙門曇遷各置舍利於掌而數之或少或多並不能定曇遷曰曾聞婆羅說法身過於數量非世間所測於是作七寶箱以置之神尼智僊言曰佛法將滅一切神明今已西去兒當為普天慈父重興佛法一切神明還來其後周氏果滅佛法隋室受命果復興之皇帝每以神尼為言云我興由佛故於天下舍利塔內各作神尼之像焉皇帝皇后於京師法界尼寺造連基浮圖以報舊願其下安置舍利開皇十五年季秋之夜有神光自基而上右繞露槃赫若冶罏之燄一旬內四如之皇帝以仁壽元年六月十三日御仁壽宮之仁壽殿本降生之日也歲歲於此日深心永念修營福善追報父母之恩故延諸大德沙門與論至道將於海內諸州選高爽清靜三十處各起舍利塔皇帝於是親以七寶箱奉二十舍利自內而出置於御座之案與諸沙門燒香禮拜願弟子常以正法護持三寶救度一切眾生乃取金缾瑠璃各三十以瑠璃盛金缾置舍利於其內薰陸香為泥塗其蓋而印之三十州同刻十月十五日正午入於銅凾石凾一時起塔諸沙門各以精舍奉舍利而行初入州境先令家家灑掃覆諸穢惡道俗士女傾城遠迎總管刺史諸官夾路步引四部大眾容儀齋肅共以寶蓋旛幢華臺像輦佛帳佛輿香山香鉢種種音樂盡來供養各執香華或燒或[(林/月)*(甬-用+又)]圍繞贊唄梵音和雅依阿含經舍利入拘尸𨚗城法遠近翕然雲蒸霧會雖盲躄老病莫不匍匐而至焉沙門對大眾作是唱言至尊以菩薩大慈無邊無際哀愍眾生切於骨髓是故分布舍利與天下同作善因又引經文種種方便訶責之教導之深至懇切涕零如雨大眾一心合掌右膝着地沙門乃宣讀懺悔文曰菩薩戒弟子皇帝某敬白十方三世一切諸佛一切諸法一切賢聖僧弟子蒙三寶福祐為蒼生君父思與一切民庶共建菩提今欲分布舍利諸州起塔欲使普修善業同登玅果為弟子及皇后皇太子廣諸王子孫等內外官人一切法界幽顯生靈三途八難懺悔行道奉請十方常住諸佛十二部經甚深法藏諸尊菩薩一切賢聖願起慈悲受弟子等請降赴道塲證明弟子為一切眾生發露無始以來所作十種惡業自作教它見作隨喜是罪因緣墮於地獄畜生餓鬼若生人間短壽多病卑賤貧窮邪見諂曲煩惱妄想未能自寤今蒙慈光照及於彼眾罪方始覺知深心慙愧怖畏無已於三寶前發露懺悔承佛慧日願悉消除自從今身乃至成佛願不更作此等諸罪大眾既聞是言甚悲甚喜甚愧甚懼銘其心刻其骨投財賄衣物及截髮以施者不可勝數日日共設大齋禮懺受戒請從今已往修善斷惡生生世世常得作大隋臣子無問長幼華夷咸發此誓雖屠獵殘賊之人亦躬念善舍利將入凾大眾圍繞填𨶮沙門高捧寶瓶巡示四部人人拭目諦視共覩光明哀戀號泣聲響如雷天地為之變動凡是安置處悉皆如之其身已應靈塔常存天下瞻仰歸依福田益而無窮皇帝以起塔之旦在大興宮之大興殿庭西面執珪而立延請佛像及沙門三伯六十七人幡蓋香華讚唄音樂自大興善寺來居殿堂皇帝燒香禮拜降御東廊親率文武百僚素食齋戒是時內宮東宮逮於京邑茫茫萬宇舟車所通一切眷屬人民莫不奉行聖法眾僧初入勅使左右密夾數之自顯陽門及升階凡數三遍常剩一人皇帝見一異僧曷槃覆髆以語左右曰莫驚動它置爾去已重數之曷槃覆髆者果不復見舍利之將行也皇帝曰今佛法重興必有感應其後處處表奏皆如所言蔣州於棲霞寺起塔隣人先夢佛從西北來寶蓋幡花映滿寺眾悉執花香出迎及舍利至如所夢焉餘州若此顯應加以放光靈瑞類蓋多矣

　　蔣州棲霞寺請疏

　　隋釋保恭

　　竊以瞻慕名德灰管屢遷展覿以來炎涼再隔伏飡至法用稟教門定水澹而無涯詢峰高而不極至於止觀方等之儀龍樹馬鳴之文莫不殫其理窟究其冲玅恭雖不敏少遊講席窺翫南北經論法師三十餘年求其奧旨不悟觀諸法海寄在餘生所冀傾蠡猶飽腹然道安之遇澄上人便稱北面惠永之逢遠上首即創東林是知得奉勝因須安勝地者也恭雖疎薄竊欽往彥但所居棲霞寺宋代明徵君之所建立也鐫山現像疏巗敞殿似若飛來無慙湧出若其林泉爽麗房宇縈紆桂嶺春芳雲窗晝斂自昔高行是用遊舄故恭等齋誠請延威德惟願歡騰曩哲爰降彼居依經受用必[垂-工+┬]納處所有田園基業具在別條謹共開士柳顧言證成斯誓庶金剛之城與鷲𡽹而長存法寶斯傳等雞山而不滅謹疏　開皇十五年八月六日

　　攝山棲霞寺新路記

　　南唐兵部員外郎徐鉉

　　棲霞寺山水勝絕景象瓌奇明徵君故宅在焉江令公舊碑詳矣高宗大帝刊聖藻於貞石紆宸翰於璿題煥乎天光被此幽谷先是兹山之[疏-(梳-木)+巨]都也五十里而遙方軌並驅崇朝可至及中原　亂多壘在郊野無牧馬之童岐有亡羊之僕義祖武皇帝潛龍兹邑訪道來游始有司是作新路金椎既隱王䭾言還桐山之駕不追回中之道亦廢於戲聖人遺迹必將不泯微禹之歎夫何遠哉保大辛亥歲時安歲豐政簡民暇粵有寺僧道嚴名高白足動思利人百姓莊思悰家擅素封積而能散嗟亭矦之不復閔行旅之多艱乃相與翦荊榛疏坎𮃼闢通衢之夷直棄邪徑之迂廻建高亭於道周跨重橋於川上鑿甘井以救暍立名表以指迷草樹風煙依然四望峰巒臺榭肅肅前瞻是由江乘之塗復識王畿之制矣余職事多暇屢游此山喜直道之攸遵嘉二叟之不懈　為刻石用紀成功俾後之好事者以時開通隨壞完葺此碣有泐斯文未湮不亦美乎其年八月一日兵部員外郎知制誥徐鉉記

　　重修攝山棲霞寺碑銘

　　明南大理卿沔陽陳文燭

　　佛像入中國漢興白馬之名禪教顯西方晉建青龍之號然界標無色始曰化城即天名非想猶稱火宅苟非五明四忍拯淪溺於長眠何以三障六塵放昬霾於大覺此精進道塲所由剏竪而微蜜秘蔵於以闡揚者也棲霞寺者齊居士明君承烈含和隱璞乘道匿輝徵聘之禮賁於巗穴玉帛之贄委於窐衢卷跡囂氛之表抗志穹窿之上大辟寢巢而虎害自遠同郭文之潛驅臨菑偕隱而龍步益高期張緒之締合遂來𡨋契之法度禪師日講藏經之無量壽佛祥光照室時呈旛蓋之形妙伎騰楹每作法鐘之響設榻於伯氏則孺子猶存僃刺於門徒則靳尚頻見信是外臣同方回之七友還如勝侶齊法紹之二聖妙莊嚴路有藥王之尊山多藥因以攝名兼諸漏國有寶蓋之覆山如蓋廼以繖狀猶聚日之映寶山等滿月之臨滄海故朝野餐風以駢集緇素服道而響臻猗歟盛哉我　太祖高皇帝之定天下始膺乾紀即屬皇畿以𠑽定之初崇因果之重復租　賜額託銀榜以樹緣繕宇度僧假金輪而啟物籍妙因於永劫超勝果於兹地方斯時也庶乎人免蓋纏家登仁壽矣未幾善勝崩淪以致禪宮銷歇寶地鞠為蓁蕪金容毀於風雨遂使衛城之聽擠於矍圃之觀嘉靖間鴻臚鄭公曉太常錢公邦彥京兆扈公永通翰林何公良俊祠部何公良傳愽覽五明𠃔依三畏雅好同於玄度篤尚並於彥深不嚴心以為淨是為歸其淨矣不超寂以為真是為會其真矣倚雙樹樹雖無影睇千花花則常敷廼得天界僧興善俾之住山委以興復篳輅藍縷啟覺水之塞源慈悲經行照群迷於未曉於時則講僧真節禪侶法會福懋諸賢或振錫以闡教或棲林以綜業深文奧義將法鼓而同宣慧日智煙隨梵音而共遠然草萊僅剪堂廡未闢納諸天於丈室雖假神通藏芥子以須彌毋寧趢趗蓋興善嘗有志於恢拓而當事者縻之僧錄覺義以去代興善者是為清栢禪師神解獨脫機鑒絕倫通四辨之音開五乘之[疏-(梳-木)+亦]寘懷宗極輓萬行之頹綱畢志𡨋樞維二諦之絕紐更有明通出納加之如敬紏緣於時太宰陸公光祖司寇王公世貞蓄靈因於上葉感慧性於閻浮爭捐泉貝競施榱櫨破彼慳囊就斯妙植流銀而成寶殿何翅翬騫甃玉以搆祗桓還同鵠峙託妙相於丹青寄靈像於銑鋈晨光未闢鐘磬先聞霄漏既分梵唄未輟觸情於境盡是栴檀林中納境於心俱為薝蔔席上叠浪之巗廻碧障恍聽海潮之音中峰之澗瀉清濤更瞻地湧之塔此繖如大法幢此霞如丹雘殿將寶網於恒河三利期興生金花於火宅二梵為福珠澤量墨不足以揚空偈瑤洲聚筆詎能以悉斷言敢效鏤文勒諸貞石其辭曰　金陵初地繄雲陽氏東俯京邑上延江涘天闕雄開波羅肇起如陟琳宮如按樹埤惟齊徵君畱心勝業六度是都超乎累劫霞逈身棲藥土名攝度師深心證明殊切江河變幻殿宇重新地曰首善寺曰能仁風搖碧輦日護紅輪金粟戾止涉此玄津倬彼名區禪慧攸託傍㨿高岩臨睨萬壑江陳豐碑文章丹雘膴膴亭臯幽幽林薄象設既闢睟容始安卷言靈宇冬燠夏寒潄流枕石足稱大觀高僧說法同於懶殘直接上根邁通玄鑰震旦煇煌宏䂓高犖入海禪流增其式廓感則𡨋機寂則真覺曾聞國璽傳自始皇地藏神物若存若亡璃珠佛頂時動精芒堂名定慧壁放明光掩室無塵長生有藥三界遂荒大千牢落片石韓陵俟後繩削因滿恒沙果登極樂　萬曆辛卯夏日

　　重建棲霞寺天王殿記

　　明吏部尚書平湖陸光祖

　　夫思漁照乘必騖丹泉欲握連城當開藍谷未見種黍而獲秔豈有無因而得福者哉是以檀施居六度之先慳悋為十纏之最况乎莊嚴佛土豈可少有惜心昔給獨布金現宮闕于天上澄空寫像擁旄節于後身稽之往牒信而有徵世儒昧于遠理曰豈其然可不哀乎攝山棲霞寺者江表名區　帝州佳麗控長江于山麓鑱千佛于巗扃峰類飛來相疑湧出逾錦城而特建掩銀界而孤標實禪誦之勝塲而登臨之佳處也締創自齊梁而來流傳蓋千有餘載時維洪武載錫嘉名又　詔賜贍僧田山壹千參百餘畆視天界靈谷為比翼焉顧成化之後日就湮沒洎嘉靖之初幾為墟矣幸而地以人靈事因時起赤髭白足之侶披荊棘而安禪子墨客卿之徒薙草萊而結社又得前住持興善主之頹基再開墮緒少復余前為祠部曾結白鹿之菴繼掌容臺復作勸緣之疏既而銓衡南部再訪北山則寶殿煇煌幾復鷲峰之盛金容赫奕如瞻瑞月之光倐改舊觀頓驚新製既而訊之廼今住山清柏淨苑芝蘭叢林龍象律儀嚴淨梵行堅明說戒而山神敬受演法而四眾咸歸自住兹山誓心弘造又得講師真節大闡方廣之宗如敬明通共恊中興之力以故財施雲集鏹貨泉流競勸深於子來落成速於不日然揆厥終始則典客倪敏之力居多而天王之殿五楹又其所獨成焉倪君者雲間甲族秣陵善人貲擅素封心專白業裁基福地慕明徵君之遺風輦貨波臣有龐居士之雅度而於兹寺特重夙緣搆造既勤藻飾亦至旛幢紛其縹[緲-目+耳]廊廡閴其靚深天王之宮殿卓爾排雲無量之金容宛如聚日洪鐘振響聲徹幽𡨋丹艧成文光騰霄漢上下勞心逾十一載先後約費幾二千金噫倪君之心亦誠矣功不朽矣昔佛談因果如影隨形况彌陀為此方之導師四王司部洲之考校為善之報豈其爽乎然則成佛非遙無慮生天恐後矣雖然人生有涯世財非實兹山之成者什九虧者什一欲就為山之功豈辭覆簣之力君其益勵乃心成斯善果務使盡善而盡美庶幾有始而有終嗟夫即祥基而締祥業為不朽就福宇而延福功豈唐捐以曠劫之良因開含生之至慶豈非佛日賴之重輝而　皇圖所由永固者哉君其勗之余雖老矣及見其成猶能為君頌之　萬曆壬辰九月

　　棲霞般若堂記

　　明兵部侍郎新都汪道昆

　　齊徵君明僧紹供法度禪師居攝山太始中徵君以其舍為棲霞寺由唐而下累朝遞崇事之歙沙門慧光故受聖僧衣鉢諸學士大夫入歙主慧光既而閱藏金陵築舍棲霞寺歙處士王寅愽雅人也善慧光處士嘗登錢塘浮屠見宋人手摹四十二章經勒浮屠上則以有宋叔世諸顯者不皆聞人猶知從事遺經垂於不朽吾黨獨當明盛未遑之謂何棲霞寺故有般若堂蓋智曠禪師所建廢久矣處士為慧光畫䇿復般若堂堂中築說經臺廣若干尋高若干尺求遺經善本謁諸名士書各一章勒石四面以封如宋人法堂左右分饗首事者明徵君法度禪師在焉歲甲子慧光周游長者間鳩工程材諏日興事事既集紹介處土謁道昆記之道昆以儒發家何知內典彼言般若者何慧光進曰道一而已矣儒者往往絀釋氏豈不相謀往慧光居歙時聞諸學士大夫講東越之學率有味乎其言夫高下散殊莫良於日感通天下莫良於知何以故以明故也天地向晦一何𡨋𡨋出暘谷而升扶桑色斯辨矣及其中天也明照四表察見九淵既薄崦嵫而西𡨋𡨋如故耳芸芸萬物消息有常暘谷不生崦嵫不沒明暗通塞則日之由夫人之知亦若此矣吾致吾知先登於岸則般若之云也遺經四十二章為西來第一義善言般若其在斯乎嗟乎東越以良知鳴則象山為之嚆矢象山持論得東越而始張皇要其初般若先得之矣自釋氏入中國學道者率仇視之彼以薰蕕不同器而藏亦其甚也王者宅中而居奄有四海必也外夷賔荒服至而後中國始尊假令閉關絕之何示人以不廣如此道昆始聞般若之義有概於心遂次其言將以解瑕疵者之口處士聞而笑曰夸父逐日日不以其故而趣行[春-三+?]陽揮戈日反三舍人力不可常勝絀釋氏者非也解釋氏者亦非也佛日固自若耳道昆謂善因竝載之乃若經費顛末及輸金者姓名則有司存不具載

　　攝山多寶塔銘有序

　　明兵部侍郎汪道昆(周天球書)

　　太上慈寧宮母一人而君萬國於兹十有五稔德合無疆顧猶蒿目羣生將舉斯世而登極樂乃遣中使張本孟廷安周行寓內名山儻然遇眾中尊務求至道比丘真節故自楚入攝山躬自供眾講經餘三十年所務闡揚接引同證菩提嘗講法華經至見寶塔品空中現多寶塔一如經言四眾跂觀灑然希覯中使衘　命至禮之攝山虛往實歸得無所得乃出尚方金縷袈裟一襲宣　慈旨賜之既復建塔講臺之西以徵法象蓋自啟蟄而經始迄龍見而告成觀者若而人悉如疇昔所見畢使還報　太上之喜可知於時草莽臣道昆為之銘以當半偈銘曰　帝德廣淵并包三極在宥萬方得一以寧延於少廣聖善平康西極化人回面內嚮咸集梯杭爰　命皇華出自中禁奕奕貂璫悉屏候人無庸厨傅載槖餱糧躬歷莊嚴肆求耆宿摳問堂皇　皇祖故都攝山東峙肇迹齊梁有美苾蒭披細杖錫至自襄陽敬爾威儀受兹戒律凜若秋霜爰十一區居然香積聚食有常虔事高譚金篦刮目擿埴無盲願力兼持聖凡一指展也擅塲真諦載揚浮屠乃見如翕斯張亦既崇高亦既方廣亦既章相有眾皈依中使蒞止　慈命溥將載　錫笥衣黃金為縷千佛為章乃出　賜金鳩工庀具莫不精良相彼招提西有淨界厥土騂剛櫜鼓既興塼埴為政翼翼鏘鏘五百由旬當百之一體具用藏觚稜厲天有羽斯集是曰雁王清風穆如來自閭閶振鐸琳琅有眾堵觀巍巍　太上萬善津梁祚胤靈長百千萬億民物阜昌甸服舊臣會逢其適播告無央　萬曆丁亥日長至

　　棲霞寺五百阿羅漢畫記

　　明史官秣陵焦竑

　　(南尚寶卿于若瀛集)

　　(晉右將軍王羲之書)

　　居士吳彬字文仲者少產蒲田長遊建業真文下燭懸少微之一星俊氣孤騫發大雲之五色既譋詞翰兼綜繪素團扇持而為㹀屏風點而成蠅高步一時無慙三絕萬曆辛丑時維仲夏與禪師釋僧定忘言契道寓目棲霞覩仁祠大修像設未僃乃發弘願手繪阿羅漢施於精藍以五百軀盡千萬狀蓋起一念於熏修之上若拊四海於俛仰之間可謂福地之巨觀名都之勝跡者矣夫諸漏盡空具多神變觧生[├/(夕*人)]紲斷後有身者阿羅漢之真宗也秉般若劒竪那延幢摧伏魔軍不戰而勝者阿羅漢之威力也虛谷含靈洪鍾待扣靡供不應有感必通者阿羅漢之福田也若此者咸承佛勅弘法利生或隱真儀而同凡流或專一壑而橫四極倘非緣會鮮能遇之居士釋秇苑之斧斤建心玉之旗鼓吮筆和墨範素鎔金移眾善於筆端貌群形之雲變珠衣蔽於初地寶樹擁於香城迦陵欲飛曼陀未落經行宴坐知往來之盡冺語笑靜默總熾然而說法足使味真實者即嚴淨以觀空存相好者感丰神而遷善有求者植因以覬福懼苦者證業以弭灾滌貪著於心胸開肓聾之耳目所謂生成之外別有陶冶言語之表曲為調柔此無聲之導師亦何薄於畫史而或者猶謂空寂兩忘方歸真諦法塵具在未入慧門豈知究竟達於無生因地從於有相畫且非實捨亦自如自非平等之觀一洗乎色空自在之心大通乎權實者其孰能與於此乎先是給諫祝公世祿沉研二諦振耀三明以一遍一切之心護世出世間之法用能積累眾力助成勝因焚香讚歎散花瞻仰謂余常叅支許之遊粗諳竺乹之語俾書貞石藏之名山乃說偈曰相因妄有妄盡相滅如風火輪流轉不息佛導群生種種相在曰色即空等無有礙知相非相不離不即孰曰神明粉繪不及我作佛事聊憑丹青悠悠法界畢意經營傍薰獲寤自性當成　萬曆壬寅春閏二月丁卯

　　棲霞寺五百阿羅漢畵記

　　明史官雲間董其昌(併書)

　　佛象教也畫佛觀也凡畫佛菩薩聲聞辟支阿羅漢者皆運心娑婆之外游意空刦之初清虛固以日來塵勞於焉蹔息矣及其神照既傳莊嚴斯在使瞻禮者發菩提心如觀淨土變相必起往生想觀地獄變相必起脫離想觀大士變相必起皈依想觀華嚴變相必起行願想原其薰鍊之因豈異經禪之力哉梁唐之間耆宿宗師既振法於彼而能妙畫史亦助道於此所謂寶剎現於豪端大千擲於掌上庶幾似之蒲口吳彬居士者婆娑秇圃泛濫珠林翰墨餘閒縱情繪事因游攝山見千佛嶺天監雕鐫森然海會作而歎曰億千調御既分身矣五百應真何時放光乎遂以丹青代彼金石施若干軸藏之此山值余南游請為助喜余發而觀之有貫休之古而黜其恠有公麟之緻而削其煩可以傳矣雖然余更有進焉佛言一切眾生有如來智慧德相夫羅漢者豈異人哉眾生是也搬柴運水即是神通資生順產不違實相而畫羅漢者或躡空御風如飛行仙或渡海浮杯如大幻師或擲山移樹如大力鬼或降龍馴虎如金剛神是為仙相幻相鬼相神相非羅漢相若見諸相非相者見羅漢矣見羅漢者其畫羅漢三昧與為語居士而無以四果為勝以眾生為劣以前人為眼以自己為手作是觀者進於畫矣居士曰善哉　萬曆癸卯秋

　　繪施五百羅漢夢端記

　　明翰林院編修顧起元

　　(日講官董其昌集)

　　(宋愽士米　芾書)

　　文仲吳君八閩之高士也夙世詞客前身畫師飛文則萬象縮於毫端布景而千峰峙於穎上廼復經營八部槃礡五天尼連河畔模八十一相好之容洛迦山中寫二十五圓通之相顧長康之鳴剎觀者填門吳道玄之揮毫䂓於運肘以圖繪而作佛事者不知凡幾矣丙申春有比丘無借者爰自西川來叅丈室以五百大阿羅漢應真像丐文仲圖之將施名山永為法寶於時文仲默然未許僧遂留偈而去挾旬文仲假寐忽夢彼僧率眾禮佛文仲隨共瞻仰已而大聲震地異羽瀰空亟與僧登臺而睇焉俱眡金剛頻那夜迦之屬咸示殊形并陳詭狀文仲倉皇思避則有厲聲囑之曰必畫貌若等斯可歸矣文仲乃索筆而摹之俄有一卒持刀牒而至似欲薙文仲髮者文仲驚寤於是發心寫五百應真諸像因悉圖夢中所見以為羽衛既成乃奉藏之攝山之棲霞焉祝給諫無功焦太史弱矦二先生既讚歎以助其成偈誦以宣其義矣文仲尤以法自心生緣從夢起疇昔之夢詎可無徵属不佞記之客有聞而疑其幻者余應之曰不也夫夢有六義亦有四緣總其要歸想因具矣想逐根塵轂紛馳而靡息因由串習機潛搆而不停變化所宗真心一耳今人不悟意識之實體徒殉夢覺之虛名守形開以為真詆魂交而為妄不知夢若果妄也則夢中之天地日月歷歷皆在何以判其非真覺若果真也則現前之昇沉榮辱在在成空何以定其非妄覺因夢有夢以覺名故夢之所徵覺中之影也覺之所憶夢中之境也當栩栩自適之時夢固不知其為夢在茫茫無㨿之內覺亦何知其為覺乎水入海以皆醎境歸心而自等庸詎知文仲之夢果為幻境文仲之畫遂為實相耶實既非實幻亦非幻然則帋上之色相雖工終恐寂若之形難覿蒲上之機緣偶接可謂優曇之華時現矣蓋文仲夙植勝因深存淨想故能𡨋通靈界默耦聖宗既恊前期終成善果不然漆園之蝶已化蕉隍之鹿轉非占夢者徒取笑於莊生說夢者益增嗤於鄭相矣文仲烏乎圖之不佞又烏乎頌之既以是語客因退而為之記

　　修棲霞寺法堂短引

　　明南吏科給事豫章祝世祿

　　我觀金陵名勝在諸寺寺凡四百八十其最勝在棲霞原夫棲霞下瞰江流青山不斷地遠朝市紅塵不飛香火紛沓如報恩而岑寂過之金碧莊嚴如牛首而窈窕過之巖花作供野鳥說偈水月傳燈山君護法以故人代荐更羅剎如故徵君已去我輩還來人以境聖道以人弘蓋諸名藍不得與爭雄長焉爰有古堂名曰定慧幾年傾圮一木難支愆和上者念歬果之或隳懼後來之無托欲向孤峰宿難燒不夜之燈有自十方來莫為結夏之宅慨發慈願悲涕丐子亦知本來不壞者非以明宗胡為有事於修修者所以存教特弁數語徧告十方有財輸財有力輸力無財無力讚嘆輸心庚之粟囊之錢山之材陶之瓦隨喜布施不論奇贏在布施者捐一於百捐十於千物秪損乎毛髮在受布施者合百為千合千為萬功且等於丘山敢云度其慳貪所望發其忉怛於焉鳩工廢者以興於焉宅眾散者以聚亦使宰官長者酒客詩狂方術襍流勞人病子於焉經行於焉憇息於焉從頭照業中之業於焉回心叅身外之身於焉涸慾海而隳愁城於焉决疑網而抱信母雖人天有漏之因實兹山無量功德

　　攝山圓通精舍記

　　明兵部侍郎汪道昆(周天球書)

　　襄故名郡產諸比丘攝故名山則比丘藪也　高皇帝都建業扆攝山　詔復寺僧田租視天界靈谷等歲久浸廢部檄僧興善清柏遞主之比丘真節產襄陽為余故郡子弟初禮師明休祝髮既禮師法秀受經京師負杖而南則攝山主者延之開講聚徒三百餘眾覆講三十餘曹真節一切飯之餘二十年所乃繳檀施餘力拓地而為之廬於時公卿大夫嚮西極聖人之教者建業則殷宗伯吳興則陸司空豫章則羅叅知並善具節句曲李相公以封樹至為方外遊𢖍州廖度支瞠乎諸大夫後會宗伯得瑯琊大士像歸真節供奉之而司空故為廷尉南中則亦笵金為像為之奧主羅叅知署曰圓通精舍蓋尸大士云左為閣三達貯五十三經供毘盧相公署曰華嚴寶閣右為堂兩楹供西方三聖度支所築也自署曰淨土蓮堂左而西鄉為齋堂其南為筦庫右而東鄉為禪堂其南為客寮又南則左庖右湢繚以周垣灌木修竹環之後荼而前正攝提之歲秋乃告成真節勒石舍中則以偈而誓諸大眾舍成矣第與十方有道者共之順道者安居否者擯黜居此者同堂共飯人我無生亦福堂也既則以余故嘗語佛遣弟子如敬索碑記之顧余曾未遊於其藩何知奧阼始吾求之教矣則歠糟粕而其旨亡既而求之宗矣則肄葛藟而其蔓冪久之則探本始繫隆施黜有無擯同異要以高明所極即傳於佛何加其一稱物而平均其一齊物而平等無等寧能各足不足安取圓通概諸中庸則彼詘矣楞嚴圓通二十有五普門獨為擅塲蓋以聞思修為入門於吾道為近其深入也感通則三十二應顯化則千百億身因類而施各歸具足其首圓通不虛矣乃今經師所授法眾所傳時而諄諄時而唯唯則皆由聞入者也顧其骨已朽其言已陳藉令聞而不思思而不修是余鄉所謂糟粕耳於時　帝德廣運眾善同歸元老鉅卿狎為盟主且也求師則師求居則居求食則食不趼而至不[壹-豆+((昝-人+├)-日+木)]而興至足矣力三者而入普門於跬步何有時至則升堂入室各其圓通其斯以為化人之居無庸繫西方涉南海為也雖然有聞斯有受有思斯有想有修斯有行空五蘊而鞬其三誖矣然聞則求悟悟而未始有聞也思則求通通而未始有思也修則求證證而未始有修也斯言也亦既折衷於吾儒其曰多聞曰慎思曰敬修皆下學也其曰不聞而式曰不思而得曰罔覺而修皆上達也斯言也質之圓覺而符徵之圓神而信又何憚而不求哉求則得之求而未始有求也得而未始有得也如敬吾鄉人也留八月而文始成奉足謝曰善哉宗伯司空之所陳象教也叅知之所命名教也明公之所宣言教也三教既立眾知嚮方明公一言其利尤愽嗟乎余負二三君子矣太上無象有象次之有名又次之道隱於有言下也乃若太眾之所皈依本諸身教身法身也法身無象非無象無名非無名無言非無言無教非無教夫是之謂無上道夫是之謂最上乘汝師勉矣　萬曆庚辰閏月八日

　　圓通精舍靈應聖殿記

　　明南刑部尚書吳郡王世貞

　　西方之聖有圓通大士者其名曰觀世音又曰觀自在其眷屬則父事阿彌陀而弟蓄大勢至其爍迦羅首母陀羅臂清淨寶目則皆八萬四千其化身則百千萬億其應度則無央無邊恒河沙界而獨於最下五濁惡世所謂閻浮提者為至切或曰緣也或曰不然最下五濁惡世固大士之所最悲閔而迫欲援拯之者也西方之教自我薄伽梵為人天說之今自學語兒以至篤老殘癃無不知誦阿彌而大士之像並尊則為寺單供則為菴于名山大川處處靡所不有而金陵為六朝建都地自冠達帝之所隆崇而我　高皇之所剏廓崇塔精藍甲於寓內而攝山之棲霞獨稱冠盖割地於明僧紹立碑於江總持所稱金池無底玉樹生風者宛然故也法堂之西北嶺大有隙地而無能承其勝者襄陽比丘真節自京師卓錫茲山以福德為一眾所皈依凡聚徒三千餘指講經三十餘度皆力任其供檀施鬱積不以資三衣一鉢慨然發希有想曰我圓通大士其無意此地乎哉會故殷少宗伯邁自瑯琊致吳道子所圖真儀而今陸太宰光祖鑄赤金像俱以命節師乃悉出所貯檀施庀材為精舍以供之有殿有堂有閣有門有廡有齋厨筦庫之屬又嘗開講至法華多寶佛塔品則寶塔光相儼然見空中於是復憑一眾力建多寶塔而　慈聖皇太后詔中貴人張本等周行名山至此得未嘗有出尚方金縷袈裟以壯其事塔不虞資矣其塔與精舍成皆乞左司馬汪公道昆為之記銘而復搆三楹於後以擬汪公之結夏汪公者故嘗建襄陽節者也亡何大士所寓之殿不戒於火而像與真儀俱獨無恙節公乃嘆曰茲非大士之靈祐也耶方謀復之而巨商某某俱感異夢載其材甓與資來與節公之所䂓畫合不彌歲而殿成緇素之徒來過者唯舉手加額訝其宏麗逾於昔而已而不能究所自節公乃乞言於居士欲以志其靈感以鎮山門居士則謂如如之體如紫金山毫髮不動常寂而應常應而寂此不惟大士為然導攝兩聖俱如之靈耶不靈耶為不靈而無不靈耶吾不得而測也節公亦不能測也若圓通之旨左司馬已詳之居士可無贅已　萬曆庚寅正月

　　圓通精舍募田碑記

　　明兵部主事袁黃

　　江之滸有六朝古剎曰棲霞寺雲谷老人嘗棲止其中余曩就訪之獲接素菴法師聆其緒論豁如也後遊金陵必訪師師道業愈隆法席愈廣秋溟殷先生素慎許可獨重師命余依止以求解脫余壯年濶步實勃勃有遺世之想一墮塵網倐焉廿載癸巳歲得師手書索作長生田記余心諾之未暇也今秋其徒如敬不遠千里謁余趙田草堂求曩所諾文則素師逝矣素師蒞棲霞講席三十餘年四方道侶雲集供億日繁值歲祲募化艱擬結萬人緣置常稔之田千畆歲以餘租供往來僧眾擇才優行潔者司其出納不許徒屬私棄為永久計太宰五臺陸公大宗伯忠銘王公大司空淡菴朱公葷共從臾之僅置田三百餘畆大願未終師化去如敬從師最久欲踵前績募足萬人完師所托余壯其志先草碑詞付之勒石以表往日檀越之信心仍令携䟽取次結緣務足前額庶不虛節師之願乎吾聞丙戌歲大祲齋厨絕粒師晏坐超然七日不食眾僧無一人退席者蕪湖郝氏感夢大士告以棲霞僧饑遂齎百斛米餉及升殿禮像則儼然夢中所見也王太史肻堂有文具紀其事夫常住絕糧師與僧眾甘心待盡不以千人而檀越乃感夢輸糧於數百里之外今置田取租師雖長往僧可久居而吾輩乃不能作現前悠遠之福斯亦悞矣且所捐者人止一錢所濟者其利甚溥成䂓永定造福無窮有志者試思之　萬曆丙申秋日

　　攝山棲霞寺清歡堂記

　　明南祠部郎錢塘葛寅亮

　　攝山秀聳都城北四十里外峰巒入雲青廻翠合而捧一棲霞寺如蓮花幄中自齊梁迄唐宋而下至今千餘載人主之鑾輅學士大夫之干旄隱人騷客之芒蹻蔑弗攀層岡度複澗而弭節焉夫游必盛騎從携朋儔載芳旨甚或烹肥擊鮮酣蕩流[泳-永+(百-日+(同-(一/口)+巳))]乃於僧之寮方丈之室遺馥流堦餘脂積濺不無妨嚴淨而溷毘尼會新搆禪堂成有剩室數椽因改為憇客之所前闢兩扉繚以周垣由門入中庭楹凡五甃其二為燕室堂後又為楹者五制如前庭方幅旁列庖湢及兩廂以頓人吏車馬之屬寬然高敞可駐使輶治賔宴既落成僧請顏其堂偶拈淵明少延清歡之句遂以清歡名焉是堂也靣崇丘翼正殿傍棲禪之淨土倚叠浪之危崖澗響窓間泉流屋後固出戶而心怡亦登崖而興逸矣至如雙碑想徵君之捨宅千佛緬齊王之綴金塔標隋文之所琢泉名陸羽之未嘗天開𨺗險之巖鹿逐清澂之壑又如陟半嶺而孤室如巢登絕巚而大江若帶千帆落照萬壑踈鐘此皆攝山之極觀棲霞之勝覽而靡不登斯堂以共賞舉一杯以相酹則茲山之所有無不森列于前後左右以供清歡而清歡之所取亦多矣夫人世之歡率以窮嗜欲决性命惟此山水本來寂寞不礙探尋清音洗耳則絲竹可捐泉石娛心則簪弁足棄自古韻士高人賞其幽致即一丘一壑亦留連不能已已而况秀競千巖雲興霞蔚如茲山之勝其為歡可勝道哉顧自齊梁以來遊者無虛日至尋其徵觴絓屐之地閒房別舘之蹟皆滅沒亂烟衰草中杳不能得則遊目騁懷真如疾風飄熖之一過其又孰為延吾歡者唐子西之詩曰山靜似太古日長如小年夫誠知山靜之為小年也則蔭映巖流一觴一詠視夫王孫列矦之第宅開綺筵而陳絲竹者其趣味為孰長哉盖惟清斯歡可延而登斯堂者毋虛此永日可矣

　　紀形勝剏立建置

　　舊志

　　山為鍾阜支脉高百三十丈周廻僅四十里多產藥草可以攝生故名形團如蓋又曰繖山左右環拱遠近相望其間屹然卓立迄邐而南者謂之中峰少南為千佛巗又南為紗帽峰下臨峻絕松檜交䕃誠奇觀也右則層崖起伏狀如波瀾者曰疊浪巗下則平阪數畆兩山相夾舊傳為棲霞觀故址左則泉流縈帶隱約傍達者曰中峰澗間出一泓流自石隙其色正白者曰白乳泉上有石[(石*宅)/手]其直如截者曰天開巗又上峭壁嶔岑中可穴居者曰虎洞下為紫盆峰南為列岫東為白鹿泉舊傳山中水渴居民逐白鹿至此得泉又東有峰突屼仄徑巉巗僅通杖屐劉長卿有東峰尋明徵君詩即此又東始陟絕頂四顧諸山峰巒聳翠巗壑窈窕亦東南重鎮也嶺有五色土后鮮畜草木有澗道不甚盈溢每霖雨即為洪流奔入於江而長江西來三面環遶瑩如縞練帆檣縹[緲-目+耳]往來絡繹丘隴藪澤歷歷可指也(紀形勝)棲霞寺居山之陽為南齊明僧紹舍宅所建太始中僧紹嘗隱居於此刊木結茆二十餘年與法度禪師講無量壽佛經於是西巗石壁中夜放光現無量壽佛及殿宇焜煌之狀將鑿巗為像不果子仲璋為臨沂令乃同禪師經始於巗下鑿龕琢石為無量壽佛像高可四丈左右琢觀音勢至像各高三丈大同六年龕頂復放光文惠太子豫章文獻王竟陵文宣王田奐及宋江夏王霍姬等依巗高下深廣就石為像共成千尊梁臨川王復加瑩飭金壁煥然隋文帝時詔送舍利天下凡八十三州分造石塔蔣州棲霞寺其一也塔以白石為之高數丈凡五級錐琢天然種種奇絕前設導引二佛各高丈許亦以白石為之像貌衣縷謂有顧愷之筆法唐高祖改為功德寺增置梵宇四十九所樓閣延袤宮室壯麗與山東靈岩荊州玉泉天台國清並稱四大叢林高宗御製明隱君碑改為隱君棲霞寺御書寺額於碑陰武宗會昌中尋廢宣宗大中五年重建徐鉉書額又曰妙因寺宋太平興國五年改為普雲寺景德五年改為棲霞禪寺元佑八年改為嚴因崇報禪院又為景德棲霞寺又虎穴寺洪武二十五年　欽奉　聖諭仍為棲霞寺(紀剏立)寺由棲霞街東行數百步經白蓮池始達山門左右繚以石垣南跨通津梁以達飛來石佛殿中為天王殿三楹旁列僧舍五區有銀杏二本高數尋徑二丈繁陰覆地前代時物也後為佛殿三楹兩翼為鍾樓為碑亭為伽藍殿為庫又後為法堂三楹中貯藏經六百四十凾左為禪堂法堂庫司庖湢共若于楹後設累級以達方丈即鹿野堂者凡五楹兩翼各五楹又後為古佛菴雙樹扶踈覆屋三楹具圜室山人掘地築基得古佛因以名菴右為蓮社堂若干楹更陟一阪為定慧菴三楹即古宴坐臺遺址後為幽居菴遺址又後為報慈菴循巗而西前為曲流曰八功德水引品外泉為之下注禪堂以供庖湢上為千佛龕龕具小石刻淳熈中捨鍾石佛殿則當時有殿以覆像可知南為明月臺又南為翠㣲菴遺址即古般若堂者傍為默坐軒乃就岩為之岩有達磨石像甚古少進可達小鹿門少東為白鹿泉菴中鑿觀水池以竊觀瀾之義東為白雲菴疑即白雲泉故地也又東則為山巔碧霞元君廟云乃若跨湖干而引九鄉之水者曰棲霞橋刻宋淳熈年造跨長澗而四達者曰筏濟橋曰彼岸矼曰小虎溪橋曰問梅橋曰小石矼又曰石房在外龍山側為當時隱者所居又曰迎賢石曰醒石曰碧鮮亭具載前賢銘刻今皆磨滅無從考矣(紀建置　今多更改不盡合)

　　遊攝山棲霞寺記

　　明南刑部尚書吳郡王世貞

　　余將以三月朔赴留筦而二月之廿六日抵京口其明日荊侍御邀登北固山又明日從京口陸行且百里佹及龍潭驛大雨肩輿出沒於危峰峭壁之阯與江相樛帶而行如是者凡二十里雨益甚江山之勝顧益奇秀色在眉睫間應接不暇欣然忘其衫屨之淋漉也抵驛與兒子騏及張生元春小飲呼驛宰問以攝山道甚難之謂徑險而受雨則濘可無往也余興發不可遏質明起遂取所問道時曉色熹微與霽色接溪流暴漲不絕聲然所過諸嶺多童至中凹處忽得蒼松古栢之屬是為攝山趣馳道數百武得寺曰棲霞右方有穹碑唐高宗所撰以傳明隱君僧紹者隱君故棲此山已捨宅為寺人主賢而志之碑陰棲霞二大字雄麗飛動疑即唐人筆也稍東攝級而上曰山門江總持一碑臥於地拂而讀之復前為門四天王所托宇焉攝級復上傑殿新搆工可十之八而前庭頗偪側僧曰未已也是將廣之移四天王宇於山門而加偉殿後攝級復上為方丈供起麫餅茵蔯菌而甘噉之至飽飯已與元春兒騏由殿後啟左竇而出探所謂千佛巖者其陽為石塔塔不甚高而壁金剛力士像於四周頗巧緻此塔隋文皇所建以藏舍利者也文皇遇異尼得舍利數百顆分樹塔以藏之凡八十三州所遣僧及守臣爭侈言光恠靈異以媚上而蔣州其一也蓋其時建業以蔣子文故降從蔣云塔左圓池一泉泓然滿其中石蓮花蹙沸而起僧雛咸資汲焉曰品外泉兹泉陸羽所未品也循千佛巖沿澗而進迤邐不可窮時旭日漸融草樹被之蔥蘢菴靄有光澤澗水受雨爭道下迸勢如散珠聲若戞玉已繇中峰澗至白乳泉探蠡酌之盡一器乃踸踔過嶺其直如截者曰天開巖中僅通一線逕雖不甚高而孤險囓足可畏將自此問絕頂而力不勝矣其西則層疊浪嶺直下亂石錯之若海波萬沸洶湧灝溔熟視之審其名之稱也可二里許一蘭若承之曰觀音菴方有事於土木其壯麗幾與寺埒主僧某者福德人也言簡而精與之小酬酢而別還復飯方丈兒子興未已復呼元春登絕頂返則日下春矣欲驕余以所不及見余謂若所見非大江耶業已自北固龍潭飽之矣二子不能對乃就寢今天下名山大剎處處有之然不能兩相得而其最著而最古者獨兹寺與濟南之靈岩天台之國清荊州之玉泉而已靈岩於三十年前一游之忽忽若夢境耳今者垂暮而復與觀棲霞之勝獨老且衰不能守三尺蒲團地而黽勉一出遠愧僧紹然猶能自為計庶幾異日不至作總持哉

　　遊攝山棲霞寺記略

　　明禮部尚書丹陽姜賢

　　棲霞寺在攝山之陽攝山在上元縣治之東北由太平門經姚坊門至山頂計四十五里而遠山為鍾阜支脉高百三十丈有奇周四十里而廣以多產藥草可以攝生也故名攝山山形如蓋故又名繖山云萬曆乙酉春予與袁𥙿春宗伯顧觀海司馬相約為茲山之遊由棲霞街東行數百步經石蓮池達山門入飛來石佛殿又經天王殿殿前有銀杏二株高數尋徑丈許蓋前代舊物其傍有碑亭其後為佛殿為鐘樓為伽藍殿又後為法堂中貯藏經若干凾其左為禪堂累級以達方丈時黃雲峰鴻臚携榼為主人邀吳三峰春元與俱入山時日已晡主賓酬勸不覺遂張燈乃各就寢於方丈次早觀山山屹然中立迤邐而南者為中峰其左流泉瀠帶者為中峰澗澗出一泓流自石隙中色正白者為白乳泉泉流分入池內由石蓮孔中濆起為品外泉寺僧皆取汲於此其又南為紗帽峰為紫盆峰為千佛巖東為白鹿泉舊傳山中水竭居民逐白鹿於此得泉故即以白鹿名泉構菴其上亦即名白鹿泉菴菴前有池取孟氏觀水之義名觀水池其上為天開巖仄境巉巗僅通杖屨即劉長卿詩嘗尋訪明徵君所云泉源通石徑風雲生斷壁處也徵君姓明名僧紹劉宋太始中隱居此廿年餘與法度禪師講無量壽佛經因西巗石壁中夜放光現佛像將鑿巗為像以奉佛未果也徵君身後其子臨沂令仲璋與度師經度巗下鑿龕琢石為佛像高可四丈許左右則觀音勢至像高三丈者分列於兩傍大同六年龕頂復放光文惠太子及諸王王姬等眾依巗高下深廣就石為像計千尊前所謂千佛巗即此五級石塔乃隋文帝詔送舍利子而造其道引二佛各高丈許亦白石為之又後為古佛菴雙樹扶踈覆䕃一圜室室中古銅佛高二尺許蓋山人掘地築基而得故亦即以古佛名菴其南為明月臺傍有默坐軒軒就巗半架空而為巗壁有達磨像甚古東為白雲菴菴之上有試茶亭太虛亭又在試茶亭之上其又東則山之顛碧霞元君廟在焉不知何故有此今增佛與玄帝三茅真君三塑像各為門分奉祀試茶亭而上以在山高處又方有公事不及登而返殊歉之今年予乃與李棠軒宗伯相約遊焉各不許携酒肴惟令僧人具齋飯飯罷先遊所嘗遊經佛殿則且改而新煥然矣又經紗帽峰棠軒乘興登其上坐良久乃下既下又一一歷覽遍至古佛菴菴將頹移佛在傍近佛菴內坐在本菴佛之左晚乃就榻於方丈次早先入般若堂從般若臺觀四十二章經刻其右一亭亭所覆為真珠泉稍上為新創建觀音菴菴後有多寶塔菴之左有施食臺蓋眾僧會食處又前左為東林菴菴有新鑄銅佛一尊菴之右層厓起伏石磷[石*旬]狀如波瀾者為疊浪巗其下有平阪數畆兩山相夾處舊傳為棲霞觀故址從此又扳挽而上天開巗路陡無石磴幾墜屢屢兩人竭筋力扶携而上由夾道中緣木而窮其勝登訖乃下入方丈午飯罷聞有遊客至遂出門去且就輿且轉觀乃知兹山實分三支中千佛巗左龍山右虎山虎洞可穴居即在虎山中要其大勢本奇勝尤所稱勝千古者則明徵君實能為兹山增重也徵君屢辭辟召視人世榮名不屑就而惟與佛氏子度法師為物外交至舍宅為寺與之居兩人之名遂亦因兹山以不朽彼世間營營名利者殊有愧兹山去兩人霄壤矣　萬曆己丑春三月

　　遊攝山棲霞寺記略

　　明按察副使吳郡馮時可

　　攝山舊名繖山以其形團如蓋也或以地宜藥物可資攝生易今名焉山脉自鍾阜而來蜿蜒北走數支窿起左環右抱奧衍蔽虧而瑰奇絕特之態亦往往綴麗其間西北一靣大江浩浩望如游龍日夜天矯奔騰於其側陰生陽曠下上適目宜為遁世者之蘧廬而棲霞寺正直其陽寺本南齊明僧紹故宅僧紹肥遯於兹閱二紀而捨為招提陳侍中江總持碑文隱宿莽中可按也余謝事歸吳以微服詣白下於孟夏十九日曉從太平岡偕客枉七里而過蔣王廟又八里而出姚坊門不二十里抵山麓矣楩柯攢蔚結暗生陰已度石梁有銀杏二本高數尋徑二丈疑是齊梁時物入殿後至鹿野堂憇焉僧出飯飯之飯畢出觀隋文帝所建白石浮屠雕琢人物卉水眉髮枝莖若有生氣前設導引二佛丈餘露立皆有虎頭筆法左折觀品外泉石蓮中擎鑿為泉眼水引自下而滴自上泠泠有韻可聽泉旁則千佛嶺也明徵君之子仲璋感金光之異就壁鑿龕琢石為無量壽佛像高可四丈左右觀音勢至像各高三丈大同以後增餙至千尊巨細相錯近若龍宮鳳闕遠如蜂房燕壘披烟染霞彌增藻絢他山所未有矣蜲蛇而上禮古佛菴嘉靖丙辰雲公得銅像於地高二尺許欵製精良非唐宋以後工人所能也又折為紗帽峰四旁睨之厥狀宛然再上為默坐軒不語道人所息洞也道人止靜八年而去殷學憲邁異之軒所自立耳過此為縹[緲-目+耳]峰石勢崢嶸嶄嶄逼人下為中峰澗泉流縈帶溪徑窈窕綠陰如幄希見曦景為一山勝處有橋跨焉倚之則其勝可盡僧欲建聽泉亭於上以不得檀越未備厥觀泉聲烏烏若有望者其旁為白鹿泉出紫盆峰下壁以紫泉以綠相映爭暉棲托者不能自絕於其側舊傳山中水竭居民逐白鹿至此得泉故也又轉至白雲菴為試茶亭陸羽之所嘗矣下有白乳泉其迹已沒水若沮洳然無可質究閱畢復由紗帽峰至觀音菴則節公所築精舍門外有試食臺龍虎二峰相峙如拱如衛下窺松路一線縈紆歷歷若有人行亦勝處也節公以軟輿送予至天開巗兩崖削立其直如截濶可三尺為磴數十級而上磴盡為臺所名唐公巗也可置數席下有大石如列豆所謂迎賢石醒石皆離離左右巗之側老僧無淨禪定於此十七年矣衲子寂時導子往視因導子至凌虛室約五里而陟絕頂下望江水烟帆雲舶忽在襟袖馬鞍鳳臺金焦諸山擁翼連綿若龍之蟠若蛇之走若牛馬之吸夕陽射之閃閃作紫金光相映令人兩腋習習幾欲風舉迤邐而下觀真珠泉有亭翼然峰巒相合薈蔚無間抵鹿野堂而日在虞淵矣小酌既罷夜靜山空閴無影響遂與允修連榻清論齒舌相擊纚纚不休則中峰又將吐月即起披衣徘徊庭中久之鐘聲梵唄遠近相送東方白矣栢公謂子曰兹山之勝公已十探其九所未酬者中峰耳吾導公究之携余手而東可數百武即落我杖底峰皆石骨磷磷齒錯賈勇以登且翹且騫兩足幾繭遂上最高處極目四望連峰接崖或起或伏如疊浪然不知身乃浪中人也下而觀若石臺徘徊蒼崖古樹間意不欲去從者告以脯資竭請予就駕歸至太平岡寓遂為記以貽允脩　時萬曆丁亥四月二十日

　　再遊攝山記略

　　明按察副使吳郡馮時可

　　余往以萬曆下亥孟夏遊攝山蓋十九年矣乙巳來金陵寓表弟施別駕舍暮春六日雨後道少人甚鮮淨乃籃舉出太平門從堤上度日小遷始抵山麓松栢攅欝結暗生陰顧時有缺處老僧云舊有宋元時木數百株奇古異狀嘉靖初尚及見後為豪者伐盡賴里人孫富爭之僅存其一孫復捐貲更樹以遺僧今蔽芾林林者孫澤耳豪未幾身殞家破古語伐巨木者遭重殃信哉馳道盡而有廣塲中為月牙池然得更廣之奢受月光俾游鯈縱樂當更快耳右方穹碑樹焉所書唐高宗傳明隱君僧紹大都津津謂其辭官捨宅足多耳碑陰棲霞二大字飛動生色亦唐人筆也山門鼎新列四天王再進為傑閣亦新構環殿有廊釋迦三身及十六應真位咸莊嚴壯麗其背則大士三身端靚爍目庭有銀杏二本高數尋徑五圍繁陰覆地前代物也後殿供大士坐千葉蓮葉各有佛製亦工巧殿後躡級復上啟左竇而出則千佛巗其陽為石塔凡五級雕琢金剛力士像工緻有生氣傳是隋文皇建文皇遇異尼得舍利數百顆分八十三州各樹塔蔣州其一也前設導引二佛往露立今亭焉像貌衣縷有虎頭筆法塔左一泉泓然水從石蓮中蹙沸而起名品外泉謂鴻漸未品耳此地即千佛巗明隱君感佛光其子仲璋琢石為無量壽佛像可四丈左右觀音勢至稍亞工等導引二佛往即石為龕今更以石砌為殿覺益壯觀其傍千像則文惠太子豫章竟陵王琢或曰佛一而已何千之有然不有千百億化身乎巗左有梁恨不䟽其澗亭其梁使素蜺縱橫俾游客坐聽水樂亦缺事也入小菴酌白鹿泉已陟千佛巗而進有紗帽峰自此漸入岐路紏紛樹色相引繁陰如幄蓋兹山之妙以奧以古不以奇以峭也行可二里許一蘭若曰觀音菴往素上人演三車其中上人既沒其徒猶能自飭頗於靜中得閙又里許陟天開巗逕路一線其上可眺大江將自此問絕頂禮元君而足力不任矣歸至綠雲菴小閣深竹差足娛憇牡丹數本猶能護殘紅媚我獨沙彌朴不能以宗指相引晚飯畢遂就床寢寢頗甘五更聞鐘聲披衣起坐黎明遊翠微菴訪蒼麓上人上人有戒行往主其舍別幾二十年遂蒼老不能相識覔庭中舊植非故所謂樹猶若此人何以堪為之浩歎菴中建閣四山圍繞萬松謖謖而閣後立巨石嶙峋峭竦若張屏建標石下隙地亦堪蒔植上人特駕石梁與閣相接可謂善能布勝祝給諫題曰磊砢閣坐有頃至天開巗其側一菴隱深篁中委蛇而入其上三舍有客讀書不得憇從其傍有曰醒石房三楹倚石立屋楊少宰時喬又以禹王古碑立其側房自此有名地因人重信夫憇少頃䇿騎反因入蔣王廟復登鷄鳴寺毘盧閣而歸僧紹以一布衣躭情墳索愛玩泉石八辭召命天子至形夢寐欲就寺一見而不可得彼豈務為名高獨有所耦則眾有所畸天下會心寧過文章山水乎今夫竹馬泥像兒童寶焉長則棄之世人所競車馬之聚金玉之積以是勞勞竟其身然境不軼於塵濁光僅爍乎尺寸以達人視之其與竹馬泥像何異惟文章山水清舉曠覽兩儀一指萬象雙眸其樂何恣明徵君辭官捨宅視如脫屣有以哉若能自道自上由言忘言由境除境便可超二乘登十地即不鑿龕不餙佛亦可雨窓無事漫為之記

　　法度禪師傳略

　　高僧傳

　　釋法度黃龍人少出家遊學北土備綜眾經而專以苦節成務宋末遊於京師高士齊郡明僧紹抗蹟人外隱于瑯琊之攝山挹度清真待以師友之敬及亡捨所居為棲霞精舍請度居之先有道士欲以寺地為館住者輒死及後為寺猶多恐動自度居之羣妖皆息經歲餘忽聞人馬鼓角之聲俄有一人持紙名通度曰靳尚度前之尚形甚都雅羽衛亦嚴致敬已乃言弟子主有此山七百餘年神通有法物不得干前諸棲托或非真正故死病繼之亦其命也法師道德所歸故捨以奉給并願授五戒永結來緣度曰神人道殊無容相屈且檀越血食世祀此最五戒所禁尚曰若備門徒願先去殺於是辭去攝山廟巫夢神告曰吾已受戒於度法師祠祀勿得殺戮由是廟中薦止菜脯時有沙門法紹業行清苦譽齊于度而學解優之故時人號曰北山二聖紹本巴西人汝南周顒去成都招共下山止于山茨精舍度與紹並為齊竟陵王子良始安王遙光恭以師禮資給四事度嘗願生安養故徧講無量壽經積有徧數齊永元二年卒于山中

　　智者禪師傳略

　　集諸傳

　　師諱智顗字德安穎川人陳光大元年同法喜等二十七人至陳都行至攝山有一老僧名法濟即何凱之從叔也自矜禪學倚臥問言有人入定聞攝山地動知僧詮練無常此何禪也答曰邊定不深邪乘闇入若取若說定壞無疑濟驚起謝曰老僧身嘗得此靈曜定向則公說之公說之則所不解說已永失今聞所未聞非真知善法相亦乃懸見它心濟以告顗顗告朝野由是聲馳道俗請益(出大藏剪字函)顗後旋徃天台於寺北華頂峰獨靜頭陀大風拔木雷霆震吼魑魅千羣一形百狀吐火聲呌駭畏難陳乃抑心安忍湛然自失又患身心煩痛如被火燒又見亡沒二親枕頭膝上陳苦求哀顗又依止法忍不動如山故使強軟兩緣所感便滅陳宣帝下詔曰禪師佛法雄傑時匠所宗訓兼道俗國之望也宜割始豐縣調以充眾費蠲兩戶民用供薪水永陽王伯智出撫吳興與其眷屬就山請戒又建七夜方等懺法王晝則理治夜便習觀顗謂門人智越吾欲勸王更修福禳禍可乎越對云府僚無舊必應寒熱顗曰息世譏嫌亦復為善俄而王因出獵墮馬將絕時乃悟意躬自率眾作觀音懺法不久王覺小醒憑几而坐見梵僧一人擎爐直進問王所苦王流汗無荅乃遶王一帀翕然痛止仍躬著願文曰仰惟天台闍梨德侔安遠道邁光猷遐邇傾心振錫雲聚紹像法之墜緒以救昏蒙顯慧日之重光用拯澆俗加以遊浪法門貫通禪苑有為之結已離無生之忍見前弟子飄蕩業風沉淪愛水雖餐法喜弗祛蒙蔽之心徒仰禪悅終懷散動之慮日輪馳騖羲和之轡不停月鏡廻斡姮娥之景難駐有離有會歎息何言愛法敬法潺湲無已願生生世世值天台闍梨恒修供養如智積奉智勝如來若藥王覲雷音正覺安養兜率俱蕩一乘云云其為人王信敬為此類也於即化移海岸法政甌閩陳疑請道日升山席陳帝意欲面禮將伸謁敬顧問羣臣釋門誰為名勝陳暄奏禪師德邁風霜禪鏡淵海昔在京邑羣賢所宗今高步天台法雲東藹願陛下詔之還都使道俗咸荷因降璽書重沓徵入顗以重法之務不賤其身乃辭之又降勅前後七使並帝手䟽顗以道通惟人王為法寄遂出都焉迎入太極殿之東堂請講智論有詔羊車童子引導於前主書舍人翊從登階禮法一如國師璀闍梨故事陳主既降法筵百僚盡敬希聞未聞奉法承道因即下勅立禪眾於靈耀寺學徒又結望眾森然頻降勅于太極殿講仁王經天子親臨僧正慧暅僧都慧曠京師大德皆設巨難顗接問承對盛啟法門暅執爐賀曰國十餘齋身當四講分文析義謂得其歸今日出星收見巧知陋矣其為榮望未可加之然則江表法會由來爭競不足及顗之御法即座肅穆有餘遂使千枝花綻七夜恬耀舉事驗心顗之力也晚出住光耀禪慧雙弘動郭奔隨傾音清耳陳主於廣德殿下勅謝云今以佛法仰委亦願示諸不逮于時檢括僧尼無貫者萬計朝議云䇿經落第者並合休道顗表諫曰調達誦六萬象經不免地獄盤特誦一行偈獲羅漢果篤論道也豈關多誦陳主大悅即停搜簡末為靈耀褊隘更求閑靜忽夢一人翼從嚴正自稱名云余冠達也請住三橋顗曰冠達梁武法名三橋豈非光宅耶乃移居之其年四月陳主幸寺修行大施又講仁王帝於眾中起拜殷勤其受法文云仰惟化導無方隨機濟物衛護國土汲引天人照燭光輝託迹師友比丘入夢符契之像久彰和尚來儀高座之德斯炳是以翹心十地渴仰四依大小二乘內外兩教尊師重道由來尚矣伏希俯提所謂世世結緣遂其本願日日增長今奉請為菩薩戒師傳香在手而臉下垂淚斯亦德動人主屈幸從之及金陵敗覆策杖荊湘往憇匡山末剗迹雲峰終焉其致會大業在蕃任總淮海承風佩德欽注相仍欲遵一戒法奉以為師乃致書累請顗初陳寡德次讓名僧後舉同學三辭不免乃求四願其詞曰一雖好學禪行不稱法年既西夕遠守繩牀撫臆循心假名而已吹噓在彼惡聞過實願勿以禪法見期二生在邊表頻經離亂身闇庠序口拙暄涼方外虛玄久非其分域間樽節無一可取雖欲自慎樸直忤人願不責其規矩三[微-兀+(旡-(乳-孚))]欲傳燈以報法恩若身當戒範應重去就去就若重傳燈則闕去就若輕則來嫌誚避嫌安身未若通法而命願許其為法勿嫌輕動四十餘年水石之間因以成性今王途既一佛法再興謬課庸虛沐此恩化內竭朽力仰酬外護若丘壑念起願隨心飲啄以卒殘年許此四心乃赴優旨遂於當陽縣玉泉山立精舍勅給寺額名為一音其地昔唯荒嶮神獸蛇暴創寺之後快無憂患總管宜陽公王積到山禮拜戰汗不安出曰積屢經軍陣臨危更勇未嘗怖懼頓如今日旋歸台岳仍立誓云若於三寶有益者當限此餘年若其徒生願速從化不久告眾曰吾當卒此地矣商客寄金醫去留藥吾雖不敏狂子可悲仍口授觀心論隨略䟽成不加點潤命學士智越往石城寺掃灑吾於彼佛前命終施牀東壁面向西方稱阿彌陀佛波若觀音又遣多然香火索三衣鉢杖以近身自餘道具分為二分一奉彌勒一擬羯磨有欲進藥者荅曰藥能遣病留殘年乎病不與身合藥何所遣年不與心合藥何所留智晞往曰復何所聞觀心論內復何所道紛紜醫藥累擾於他又請進齋餘荅曰非但步影而為齋也能無觀無緣即真齋矣吾生勞毒器死悅休歸世相如是不足多歎便令唱法華經題顗讚引曰法門父毋慧解由生本迹弘大微妙難測輟斤絕絃於今日矣又聽無量壽竟仍讚曰四十八願莊嚴淨土華池寶樹易徃無人云云又索香湯漱口說十如四不生十法界三觀四教四無量六度等有問其位者荅曰汝等嬾種善根問他功德如盲問乳蹶者訪路云云吾不領眾必淨六根為他損己只是五品內位耳吾諸師友從觀音勢至皆來迎我波羅提本又是汝宗仰四種三昧是汝明導又勅維那人命將終聞鐘磬聲增其正念唯長唯久氣盡為期云何身冷方復響磬世間哭泣著服皆不應作且各默然吾將去矣言已端坐如定而卒于天台山大石像前徃居臨海民以滬魚為業𦌘網相連四百餘里江滬溪梁六十餘所顗惻隱貫心彼此相害勸捨罪業教化佛緣所得金帛乃成山聚即以買斯海曲為放生之池又遣沙門惠拔表聞于上陳宣下勅嚴禁此池不得採捕因為立碑詔國子祭酒徐孝克為文樹于海濱詞甚悲楚覽者不覺墮淚時還佛壟如常習定忽有黃雀滿空翱翔相慶鳴呼山寺三日乃散顗曰此乃魚來報吾恩也至今貞觀猶無敢犯下勅禁之猶同陳世所著法華疏止觀門修禪法等各數十卷又著淨名疏至佛道品有三十七卷皆出口成章侍人抄略而自不畜一字自餘隨事疏卷不可殫言(出高僧傳)師造寺三十六所嘗曰余所造寺棲霞靈巗天台玉泉乃天下四絕也(出佛祖統紀)

　　法響禪師傳略

　　佛祖統紀

　　法響揚州人從智者學誦通法華乃於棲霞寺側立法華堂行三昧既獲證悟默而不言山中猛虎日害數人眾設大齋以為禳襘羣虎數十大集齋所舉眾驚避師至虎前以杖扣羣虎頸為其說法自此之後遠遁無跡禪師行簡親承智者剃度稟受禪法常坐不臥智者在玉泉令徃澧州化耕牛回至中路忽逢羣盜斬師之首奪牛而去師之屍形即從地起以手捧頭安頸上健步如飛來追賊黨賊皆驚異遂還其牛誓終身為奴以求謝過今庄中佃奴有姓向者是其後

　　釋慧偘傳略

　　高僧傳

　　釋慧偘曲阿人修禪法大有悟解住棲霞時嘗往揚都謁偲法師異禮接之將還山偲請現神力偘即從窓中出臂解齊熈寺佛殿上額因語偲云世人無遠識見多驚異故吾所不為耳大業元年終於大歸善寺初偘終日告眾僧曰吾今死去便還房內眾追之但見白骨一具跏坐牀上撼之鏘然不散

　　釋保㳟傳略

　　高僧傳

　　釋保㳟青州人晉永嘉南遷止建業陳至德初攝山慧布請立清徒遂任綱位故得棲霞一寺道風不墜仁壽末帝徵入為禪定道塲主綱正清肅有聞至隋齊王[日*東]奉禮為師既受戒已施衣五百領一無所受唐運初避官藍田悟真寺將終焉武德二年勅召還舊檢校仍改禪定為大莊嚴寺舉十德統攝京輦諸僧高祖曰㳟禪師志行清澄可為綱紀朕獨舉之既位斯任諸無與對遂居大德之右專當剖斷平恕衷詣眾無怨焉大業中梟感起逆㳟正堂中登座竪義兵衛奄至圍繞階庭合眾驚惶將散其㳟席曰自省無事從容談敘都無異色由茲陳隋唐三國天子隆焉墓碑唐秘書監蕭德言製文

　　釋元崇傳略

　　高僧傳

　　釋元崇幼孤秀立志夷簡十五負笈洞天後歸心釋典大暢佛乘採訪使潤州刺史齊平陽公久虛佇之開元末年從瓦官寺[蹐-月+目]禪師諮受心要因以物望請移所配棲霞寺至德初入終南經衛蔵至白鹿下藍田於輞川得王右丞維之別業松生石上水流松下王公焚香靜室與崇相遇起居蕭舍人昕並茲一會抗論彌日王蕭嘆曰佛法有人不宜輕議也及言旋河洛登陟嵩少東適吳越天台四明數年之後遐想鍾山飛錫舊居考以雲房道俗咸喜大曆五年刺史南陽樊公屬縣行春順風稽首益加師禮時寺乏監主崇總其事二十年欒櫨雲搆丹艧日新功成身退安禪高頂前後學徒不可勝計大曆十二年示疾山院瘞于攝山之陽

　　釋智聰傳略

　　高僧傳

　　釋智聰未詳何人昔住揚州白馬寺陳平後度江住揚州安樂寺大業既崩思歸無計隱江荻中誦法華經七日不饑恒有四虎遶之經十日聰曰吾命須臾卿須可食虎曰造天立地無有此理忽有一公年可八十掖下挾船曰師欲度江棲霞住者可即上船四虎一時目中淚出聰曰救危拔難正在今日可迎四虎於是利涉往達南岸船及老人不知何在聰領四虎同至棲霞舍利塔西經行坐禪誓不寢臥眾徒八十咸不出院若有凶事一虎入寺大聲告眾由此警悟每以為式聰以山林幽遠糧粒難供乃合率揚州三百清信以為米社人別一石年別送之由此山糧供給道俗乃至禽獸通皆濟給至貞觀二十三年四月八日小食訖往止觀寺禮大師影像執鑪遍禮又往興皇墓所禮拜還歸本房安坐而卒異香充溢

　　大德玭律師碑略

　　唐劉軻

　　世說域中四名剎棲霞其一以其高僧世出自齊梁間大小朗至大師聲問相襲故江左重呼其名謂棲霞大師焉大師諱曇玭俗姓王氏晉瑯琊文獻公後至德三載勅隷於明寺後累蒞事于甘露壇端肅儼恪儀形梵眾大曆初乃歸棲霞州牧蕭公高其人謂標望風度詎獨鄴衛松栢耶乃命為僧正紀綱大振雖一公帖四輩之望無以上也十四年忽昌言於眾曰吾以律從事自謂無愧於篇聚矣然猶未去聲聞之縛既而探曹溪牛頭之旨沉研覃思朗然內得乃曰大丈夫了心當如此建中元年禪坐空谷雖野馬飄鼓星辰凌歷云云自彼我何事焉貞元十三年十一月六日丁亥坐化于瓦官寺律堂軻乃敘述為之文曰有晉氏家地高瑯琊產棲霞兮宿殖有自許身佛氏為釋子兮結决纏蓋惠刃中淨誰何對兮璞琢金鎣潭澄月映本清淨兮尸羅毗尼開遮止行作律師兮攝深匡高以遊以遨鏗蒲羅兮梵行既立薪傳火襲光岌岌兮

　　御製攝山棲霞寺明徵君碑

　　唐高宗(高正臣書)

　　朕聞鍾山玉闕羽駕之所巡游崐嶽金臺蜺衣之所翔集雖復真宗窅𦕈神理希微猶居三界之中未出九天之外唯有乘如廣運妙覺圓明因無生以濟有生就無象而成大象道隔去來之際筌繫靡得其端理忘動寂之機隨迎罕窺其奧得其門者如髻寶之希逢臻其極者似曇花之難遇南齊徵君明僧紹者平原人也仲雍誕其綿胤井伯播其靈苗芳源肇于孟明因即以明為姓曾祖忱晉著作郎祖玩晉建威將軍鳳經流譽雅韻隆于八儒豹略申威香名高於七校父略宋平原太守中書侍郎朱明出撫揚惠化而傍霑紫誥攸司罄忠規而奉上徵君早植淨因宿苞種智悟真空於綺歲體法性於青襟照與神通心將道合遺榮軒冕少無塵雜之情託志林巗自叶幽貞之趣亭亭秀氣掩璧月而架丹霄皎皎清衿漱瓊湍而凌碧瀨即相非相指萬象為虛空無我無人等四流于寂滅加以學窮儒肆該綜典墳論極玄津精通老易至若鹿野龍宮之秘猿江鶴樹之文莫不遞貫清衷總持丹府班荊坐樾獨神王於亭臯朗嘯長吟乃情超於宇宙蒲輪每至攀桂之節逾高玉帛屢陳枕石之誠彌固遂乃緬懷飛遁抗迹嶗山託岫䟽階憑林結棟紉蘭製芰方輕藻火之衣爽籟風松自代管弦之響橫經者四集請益者千餘高鳳愧以韜光張超謝其成市于時南風不競東土搆屯人厭豺狼之毒家充虵豕之餌盜仍有道望境歸仁共結盟誓之言不犯徵君之界豈非至誠攸感木石開心者乎及玄曆告終青光啟祚齊高祖希風佇德側席旁求屢下徵書確乎不拔其後又移居鬱洲弇榆山棲雲精舍情親魚鳥志狎烟霞蛻影樊籠蕭然獨往齊建元元年又下詔徵為散騎侍郎又不就既而濟岱淪胥公私蕩覆稽天之浸將湮滔海之居燎原之火欲燼藏山之璞乃鴻騫鳳舉騰萬仞以高翔擇木選君相九土而遙集凌江廻憇遂届南京負杖泉丘遊睨林壑歷觀勝境行次攝山神谷仙巗特符心賞於是披榛薙草定[疏-(梳-木)+亦]深棲樹槿䟽池有終焉之志此山其狀如繖故亦號曰繖山丹穴紅泉共星河而競寫珠林鏡巘與月桂而交暉鳥哢巗虛猿吟澗靜松門杳藹去來千里之雲花援丰茸含吐十枝之日實息心之勝地乃宴坐之名區爰集法流於焉講肄音容秀徹宇量端凝𢪛論會奇興言入妙若鴻鐘之虛受有擊必揚似明鏡之忘疲無來不應于時玄儒兼闡道俗同歸俱號淨名以旌至德先是山多猛噬人罕登臨昇巗有仙谷之危越澗等憑河之險徵君心不忤物總萬類以敷仁故使物乃革心屏三毒而歸惠興風斂暴遽承探鯁之恩游霧含辛自埒報珠之感于時齊道方穆寤寐求賢永明元年又徵為國子博士徵君隱居求志義越于由光不降凝心跡高於園綺鑿坏貞遁漱石忘歸鶴版載臨豹姿逾遠俄有法師僧辯承風景慕翼徒振錫翻然戾止法師業隆三藏道邁四依戒行堅明律軌嚴淨欣然一遇叶契千齡子琴為莫逆之交溫雪豈容聲之友因即隣巗搆宇列起梵居聳嶠飛柯含風吐霧棲霞之寺由此創名福地裁基肇發初心之誓法門落搆遽鍾後說之辰安居頃之辯師遷化六年頂拜雖開青石之壇千日威光未建紫金之岳徵君積緣登妙至感入[微-兀+(旡-(乳-孚))]嘗夢法身冠于層巘後因乘眺屣步林亭乃有浮磬吟空寫圓音於帷樹飛香散[這-言+(同-(一/口)+巳)]騰寶氣于罏峰又覩真顏干巗之首神光駭矚若登靈鷲之山妙力難思如游瞽龍之邑豈止無垢佛國獨䕃珠雲淨德王家方承珂雪是知不行而至冥通應感之符為法而來實昭光啟之福非夫慧因宿植其孰與於此哉于是拜受嘉徵願言經始將于巗壁造大尊儀乃眷為山未遑初簣遽而西州智士與曉岳而俱傾東國高人隨夜星而共沒瓊瑤落彩峰岫沉暉永明二年奄遷丹壑第二子臨沂公仲璋顧慕層巒既崩心于岵望徘徊曩搆更泣血於楹書遂琢彼翠屏爰開葉座捨茲碧題式建花宮上憲優填之區仰鏤能仁之象校美何充之宅遽興崇德之闈逖彼蕭宗大弘釋典文惠太子及竟陵王或澄少海之源派朝宗于法海或茂本枝之穎發萌柢于禪枝咸捨淨財光隆慧業時有沙門法度為智殿之棟梁即此舊基更興新製又造尊像十有餘龕及梁運載興𨦣心廻向大林精舍並事莊嚴臨川王載剖竹符宣化維揚之境言尋柰菀興想拔茅之義以天監乙十五載造無量壽像一區帶地連光合高五丈滿月之瑞湛珠鏡以出雲崖聚日之輝昇壁輪而皎煙路參差四注周以鳥翅之房迢遞千尋餙以魚鱗之瓦擊鳴乾於爽籟則步影齊歸麗亭午於高曦則息心攸萃逾錦城而特建掩銀界而孤標良由積慧所符大士著甚深之業用能遙誠克果永代增希有之緣以曠刧之隆因開含生之至福偉哉壯觀無得而稱朕肅纂禎圖丕承寶曆澄九溟而有截晏八表而無為紫塞丹岑接封畿于上苑白門青野款賝贄於仙闈將使率土蒼生鎮昇仁壽之域普天黔首永蹈淳古之源崇慶越於兩儀景運逾於萬劫屬以冕旒多暇物色傍求瞻江海而載懷詠林泉而興想欽風味道恨不同時古往今來撫運化而雖寂德崇業著眷冲漠而猶存寤寐遺塵有兼前烈瞻言勝軌歎佇唯深今故於彼度人常滿七七各兼衣鉢錢二百貫絹二百匹蘇三十斛繡像織成像新舊翻譯一切經一藏并幡華等物憑幽尋之曩跡光顯德門託嘉遁之名區追崇仁里就福宇而延福即祥基以締祥冀緣金囿之庭近叶珠囊之耀所願通因法岸契果禪林九鼎與玄極同安七廟與紫微齊固總三千之淨土並沐薰歌罄百億之恒河長為壽筭鐵圍之所包括玉燭之所照臨常飡六氣之和俱藻一音之聽夫象以盡意意非象而不申言以會情情非言而不暢是以發揮二諦弘演四依逈託蓮花之峰遙刻芝英之字庶海桑頻變孤超弇岳之碑城芥屢空獨跨稽岑之篆式陳茂實乃作銘云悠悠法界總總含生輪廻欲海起滅身城俱安大夜共習無明愛塵岳聚毒樹雲平(其一)邈矣徧乞超然獨悟遽乘五演高披六度大空善說中天巧諭引彼迷途歸之覺路(其二)猗歟淨行育彩昆田遠將珪組代著忠賢戒支宿習種智斯圓棟梁三寶薰修四禪(其三)爰始筮賔薜蘿攸整蹈海沉跡棲巗滅影天地搆屯干戈牙警北林罔庇南轅載騁(其四)翻飛澤國歷考山圖言瞻碧磴自韞玄珠回峰架室松壑通衢鱣庭廣跨馬帳宏敷(其五)同氣相求善隣遙託道符久敬心均常樂對闢金園並䟽銀閣谷停帝馬巒歸梵鶴(其六)空分瑞塔地積香臺珂月霄映珠雲旦來千光霧起七淨霞開谷邊飛錫澗下乘杯(其七)桂巘參差松亭隱靄石壇照錦瑤泉瀉籟岫接香罏𡶶承寶盖翔鳬演法毒龍銷害(其八)梵宮既啟福海長深噬虺忘穴飛鴞革音羣生普戴奕祀同欽不有高節寧符夙心(其九)負扆多閑聞風逖想茂軌遐劭清暉遽往佇契業於圓明冀崇緣於方廣鏤飛篆於層岳齊勝基於穹壤(其十)　大唐上元三年四月

　　明僧紹傳略

　　南史

　　明僧紹字承烈平原鬲人也祖玩侍中父略給事中僧紹宋元嘉中再舉秀才明經有儒術永光中鎮北府辟功曹並不就隱長廣郡嶗山聚徒立學淮北沒虜乃南渡江明帝太始六年徵通直郎不就昇明中太祖為太傅教辟僧紹及顧歡臧榮緒以旍幣之禮徵為記室叅軍不至僧紹弟慶符為清州僧紹乏糧食隨慶符之鬱洲住弇榆山棲雲精舍欣玩水石竟一不入州城建元元年冬詔曰朕側席思士載懷塵外齊郡明僧紹標志高棲躭情墳索幽貞之操宜加賁飾徵為正員外郎稱疾不就其後與崔祖書曰明居士標意可重吾前旨竟未達耶小凉欲有講事卿可至彼具述吾意令與慶符俱歸又曰不食周粟而食周薇古猶發議今寧可息談耶聊以為笑慶符罷任僧紹隨歸住江乘攝山太祖謂慶符曰卿兄高尚其事亦堯之外臣朕雖不相接有時通夢寐遺僧紹竹根如意筍籜冠僧紹聞沙門釋僧遠風德往候定林寺太祖欲出寺見之僧遠問僧紹曰天子若來居士若為𪱳對僧紹曰山藪之人政當鑿坏以遁若辭不獲命便當依戴公故事耳永明之年世祖勅召僧紹稱疾不肯見徵國子祭酒不就卒

　　(【詩】)

　　和令君遊虎穴寺

　　梁王冏

美境多勝迹道場實茲地造化本靈奇人功兼製置房廊相映屬堦閣並殊異高明留睿賞清靜穆神思豫遊窮領歷藉此芳春至野花奪人眼山鸎紛可喜風景共鮮華水石相輝媚法像無塵染貞僧絕名利陪遊既伏心聞道方刻意

　　奉和江令

　　梁陸罩

雞鳴動睟駕奈苑睠晨遊朱鑣陵九逵青盖出層樓歲華滿芳岫虹彩被春洲葆吹臨風遠旌羽映天浮喬枝隱修逕曲澗聚輕流徘徊花草合瀏湸鳥聲遒金盤響清梵寶塔應鳴桴慧雲方靡靡法水正悠悠實歸徒荷教信解媿難酬

　　奉和江令

　　梁孔燾

聖情想區外脂駕出西南前驅聞鳳管後乘躍龍驂爰遊非暇豫幽谷有靈龕兼覿息心者宴坐臨清潭禪食寧須稼雲衣不待蠶蘋荇緣澗壑蘿蔦蔓松楠鶯林響初囀春畦藥欲含惑心隨教遣法味與恩覃庶憑八解力永滅六塵貪

　　奉和江令

　　梁王臺卿

我王宗聖道駕言從所之輶軒轉朱轂驪馬躍青絲清渠影高盖遠樹拂行旗賔從紛雜沓景物共依遲飛梁通澗道架宇接山基藂花臨逈砌分流繞曲墀誰言非勝境雲山獨在茲塵情良易着道性故難緇承恩奉教義方當弘受持

　　從駕虎穴寺

　　梁鮑至

神心睠物敘訪道絕塵囂林踈盖影出風去管聲遙息徒依勝境稅駕止山椒年還節已仲野綠氣芳韶短葉生喬樹踈花發早條遠峰帶雲沒流烟雜雨飄復茲承乏者須名廁末僚願藉連河澗庶影慧燈昭一知衣內寶方慙茲地遼

　　遊棲霞寺(并序)

　　陳江總

　　(禎明元年太歲丁未四月十九日癸亥入攝山展慧布法師憶謝靈運集還故山入石壁中尋曇隆道人有詩一首十一韻今此作仍學康榮之體)

霡霂時雨霽清和孟夏肇棲宿綠野中登頓丹霞杪敬仰高人德抗志塵物表三空豁已悟萬有一何小始終情所寄冥期諒不少荷衣步林泉麥氣涼昏曉乘風面泠泠候月臨皎皎烟崖憇古石雲路排征鳥披逕憐森沈攀條惜杳裊平生恐是非朽謝豈矜矯五濁自此淨七塵庶無擾

　　靜臥棲霞寺房望徐祭酒

　　陳江總

絕俗俗無侶修心心自齋連崖夕氣合虛宇宿雲霾臥藤新接戶欹石久成階樹聲非有意禽戲似忘懷故人市朝狎心期林壑[垂-工+┬]唯憐對芳杜可以為吾儕

　　遊虎穴寺

　　陳江總

塵中喧慮積物外眾情捐茲地信爽塏墟隴瞹阡綿靄靄車徒邁飄飄旌斾懸細松斜遶徑峻嶺半藏天古樹無枝葉荒郊多野烟分花出黃鳥挂石下新泉蓊鬱均雙樹清虛類入禪棲神紫臺上縱意白雲邊徒然嗟小藥何以齊大年

　　營涅槃懺(并序)

　　陳江總

　　(禎明二年仲冬攝山棲霞寺布法師倐爾待終余以此月十七日宿昔入山仰為師氏營涅槃懺還途有此作)

可否同一貫生死亦一條况期滅盡者豈是俗中要大道離羣愴冥期出世遙留連入澗曲宿昔涉巖椒石溜冰便斷松霜日自銷向崖雲靉靆出谷霧飄颻勿言無大隱歸來即市朝

　　入攝山棲霞寺(并序)

　　陳江總

　　(壬寅年十月十八日入攝山棲霞寺登岸極峭頗暢懷抱至德元年癸卯十月二十六日又再遊此寺布法師施菩薩戒甲辰年十月二十五日奉送金像還山限以時務不得恣情淹留乙巳年十一月十六日更獲拜禮仍停山中宿永夜留連棲神悚聽但交臂不停薪指俄謝率製此篇以記即目俾後來賞者知余山志)

淨心抱冰雪暮齒逼桑榆太息波川迅悲哉人世拘歲華皆採穫冬晚共嚴枯濯流濟八水開襟入四衢茲山靈妙合當與天地俱石瀨乍深淺崖烟遞有無缺碑橫古隧盤木臥荒塗行行備履歷步步轔威紆高僧迹共遠勝地心相符樵隱各有得丹青獨不渝(寺猶有朗詮二師居士明僧紹治中蕭跡塑像圖)遺風佇芳桂比德喻生芻寄言長往客悽然傷鄙夫

　　棲霞山房夜坐簡徐祭酒周尚書

　　陳江總

澡身事珠戒非是學金丹月磴時橫枕雲崖宿解鞍梵宇調心易禪庭數息難石澗水流靜山牕葉去寒君思北闕駕我惜東都冠翻愁夜鐘盡同志不盤桓

　　仰同令君棲霞寺山房夜坐

　　陳徐孝克

戒壇青石路靈相紫金峰影進皈依鴿餐迎守護龍晨朝宣寶偈寒夜斂踈鐘雞蘭靜含握仁智獨從容五禪清慮表七覺蕩心封願言於此處携手屢相逢

　　仰和江令君

　　陳徐孝克

上宰明四空廻車八道中洞涼容麥氣巖光對月宮香來詎經火花散不隨風澗松無異聒禪桂兩分叢虛薄誠為累何因偶會同暫此[垂-工+┬]山北猶可向牆東

　　送陸鴻漸棲霞寺採茶

　　唐皇甫冉

採茶非採菉遠遠上層崖布葉春風暖盈筐白日斜舊知山寺路時宿野人家借問王孫草何時泛椀花

　　送陸鴻漸採茶相過

　　唐皇甫冉

千峰待逋客香茗復叢生採摘知深處烟霞羨獨行幽期山寺遠野飯石泉清寂寂然燈夜相思一磬聲

　　攝山

　　唐顧况

明徵君舊宅陳後主題詩跡在人亡處山空月滿時寶瓶無破響道樹有低枝已是傷離客仍逢靳尚祠

　　棲霞寺

　　唐顧况

棲霞山中子䂓鳥口邊出血啼不了山僧後夜初入定聞似不聞山月曉

　　登棲霞寺峰懷望

　　唐李緒

香印烟火息法堂鐘磬餘紗鐙照晨熖釋子安禪居林葉脫紅影竹烟含綠濡踈星珠錯落耀月宇參差顧眺匪恣適曠襟懷卷舒江海渺清蕩丘陵何所如滔滔可問津耕者非長沮茅嶺感仙客蕭園承古墟移步下碧降涉澗更躊躇鳥噪啄秋果翠驚啣素魚回塘來綵鷁落景標林菸漾漾棹翻月蕭蕭風襲裾勞歌起舊思感歎竟誰攄却數共遊者凋落非里閭

　　送族弟單文主簿凝攝宋城主簿至郭南月橋却廻棲霞山贈之

　　唐李白

吾家青萍劒操割有餘閑注來紏二邑此去何時還鞍馬月橋南光輝岐路間賢豪相追餞𨚫到棲霞山羣花散芳園斗酒開離顏樂酣相顧起征馬無由攀

　　題棲霞寺

　　唐綦毋潛

南山勢廻含靈境依此住殿轉雲崖陰僧探石泉度龍蛇爭翕習神意皆密護萬壑奔道塲羣峰向雙樹天花飛不着水月白成路今日觀身我歸心復何處

　　棲霞寺東峰尋明徵君故居

　　唐劉長卿

山人今不見山鳥自相從長嘯辭明主終身臥此峰泉源通石徑磵戶掩塵容古墓依寒草前朝寄老松片雲生斷壁萬壑遍踈鐘惆悵空歸去猶疑林下逢

　　登棲霞寺

　　唐常袞

林香雨氣新山寺綠無塵遂結雲外侶共遊天上春鶴鳴金闕麗僧語竹房鄰待月川流急惜花風起頻何方非懷境此地有歸人回首空門外皤然一幻身

　　攝山

　　唐權德輿

攝山標勝紀暇日詣想矚縈廻松路深繚遶雲岩曲重樓回樹杪古像作山腹人遠水木清地幽蘭桂馥層臺聳金碧絕頂摩淨綠下界誠可悲南朝紛在目焚香入古殿待月出深竹稍覺天籟寂自傷人事促宗雷此相遇偃仰隨所欲清論月輪低閑吟茗花熟一生如土梗萬慮皆桎梏永願事潛師窮年此棲宿

　　與沈拾遺宿亮上人僧舍

　　唐權德輿

偶來人境外心賞幸隨君古殿烟霞夕深山松桂薰巖花點寒溜石磴掃春雲清淨諸天近喧塵下界分名僧康寶月上客沈休文共宿東林夜清猿徹曙聞

　　棲霞寺慶法師山房

　　唐李頻

居與鳥巢鄰日將巢鳥親多生從此住久集得無身樹老風終夜山寒雪見春不知諸祖後傳印與何人

　　登棲霞寺

　　唐皮日休

不見明居士空山旦寂寥白蓮吟次缺香靄坐來消泉冷無三伏松枯有六朝何時石上月相對論逍遙

　　棲霞寺夜坐

　　唐僧靈一

山頭戒險路幽映雲巗側四面青石林一峰苔蘚色松風靜復起月影開還黑何𤢜乘夜來殊非晝所得

　　登棲霞寺

　　唐蔣渙

三休尋磴道九杪步雲霓躔澗臨江北郊原極海西沙平瓜步出樹遠綠楊低南指晴天外青峰是會稽

　　遊棲霞寺

　　唐張暈

躋險入幽深翠微含竹殿泉聲無休歇山色時隱見潮來雜風雨梅花成霜霰一從方外遊頻覺塵心變

　　遊棲霞寺

　　南唐李建勳

養花天氣近平分瘦馬來敲白下門時色未開山意遠春容猶淡月華昏琅琊冷落存遺跡籬落稀踈帶舊村此地幾經人聚散只今王謝獨名存

　　棲霞寺贈月公

　　南唐周繇

明家不要買山錢施作清池種白蓮松檜老依雲外地樓臺深鎖洞中天風經絕頂廻踈雨石倚危屏挂落泉欲結茅菴伴師住肯饒多少薜蘿烟

　　題棲霞山房

　　宋王隨

虛牕殘燭明欹枕旅懷清永夜起松籟滿山疑雨聲吟餘閑景象道勝小榮名鐘罷星河曙悠悠廻斾旌

　　天開巖

　　宋王隨

棲霞山後峰天開一巖秀中有坐禪人形容竹栢瘦饑飡巖下松渴飲巖上溜愛步巗室前白雲起孤岫

　　題攝山舍利塔

　　明王世貞

昔我問阿育驅神作道塲如何震旦國重見鐵輪王變幻從僧語依微盡佛光那堪事勢盡千古但蒼凉

　　千佛巖

　　明王世貞

仲璋感先志諸王貪夙因雕鎪慚伎倆刊削減嶙峋千佛本非佛一身猶幻身雲門括出後黃面少精神

　　登攝山絕頂

　　明葉向高

探奇直上最高峰亥逕懸崖信短笻萬壑松篁霾虎豹半江風雨挾蛟龍蒼茫不辨前朝寺縹緲時聞下界鐘共識浮生無住着蒲團相對坐從容

　　遊棲霞三首

　　明董應舉

入山不必深清淨不必禪但得時休沐胸中無掛纏出郊信獨往遇物無不鮮春風翼新麥翠浪生平田川原互藹藹我行亦翩翩翩翩不覺遠遂至攝山前谷口暗柳葉東峰抽暝烟僧定人已寂欲借片雲眠(一)

一春不自得結念茲山遊偶爾乘吾暇不及呼朋儔行隨日色遠食借僧厨幽梵響起夕警轉覺身世浮自昔明徵君抗志在茲丘生前寶高尚死後空名留何况去來跡倐如水上漚聚散非一處淼淼無停流山川豈有待神理自相求暫寄亦不惡久住亦不優朝霞朝已代夕靄夕還收且問前時菊今日還在不物化已如此主者為誰謀(二)

曉鐘罷清夢靈境淡營慮攬衣欲登山林外有人語遲之携手行望望烟霞去咲飲白鹿泉拄頰雲生處石骨欲上天半為佛所據鷲嶺如在茲短笻聊可御𡽱嶫走鋒稜飄翩同鶴翥望中一點白江上千帆曙溪谷合沓廻風嵐互吞茹奇變盪人心一行一佇步不知古來人多少同斯趣(三)

　　棲霞寺二首

　　明曹學佺

雙林初剏跡六代自垂名古塔無全影踈鐘尚舊聲佛頻掘地得僧偶卓泉生漫復追興廢忘言在化城(一)

不意窮登嶺翻能遠矚江金焦微露影吳楚屢分邦日落波心鏡風吹邑際艭平生懷跌宕揮手信難降(二)

　　再集攝山方丈

　　明郭第

平生懷異草幾度攝山行今日相逢處長林共聽鶯蒼松入雲冷白鹿引泉清一片徵君石能留出世名

　　(小剎)衡陽寺　(古剎　係棲霞寺下院)

　　在郭城外東城地清風鄉離太平門三十里即所領棲霞寺下院去寺五里

　　【殿堂】

　　山門(壹座)

　　天王殿(叄楹)

　　正佛殿(叄楹)

　　僧院(壹房)

　　【山水】

　　衡陽山


大藏經補編第 29 冊 No. 160 金陵梵剎志


金陵梵剎志卷五

　　(中剎)銅井院(古剎)

　　在朝陽門內東城柳樹灣地東去所綂靈谷寺十二里背城面河城下伏道中引水從銅井口溢出達於御溝霖雨後𭰔湧可觀院因井得名雖僻隘不足匹諸中寺而撫檻臨流頗有濠梁之趣所領小剎曰十方律院吉祥菴廻龍菴龍華菴雙橋圓通菴慈憫菴

　　【殿堂】

　　佛殿(叄楹)

　　觀音堂(叄楹)

　　左伽藍堂(壹楹)

　　僧院(壹房)

　　基址貳畆(東至城墻　南至城墻　西至河　北至城墻)

　　【古蹟】

　　銅井(水自伏道中來按志義井二一在石子崗七里鋪井▆鑄有僧慧廣名南唐保大三年置)

　　(小剎)十方律院(即三一菴)

　　在朝陽門裏相望東城地南去所領銅井院二里係靈谷律堂下院

　　【殿堂】

　　山門(壹座)

　　韋馱殿(叄楹)

　　大佛殿(伍楹)

　　左西方殿(叄楹)

　　右觀音殿(伍楹)

　　禪堂(玖楹)

　　僧院(壹房)

　　基址拾壹畆伍分

　　(小剎)吉祥菴

　　在都城內東城柳樹灣地北去所領銅井院二里

　　【殿堂】

　　伽藍堂(壹楹)

　　佛殿(叄楹)

　　僧院(壹房)

　　基址壹畆(東至單指揮菜園　南至水塘　西至官巷　北至官街)

　　(小剎)廻龍菴

　　在都城朝陽門內東城柳樹灣地北去所領銅井院貳里

　　【殿堂】

　　山門(壹座)

　　關聖殿(叄楹)

　　佛殿(叄楹)

　　僧院(壹房)

　　基址貳畆(東至民房　西至戶部官宅　南至官河　北至戶部官地)

　　(小剎)龍華菴

　　在都城外東城水關地北去通濟門半里東北去所領銅井院伍里

　　【殿堂】

　　佛殿(叄楹)

　　僧院(壹房)

　　基址壹畆(東至太河　南至周義房　西至城墻　北至水關)

　　(小剎)雙橋門圓通菴

　　在郭城雙橋門外東城錦衣衛地東北去所領銅井院柒里北去通濟門貳里

　　【殿堂】

　　觀音殿(伍楹)

　　佛殿(叄楹)

　　僧院(壹房)

　　基址壹畆(東至民塘　南至官水溝　西至官水溝　北至蘆洲)

　　(小剎)慈憫菴

　　在都城外東城錦衣衛曾灣地東北去所領銅井院柒里北去通濟門貳里

　　【殿堂】

　　伽藍殿(叄楹)

　　佛殿(叄楹)

　　僧院(壹房)

　　基址肆畆(東至官街　南至官街　西至清水溝　北至李家地)

金陵梵剎志卷五(終)


大藏經補編第 29 冊 No. 160 金陵梵剎志


金陵梵剎志卷六

　　(中剎)興善寺

　　在太平門內北安門後東城地洪武初年剏成化己亥重修東去所綂靈谷寺十五里所領小剎曰觀音菴

　　【殿堂】

　　山門(壹楹)

　　天王殿(叄楹)

　　正佛殿(叄楹)

　　左伽藍殿(叄楹)

　　右祖師殿(叄楹)

　　大悲殿(叄楹)

　　藏經殿(叄楹)

　　方丈(陸楹)

　　僧院(貳房)

　　禪堂(伍楹)

　　齋堂(伍楹)

　　基址拾畆(東至石厰　南至北安門　西至官街　北至官街)

　　(小剎)觀音菴

　　在太平門內東城八府橋地東去所領興善寺貳里

　　【殿堂】

　　正佛殿(叄楹)

　　僧院(壹房)

　　基址伍畆(東至宋府園　南至宋府園　西至官街　北至火巷)


大藏經補編第 29 冊 No. 160 金陵梵剎志


金陵梵剎志卷七

　　(中剎)觀音閣　(勅建)

　　在都城外即所綂靈谷寺下院東去寺伍里西去朝陽門叄里　太宗文皇帝嘗顧瞻山麓有氣不散命工琢石肖形搆閣以記其處正德庚午燬越伍年募緣重建中石壁光瑩如鏡所領小剎曰苜蓿菴

　　【殿堂】

　　金剛殿(叄楹)

　　觀音殿(叄楹)

　　左碑亭(壹座)

　　右碑亭(壹座)

　　正佛殿(叄楹)

　　毘盧殿(叄楹)

　　後捲蓬(壹楹)

　　官房(貳拾楹)

　　僧院(拾房)

　　基址壹百貳拾玖丈(東至潘家火巷　南至官街　西至王家火巷　北至民房)

　　(【文】)

　　重修觀音閣記略

　　明南兵部尚書太原喬宇

　　南都第一山曰鍾山[疏-(梳-木)+(夸-大+(((嘹-口)-小)-日))]江南北諸山及江漢諸水以獨鍾其秀望之者時若祥雲紫氣擁護旋繞我　太祖高皇帝陵廟在焉陵之東南有閣曰觀音閣正德庚午春罹欝攸之變太監蕭公通圖嗣興之越五年甲戌始克就緒又明年而閣成蕭公詣余言曰公知兹閣之始乎我　太宗文皇帝纘承大綂綏靖四方追惟　聖祖肇建丕基祗謁　陵廟實興永慕顧瞻山麓有氣輪菌芬郁良久不散異之命工硺石肖形搆閣以紀其處召方外之有戒行者特虔焚修以仰荅　聖祖在天之靈意天人之格可以誠通而橋山劒舄之所瑞應禎祥之集又感通之所必有者所以祝鴻釐延景福匪徒為象教設也方閣之災公謀之諸同官所助金總千有餘兩筮日授事厥既經營庶工翕聚殿堂門廡煥焉一新都人士來觀妥靈有舍祈休有所棲僧有廬莫不忻然以喜如履樂界臨淨土而心目為之豁如也　正德十六年辛巳

　　(小剎)苜蓿菴

　　在都城外東城留守衛地洪武時建東去所領觀音閣二里西去朝陽門一里

　　【殿堂】

　　伽藍堂(壹楹)

　　觀音殿(叄楹)

　　正佛殿(叄楹)

　　僧院(壹房)

　　基址貳畆(東至官路　南至官路　西至水溝　北至民園)


大藏經補編第 29 冊 No. 160 金陵梵剎志


金陵梵剎志卷八

　　(中剎)佛國寺(古剎　勅賜)

　　在都城外東城地南去太平門二里東南去所綂靈谷寺十八里蔣山西畔古華藏菴景泰間僧妙慶募建奏賜今額所領小剎曰普濟菴清果寺梵惠院茶亭菴地藏菴

　　【殿堂】

　　山門(叄楹)

　　鐘樓(壹座)

　　天王殿(叄楹)

　　左伽藍殿(叄楹)

　　右祖師殿(叄楹)正佛殿(叄楹)

　　僧院(肆房)

　　基址叄拾伍畆(東至本寺官墳　南至刑部墻　西至官路　北至官路)

　　【公產】

　　田山(共貳拾貳畆叄分)

　　藏經護勅(文同靈谷)

　　(【文】)

　　佛國寺記略

　　明禮部尚書毘陵胡濙

　　寺在京都太平門外二里許相傳古華藏菴也無碑可考不知創始何時荒廢已久基址猶存形勢雄偉最為勝處僧妙慶化募眾緣鳩工集材誅茅剪𣗥凡殿堂廊廡以次建立鍾魚振揚香積芬苾繚以穹垣種植松栢於景泰五年六月十有八日奏　請賜額為佛國寺　欽賜藏經　勅諭𣱵為護持　天順元年八月

　　(【詩】)

　　遊佛國寺

　　明王韋

嶂開佳麗地門對泬寥天幽室憐容膝塵勞喜息肩望窮鴻鳫外歌向菊花前回首重城路鐘聲隔暮煙

　　(小剎)普濟菴

　　在都城太平門外半里東城牧馬所地西北去所領佛國寺二里與城隣近

　　【殿堂】

　　伽藍殿(叄楹)

　　佛殿(叄楹)

　　觀音堂(壹楹)

　　僧院(壹房)

　　基址貳畆(東至空地　南至城墻　西至官街　北至荷花塘)

　　(小剎)清果寺

　　在都城外東城牧馬所紅沙群地南去所領佛國寺十三里太平門十六里

　　【殿堂】

　　山門(壹楹)

　　左鐘樓(壹座)

　　佛殿(叄楹)

　　法堂殿(伍楹)

　　僧院(叄房)

　　基址叄畆(東至丘家山　南至官路　西至雷家山　北至劉家山)

　　【公產】

　　田地山塘(共壹拾柒畆貳分玖厘)

　　(小剎)梵惠院

　　在都城外東城興武衛赤馬群地南去所領佛國寺十一里太平門十三里

　　【殿堂】

　　山門(叄楹)

　　左鍾樓(壹座)

　　佛殿(叄楹)

　　僧院(壹房)

　　基址貳畆(東至本院塘　南至本院田　西至本院地　北至本院山)

　　【公產】

　　田地山塘(共壹拾柒畆貳分壹厘)

　　(小剎)茶亭菴

　　在都城外東城牧馬所玉臉群地南去所領佛國寺八里太平門十里

　　【殿堂】

　　山門(叄楹)

　　觀音殿(叄楹)

　　佛殿(叄楹)

　　華藏樓(叄楹)

　　僧院(壹房)

　　基址肆畆(東至官街　西至官街　南至官街　北至周家田)

　　【公產】

　　田地山塘(共貳拾玖畆玖分玖厘)

　　(小剎)地藏菴

　　在都城外東城牧馬所凉馬群地西北去所領佛國寺一里南去太平門二里

　　【殿堂】

　　伽藍殿(叄楹)

　　地藏殿(叄楹)

　　僧院(壹房)

　　基址貳畆(東至皇墻　南至大橋　西至官路　北至胡鸞房)


大藏經補編第 29 冊 No. 160 金陵梵剎志


金陵梵剎志卷九

　　(中剎)東山翼善寺(古剎　勅賜)

　　在郭城東南北去所綂靈谷寺三十里正陽門十七里東城地晉謝太傅高臥東山及與張玄圍碁賭墅即其處梁資福院武帝建淨名院神僧寶公說法其間宋元改淨名寺　國朝正綂十年重建　賜今額所領小剎曰廣惠寺祈澤寺天寧寺雲居寺莊嚴寺

　　【殿堂】

　　山門(叄楹)

　　天王殿(叄楹)

　　正佛殿(伍楹)

　　左觀音殿(叄楹)

　　右地藏殿(叄楹)

　　諸天殿(伍楹)

　　左伽藍殿(壹楹)

　　右祖師殿(叄楹)

　　寶公殿(叄楹)

　　靈官堂(壹楹)

　　方丈(叄楹)

　　僧院(拾捌房)

　　基址拾畆(東至駱子美民山　南至官路　西至孫明山　北至楊家山)

　　【公產】

　　地山(共陸拾肆畆玖分貳厘)

　　【山水】

　　東山(一名土山周四里高二十丈無巖石故曰土山輿地志云山下有湖自方山至京師此為半道今謂此山下道為半邏　晉石季龍入冠蔡謨所戍自土山至江乘　沈約郊居賦臨巽隅兮縱目即堆塚而流盻雖東山之崎嶁乃文靖之所宴)

　　【古蹟】

　　布塞亭(實錄吳景帝自會稽至曲阿有老翁干帝速行即日進至布塞亭孫綝迎於土山之半野)

　　土山墅(秦符堅入寇謝安命駕出土山墅張晏與張玄圍碁賭別墅即此時樓舘林木甚盛今無存)

　　(【文】)

　　翼善寺碑記略

　　明禮部侍郎陳璉

　　土山有寺一區名曰東山淨名寺舊名資福院世傳吳景帝欲至金陵有老翁千帝速行起自會稽即日至布塞亭孫綝迎帝於土山之半墅而兹山之名始勝晉丞相謝安謝事棲止於斯姪謝玄入而問計丞相高臥於山間怡然無懼色玄復請遂命駕出張宴於土山之陽而茲山之名益振至梁武帝建名淨名院有神僧寶公者遍遊名山求棲息之所覩是山之勝遂講經說法於其間由是土山之勝益彰而淨名之境益顯矣下自宋元改額淨名寺以至於今殿廡僧舍年深已毀及半惟佛殿一所獨存於是袁智海等募緣資財大作修崇巍然鼎創香火增崇僧行日盛誠足以表茲山之勝槩也正綂十年六月初十日題奏禮部尚書胡濙奉　旨與做翼善禪寺因識其事於久遠云　正綂乙丑八月十五日

　　(【詩】)

　　謝公墅歌

　　唐溫庭筠

朱雀航南繞香陌謝郎東墅連春碧鳩眠高柳日方融綺榭飄颻紫庭客文楸方罫花參差心陣未成星滿池四座無喧梧竹靜金蟬玉柄俱持頥對局含情見千里都城已得　虵尾江南王氣繫疎襟未許符堅過淮水

　　土山

　　唐李白

不向東山久薔薇幾度花白雲還自散明月落誰家

　　遊謝氏山亭(謝靈運故)

　　唐李白

淪老臥江海再歡天地清病間久寂寞歲物徒芬榮借君西池遊聊以散我情掃雪松下去捫蘿石道行謝公池塘上春草颯已生花枝拂人來山鳥向我鳴田家有美酒落日與之傾醉罷弄歸月遙欣稚子迎

　　土山

　　明黃姬水

昔臥會稽客因畱東山名宛然林泉趣猶是謝公情遠墅草全沒空門臺半傾誰知遊衍者偏解慰蒼生

　　東山

　　明焦竑

謝墅維青舫蕭臺接紫城到門雙樹立隔岸亂峰迎龍臥曾先達鴻𡨋愧獨行蒼生誰繫望懷古重含情

　　(小剎)廣惠寺

　　在郭城上方門外東城地西北去所領翼善寺一里去通濟門二十五里

　　【殿堂】

　　佛殿(叄楹)

　　僧院(壹房)

　　基址叄畆(東至官路　西至溝港　南至竹山村　北至官路)

　　(小剎)祈澤寺(古剎)

　　在郭城高橋門外東城地南去所領翼善寺十里西去正陽門三十里即祈澤山宋少帝景平元年建名祈澤治平寺會昌中廢南唐昇元間復宋治平間改祈澤寺元至正二年重建　國朝嘉靖十二年修葺為祈禱雨澤之所連彭城接青龍泉流澂徹如鏡

　　【殿堂】

　　金剛殿(叄楹)

　　天王殿(叄楹)

　　正佛殿(伍楹)

　　左觀音殿(叄楹)

　　鍾樓(壹座)

　　右地藏殿(叄楹)

　　龍王殿(貳層共陸楹)

　　僧院(叄房)

　　基址貳拾壹畆(東至本寺山頂　南至官路　西至官水溝　北至青龍山)

　　【公產】

　　田地山(共叄拾陸畆玖分伍厘)

　　【山水】

　　祈澤山(高五十丈周十里)

　　墮雲峰(寺左山上亂石㟏岈若飛雲而墮)

　　僊人巖(在寺墻外起伏如仙人座)

　　翻經平(寺後山上廣可盈畆平若掌上有流水痕環曲如鑿登則四山入望山最佳處)

　　祈澤泉(寺左)

　　【古蹟】

　　雙文杏(在殿墀內相傳為初法師手植大三四圍曾經雷火)

　　南唐斷碑(舊埋殿角盛時泰出之其文首云晉水齊雲山釋無名後云秦正之月元年與德謙及保大惟新諸字餘殘缺不可讀　以上俱存)

　　(【詩】)

　　遊祈澤寺

　　宋王安石

駕言東南遊午飯投僧館山白梅蕋長林黃柳芽短笭箵河際來畧勺桑間斷春暎一川明雪消千壑漫魚隨竹影浮鳥悞人聲散玩物豈能畱于時吾自懶

　　墮雲峰

　　明盛時泰

彷彿晴雲氣墮影青林隈有日從龍去長空起迅雷

　　仙人岩

　　明盛時泰

名山多靈蹤古仙探仙迹白鶴忽歸來疑是雙飛舄

　　翻經平

　　明盛時泰

道人持經凾坐向盤陀讀經罷寂無聲松風起巖谷

　　(小剎)天寧寺(古剎)

　　在郭城高橋門外東城地北去通濟門三十七里西南去所領翼善寺十五里宋治平二年建　國朝正綂間重建復燬今僅僧舍數椽山林幽迥野泉散落人跡鮮至

　　【殿堂】

　　山門(叄楹)

　　佛殿(止存基址)

　　僧院(叄房)

　　基址伍畆(東至張家山　南至王家山　西至青龍山　北至王家山)

　　【公產】

　　田山塘(共伍拾肆畆壹分)

　　(【文】)

　　天寧寺遊記略

　　明按察副使顧[璪-品+鹵]

　　正德丁丑春三月九日予兄東穚先生赴官台州李飲虹王南原羅半窗諸君偕予出餞于祈澤寺寺在高橋門外十里有龍泉古木之勝酒數行東橋別去予與諸君共宿祈澤舊聞隣寺號天寧者境絕幽敻次早邀諸君遊詢祈澤僧多詒以道遠且險不可至予意良阻王羅二君銳意欲行遂從僧借小童導騎緣寺前逕登山歷墟墓數處即平野曠然兩傍皆童山環抱縱轡行里餘見山盡處如門闕狀闕外諸山濃淡晦明如畫方愛玩未已覺山腹間隱隱有樓閣在空際到即寺也眾皆大喜棄馬振衣緣石逕而登逕且半聞陂陁下灌莾中有聲洶洶如雷奔風怒予謂諸君此當有異泉乃遣人踪跡之徐步入寺寺僧多出乞食獨老僧惠禧者見客至似喜延入室焚香供茗甚肅室亦雅潔不類荒山少憩復出寺先所遣人來報山下果得泉但荒翳不可入予奮然先行道諸君藤稍竹刺時絓冠袂輙絕之以去稍下見泉珠零玉散飛落石澗中可十數處不知所從來亦莫能極其所止澗澗尺餘兩傍及底皆山石自然所成玲瓏㟏岈清泉如空碧下漬予喜呼酒飲諸君擇泉流平緩處列坐汎觴各引滿數觥而出回及山半得泉脉樹間乃平地湧出不甚瀰溢不知何緣流衍之廣乃爾既登復觴寺外石上數行乃上馬歸

　　(【詩】)

　　遊天寧寺

　　明王韋

問年看井幹結夏閉山門路夾雙峰起泉流百道喧葡萄纏廢棟蛺蝶舞荒園窈窕堪棲隱逢人未可言

　　(小剎)雲居寺(古剎)

　　在郭城高橋門外東城地西去正陽門四十里西南去所領翼善寺三十里鍾山舊有雲居寺及登覽詩今相去尚遠或移改無考因另入鍾山廢寺

　　【殿堂】

　　山門(叄楹)

　　觀音殿(叄楹)

　　右伽藍殿(叄楹)

　　僧院(壹房)

　　基址參畆(東至官溝　南至官溝　西至八甲民田　北至太子山)

　　【公產】

　　田地塘(共壹拾貳畆叄厘)

　　(小剎)莊嚴寺(古剎)

　　在郭城高橋門外鳳城鄉東城地西去正陽門四十七里西南去所領翼善寺二十五里實錄謝尚以永和四年捨宅造莊嚴寺宋大明中路另造莊嚴寺于西藥園改為謝鎮西寺陳大建元年燬後五年豫州刺史程文秀修復孝宣帝勅改興嚴寺按元金陵新志謝尚莊嚴寺已改興嚴寺今寺仍名莊嚴考謝尚宅又在城中竹格渡不知何年徙此㨿其寺唐貞觀己酉間牛頭惠忠禪師移住建法堂元季復燬　國朝永樂間僧真常重建

　　【殿堂】

　　山門(叄楹)

　　佛殿(叄楹)

　　左伽藍堂(壹楹)

　　僧院(貳房)

　　基址拾伍畆(東至唐釴民房　西至官路　南至本寺冲田　北至王鎮民地)

　　【公產】

　　田塘(共壹拾柒畆貳分陸厘)

　　【人物】

　　【宋】

　　曇斌(南陽人融冶百年陶貫諸部開筵講說四遠皆至孝建初勅王玄謨資發出京陳郡袁粲嘉斌行觧嘗令中書舍人巢尚介意欲試之斌不屈粲廼躬自往𠊱每勸斌數覲天子斌曰貧道方外之人豈宜與天子同遊粲益高之後請為母師宋建平王景素亦諮其戒範元徽中卒于莊嚴寺)

　　【齊】

　　僧旻(有碑傳)

　　道慧(止靈矅寺楮澄謝超宗名重當時並見推禮慧以母老欲存資奉乃移憇莊嚴寺母憐其志復出家為道捨宅為寺不遠精舍葬于鍾山之陽陳郡謝超宗為造碑銘)

　　【唐】

　　慧涉(會稽人即東晉太傅安之後戒節孤峻好寂為樂不棲名聞大曆初于金陵莊嚴寺遇牛頭山忠禪師一言知歸遂命入室授以法要洎忠捐世踵武兹嶺問道者眾四維霑治時稱師藝文與草堂爐嶽爭美當代云)

　　惠忠(配莊嚴寺聞牛頭山威禪師襲達摩踪得佛法印遂造山禮謁夙夜精勵常頭陀山澤飲泉藉草一食延時每用一鐺眾味同煑用畢懸於樹杪方復繩牀晏坐終日如杌衣不易時寒暑一衲積四十年遂彰靈應州牧明賢頻詣山禮謁再請至郡施化道俗天寶初年始出止莊嚴傳詳弘覺寺)

　　【附叅講棲覽】

　　【晉】

　　謝尚(永和四年捨宅造寺)

　　(【文】)

　　大莊嚴寺碑銘

　　隋開府儀同三司江總

　　蓋聞僧伽水濵波斯創以禪地醍醐山頂含那肇其梵域此乃住劫之勝因上方之妙範於是俯察地勢懸之以水仰惟星極揆之以日百堵咸作千坊洞啟前望則紅塵四合見三市之盈虛後睇則紫閣九重連雙闕之聳峭加以園習歡喜水成功德池溢甘露不因玉掌樹搖音樂無待金奏熏罏夜𤑔遙來海岸之香法鼓早讙非動泗濵之石擢莖金表跨八萬之俱成界道銀繩面四衢而拓製廁璧綴珠凌丹霞而結宇雕光鏤采望紫極而開軒俯看驚電影徹[王*(堊-王+田)]璃之道遙拖宛虹光徧水精之域層楹刻桷風伯走而未升靈橑飛甍雨師攀而不逮銘曰灼爍金莖崔嵬銀表翔鶤仰翥威鳳靈矯木密聯綿香泥繚繞日圖檐外荷披棟杪翠落陰虬朱填陽鳥高僧累萃願學滋多弘宣方等愽綜圍陁皆傷寸　竝悟天波式旌鏤碣無待雕戈標年剎土比數恒河

　　莊嚴寺重興記略

　　明釋印菴

　　寺在上元之鳳城鄉距都城四十里許東晉永和四年謝尚捨宅為莊嚴寺宋大明中路后於宣陽門外太祖西藥園造莊嚴寺改此為謝鎮西寺至陳大建元年毀於延燎後五年豫州刺史程文秀更加修復唐貞觀己酉牛頭惠忠禪師移居莊嚴寺建法堂元季毀於兵𧱾悉為瓦鑠之區　大明開國四海又安在處佛寺廢而復興主僧真常奮志募緣建造興復于洪武戊午畢工於永樂癸卯復置田畝以瞻眾食而寺額從舊名焉　成化元年仲呂月

　　(【傳】)

　　莊嚴寺僧旻法師碑

　　梁元帝

　　夫宏才妙物雲液之所降生獨振孤標倫類之所遠絕是故隋光燭魏非折木之恒珍和璧入秦豈潤山之常寶僧旻法師盖天地之淳精宇宙之瓌器本姓孫氏有吳開國大皇帝其先也法師道靄二儀德充四海含春夏之生長抱日月之貞明辭旨清新置言閑遠千門萬戶必臻其奧九部五時若指諸掌坦然夷易豁爾洞開故緇素結轍華戎延道晨風之鬱北林龍魚之趨深澤哲人云逝指南誰屬銘曰永離百非聞之寂滅苟云未樹共歸今轍方墳結構伽藍罷設朱火一潛青松長列

　　僧旻法師傳略

　　高僧傳

　　釋僧旻家于吳郡之富春吳大皇帝其先也七歲出家住虎丘西山寺特進張緒見而歎曰松栢雖小已有淩雲之氣由是顯譽年十三出都住白馬寺寺僧多以轉讀唱道為業旻風韻清遠了不厝意年十六移住莊嚴尚書令王儉延請僧宗講涅槃經旻扣問聯環言皆摧敵儉曰若竺道生入長安姚興於逍遙園見之使難道融義往復百翻言無不切眾皆覩其風神服其英秀今此旻法師超悟天體性極照窮言必典詣能使前無橫陣便是過之遠矣文宣嘗請柔次二法師於普弘寺共講成實大致通勝冠蓋成陰旻於末席論議詞旨清新致言宏邈往復神應聽者傾屬次公乃放麈尾而歎曰老夫受業於彭城精思　之五聚有十五番以為難窟每恨不逢勍敵必欲研盡自至金陵累年始見竭於今日矣且試思之晚講當答及晚上講裁復數交詞義遂擁次公動容顧四座曰後生可畏斯言信矣年二十六永明十年始於興福寺講成實論先輩法師高視當世排競下筵其會如市山棲邑寺莫不掩扉畢集衣冠士子四衢輻湊坐皆重膝不謂為迮言雖竟日無起疲倦晉安太守彭城劉業嘗謂旻曰法師經論通愽何以立義多儒答曰宋世貴道生頓悟以通經齊時重僧柔影毘曇以講論貧道謹依經文文玄則玄文儒則儒耳永元元年勅僧局請三十僧入華林園夏講僧正擬旻為法主旻止之或曰何故答曰此乃內潤法師不能外益學士非謂講者由是譽傳遐邇名動京師瑯琊王仲寶吳人張思光學冠當時清貞獨絕並投分請交中以縞帶值齊曆橫流道屬昬詖因避地徐部仍受請入吳法輪繼轉勝幢屢建皆隨根獲潤有聞南北皇梁膺運乃翻然自遠言從帝則以天監五年遊于都輦天子禮接下筵亟深睠悅勅僧正慧超銜詔到房欲屈與法寵法雲汝南周捨等入華林園道義自茲已後優位日隆六年制注波若經以通大訓又勅於惠輪殿講勝鬘經帝自臨聽仍選才學道俗釋僧智僧晃臨川王記室東莞劉𢣢等三十人同集上定林寺抄一切經論以類相從凡八十卷皆令取衷於旻十一年春忽感風疾後雖小間心猶忘誤言語遲蹇旻曰自登座講說已二十年如見此病例無平復講事盡矣乃修飾房內隔立道塲日夜禮懺後吳郡太守張克吳興太守謝覽各遣僚佐至都表上延請有勅給船仗資糧發遣二郡迎候舟檝滿川京師學士雲隨霧合中途守宰莫不郊迎晉陵太守蔡撙出候門迎之歎曰昔仲尼素王於周今旻公又素王於梁矣天監末年下勅於莊嚴寺建八座法輪講者五僧以年臘相次旻最處後眾徒彌盛莊嚴講堂宋世祖所立欒櫨增映延袤遐遠至於是日不容聽眾執事啟聞有勅聽停講五十日悉移窗戶四出簷雷又進給牀五十張猶為迫迮桄桯摧折日有十數少與齊人張融謝眺友善天人才學通人莫不致禮雖居重名不嘉榮勢閑處一室簡通豪右眾人多恨之唯吳郡陸倕愽學自居名位通顯早崇禮敬旻亦密相器重時為太子中庶[佇-丁+(眉-目+貝)]從到房旻稱疾不見倕欣然曰此誠弟子所望也普通之後先疾連發彌懷退靜夜還虎丘人無知者時蕭昂出守吳興欲過山展禮山主智遷先知以告旻旻曰吾山藪病人無事見貴二千石昔戴顒隱居北嶺宋江夏王入山詣之高臥牗下不與相見吾雖德薄請附戴公之事矣及蕭至旻從後門而遁其年皇太子遣通事舍人何思澄銜命致禮贈以几杖罏奩褥席麈尾拂扇等五年下勅延還移住開善使所在備禮發遣不得循常以稽天望於路增劇未堪山寺權停莊嚴因遂彌留以至大漸中使參侯相望馳道以大通八年二月一日清旦卒于寺房春秋六十一勅以其月六日窆于鍾山之開善墓所隱士陳留阮孝緒為著墓誌皇太子湘東王並為製文樹于墓側徵士何𠉥著文立于本寺初旻嘗樂于禪默乃依所立義試遍安心旬日之間遂得入定問諸禪師皆云門戶雖殊造寂不異旻嘗造彌勒佛并諸供具朝夕禮謁乃夢見彌勒佛遣化菩薩送菩提樹與之菩薩曰菩提樹者梁言道塲樹也弟子頗宣其言旻聞而朂之曰禮有六夢正夢唯一乃是好惡之先徵故周立占夢之官後代廢之正以俗人澆偽亟多假託吾前所夢乃心想耳汝勿傳之以莊嚴寺門及諸墻宇古製不工又吳虎丘山西寺朽壞日久並加繕改事盡弘麗旻所造經像全不封附須者便給放生布施未嘗倦廢所著論疏雜集四聲指歸詩譜決疑等百有餘卷流世


大藏經補編第 29 冊 No. 160 金陵梵剎志


金陵梵剎志卷十

　　(中剎)方山定林寺(古剎)

　　在郭城高橋門外北去正陽門三十里所統靈谷寺四十里東城天印山後宋乾道末年秦高僧善鑑創按上定林寺在鍾山寺廢因請其額干此遂名定林元至正間重修　國朝洪治五年重建山林幽靚齊武欲起離宮即此所領小剎曰東霞寺外永福寺

　　【殿堂】

　　金剛殿(參楹)

　　天王殿(參楹)

　　左鐘樓　右禪堂　正佛殿(參楹)

　　左觀音殿(參楹)

　　右輪藏殿(參楹)

　　毘盧殿(伍楹)

　　僧院(伍房)

　　基址五畆(東至許家山　南至方山西至龍山　北至岳家山)

　　【公產】

　　田山塘(共捌拾壹畆貳分)

　　【山水】

　　方山(高一百一十六丈周二十七里圖經云四面方如城東南有水下注長塘流溉平陸丹陽記曰山形方如印故曰方山亦名天印山　秦始皇時術者言金陵有天子氣乃遣朱衣三千鑿方山流淮水以斷脉　齊武帝嘗欲於天印山起離宮期勝新林苑徐孝嗣荅曰繞黃山欵牛首乃盛漢之事今江南未廣願少留神乃止　見世說)

　　方山埭(建康實錄吳赤烏八年使校尉陳勳𤼵屯田兵于方山南截淮立康號方山埭又按南史湖熟縣方山埭高峻冬月行旅以為難齊明帝使沈瑀修之乃開四洪斷行客)

　　石龍池(山頂大旱不涸)

　　八卦泉(山後)

　　【古蹟】

　　乳鐘(即景陽鐘有一百八乳乳各異聲相傳有勳貴取去叩之無聲返寺如故　見存)

　　【人物】

　　【宋】

　　曇摩蜜多(蜜多天性凝靜雅愛山水以為鍾山鎮岳埒羙嵩華常嘆下寺基搆臨澗低側於是乗高相地揆卜山勢以元嘉十二年斬木刊石營建上寺)

　　法願(有傳略)

　　僧遠(有傳略)

　　道嵩(沉隱有志用好律學誦經三十萬言性好捨瓶衣外無兼物宋元徽中止鍾山定林寺人有造者輒為說法訓獎以代饌焉)

　　慧彌(志修遠離巖谷峻絕負錫獨前少誦大品精修三昧乃觀化京師止鍾山定林足不出山三十餘年六時懺誦必為眾先)

　　法獻(元嘉十六年止定林上寺後西遊于闐[葎-聿+(唚-口)]佛牙及龜茲國金鎚鍱像賫還京師行律精純德為物笵永明中被勅與長干玄暢同為僧主分任南北兩岸)

　　僧鏡(家貧母亾廬墓泣血服畢出家大闡經論司空東海徐湛之重其風素請為一門之師陳郡謝靈運以德音致欵宋世祖勅止定林下寺頻建法聚聽眾雲集著有法華維摩尼義䟽并毘曇玄論)

　　【齊】

　　僧柔(齊太祖創業之始世祖襲[囗@(ㄙ/十/回)]之日皆建立招提旁求義士以柔耆素有聞徵書歲及文宣諸王再三招請乃更出京止定林寺躬為元匠四遠欽服)

　　法通(入京初止莊嚴後憇定林上寺棲閑隱素履道惟勤齊竟陵文宣王丞相文䭾王皆紆貴慕德親承頂禮陳郡謝舉吳國陸果尋陽張孝秀並策步山門稟其戒法晦跡鍾阜三十餘載坐禪誦念禮懺精苦)

　　僧佑(見報恩寺)

　　【梁】

　　傅大士弘(有傳)

　　【附叅講棲覽】

　　【晉】

　　何尚之(致仕退居方山)

　　梁劉慧地(有傳)

　　(【文】)

　　方山上定林寺記

　　宋免解進士建康府校正書籍朱舜庸

　　古者四民各有所居故居士於學居農於田居工於肆居商於市是時釋老二氏未興其奚居此王政之所必無也迨漢之東始居僧於寺歷代相因訖于今釋教之盛極矣凡城郭山林寺之占勝者多而其徒之居山尤為人所重豈不以是道之妙非求之於寂寞之濵則不可得苟其徒不以精勤枯淡為心亦必不能久安於此其取重以是乎方山上定林寺盖即山而居者也當乾道末年有秦高僧善鑑始來是山結廬行道未幾遠近信慕施者踵至於是率其徒䟽泉蒔松徙石闢塗土木之工次第而舉無何有殿以奉佛有堂以會法有室以安眾以至門廡庖湢莫不畢具方其事之權輿也即詣府請移鍾山梁朝廢寺上定林額於此其地故有山川登臨之羙為荊榛所蔽為狐狸所嘷為樵夫牧子所過而不睨不知幾年一旦雪脊朱甍隱然出於煙霏空翠間號清淨伽藍信其地有待歟鑑尋示滅其弟子義瓊主之已而令義珹代焉繇薦得人閱三十稔隄瀕河之田而歲有計建轉輪之蔵而日有資此其師疇昔之志卒待瓊珹而後成其勤至矣洎珹領事猶以身先人盖思備其所闕壯其所居以稱其山之高且大也駸駸乎與諸雄剎亢一日踵僕門告曰寺之成已父曾無紀述惟累世經營之難恐寖就曖昧子與我善且習知其詳盍記之僕固辭不獲則為敘其本末又從而為之說釋氏以寂滅為宗以苦空為行以慈悲為願以遠去塵囂為高從上諸祖師以是道密相付囑故其建立往往壯巖谷荒寒之境疑若過清難居而必棲其徒於此者盖使其朝夕所接不見異物無害於心惟佛法是求如此則於一切經行坐臥去處覺水鳥風林無非宣揚第一義諦惟恐山之不深林之不密此所以為真實堅固不可退轉也歟今定林為寺誠得其所而鑑之遺範所謂向钁頭邊取人者耶　嘉定庚辰正月望

　　方山重修上定林寺記

　　元翰林學士虞集

　　集慶郡城東南出三十里有方山焉敦厚方正巋然在望於地勢為貴重者也故宋乾道中蜀僧善鑑築佛寺千山半請上定林之名而名之度弟子以居二百年于兹矣世有廣學博聞之士出于其間盖人境相成為勝者也國家至元初開講席於郡之天禧真定德公實來上稟朝廷之旨下為民庶之歸宣通要言聞見開悟居數十年學者日盛德公之歿用其法闇維之烟㷔所及凡竹石林木皆成舍利紺碧圓潔人爭取而奉之以求福焉嗣其講者則瓦官戒壇東魯儒公也志樂閑退委而去之自方山來主其席宣慈恩之教沛然於是邦者則退菴無公其人也天曆天子父潛金陵清燕之暇洗心於佛乘凡行道明教之士莫不知名歲己巳無公與二三大僧同朝于京師其徒嵩公偕行召見講法深稱旨意寵遇之厚久留弗遺明年俄示寂焉上加閔悼思所以繼之者平山嵩公簡在上心即遣近臣今湖廣行中書省左丞王士弘浙西廉使伯顏帖木兒錫命嵩公主天禧之席嵩公曰上恩深重非所敢當况我遵行有絕流演公在請以命之上嘉其能讓不違其請又與歎若曰雖佛氏之言無所忌諱無公既退就寂滅又以絕流繼之非所以廣學海而興大乘也時虞集侍立奎章詔為更之集以上意更之曰道源於是命士弘傳詔俾演主講于集慶而嵩次之賜伽梨衣織金為文妙麗殊勝上嘗奉觀音大士香像於內閣及北還出付演嵩崇奉之至是兩賜錢凡伍萬餘緡俾為閣以居之日致瓜華之供皆士弘所傳旨也既而衣以重幣錫以名香加以羙號恩數之隆演嵩二公盖無異也及嵩繼演今上皇帝御極嘉惠法林金衣香幣之賜名號之美亦一再至而天禧之盛洋溢于方山之表矣定林三出名士寵光相承泛觀東南未有能及之者矣嵩公思定林之舊而受業師妙至在焉不忍忘其初也乃出衣盂之資興土木之役加意于定林大修寶殿經藏傍及修廊與凡屋之為羽翼者弊而圖全與更新無異所特作者寺之僧堂三門鑄大鐘建樓以居之買田得若干畆取其租以俻歲月之完葺者焉功成今浙西廉使伯顏帖木兒至中與集皆同朝過行臺見嵩之成績以書相告請為之記焉其來者徑山第一坐道甫蚤受業於定林者也至于山中相從易朔而後從容及之可謂委曲者矣集嘗聞之眾生自無始以來執著諸有以受苦極諸佛悲憫示以空法又懼滯於空寂中道出焉是故無有亦有無有亦空則妙有真空無間然矣使彼蠢然含靈之眾日用而不知者以冰釋疑情頓識根本此吾佛教意自世祖至于今上皇帝列聖一心崇是教以福斯民有在於是其可無以記之哉嵩公身任講事之重不違世法又廣剎海以表其初心道甫分席之山其所以來告者不墮於有為不滯於無為故集得以緒言記之也如此

　　大元至正五年乙酉四月

　　重建方山定林寺記略

　　明南太常少卿翟瑛

　　金陵據天下之形勝為四方之都會去城東南三十里許其峰巒競秀望之巋然端重而蒼翠者天印山也風氣凝聚林木蓊鬱隱映於林壑之間者定林寺也宋乾道間善鑑法師始建其寺至今五百餘年矣　國朝有僧曰道泰者嘗住持是寺遍叩諸檀越建大佛殿四天王殿時天順甲申金陵居士朱福珎慨然罄其所積之貲而一新之其所建者若毘盧殿大士殿金剛殿輪藏殿與夫大藏尊經及諸供器之類罔不周俻其餘齋堂禪室廊廡方丈山門又福珎之子鑑鈐鏞鐸之所完皆次第而一新之誠可謂規模弘麗矣經始於天順庚辰落成於成化壬寅

　　定林寺沙門表請斷殺議

　　廣弘明集

　　梁高祖武皇帝臨天下十二年下詔去宗廟犧牲修行佛戒蔬食斷欲上定林寺沙門僧祐龍華邑正栢超度等上啟云京畿既是福地而鮮食之族猶布筌網並驅之客尚馳鷹犬非所以仰稱皇朝優治之旨請丹陽琅琊二境水陸並不得蒐捕勅付尚書詳之議郎江貺以為聖人之道以百姓為心仁者之化以躬行被物皇德好生恊于上下日就月將自然改俗一朝抑絕容恐愚民且獵山之人例堪祓涉捕水之客不憚風波江寧有禁即達牛渚延陵不許便往陽羡取生之地雖異殺生之數是同空有防肓之制無益全生之術兼都令史王述以為京邑翼翼四方所視民漸至化必被萬國今祁寒暑雨人尚無怨況去俗入真所以可悅謂斷之為是左丞謝幾卿曰不殺之禮誠如王述所議然聖人為教亦與俗推移即之事迹恐不宜偏斷若二郡獨有此禁更似外道謂不殺戒皆有界域因時之宜敬同議郎江貺議尚書臣亶僕射臣昂全瑩已下並同貺議帝使周舍難貺曰禮云君子遠庖厨血氣不身翦見生不忍其死聞聲不食其肉此皆即目興仁非關及遠三驅之禮向我者舍背我者射於是依王述議遂斷又勅太醫不得以生類合藥公家織官紋錦並斷仙人鳥獸之形以為褻衣截剪有[垂-工+┬]仁恕至廼祈告天地宗廟以去殺之理被之含識郊廟皆以麫為牲牷其饗萬國用菜蔬去生類其山川諸祀則否乃勅有司曰近以神實愛民不責無識所貴誠信非尚血膋凡有水旱之患使歸咎在上不同牲牢止告知而已而萬姓祈求謟黷為事山川小秪難期正直晴雨或[垂-工+┬]容市民怨愚夫滯習難用理移自今祈請報答可如俗法所用以身賽咎事自依前前臣曰夫神道𣴭昧求諸不一或尚血腥之祀或歆蘊藻之誠設教隨時貴其為善其誠無忒何往不通若祭享理無則四代之風為爽神明實有三世之道為弘語其無不待牲牷之潔據其有宜存去殺之仁周文禴祭由來尚矣苟有明德神其吐諸而以麫為牲於義未逹方之紋錦將不矛盾乎

　　集程伯淳語

　　法喜志

　　程伯淳嘗曰佛說光明變玩初莫喻其旨後看華嚴合論𨚫說得分曉應機破惑名之為光心垢解脫名之為明只是喻自心光明便能得入光照無𥁞世界公每見釋子讀佛書端莊整肅乃語學者曰凡看經書必當如此今之讀書者形容先自怠惰了如何存主得一日過定林寺偶見眾僧入堂周旋步武威儀濟濟一坐一起並凖清規乃歎曰三代禮樂𥁞在是矣

　　(【傳】)

　　釋法願傳畧

　　高僧傳

　　釋法願先穎川長社人祖世避難移居吳興長城願常為梅根治監有施慎民代之先時文書未校慎民遂偏當其負願乃訴求分罪有旨免慎民死除願為新道令家本事神身習鼓舞世間雜伎及蓍父占相皆俻𥁞其妙嘗以鏡照靣云我不久當見天子於是出都住沈橋以傭相自業宗殼沈慶之微時經請願相願曰宗君應為三州刺史沈君當位極三公如是歷相眾人記其近事所騐非一遂有聞於宋太祖太祖見之取東治囚及一奴美顏色者餙以衣冠令願相之願指囚曰君多危難下階便應著鉗鏁謂奴曰君是下賤人乃暫得免耶帝異之即勅住後堂知陰陽秘術後少時啟求出家三啟方遂為上定林遠公弟子及孝武龍飛宗殼出鎮廣州擕願同往奉為五戒之師會譙王構逆羽檄嶺南殼以諮願願曰隨君來誤殺人今太白犯南斗法應殺大臣宜速改計必得大勳果如願言殼遷豫州刺史復擕同行及竟陵王誕舉事願陳諫亦然願後與刺史共欲減眾僧床脚令依八指之制時沙門僧導獨步江西謂願濫匡其士頗有不平之色遂致聞於孝武即勅願還都帝問願何致故詐菜食願荅菜食已來十餘年帝勑直閤沈攸之強逼以肉遂折前兩齒不廻其操帝大怒勑罷道作廣武將軍直華林佛殿願雖形同俗人而棲心禪戒未嘗虧節有頃帝崩昭太后令聽還道太始六年校長生捨宅為寺名曰正勝請願居之齊高帝親事幼主恒有不測之憂每以諮願願曰後七月當定果如其言及高帝即位事以師禮武帝嗣興亦盡師敬永明二年願遭兄喪啟乞還鄉至鄉少時勑旨重疊願後出憇在湘宮鑾駕自幸降寺省慰願云脚疾未消不堪相見帝乃轉蹕而去文惠太子嘗往寺問訊願既不命令坐文惠作禮而立乃謂願曰葆吹清鐃以為供養其福云何願曰昔菩薩八萬妓樂供養佛尚不如至心今吹竹管子打死牛皮此何足道其王侯妃主及四遠士庶並從受戒悉遵師禮願往必直前無有通白咸致隨喜日盈萬計願隨以修福未嘗蓄聚或雇人禮佛或借人持齋或糴米穀散飼魚鳥或貿易飲食賑給囚徒後入定三日不食忽語弟子云汝等失飯籮矣俄而寢疾時寺側遭燒寺在下風煙燄將及弟子欲輿願出寺願曰佛若被燒我何用活即苦心歸命於是三面皆焚唯寺不燼　齊永元二年卒

　　釋僧遠傳畧

　　高僧傳

　　釋僧遠渤海重合人幼而樂道年十六欲出家父母不許因蔬食懺誦曉夜不輟年十八方獲入道遠周貧濟乏身無留財有玄紹比丘每給以金具遠讓而弗受嘗一時行青園聞里中有得時氣病者憫而造之見駢尸侶病者數人人莫敢近遠深加痛惋留止不忍去因為告乞斂死撫生恩加骨肉宋新安孝敬王子鸞為亡所生母殷貴妃造新安寺勑選三州招延英哲遠與小山法瑤南澗顯亮俱被徵召皆推遠為首大明六年九月右司奏曰臣聞邃拱凝居非期宏峻拳跪槃伏豈止敬恭將以昭張四維締制八㝢故雖儒法枝𣲖名墨條流至於崇親嚴上厥繇靡爽唯浮圖為教逷自龍[帝-巾+(口/衣)]宗旨緬邈㣲言淪遠拘文蔽道在末彌扇遂廼陵越典度偃居尊戚失隨方之妙迹迷製化之淵美夫佛法以謙儉自牧忠虔為道不輕比丘遭人必拜目連桑門遇長則禮寧有屈膝四軰而簡禮二親稽首耆臘而直骸萬乘者哉故咸康創議元興載述而事屈偏黨道挫餘分今鴻源遙洗羣流仰鏡九仙賮寶百神聳職而畿輦之內含弗臣之氓階席之間延抗禮之客懼非所以澄一風範詳示景則者也臣等叅議以為沙門接見皆當盡禮敬之容依其本俗則朝徽有序乘方兼遠矣帝雖頗信法而尤自驕縱故奏上之日詔即可焉遠時歎曰我剃頭沙門本出家求道何關於帝王即日謝病仍隱迹上定林山及景和之中此制又寢還遵舊章宋明踐祚請遠為師竟不能致其後山居逸迹之賔傲世凌雲之士莫不策踵山門展敬禪室廬山何默汝南周顒齊郡明僧紹濮陽吳苞吳國張融皆投身接足諮其戒範後宋建平王景素謂棲玄寺是先王經始既寺是人外欲請遠居之慇懃再三遂不下山齊太祖將升位入山尋遠遠固辭老疾足不垂床太祖躬自降禮諮訪委悉及登禪復鑾駕臨幸將詣遠房房閤狹小不容輿盖太祖欲見遠遠持操不動太祖遣問臥起然後轉蹕而去至于寢疾文惠文宣並服膺師禮數往叅候遠蔬食五十餘年澗飲二十餘載游心法苑緬想人外高步山門蕭然物表以齊永明二年正月卒于定林上寺帝致書于沙門法獻曰承遠上無常弟子夜中已自知之遠上此去甚得好處諸佳非一不復增悲也一二遲見法師方可敘瑞夢耳今正為作功德所須可具疏來也竟陵文宣王又書曰遠法師一作名德志節清高潛山樹美四海飡風弟子闇昧謬蒙師範方欲仰稟仁化用洗煩慮不謂此疾奄成異世悲痛之心特不可忍遠上節槩業行圓通曠刼希有弟子意不欲遺形影迹雜處眾僧墓中得別卜餘地是所願也方應樹剎表奇刻石銘德矣即為營墳於山南立碑頌德太尉瑯瑘王儉製文

　　傅大士傳

　　神僧傳

　　大士傅弘者住東陽郡烏傷縣雙林寺體權應道躡嗣維摩時或分身濟度為任或金色表於胸臆異香流於掌內或見身長丈餘臂過於膝脚長二尺指長六寸兩目重瞳色貌端峙梁孝武聞之延居鍾山定林寺天花甘露恒流於地帝後於華林園重雲殿獨設一榻擬與天旨對揚及玉輦昇殿而公宴然共坐憲司譏問但云法地無動若動則一切不安且知梁運將盡救愍兵灾乃然臂為炬冀禳來禍至陳大建元年夏中於本州右脇而臥奄就昇遐初大士在日常以經目繁多人或不能遍閱乃建大層龕一柱八面實以諸經運行不碍謂之輪藏今天下所建輪藏皆設大士像實始於此其飼虎餘飯棄擲林間化而為石青白錯雜可作數珠

　　劉慧地傳

　　梁書

　　劉勰字彥和東筦人雅為太子昭明所重撰文心雕龍五十篇家貧不婚娶依沙門僧俗遂愽通經論區別部類而為之敘定林寺藏經即其銓次也中書令沈約絕重其文常置几案間凡都下寺塔及名僧碑碣皆出其手累官通事舍人表求出家先燔鬚自誓帝嘉之賜法名慧地

　　(【詩】)

　　鄰里相送至方山

　　南宋謝靈運

祗役出皇邑相期憇甌越解纜及流潮懷舊不能發析析就衰林皎皎明秋月含情易為盈遇物難可歇積痾謝生慮寡欲罕所闕資此永幽棲豈伊年歲別各勉日新志音塵慰寂蔑

　　與諸兄弟方山別詩

　　晉王彪之

脂車總馳輪汎舟理飛棹絲染墨悲歡路岐楊感悼(闕)

　　侍遊方山應詔

　　齊王融

巡躅望登年悵飲臨秋縣日羽鏡霜尋雲旗落風甸四瀛良在目八㝢婉如見小臣竊自嘉預奉栢梁讌

　　侍遊方山應詔

　　梁沈約

清漢夜昭晢扶桑曉陸離發吹垂楊下建羽朝夕池摐金浮水若聳蹕詔山祗一霑九霄露藜藿終自知

　　下方山

　　梁何遜

寒鳥樹間響落星川際浮繁霜白曉岸苦霧黑晨流鱗鱗逆去水瀰瀰急還舟望鄉行復立瞻途近更修誰能百里地縈繞千端愁

　　定林

　　宋王安石

定林青木老參天橫貫東南一道泉六月杖藜潯石路午陰多處弄潺湲

　　自讀書臺上定林

　　宋王安石

橫絕潺湲度深尋犖硧行百年同逆旅一壑我平生

　　登方山絕頂

　　明許榖

天印山高四望遙振衣同上興飄蕭深巖藉草秋仍茂絕嵿清池旱不消散睇青巒圍錦甸舉頭蒼藹接丹霄洞中却愛棲真者不信人間有市朝

　　(小剎)東霞寺

　　在郭城上方門外東城崇禮鄉西去所領定林寺二里北去正陽門三十二里

　　【殿堂】

　　山門(壹楹)

　　右觀音殿(參楹)

　　僧院(壹房)

　　基址拾畝(東至官街南至荒圩西至秦淮河北至鷄籠山)

　　(小剎)外永福寺

　　在郭城上方門外泉水鄉東城地西去所領定林寺十里北去正陽門四十里

　　【殿堂】

　　山門(參楹)

　　佛殿(參楹)

　　左伽藍堂(壹楹)

　　右祖師堂(壹楹)

　　觀音殿(伍楹)

　　僧院(貳房)

　　基址玖畝(東至官路　南至小垾寺田西至本寺水溝　北至官路)

　　【公產】

　　田(共玖畝玖分貳厘)


大藏經補編第 29 冊 No. 160 金陵梵剎志


金陵梵剎志卷十一

　　(中剎)光相寺(古剎)

　　在郭城高橋門外北去所綂靈谷寺五十里通濟門五十八里東城地乾道志名光相院　國朝永樂間僧行鎡重建所領小剎曰天隆寺積善菴

　　【殿堂】

　　天王殿(伍楹)

　　大佛殿(伍楹)

　　左伽藍堂(壹楹)

　　觀音殿(伍楹)

　　僧院(壹房)

　　基址七畝(東至本寺地　南至官河西至徐貴民地　北至民山)

　　【公產】

　　地(共捌畝)

　　(小剎)天隆寺

　　在郭城高橋門外東城丹陽鄉西去所領光相寺五厘北去正陽門五十里

　　【殿堂】

　　山門(參楹)

　　天王殿(參楹)

　　正佛殿(參楹)

　　觀音殿(伍楹)

　　方丈(參楹)

　　僧院(參房)

　　基址五畝(東至李家井　南至秦淮河　西至王家井　北至本寺後山)

　　【公產】

　　山(參畝)

　　房(陸間)

　　(小剎)淳化鎮積善菴

　　在郭城高橋門外清風鄉東城地南去所領光相寺參拾里西去正陽門肆拾里

　　【殿堂】

　　地藏堂(壹楹)

　　正佛殿(參楹)

　　左觀音堂(壹楹)

　　僧院(壹房)

　　基址貳畝伍分陸厘(東至社壇　南至馬家民田　西至周見貴民田　北至葛煥民田)

　　【公產】

　　田地塘(共壹拾畝參分捌厘)


大藏經補編第 29 冊 No. 160 金陵梵剎志


金陵梵剎志卷十二

　　(中剎)三禪寺(古剎)

　　在郭城鳳臺門外東城盡節鄉北去所統靈谷寺一百二十里聚寶門一百二十里所領小剎曰安平寺登臺寺慈光寺無垢寺紫草寺華嚴寺

　　【殿堂】

　　山門(參楹)

　　左觀音殿(伍楹)

　　右輪藏殿(參楹)

　　僧院(參房)

　　基址陸畝(東至朱家山　南至劉家山　西至劉家山　北至范家山)

　　【公產】

　　田地山塘(共壹百捌拾伍畝肆分)

　　(小剎)安平寺

　　在郭城外東城盡節鄉南去所領三禪寺十五里北去聚寶門一百五里乾道志有安平院在下橋村今或本此

　　【殿堂】

　　佛殿(參楹)

　　僧院(貳房)

　　基址參畝(東至韓村　南至遊方橋　西至劉家山　北至馬溪橋)

　　【公產】

　　田地塘(共壹拾捌畝陸分)

　　(小剎)登臺寺

　　在郭城外東城盡節鄉南去所領三禪寺十里北去聚寶門一百里

　　【殿堂】

　　佛殿(參楹)

　　法堂(伍楹)

　　僧院(壹房)

　　基址捌畝(東至社塘冲南至門塘冲西至積田冲北至茅塘冲)

　　【公產】

　　田地山塘(共貳拾貳畝伍分)

　　(小剎)慈光寺(古剎)

　　在郭城鳳臺門外東城盡節鄉張橋村南去所領三禪寺二十里北去聚寶門一百一十里乾道志有慈光院在章墅村去城百里疑即此

　　【殿堂】

　　山門(參楹)

　　正佛殿(參楹)

　　法堂殿(伍楹)

　　僧院(壹房)

　　基址伍畝(東至龍母山　南至新庄山　西至章橋村　北至雁灘山)

　　【公產】

　　田(共貳畝貳厘)

　　(小剎)無垢寺(古剎)

　　在郭城鳳臺門外道德鄉東城北去所領三禪寺五里北去聚寶門一百二十五里原先朝天喜寺梁天監二年改無垢寺乾道志又名無垢院　國朝重修如今額

　　【殿堂】

　　山門(參楹)

　　佛殿(參楹)

　　左觀音殿(參楹)

　　右輪藏殿(參楹)

　　僧院(貳房)

　　基址伍畝(東至伍菴庄　南至來龍山　西至磨盤山　北至胡家店)

　　【公產】

　　田地山塘(共陸拾陸畝參分肆厘)

　　(小剎)紫草寺(古剎)

　　在郭城夾岡門外東城道德鄉北去所領三禪寺十里北去聚寶門一百二十里係唐古剎　國初重建殿宇經燬嘉靖間募修

　　【殿堂】

　　佛殿(參楹)

　　僧院(壹房)

　　基址拾畝(東至石秋壩　南至桑園圃　西至挑洪街　北至銅山)

　　【公產】

　　田地山(共貳拾參畝玖分)

　　(小剎)華嚴菴

　　在郭城外東城道德鄉北去所領三禪寺十里北去聚寶門一百二十里

　　【殿堂】

　　山門(參楹)

　　地藏殿(參楹)

　　觀音殿(參楹)

　　僧院(壹房)

　　基址貳畝(東至溧水塘　南至本寺山　西至至吳家山　北至武家山)


大藏經補編第 29 冊 No. 160 金陵梵剎志


金陵梵剎志卷十三

　　(中剎)廣惠院(古剎)

　　在都城外西去所統靈谷寺二十五里朝陽門三十里東城蒲塘地宋延祐間創名護烈菴元至正癸未改廣惠院　國朝弘治四年重建所領小剎曰崇善寺寶善寺龍泉菴隱靜寺本業寺普濟菴普濟寺山海院

　　【殿堂】

　　山門(壹楹)

　　伽藍殿(伍楹)

　　正佛殿(參楹)

　　觀音殿(參楹)

　　僧院(壹房)

　　基址參畝(東至靈山　南至官山　西至南村　北至後南村)

　　【公產】

　　田地山塘(共壹百壹畝伍厘)

　　(小剎)崇善寺(古剎　勑賜)

　　在都城滄波門外東城北去所領廣惠院五里西去朝陽門二十二里梁寶誌公行化之地舊名城頭菴宣德間僧文瑞規創景泰壬申遣徒赴奏　賜額今殿僅存鐘梵銷歇遺址在荒榛斷岸間

　　【殿堂】

　　正佛殿(參楹)

　　左鍾樓(壹座)

　　僧院(壹房)

　　基址參畝(東至寺塔院　南至官路　西至[穴/(卸-ㄗ)]塘　北至官路)

　　(【文】)

　　崇善禪寺碑銘畧

　　明南尚寶少卿夏瑄

　　寺去都城東十里許舊名城頭菴梁朝寶誌公大士行化之地也溪山縈映得地幽勝歷年久遠興廢不一宣德間僧文瑞募十方信施營造仍續置田地若干畝以充常住香燈近村往來病涉建橋梁四處以便行人滄波門外置化人亭一所為此方送終者計可免暴露景泰壬申年遣其徒良禋赴　闕奏請寺額　聖旨以崇善賜之經始於正統丁巳落成於景泰壬申

　　(小剎)寶善寺(古剎　勑賜)

　　在都城滄波門外東城北去所領廣惠院八里西去朝陽門二十二里舊名解脫菴太定間剏　國朝正統初為靈谷寺僧左講經正暎塔院　上遣禮官諭祭增葺殿宇奏　賜今額枕山臨澗古栢陰深疊嶂平疇村春野外居然鄉落

　　【殿堂】

　　天王殿(叄楹)

　　正佛殿(叄楹)

　　僧院(叄房)

　　基址肆畝(東至本寺　西至官滿　南至忻府墳　北至廟基)

　　【公產】

　　田地山塘(共伍拾伍畝叄分肆厘)

　　(小剎)龍泉菴(古剎)

　　在都城滄波門外東城白巖嶂地北去所領廣惠院三十里西去正陽門三十五里相傳有白鶴仙曾此修煉元至正初僧祥雲慶結菴有泉飛瀑如龍因名

　　【殿堂】

　　寶公堂(叄楹)

　　正佛殿(叄楹)

　　僧院(壹楹)

　　基址壹畝(東至吳家山　西至石灰[穴/(卸-ㄗ)]　南至磨盤山　北至官清)

　　【公產】

　　田地山塘(共壹拾叄畝貳分壹厘)

　　(小剎)隱靜寺(古剎)

　　在郭城滄波門外東城地北去所領廣惠院二十五里西去正陽門三十里唐時建古碑剝落苔蘚間字蝕其半

　　【殿堂】

　　山門(叄楹)

　　佛殿(叄楹)

　　觀音殿(叄楹)

　　左三界殿(叄楹)

　　僧院(壹房)

　　基址叄畝(東至土地廟　西至孟朱山　南至官路　北至孟廷珮山)

　　(小剎)本業寺(古剎)

　　在郭城麒麟門外東城地西去所領廣惠院七里朝陽門二十五里實錄天監九年置本業寺釋淨玉捨宅不知何時保大間僧令安重修唐乾德年碑尚存

　　【殿堂】

　　天王殿(叄楹)

　　正佛殿(叄楹)

　　法堂殿(伍楹)

　　僧院(貳房)

　　基址拾畝(東至本寺山　南至本寺山　西至官路　北至本寺山)

　　【公產】

　　田地山塘(共肆拾陸畝肆分伍厘)

　　(【文】)

　　本業寺記

　　唐僧契撫

　　夫以星池布彩扶列宿于玄穹鶴樹收光運真風于像教遠則摩騰入漢近乃達磨來梁傳三乘一性之宗古今恒爾指見智無生之忍人我自除所以佛依法住法假人私道本無心即心悟道未證斯理體解如然喧寂之居故非常得依國王水土事佛瓶盂設戒防身藏名遠惡剋修三業不止六塵稟奉四儀方歸八正其本業寺者梁天監九年有釋淨玉捨宅為寺累代廢興石像既存鄉人崇信凡經亢燎眾聚祈求進奉國而事家實遵堯而慕舜其民戚戚其化堂堂既偶上垂衣寰中舉首山河秀寔日月光輪遐邇奔趍車航輻輳三教濟與于聖代一乘別紀於明朝非頻婆王而再出如何非須達多而重生弗已於保大五年有上元縣近寺眾多檀信溟義開寧兩鄉周俊周禓等雲集圖奏請開善寺僧令安歸寺整葺焚修蒙先元宗皇帝御批奉功德使齊王旨承省司給牒重賜開基再修此寺江月沉而猶出塞鴈去而還來唯酬帝祚之恩永感乘時之德爾後召慕四方檀信共剏伽藍紺殿光鮮晨夜之香燈馥郁青龍迤邐塞暄之蒼翠聯環寺主安上人俗姓吳當𨵗人事開善出家順義六年武皇戒品習延經論罷好虛閑擬易高蹤應來眾請侚居名跡獨質劬勞執火拾薪猶希弟子有上足門人道新道昇道通道暹道圓等相次出家俱承旨訓如子奉親及至經業該通昇元受具甘露之香壇灌頂如來之戒制持心戴日衘恩擎山捧國師資之義恭効無疲侍膳之心始終曷已次教化造得正堂厨庫其有廊屋僧堂必取圓就良時已偶星宇重興東接文園昔是儲君之主西連符嶠今茲蕭帝之蹤幾百年而鍾梵汵音流傳佛事一千載之龍圖闡化普遍皇恩願戈鋋無討伐之心願稼穡有豐登之序九功樂業三界同安長開十善之門共續五天之教金言可顯磐石恒堅名籍有圖遺蹤莫朽年移事往紀德難勝經踵弘揚刻鐫銘石謹記　唐乾德五年丁卯七月日

　　游陽山本業寺記

　　明翰林學士胡廣

　　永樂三年秋　皇帝因建碑　孝陵斵石于都城東北之陽山得良材焉其長十四丈有奇濶不及長者三之一厚丈二尺色黝澤如漆無疵壆越九月戊午特命翰林臣徃觀於是學士解公縉紳侍講金公幼孜暨廣偕往己未由朝陽門出過十里舖直抵滄波門門外隔平疇山蟬聯起伏即城中所見諸山也山下煙林村落耕夫餉婦橫縱隴畝予三人觀其作勞徘徊久之見田堘畔繫三舟田水與大江相通故有舟然平疇曠野見此一舟亦自奇絕水之上有古石橋石半墮橋下橋西北有土溝問之溝傍人云國初取土築拒馬墻就以疏墻內流水由拒馬墻折北而墓在宣義鄉即此而俗誤傳葉丞相也南望鍾山一峰秀立天際如玉笋都城萬雉紅光紫氣蔚蔚葱葱結為龍文散為霞彩誠萬世帝王之都也日午下山回至小村市望見樹林隂翳中一徑沿澗上兩傍皆松柏有古寺甚牢落梁本業寺也剏於天監九年五代時碑刻尚存有古桂二株其本枯朽其旁枝復拱抱又將枯矣疑與寺同植者從旁入一小軒軒外多竹其南有古井汲以烹茶味甘冽復尋寺前小徑轉登寺後山山多石石鏬多棘刺行則鉤衣以手褰衣去地尺徐行至一巨石上坐眺少頃從山脊下至寺地志云謝靈運墓在寺近叩僧不知其處庚申旦離寺由故道入麒麟門緣鍾山麓而行午至靈谷寺觀當時善畫者圖雪景海水于壁寺僧出東坡詩翰有元諸名公品題并宋遂篆書金剛經觀之至暮而還

　　(【詩】)

　　遊本業寺

　　明顧源

石壁瞻龍象香林踏虎蹤雲中開殿閣煙際織杉松日月三天過乾坤一氣封此心隨物化長嘯倚諸峰

　　(小剎)普濟菴(古剎)

　　在郭城麒麟門外西北去所領廣惠院十五里西去朝陽門三十里東城黃龍出宋政和間蔣山寺佛鑑祈雨有感里人為建菴後成荒墟　國朝洪武間僧正映重建

　　【殿堂】

　　佛殿(伍楹)

　　僧院(壹房)

　　基址壹畝伍分(東至黃龍山　南至西竿村　西至本菴塔院　北至黃龍山官路)

　　【公產】

　　田地山塘(共柒拾畝捌分柒厘)

　　(小剎)普濟寺(古剎)

　　在郭城東麒麟門外東城西去所領廣惠院五里朝陽門三十里按金陵新志載實錄梁頭陀寺在蔣山頂後徒置山下治平中改額普濟寺今寺亦名普濟麒麟門又近蔣山之下為古普濟未可知附此俟考

　　【殿堂】

　　金剛殿(參楹)

　　正佛殿(參楹)

　　僧院(壹房)

　　基址參畝(東至周家山　南至周家山　西至姚家田　北至周家山)

　　(小剎)山海院(古剎)

　　在郭城滄波門外東城丁墅地西北去所領廣惠院二十五里西去朝陽門五十里唐天寶間創　國朝洪武間重建

　　【殿堂】

　　正佛殿(參楹)

　　僧院(貳房)

　　基址拾捌畝(東至山岡　南至官路　西至祠山廟　北至水澗)


大藏經補編第 29 冊 No. 160 金陵梵剎志


金陵梵剎志卷十四

　　(中剎)法清院(古剎)

　　在郭城東湖塾地西去所綂靈谷寺七十里正陽門七十里東城地梁天監間建名法清院昭明太子讀書其中有東湖讀書臺宋淳熙中方拱辰扁昭文精舍元至元中改昭文書院後廢　國朝正德間上元令程櫛重葺祀昭明併奉釋像為祝釐之所所領小剎曰香林寺吳讀菴許村菴多福寺桂陽寺

　　【殿堂】

　　山門(參楹)

　　正佛殿(參楹)

　　昭明祠(伍楹)

　　左韋馱殿(參楹)

　　官房(伍楹)

　　【禪堂】(參楹)

　　僧院(壹房)

　　基址肆畝(東至本院塘　南至詹元誠園　西至官路　北至蘭田)

　　【公產】

　　田地山塘(共捌拾伍畝玖分玖厘)

　　(小剎)香林寺(古剎)

　　在郭城高橋門外東城丹陽鄉湖塾鎮北去所領法清院十五里西去正陽門八十里按金陵新志有杜桂院南唐保大六年建在杜桂村因為院額慶元志院有吳鍾記云梁天監中杜桂二卿平章朝政捨居為寺故從其姓以旌名今名香林寺又曰香林院名與地合當即此

　　【殿堂】

　　佛殿(參楹)

　　左伽藍殿(壹楹)

　　僧院(肆房)

　　基址三十畝(東至長塘　南至陶家田　西至本寺橋　北至中橋)

　　(小剎)吳讀菴

　　在郭城高橋門外東城土橋地北去所領法清院五里西去正陽門七十里

　　【殿堂】

　　山門(參楹)

　　佛殿(參楹)

　　觀音殿(參楹)

　　法堂(伍楹)

　　僧院(貳房)

　　基址四畝(東至本菴墻　南至上庄村　西至張家巷　北至土橋)

　　【公產】

　　田地山塘(共貳拾陸畝柒分壹厘)

　　(小剎)許村菴

　　在郭城高橋門外東城清化鄉南去所領法清院五里西去通濟門七十里

　　【殿堂】

　　佛殿(參楹)

　　僧院(壹房)

　　基址　畝(東至　南至　西至　北至)

　　(小剎)多福寺(古剎)

　　在都城東神泉鄉東南去所領法清院十五里西去朝陽門七十里東城地唐天寶初玉鏡圓師創元末罹兵燹洪武初有牧童于寺基傍戲劚二窟偶得趟孟頫書多福寺三字碑扁僧永定即廢址重建揭趙額于寺門永樂間僧惠果繼葺今頹落無復舊觀

　　【殿堂】

　　天王殿(參楹)

　　佛殿(伍楹)

　　僧院(貳房)

　　基址　畝(東至　西至　南至　北至)

　　【公產】

　　田地塘(共肆拾捌畝伍分捌厘)

　　(【文】)

　　多福寺重興記

　　明翰林學士錢塘倪謙

　　寺在上元神泉鄉唐天寶初玉鏡圓師肇創其地控鍾阜接秦淮左襟勾曲右達　神京泉甘土肥風氣完固寺去都城六十餘里元末罹于兵燹鞠為荊莽洪武初有牧童於寺基之傍戲斸二窟以避風雨偶得元翰林學士趙孟頫所書多福寺三字於土中而鄉之父老視之欣然相謂曰寺之當興也因延僧永定即舊基重建寺宇揭舊額干門永樂間有曰惠果者復出己帑併募檀信谷玉等集材度木興工以天順壬午孟冬為始畢工於成化丙戌季秋

　　(小剎)桂陽寺(古剎)

　　在郭城滄波門外東城神泉鄉南去所領法清院十四里西去正陽門九十里

　　【殿堂】

　　山門(參楹)

　　佛殿(三楹)

　　僧院(貳房)

　　基址　　畝(東至官山　南至王家村　西至𡎖山　北至水澗)


大藏經補編第 29 冊 No. 160 金陵梵剎志


金陵梵剎志卷十五

　　(中剎)草堂寺(古剎　敕建)

　　在都城外慈仁鄉唐家渡南去所統靈谷寺三十里太平門二十七里東城地宋紹興間賜額本齊周顒捨宅與慧約法師為草堂寺在鍾山一名寶乘寺元泰定間殿宇大備至正丁酉燬兵燹洪武七年以其地為開平忠武王墓撥楊府庄田易之徙寺於此今田嚙於江僅存百餘畝寺亦幾廢所領小剎曰慈仁寺

　　【殿堂】

　　山門(壹楹)

　　正佛殿(伍楹)

　　僧院(貳房)

　　基址肆畝(東至江灘　南至本寺山　西至晏公廟　北至大江)

　　【公產】

　　田地山塘(共壹百伍拾捌畝捌分柒厘)

　　(【文】)

　　草堂寺千僧會願文

　　梁尚書令沈約

　　上白十方諸佛十方諸大聖今日見前眾僧三界非有五陰皆無四倒十纏共相和合一切如電揮萬劫於俄頃丘井易淪終漂沈於苦岸迷塗邃遠弱喪忘歸區區七尺莫知其假耳目之外謂為空談靡依靡歸不信不受生靈一謝再得無期約所以撫心自惻臨[疏-(梳-木)+戔]非譬者也至聖凝寂無迹可尋緣應所感事惟拯物持鉢安行出彼祗樹不逾亭午以福眾生芳塵餘法峩然未改約以往夏遘罹痾疾帝上哀矜深垂愍慮以月次徂暑日在丙寅仰會千僧於其私宅隆茲重施弗知所限既已奉祗洪德又思自罄家財一舉盈千力難私辦稍而後滿事或易充草堂約法師於所住山寺為營八集其一仰憑上定林寺祐法主今月二十九日第十會集百僧於所創田廬福不唐捐聞之經訓心路皎然又過於此凡有涓毫應證來業無巨無細咸歸聖主仰願十方共明此誓豈足少酬天眷葢以微寄誠心云爾

　　草堂寺緣起記畧

　　明惠州知府海陵俞經

　　宋慧約法師者道行彌博學者雲輸川委擇地而居以安徒侶得鍾山之原結茅為室名曰草堂漸成法席元泰定間有繼其業者恢宏舊觀寔為中興至正丁酉罹於兵燹興替不一洪武七年秋為開平忠武王擇葬地　駕幸於寺視其山林巖巘草木鬱暢足稱所謀乃命有司撥楊府庄以易之其庄在上元縣慈仁鄉田地山塘一千三百畝移建其寺於彼亦以草堂名之　正統壬申仲春

　　(【傳】)

　　智者約法師碑

　　梁王筠

　　結宇山椒疏壤幽岫蓄雲泄雨靄映房櫳浴日涵星翻光池沼震居暇豫留思幽微研精經藏探求法寶香城實相之談金河常樂之說究竟微玅洞遠幽玄掖庭為道心之宮華林構重雲之殿師子之座高廣於燈王聽法之筵眾多於方丈開寶函之奧典闡金字之微言顯證一乘宣揚三慧辯才無閡遊戲神通莫不皆悟無生咸知妄想隨類得解俱會真如銘曰形在江湖心超祗鷲思協風雲量包宇宙軒瞰蒼波窗承翠嶺須枕煙露掔持光景

　　與草堂寺約法師書

　　梁尚書今沈約

　　周中書風趣高奇志託夷遠真情素韻氷桂齊質自接彩同棲年逾一紀朝夕聯事靡日暫違每受沐言休逍遙寡務何嘗不北茨遊覽南居宴宿春朝聽鳥秋夜臨風匪設空言皆為實事音容滿目言笑在耳宿草既陳楸檟將合眷往懷人情不勝慟此生篤信精深甘此藿食至於歲時包篚每見請求凡厥菜品必令以薦弟子輙靳而後與用為歡謔其事未遠其人已謝昔之諧調倐成悲緒去冬今歲人鬼見分石耳紫菜愴焉興想淚下不禁指遣恭送以充蔬僧一飯法師與周情期契闊非止恒交覽物存舊彌當楚切痛矣如何往矣柰何

　　(【詩】)

　　草堂寺尋無名法師

　　梁劉孝先

飛鏡點青天橫照滿樓前深林生夜冷複閣上霄煙葉動花中露湍鳴闇裏泉竹風聲若雨山蟲聽似蟬摘果仍荷藉酌水用花傳一巵聊自飲萬事且蕭然

　　秋夜草堂寺禪房月下

　　梁劉孝先

幽人住山北月上照山東洞戶臨松徑虛牕隱竹叢出林避炎影步逕逐凉風平雲斷高岫長河隔淨空數螢流暗草一鳥宿疎桐興逸煙霄上神閑宇宙中還思城闕下何異處樊籠

　　遊草堂寺(四首)

　　宋王安石

野寺真蘭若山僧老病多疎鍾挾谷響悲梵入樵歌水映草篁竹雲埋鴛女蘿拂塵書所見因得擬陰何(一)

桑揚已零落藻荇亦消沉園宅在人徑歲時傷我心強穿西埭路共望北山岑欲見道人悟跨鞍聊一尋(二　律詩二首)

周顒宅作阿蘭若婁約身歸窣堵波蕙帳銅鉼皆夢事翛然陳迹翳松蘿(一)

偶向松關覔舊題野人休誦北山移丈夫出處非無意猿鶴從來自不知(二　絕句二首)

　　遊草堂寺

　　明王韋

故結鍾峯麓今開江水濆門猶妨俗駕僧尚誦移文猿鶴何年謪烟霞別澗分山靈招未得休遣昔賢聞

　　(小剎)慈仁寺　(勑賜)

　　在郭城姚坊門外東城地西去所領草堂寺五里南去太平門三十里古剎名戒壇菴宣德二年僧智亨重建請額

　　【殿堂】

　　佛堂(壹楹)

　　僧院(貳房)

　　基址拾貳畝(東至花林　西至瓜冲　南至陽明塘　北至曹家邊)

　　【公產】

　　地山塘(共陸拾陸畝肆分肆厘)


大藏經補編第 29 冊 No. 160 金陵梵剎志


金陵梵剎志卷十六

　　(大剎)鳳山天界寺(古剎　敕建)

　　在都城外南城鳳山離聚寶門二里舊名龍翔集慶寺在城中閃駕橋北元文宗即位詔以金陵潛宮改建國朝洪武二十一年寺灾　敕徙城南閴寂處與民居不相接出內帑大建剎宇更名天界榜寺門曰善世法門復　賜田地蘆洲若干頃永樂間增建旃檀林毘盧閣三十六菴併設僧錄司于內癸卯寺復灾止存大殿天順間覺義道香募緣重建觀音輪藏天王等殿其徒戒謙繼之成化間益廊廡百餘楹規制弘敞嚴靚甲諸寺僧廬悠邃松竹深通有西菴曲徑蒼翠喬松半峰烟雨雙桂返照南菴碧玉古拙品梅為六景得城南幽勝歲久頺敝萬曆丙申覺義定椿等復募修毘盧閣壬寅部檄諸山修僧錄司丁未徵寺租糧修金剛殿左右畵廊百間興復公塾禪堂中增建華嚴閣額設右覺義壹貟統次大剎二城內曰鷄鳴郭內曰靜海中剎十二城內曰清涼曰永慶曰瓦官曰鷲峰曰承恩曰普緣曰吉祥曰金陵郭內曰嘉善曰普惠郭外曰弘濟曰接待皆中西北三城地

　　【殿堂】

　　金剛殿(伍楹)

　　天王殿(伍楹)

　　正佛殿(伍楹)

　　左觀音殿(叄楹)

　　右輪藏殿(叄楹)

　　三聖殿(伍楹)

　　左伽藍殿(叄楹)

　　右祖師殿(叄楹)

　　廻廊(百楹)

　　鐘樓(壹座)

　　毘盧閣(柒楹)

　　半峰亭(壹座)

　　方丈叄所(僧官方丈拾叄楹　左住方丈拾壹楹　右住方丈拾肆楹)

　　公塾(佛殿叄楹　東西學拾楹)

　　庫司(拾貳楹)

　　僧院壹百壹拾房(食粮牒僧叄百伍拾名　食粮學僧壹百伍拾名)

　　基址陸百畆(東至鳳臺街　南至西寧侯墳　西至安德街　北至普德寺山)

　　【禪堂】

　　韋馱殿(叄楹)

　　大禪堂(柒楹)

　　華嚴樓(伍楹又廂樓肆楹)

　　十方堂(叄楹)

　　齋堂(伍楹)

　　鐵佛堂靜室(伍楹)

　　涅槃堂(叄楹)

　　倉庫厨茶等房(共拾叄楹)

　　【僧錄司】

　　大門(叄楹)

　　正堂(伍楹)

　　方丈(拾貳楹)

　　【公產】

　　湖塾庄(丈過實在田地壹千柒百畆陸分伍厘)

　　溧陽庄(原額田共叄千玖百玖拾伍畝肆分壹厘)

　　高淳庄(原額田地共叄千柒百貳拾壹畝玖分玖厘)

　　【禪堂】

　　靖安庄(附寺前地　丈過實在田地蕩共玖百貳拾伍畆柒分叄厘　房地壹拾貳間)

　　采石蘆洲(丈過洲貳千柒百玖拾柒畆陸分)

　　施捨田地(丈過實在田地山塘共壹百伍畆壹分)

　　【山水】

　　鳳山(山不高而林巒廻映最幽勝有六景日　西菴曲徑　蒼翠喬松　半峰烟雨　雙桂返照　南菴碧玉　古拙品梅　俱見存)

　　【古蹟】

　　琢煉堆(泐師煉詩琢句處在毘盧閣後)

　　佛牙(僧真淳得自天台陸太宰光祖供以文龕俱存)

　　畵壁(天曆中錢唐王若水筆又劉總管命於門壁作一鬼令先畵裸體後加衣冠果善　不存)

　　【人物】

　　【元】

　　笑隱　曇芳(皆名德之上舉行百丈清規)

　　【明】

　　宗泐(有傳略)

　　碧峰(乾州永壽人　高皇帝定鼎金陵　詔至京師　上曰朕聞師名以中州苦寒特延師居南方爾止于天界寺)

　　來復(聘高僧任左覺義)

　　宗鬯(聘高僧任右覺義)

　　戒資(聘高僧任左善世)

　　行椿(聘高僧任任待)

　　孚中(有誌略)

　　覺原(有誌略)

　　白菴(有誌略)

　　廣慧(有誌略)

　　清遠(有誌略)

　　介菴(有誌略)

　　雪軒(有誌略)

　　藏經護敕　正統十年二月十五日

　　皇帝聖旨朕體　天地保民之心恭成　皇曾祖考之志刊印大藏經典頒賜天下用廣流傳茲以一藏安置南京天界寺永充供養聽所在僧官僧徒看誦讚揚上為國家祝𨤲下與生民祈福務須敬奉守護不許縱容閑雜之人私借觀玩輕慢褻瀆致有損壞遺失敢有違者必究治之故諭

　　(【文】)

　　龍翔集慶寺碑

　　元翰林學士虞集

　　上自金陵入正大綂改元天曆以金陵為集慶路遣使傳旨行御史大夫阿思蘭海牙等以潛宮之舊作大龍翔集慶寺云明年召中天竺住持禪師大許於杭州授太中大夫主寺事設官隸之畫官為圖授工部尚書王弘往董其役斥廣其地為民居者悉出金購之土木瓦石丹堊金碧之需材自內出不涉經費工以傭給役弗違農有司率職尤勤景從響應御史中丞趙世安承稟於內行御史中丞易董阿忽都海牙相繼率其屬以蒞之是以吏勤於事而民若不知材既具期以又明年正月朔日壬午之吉乃建立焉其大殿曰大覺之殿後殿曰五方調御之殿居僧以致其道者曰禪宗海會之堂居師以尊其道者曰傳法正宗之堂師弟子之所警發辯證者曰雷音之堂法寶之儲曰龍藏治食之處曰香積鼓鐘之宣金穀之委各有其所繚以垣廡闢之三門而佛菩薩天人之像設纓盖床座嚴餙之具華燈音樂之奉與凡所宜有者皆致精備以稱上意焉賜姑蘇腴田以飯其眾上在奎章閣親詔臣集製文刻石以誌之臣聞金陵之墟自秦時望氣者嘗言有天子氣至藏金土中以鎮之其後若吳晉宋齊梁陳南唐之君長據以為都然皆瓜裂之餘僅克自保要不足以當王氣之盛夫孰知江山盤踞之固天地藏閟之久積千餘年而有待於我聖天子之興也不然何淵潛之來處遂飛躍之自兹見諸禎祥行事昭著之若此者乎夫太陽之升麗於天光耀熙赫高深廣袤之區生成動植之類孰不受其煦燠而其次舍之所經知天者必仰推而志之天子以四海為家莫非聖明之所臨鑒惟帝運之所由起天人應合之機實在於此其可忽諸今上建極于中撫制萬國顧懷昔居勢隆望重非我佛世尊無量之福孰足以處乎此也兹事之成上以承祖宗之洪庥下以廣民庶之嘉惠聖天子之至仁大慈垂示乎億萬斯年者以此可見矣於戲盛哉敢不拜手稽首而述讚曰明明上天祚我皇國聖祖神宗立我民極於昭武皇懋建丕績憲章修明民用齊飭天下為公仁廟受冊治極而圮或斁彛則廼睠明哲是保是翼俾久而安弗邇以逖祝融效靈海若率職更相吉土此惟與宅吉土惟何建業舊邑龍依崇丘虎在盤石昔有居者不稱厥德惟我聖皇天命攸迪川寧於波田宜於穡民用孝敬神介景福帝命不遲師武臣力遂開明堂受天之曆廟而祖饗郊而帝格治功告成庶物蕃息江流湯湯經我南服中城有宮皇所肇迹惟時父老載慕疇昔雲來日臨庶我心懌皇帝曰嘻予豈汝釋惟大覺尊寶相金色常懷慧慈拯汝迷溺我即我宮作祠奕奕照汝明光沐汝甘澤汝見大雄如我來即瑪瑙象寶纓絡金壁凡為汝故我施無惜無菑無害居佛之宅民庶稽首我不知識我願天子聖壽萬億與佛同體住世有赫

　　天界寺毘盧閣碑

　　明太子少師吳郡姚廣孝

　　天界善世禪寺舊在京城闤闠中洪武二十一年戊辰二十一日寺灾翌日前住持宗泐率寺眾奏聞　太祖聖神文武欽明啟運俊德成功統天大孝　高皇帝御　奉天門諭泐等曰佛氏以清淨寂滅為教建立佛剎不宜于城市闤闠中與民居混穢濁喧囂佛靈雖無有礙僧徒禪誦有妨宜徙於虛曠閴寂之地僧得安於禪誦而無延燎之患庶乎稱其教也泐再拜稽首對曰　陛下聖意與佛意合聚寶門外西行不四三里有山地曠絕幽邃林麓茂密與民居不相接可建立佛剎　上亟命泐引某官相視地方為圖　進呈　上曰可遂徙於此而興建焉錦衣衛指揮尹某奉　勅督役凡寺之方向規制泐與謀畫所用一切材料工傭之費盡出公帑不三年而門廡殿堂庫𢈔庖湢於教所宜有者皆具惟毘盧閣旃檀林闕然寺成其額依舊所　賜曰天界善世寺宇之清灑開廓比舊倍焉又命泐復主之以完寺事未幾泐示寂後三易住持而不見有作也青州府僧綱司都綱禪師道成二十八年十一月宣至京三十年丁丑秋八月朔日奉　旨住持甫及期太祖高皇帝賔天　皇上繼登大寶屢沐　寵恩永樂元年癸未欽選使日本回　朝六年戊子夏四月首建旃檀林屋計若干楹間為眾僧習誦休息之所八年庚寅募緣創造毘盧閣若干楹間其崇若干尺廣如崇若干尺修去廣若干尺一一梁柱一一門闥一一牕牗一一闌楯皆以刻畫髹彩金碧丹堊為餙階戺庭霤甃以磩石其平如掌至於羅網鈴鐸出[微-兀+(旡-(乳-孚))]妙音振動林木聞者莫不忻忭閣之雄傑瓌偉如岡如陵搴霞凌雲倚天照日廣博無礙同於虛空十年壬辰冬始樂成上供法報化三佛及設萬佛之像左右庋以大藏諸經法匭後延觀音大士示十普門下奉毘盧遮那如來中坐千葉摩尼寶蓮華座一一葉上有一如來周匝圍繞旁列十八應真羅漢二十威德諸天珠瓔寶幢旛盖帷帳香燈𤓰華之供靡不畢備俾一切人登陟禮敬覩此不可思議大解脫境界無有不𤼵無上菩提之心十四年丙申又建方丈二所基于閣之兩傍相對翔峙山林增其亢爽神物益其英靈非惟綺嚴梵剎亦足壯觀　天都然其所用梓材陶甓彩繪工傭之貲計若干萬緡悉出於眾檀度也以此希有勝妙功德上資　太祖高皇帝聖靈莊嚴報土欽惟　皇上聖壽億萬斯年永為天下蒼生之主秋九月禪師具狀來請余文為記刻石以告夫來者　謂佛法利濟有情豈不博而大哉必也依人而後行所以釋尊於靈山會上付囑國王大臣護持象季之教法也茲寺始蒙　太祖賜額移徙興復仰惟神功與天同大逮我　皇上繼承大綂平治萬邦兆民樂業天下大康歲穀之豐登資生之蕃息無有一物不被其　仁風德澤者也今禪師雖乘願輪來董是剎成茲妙寶樓閣開大施門皆出於　帝之力也一宜書易三住持而不有作者而禪師作之俄然成此大業略不見其艱苦之心勞悴之態如幻如化孰不羨之二宜書以此不可思議大解脫境界示一切人俾其皆發無上菩提之心三宜書也廣孝雖譾才陋學故弗敢辭廼以寺之前後興復備悉為記禪師字就峰道成其諱也容貌魁偉身頎然出人一頭地才能度量又人所不能及前為僧錄司右闡教政平僧安　上喜恩陛左善世云頌曰　毘盧法界無有邊無邊法界一塵攝法界不廣塵不狹自在解脫難思議有大長老曰道成宿修普賢之妙行乘斯願力應於世來董天界大禪剎廣開法施度諸有能以土木為佛事鼎建毘盧寶樓閣廣博嚴淨世希有藻梲璇題日月明朱甍碧瓦烟霞燦梁柱門闥與牕牗髹彩丹堊為嚴餙階戺庭除甃磩石瑩潔無染平如掌佛子遊行踐其上如鳥飛空不見迹闌楯寶網懸鈴鐸出微妙音振林木盡談苦空無我法聞者靡不生淨信上延法報化身佛下奉毘盧大教主中坐千葉蓮花臺一葉一佛眾圍繞旁列十八大聲聞諸天龍侍常拱衛幢旛瓔珞及寶盖香燈𤓰華微妙供有來登陟瞻禮者皆𤼵無上菩提心如上種種諸勝緣皆蒙　帝力所成就無着無染常清淨無漏無為不斷滅以此無量功德海上資太祖嚴報土伏願　天子壽無彊金輪永與法輪轉普天率土揚　化風勒文蒼巖詔來古　永樂二十二年八月

　　重修天界寺記略

　　明南吏部尚書三山林瀚

　　大天界善世禪寺舊名龍翔始建城中會同橋之北我太祖高皇帝徙建於茲乃　賜今額連岡回抱據高向明環秀拱碧誠一出塵之境復　賜圩田蘆洲以充香積之具永樂癸卯廊僧不謹於火遂蕩然一空所存者惟大雄殿耳後三十餘年為天順戊寅覺義道香奏　請募緣重造天王觀音輪藏等殿法堂及僧錄司亦有體焉志未畢而逝其徒戒謙成化壬辰繼主是寺閱理各庄田租及蘆洲課賦齋供之餘隨適豐儉悉充修葺復緣募十方鳩工命材建廊廡百有餘間溝渠堦道凡四百餘丈月臺甬道臺基浪坡靡不周整幻成西方三聖應真諸像[廷-壬+向]出常倫庭墀堦除植以松檜鬱然空翠瑩淨無塵履之如出人世外者其毘盧閣永樂中所建迨今弘治甲子久而將頹復撤新之其高七丈有六深如之加六尺焉廣十有一丈六尺大藏經置於其中槩將大雄三聖觀音輪蔵伽藍祖師等殿綴葺珠林規制悉易觀焉　弘治十八年歲乙丑中秋日

　　天界寺佛牙碑略

　　明大名知府秣陵姚汝循

　　今上御極之十有八年浙僧真淳得佛牙于天台山中異之不敢留因獻于長洲僉憲管公管公驗之良然又念太宰平湖陸公現宰官身說法于南曹于內外教典尤所該博復命僧轉獻于公公一見驚歎不已乃擇所宜置以今天界寺　留都叢林之勝也於是捐貲命工雕紫檀小浮圖一具貯之外加文龕崇護卜吉齋沐導以旛幢鼓樂躬自送于寺之毘盧閣中安奉是日天清氣融風恬日麗士庶觀者填溢衢路無不贊歎頂禮若崩厥角者嗚呼方今正法陵夷邪說熾盛振頹起敝其兆於是乎自昔儒者如韓退之諫佛骨有表歐陽永叔排佛法有論以至程朱諸子皆亦有異議然竟不能廢肆我　太祖高皇帝初平宇內即建五大寺于　留都今天界其一也嗣後一郡一邑悉有之至與儒官鼎列而設僧綱正會以董其事迨乎列聖相承有隆無替於是寶坊碁布于寰區精舍星羅于閭里矣在今日尤為特盛焉夫豈不聞若說乎要其理有必不可廢者故爾孔子嘗曰西方之人有聖者焉不治而不亂不言而自信不化而自行盖指佛言也嗚呼是雖三皇五帝之化何以過此而諸儒固欲詆之何哉寺官住定椿等謂茲勝事不可不勒之琰琬乃以屬予次其說如左萬曆壬辰季春

　　半峰亭記略

　　明南大理卿沔陽陳文燭

　　半峰者果斌尚人之別號也半峰有詩名在嘉靖間先大夫按察公常誦所云天台雁宕天下奇有生不往將焉之不佞少而愛焉頃宦金陵半峰久化去其徒孫文秀雅好詩翰請余一言記亭事陳子曰金陵自秦始皇以來鑿鍾阜斷長隴漢秣陵為建業其後孫吳東晉南朝建都其間至　高皇帝定鼎山川佳麗盖自天地剖判以來一奇遘也其間王侯將相所遺宮殿墳墓俱已頹落埋沒往往童子樵採嬉遊于其上而不復禁奈何有于兹亭哉即天界寺在洪武初年稱為善世法門永樂天順間往往遭火灾者二即茲亭安能保其常好乎或云唐昇州土宇泯滅殆盡而皎然靈徹之詩名千載如新夫半峰高詠不減清晝澄源則後之視今亦猶今之視昔也半峰之名常在而亭且不朽况吾儕樹立有出于言語文字之外者乎古人等光陰為過客歎俛仰為陳跡良有以也若夫環亭皆山環山皆竹樹日出而暉雲歸而暝此朝暮之景也花開而草榮木落而石出此四時之景也游人稱快焉又有目者所覩記矣因操筆書之俾後之登斯亭者將有感于余言

　　萬曆庚寅冬日

　　八大寺定租碑記(八大寺以靈谷為首諸記宜入靈谷因僧錄司在天界各寺總於僧司故碑亦䜿此)

　　明南吏部侍郎福唐葉向高

　　自佛教入中國儒者羣然排之昌𥠖氏至欲人其人火其書廬其居世以為名言然其說終不行也盖自漢至今干有餘年間盡世之賢人君子與之力爭而不能勝其甚者如魏道武唐武宗宋道君以天子之威靈毅然欲剗除其教曾不踰時而復其故是何其抑之而愈張撲之而愈熾一至此耶歐陽氏乃欲修三代之教明禮義以導之使其自息余謂其說似矣而有未盡也自三代而上民生未蕃分田制里之法足以衣食長養其民無饑寒凍餒𢘩獨怨曠之憂出入相友守望相助疾病相扶持不待勸誘而自相[(冰-水+〡)*ㄆ]恤佛氏雖欲以慈仁化導之固無所用後世民生日眾朘削日甚饑不得食寒不得衣壯不得有室鰥寡孤獨不得自存者不知何限而其人又率自私自利同室之內漠如胡越民有窮困以死無復之耳於是佛氏得以其教羣天下之窮民而養育其中其稍有貲財者又奪以福田利益之說損其有餘以補不足庶幾於古者相[(冰-水+〡)*ㄆ]相恤之義故自王政廢而佛教行雖其清言渺論足以入人亦以為教之便利勢有必趨而不能止也　高皇帝神聖聰明卓絕千古其立綱陳紀宰世蒞民一循五帝三王之道乃於佛教亦存而不廢近畿名剎大者六七處皆有　賜田以贍給緇流蠲其常賦定其租額載在　御製集　欽錄集甚詳夫　高皇帝豈不知遊手遊食之無益而為是以滋蠧哉正慮天下之人有不得其所而吾衣食長養之恩有所不反存此一門以[(冰-水+〡)*ㄆ]恤之明吾治之廣大耳夫庶人之家耕奴織婢自是生涯至於力稍饒裕則必有園池林館使一二閒人遊客得寄食其中而况於天子之尊四海之富哉近世士大夫不明此義談空說幻者既欲其與尼山爭道而馳而守土之吏復賤棄緇流不得與齊民▆閭右之豪因以為利若故業然加賦减租日侵月削浸淫不止且至無田是於　聖祖之意殆兩失之寺田故隸祠曹因循日久莫有問者自武林葛君來典是曹始悉力稽查籍在則問田田在則問租條分縷析升斗不遺尺牘文移徃復甚苦於是田始有租租始不逋雖不能盡如舊額而亦庶幾十之六七矣或有引昌𥠖之言誚君者君曰吾不知其他知吾職耳且　高皇帝能以天下之大覆露羣生而不能以區區尺寸之土田自行其意是何臣子之敢於倍違也夫守職遵　制自尋常事又何譏焉事既竣君乃悉籍其租賦之額刊之於石而以余常攝事其曹請為之記曰藉此以垂之他日毋再湮沒也余曰君過矣夫以高皇帝之詔令炳如日星而且弁髦也其何有於兹石與不佞之言哉雖然孟氏有言惡害己者皆去其籍夫籍在則惡害己者終有所畏而不得逞也是使後之為葛君者得有所藉也是君之志也夫　萬曆參拾伍年參月

　　重修南京僧錄司碑記

　　明南祠部郎姚江陳治本

　　法之廢興存乎人事匪獨經常賴以修舉而象教亦藉之維持且余蒞祠官而歎　昭代之垂摹遠也江左自達摩初祖以人天漏果感冠達帝而禪宗大盛浸淫至於唐之元和宋之興國元之至元而爛漫極矣我　高皇知出世有禪於治世故陽攝以綱常而陰笵以名相曇那止觀之論未必非摩善厲俗之方也於是既定鼎金陵百司庶府而外建善世諸剎宏麗冠天下而又慮苾芻人操異意鑿旁蹊而謬正印也則設僧錄於中以統之二百年來其高者歸心法鏡而無敢弔詭以畔宗下者亦謹廩唄誦而不至毀戒以亂俗彼不制以勢而制以道洞湼槃之性而侈衣珠之富嚌禪悅之味而斷無明之想盖大乘成於慧而起於戒定其法極於不可思議而未始不自薰修得之故能大師受法為南宗而拭塵明鏡之旨尤人人所易趨雖頓漸攸分而智不世出則彌下彌　其從入之塗要不容誣也今僧錄多以高宿領之其行足以攝眾其解足以證心日夕升座拈尾樹拂無非為一大事因緣諸苾蒭耳而目之即此微塵便成淨土若奔走頤指慠然坐立是以火宅心居清凉地佛所不載又何表率化導之有乎余嘗偕同舍王君結毘盧緣道經僧錄慨其日就圮敗詢其主者謂謀請水衡而不得不知以方外之局仰責於宰官難而以不二之門趣成於法眾易鳩登壇首座而丁伊蒲塞等人出其餘固無俟檀越而足也約之期限景響以赴即不待歲月而畢也於是諸僧用其言輒逾時而告成登之肅然其靚深且與毘盧交相壯也夫一僧舍耳余豈任受德獨念　聖祖不絀以異而隸之寅清復不蕩以衺而總之尊宿凡以妙函三之柄而練至一之術也錄僧者誠能以指喻真以幡證妄俾大眾知無所住而生心由不可分別而得法則堂雖步武無減給孤之布金室匪由旬可並維摩之容座妙法之明將在今日故凡吾所為非徒飾其觀美實冀宗風梵行為之一振也若榱桷之層矯壇宇之崇隆以法眼示之曾不足當刼灰之毫末而余與王君之所經營皆幻泡緣而有漏因也異日有好事者跡是而為修葺計亦可以轉法輪於不礙濯恒沙於無竟乎哉既以屬諸僧復為記之石　萬曆壬寅歲孟夏榖旦

　　八大寺定租碑記

　　明南祠部郎錢塘葛寅亮

　　我　太祖高皇帝削平宇內治具畢張既餼士學宮崇尚儒術至大雄氏教復云暗助王綱於國有益若靈谷天界報恩雞鳴能仁棲霞諸剎共　賜有贍僧田近五百頃蘆洲亦幾其半計斗受租秋五之七之而夏三之　勅宗伯氏稽其登耗蠲一切徭稅有司弗得問　御製集　欽錄集諸書斑斑可鏡也夫佛氏固儒者所謂骨朽而神不靈且欲人人廬居者是何　天縱聖人見顧與唐宋諸儒剌謬哉此予愚而不得其解而予所知則惟宗伯氏之典守在予每見寺僧歲報　賜租田之隸籍未有恙也佃戶之名又非有改於昔也而或半菽不吐或升斗猶靳田漏其租租之入漏其額僧人不敢言祠官不可問穰穰滿車徒以果閭右之腹矣有司又詭其名以箕斂或稱勸借或稱丈餘在彼負益上之虛聲在此懾崇禪之握笑一以竊轡一以委馭而緇流遂無可控告嗚呼弗翦之澤流䕃甘棠瞻烏之愛興思誰屋此伊誰之惠而不使得比甘棠屋烏於今日哉且尺寸之土嚴益賦無裨　國儲錙銖寬貸租詎滿豪家谿壑又焉用此以衡　命為也予攝官承乏緇羽即吾民清租亦即吾職安能[懃-堇+(素-糸)]然為秦越之視而或謂勢重伏禍事𤨏無名予不忍聞之矣於是博求文卷旁稽記籍執籍以問田執額以問租畿以內者討佃民而訓之畿以外者檄邑長而布之租較昔而量為復賦準今而杜其增履畆有圖科糧有籍則燦然明備期可垂之久焉予愚無似實仰藉大宗伯主持於上諸曹長協力於下而署部少宰葉公儀司汪君予司鄭君為力尤多雖初制未能悉協要以弊取漸更事因寬濟自茲日引月長是在後之當事矣予於是而竊嘆　高皇帝以神聖開基百司庶府蔑弗盡善能遵其教自可萬萬世無敝而今之蠹日積而意為更者獨一僧田為然乎予也𭒀恤其緯猶時有䟦前▆後之慮况其大者挽於極重更何如也迄今誦　聖謨洋洋若暗助王綱之旨雖未易窺而仰維　德意俯循職司餼羊之愛其能無惻然哉其能無惻然哉　萬曆叄拾伍年叄月

　　八大寺贍僧碑小引

　　明南祠部郎錢塘葛寅亮

　　賜田贍僧載之令甲徃時籍報甚詳自租失而僧糧亦失典寺事者得陰為盈縮月成歲會祗空文耳邇者租額既清僧糧可復因考古叅今量入制出授餐者寺大叄百伍拾人次大柒拾人一切寶華香積之供官師執事之餼各校然畫一勒之貞䂥杜侵軼焉或謂是不耕之眾食之何為夫　高皇帝業已賜之矣越世小臣烏號有慕第不敢委　成命於今日耳其當食與否焉能排閶闔叩九天陟帝左右而問之哉　國初原以試經隸牒其人無不曉暢本業者自援納開而賢愚混今隸牒無論餼廩仍不廢乎試法即於初制未蕩然也夫祠官所職雖曰祀事祝史陳信實惟奉常獨此一二緇羽煢煢委命又或以無關輕重而屑越之則為委吏者顧可不必會計當哉博奕猶賢乎飽食運甕且可以惜陰予不敢謂舉其職亦聊以消吾永日可矣　萬曆叄拾伍年陸月貳拾玖日

　　八大寺重修禪律堂及贍田碑記

　　明南祠部郎錢塘葛寅亮

　　國初宗伯氏奉　高皇帝旨分釋子為三曰禪曰講曰教今伏讀　欽定榜文禪取見性講事明經教以消業滌愆俾各務其業而禪非習靜不能獨有堂以居之視講與教加重焉至給田贍僧則三大寺最饒次亦間有錫予規制劃然具也夫　高皇帝方息馬橫經投戈論道亦何暇於倥匆中修出世之業而結緇衲緣哉盖　聖主宰制區宇則六合同堂統一聖真則百家共貫原不見有異視而可置膜外者後世不問其徒之賢不肖一切厭薄不知釋教自入中國閱千百載不能廢名藍緇侶布滿京畿其賢者無求於世我不能加彼法而觀空足以自澹其不肖者無異齊民彼不能損吾道而犯戒或為眾尤祠官之職緇羽是問在世法中不廢彰癉與其治之孰若薰之此　國初禪堂之設明教攝心第一義也邇者寺僧各立門戶梵唄稀聞觸蠻時競已失千僧一釜之舊即有數椽僅存遺制而主者非人檀施不繼漸欲圮焉予適清　賜田乃就各大剎中剖額租以還禪衲括羨緍以拓禪居爰有鍾山左阜萬松盖舒繞寶公塔之輪拂青林堂之翼一嚴淨毘尼一宣揚娑竭堂之於靈谷也平岡列嶂倚若負扆增搆飛閣而額以華嚴堂之於天界也琉璃九級而高瞰窣堵三藏而下峙請經之室腋連講壇堂之於報恩也若夫玄武澄波映帶几席頂浮圖之玲瓏面星臺之岌嶪靚爽而為雞鳴之堂巖佛千連山峰四抱櫟廬中搆林壑翳然秀鬱而為棲霞之堂塔影丹竈種種現奇梯百級表䨇峰雄峻而為弘覺之堂連儀鳳之嵽嵲對靈石之巉巖自河之曲徙城之隅襟要而為靜海之堂或　園陵宮闕遠近見奇或山川城郭枕帶據勝而隘者加闢敝者易新招提之觀爛焉增色僧寮各約三四十楹錢穀之飯僧天界報恩各約柒百餘指靈谷倍之棲霞殺之雞鳴弘覺靜海又殺之能仁獨缺則姑有待焉歲入具諸帖文中自是法席無虛鍾梵不輟　賜租非復空靡而寺僧之聞且見者庶其有興焉▆顧予猶告居是堂者徃時偶見執爨司𢈔陽取贍僧陰希潤槖眷屬中據而蔓延學人望門而斂跡登壇䜿義者屑屑幢幔香華以法為市禪居無度奔走世緣則末法之衰誰執其咎今雖不盡然而竊慮其然欲護勝因先破劣相毋設人我毋着慳貪要使清修足以消鄙吝儀律足以肅觀瞻即以素厭薄者視之將毋𤼵程伯子三代威儀之嘆乎不然以　聖祖特恩至不惜膏腴以供香積且勑宗伯氏為舉揚夫寧愛爾眾之不耕不織為予不能為爾眾解矣

　　附記承恩普惠二寺禪堂畧

　　諸大寺禪堂外有寺二曰承恩曰普惠一附舊內一邇三山門届都城水陸之衝僧近市知價多廢經律禪棲業割入僧寮不可返近各於大雄殿後闢十餘楹以舊賜僦椽金錢餉諸住錫者六時稍焚誦其中出見轂擊肩摩紅塵四合入聞鐘魚梵唄清韻悠然幾解煩濁為清凉界然方諸大寺地勝租饒弘開法席者闕如也是法平等謀併存其制因附書之　萬曆叄拾伍年陸月

　　八大寺重設公塾碑記

　　明南祠部郎錢塘葛寅亮

　　盖管子之論四民也謂聖王治天下必使羣萃州處少而習長而安不見異物而遷故其父兄之教不肅而成子弟之學不勞而能士之子恒為士農工商之子亦恒為農工商若然則四民貴各還其業為士者不蘄為農工商為農工商者亦不蘄為士而釋氏子獨無業哉　國初令天下僧徒各習其教三年試之精通者𨽾剃牒正以釋子充滿宇內幾與四民等聽其縱逸必且蕩而為非故即以其業治之是　聖王之所以處釋氏者也邇者法久窳弛經律論置之不問徒傚其師孫仍其祖錮習俗為膏肓日申令猶跳而軼諸外夫若輩既不習誦詩讀書為經世之業又不任耕田鑿井比力食之民而門風涴落游惰卒歲寧不亦天地間一大蠧哉耆年老宿業計無所施而少者愛慾未纏接引猶易是以先年各大寺有公塾之設意至善也獨惜膳脯無資眾咻易煽貧者畫而富者怠卒以解散偶寺僧陳其遺制遂為彷而復之闢堂之閒敞者為塾辟僧之明篤者為師歲給脩脯寺大二人次者一人羣寺之僧蒙訓之而餼以廩給寺大百五十人次者三十人先之律以嚴其戒繼之經論以示其義大都責以禪講而瑜珈無取也爾時經聲應壑梵韻飄鐘濟濟簇簇日無曠景行之不輟習與性成十誦五戒如王章國憲枷械切身而不敢犯三藏九部如布帛菽粟飲食日用而不能去以此印性或借筏而為彼岸之登或標指而忘真月之視雖不可知第就其得與四民各守其業各居其所少習長安不遷異物而相於淫僻斯不亦有[示*(卑-(白-日))]世法無點王治哉至於四民中猶或苦苜蓿而乏藻斧茲獨藉有　賜租坐靡無爭之餼逸享不求之教則又視四民為獨幸者何可不念　國恩而負此塾也設塾之大寺三曰靈谷天界報恩次大寺五曰雞鳴能仁棲霞弘覺靜海得並書　萬曆叄拾伍年叄月

　　諸剎常住田碑小引

　　明南祠部郎錢塘葛寅亮

　　清復諸大剎田租重　君賜也其他中小剎亦有檀越所施今或存或沒或增或損田與籍多不相蒙而不可悉問矣疆塲之地一彼一此若無足道然此皆常住所𨽾而非僧人私業檀施所計為不朽者未幾而侵之豪右貿之黠僧其若施者之意何且獨不有常住田土法不許買之　令甲在予於是併為清覈所幸此虧彼溢總其大校成額猶未有恙也即有強嚙者追價貿者贖甚至質之司寇亦千百中什一耳悉籍見存以入寺版得田地山塘共伍千貳百畆有奇夫烏衣苐宅久鞠黍離古殿荒藍時開金碧興亡之事千古同慨則奪彼有常以為我不常者不亦愚而可笑也哉其又何論三尺為也因書之以志感

　　(【傳】)

　　釋宗泐傳略

　　集各志

　　宗泐臨海人始生坐即跏趺人異之八歲從天竺僧廣智學佛經藏過目輙成誦一日智問泐曰三喚侍者三應於意云何泐曰何得刲肉作瘡智曰將謂汝奇特今故無所得也泐喝智擬捧之即拂袖出自是深入秘密法門　高皇帝詔致天下高僧有學行者泐首應　詔至主天界寺凡對皆稱　上旨榮遇為一時冠寺襍民居洪武二十一年家人失火延燼　高皇帝欲另於幽寂處營之泐啟奏今地　上即俞允凡寺之方向䂓制皆泐所指畫也工告成復　命泐主之後數載入寂于寺

　　孚中信禪師誌略

　　明翰林學士宋濂

　　大天界寺住持孚中禪師名懷信明之奉化人入法華院聞延慶半巖全公弘三觀十乘之旨復與之遊久之且歎曰教相緐多浩如烟海苟欲窮之是誠筭沙徒自困耳即棄去渡浙汀而西凡遇名叢林輙往叅扣下語多枘鑿弗合不勝憤悱華藏竺西坦公遷主明之天童景德禪寺師隨質所疑竺西一見知為法器厲色待之不與交一語師羣疑愈熾一日上堂舉興化打克賔公案問師師擬曰後哉師子兒也師自是依止不忍去天曆己巳住補怛洛迦山師不以位望之崇效它浮屠飭車輿盛徒御以誇衒於人自持一鉢丐食吳楚間己丑冬十月江表大龍翔集慶寺虛席行御史臺奉疏迎師主之龍翔文宗潛邸及至踐祚建佛剎於其地棟宇之麗甲天下其秉住持事者若咲隱訢公曇芳忠公皆名德之士舉行百丈清䂓為東南之楷則居亡何毀於火忠公新之惟海會堂未就而化師乃出衣盂之私補前未建之堂不日而集會元政大亂戎馬紛紜寺事日見艱窘師處之裕如一不以屑意一旦晨興索蘭湯沐浴更衣趺坐謂左右曰吾將歸矣汝等當以荷法自期勵精進行可也言畢而[日*(宜/八)]侍者撼且呼曰和尚去則去矣寧不留片言以示人乎師復[目*(宜/八)]目叱之侍者呼不已師握筆書曰平生為人戾氣七十八年漏洩今朝撒手便行萬里晴空片雪書畢復[目*(宜/八)]時丁酉秋八月二十四日也茶毘於聚寶山前舍利如菽如蔴五色粲爛雖烟所及處亦纍纍然生貯以寶瓶光發瓶外初　大明兵下金陵僧徒俱風雨散去師獨結跏宴坐目不四顧執兵者滿前無不擲杖而拜上嘗親幸寺中聽師說法嘉師言行純慤特為改龍翔為大天界寺告終前一日　上綂兵駐江陰沙洲上當晝而寢夢師服褐色禪袍來見　上還聞遷化衣與夢中正同大悅　詔出內府帛泉助其喪事且命堪輿家賀齊叔為卜金藏舉龕之夕　上親致奠送出都門之外師有五會語錄行於世

　　覺原曇禪師誌略

　　明翰林學士宋濂

　　浮圖之為禪學者自隋唐以來初無定止唯借律院以居至宋而樓觀方盛然猶不分等第唯推在京鉅剎為之首南渡之後始定江南為五山十剎使其拾級而升黃梅曹溪諸道塲反不與其間則其去古也益遠矣元氏有國文宗潛邸在金陵及至臨御詔建大龍翔集慶寺獨冠五山葢矯其𡚁也　國朝因之錫以新額就寺建官總轄天下僧尼當是時覺原禪師實奉　詔涖其職師諱慧曇覺原其字也天台人依越之法果寺時廣智禪師咲隱訢公敷揚大法於中天竺師往造焉僃陳求道之切廣智斥曰從外入者决非家珎道在自己奚向人求耶師退凝然獨坐一室久之未有所入廣智一日舉百丈野狐語師大悟曰佛法落我手矣只為分明極翻成所得遲廣智曰爾見何道理敢爾大言耶師展雙手曰不直一文錢廣智頷之十六年丙申王師定建業師謁　皇上於轅門　上見師氣貌異常嘆曰此福德僧也命主蔣山太平興國禪寺時當儉歲師化食以給其眾無闕乏者山下田人多欲隸軍籍師懼寺田之蕪廢也請於上而歸之山之林木為樵所剪伐師又陳上刲一劍授師曰敢有伐木者斬至今葢鬱然云[疏-(梳-木)+俞]年丁酉賜改龍翔為大天界寺　詔師主之每設廣薦法會師必升座舉宣秘法要　車駕親帥羣臣幸臨恩數優渥遠邇學徒聞風奔赴堂筵至無所容先是僧堂寮庫有司權以貯戎器久而不歸　上見焉亟命相國李韓公出之洪武元年戊申春三月開善世院秋視從二品持授師演梵善世利國崇教大禪師住持大天界寺統諸山釋教事頒降　誥命俾服紫方袍章逢之士以釋氏為世蠧請滅除之　上以其章示師師曰孔子以佛為西方聖人以此知真儒必不非釋非釋必非真儒也　上亦以佛之功陰翊王度𨚫不聽三年庚戌夏六月奉使西域四年辛亥秋七月至省合剌國布宣　天子威德其國王喜甚館于佛山寺待以師禮乙亥呼左右謂曰予不能復命矣跏趺端坐夜參半問云日將出否曰未也已而復問至于四三曰日出矣恬然而逝其日葢丙子云[疏-(梳-木)+俞]五日顏貌如生王大敬嘆斵香為棺聚香代薪築壇而茶毘之

　　白菴金禪師誌略

　　明翰林學士宋濂

　　師諱力金字西白吳郡姚氏子七歲頴悟異常一日請于母曰兒患世相起滅不常將出求世間法可乎母曰出家甚苦爾年幼豈能堪乎曰兒心自樂之想無苦也自後請之不已父母知志不可奪俾依吳縣寶積院道原至正丁酉出世住蘇之瑞光寺會嘉與天寧寺災郡守貳咸曰非師不足起其廢具幣遣使者力邀致之師至未久儼如兜率天宮下現人世道路過者莫不瞻禮賛嘆帝師大寶法王聞師之賢授以圓通普濟禪師之號師自幼喪父唯有母存乃去城東一舍築孤雲菴以奉養焉同袍或議之師呵之曰爾不見編蒲陳尊宿乎何言之易易也洪武改元有　旨起師住持大天界寺師應　詔至闕見　上於外朝慰勞優渥即令內官送其入院賜以天厨法饌萬機之暇時　召入庭奏對多稱旨葢師精通西竺典及東魯諸書其與薦紳談論霏霏如吐玉屑故咸樂與之游四年春詔集三宗名僧十人及其從二千建廣薦法華會于鍾山命師總持齋事師能靈承　上旨凡儀制䂓式皆堪傳永久尋以母年耄舉　山泐公自代復還菴居五年冬詔復建會如四年　大駕臨幸詔師闡揚第一義諦自公矦以至庶僚環而聽之靡不悅服一日忽示門弟子曰吾有夙因未了必當酬之汝等勿以世相遇我未幾示微疾謝去醫藥飲食委順而化茶毘設利無𥮅觀者競取之而去

　　廣慧及禪師誌略

　　明翰林學士宋濂

　　師諱智及字以中蘇之吳縣顧氏子入海雲院祝髮受具足戒師聞賢首家講法界觀往聽之未及終章莞爾而笑曰一真法界圓同太虛但涉言辭即成賸法縱獲天雨寶花於我奚益哉遂走建業見廣智訢公於大龍翔集慶寺廣智以文章道德傾動一世如張文穆公起巖張潞公翥危左丞素皆與之游以聲詩倡酬為樂師微露文彩珠潔璧光廣智及羣公見之大驚交相延譽師之同袍聚上人訶曰子才俊爽若此不思負荷正法其作詩騷奴僕乎無盡燈偈所謂黃葉飄飄者不知作何見觧師舌崇不能荅即歸海雲𦚾中如礙巨石目不交睫者[疏-(梳-木)+俞]月忽見秋葉吹墜於庭豁然有省機用彰明觸目無障戊戌江浙行省左丞相達識帖穆爾兼領院事延師主杭之淨慈兵燹之餘艱窘危厲人所不能堪師運量有方軌範峻整綽有承平遺風　皇明龍興洪武癸丑　詔有道浮屠十人集京師大天界寺而師實居其首以病不及召對乙卯賜還窮隆山山即海雲所在也戊午八月忽示微疾而逝九日行茶毘法火燄化成五色有氣襲人如沉香遺骨紺澤類青流離色室利羅交綴於上

　　清遠渭禪師誌略

　　明翰林學士宋濂

　　清遠師全悟俗姓之甥誦書攻文不待師授知觧日勝時全悟以太中大夫住持集慶大龍翔寺聞之喜曰此吾宗千里駒也亟挽致座下集慶為東南都會而行御史臺涖焉四方名薦紳無不與全悟游初科第一人張公起巖來為中丞翰林承旨張公翥中書左丞危公素時尚布衣俱往來乎其中四三君子或發天人性命之秘或談古今治忽之幾或論文辭開闔之法清遠咸得與聞之反覆參求益探其閫奧其學於是大進形諸篇翰如千葩競放錦麗霞張老於文學者爭歆慕之讙曰此文中虎也清遠恚曰公等謂吾專攻是業耶佛法與世法不相違背故以餘力及之將光潤其宗教爾苟用此相夸豈知我哉一日全悟警厲諸徒眾未有對清遠直前肆言如俊鶻橫秋目無留行全悟振威叱之眾為駭愕清遠氣不少沮如是詰難至于二三全悟莞爾而笑曰汝可入吾室矣命為記室浙江行省丞相康里公重其文行遺使者具書幣延主會稽之寶相未幾遷杭之報國轉湖之道塲雖當兵燹相仍之際為法求人無少退轉　國朝洪武初儀曹奉　詔設無遮大會于鍾山二浙名浮屠咸集清遠一至京師遂退居錢塘之梁渚梁渚乃全悟藏𤓰髮之地八年十二月怡然而逝火化得不壞者三曰齒牙曰鉢塞莫曰室利羅四會語有錄其詩文曰外集者凡若干篇

　　介菴良大師誌略

　　明翰林學士宋濂

　　師諱輔良字用貞號介菴蘇州吳縣人范文正公之十葉孫年十五從同里迎福院薙落受具戒時笑隱訢公見主龍翔集慶寺　賜號廣智全悟大禪師師往見問荅之際棒喝兼施凡情頓喪他日廣智再有所問大師發言愈厲廣智笑曰得則得矣終居第二義也大師弗懈益䖍久之遂契其心法雲空川流了無留礙後移杭之中天竺時海內大亂兵燹相仍南北兩山諸剎皆化於烈焰靈隱古稱絕勝覺塲凉烟白草棲迷於夕照之間過者為之慨嘆康里公為浙江行省丞相妙揀名僧能任起廢者莫大師為宜遺使者命居之既至剪剔荊叢葺茅為廬以棲四方學者雖當凋零之秋開示徒眾語尤激切其言有曰達摩一宗陵夷殆盡汝等用力如救頭然可也然百千法門無量妙義於一毫端可以周知如知之變大地為黃金受之當無所讓否則貽素餐之愧矣歲月流電向上之事汝等急自進修參學之士多有因其語而入者化緣既周手素衣貲入公幣散交游顧謂左右曰翼日巳時吾將逝矣及期澡浴端坐而歿

　　雪軒成禪師誌略

　　明南兵部侍郎李震

　　宣德戊申春左善世道成入疏乞歸南京天界寺之西菴以終老　上從之賜白金禇幣及鍍金銅佛一尊明口入謝　勅兵部給驛舟命中官姚忠護送既至逾三歲辛亥十二月八日微疾端坐而逝闍維得堅固無笑於遺燼中上遣官諭祭賜塔所曰鷲峰禪寺師諱道成字鷲峰別號雪軒居薊北之雲州出家於保定蠡縣之興國寺受具戒結三人為友雲遊至山東之青州同居土窑密究教典脇不沾席者三逾寒暑一日忽見一老人自外而來儀貌甚古謂師曰汝三人者在此苦學他日必作法門梁棟師曰既作法門梁棟何居土窑之中老人曰未有常行而不住未有常住而不行言訖而去師默記之又歲餘乃自警曰生不知來處[├/(夕*人)]不知去處豈可久居此乎聞濟南靈巖寺秋江潔公大弘曹洞宗旨即往見之潔問云汝何處來師曰青州來又云帶得青州布衫來麼師曰呈似和尚了也又云如何是布衫下事師曰千年桃核裏元是舊時仁潔深器之囑曰是汝本有之事善自護持他日能弘吾道者必汝也惜乎不及見矣師復回青州而道益著州人有喬氏者捨地建普照彌陀寺以居師出世住萊州大澤山之智藏寺每說法聽者日千餘人而屠沽有為之易業者洪武壬戌　詔天下設僧司揀名德以居之師首膺其選授青州僧綱司都綱數歲　太祖高皇帝聞其賢召為僧錄司右講經命考試天下僧人因進試卷奏對稱　旨賜金襴袈裟　命住持今寺懇辭　上不允親灑翰作詩賜之曰不荅來辭許默然西歸隻履舊單傳鼓鐘朔望空王殿示座從前數歲年俾懸於法堂未幾奉　勅建普度大會車駕臨幸咨問法要師對揚有序深蒙眷顧永樂改元之初　太宗文皇帝謂日本國在鯨波萬里外俗尚佛乘以師道行尊宿　命捧璽書往諭之陛辭　賜金鉢錫杖淨瓶等物師經涉波濤如履平地既至宣布　朝廷恩威闡揚佛祖宗旨自其國王而下莫不俯伏向化明年師還而國人入貢稱謝者即至　文廟大悅陞師左善世奉迎西天大寶法王哈立嘛吧上師至靈谷寺復率天下僧於鍾山寺修設普度大齋師承　旨說法是日也有祥雲瑞霧之現會聽者數萬人咸聚觀焉　上聞之御製感應詩三章賜師累賜金帛作毘盧佛閣於寺後高十餘丈　皇上巡狩北京師數入覲賞賚甚厚嘗因建水陸大會屢感瑞應特　賜勅褒嘉兼　賜刻絲佛像一軸　仁宗在春宮時有忌師之龕者搆詞間之及御極遂謫師海南　宣宗章皇帝嗣位首遣官召師還且　勅禮部左善世到不要班裏來見師至入見便殿慰勞甚至　賜綵段若干匹鈔萬緡仍　命掌僧錄司事師身長七尺廣䫙豐頥修然出人之表歷事　四朝五十餘年三坐道塲四會說法有語錄行於世　天順八年甲申春正月

　　(【詩】)

　　登天界寺

　　明高棨

雨過帝城頭香凝佛界幽果園春乳雀花殿午鳴鳩萬履隨鐘集千燈入境流禪居容旅跡不覺久淹留

　　遊天界寺

　　明傅若金

楚王宮殿倚青𡨋先帝旌幢擁百靈寶網自鳴空裏樂琅函時出賜來經近山鳳去花仍碧遙海人歸樹獨青玉輦宸遊竟寥廓行人揮淚讀新銘

　　遊牛首山歸宿天界

　　明王問

看山遙在萬峰西歸路亭亭江日低散吏自堪携伴侶閒心猶得住招提經壇露淨天花落塔院清風谷鳥啼長習跏趺入禪寂亦知虛幻此生迷

　　春日家兄至宿天界

　　明王世𢡟

雲路分飛各渺茫人天此會意差強百年星聚南朝寺萬里鴻歸北地霜倚玉自憐雙樹色連牀猶借一燈光不知忍草經春發看作池塘夢後長


大藏經補編第 29 冊 No. 160 金陵梵剎志


金陵梵剎志卷十七

　　(次大剎)鷄籠山鷄鳴寺　(勅建)

　　在都城內北城地南去所綂天界寺十三里金吾後衛鷄籠山與覆舟山臺城連接晉永康間倚山為室始創道塲舊有寺五所迄無遺址題識間存　國朝洪武二十年命崇山侯督工重創改雞鳴寺有門三曰秘密關觀由所出塵徑皆　聖祖命名遷靈谷寺寶公大師法凾瘞于山峑建塔五級每歲遣官　諭祭寺阻城地不廣數畆入寺曲廊迤邐經數門至佛宇皆從複道陟降而進若行數里傍有憑虛閣俯視京城大內直望郊坰峰壑無極登浮圖北瞰玄武湖西連祠廟臺榭皆隱隱于木末見之弘治間殿堂漸圮僧德旻募修今復釐整立山門亭葺廊墻改建禪院於浮圖之下益助崇麗

　　【殿堂】

　　涼亭(壹座)

　　秘密關(壹座第一門)

　　觀由所(壹座第二門)

　　出塵徑(壹座　第三門)

　　天王殿(叄楹)

　　千佛閣(叄楹　即在天王殿上)

　　正佛殿(伍楹)

　　左觀音殿(叄楹)

　　鐘樓(壹座)

　　右輪藏殿(叄楹)

　　皷樓(壹座)

　　五方殿(伍楹)

　　左伽藍殿(叄楹)

　　右祖師殿(叄楹)

　　施食臺(壹座)

　　憑虛閣(伍楹　又厨房壹楹)

　　方丈(叄楹　又小樓陸楹)

　　公學(伍楹　即廊房)

　　僧院叄拾叄房(食糧牒僧柒拾名食糧學生叄拾名)

　　基址壹百畆(東至國子監墻　南至功臣廟　西至古臺城　北至臺城脚)

　　【禪堂】

　　大門(壹楹)

　　伽藍堂(壹楹)

　　禪堂(叄楹)

　　十方堂(叄楹)

　　齋堂(叄楹)

　　寶塔(壹座)

　　塔殿(叄楹)

　　客務房(伍楹)

　　靜室茶房(伍楹)

　　厨庫房(叄楹)

　　【公產】

　　小梅子洲(丈過實在地玖百肆拾畆肆分)

　　接生子洲(丈過實在地伍百壹拾肆畆叄分)

　　鯽魚洲(丈過實在地柒百捌拾陸畆)

　　靈谷安西庄(給粮肆百捌拾石)

　　【禪堂】

　　大梅子洲(丈過實在地壹千伍百伍拾捌畆)

　　【山水】

　　鷄鳴山(高三十丈周五里與覆舟山相接穹起若鷄籠名鷄籠山劉宋時黑龍見玄武湖又名龍山舊有佛寺五所　陳林道在西岸都下諸人共要至牛渚會陳理既佳人欲共言折陳以如意拄頰望鷄籠山嘆曰孫伯符志業不遂於是竟坐不得談)

　　玄武湖(即在寺垣下貯天下圍籍其中有禁不可渡然波光蕩漾千頃凝碧樓臺島嶼足助茲寺之勝)

　　【古蹟】

　　塔(五級登之見後湖)

　　【附】

　　西苑(在鷄籠山東歸善寺後大明中築孝武立名西苑梁改上林有飲馬池西有望宮臺)

　　雞鳴埭(按南史齊武帝數幸瑯琊埭雞始鳴故呼為雞鳴埭見六朝事迹又應天志雞鳴埭在湖溝上齊武帝早遊鍾山射雉至此始聞雞鳴)

　　士林館(竟陵王子良開西邸延才俊梁武帝亦於臺城西立士林館延集學者)

　　劉宏宅(宋建平王劉宏少而篤好文籍太祖愛之立宅雞籠盡山水之羙)

　　雷次宗館(宋元嘉中文帝立儒館于北郊命雷次宗居之次宗開館其下齊高帝竟陵王子良嘗移居雞籠山下集學士抄五經百家為四部要略千卷)

　　法融墓(見法融傳以上俱不存)

　　藏經護勅(文同天界)　正統十年十月十五日

　　(【文】)

　　重修雞鳴寺記略

　　明南吏部尚書晉陵王㒜

　　雞鳴禪寺在都城西北隅晉永康間倚山為室始創道塲歷隋唐宋元雖鐘皷香燈不乏聲𦦨而䂓模卑隘未入叢林之列至我　太祖高皇帝命崇山侯督工創造盡撤故宇而開拓之由是殿堂門廡舉軼舊觀建大浮圖尤出新制自遠望之儼然一祗園鷲嶺其所謂秘密關觀由所出塵徑西番殿諸額又皆出自　上命既成乃於靈谷遷故普濟寶公大師法凾瘞于山峑歲時享祀甚謹去是百年薦經灾燬楹欹甓𡍩有不勝風雨之震凌者矣頃有僧德旻者敏爽有為徧叩檀越由是南京兵部尚書張公鎣首倡之都邑中高貲鉅室聞風而起輸財薦貨爭先樂助旻遂鳩工購材肇始于弘治戊申之春落成于癸丑之夏凡六閱寒暑所費幾數千百緡於是浮圖及大悲大雄輪藏天王諸殿千佛閣法堂廊廡庖湢山門髹㻴藻繪輪奐一新是宜列之貞石以示來者

　　鷄鳴寺施食臺記

　　明釋道果

　　粵稽雞鳴山在六朝時為北郊之岡岡下有坑塹凡誅戮者皆置之俗呼為萬人坑　國朝築城禁則岡塹皆在城內矣我　聖祖高皇帝觀其山勢秀麗乃建十王功臣等廟及鷄鳴寺于岡之陽以為祀神演法之所而坑塹之地形勢益勝又命司空建立國學以育天下英才用以鎮壓其地而餘魂滯魄尚未泯沒往往結為黑氣人有觸之者則昏迷僵仆甚至殞命亡軀一日事聞于　朝　聖祖疑且駭乃服儒服幸廣業堂以試其事則寂無妖怪之狀　駕回則妖氣復作於是思以神道治之遂　勅使迎取西番有道僧因得惺吉堅藏等七僧詣城闕結壇塲於寺之東南隅與監之六堂對峙壇內具三大石鉢盂貯蓄淨水菜飯三物諸僧登壇運心作法廣施濟度忽感天雨寶花之異監中黑氣充塞壇塲上下或聚或散時開時合宛若趨向之狀往來供事人役身皆為氣所翳所可見者惟頂額兀然在外盖陰邪不能掩至陽也似此者七晝夜妖氣始滅自是不復作矣　聖祖嘉其神妙乃構西番殿與居用黃金以餙之日命光祿寺厚饋飲饌其餕餘者不以食人俱留貯於豆諸僧旋繞誦呪則餕餘皆化為水越數年藏等乞還本國　聖旨可其奏止留二僧守奉香火至宣德間歿于本寺葬神策門外崇化寺先所居壇場門徑皆有　欽賜扁額曰秘密關曰觀由所曰出塵徑其壇塲石牌坊則曰雞鳴寺施食臺盖將以旌其法獎其人而垂之不朽也迄今殿堂基址猶有遺迹可見果自師祖住持兹山相承五世得聞其詳竊恐世遠迹湮嗣今者不得以考其實也遂書為記　嘉靖辛亥六月望日

　　憑虛閣記略

　　明南刑部郎晉陵呂律

　　憑虛閣在雞鳴山之陽山高三十丈餘而閣駕出其上國初建佛寺以崇寶志公祠事兹閣未有宣德間始構焉而䂓制弱小至成化中已垂敝矣時吾鄉康敏白公來尹兹上乃廣之為間凡五軒豁爽塏迄今屹然綠厓插壁平臨木杪俯瞰山麓空聳若寄太虛然名之所起意在兹乎其南則鳳臺牛首其西則石城長江其東則　大內宮闕其北則玄湖鍾阜景未有若此之勝者也而一覽可以盡之　嘉靖四年秋七月

　　(【附】)

　　過後湖記

　　明南戶部主事計弘道

　　天下版籍盡載貯後湖南京戶部官率一往磨勘正德壬申秋予叨職寄斯役自八月至十月始訖事凡過湖必出太平門命舟行可七八里許一望渺漫光映上下微風播揚文漪聿興蕩漾煙波之上莫不情暢神爽若遊仙焉予間立四顧其嵳峩霄漢之表王氣鬱葱而峙乎東南者鍾山也疊連如屏如幃在西北者幕府山也巒嶺偃蹇盤伏於地而松森其上者覆舟山也挺拔而凸出城頭殿閣參差浮圖聳空者雞鳴山也山東西一帶列如懸榜者世傳臺城也崚嶒冐水而出者島嶼也傍視三法司隱隱錯落雲水之湄重岡疊阜遙連於其外巋然而鸞鳳峙騰然而蛟龍走矣其中遠近芳洲相聚如五星紅紫煙花畢絢如匹錦鷗鷺鳬鴻載飛載鳴[鰷-木+火]鱨鰋鯉以潛以泳則已目飫而心怡矣忽驚風暴作洪濤舂撞篙人惶懼拏舟艤岸而行經敗荷間香氣猶襲人浮藻亂荇牽舟綴楫已乃引入曲渚兩岸薈蔚須臾抵小陂遂捨舟以陟焉命隸剪荊分莽排霧穿雲逡巡而進見數處頺垣廢址意前朝遺跡令人慨歎而叢林蒙翳追探前路尚空眾亦憊焉或藉草坐茵箕踞少憇復進望一高丘隸指曰此相傳郭仙墩也眾狙狨以上四圍樹林蔽日復下故道向新建籍庫過石橋延佇其上騁望雲水茫茫清飈颯颯遂相與携手入舊庫之洲攝齊而升玄武廳則黃門趙君惟賢已先渡見予軰殊訝既而聞述所遇則又曰是何奇也予往返數矣而未有若諸君所遇者眾亦相與慰喜以為非因風之故則誰使之一探此奇哉凡以公事至及暮而歸則見日光射水晚霞相蕩回視湖上諸宇在蒼烟杳靄間不啻蓬萊閬苑然豈不信為勝地哉昔歐文忠公以金陵錢塘山川人物之盛各為一都會錢塘莫羙於西湖金陵莫美於後湖固遊冶之所趨也我　皇祖奮出江表收天下版籍建庫而儲之於此特設科部官司之禁非公遣不得至則凡好遊者雖慕幽遐瑰瑋之觀無所可及而吾儕今獲因公而至而又探奇於無心之會豈非至幸哉

　　(【詩】)

　　雞鳴埭曲

　　唐溫庭筠

南朝天子射雉時銀河耿耿星參差銅壺漏斷夢初覺寶馬塵高人未知魚躍蓮東蕩宮沼濛濛御柳懸棲鳥紅粧萬戶鏡中春碧樹一聲天下曉盤踞勢窮三百年朱方殺氣成愁烟慧星拂地浪連海戰鼓渡江塵漲天繡龍畵雉填宮井野火風驅燒九鼎殿巢江燕砌生蒿十二金人霜炯炯芊眠平綠臺城基暖色春容荒古陂寧知玉樹後庭曲畱待野棠如雪枝

　　宿鷄鳴寺

　　明王履吉

昔誦北山文今棲鍾阜雲秋林時夜嘯天樂忽空聞弟子胡麻薦頭陁罽席分那知江海客不亂衲衣羣

　　登鷄鳴寺塔望後湖

　　明王履吉

曉日鷄鳴塔秋光玄武湖石鯨吹屓屭天馬浴虛無太液金溝瀉鍾山玉𡾔紆載歌　皇祖烈永保萬方圖

　　鷄籠山

　　明吳寬

秋盡荒山鳥跡稀拂衣獨上扣柴扉屋頭鹿下緣青磵樹杪僧行入翠微千里風烟搔短鬢六朝文物付斜暉悠悠身世渾如此目斷天邊一鴈飛

　　雨中集憑虛閣餞客

　　明錢琦

春雲壓樹雨不休千花萬花含別愁白門行客駐長斾粉署同官祖勝遊江鴻渺渺沉孤影烟草離離散遠洲道上喜添三尺水馬蹄還許蹔遲留

　　同年會集憑虛閣余抱病不赴

　　明錢琦

驚風吹雨花欲盡有客衝泥偏漫遊百年能得幾回醉此日真堪一破愁高閣垂陰飛鳥沒青山出樹遠烟浮那知枕畔足幽夢已到鷄鳴最上頭

　　宿鷄鳴寺

　　明陳沂

春山臨淨域夜檻出高城萬境烟雲暝諸天象緯明寶燈分塔影金鐸亂松聲定處塵機破諠中道念平感靈僧錫化虛寂佛香生鳥息林初靜龍歸水自清蕭皇遺世志師竺住山名不到深棲地那時識此情

　　鷄鳴寺憑虛閣

　　明陳沂

春雲如黛點鍾陵湖水生波盡解冰幾處春風廻弱柳千巖雨色潤垂藤香筵寶座初聞梵塔院蓮龕正試燈閣上莫辭同醉酒望中原草漸層層

　　憑虛閣雨中秋望

　　明焦竑

斷塔稜層過雨痕蕭然秋滿給孤園雲屯殿角寒鐘咽潮浸城根遠嶼昏隨俗杯盤虛永日媚人梧竹隔頹垣梁臺宋苑消沈盡猶有殘經鳥自翻

金陵梵剎志卷十七(終)


大藏經補編第 29 冊 No. 160 金陵梵剎志


金陵梵剎志卷十八

　　(次大剎)盧龍山靜海寺　(勅賜)

　　在都城外南去儀鳳門半里所統天界寺二十里西城盧龍山之麓　文皇命使海外平服諸番風波無警因建寺　賜額靜海正德間重修寺左有巨石名真假山從地矗起下空洞[渣-一+小]水[微-兀+(旡-(乳-孚))]豬曲徑盤折而上形類纍石為之潮音閣傑出殿表見千帆下上濤浪今禪院因避河患改建方丈之左所領小剎曰一真菴金川積善菴

　　【殿堂】

　　金剛殿(叄楹)

　　左鐘樓(壹座)

　　右井亭(壹座)

　　天王殿(叄楹)

　　正佛殿(叄楹)

　　左觀音殿(叄楹)

　　左伽藍殿(貳楹)

　　右輪藏殿(叄楹)

　　右彌勒殿(叄楹)

　　右祖師殿(貳楹)

　　潮音閣(伍楹)

　　左華嚴樓(叄楹)

　　廻廊(貳拾楹)

　　玩咸亭(壹座)

　　方丈壹所(拾陸楹)

　　公學(叄楹)

　　僧院肆拾房(食糧牒僧柒拾名　食糧學僧叄拾名)

　　基址叄拾畆(東至天妃宮　西至城河南至官街　北至城河)

　　【禪堂】

　　正門(壹座)

　　華嚴樓(叄楹)

　　禪堂(左右貳堂共陸楹)

　　十方堂(叄楹在正門外右首)

　　茶厨等房(▆楹)

　　舊禪堂壹所(在寺右)

　　【公產】

　　盤槐田併寺前房(丈過實在田地塘共貳百叄畆貳厘　又房地肆拾間　走道壹條)

　　【禪堂】

　　施捨田地(實在田地山塘共貳百叄拾伍畝貳厘)

　　【山水】

　　盧龍山(高三十六丈周八里晉元帝初渡江見此山嶺綿延遠接石頭真江上關塞以比北地盧龍又俗名獅子山)

　　真假山(寺內方丈左有巨石從地矗起高四五丈周二十餘丈又俗名獅子頭)

　　三宿巖(宋時為江岸虞允文破金人于采石曾三宿此故名即真假山)

　　井泉(味甘冽)

　　西巖(在盧龍山頂　太祖伏兵破陳友諒山下後欲建閱江樓于西巖旋止怪羣臣無諫者)

　　【古蹟】

　　宋題名石(即真假山宋人題刻泊舟於此盖江滸也又三宿巖題萬元範以嘉定丁丑仲春月別趙君用字類黃太史)

　　水陸羅漢像(來自西洋)

　　藏經護勅(文同天界)　　正統十年二月十五日

　　(【文】)

　　靜海寺重修記略

　　明南禮部侍郎楊廉

　　儀鳳門外獅子山之陽有靜海寺焉鼎創歲深蠱壞日甚用浮圖故事費出募緣經營三載厥功告僝凡為殿四堂六亭亦四若門若閣若樓若方丈室各一若畵廊以間計則四十云永樂間命使航海往來于粘天無壁之間曾未覩夫連山排空之險　仁宗皇帝勅建此寺而因以名焉盖以昭　太宗皇帝聖德廣被薄海內外焉耳昔靜修劉夢吉記高氏園以成毀代謝二者相因為氣機之使然以前者既不為焉後者復不為焉則天地間皆化為草莽之區而斯人安得遂遊觀之樂兹寺豈特如高氏園之於遊人而已哉　正德己卯夏四月

　　玩咸亭記略

　　明南貴州道御史桐城方克

　　金陵之靜海寺其東廼獅子山其山既夷有陵突起維石巖巖其上有澤中虛而明克每愛其泉石之雅嘉靖丙申監督抽分爰與分司張子鍾謀除其澤之東倚山靣澤重搆小亭與澤西之舊亭相伍亭成僧以名請予曰山上有澤其卦為咸兹亭名欲稱其實其玩咸矣乎若夫泉之甘足以悅口石之奇足以娛目修竹茂林之足以爾休爾游鍾山如龍之蟠其東澄江如練之遶其西皆斯亭之可玩者抑末矣　嘉靖戊戌夏五月

　　三宿巖記略

　　明南大理卿沔陽陳文燭

　　南京下關去城四五里有靜海寺余常過之住持請余遊山亭南京名園假山者眾矣而此山突怒偃蹇負土而出奇怪萬狀渙若犇雲錯若置棊怒者虎闘企者鳥厲如熊羆之士鼓勇而立又如戰馬森列渴而飲於溪也昔人所謂抉其穴而鼻口相呀搜其根而蹄股交峙者也假令香山仙客平泉庄主人海嶽庵居士見之有不欣於所遇而賞鑒者哉余每過之風月之夕有登臨忘倦徙倚忘去者矣山僧請余一言且曰此山在宋時原係江岸虞允文大破金人於采石曾繫舟三宿山岸至今名三宿巖而　高皇帝起淮甸命使大征西洋奏凱而歸建靜海寺此其大槩也遂題於壁而記之　萬曆辛卯冬日

　　靜海寺重修䟽序

　　明進士吳郡俞彥

　　都城以南花宮蘭若芙蓉相啣唄聲連起晨夕鈴鼓相聞數十里此何减天竺招提也若城西北隅介定淮金川闉闍之間其門為儀鳳其地為龍江其寺為靜海盖江山遼落之鄉選一佛址無處稱尊初兹土河以西為江涯聚沙浮渚一甌脫不任化城故六朝無遺剎　文皇帝踐祚海夷西洋尚逆顏行爰命專征艨艟千計戰士帥屬以萬萬計廼折鯨鯢颶濤弱浪之外樓帆無恙獲所貢琛異以歸歲奉朝朔　皇靈震蕩說者奇其績謂為神天護呵合建寺酬報　詔可賜今額遂為名剎焉兩河之壖氣運興發烟火萬家繇此饒積矣守寺緇禪亦稍稍仰㸑一方僅自生活不暇謀殿宇然二百年來風雨漂剝歲月凋朽寖寖失觀也住持某籌葺之膜拜問䟽不佞嘗臆其地之勝南臨鳳衢郊埛廻互北枕獅嶺岡原嶻嶪東則城堞百雉日月之所閃逼西則長江萬里雲霞之所噴薄使槎星渡登崖而裴徊旅艗風停踄汜以周覽廛市輻輳物力充牣洵吳楚之上遊都畿之鉅鎮也故寺之旁近左側屯為步騎列為戰舸設為關厰登城閱武之隙重臣弭節以飲軍實楩楠征榷之暇部署停軒以息公餘幢旛參差與旗旄分色鐘磬清嘹並鉦角爭響是奚詎破苻葦茭牧之曠資雲水烟霞之棲供瓶履杖鉢之憇實壯我　皇圖之萬一也若夫長廊廣殿鱗次翬飛香積經臺馬鳴獅吼散花成雨植樹干雲高極摘星華爭耀日潮音閣者罡風晝響恍度落伽之山海氣晨朝宛聞靈巖之韻憑欄則宮闕標鮮推牗則山川獻色亦足勝矣復有靈石奇形怪狀踞虎蹲鴟突起危岩削成飛岫說者謂如獅子頭盤伏其間上捎雲根下連地脉源泉不涸洞壑常陰經年潭浸苔花坐暑寒生肌粟可游可咏尤最勝云至於阿羅漢像水陸畢陳巧奪造化之奇博山軍持鼎彛共存精含制作之妙此使者得之西洋藏之茲寺即他崇剎不得與論珍顧名蹟遠而未湮櫩榱久而易壞目睹摧敝足履頹險登樓心悸入殿神驚非無王舍城之上足終鮮給孤園之長者嗟夫人情吝識難除但狃現前未思來刼不知人生如夢中境如空中華百年之身與物俱盡何有常處惟施之福地植之悲田名勒不磨功存永世今㝢內廢剎遺基多存叔達之墟斷石殘碑尚繫子雲之蹟明宿開山王珣捨宅至今讚嘆以為勝事夫寸念資福一夫樂施砂礫之塲特開寶剎况已成之業不費之基廢之病甚于無修之功省于剏如發大願心為無量施共勷此舉豈獨棲玄之流行路之侶誦功仰德雖往者海邦之烈賴以聿新最勝之業斯其卓哉

　　游盧龍山記略

　　明禮部侍郎呂柟

　　嘉靖壬辰九月六日葉大暨黃日思楊叔用周宗道倪維熙過鷲峰東所曰涇野子久僻居於此今登高節至盍為盧龍遊乎予方小疾辭諸友且易期曰至十四五秉月尤佳也已而連雨至十三日乃霽遂於明日至山宴於東道院老子堂酒半躡石磴上山路險峻甚乃以二僕攙扶而升至翠微已三憩乃至其巔磨盤平即閱江樓舊址也縱目四望方山青龍東峙牛首花巖南拱其西定山迤邐綿亘黃巖裹江而東直抵瓜步皆可見也內則鍾山崒嵂建極而起萬松森蔚　祖陵攸棲而長江羣峰四靣旋繞真天造地設乎下見巨艘絡繹指北而趨足可觀一綂之盛初　皇祖欲建閱江樓於此惜其費財而止乃歎臣下無一人來諫夫此樓若建費亦不多乃　皇祖猶有此言若見後世無益之作不知當何如也時有數鳶飛鳴旋繞空中適當坐上予遂有日月雙鳶度乾坤一水流之句須臾皓月東升遂偕諸友秉月而歸如前約

　　(【詩】)

　　登盧龍山

　　明金大車

百尺重巖草木齊古藤垂引躡雲梯山間晚霧浮窓近江上陰雲壓樹低塞鴈橫空迷北固淮流帶雨入清溪吾徒飛動悲遲暮散髮空林聽鳥啼

　　遊靜海寺

　　明蔡羽

夜宿猶依白鷺洲朝遊忽到古城頭江聲不為行人竚山色常含往代愁葉下碧欄蕭寺晚馬嘶紅苑北門秋風流總是周南客看海啣杯一倚樓

　　(小剎)一真菴

　　在都門外西城地南去所領靜海寺一里儀鳳門一里半

　　【殿堂】

　　關聖殿(壹楹)

　　祖師殿(壹楹)

　　僧院(壹房)

　　基址壹畆(東至陳家民房　南至城河　西至官街　北至官街)

　　(小剎)金川門積善菴

　　在都門外西城錦衣水軍三所地南去所領靜海寺三里金川門三里

　　【殿堂】

　　韋馱殿(叄楹)

　　佛殿(叄楹)

　　左華嚴樓(叄楹)

　　僧院(壹房)

　　禪院(陸楹)

　　基址貳畆(東至本衛四所　南至城墻西至柵衢街　北至外城)


大藏經補編第 29 冊 No. 160 金陵梵剎志


金陵梵剎志卷十九

　　(中剎)石頭山清凉寺(古剎　勑賜)

　　在都城西清江門內中城地南去所綂天界寺十二里古清凉山吳順義中徐溫建為興教寺南唐改石頭清凉大道塲宋太平興國五年改清凉廣惠禪寺後數廢國初洪武間　周王重建改額清凉陟寺左脅而上為清凉臺山不甚高而都城宮闕倉廩歷歷可數俯視大江如環映帶臺基平曠原係南唐翠微亭舊址今亦有亭可登覽所領小剎曰伽藍菴

　　【殿堂】

　　山門(叄楹)

　　天王殿(叄楹)

　　左鐘樓(壹座)

　　佛殿(伍楹)

　　左伽藍殿(壹楹)

　　右祖師殿(伍楹)

　　毘盧殿(叄楹)

　　方丈(捌楹)

　　僧院(玖房)

　　基址貳拾畆(東至耿公書院　西至唯心菴　南至官街　北至本寺山亭)

　　【禪院】(叄楹)

　　厨房(壹楹)

　　【山水】

　　石頭山(自江北來山皆土至此始有石故名)

　　駐馬坡(山後諸葛孔明嘗駐馬于此以觀形勢晉時江在石頭下為險要必爭之地上築城嘗以腹心大臣守之南北戰伐咸據此為勝負江乘地記曰吳之石城猶楚之九疑也)

　　龍洞(又名桃源洞)

　　烏龍潭(寺外山下相傳有黑物似龍能興雲雨)

　　【古蹟】

　　翠微亭(在山巔南唐時建宋乾道間毀紹熙中復建淳熙中總領陳綺新而大之為登臨處故山頂如砥今亦建亭其上)

　　【附】

　　不受暑亭(址無攷)

　　李氏避暑宮(址無攷)

　　德慶堂(後主常畱寺中親書此額)

　　三絕(董羽畫龍後主八分書李霄遠草書共為二絕)

　　彌陀像(宋蘇軾嘗施于寺有贊見後)

　　讀書處(鄭介公俠隨父暈赴江寧府監稅得清凉寺一小間閈戶讀書惟冬至日歸省)

　　後主造鐘(江南李氏時有一民死而後蘇云至冥司見先主被五木甚嚴曰吾為宋齊丘所誤殺和川降者千餘人汝歸謂嗣君凡寺觀鳴大鐘苦則暫息或能為吾造一鐘甚善後主造鐘于清凉寺鐫云追薦烈祖孝高皇帝脫幽出苦出新志○以上俱無存)

　　【人物】

　　【南唐】

　　文益(有傳)

　　悟空(有傳)

　　法燈(有傳)

　　文遂(有傳)

　　(【文】)

　　清凉寺阿彌陀佛贊

　　宋學士蘇軾

　　蘇軾之妻王氏名閔之字季章年四十六元祐八年八月一日卒于京師臨終之夕遺言捨所受用使其子邁迨過為畫阿彌陀佛紹聖元年六月九日像成奉安於金陵清凉寺贊曰佛子在時百憂繞臨行一念何由了口誦南無阿彌陀如日出地萬國曉何况自捨所受用畫此圓滿天日表見聞隨喜悉成佛不擇人天與蟲鳥但當長作平等觀本無憂喜與壽夭丈六金身不為大方寸千佛夫豈小此心平處是西方閉眼便到無魔嬈

　　重建清凉寺碑略

　　明南吏部尚書雲間錢溥

　　金陵石城西古有清凉寺在吳順義中徐溫重建為興教寺南唐改石頭清凉大道塲宋太平興國間改清涼廣惠寺　皇明洪武三十五年　周王重建賜額清凉寺復命太子少師姚廣孝為僧錄左善世迨今餘八十年殿宇脫落漫漶宣城伯衛穎同主僧德廣捐貲重建以成化十四年十月　日經始而工畢于明年三月　日

　　遊清凉廣慧寺記

　　宋陸游

　　清凉廣慧寺距城里餘據石頭城下臨大江南直牛頭山氣象甚雄然壞於兵火舊有德慶堂在法堂前堂牓乃南唐後主撮襟書石刻尚存而堂西徙矣又有南唐元宗祭悟空禪師文登石頭西望宣化渡及歷陽諸山真形勝之地若異時定都建康則石頭當仍為關要或謂今都城徙而南石頭雖守無益葢未之思也惟城既南徙秦淮乃橫貫城中六朝立柵斷航之類緩急不可復施然大江天險都城臨之金湯之勢比六朝為勝豈必依淮為固耶

　　遊清凉山記畧

　　明南兵部尚書喬宇

　　石城門內之北二里有山環遶經石梁入徑至清凉寺其寺乃南唐李主避暑處故曰清凉至今多竹相傳其所遺者其山面城平曠中有奇基乃翠微亭之故址也登眺則都城宮闕軍廩官府居民街巷遠而長江列巘皆歷歷在目城中具山水之幽盡登覽之勝者無如此山徑南折有靈應觀臨烏龍潭面城負山亦幽隱而登眺則不及也

　　(【傳】)

　　文益禪師傳略

　　五燈會元

　　金陵清凉院文益禪師住清凉一日與李主論道罷同觀牡丹花主命作偈師即賦曰擁毳對芳叢由來趣不同髮從今日白花是去年紅艶冶隨朝露馨香逐晚風何須待零落然後始知空主頓悟其意

　　文益禪師傳

　　傳燈錄

　　餘杭人也姓魯氏七歲依新定智通院全偉禪師落髮弱齡稟具於越州開元寺屬律匠希覺師盛化于明州鄮山育王寺師往預聽習究其微旨復𠊓採儒典遊文雅之場覺師目為我門之游夏也師以玄機一發雜務俱捐振錫南邁抵福州長慶法會雖緣心未息而海眾推之尋更結侶擬之湖外既行值天雨忽作溪流暴漲暫寓城西地藏院因叅琛和尚琛問曰上坐何往師曰𨓦迤行脚去曰行脚事作麼生師曰不知曰不知最親切師豁然開悟與同行進山主等四人因投誠咨决悉皆契會次第受記各鎮一方師獨於甘蔗洲卓庵因議留止進師等以江表叢林欲期歷覽命師同往至臨川州牧請住崇壽院初開堂日中坐茶筵未起四眾先圍遶法坐時僧正白師曰四眾已圍遶和尚法坐了師曰眾人𨚫叅真善知識少頃升坐大眾禮請訖師謂眾人既盡在此山僧不可與言與大眾舉一古人方便珍重便下坐時有僧出禮拜師曰好問着僧方申問次師曰長老未開堂不荅話子方上座自長慶來師舉先長慶稜和尚偈而問曰作麼生是萬象之中獨露身子方舉拂子師曰恁麼會又爭得曰和尚尊意如何師曰喚什麼作萬象曰古人不撥萬象師曰萬象之中獨露身說什麼撥不撥子方豁然悟解述偈投誠自是諸方會下有存知解者翕然而至始則行行如也師微以激發皆漸而服膺海叅之眾常不减千計師上堂大眾立久乃謂之曰只恁麼便散去還有佛法也無試說看若無又來這裏作麼若有大市裏人聚處亦有何須到這裏諸人各曾看還源觀百門義海華嚴論湼槃經諸多策子阿那箇教中有這箇時節若有試舉看莫是恁麼經裏有恁麼語是此時節麼有什麼交涉所以微言滯于心首嘗為緣慮之場實際居於目前翻為名相之境又作麼生得翻去若也翻去又作麼生得正去還會麼莫只恁麼念策子有什麼用處僧問如何披露即得與道相應師曰汝幾時披露即與道不相應問六處不知音時如何師曰汝家眷屬一群子師又曰作麼生會莫道恁麼來問便是不得汝道六處不知音眼處不知音耳處不知音若也根本是有爭解無得古人道離聲色著聲色離名字著名字所以無想天修得經八萬大刼一朝退墮諸事儼然盖為不知根本真實次第修行三生六十刼四生一百刼如是直到三祗果滿他古人猶道不如一念緣起無生超彼三乘權學等見又道彈指圓成八萬門剎那滅却三祗刼也須體究若如此用多少氣力僧問指即不問如何是月師曰阿那箇是汝不問底指又僧問月即不問如何是指師曰月曰學人問指和尚為什麼對月師曰為汝問指江南國主重師之道迎入住報恩禪院署淨慧禪師師上堂謂眾曰古人道我立地待汝覯去山僧如今坐地待汝覯去還有道理也無那箇親那箇疎試裁斷看問洪鐘才繫大眾雲臻請師如是師曰大眾會何似汝會問汝何是古佛家風師曰什麼處看不足問十二時中如何行履即得與道相應師曰取捨之心成巧偽問古人傳衣當記何人師曰汝什麼處見古人傳衣問十方賢聖皆入此宗如何是此宗師曰十方賢聖皆入問如何是佛向上人師曰方便呼為佛問聲色兩字什麼人透得師却謂眾曰諸上座且道這箇僧還透得也未若會此問處透聲色即不難問求佛知見何路最徑師曰無過此問瑞草不凋時何如師曰謾語問大眾雲集請師頓决疑網師曰寮舍內商量茶堂內商量問雲開見日時如何師曰謾語真箇問如何是沙門所重處師曰若有纖毫所重即不名沙門問千百億化身於中如何是清淨法身師曰總是問簇簇上來師意如何師曰是眼不是眼問全身是義請師一决師曰汝義自破問如何是古佛心師曰如何是古佛心師曰流出慈悲喜捨問百年暗室一燈能破如何是一燈師曰論什麼百年問如何是正真之道師曰一願也教汝行二願也教汝行問如何是一真之地師曰地則無一真曰如何卓立師曰轉無交涉問如何是古佛師曰即今也無嫌處問十二時中如何行履師曰步步踏着問古鏡未開如何顯照師曰何必再三問如何是諸佛玄旨師曰是汝也有問承教有言從無住本立一切法如何是無住本師曰形興未質名起未名問亡僧衣眾僧唱祖師衣什麼人唱師曰汝唱得亡僧什麼衣問蕩子還鄉時如何師曰將什麼奉獻曰無有一物師曰日給作麼生師後遷住清凉上堂示眾曰出家人但隨時及節便得寒即寒熱即熱欲知佛性義當觀時節因緣古今方便不少不見石頭和尚因看肇論云會萬物為己者其唯聖人乎他家便道聖人無已靡所不已有一片言語喚作參同契末上云竺土大僊心無過此語也中間也只隨時說話上座今欲會萬物為己去葢為大地無一法可見他又囑人云光陰莫虛度適來向上座道但隨時及節便得若也移時失候即是虛度光陰於非色中作色解上座於非色中作色解即是移時失候且道色作非色解還當不當上座若恁麼會便是沒交涉正是癡狂兩頭走有什麼用處上座但守分隨時過好珍重問如何是清涼家風師曰汝到別處但道到清凉來問如何得諸法無當去師曰什麼法當著上座曰爭奈日夕何師曰閑言語問觀身如幻化觀內亦復然時如何師曰還得恁麼也無問要急相應唯言不二如何是不二之言師曰更添些子得麼問如何是法身師曰這箇是應身問如何是第一義師曰我向汝道是第二義師問修山主毫釐有差天地懸隔兄作麼生會修曰毫釐有差天地懸隔師曰恁麼會又爭得修曰和尚如何師曰毫釐有差天地懸隔修便禮拜師與悟空禪師向火拈起香匙問悟空云不得喚作香匙兄喚作什麼悟空云香匙師不肯悟空却後二十餘日方明此語因僧齋前上參師以手指簾時有二僧同去捲簾師曰一得一失因雲門問僧什麼處來云江西來門云江西一隊老宿寱語住也未僧無對僧問師不知雲門意作麼生師曰大小雲門被這僧勘破師問僧什麼處來曰道塲來師曰明合暗合僧無語師令僧取土添蓮盆僧取土到師曰橋東取橋西取曰橋東取師曰是真實是虛妄師問僧什麼處來曰報恩來師曰眾僧還安否曰安師曰喫茶去師問僧什麼處來曰泗洲禮拜大聖來師曰今年出塔否曰出師却問傍僧曰汝道伊到泗洲不到師問寶資長老古人道山河無隔礙光明處處透作麼生是處處透底光資曰東畔打羅聲師指竹問僧還見麼曰見師曰竹來眼裏眼到竹邊僧曰總不恁麼有俗士獻師畫障子師看了問曰汝是手巧心巧曰心巧師曰那箇是汝心俗士無對僧問如何是第二月師曰森羅萬象曰如何是第一月師曰萬象森羅師緣被於金陵三坐大道塲朝夕演旨時諸方叢林咸遵風化異域有慕其法者涉遠而至玄沙正宗中興於江表師調機順物斥滯磨昏凡舉諸方三昧或入室呈解或叩激請益皆應病與藥隨根悟入者不可勝紀師以周顯德五年戊午七月十七日示疾國主親加禮問閏月五日剃髮沐身告眾訖跏趺而逝顏貌如生壽七十有四臘五十四城下諸寺院具威儀迎引公卿李建勳以下素服奉全身於江寧縣丹陽鄉起塔諡大法眼禪師塔曰無相嗣子天台山德韶文遂慧炬等一十四人先出世並為王矦禮重次龍光泰欽等四十九人後開法各化一方如本章敘之後因門人行言署玄覺導師請重諡大智藏大導師三處法集及著偈頌真贊銘記詮注等凡數萬言學者繕寫傳布於天下

　　悟空禪師傳

　　傳燈錄

　　北海人姓王氏幼出家十九納戒嘗自謂曰苟尚能詮則為滯筏將趣凝寂復患墮空既進退莫决捨二何之乃叅尋宗匠緣會地藏和尚後繼法眼住撫州崇壽甲辰歲江南國主創清涼大道塲延請居之上堂示眾曰古聖才生下便周行七步目顧四方云天上天下唯我獨尊他便有這箇方便奇特只如諸上座初生下時有箇什麼奇特試舉看若道無即對面諱𨚫若道有又作麼生通得箇消息還會麼上座幸然有竒特事因什麼不知去珍重僧問如何是佛師曰汝是眾生曰還肯也無師曰虛設此問問如何是西來意師曰汝道此土還有麼問省要處乞師一言師曰珍重問如何是道師曰本來無一物何處有塵埃僧禮拜師曰莫錯會問如何是一塵入正受師曰色即空曰如何是諸塵三昧起師曰空即色問諸餘不問如何是悟空一句師曰兩句也問牛頭未見四祖時為什麼百鳥衘華師曰未見四祖曰見後為什麼不衘華師曰見四祖問如何是自己事師曰幾處問人來問古人得箇什麼即便休歇去師曰汝得箇什麼即不休歇去問如何是學人出身處師曰千般比不得萬般况不及曰請和尚道師曰古亦有今亦有問如何是亡僧面前觸目菩提師曰問取髑髏後人問如何是諸佛本源師曰汝喚什麼作諸佛問雨華動地始起雷音未審和尚此日稱揚何事師曰向上座道什麼曰恁麼即得遇清涼也師曰實即得問毒龍奮迅萬象同然時如何師曰你什麼處得這箇問頭師平日居方丈唯毳一韈每哂同叅法眼多為偈頌晉天福八年癸卯十月朔日遣僧徃報恩院命法眼禪師至方丈囑付又致書辭國主取三日夜子時入滅國主屢遣使候問令本院至時擊鐘及期大眾並集師端坐警眾曰無棄光影語絕告寂時國主問鐘登高臺遙禮清涼深加哀慕仍致祭茶毗收舍利建塔

　　法燈禪師傳

　　傳燈錄

　　泰欽魏府人也生而知道辯才無碍入淨慧之室海眾歸之僉曰敏匠初受請住洪州幽谷山雙林院上堂未陞座乃曰此山先代一二尊宿曾說法來此座高廣不才何陞昔古有言作禮須彌燈王如來乃可得坐且道須彌燈王如來今在何處大眾要見麼一時禮拜師便陞座有僧出禮拜師曰道者前時謝汝請我將什麼與汝好僧擬問次師曰將謂相悉却成不委師住上藍護國院僧問十方俱擊皷十處一時聞如何是聞師曰汝從那方來問善行菩薩道不染諸法相如何是菩薩道師曰諸法相曰如何得不染相去師曰染着什麼處問不久開選塲還許學人選也無師曰汝是點額人又曰汝是什麼科目問如何是演大法義師曰我演何似汝演師次住金陵龍光院上堂陞座維那白椎云法筵龍象眾當觀第一義師曰維那是第二義長老只今是第幾義師又舉衣袖謂眾曰會麼大眾此是山呼舞蹈莫道五百生前曾為樂主來或有疑情請垂見示有僧問如何是諸佛正宗師曰汝是什麼宗曰如何師曰如何即不會問上藍一曲師親唱今日龍光事若何師曰汝什麼時到上藍來曰諦當事如何師曰不諦當即別處覔問如何是佛法大意師曰且問小意却來與汝大意師後入金陵住清涼大道塲上堂陞座僧出問次師曰這僧最先出為大眾已了荅國主深恩問國主請命祖席重開學人上來請師直指心源師曰上來却下去問法眼一燈分照天下和尚一燈分付何人師曰法眼什麼處分照來江南國主為鄭王時受心法於淨惠之室暨淨惠入滅復嘗問於師曰先師有什麼不了底公案師對曰見分析次異日又問曰承聞長老於先師有異聞底事師作起身勢國主曰且坐師謂眾曰先師法席五百眾今只有十數人在諸方為導首你道莫有錯指人路底麼若錯指教它入水入火落坑落塹然古人又道我若向刀山刀山自摧折我若向鑊湯鑊湯自消滅且作麼生商量言語即熟及問着便生踈去也如何只為隔濶多時上坐但會我什麼處去不得有去不得者為眼等諸根色等諸法諸法且置上座開眼見什麼所以道不見一法即如來方得名為觀自在珍重開寶七年六月示疾告眾曰老僧臥疾強牽拖與汝相見如今隨處道塲宛然化城且道作麼生是化城不見古導師云寶所非遙須且前進及至城所又道我所化作今汝諸人試說箇道理看是如來禪祖師禪還定得麼今火風相逼去住是常道老僧住持將逾一紀每承國王助發至于檀越十方道侶主事小師皆赤心為我默而難言或披麻帶布此即順俗我道違真且道順好違好然但順我道即無顛倒我之遺骸必於南山大智藏和尚左右乞一墳冡升沉皎然不淪化也努力努力珍重即其月二十四日安坐而終

　　文遂導師傳

　　傳燈錄

　　杭州人姓陸氏六歲好學禮池州僧正落髮登戒年十六觀方禪教俱習嘗究首楞嚴經十軸於是節科注釋文句交絡厥功既就謁淨慧禪師淨慧問曰楞嚴豈不是有八還義師曰是曰明還什麼師曰明還日輪曰日還什麼師懵然無對淨慧誡令焚其所注之文師自此服膺始忘知解初住吉州止觀乾德二年國主延入居長慶次清涼次報慈大道塲署雷音覺海大導師師上堂謂眾曰天人群生類皆承此恩力威權上界德彼四生共稟靈光咸稱玅義十方諸佛常頂戴汝誰敢是非及乎向這裏喚作開方便門對根設教有如此如彼流出無窮若能依而奉行有何不可所以清涼先師道佛即是無事人且如今覔箇無事人不可得僧問崇壽佛法付囑止觀止觀佛法付囑何人師曰汝試舉崇壽佛法看問巔山岩崖還有佛法也無師曰汝喚什麼作巔山岩崖問如何是道師曰𡚶想顛倒師謂眾曰老僧平日百無所解日日一般雖住此間隨緣任運今日諸上座與本無異僧問如何是無異底事師曰千差萬別再問師曰止止不須說且會取千差萬別問如何是和尚家風師曰方杖板門扇問如何是無相道塲師曰四郎五郎廟問如何是吹毛劒師曰𦼮麵杖問如何是正真一路師曰遠遠近近曰便恁麼去時如何師曰咄哉癡人此是險路師問僧從什麼處來曰撫州曹山來師曰幾程到此曰七程師曰行却許多山林溪澗何者是汝自己曰總是師曰眾生顛倒認物為己曰如何是學人自己師曰總是又曰諸上座各在止觀經冬過夏還有人悟自己也無止觀與汝證明令汝真見不被邪魔所惑

　　(【詩】)

　　石頭山

　　唐李白

石頭巉巗如虎踞凌波欲過滄江去鍾山龍蟠𧺆勢來秀色橫分溧陽樹四十餘帝三百秋功名事迹隨東流白馬小兒誰家子泰清之歲來關囚金陵昔時何壯哉席卷英豪天下來冠葢散為煙霧盡金輿玉座成寒灰扣劒悲鳴空咄嗟梁陳白骨亂如麻天子龍沉景陽井誰歌玉樹後庭花此地傷心不能道目下離離長春草遂爾長江萬里心他年來訪商山皓

　　遊清涼寺

　　唐溫庭筠

黃花紅樹謝芳蹊宮殿參差黛巘西詩閣曉牕藏雪嶺畫堂秋水接灆溪松飄晚吹樅金鐸竹䕃寒苔上石梯玅跡竒名竟何往下方煙瞑草萋萋

　　遊清涼寺

　　唐張祐

山勢抱煙光重門突屼傍連簷金像閣半壁石龕廊碧樹叢高頂清池占下方徒悲䆠遊意盡日老僧房

　　清涼寺翠微亭

　　宋林逋

亭在江下寺清涼更翠微秋階響松子雨壁上苔衣絕境長難得浮生不擬歸放情何計是西崦又斜暉　渺渺江天北㕍飛石城秋色送僧歸長千古寺經行少為到清涼看翠微

　　贈清涼寺和長老

　　宋蘇軾

代北初辭沒馬塵江南來見臥雲人問禪不契前三語施佛空留丈六身老去山林徒夢想雨餘鍾皷更清新會須一洗黃茅瘴未用深藏白㲲巾

　　次舊韻贈清涼長老

　　宋蘇軾

過淮入洛地多塵舉扇西風欲污人但怪雲山不改色豈知江月解分身安心有道年顏少遇物無情句法新送我長蘆舟一葉笑看雪浪滿衣巾

　　清涼寺竹賦

　　宋王𡼑

稜欒兮姢姢玉立兮露寒翠青葱兮薈蔚鳳鸞舞兮琅玕風之來兮天之庭過巖谷兮韻秋聲金鏁碎兮滿墜日暉暉兮淨明若有人兮廩高節歷歲寒兮傲霜雪我欲從之兮路修絕隔秋水兮共明月

　　清涼白雲庵

　　宋王安石

庵雲作頂峭無鄰衣月為衿靜稱身木落岡巒因自獻水歸洲渚得橫陳

　　遊清涼寺

　　明黃省曾

古剎石城裏逶迤丹磴攀殿懸秋靄樹江吐夕陽山法食供遊饌林杯悅旅顏無勞支遁馬碧草步人還

　　登清涼寺後臺

　　明李東陽

虎距關高鷲嶺尊四山環遶萬家村城中一覽無餘地象外空傳不二門人世百年同俯仰江流今古此乾坤南都勝槩今如許歸向長安父老論

　　遊清涼寺二首

　　明王守仁

春尋載酒本無期乘興還嫌馬足遲古寺共憐春草沒遠山偏與夕陽宜雨晴澗竹消蒼粉風煖巖花落紫[(毤-允+豕)-毛+生]昏黑更須凌絕頂高懷想見少陵詩

積雨山行已後期更堪多病益遲遲風塵漸覺初心負丘壑真於野性宜綠樹陰層新作葢紫蘭香細尚餘[(毤-允+豕)-毛+生]輞川圖畵能如許信是無聲亦有詩(二)

　　送陳揚州暮登清涼山

　　明王世懋

石頭城外醉離觴把袂登臨興未央秋為　帝京辭𢡖淡地緣天界倍清涼江吞疊嶂連雲白煙鎻千家帶日黃久坐不愁歸路杳尼珠猶可照迷方

　　(小剎)伽藍菴

　　在都城內中城留守右衛地北去所領清涼寺半里

　　【殿堂】

　　韋馱殿(叄楹)

　　佛殿(叄楹)

　　僧院(壹房)

　　基址貳畝(東至陶家山　南至官街　西至蔣家山　北至陶家山)

金陵梵剎志卷十九(終)


大藏經補編第 29 冊 No. 160 金陵梵剎志


金陵梵剎志卷二十

　　(中剎)永慶寺(古剎　勑賜)

　　在都城內北門橋虎賁右衛中城地南去所綂天界寺十二里梁天監間永慶公主香火因名寺有塔又名白塔寺代遠頹圮惟塔獨存　國朝洪武間魏國具奏重建　賜今額正德間重修其地深僻林竹蒼翠蕭然野曠出寺左數十武有謝公墩極登眺之勝所領小剎曰獅子窟定林菴淨樂菴虎賁正覺菴淨土菴

　　【殿堂】

　　山門(叄楹)

　　天王殿(伍楹)

　　正佛殿(伍楹)

　　左立佛殿(叄楹)

　　伽藍殿(叄楹)

　　右觀音殿(叄楹)

　　寶塔(壹座)

　　祖師殿(叄楹)

　　鐘鼓樓(貳座)

　　廻廊(貳拾貳楹)

　　方丈(拾楹)

　　僧院(拾肆房)

　　基址肆百壹拾陸丈(東至官路　南至謝公墩　西至旗手衛倉　北至乾河沿)

　　禪院(叄楹)

　　【古蹟】

　　謝公墩(寺右相傳為謝安遊覽處墩不甚高實據江山城闕之勝)

　　(【文】)

　　永慶寺緣起畧

　　明住持宗海

　　永慶寺係梁武帝天監間永慶公主香火累代年深殿堂廊廡傾頺無存止有塔一座舊基今左都督徐增壽同僧清古澗於洪武三十五年四月內具本奏准重建永慶講寺啟造佛殿天王等殿及眾僧房修理寶塔後於永樂六年正月二十六日南京僧錄司右覺義妙乘於靈谷寺口奏本寺重修與古澗養老又於永樂十年住持宗海移基重建正殿天主金剛等殿廊廡僧房　正綂十年八月十五日

　　(【詩】)

　　登金陵冶城西北謝安墩

　　唐李白

　　(此墩即晉太傅謝安與右軍王羲之同登超然有高世之志余將營園其上故作是詩)

晉室昔橫潰永嘉逐南奔沙塵何茫茫龍虎𨷖朝昏胡馬風漢草天驕蹙中原哲匠感頹運雲鵬忽飛翻組練照楚國旌旗連海門西秦百萬眾戈甲如雲屯投鞭可填江一掃不足論皇運有返正醜虜無遺魂談笑遏橫流蒼生望斯存冶城訪古跡(一作至今古城隅)猶有謝安墩憑覽周地險高標絕人喧想像東山姿緬懷右軍言梧桐識嘉樹蕙草留芳根白鷺映春洲青龍見朝暾地古雲物在臺傾禾黍繁我來酌清波于此樹名園功成拂衣去歸入武陵源

　　謝安墩

　　宋王安石

我名公字偶相同我屋公墩在眼中公去我來墩屬我不應墩姓尚隨公

　　謝公墩

　　宋王安石

走馬白下門投鞭謝公墩昔人不可見故物尚或存問樵樵不知問牧牧不言摩挲蒼苔石點檢屐齒痕想此絓長檣想此倚短轅想此玩雲月狼籍盤與樽井逕亦已沒漫然禾黍村摧藏羊曇骨放浪李白魂亦已同山丘緬懷蒔蘭蓀小草戲陳迹甘棠詠遺恩萬事付鬼籙恥榮何足論天機自開闔人理孰畔援公色無懼喜儻知禍福根涕淚對桓伊暮年無乃昏

　　示永慶院秀老

　　宋王安石

禮房借枕得重欹陳迹翛然尚有詩嗟我與公皆老矣拂天松栢見栽時

　　永慶寺

　　明顧璘

城郭晴光蕩客車古巖高寺切清虛鶯花不斷人天界龍象常依水竹居雲裏壺觴吞海色山中風物似秦餘靈踪咫尺常難到莫怪歸遲月滿衢

　　九日登謝公墩分得今字

　　明焦竑

謝公臨眺處勝日一招尋我輩還時序荒墩自古今天空江影淨水脫鴈聲沈不有茱萸酒其如搖落心

　　(小剎)獅子窟

　　在都城內鷹揚倉後北城地南去所領永慶寺一里僧瑞麟建董太史玄宰書額林徑僻仄竹樹薈蔚是山林幽寂處

　　【殿堂】

　　佛殿(叄楹)

　　禪房(楹)

　　基址　畝

　　(小剎)定林菴

　　在斗門橋西　城地西南去所領永慶寺二里僧定林剏因名菴

　　【殿堂】

　　佛殿(叄楹)

　　僧院(壹房)

　　基址　畝

　　(【文】)

　　定林菴記

　　明溫陵李贄

　　余不出山久矣會萬曆戊戌焦弱侯歸白下余隨之故余亦至白下至白下則詣定林菴而菴猶然無恙者則以定林在日素信愛於弱矦也定林不受徒眾今來住持者皆弱矦擇僧守之實不知定林作何面目則此菴苐屬定林創建耳名曰定林菴不虛耶定林創菴甫成即舍去牛首復創大華嚴閤弱矦碑紀其事甚明也閣甫成又舍去之楚訪余於天中之山而遂化於天中山塔於天中山馬伯時隱此山時特置山居一所度一僧使專守其塔矣今定林化去又十二年余未死又復來此復得見定林菴夫金陵古多名剎即廢與興誰復念者區區一定林菴安足為輕重而舊椽敗瓦人不忍毀則此菴雖小實賴定林久存名曰定林菴豈虛耶夫定林白下人也自幼不茹葷血又不娶日隨周生赴講學會塲當時所謂周安者是也余未嘗見周安與生但見其隨楊君道南至京邸耳時李翰峰李如真二先生俱在京告余曰周安知學子欲學幸母下視周安也蓋周安本隨周生執巾屨之任乃周生不力學而周安供茶設饌時時竊聽或獨立簷端或拱身柱側不欹不倚不退不倦卒致斯道又曰周安以周生病故而道南乃東南名士終歲讀書破寺中故周安復事道南夫以一周安乃得身事道南又得二李先生嘆羨弱矦信愛則周安可知矣後二年余來金陵獲交周安而道南不幸遂死周安因白弱矦曰吾欲為僧夫吾迄歲山寺只多此數莖髮耳不剃何為弱矦無以應遂約余及管東溟諸公送周安於雲松禪師處披剃為弟子改法名曰定林此定林之所由名也弱矦又於館側別為菴院而余復書定林菴三字以匾之此又定林菴之所由名也弱矦曰菴存人亡見菴若見其人矣其人雖亡其菴尚存則人亦存雖然人今已亡菴亦安得獨存惟有記述庶幾可久公不可以不記也余謂菴不足記也定林之菴不可以不記也今不記恐後我而生者且不知定林為何物此菴為何等矣夫從古以來僧之有志行者多矣獨定林哉余獨怪其不辭卑賤而有志於聖賢大道也故曰賤莫賤於不聞道定林自視其身為何如者故眾人卑之以為賤而定林不知也今天下冠冕之士儼然而登講帷口談仁義手揮麈尾可謂尊且貴矣而能自貴者誰歟况其隨從於講次之末者歟又况於僕廝之賤鞭箠之輩不以為我勞則必以為無益於克囊胞腹且相率攘袂而竊笑矣肯俛首下心歸禮窮士目倚簷楹欣樂而忘其身之賤必欲為聖人然後已者耶古無有矣是宜記遂為之記不記菴專記定林名菴之由葢所以自厲亦所以風厲於將來者嗚呼道不虛談學務實效則此定林菴始不虛耳　萬曆戊戌夏日

　　(小剎)淨樂菴

　　在都城內北門橋虎賁右衛地西去所領永慶寺半里

　　【殿堂】

　　觀音殿(壹楹)

　　佛殿(參楹)

　　僧院(壹房)

　　基址拾畝(東至沐府西門　南至民房　西至永慶寺　北至民房)

　　(小剎)虎賁左衛正覺菴

　　在都城內西城虎賁左衛地西南去所領永慶寺半里

　　【殿堂】

　　山門(參楹)

　　佛殿(參楹)

　　僧院(壹房)

　　基址貳畝(東至木墀園　西至永慶寺　南至官街　北至千阿岸)

　　(小剎)淨土菴

　　在都城內　城府軍衛地西去所領永慶寺四里

　　【殿堂】

　　伽藍殿(參楹)

　　佛殿(參楹)

　　基址貳畝(東至官巷　西至官巷　南至朱家塘　北至朱家房)

金陵梵剎志卷二十(終)


大藏經補編第 29 冊 No. 160 金陵梵剎志


金陵梵剎志卷二十一

　　(中剎)鳳凰臺瓦官寺(古剎　有二寺在山上者為上瓦官寺在平地者為下瓦官寺)

　　在都城內中城鳳凰臺南去所統天界寺五里晉興寧二年詔以陶官地施為瓦官寺梁時就建瓦官閣唐昇元改寺曰昇元寺閣曰昇元閣宋太平興國改崇勝戒壇　國初寺廢半為徐魏公族園半入驍騎衛倉嘉靖間徐園旁積慶菴改建名曰瓦官寔非寺址鳳凰臺右故有小菴一區萬曆十九年僧圓梓募魏公及諸檀越盡贖臺地大建剎宇攷志前瞰江面後據崇岡則兹菴為是因正額上瓦官改積慶下瓦官附之所領小剎曰華光菴一葦菴五雲菴千佛菴普利寺封崇寺正定菴

　　【殿堂】

　　【上寺】

　　金剛殿(參楹)

　　天王殿(參楹)

　　大佛殿(參楹)

　　藏經閣(參楹)

　　左觀音殿(參楹)

　　右禪堂(陸楹)

　　僧院(壹房)

　　基址肆拾畆(東至民房南至吳家地　西至官街　北至官街)

　　【下寺】

　　山門(壹楹)

　　二門(參楹)

　　佛殿(參楹)

　　大佛殿(叄楹)

　　藏經樓(參楹)

　　禪堂(參楹)

　　僧院(壹房)

　　基址拾畆(東至上瓦官寺　南至齊府園　西至城牆　北至萬竹園)

　　【山水】

　　鳳凰臺(在上寺內正殿之左)

　　放生池(約拾畆在上寺內鳳凰臺前)

　　【古蹟】

　　【附】

　　瓦官閣(梁建高二百四十尺)

　　昇元閣(因山為基高可十丈平旦閣影半江開寶中燼宋時重建高七丈元燬)

　　玉佛像(三絕之一晉義熙中獅子國所獻高二尺四寸玉色潔潤形製殊絕)

　　戴安道佛像

　　(三絕之一宋世子鑄丈六銅像既成時議面瘦工人不能改戴顒曰非面瘦臂胛肥耳因减臂胛患即除)

　　顧長康維摩圖(三絕之一京師記與寧中瓦官寺初置僧眾設會請朝賢鳴剎注䟽顧愷之直打剎庄一百萬長康素貧時以為大言後寺成僧請勾䟽長康曰宜備一壁遂閉戶往來一百餘日畵維摩一軀工畢將欲點眸子謂寺僧曰第一日開見者責施十萬第二日開可五萬第三日可任例責施及開戶光明照寺施者填塞俄而果百萬錢也蘇魏公題維摩像云顧生首創維摩詰像有清羸示病之容隱几忘言之狀陸探微張僧繇效之終不能及)

　　羊車(陸龜蒙古錦記寺有陳後主羊車一輪武后裙一幅錦製絕工)

　　王右軍告誓文(寺修講堂匠人于鴟吻竹筒中得之後李延業求獻岐王)

　　昇元碣(南唐末築昇元閣基得碣云抱鷄昇寶位𧺆馬出金陵子建居南極安仁秉夜燈東陵驕小女騎虎渡河水後皆驗)

　　三井(按金陵故事瓦官寺後有三井汲一井則三井俱沸因名其地為三井岡　以上俱無存)

　　【人物】

　　【晉】

　　智顗(有傳畧又見棲霞)

　　竺道一(有傳畧)

　　竺法汰(有傳畧)

　　竺僧敷(有傳畧)

　　釋慧力(晉永和中來遊京師常乞蔬食苦行頭陀至興寧中啟乞陶處為瓦官寺晉孝武太元中火起塔灾帝即勑揚法尚李緒修復)

　　支道林(有傳)

　　【宋】

　　僧導(有傳畧)

　　求那摩跋(有傳畧)

　　寶意(有傳)

　　【陳】

　　僧洪(豫州人止寺造丈六金像鑄畢未及開模晉未銅禁嚴犯必死宋武帝為相繫洪相府惟誦一心觀世音經夢像手摩其頭曰怖否因云無憂見像胸方尺銅色燋沸後得免仍開模見像胸果燋沸)

　　道祖(吳國人遠公稱其易悟曰盡如此軰不復憂後生矣後於瓦官寺講說桓玄每詣觀聽乃謂人曰道祖後發愈於遠公)

　　道宗(荊州江陵人住瓦官寺情性真直不務馳竸耳不妄屬口不誑言修乘潔己動靜有度歷學經論了無常師終日寢處卷軸清談高論聽者忘疲)

　　【附叅講棲覽】

　　【晉】

　　劉丹陽王長史桓護軍(劉丹陽王長史同在瓦官寺集桓護軍亦在坐共商畧西朝及江左人物或問杜弘治何如衛虎桓答曰弘治睿清衛虎奕奕神令王劉善其言)

　　何次道(次道往瓦官寺禮拜甚勤阮思曠語之曰卿志大宇宙勇邁終古何曰卿今日何故忽見推阮曰我圖數千戶郡尚不能得卿廼圖作佛不亦大乎)張永(嘗請斌公開講永間斌京下復有卓越年少否斌言有沙彌道慧法安永即要請令道慧覆涅槃法安述佛性二人神色自若敘致無遺永問年嵗慧言十九安言十八永嘆曰昔扶風朱勃年十二能誦書詠詩時號才童今日二道士可稱義少)

　　王苟子(僧意在瓦官寺中王苟子來與共語便使其唱理意謂王曰聖人有情不王曰無重問曰聖人如柱邪王曰如籌筭雖無情運之者有情僧意云誰運聖人邪苟子不得答而去)

　　孫興公(事見支道林傳內)

　　戴安道(年十餘歲在瓦官寺畫王長史見之曰此童非徒能畫亦終當致名恨吾老不見其盛時耳)

　　藏經護勑　萬曆十四年九月

　　皇帝勑諭瓦官寺住持及僧眾人等朕惟佛氏之教具在經典用以化導善類覺悟羣迷于護國祐民不為無助茲者　聖母慈聖宣文明肅皇太后命工刊印續入藏四十一函并舊刻藏經六百三十七函通行頒布本寺爾等務須莊嚴持誦尊奉珍藏不許諸色人等故行褻玩致有遺失損壞特賜護持以垂永久欽哉故諭

　　(【文】)

　　潤州瓦官寺維摩詰畫像碑

　　唐元黃之

　　夫魁北藏樞秉三奇於紫掖崑西運軸森萬族於黃輿方領圓冠棹九流而宗學海霓裳羽服乘六甲而下仙巖雖辰像微茫不能味甘陳之識陬維窅邈不能[打-丁+生]草玄之功仁義與禮樂可遵未出死生之境昏默與清虛可尚纔居天地之先且造化以六合為功聖人以二門分教豈夫百千萬刼量其遠近三十七品語其功業者哉况性相之微不可以名言得虛有之玅不可以智力知三千之淨土無邊八萬之法門虛受能住不思義解脫者也維摩詰者華言淨名居士也沒于玅喜之國生于毗耶之城大仙那提之子常脩梵行世號白衣居士焉故總玅圓明現身方丈無起無住不去不來空色空而取真空滅生滅而求寂滅或歸之于無物或得之於默然邪正於是路殊語言由其道斷居士之真宗也若乃家室不離而教傳緇服天子廻向而身為白衣讓金粟之尊未即如來之位晦玉毫之相空留長者之名亦猶百谷之王以下能大六虛之相居高自卑居士之洪謙也若乃移外方之諸佛一室規乎四天對樂世之眾生一刼成乎七日毛孔之內鼓大海之波濤芥子之中鬱須彌之巘𡼑擲世界於恒沙之外不覺不知攝高堂於大會之前同瞻同仰嵐風動地口吸莫以為難猛火燃天腹貯但聞其一居士之神通也若乃群邪作梗諸惡延災眾生茹焚溺之悲含識迫傷夷之患由是騁自在之力縱無礙之威破煩惱而擊慳貪斬毒蛇而擒醉象朦幢暫建面縛四魔智劒纔揮心降六賊故使波旬振讋不能變帝什之容外道摧殘不能竊真如之業居士之威力也若乃非相成光乎是相故見於威儀無言假道於有言方形於問荅弘乞食之理須菩提但覺茫然聞宴坐之談舍利弗不能加報摩訶迦葉息言於二乘大目揵連吞聲於四眾亦由明鏡內鑒照之而不疲洪鐘外發扣之而必應是以五百弟子同稱我不堪任二千闕人俱盡得無生法忍居士之靈辦也若乃智總大雄心行菩薩雖人我無相以拯救為懷憂本無憂憂凡俗之憂病本無病病眾生之病富室貧里等資其福田酒肆婬房廣談其善誘則知去重昏之小翳朗惠日而無私　中根之大莖霑法雨而同潤居士之慈悲也若乃前際後際無昧於因緣成時化時不為於本願光嚴悟矣行念其道塲新學豁然坐知其宿命晨持乳鉢未息麤言中設飲盂普均香氣有疾菩薩憂惱於是併除犯律比丘疑悔由其傾葢居士之利益也若廼恭承父訓事方便以崇嚴瞻望母儀奉智度而資受結齊眉於法喜坐詠宜家期上足於塵勞行同入室因風起對共賞慈悲他日趨廷獨推誠實知識慕善道品所有居先伴侶求真度法由其見託居士之宗黨也若廼上棟下宇空寂為輪奐之資淨服名衣慙愧入裁縫之用開八正之路則眾馬交馳坐四禪之床則身心不動智惠之果秋𡸁無漏之林淨玅之花春發總持之苑禪悅為味詎假珍羞解脫克漿寧思玉液奏法音之樂則絲竹藏聲燒異品之香則旃檀罷郁居士之遊處也於是隨意所轉覺路遐通應緣而攝梁津尅濟恢勇猛之志則火內生蓮廣▆虛之因則水中現月法本希有若都優曇之花道之將行大僃貝多之葉舉閻浮之國土禮敬忘疲想毗耶之人天聲塵不朽居士之遺跡也得其道者則三乘弟子羞稱多聞行其法者則七種學人莫不愛樂是致四天讚仰而無假十地攀接而無階王者資而九有清羣生聞而六念作雖驪龍改地共尊金粟之儀水土遷行長奉寶臺之供我國家神明造物聖政調時滌瑕穢而玉鏡清剗澆訛而撝大朴牢籠七十七代鬱映萬八千年率土之濱罔有弗韙普天之下共惟帝臣京坻積而銅爵鳴鐘皷和而玉羊現將益四生之福爰開十善之因精舍廣祗陁之園列郡揚淨名之教萬姓資其分別八方暢其休明天地平成於是乎汲引在江寧縣瓦官寺變相者晉虎頭將軍顧愷之所畫也爾其上纏珠斗下控金陵六代為天子之都二分入王孫之國禮讓流行之地英靈誕秀之鄉鷲巖分虎踞之山鴈塔枕盤龍之水總幽閑與形勝則瓦官之寺焉昔有晉莊嚴淨域時梵侶以規模雖廣彫餙未周永念粹華每疚懷於須達共成圓滿而假力於檀那凡厥施財莫匪鳴剎顧君乃連扣資數百笇逾千萬大眾眙愕不知其然君習氣精微洗心閑雅雖纓并混俗而繢素通神乃白錙徒令其粉壁於是登月殿掩雲扉攷東漢之圖採西域之變玅思運則冥會能事畢則功成神光謝而晝夜名聖容開而道俗覩振動世界謂彌勒菩薩下兜率之天照耀虛空若多寶如來踊耆闍之地由是士女駢比擁路爭趨車馬軒轟傾都盛集玉貝交獻須臾而寶藏忽盈青鳬亂飛俄爾而銅山崛起納繒帛者繼踵施衣服者比肩當鳴剎而雖則可驚不崇朝而過其本數非夫精義入神者孰能與此乎雖江山寂寥居處緬邈年移代改留矦歎過隙之駒城是人非丁令歌化遼之鶴由是觀其道塲玅矣謂應供而來儀床枕儼然疑有懷於問疾目若將視眉如忽嚬口無言而似言鬢不動而疑動豈丹青之所歎詠相好之有靈哉頂禮者肅如在之心瞻仰者發歸依之念信受演說之旨大布於人天住持負荷之規實存於牧宰刺史楊令琛懷軌物之量韞不伐之才五服當列土之榮千里負專城之寄移風易俗頻推董相之帷揖道歸真再擁文矦之篲長史薛宏仁賢雅望邁德於仲舉之輿司馬成景賀以卿相高才屈跡於士元之驥俱遊六藝貯籯金而常滿共逢三朋攬衣珠而永悟縣令陸彥恭風神俊邁境宇恬虛雖馴雉已彰實割雞焉用風亭月牖還開見寶之詞石冷泉清頗恣分襟之賞脩菩薩之行則仰之彌高現宰官之身則威而不猛相門出相茲焉在茲佇聞搏擊鵬衢棲遲鳳沼豈徒播茲風化奏彼絃歌而已哉丞鄭孝義逸氣飛騰英懷倜儻擢命世之標幹揮舍人之符彩我之自出鳳樓鳴五色之鶵家之積善牛渚降九𣲖之族宏才博學再閱康成之門愛客好賢重覩當時之驛朋友推其令譽人吏偃其高風歷州縣而暫勞獻鹽梅而詎遠主薄于植才藝早著水鏡長懸將騁驥於高門先漸鴻於下位尉史惟清以雍容儒雅門專秉直之風以磊落才雄巖引乘箕之宿則知龍駒千里非黃綬之所羈鵠子九臯惟青天之是矚家裘不墜望台鉉而相輝堂構克隆見公矦而必復寺主雲影及徒眾并諸寺大德等並法身挺秀覺意圓明屈拔提之尊號懷盛明之忍辱四十二之賢聖接踵比肩一十八之虛空心持目想勇猛精進將意耳而齊驅博達多聞與阿難而並鶩言論辨了有類鵬蓍體性利根更嘉鴦掘故能經行不倦拯濟忘疲模楷四流笙篁二諦邑人左補闕馮宗右拾遺孫處玄等並資忠履孝抱義懷仁凝大江之精靈鬱高山之景行莫不𢖍門育德華省馳聲或長揖九徵或光膺八命所以東南蓄寶江左有人焉既而道俗披誠賔僚訖款濫見推於相　遠不讓於當仁弟子謬忝詞塲夙擢桂林之秀言瞻法宇早從祗樹之遊覩泡影之皆虛悟聲色之非實雖心為形役而志與道俱思惟必在於佛乘夢想無忘於梵行觀居士之跡不可思議閱居士之言得未曾有恨不親承聖旨捧袂於不二之門躬奉尊顏跪履於大千之界託菩薩之下位共拂天花接比丘之末行同窺聖果昔讚舞鸞之化每有願於揄揚今從問鵰之遊豈得默而無述爾時欲重宣此義是以敢作銘云其詞曰元氣浩浩大匠存存鎚[金*(偌-右+(句-口+用))]精粹折札乾坤四生有刼六趣無門愛流夕漲塵飛晝昏(其一)巍哉世雄應期來現玅矣居士隨緣利見大庇生靈遂荒臺殿刼塵遐邈恒沙法遍(其二)空床寂寂虛室閑閑文殊奄至波旬遽還拔毛沃海剖芥藏山地分珠柱天潤玉顏(其三)智惠無邊威靈具足廣延寶坐高蹈金粟振動人天津梁道俗火宅垂䕃幽途炳燭(其四)於赫有晉像教斯傳繢事已矣靈儀在焉神光夕照瑞相朝圓[赤*巴]如電掣皎若星懸(其五)我皇垂拱誕膺寶位控引四流陶鈞萬類法闡玅有靈通夢𥧌政事以和物無不利(其六)天隂南斗地擁東吳江山作固臺壘稱都俗富英傑人多給孤莊嚴結構炳煥規模(其七)瞻彼邦邑媚茲寮寀化偃一同聲馳四海水玉常瑩松筠不改廼睠道塲肅焉如在(其八)薄遊淨域永念毗耶香如致飯衣似持花嚬容示疾啟齒降邪室懷方丈會想無遮(其九)杳杳三界茫茫九有瞻仰睟容思惟受手式刊真石僉圖不朽盛列鴻名天長地久(其十)

　　昇元寺略

　　宋方輿勝覽

　　昇元寺即瓦棺寺也在城西隅前瞰江靣後據崇岡最為古跡李主時昇元閣猶在乃梁朝故物高二百四十丈李白詩所謂日月隱層楹是也今西南隅戒壇乃是故基南唐將歸我宋數年前昇元寺殿基掘得古記及詩讖其辭曰若問江南事江南事可憑抱雞昇寶位謂李煜丁酉生也走犬出金陵謂王師甲戌渡江也子建居南極曹彬列柵城南乃子建也安仁秉夜燈謂潘美恐有伏兵命縱火也東陵驕小女騎虎渡河氷錢俶以戊寅年入朝盡獻浙西之地騎虎之謂也瓦棺寺之名起自西晉長興年中長沙城河陸地生青蓮兩朵民間聞之官司掘得一瓦棺開見一僧形貌儼然其花從舌根頂顱生出詢及父老父老曰昔有一僧不說姓名平生誦法華經萬餘部臨終遺言曰以瓦棺塟之此地所司具奏朝廷乃賜建蓮華寺五代兵火焚之

　　鳳凰臺上瓦官寺記

　　明南祠部郎錢塘葛寅亮

　　上瓦官寺者即晉施陶官地為瓦官寺故址在鳳凰臺右據山臨城李白登瓦官閣詩樓識鳳凰名方輿勝覽記瓦官前瞰江面後據崇岡其徵也南朝四百八十寺鞠為灌莽者不可勝計然其間地著名存或地亡名在皆得標識瓦官有百尺之閣有三絕之珍名僧之所竪義賢儁之所叅游其勝事相傳未泯乃一更于昇元再廢于崇勝戒壇而　國朝遂蕩然無存其地半為驍騎倉半入徐魏公族嘉靖間魏國園旁之積善庵改建揭張其名王元美汪伯玉諸公記之一時遂多稱瓦官考古者知其非瓦官故址也余彚寺志偶一稽覈嘗與同署鄭君玄嶽游其地登鳳凰臺故墟見其右殿閣嵬然金碧燁然四環以垣而臺籓其內俯萬竹之名園連驍騎之公廩徘徊顧眺為誦李白之詩及方輿勝覽中語此非即瓦官故址與雖江波遠徙二水三山杳不知何處然荒臺游鳳可憑而弔也召僧問所自謂此地故有菴一區名叢桂萬曆之十有九年魏族以園地售閭左菴僧圓梓明澄有志復古圖請贖地白魏公魏公慨然布金其門下陳源陳淳各贊成之僧亦摭衣鉢資約三百金共償其直兹地悉為菴有廣可四十畆於是量高度下為殿者四為藏經閣者一閣之右為禪堂而僧寮錯處焉其鳳凰臺峙左林木蒼蔚宜亭臺之下有放生池約十畆許為葑翳宜闢皆欲有事而未逮僧一一指點予與鄭君得縱觀之視其殿閣雲搆雕棟綺疏舟餙爭耀前見連雉飛鳥城南一片煙光翠色繚繞雨花淮水間獨未識瓦官昇元之舊竟上今閣幾百尺至仰攀日月也其地入驍騎者即不可復問而名藍舊址已復其半規模亦宏敞矣計是菴之未闢也僅蕭然半錫地絓之藤蔓磽确間過者不問而積善適當交途又魏公析地施繈香華甫振都人懷古之般思一寄佳名於垂絕得此遂不復搜討以今相提並論其不可同年而語明矣况積善搆於平陸茲菴據山之上積善去臺尚遠茲菴即臺為基伯玉元美所記皆云有廢井為瓦官券今井在倉內茲菴去井一壁耳三者不朽之故蹟可據之遺基試立馬風煙停車蒼莽想像于江山雲樹之際印證于品題游覽之篇地與景合孰有如叢桂者廼古額未復菴名尚沿不將使金地埋光琳宮閟色哉予因正其名曰瓦官鄭君曰然則將奪彼予此乎曰否然則將此亦一瓦官彼亦一瓦官乎曰否吾將取諸上下之間志有之古者上定林下定林上雲居下雲居今猶有存者非臆也乃遂名彼為下瓦官此為上瓦官寺因為之記

　　瓦官寺碑(下寺)

　　明兵部侍郎新都汪道昆(周天球書)

　　晉都金陵則秦淮水南故有瓦官地興寧中詔徒瓦官水北就故地建寺為慧力居寺集千僧褎然江左首剎寺故有三法寶皆奇絕其一師子國所貢玉像高四尺二寸玉質瑩白形製微至經十載始至金陵其一戴安道繪佛像葢居寺者餘十歲一云畫壁在焉其一顧長康維摩圖社拾遺嘗乞之江寧詩稱虎頭金粟是也其以開講至者則竺法汰支道林遞講般若經天台智者大師說止觀其以遊觀至者則王長史王苟子劉丹陽桓護軍何次道阮思曠具世說中唐仍舊名就中築瓦官閣李供奉登而有賦至今誦之後唐昇元中改瓦官閣為昇元閣無何毀矣宋乃更始元更名崇勝戒壇　高皇帝定鼎金陵并包無外寺方就圮有待而興其後魏國為園鳳凰臺西地入魏國西園畢事隙地猶存正德中有神僧杖錫至指故地而稱佛土投五體而禮十方且語居人異日者此地大興佛事頃之居人見火光隱隱出地上始異其言山西比丘覺恒善持戒律修頭陀行就彼中淨土寺投成亮為師亮日持一齋夜誦法華經達旦年九十色若嬰兒將大歸命恒徃伏牛山參印空法師而受記恒如命隨眾二十年得印空衣法輙由少林歷南海次金陵時島夷薄留都魏國居守聞恒自少林至則以牛車逆恒為技擊師恒徐徐曰明公必欲弭倭患報　國恩非佛力不可其佞佛以貸十力技擊何為魏國然其言且就西園隙地治恒精舍居人于是告疇昔狀從之諸長老言此故瓦官寺也井至今留掘地跡之得片石䫉菩薩天王刻畫精良相好畢具其上鐫昇元閣三字厥有明徵乃就故寺阯而新之魏國自署曰古瓦官寺以殿宇則𢖍三達縱三重前殿主瞿曇左右華嚴鈔十四部中主無量壽𢖍為九品蓮臺後主毘盧左右華嚴經二十四櫝手書者經二櫝前重門後方丈左止觀堂次齋堂右淨業堂次庖湢客寮園林莞庫莫不莊嚴有如化人之居完矣美矣壯矣麗矣恒度金陵柳氏子法名悟迎其後羣弟子自四方來武林袾宏為上首恒歸伏牛山立化則以衣法授迎迎修念佛法門投豆而聲佛號盡四十八石魏公多迎精進遂命迎嗣恒迎主祝釐為之代終而反始居未期月丹堊維新日孳孳聚糧延十方耆宿率期三年一解代起若踐更或講經或諷經或修淨業或修玅觀於是大比丘明安悟勤圓愛自上都至可然自廬山至法慧自攝山至常杲慧宗自峨嵋山至印空師滿起自伏牛山至方內如期而集無慮數千百人佛事中興殆非虛語迎度二弟子皆出金陵真權嘗赴肇林主無遮大會真全專修白業嘗枯坐寫經是歲余習靜太函迎並遣二弟子以寺碑請余維吾𠍶閉關以距釋氏不啻華戎藉令設天網該之一何數也金陵鉅麗六代之所更都其時總總林林居然佛國卒之泰社遞屋一切與之俱頹比及千年無往不復　高皇帝南面而立當王氣而建名都文武聖神非輓近世諸𠍶所及乃若通西極以化中國未嘗以為不經也者而黜之于是苾蒭相摩蘭若相望概諸六代有如畿甸之視要荒爰及瓦官巋然再造猶夜始旦猶魄始明國隆則從而隆其斯為日之卯月之庚與治同道罔不興矣要而言之有興寧則有慧力有慧力則有瓦官由是而竺法汰道林智者從之彼一時也有　太祖則有中山有中山則有魏國有魏國則有留後有留後則有恒有迎由是而燕代荊楚梁豫諸賢從之此一時也借曰消息虛盈時乃天道準諸古語天不人不因人不天不成如將詰其所由來即世𠍶無容口世主無容心世尊無容力矣尚安事碑二弟子奉足而三請曰固然吾師望此久矣此在世法願徼惠仁者一言余嘗從文殊方丈室中聞不二法是故無世法無出世法無法法亦法謂不二何不二之云默然而已長者子盍歸乎諸賢聖之聲跡具在有之其問諸杜拾遺李供奉無則問諸維摩

　　重修瓦官寺祝釐記

　　明南刑部侍郎瑯琊王世貞

　　瓦官寺者剏自晉興寧中地在金陵秦淮之陽古所稱銅官鹽官之類是也寺故有三寶一為師子國所貢王如來像一為顧長康所繪維摩詰天女一為戴顒所損臂胛塑像至宋孝武時復以三十二金像益之遂褎然為四百八十之冠而是時有傑閣踞其後壯麗無偶以久故欹其西南角至唐開元九年七月大風起龍江蕩秦淮而上欹者復正寺僧神之龕其事於壁南唐昇元中以紀年為閣名至宋開寶八年十一月金陵下兵燹凌之閣遂為燼而神之者猶曰海舶東來夕見空中有光擁一閣而去隱隱聞梵唄鐘磬音若所稱同泰浮圖者距其剏為歲五百八十餘葢自是一燬而不復紹興中一論師于閣阯旁百武復建閣曰盧舍那高可七尺逾於瓦官之舊久之復中兵燹葢併其所謂寺者始而稱崇勝戒壇繼而蕩為兔葵燕麥之塲而漸不可識徒令人增愾於法汰道林智顗之書劉丹陽王長史何次道阮思曠之緒論與李供奉之詩歌想像暮煙秋色於冶城大桁之間而已至　明而入魏國上公之圃為鳳凰臺西隙地正德中有神僧過而膜拜焉謂為佛土授記居民以去自是時時夜見光怪久之山西比丘覺恒者得法於淨土寺法師成亮已受記伏牛印空師由少林轉歷南海至金陵魏之先公禮之為築精藍以舍直其地父老稍稍為言光怪狀且云故瓦官寺阯也廢井在焉跡而掘之有石刻天王像精甚識其陰曰昇元於是魏公益慨然自稱檀越頗發其藏鏹以成殿堂門廡庖湢客寮筦庫之屬華靘窈窕深中宏外經像整麗咸得其所而他所未僃者恒公盡以三衣中食之羨足之其後得金陵悟迎為弟子授之衣鉢而脫身𧺆伏牛立而化迎公代之以精勤為法事以慈閔攝眾心大德具壽紛綸而萃羯磨講誦各安其職今魏公復用三天竺故事割其餘祿以供常住迎公既謀所以永兹剎者祈之宰官汪先生伯玉俾為文紀之詳且覈矣居復念魏公世世為　天子肺腑其履端履長　萬壽之祝歲不過三且與百辟共事亡以專昕旦而諸苾蒭記　國主之護持亡兵革灾沴他厲以礙薰修葢未嘗食息而忘祝釐𧺆其徒二人謁世貞申為之記世貞故嘗讀遠法師前後論辯沙門不敬王者又百丈剏立道塲不立佛像以為卓識及見宋元之季宗師上講堂必先拈香而頌佛祝聖心竊以為疑其後復攷我世尊所行化之國非一王其王嚴事之不啻大梵帝釋而世尊之所以㢡翊而庇祐之者亦不一二已也當此之時重在法王則人王賴法王以有其國世尊滅大迦葉阿難陀繼之人王與法王交重則兩相事迨其既也大法流而震旦重在人王則法王賴人王以衍其教是故遠法師之論有所詘而百丈之見不能以偏用若是乎頌佛祝聖之不可已也諸比丘可謂能得其意者已若魏公世臣與　宗社共休其昕旦加額願　天子萬壽無疆又何庸贅哉故不辭與伯玉齒而為之記　萬曆丙戌夏日

　　瓦官寺重創青蓮閣記

　　明南刑部侍郎瑯琊王世貞

　　青蓮閣者故瓦官寺閣也六朝事跡以為晉時有二青蓮得之瓦棺中以兹因緣而建茲寺慶元誌亦云金陵新志曰非也晉哀帝時詔移陶官於淮水北遂以南岸陶地施僧慧力成之其宏麗甲諸剎青蓮居士李白嘗登瓦官寺閣極眺有詩紀之其句云杳出霄漢上仰攀日月行高可知已至江南李主時寺俱付兵燹獨閣存葢已改而為吳興復改而為昇元昇元者李主僭元也或云自址至頂可二百四十尺延袤稱之葢至明嘉隆之季而蕩然無復遺矣開士覺恒應真闡化後比丘悟迎乘緣詢址遂搆蘭若冐以故名而於轉輪藏後得小隙地益借檀募別為層宇雖高廣不能什一而塗澤莊嚴於像教母替余所謂不見如來減刦時丈六金身亦不惡匪用解嘲葢寔際也僧雛駢來謁余請閣名曰其瓦官乎曰寺額故命之矣將無吳興乎曰無取義也抑取諸昇元乎曰偏國之僭元也余乃更之以青蓮曰青蓮者居士白所署也非白而何以知瓦官之有閣也抑寺之昉起乎雖不必徵寓教可也蓮以表潔青以表祥薄伽梵之所趺而安者乎拈而微笑者乎書以付僧使龕之壁　萬曆戊子六月望日

　　古佛記

　　明翰林修撰秣陵焦竑

　　金陵僧藍碁置其最初而獨勝者無如瓦官晉興寧中詔移陶官淮水北以南岸地予僧慧力造寺居之寺因名在城西南隅鳳凰臺畔李白詩門餘閶闔字樓識鳳凰名是也自林公講小品天台論止觀咸在茲所寺像設備極精美南史稱玉像為義熙初師子國所獻經十載乃至高四尺二寸玉色潔潤形製殊特與戴安道手製佛像顧長康維摩圖為寺三絕自東昬毀玉像為釵釧戴顧手蹟亦不復存而寺至勝國時易名崇勝戒壇猶不廢也　國初寺圮地為徐魏公園嘉靖間釋覺恒見地上光怪心知其異發之得片石佛菩薩天王相好刻畫精巧細若絲髮一時宣傳瓦官舊物復出人間時魏公篤軒以宮保綰留鑰聞而異之命即其地造屋種樹為往來瞻仰之所六朝名蹟幾還舊觀誠禪誦之名區素緇之幸事矣役既竣公喜其得之奇也屬恒請余文為記余詰曰若謂此非佛事耶則牆壁瓦礫悉談玅義若謂此即佛事耶則色見聲求是行邪道若得之又請之而余又記之皆𡚶也雖然有相之身即寔相身而離文字見是名斷見則若請之而余記之亦無不可佛以嘉靖庚子二月八日現恒以甲寅九月七日請余以丁卯正月十日記

　　遊瓦官寺記

　　宋陸游

　　九日至保寧戒壇二寺保寧有鳳凰臺攬輝亭臺有李太白詩云三山半落青天外二水中分白鷺洲今已廢惟亭因舊坵重築亦頗宏壯寺僧言亭牓本朱希真隸書法堂後有片石瑩潤如黑玉乃宋子嵩詩題云鳳臺山亭子陳獻司空鄉貢進士宋齊丘司空者徐知誥也後改姓名曰李昇是為南唐烈祖而齊丘為大臣後又有題字云昇元三年奉勑刻石葢烈祖既有國追念君臣相遇之始而表顯之昇齊丘雖皆不足道然當攘奪分裂橫潰之時其君臣相遇不如是亦不能粗成其功業也戒壇額曰崇勝戒壇寺古謂之瓦官寺有閣因岡阜其高十丈李太白所謂鍾山對北戶淮水入南榮者又橫岡詞一風三日吹倒山白浪高於瓦官閣是也

　　(【傳】)

　　釋智顗傳略(傳詳棲霞寺內)

　　高僧傳

　　釋智顗學成詣金陵與法喜等三十餘人在瓦官寺創弘禪法僕射徐陵尚書毛喜等並稟禪慧俱傳香法會陳始興王出鎮洞庭公卿餞送廻車瓦官與顗談論幽極既唱貴位傾心捨散山積虔拜殷重因嘆曰吾昨夢逢強盜今乃表諸軟賊毛繩截骨則憶曳尾泥中仍遣謝門人曰吾聞闇射則應于絃何以知之無明是暗也脣舌是弓也心慮如絃音聲如箭長夜虛發無所覺知又法門如鏡方圓任像初瓦官寺四千人坐半入法門今者二百坐禪十人得法𠇍後歸宗轉倍而據法無幾斯何故耶吾自化行道可各隨所安吾欲從吾志也即往天台

　　勅智顗禪師

　　陳宣帝

　　京師三藏雖弘皆一途偏顯兼之者寡朕聞瓦官濟濟深用慰懷宜停訓物豈遑獨善一二曹義逵口具得朕意也

　　勅迎智顗

　　陳少主

　　春寒猶厲道體何如宴坐經行無乃為弊都下法事恒興希相助弘闡今遣宣傳左右趙君卿迎接遲能即出也一二君卿口具便望相見在促

　　又勅

　　陳少主

　　得使人趙君卿啟并省來答表志存林野兼有疾病願停山寺不欲出都不具一二巖壑高深乃幽人之節佛法示現未必如此且京師甚有醫藥在疾彌是所宜故遣前主書朱宙迎接想便相隨出都惟遲法流不滯會言在近朱宙口述一二

　　請智顗講法華疏

　　陳沈君理

　　儀同公菩薩戒弟子吳興沈君理和南竊聞大乘者大士之所乘也高廣普運直至道塲復作四依周旋六道仰惟德厚深會經文於五誓之初請開法華題一夏內仍就剖釋道俗咸瞻延佇嘉唱慈悲利益不違本誓耳謹和南(國清百錄)

　　與智顗書

　　陳毛喜

　　累年仰系不易可言承今夏在石像行道欣羨無極又聞欲於天台營道塲當在夏竟耳學徒遠近歸依者理應轉多安心林野法喜自娛禪講不輟耳四十二字門令附雖留多時讀竟不解無因諮訪為恨轉積南嶽亦時有信照禪師在嶽嶺徒眾不異大師在時善公於山講釋論彼亦邑遲望還綱維大法不者歸鍾嶺攝山亦是棲心之處何必適遠方詣道塲希勿忘京師邊地之人豈知廻向傾心無時不積未因接顏色東望欷懣敬德信人今返白書不具弟子毛喜和南

　　竺道壹傳略

　　高僧傳

　　竺道壹吳人少出家真正有學業而晦迹隱智人莫能知與之久處方悟其神出瑯琊王珣兄弟深加敬事晉太和中出都止瓦官寺從汰公受學數年之中思徹淵深晉簡文帝深所知重及帝崩汰死壹乃還東止虎丘山學徒苦留不止乃令丹陽尹移壹還都壹荅尹曰葢聞大道之行嘉遁得肆其志唐虞之盛逸民不奪其性弘方由於有外致遠待而不踐大晉光熙德被無外崇禮佛法弘長彌大是以殊域之人不遠萬里被褐振錫洋溢天邑皆割愛棄欲洗心清玄遐期曠世故道深常隱志存慈救故遊不滯方自東徂西惟道是務雖萬物惑其日計而識者悟其歲功今若責其屬籍同役編戶恐遊方之士望崖於聖世輕舉之徒卓長往而不反虧盛明之風有謬主相之旨且荒服之賓無關天臺幽藪之人不書王府幸以時審讞詳而後集也壹於是閑居幽阜晦影窮谷時若耶山有帛道猷者少以篇牘著稱性率素好丘壑一吟一詠有濠上之風與道壹經有講筵之遇後與壹書云始得優游山林之下縱心孔釋之書觸興為詩陵峯採藥服餌蠲痾樂有餘也但不與足下同日以此為恨耳因有詩曰連峯數千里修林帶平津雲過遠山翳風至梗荒榛茅茨隱不見雞鳴知有人閑步踐其逕處處見遺薪始知百代下故有上皇民壹得書既有𢍆心抱乃東適耶溪與道猷相會定於林下於是縱情塵外以經書自娛頃之郡守瑯琊王薈於邑西起嘉祥寺以壹之風德高遠請居僧首壹乃抽六物遺於寺造金牒千像壹既博通內外又律行清嚴故四遠僧尼咸依附諮稟時人號曰九州都維那後暫往吳之虎丘山以晉隆安中遇疾而卒即葬於山南孫綽為之讚曰馳辭說言因緣不虛惟茲壹公綽然有餘譬若春圃載芬載譽條被猗蔚枝幹森踈

　　竺法汰傳略

　　高僧傳

　　竺法汰東莞人少與道安同學與道安避難行至新野安分張徒眾命汰下京臨別謂安曰法師儀軌西北下座弘教東南江湖道術此焉相忘矣至於高會淨國當期之歲寒耳於是分手泣涕而別乃與弟子曇一曇二等四十餘人㳂江東下遇疾停陽口時桓溫鎮荊州遣使要過供事湯藥汰疾小愈詣溫溫欲共汰久語先對諸賔未及前汰汰乃乘輿歷廂廻出相聞與溫曰風痰忽發不堪久語比當更造溫怱怱起出接輿循焉汰含吐蘊籍辭若蘭芳時沙門道恒頗有才力常執心無義大行荊土汰曰此是邪說應須破之乃大集名僧令弟子曇一難之據徑引理恒拔其口辯不肯受屈日色既暮明旦更集慧遠就席攻難數番關責鋒起恒自覺義途差異神色微動麈尾扣案未即有荅遠曰不疾而速杼軸何為坐者皆笑心無之義於此而息汰下都止瓦官寺晉太宗簡文皇帝請講放光經開題大會帝親臨幸王矦公卿莫不畢集三吳負袟至者千數瓦官寺本是河內山玩墓王公為陶處晉興寧中沙門慧力啟乞為寺止有堂塔而已及汰居之更拓房宇修立眾業又起重門汝南世子司馬綜第去寺近遂侵掘寺側重門淪陷汰不介懷綜乃感悟躬往悔謝領軍王洽東亭王珣太傅謝安並欽敬無極晉太元十二年卒孫綽為之讚曰凄風拂林鳴絃映壑爽爽法汰校德無怍

　　竺僧敷傳略

　　高僧傳

　　竺僧敷因西晉末亂移居江左止瓦官寺盛開講席道嵩曰敷公研微秀發非吾等所及也嘗著神無形論以有形便有數有數則有盡神既無盡故知無形矣理有所歸愜然信服後終於寺竺法汰與道書云每憶敷上人周旋如昨逝沒奄復多年與其清談之日未嘗不想憶思得與君共覆疏其美豈圖一旦永為異世痛恨之深何能忘情其義理所得披尋之功信難可圖矣

　　支道林

　　世說

　　有北來道人好才理與林公相遇于瓦官寺講小品于時竺法深孫興公悉共聽此道人語屢設疑難林公辯答清析辭氣俱爽此道人每輒摧屈孫問深公上人當是逆風家向來何以都不言深公笑而不答林公曰旃檀非不馥焉能逆風深公得此義夷然不屑

　　釋支道林傳略

　　高僧傳

　　支遁字道林陳留人或云河東林慮人幼有神理聰明秀徹初至京師太原王濛甚重之曰造微之功不減輔嗣陳郡殷融嘗與衛玠交謂其神情儁徹後進莫有繼之者及見遁歎息以為重見若人年二十五出家每至講肆善標宗會而章句或有所遺時為守文者所陋謝安聞而善之曰此乃九方歅之相馬也略其玄黃而取其駿逸王洽劉恢殷浩許詢郄超孫綽桓彥表王敬仁何次道王文度謝長遐袁彥伯等並一代名流皆著塵外之狎遁嘗在白馬寺與劉系之等談莊子逍遙篇云各適性以為逍遙遁曰不然夫桀跖以殘害為性若適性為得者彼亦逍遙矣於是退而注逍遙篇後還吳立支山寺晚欲入剡謝安為吳興守與遁書曰思君日積計辰傾遲知欲還剡自治甚以悵然人生如寄耳頃風流得意之事殆為都盡終日慼慼觸事惆悵唯遲君來以晤言消之一日當千載耳此多山縣閑靜差可養疾事不異剡而毉藥不同必思此緣副其積想也王羲之時在會稽素聞遁名未之信謂人曰一往之氣何足可言後遁既還剡經由于郡王故往詣遁觀其風力既至王謂遁曰逍遙篇可得聞乎遁乃作數千言標揭新理才藻驚絕王遂披襟解帶留連不能已仍請住靈嘉寺意存相近俄又投迹剡山於沃州小嶺立寺行道僧眾百餘常隨稟學時或有惰者遁乃著座右銘以朂之曰懃之懃之至道非彌奚為淹滯弱喪神奇茫茫三界𦕈𦕈長羇煩勞外凑冥心內馳狥赴欽渴緬邈忘疲人生一世涓若露垂我身非我云云誰施達人懷德知安必危寂寥清舉濯累禪池謹守明禁雅玩玄規綏心神道抗志無為寥朗三蔽融冶六疵空同五陰虛豁四肢非指喻指絕而莫離玅覺既陳又玄其知宛轉平任與物推移過此以往勿思勿議敦之覺父志在嬰兒時論以遁才堪經濟而潔己拔俗有違兼濟之道遁乃作釋矇論晚移石城山又立棲光寺宴坐山門遊心禪苑木食澗飲浪志無生乃注安般四禪諸經及即色遊玄論聖不辨知論道行旨歸學道誡等追蹤馬鳴躡影龍樹義應法本不違實相晚出山陰至晉哀帝即位頻遣兩使徵請出都止東安寺講道行波若朝野悅服郄超與親友書云林法師神理所通玄拔獨悟數百年來紹明大法令真理不絕一人而已遁淹留京師涉將三載乃還東山上書告辭曰遁頓首言敢以不才希風世表未能鞭後用愆靈化葢沙門之義法出佛之聖彫淳反朴絕欲歸宗遊虛玄之肆守內聖之則佩五戒之貞毗外王之化諧無聲之樂以自得為和篤慈愛之孝蠕動無傷銜撫恤之哀永悼不仁秉未兆之順遠防宿命挹無位之節履亢不悔是以哲王御世南面之重莫不欽其風尚安其逸軌探其順心略其形敬故令歷代彌新矣陛下天鍾聖德雅尚不倦道遊靈模日昃忘御可謂鐘鼓晨極聲滿天下清風既劭莫不幸甚上願陛下齊齡二儀弘敷至法去陳信之妖誣尋丘禱之弘議絕小塗之致泥奮宏轡於夷路若然者玄德交被民荷冥祐恢恢六合成吉祥之宅洋洋大晉為元亨之宇常無為而萬物歸宗執大象而天下自往國典刑殺則有司存焉若生而非惠則賞者自得戮而非怒則罰者自刑弘公器以厭神意提詮衡以極冥量所謂天何言哉四時行焉貧道野逸東山與世異榮菜蔬長阜潄流清壑繿縷畢世絕窺皇階不悟乾光曲矅猥被蓬蓽頻奉明詔使詣上京進退惟咎不知所厝自到天庭屢蒙引見優游賔禮策以微言每愧才不拔滯理無拘新不足對楊玄模𠃔塞視聽踧踖侍人流汗位席曩四翁赴漢于木蕃魏皆出處有由默語適會今德非昔人動靜[垂-工+┬]理遊魂禁省鼓言帝側將困非據何能有為且歲月僶俛感若斯之嘆況復同志索居綜習遼落廻首東顧孰能無懷上願陛下特蒙放遣歸之林薄以鳥養鳥所荷為優謹露板以聞伸其愚管裏糧望路伏待慈詔詔即許焉一時名流並餞離於征虜蔡子叔前至近遁而坐謝安石後至值蔡暫起謝便移就其處蔡還合褥舉謝擲地謝不以介意其為時賢所慕如此既而收迹剡山畢命林澤人嘗有遺遁馬者遁受而養之時或有譏之者遁曰爱其神駿聊復畜耳後有餉鶴者遁謂鶴曰𠇍沖天之物寧為耳目之玩乎遂放之遁幼時嘗與師共論物類謂鷄卵生用未足為殺師不能屈師尋亡忽現形投卵於地[穀-(一/禾)+(夕*ㄗ)]破鷄行頃之俱滅遁乃感悟由是蔬食終身以晉太和元年閏四月四日終于所住即窆於塢中厥塜存焉或云終剡未詳遁善草𨽾郄超為之序傳袁宏為之銘讚周曇寶為之作誄孫綽道賢論以遁方向子期論云支遁向秀雅尚莊老二子異時風好玄同矣又喻道論云支道林者識清體順而不對於物玄道沖濟與神情同任此遠流之所以歸宗悠悠者所以未悟也後高士戴達行經遁墓乃歎曰德音未遠而拱木已繁冀神理綿綿不與氣運俱盡耳遁有同學法虔精理入神先遁亡遁歎曰昔匠石廢斤於郢人牙生輟絃於鍾子推己求人良不虛矣寶𢍆既灒發言莫賞中心蘊結余其亡矣乃著切悟章臨亡成之落筆而卒凡遁所著文翰集有十卷盛行於世

　　與高驪道人論竺法深書

　　晉釋支遁

　　(字道林姓關氏陳留人或云河東林慮人終于餘姚塢山中或云終剡)

　　上坐竺法深中州劉公之弟子體德貞峙道俗綸綜往在京邑維持法網內外俱瞻弘道之匠也頃以道業精濟不耐塵俗考室山澤修德就閒今在剡縣之𪨫山率合同遊論道說義高棲皓然遐邇有詠

　　釋僧導傳略

　　高僧傳

　　釋僧導京兆人十歲出家師以觀世音經授之讀竟諮師此經有幾卷師欲試之乃言止有此耳導曰初云𠇍時無盡意故知𠇍前已應有事師大悅之授以法華一部於是晝夜看尋粗解文義貧無油燭常採薪自照迄受具戒識洽愈深禪律經論達自心抱姚興欽其德業友而愛焉入寺相造廼同輦還宮及什公譯出經論並參議詳定導既素有風神又值關中盛集於是謀猷眾典博採真俗廼著成實三論義疏及空有二諦論等後宋高祖西伐長安擒獲偽主蕩清關內既素藉導名廼要與相見謂導曰相望久矣何其流滯殊俗荅曰明公盪一九有鳴鸞河洛此時相見不亦善乎高祖旍斾東歸留子桂陽公義真鎮關中臨別謂導曰兒年小留鎮願法師時能顧懷義真後為西虞勃人赫連所逼出自關南中塗擾敗醜虜乘凶追騎將及導率弟子數百人過於中路謂追騎曰劉公以此子見託貧道今當以死送之會不可得不煩相追羣𡨥駭其神氣遂廻鋒而反義真𧺆竄于革會其中兵叚宏卒以獲免高祖感之因令子侄內外師焉後立寺於壽春即東山寺也常講說經論受業千有餘人會虜滅佛法沙門避難投之者數百悉給衣食其有死於虜者皆設會行香為之流涕哀慟至孝武昇位遣使徵請導翻然應詔止于京師中興寺鑾轝降蹕躬出候迎導以孝建之初三綱更始感事懷昔悲不自勝帝亦哽咽良久即勅于瓦官寺開講維摩而帝親臨幸公卿畢集導登高座曰昔王宮託生雙樹現滅自𠇍已來歲逾千載淳源永謝澆風不追給苑丘墟鹿園蕪穢九十五種以趣下為升高三界群生以火宅為淨國豈知上聖流涕大士棲惶者哉因澘然泫淚四眾為之改容又謂帝曰護法弘道莫先帝王陛下若能運四等心矜危勸善則此沙土瓦礫便為自在天宮帝稱善久之坐者咸悅後辭還壽春卒於石磵

　　求那摩跋傳畧

　　高僧傳

　　求那摩跋解四阿含經精貫三藏入定每有白獅子仰躡柱而嬉青蓮華遍虛空界伺卒無有至瓦官恒坐禪樹下時宋文帝持齋問道跋對道在心不在事法由己不由人帝王家四海子萬民出一言嘉布一政善則持齋己大不殺己眾安在缺一餐全一禽為經濟耶帝稱善命居祗洹寺講法華拜十地品帝率公卿日集座下後元兇變遁跡去

　　釋寶意傳略

　　高僧傳

　　寶意梵言阿那摩低本姓康康居人世居天竺以宋孝武建中來止京師瓦官禪房恒於寺中樹下坐禪又曉經律時人亦號三藏常轉側數百貝子立知凶吉善能神咒以香塗掌亦見人往事宋世祖施其一銅唾壺高二尺許常在牀前忽有人竊之意取坐席一領空卷之咒上數遍經于三夕唾壺還在席中莫測其然於是四遠道俗咸敬而異焉

　　(【詩】)

　　遊瓦官寺

　　唐李白

晨登瓦官閣極眺金陵城鍾山對北戶淮水入南榮漫漫雨花落嘈嘈天樂鳴兩廊振法鼓四角吹風箏杳出霄漢上仰攀日月行山空霸氣滅地古寒陰生寥廓雲海晚蒼茫官觀平門餘閶闔字樓識鳳凰名雷作百山動神扶萬栱傾靈光何足貴長此鎮吳京

　　橫江詞

　　唐李白

人言橫江好我道橫江惡一風三日吹倒山白浪高于瓦官閣

　　鳳凰臺

　　唐李白

置酒延落景金陵鳳凰臺長波寫萬古心與雲俱開昔時有鳳鳥鳳鳥為誰來鳳凰已去久正當今日回明君越羲軒天老坐三台豪士無所用彈琴醉金罍東風吹山花安可不盡杯六帝沒幽草深宮冥綠苔置酒勿復道歌鐘但相催

　　又

　　唐李白

鳳凰臺上鳳凰遊鳳去臺空江自流吳宮花草埋幽逕晉代衣冠成古丘三山半落青天外二水中分白鷺洲總為浮雲能蔽日長安不見使人愁

　　送許八拾遺歸江寧覲省甫昔時嘗客遊此縣於許生處乞瓦官寺維摩圖樣志諸篇末

　　唐杜甫

詔許辭中禁慈顏赴北堂聖朝新孝理祖席倍輝光內帛擎偏重官衣着更香淮陰新夜驛京口渡江航春隔雞人晝秋期鷰子凉賜書誇父老壽酒樂城隍看畫曾飢渴追蹤恨淼茫虎頭金粟影神玅獨難忘

　　登瓦棺寺閣

　　唐羅隱

下盤雲跡上雲浮偶逐僧行步步愁暫憩已知須用意漸來爭忍不廻頭煙中樹老重江晚林鐸風輕四境秋懶指臺城更東望鵲飛龍鬬盡荒丘

　　登昇元閣

　　南唐李建勳

登高始覺太虛寬白雪須知唱和難雲度鎻牕金榜濕月移珠箔水精寒九天星象簾前見六代城池直下觀唯有上層人未到金烏飛過拂闌干

　　鳳凰臺

　　南唐宋齊丘

嵯峨壓洪泉岝峉撑碧落宜哉秦始皇不驅亦不鑿上有布政臺八顧皆城郭山蹙龍虎徤水黑螭蜃作白虹欲吞人赤驥相煿爍畵棟泥金碧石路盤墝埆倒挂哭月猿危立思天鶴鑿池養蛟龍栽桐棲鸑鷟梁間燕教雛石罅蛇縣殼養花如養賢去草如去惡日晚嚴城鼓風來蕭寺鐸掃地驅塵埃剪蒿除鳥雀金桃帶葉摘綠李和衣嚼貞竹無盛衰媚柳先搖落塵飛景陽井草合臨春閣芙蓉如佳人回言似調謔當軒有直道無人肯駐脚夜半鼠勃窣天陰鬼𩫈㭬松孤不易立石醜難安着自憐啄木鳥去蠹終不錯晚風吹梧桐樹頭鳴嚗嚗峨峨江令石青苔何淡薄不話興亡事舉首思渺邈吁嗟未到此褊劣同尺蠖籠鶴羨鳬毛猛虎愛蝸角一日賢太守與我觀槖籥徃徃獨自語天帝相唯諾風雷偶不來寰宇銷一略我欲烹長鯨四海為鼎鑊我欲取大鵬天地為矰𦅾安得生羽翼雄飛上寥廓

　　詠昇元閣鐸

　　宋曾極

摩娑石柱蘚痕斑亡國如鳩去不還無復切雲三百尺空傳風鐸在人間

　　鳳凰臺

　　宋周邦彥

危臺飄盡碧梧花勝地凄凉屬楚家鳳入紫雲招不得木魚堂殿下饑鴉

　　鳳凰臺晚眺

　　宋劉克莊

經月疎行臺上路秣陵城郭忽秋風馬嘶衛霍空營裏螢起齊梁廢苑中野寺舊曾開玉帳翠華今不幸離宮小儒記得興隆事閑對山僧說魏公

　　鳳凰臺

　　宋郭功父

高臺不見鳳凰遊浩淼長江入海流舞罷青娥同去國戰殘白骨尚盈丘風搖落日催行棹潮擁新沙換故洲結綺臨春無處覔年年芳草向人愁

　　遊瓦官寺

　　明余孟麟

經臺香梵幾登臨江左名山歲月深三界磬流花塢合六朝松偃石牕陰金函新賜袈裟地寶筏重開薝蔔林但得頭陀分罽席青門堪了白雲心

　　重創瓦官寺閣

　　明王世貞

昔時瓦官閣高與天崢嶸業火一燒盡不能燒却萬古名蓮花比丘苦緣薄傾鉢誅茆覆簷角不見如來减刼時丈六金身亦不惡

　　(小剎)華光庵

　　在都城內陡門橋南中城地去所領上瓦官寺二里成化間剏建年久頺廢萬曆三十三年余大司成重剏有亭閣臨秦淮可以眺覽

　　【殿堂】

　　山門(壹楹)

　　華光殿(叄楹)

　　玄帝殿(叄楹)

　　觀音閣(叄楹)

　　左佛殿(叄楹)

　　右地藏殿(叄楹)

　　河亭(叄楹)

　　僧院(壹房)

　　基址叄畆(東至張宅房　南至秦淮河西至馮宅房　北至官街)

　　(小剎)一葦庵

　　在都城內上浮橋中城地去所領上瓦官寺二里萬曆初年剏常平茶庵今余大司成重修易名一葦菴

　　【殿堂】

　　伽藍殿(壹楹)

　　韋馱殿(叄楹)

　　後佛殿(叄楹)僧院(壹房)

　　基址貳畆(東至河岸　南至官街　西至空地　北至秦淮河)

　　(小剎)五雲庵

　　在都城聚寶門內中城地去所領上瓦官寺一里建自國初萬曆三十三年余大司成重修

　　【殿堂】

　　伽藍殿(叄楹)

　　佛殿(叄楹)

　　僧院(壹房)

　　基址貳畆(東至張千戶空地　南至官街　西至金宅佃房　北至成府園)

　　(小剎)驍騎衛千佛菴

　　在都城內驍騎右衛左所地東去所領上瓦官寺二里

　　【殿堂】

　　韋馱殿(叄楹)

　　佛殿(叄楹)

　　僧院(壹房)

　　禪院(叄楹)

　　基址壹畝(東至官街南至黃宅房　西至陸家園　北至韋家巷)

　　(小剎)普利寺　(勑賜)

　　在三山門內中城西去所領上瓦官寺二里景泰間建天順間　賜額萬曆戊戌灾山門圍牆基址僅存

　　【殿堂】

　　金剛殿(叄楹)

　　僧院(肆房)

　　基址拾畝(東至關王廟　西至金公塘　南至本寺園　北至官街)

　　【公產】

　　租房(壹拾壹間)

　　房地(壹拾伍間)

　　(小剎)封崇寺(古剎)

　　在都城三山門內中城地西去所領上瓦官寺二里圖經舊報慈廨院近禪靈寺始末未詳

　　【殿堂】

　　山門(叄楹)

　　大佛殿(叄楹)

　　臥佛閣(叄楹)

　　左伽藍殿樓(叄楹)

　　右三教堂(叄楹)

　　禪堂(叄楹)

　　僧院(壹房)

　　基址拾畝(東至衙塘　西至紀家牆　南至銀倉　北至醬蓬營)

　　(小剎)留守正定菴

　　在都城內留守右衛中城地　去所領瓦官寺　里

　　【殿堂】

　　伽藍殿(叄楹)

　　地藏殿(叄楹)

　　觀音殿(叄楹)

　　僧院(壹房)

　　基址伍畆(東至水塘　西至汪相房　南至官街　北至尹鑾地)　卷終

　　(倉　北至醬蓬營)

　　(小剎)留守正定菴

　　在都城內留守右衛中城地　去所領瓦官寺　里

　　【殿堂】

　　伽藍殿(叄楹)

　　地藏殿(叄楹)

　　觀音殿(叄楹)

　　僧院(壹房)

　　基址伍畝(東至水塘　西至汪相房　南至官街　北至尹鑾地)


大藏經補編第 29 冊 No. 160 金陵梵剎志


金陵梵剎志卷二十二

　　(中剎)青溪鷲峰寺(古剎)(勑賜)

　　在都城內中城鈔庫街南青溪地西南去所綂天界寺五里齊為東府城梁為江總宅唐乾元中刺史顏魯公置放生池東接清溪宋淳熙間待制史正志移於清溪之曲建閣其上歲久湮沒　國朝天順間即其地建寺賜額鷲峰寺後有塘屬內監相傳為放生遺址以教坊毀菴隙地易之併構一椽祀魯公而重勒其碑文以存舊蹟寺記稱舊為梁法光寺法光即鹿苑寺亦近清溪但按鹿苑記云聖像即山而成今鷲峰絕無山恐非是且廻光寺記中亦謂是鹿苑豈因其地相近而悞入耶所領小剎曰廻光寺千佛菴大中正覺菴

　　【殿堂】

　　金剛殿(參楹)

　　左鐘樓(壹座)

　　右鼓樓(壹座)

　　天王殿(參楹)

　　左伽藍殿(參楹)

　　右祖師殿(參楹)

　　正佛殿(參楹)

　　左觀音殿(參楹)

　　右輪藏殿(參楹)

　　毘盧閣(參楹)

　　廻廊(參拾參楹)

　　僧院(玖房)

　　禪院(貳拾肆楹)

　　基址拾畆(東至官路　西至民家房　南至官路　北至高牆廠)

　　【附】

　　顏魯公祠(參楹)

　　【公產】

　　租房(壹拾陸間)

　　地(伍畆柒分伍厘)

　　【山水】

　　青溪(輿地志云後湖水迤邐西出至今上水閘皆名青溪按溪有九曲寺地亦青溪之曲也)

　　【古蹟】

　　放生池(顏魯公置史待制改建於此蹟已久湮沒今寺後有塘一口相傳為放生池因復之以存其蹟)

　　顏魯公書放生池碑(今重刻非舊蹟)

　　【附】

　　江總宅(即寺基)

　　清溪閣(宋史待制正志建於放生池上)

　　割青亭(宋叚約宅取荊公詩割我鍾山一半青之句)

　　(【文】)

　　奉詔立放生池碑

　　唐昇州刺史顏真卿

　　(顏真卿字清臣嘗受戒於湖州慧明又問道於江西嚴峻乾元三年肅宗置天下放生池八十一所公奉詔立碑)

　　昔殷湯克仁垂一面之網漢武垂惠致含珠之報流水救涸寶勝稱名蓋事止於當時尚介社於終古豈我今日動者植者水居涸居舉天下以為池罄域中而蒙福乘陀羅尼加持之力竭煩惱海生死之津揆之前古曾何髣髴

　　乞御書天下放生池碑額表

　　唐昇州刺史顏真卿

　　臣某言臣聞帝王之德莫大於生成臣子之心敢忘於讚述臣去年冬任昇州刺史日屬左驍衛左郎將史元琮等奉宣恩命於天下州縣臨江帶郭處各置放生池始于洋州興道訖于昇州江寧秦淮太平橋凡八十一所恩霑動植澤及昆蟲發自皇心徧於天下歷選列辟未之前聞海隅蒼生孰不欣喜臣時不揆愚昧輙述天下放生池碑銘一章又以俸錢於當州採石兼力拙自書葢欲使天下元元知陛下有好生之德因令微臣獲廣昔賢善頌之義遂絹寫一本附史元琮奉進兼乞御書題額以光揚不朽緣前書點畫稍細恐不堪經久臣今謹據石擘窠大書一本隨表奉進庶以竭臣下慺慺之誠特乞聖恩俯遂前情則天下幸甚豈惟愚臣昔秦始皇暴虐之君李斯邪諂之臣猶刻金石垂於後代魏文帝外禪之主鍾繇偏方之佐亦於繁昌立表頌德况陛下以巍巍功業而無紀述則臣竊耻之謹昧死以聞伏增戰越肅宗御荅朕以中孚及物亭育為心凡在覆載之中畢登仁壽之域四靈是畜一氣同知江漢為池魚鼈咸若卿慎徽盛典潤色大猷能以懿文用刊樂石體含飛動韻合鏗鏘成不朽之立言紀好生之上德唱而必和自古有之情發于中予嘉乃意所請者依

　　青溪閣記

　　宋朝奉郎張椿

　　青溪閣在府治東北青溪上本梁江總故宅至國朝為段約之宅有亭曰割青取荊公詩割我鍾山一半青之句乾道五年秋因移放生池於青溪之曲即割青故基建閣焉天下山川勝處古今相承往往隨人廢興得其人者雖雲煙草木皆有憑恃德名高自標致亘萬古而不可泯沒之也如其不然亦復憔悴悽愴風悲雨暝過者為之黯然而山川因人而興者亦不多有孟城北垞本宋延清之別業香山履道之坊葢楊虛受之故宅王白二公乃發其名而傳後世使其地靈氣英而無人傑以當之亦將錄錄蒙昧不復傳矣金陵古帝都也青谿數曲近在城中晉則為郄僧陁之所領覽陳則為江總持之所據依二人者聲名震耀胷次丘壑一時游從見於歌詠異時段氏結廬其上王半山詩之而割青之名遂振兵火後走鼪鼯埋荊棘獨取給於漁師老圃之用鍾山之秀無復照映此谿之上今大帥史公繇甘泉法從宅牧留京政修戶庭而人自得於一路十州之外凡地之勝與景之殊者悉表出之六朝以來人物事迹搜訪具備覺山川益奇登覽益多而聞見益廣至是青谿數曲之地足歷而心營之因柳堤之舊築層閣之新忽若飄浮上臨雲氣環城之山畢出斬露朝漪夕嵐煙顏雨態盡得於指顧之內公聽訟之餘風清月白蘭橈畫舫時往來其間無紅旗穿市之勞有延綠混碧之觀龜魚禽鳥欣榮飛躍鳴聲下上而自喜得所遇焉是可為青谿賀也一日公顧謂客曰夫豈以游樂故而為此哉予之意殆非也嘗迹建康志顏平原為昇州日據石壁窠大書竒字以紀乾元放生池者葢自江寧秦淮連太平橋並江帶郭皆禁網捕所以宣皇明而廣慈愛也今青谿之地延袤數里蒲蓮葭葦聯蔓䓗蒨潛深伏奧依戲藻荇不知其幾千萬億皆欲使之遂性咸若圉圉洋洋游泳恩波以祈兩宮萬年之壽此予之理是谿創層閣而以時徃來其間者述平原之志舉乾元之實而效藩臣之精𢢽者也客聞而嘆乃酌而請曰以公修名推望持槖偃藩深為聖天子器重四方之士知公推轂後進桃李滿門願一見公者日有其人而公寓意幽討寄興滄洲峴山南樓比迹羊𢈔又能展廓是谿涵濡品類使鳧鷖行哺鷗猈不驚而盡所以鄉慕古人尊君愛上之意則是谿之遇寧有既乎谿之遇公固得其所公方且以宏遠之摹經畧中原勒功彞鼎公則有時而去也公去而位愈尊而谿之名愈大矣可不記歟椿於公為門下士乃摭其實而書之公名正志字志道南徐人乾道己丑中秋日右朝奉郎權發遣和州軍州主管學事兼管內勸農營田屯田事借紫龍舒張椿記

　　放生池記

　　宋景定建康志

　　案舊圖經唐乾元中詔於江寧秦淮太平橋臨江帶郭上下五里置放生池八十一所有碑昇州刺史顏真卿文舊以府治東東接青溪北通運瀆者為之舊志今秦園之側府學之東即古放生池也淳熙間史待制正志移放生池於青溪建閣其上遇祝聖立班閣下府學遂因舊放生池為汗水其流亦通青溪王尚書埜以其池乃祝聖之地立板榜於舞雩亭門禁漁捕池近行路水深而堤不固時有溺死者馬公光祖聞而憫之池名放生豈容有溺死者乃命能仁寺僧築堤甃街立大木為欄檻自是無溺者矣又修闢青溪閣前為飛梁繚以朱欄深逈汪洋塵迹莫能到也

　　鷲峰寺碑記畧

　　明禮部尚書杭郡鄒幹

　　都城秦淮之南有地曰清溪舊有法光禪寺建自梁武帝天監年歷唐宋以來歲久廢毀遺址猶存　國朝天順間進公保開拓舊址重新搆造佛殿三間翼然嚴正簷牙棟宇遠近相望殿之前四天王殿殿之後有毘盧閣左廡之半建觀音殿簇以畫廊二十餘間右廡之半建藏經殿亦簇以畫廊二十餘間俱彩繪其壁東廊之前為鐘樓西廊之前為鼓樓樹以碑銘又於正殿之東闢地數畆建佛堂方丈以為講經之所飯僧有堂庖湢有所棲僧有寮退居有舍池塘遶其後金城抱其左歲戊子工克告成特　賜鷲峰禪寺　成化三年十一月日

　　復顏魯公放生碑(蹟併崇祀小記)

　　明南祠部郎錢塘葛寅亮

　　唐乾元詔置放生池於昇州秦淮刺史顏魯公為文記之又表請御書題額宋制使馬公光祖徒池於青溪之曲建青溪閣溪曲凡九湮塞僅存其一鷲峰寺寔古青溪曲中宋卞彬謁齊高帝東府曰以青溪為鴻溝光祖之詩曰江家宅畔成花圃東府門前作菜園邑志稱鷲峰即古東府城處今寺後有陂塘數畆菜隴千畦與蓮地蘭扄分青映綠彷彿光祖當時所見而塘亦相傳放生遺蹟即數百年來陵谷遷變未遽信然第此處青溪一帶尺寸之波惡知非舊𣲖所流而搜討湮沒寧使遺憾因詢斯塘為內監所轄以教坊隙地相與抵易當時臨江帶郭上下五里而今僅一區亦存千百於什一耳獨池復而魯公之碑垂波薤露曾不得其殘痕半字拂蘚讀之臨風賞快如公純忠壯節標烈騰景千古有生氣忍俾沒沒使人不見其風流乃重摭其文勒之石併搆一椽池上以祀公焉嗟呼鄴令之渠興思異代顯陵之策終見嵩山志復古者將母摩娑其下

　　(【詩】)

　　過青溪王昌齡宅

　　唐常建

青溪深不測隱處唯孤雲松際露微月清光猶為君茅屋宿花影藥院滋苔文予亦謝時去西山鸞鶴羣

　　青溪草堂閒興

　　南唐李建勳

牕外階連水松杉欲作林自憐趨競地獨有愛閒心素壁題堪遍危冠醉不簪江僧暮相訪簾捲見秋岑

　　青溪

　　宋馬光祖

人道青溪有九曲如今一曲僅能存江家宅畔成花圃東府門前作菜園登閣自堪觀疊嶂汛舟猶可醉芳樽料應當日皆無恙苕霅瀟湘不足言

　　青溪閣本梁江總故宅

　　宋徐照

葉脫林稍處處秋壯懷易感更登樓日斜鍾阜煙凝碧霜落秦淮水慢流人似仲宣思故國詩如杜老到夔州十年前作金陵夢重撫闌干說舊遊

　　晚步清溪上

　　明宋濂

溪色涵膏綠溶漾正堪餐十步九還辟清芬襲肺肝渚牙既戢戢岸花亦戔戔潔漚近宜狎賁魴清可捫流念梁陳際甲第繞其堧南澨綺錢結北津銅網繁倒景浸寥曠蒸氣濕鉛丹有時作清遊肅舲輸軒尊泛爵溢朱組簉筵到蟬冠荊偈逞妍曲秦𧰟發清彈唯恐懸象墮不憂芳年單繁華隨逝水崇替起哀歎黃鳥背人飛響入華林園

　　清溪

　　明焦竑

宛轉清溪步扁舟曲曲通竹煙籠罨畫花雨澹冥濛𧰟雪歌蟬墮澄金酒蟻空良遊不知倦遙夜水雲中

　　(小剎)迴光寺(古剎)

　　在都城南隅中城地東北去所領鷲峰寺一里梁天監間創蕭子雲飛白大書寺額名蕭帝寺唐保大中改法光寺宋太和中改鹿苑寺一云鷲峰是其址今互存之國朝永樂間有迴光大士自西域至重建改今額寺在教坊內道所必由今為另闢他塗復有孔雀道堂寶塔諸菴悉移徙之而淨穢於此始別云

　　【殿堂】

　　山門(壹座)

　　金剛殿(壹楹)

　　右關聖殿(叄楹)

　　右大悲殿(伍楹)

　　右天妃殿(壹楹)

　　正殿(叄楹)

　　左五顯殿(叄楹)

　　伽藍殿(壹楹)

　　右玄帝殿(叄楹)

　　祖師殿(壹楹)

　　藏經閣(叄楹)

　　左觀音殿(叄楹)

　　右地藏殿(叄楹)

　　禪堂(陸楹)

　　僧院(肆房)

　　基址伍拾丈(東至徐府園　西至官街　南至紙匠營　北至官街)

　　(【文】)

　　鹿苑寺記略

　　宋元綘

　　金陵氣王三百年聲明文物與時隆替中間惟蕭梁折節以佞佛故佛之廟貌充斥江表都城巽維直淮里所有精舍焉紫峰紆餘反宇欲翔盤高孕虛含吐萬景望之輝然如修虹亘霄丹碧相發殿有聖像即山而成追琢之功極其精玅案輿地志不知從昔之名但後人以帝氏目之黃旗運歇勢勝故在閏唐攘據因其跡而增華易榜法光標為勝概聖朝混一書軌以三代文教蕭勺宇內四聖累洽浸厚福於生民梵剎禪林容仍舊物而兹寺𡸁阤瘁焉不支己卯春寺僧募大姓杜德明出褚金五十萬程工就其址起高廣殿水槷不移棼撩有嚴光輝復還風物異態又粉繪釋迦文相即山塑十六大尊者生生之供稱是該僃其秋告成乃作鍾唄蒲飱以落之道俗和會圜視作適青溪之水木鍾阜之雲物來入軒戺相為澄曠都人詫焉有條其狀而至者會同閈趙郡李君從事海瀕謂余有一日之雅授簡不腆且曰欲以新志累子追惟勝冠筮仕彼都與故濮陽吳嗣復昌卿並遊其地霑醉撫翰刻名楹間晦明颷馳蓋四十八甲子老龍死矣靈光巋然齎咨舊游怳若夢覺今之辱請可沒其媺乎月而日之庶以傳久康定二年三月八日記

　　重修迴光寺碑畧

　　明太常少卿浚儀邢一鳳

　　夫收神長寂內境顯昭融之像斂照無為靈臺長智慧之芽頭頭是道重重發光故色與空並列內即外以無殊此金陵迴光寺之所由名也寺在梁天監為蕭帝寺在宋太和為鹿苑寺東繞秦淮之通壑西屬周處之崇臺萬雉之城南臨雙鳳之闕北拱延袤數里勝槩一方斷碑於贔屭之形磨文照蝌蚪之蹟雖代遠而傳疑實據是而徵信唐之中葉遽厄兵燹續經補葺僅存數畆迨我　國朝永樂初有廻光禪師者生由西域來届中州推五衍以緣聰喆慧日重輪即群有以拯墊昬慈雲大蔭杯屢渡於龍江錫爰止於鹿苑時　大報恩寺告成以羨餘修飭此寺因改稱今額焉及　武帝南巡駕幸兹藍忽有一僧從寺而出上與談道圓對不窮其偈曰可惜幽虛青蓮地不見廻光舊主人書竟俄失所在　皇帝悟曰豈所謂廻光禪師者耶　命西域僧繙印度真文以識其事由是緇素稍𣸪崇信云嘉靖甲子僧雲谷講經于堂遠企清芬每深於邑緬懷高躅欲象來儀撝匠氏以開金容引緇衣而瞻睟表至誠交感寶相業成思丈室為安居慨兹宇之日敝居無何而示寂惜有志而未遑奄忽春秋益漸傾圮仰微兼棟俯乏完廉垔剝黝沈廊蕪壁蘚嗟乎金剛無性固假修為而瓦礫有情能亡銷歇者哉是以奕世闕然難乎貫舊曠時胥應曷厭維新主僧方祥踵雲老之遺風揖光師之懿範刻意重修苦心創募掄材神運勼匠子來禪棲穩而無事荊班象設嚴而何煩茨庇既成堂構𣸪事永圖於以昭引苾蒭甄陶法器尊延珪璧培養善根嗚呼舉墜典于已隳後先交𦴤續真詮于垂盡淨染皆融闍黎之軌範常存鷲嶺之煙霞如故則兹寺也燈燈相續光燭陪都鉢鉢相傳風流　帝域豈如徒誇蕭寺之名未覩鹿苑之勝也哉

　　萬曆改元歲孟春記

　　(小剎)千佛寺

　　在都城聚寶門內中城水軍所地東北去所領鷲峰寺二里洪武初建歲久傾圮近重修

　　【殿堂】

　　山門(叄楹)

　　三聖殿(叄楹)

　　大佛殿(伍楹)

　　僧院(壹房)

　　禪堂(叄楹)

　　基址叄畆

　　(小剎)大中正覺菴

　　在都城內中城大中橋南去所領鷲峰寺二里

　　【殿堂】

　　山門(叄楹)

　　佛殿(叄楹)

　　僧院(壹房)

　　基址貳畆(東至宮街　南至李家房　西至官街　北至丘家房)


大藏經補編第 29 冊 No. 160 金陵梵剎志


金陵梵剎志卷二十三

　　(中剎)承恩寺(勑賜)

　　在都城內鍼功坊地西南去所綂天界寺四里舊內旁王御用監故宅景泰間改為寺仍　勑賜額名近加修葺禪院改建於大殿之後山門內沿徑新植松杉欄楯鬱然增麗所領小寺曰亭子巷觀音菴佑國菴傘巷觀音菴

　　【殿堂】

　　大山門(壹楹)

　　金剛殿(叄楹)

　　天王殿(叄楹)

　　正佛殿(伍楹)

　　左觀音殿(叄楹)

　　伽藍殿(壹楹)

　　右輪藏殿(叄楹)

　　祖師殿(壹楹)

　　迴廊(共貳拾楹)

　　方丈壹所(拾貳楹)

　　僧院(肆拾捌房)

　　基址壹百柒拾貳丈(東至舊內門南至三山街　西至官街　北至舊內園牆)

　　【禪堂】

　　大門(壹楹)

　　禪堂(伍楹)

　　十方堂(叄楹)

　　齋堂(壹楹)

　　靜室(肆楹)

　　厨庫(伍楹)

　　【公產】

　　向南廊房(壹拾壹間)

　　房地(肆間半)

　　向西廊房(貳拾間)

　　房地(壹拾壹間)

　　【禪堂】

　　向南廊房(壹拾貳間)

　　向西廊房(壹拾貳間)

　　藏經護勑(文同天界)　景泰三年六月十五日

　　(【文】)

　　承恩寺記略

　　明南翰林學士晉陵王㒜

　　承恩禪寺在南京　舊內之旁前御用監王公瑾之故第公既歿改宅為寺　勑賜今額而復裒其餘資加繕治焉寺袤五百有四十尺廣殺其袤二百尺有奇其東北皆附禁垣南闢山門門側列肆餘七十楹連欐以達於西皆俯臨通衢歲入僦費以滋焚修而復其廛租由山門入施重門以次為殿者六位置中嚴而翼以鐘樓繚以廊廡他凡禪堂丈室僧廬以至齋庖庫𢈔之所又百二十有四楹大抵皆因其舊而增新之而易其榱桷加以牓署崇彼象設邃密靚雅足觀矣　成化三年七月

　　(小剎)亭子巷觀音菴

　　在都城內中城地西去所領承恩寺一里

　　【殿堂】

　　諸天殿(叄楹)

　　大佛樓(叄楹)

　　僧院(貳房)

　　基址壹畝(東至官巷　南至官巷西至潘家菴　北至賣家房)

　　(小剎)佑國菴

　　在都城內淮清橋中城地南去所領承恩寺一里即　國初逍遙樓阯永樂間欽　賜永康矦後建菴雲水相聚棲泊不常今募建潮音閣漸拓舊宇

　　【殿堂】

　　關聖殿(叄楹)

　　正佛殿(叄楹)

　　潮音閣(叄楹)

　　僧院(壹房)

　　基址貳𤱔(東至井巷　南至清溪河　西至銀定橋　北至永府塘)

　　(【文】)

　　建立潮音閣疏

　　明南國子博士臧懋循

　　葢聞欲證菩提之果必種福田將弘利益之門須修淨土顧大事匪資獨力而善緣共結同心謹列勝因爰求月捨有佑國菴者我　國初逍遙樓故基也虹橋東界源通淮水之清鴈塔南騫氣擁鍾陵之紫自　皇輿之改御嘅慶域之空留二百年夜舞朝歌恍如疇昔幾千武金臺玉榭盡入銷沉每經瓦礫之塗何限𡙡牆之感永府繇華閥智啟慧輪以六代代興皆不廢雨花之地况三山山立猶堪成選佛之塲了凌欲界而樹㫋檀闢囂廛以開正覺前莊武安玅相護法攸存後供世尊如來闡化斯在左營香積右結禪棲雖兹芥子之區儼若蓮花之境首僧明成戒行無闕薰修有聞念象教之陵遲愍龍宮之湫溢矢心方便殫力經營將鳩銖寸之餘重建潮音之閣俯睇則紅塵四合見三市之盈虛仰瞻則紫禁千尋連九重之峭蒨庶以祈奉佛寶普濟羣迷而檀施尚疎慈願未滿特謁居士用伸片言於是躬損微貲手創短疏蘄我大眾投此藂林悟夙生多寶之良緣舉長者布金之盛事凡國將凡宰官凡婆羅釋種並屬幻身或銀錢或米麥或纓絡玅衣元非私物施財施法共培善業之根去恡去貪勿蹈癡頑之網務使淨居巍搆梵宇崇觀振錫者悉爾皈依傳燈者于焉萃止螭扶贔屭別題孝綽之詞鴿繞罘罳更表景明之額縱復高天鑠於熛炭大地淪於積流而祗園姓名固已等斯文之不朽靈山面目終當歷浩刼以長圓

　　(小剎)傘巷觀音菴

　　在都城內錦衣衛中城地東南去所領承恩寺二里

　　【殿堂】

　　韋馱殿(叄楹)

　　佛殿(叄楹)

　　右火神殿(壹大楹)

　　僧院(壹房)

　　基址壹畆(東至醫學　南至官街　西至官巷　北至千水營)


大藏經補編第 29 冊 No. 160 金陵梵剎志


金陵梵剎志卷二十四

　　(中剎)普緣寺(古剎　勑賜)

　　在都城西北神䇿門內北城地南去所統天界寺十五里晉名耆闍寺成化十九年僧能智重修奏　賜今額所領小剎曰唱經樓普賢菴

　　【殿堂】

　　金剛殿(叄楹)

　　正佛殿(伍楹)

　　毘盧閣(叄楹)

　　玄帝殿(叄楹)

　　僧院(柒房)

　　基址捌畆(東至官街　南至營房　西至城牆　北至內廠田)

　　【人物】

　　【陳】

　　安廩(有傳略)

　　(【傳】)

　　耆闍寺安廩傳略

　　高僧傳

　　釋安廩玅思滔玄怡心届寂製入神書一首洞曆三卷青鳥之道莫不傳芳廩幼而聰穎獨悟不羣攝以典教業遂多通而性好老莊早達經史又善太一之能并解孫吳之術是以才藝有功文武清播仍欲披榛問隱蓽門圭竇而虛懷機發體悟真權年二十五啟勑出家乃遊方尋道北詣魏國於司州光融寺容公所採習經論容律訓嚴凝肅成濟器并聽嵩高少林寺光公十地一聞領解頓盡言前深味名象並畢中意請業之徒屢申弘益梁泰清元年始發彭沛門人擁從還届揚都武帝敬供相接大陳御㝢永定元年春乃請入內殿手傳香火接足盡虔長承戒範有勑住耆闍寺給講連續既會夙心遂欣久處世祖文皇又請入昭德殿開講大集樂說不窮重筵莫擬孝宣御曆又於華林園內北面受道闡化涉勞因以搆疾至德元年建寅之月遷化于房皇心惻悼賻贈有加即以其月窆於開善之西山門人痛其安放士庶失其歸依矣

　　(【詩】)

　　陪衡陽王遊耆闍寺

　　陳張正見

甘棠聽訟罷福宇試登臨兔苑移飛葢王城列玳簪階荒猶累玉地古尚填金龍橋丹桂偃鷲嶺白雲深秋窗被旅葛夏戶響山禽清風吹麥壟細雨濯梅林

　　與張折衝遊耆闍寺

　　唐孟浩然

釋子彌天秀將軍武庫才橫行塞北盡獨步漢南來貝葉傳金口山樓作賦開因君振嘉藻江楚氣雄哉

　　(小剎)唱經樓

　　在都城內北門橋北城地北去所領普緣寺　里　國朝　仁孝太后建經樓唱念佛曲化導愚氓嘉靖庚寅僧惠曉募緣重葺

　　【殿堂】

　　唱經樓(壹楹)

　　小佛殿(叄楹)

　　僧院(壹房)

　　基址貳𤱔(東至官街　南至官街　西至官街　北至劉家房)

　　(小剎)普賢菴

　　在都城內北城通賢橋地西北去所領普緣寺　里

　　【殿堂】

　　山門(叄楹)

　　正佛殿(叄楹)

　　僧院(壹房)

　　基址壹𤱔(東至官街　南至官街　西至梅府　北至官街)


大藏經補編第 29 冊 No. 160 金陵梵剎志


金陵梵剎志卷二十五

　　(中剎)吉祥寺(古剎　勑賜)

　　在郭城東北定淮門內北城水軍左衛地南去所綂天界寺十三里勝國時為天妃廟永樂初奏建改寺萬曆間僧具慶募修按金陵志宋有吉祥寺治平二年賜額疑即此

　　【殿堂】

　　金剛殿(叄楹)

　　天王殿(叄楹)

　　天妃殿(叄楹)

　　左鐘樓(壹座)

　　大佛殿(伍楹)

　　方丈(壹所)

　　僧院(陸房)

　　【禪堂】(叄楹)

　　基址叄拾伍丈(東巷　宮街　西至官街　北至古林菴)

　　(【文】)

　　重修吉祥寺碑

　　明修撰秣陵焦竑

　　葢聞知言說之本空者因言可以闡教了色相之無礙者即相可以明真故僧會遊吳法蘭入洛精廬表於南國招提創自東都詎非以竹林檀閣目擊道存柰苑祗園因敬生悟者哉或者謂理超生滅之界即建立皆有漏之因道絕形識之封則像教非無為之旨是又一隅之淺智非通人之大觀者矣何者法之為言也貫有無等空色融理事混中邊諸佛體之則三菩提菩薩修之則六度行海會變之為水龍女獻之為珠天女散之為無着花善友求之為如意寶故風柯月渚總露機鋒蘚徑蘿龕咸提宗趣豈以象巖窈窕非解脫之玄宗龍藏森嚴悖尸羅之玅躅者哉吉祥禪寺者勝國時天妃廟在焉北接鳳凰之嶺形勢逶迱南亘清涼之山几按迴薄東則鍾陵標舉雲赮之所出沒西則馬鞍低控江濤之所激蕩兼之修竹萬箇挾淇園之遺蹟蒨桃千樹藏武陵之舊事誠南都幽勝處也永樂初增置為寺　朝廷降敕護之正統辛酉住持智能復加修葺迨今百四十年矣開林薙草古非乏人紐業承基久難其續尋至榱椽漸毀經像無依此緇素之所共惜人天之所興歎也釋真慶者一心凝練五眾宗推萬曆以來總持兹寺傷智幢之欲折愳戒寶之將沉矢志選材庀徒作室時則景仰者聞風助道效力者說以忘勞重開方便之門大啟圓明之域遂令三身兢爽四殿肇新雲退寒巖出鈴閣山堂之妙月來湛水現鍾臺壠樹之奇葢不必借座燈王請飯香土而洛水璽書之頌芳園華葢之祠庶幾其不墜已是役也徐君承宗顧君其言李君紹者提萬戶之矦印𢍆三乘之聖諦率眾相工既殫厥力詣余謀伐石紀之余也佩伽佗之一丸飲䅶池之八味高談寥一古則愧漆園翁深入不二今則非維摩詰第以遺民棲荊於蓮社玄風拾橡於檮林嘗沐無緣之慈忻觀可人之業寓言頌禱敢辭篆刻之勤垂示來兹永作津梁之助其詞曰攸攸法界芒芒品類智惠停輈無明縱轡癡城恚海情笯意率疇擊其蒙疇覺其寐(其一)猗歟大雄乘運而興高披六度玅演三乘開兹闇室示以心燈聲聞色見彼岸同登(其二)大教陵夷枝分𣲖衍正法曰深像教曰淺二諦既徧一如誰顯方廣終湮真空莫演(其三)誰能獨悟種智都圓思超繫表道照機前拈草建剎指栢叅禪即相即實何白何玄(其四)翹翹鳳山名藍夙敞無平不陂有復斯徃昔也莊嚴今兹灌莽像設蕭疎停驂遠想(其五)有美僧英重啟香臺事從緣合緣因善胎千光霧動七淨赮開蘭山桂水於焉裴徊(其六)夙仰蛾眉忻聞鷲嶺其風可羨修途難騁館宇新開薰修日引戒月悲花目瞻心領(其七)經行宴坐松門蕙樓無金可繪有石堪留銘題翠琰字勒銀鉤願見聞者同乘智舟(其八)　萬曆十年壬午仲冬


大藏經補編第 29 冊 No. 160 金陵梵剎志


金陵梵剎志卷二十六

　　(中剎)金陵寺　(勑賜)

　　在都城定淮門內北城天䇿衛地南去所綂天界寺十五里

　　【殿堂】

　　金剛殿(叄楹)

　　左鐘樓(壹座)

　　右鼓樓(壹座)

　　真武殿(叄楹)

　　左伽藍殿(叄楹)

　　右祖師殿(叄楹)

　　大佛殿(伍楹)

　　迴廊(捌楹)

　　方丈(壹所)

　　僧院(拾壹房)

　　【禪堂】

　　貳層(陸楹)

　　基址拾畆(東至官街　西至項家岡　南至官巷　北至溫家岡)

　　【公產】

　　地山(共貳拾畆)


大藏經補編第 29 冊 No. 160 金陵梵剎志


金陵梵剎志卷二十七

　　(中剎)蒼雲崖嘉善寺　(勑賜)

　　在郭外南去所綂天界寺三十五里神策門五里北城牧馬所鉄石山地相傳是達摩渡江處山椒有石佛閣建立不知何代正綂間僧法通見而掛錫因建寺奏　賜今額山深樹古垂藤絓壁有蒼雲崖𥓂砑欲墮奇怪異狀一閣開櫺臨其左有一線天雲穿霞漏巖壑之幽絕者所領小剎曰崇化寺募府寺吉祥菴妙泰寺三塔寺

　　【殿堂】

　　天王殿(叄楹)

　　大佛殿(叄楹)

　　佛堂(貳楹)

　　蒼雲閣(叄楹)

　　方丈(伍楹)

　　僧院(陸房)

　　某址拾伍畆(東至章汝洪山　南至王一江民田　西至官路　北至鉄石岡)

　　【公產】

　　田地山(共肆拾肆畆)

　　【山水】

　　一線天(山後有石壁如屏高峙霞表中圻裂視天光僅露一線故名)

　　蒼雲崖(崖前有平石突起如拳圍可數丈焦太史移閣於山左向崖開牖而石之奇得坐賞焉)

　　(【文】)

　　重修嘉善寺記略

　　明南吏部考功郎鄭宣化

　　英廟時有祖堂僧法通者來遊鉄石山見山西椒有石佛菴菴不知其何自始幽深秀阻人言達摩曾此渡江處因掛錫焉訪者來通為說法皈依者眾區隘莫能容通捐貲兼募買山為住錫計無量殿天王殿觀音殿法堂以次修舉訖工如京師通政使李公錫為引奏制曰與做　勅賜嘉善寺正綂八年二月十五日也嘉靖間殿堂圮壞金像露頂而坐住持大智募於十方支頹緝窳如初未幾濕漬蟻齧不二十年支緝者腐敗且半松為住持思纘先績復募而重修之於是寺復煥然增新視崇化幕府獨擅雅勝矣　萬曆五年六月日

　　重修嘉善寺募緣疏

　　明修撰秣陵焦竑

　　金陵古佳麗地而北郊為最非獨湖山秀暎為選勝者所躭游抑亦車馬聲踈寔棲真者所樂就也而嘉善又獨居其勝彼其膽鍾阜枕大江俯澄湖挾幕府闚天石壁鑿自五丁滿地藤蘿幽參二酉而山門未移法王焉妥禪堂未建雲水無依此桂軒上人所以喟焉而永嘆也余嘗謂今時人士小治園亭輒窮水陸雖捐數十百金弗惜至飯一僧葺一剎即半菽一毛拊心蠲痛則以執我我所曲士之恒情自利利他通人之達節未易同日譚也誠使探奇韻士佞佛高人飄然命駕一徜徉於此山松風水石之間將焦渴之腸頓霑甘露而塵勞之性蹔獲清涼必有五體齊捐七寶爭施者因書以俟之

　　嘉善寺蒼雲崖修葺疏

　　明修撰秣陵焦竑

　　南都山水聞天下而城東北為最玄武湖幕府山梅花水燕子磯相綺錯而以巖石勝者嘉善寺蒼雲崖為最諸石森列奇勢迭出或盤坳突怒如靈丘或端嚴挺立如正士或縝而潤如珪璧或廉而劌如劍㦸或蹲如怪獸或削如橫几至其攢簇而輻輳深靜而窈窕行之而臨下若谷望之而闚天於隙晴雨異狀煙霞弄色雖非閎鉅之觀而百仞一拳千里一瞬達者有真賞焉苐閣當巖腰勝障其半且頹墮不支久矣往姚郡伯敘卿見曰此一移置之庶閣之頹可支石之勝盡出而卒不果今歲新安張君康敘同謝君少廉洪君禮卿王君曰常遊而樂焉與郡伯君語悉懸合乃謀於余及常君國寶約名勝士相與醵錢撤而更之夫古之嗜石者如唐之平泉宋之艮嶽非不鉤深致遠獻瑰爭奇然輦巉巗凌險阻歷歲月疲工力可致以成亦可徒而去未幾委棄道路淪落草莽徒以增今昔廢興之歎孰若兹崖一丘一壑坐而得之使問禪者可憇攬勝者忘歸致足樂也諸君子必有離世樂道能成斯志者其亦以此告之　萬曆甲辰夏日

　　(【詩】)

　　遊嘉善寺

　　明顧璘

蒼石斵蒼雲誰遺空山裏藤蘿覆細路披煙得奇詭巉巖負龍脊㟏岈露鼇齒修竹照人清幽花傍泉紫樹古𧺆危根欲斷不可止金陵百名勝無地可　　　　墮貪痴秘匿胡乃爾天地終刧灰況我二三子取笏端下拜託交自今始

　　嘉善寺石壁

　　明焦竑

平生寡所營幽期在林壑及辰訪雲根巾車蔭蘭薄山阻覺徑紆苔滑嫌足弱危嶺𦊰緣蘿空庭下鳥雀崖傾石欲墜澗折泉如約一線喜披豁雙壁驚峭崿行看巖腹穿坐知谷口拓朋儕笑相顧文酒時問作風徽結篇翰嘯傲寄杯勺誰言賞心遲投老幸可託

　　(小剎)崇化寺(古剎　勑賜)

　　在都城外西北南去所領嘉善寺半里神䇿門五里北城李子岡地相傳古剎名高峯院　國朝正綂間重建賜額今殿宇就圮重修未竟山巖下一小池方尺泉自下起蹙沸出水面若散花復暗流細澗出山下山多梅因名梅花水

　　【殿堂】

　　佛殿(叄楹)

　　僧院(叄房)

　　基址拾畆(東至鉄石岡　南至官路　西至官路　北至官山)

　　【公產】

　　田山(共叄拾捌畆捌分柒厘)

　　【山水】

　　梅花水(其源自石隙中湧出味甘美每一升與他水較重數兩)

　　(【文】)

　　崇化寺碑記略

　　明吏部尚書蕭山魏驥

　　都城之北距六七里有嘉境焉清淨幽邃東連蔣麓西枕大江負林巒而面　楓宸左嘉善而右幕府羣山如抱松檜蔚然中有古剎名曰高峰不知何代創建也　國朝大興聖教度越前古作樂章而讚佛錫徽號以崇僧法王之名昭示遠邇中外建精舍名藍　內苑起大善寶殿招提勝境遍布天下正綂紀元以來名山福地益信益崇是以菩薩戒弟子父祝等各出己帑鼎新重建工既畢奏請寺額　勑賜崇化之號　正綂九年丙寅春二月

　　(【詩】)

　　梅花水

　　明焦竑

投策長林外浮杯曲水隈影搖頻寫翠香冷不關梅雨脚添新藻雲根翳淺苔煩襟端可滌欲去蹔徘徊

　　(小剎)幕府寺(古剎)

　　在都城西北南去所領嘉善寺二里神策門五里牧馬所留守後衛北城地幕府山晉元帝渡江王丞相導嘗建幕駐軍于此圖經云梁天監中武帝與寶公來遊始建為寺名同行一名聖遊後改秀巖院嘉祐中又改寶林寺　國朝如今名萬曆庚子重修林岫瞥然幽灑深靜達摩洞前可瞰大江寺旁有蘆數千枝相傳達摩折以渡江之餘

　　【殿堂】

　　大佛殿(叄楹)

　　觀音殿(叄楹)

　　僧院(壹房)

　　基址叄畆(東至官山　南至官埂　西至金家園　北至達摩洞)

　　【公產】

　　田地山(共壹百貳拾玖畆伍分伍厘)

　　【山水】

　　幕府山(魏人至瓜步文帝登此山觀形勢)

　　北固峯(山南)

　　夾蘿峯(一名翠蘿山在寺西北)

　　達摩洞(洞寬廣可二三丈洞前可望大江)

　　仙人臺(中峯)

　　虎跑泉(中峯)

　　【古蹟】

　　【附】

　　五馬渡(山前晉元帝與彭城諸王五人渡江處)

　　梁武帝石牀石榻(孫權時物)

　　武帳岡(在幕府山東南岡側有武帳堂宋武帝嘗以開酒禁宴于此勅諸子且勿食至會所賜饌日旰食不至有饑色乃戒之曰汝曹少長豐佚不見百姓艱難今使爾識有饑苦知務)

　　化龍亭(即晉元帝五馬渡江一化為龍處因名亭　以上俱無考)

　　【人物】

　　【梁】

　　達摩(有傳)

　　寶誌(梁武嘗與同遊)

　　(【文】)

　　幕府寺修造記

　　明修撰秣陵焦竑

　　都城西北十餘里有幕府山晉元帝自廣陵渡江丞相王公茂弘建幕府於此山因以名西有宋明帝陵及茂弘溫太真墓石徑上出青巖翠𦽦蒙絡葳甤與風推移名夾蘿峰亦名翠蘿峰又上洞門窈然可望可居長江廻合極目千里與鍾陵繖山相縈帶登覽奇處也寺在山椒稍東圖經云梁天監中武帝與寶公來遊見林巒殊勝始建為寺名同行一名勝遊後改秀巖院嘉祐中又改寶林寺法堂琪樹鬱然梅摯詩影借金田潤香隨璧月流遠疑元帝植近想誌公遊指此也余外王父徐公塋去寺二三里許嘗攜兒輩歲一至焉崇化嘉善二剎臚列而兹寺垂阤傾椅不支自成化甲午以來不葺者百三十載矣萬曆庚子僧如方如覺抽衣鉢之餘積合檀施之淨貲凡幾百緡撤而新之為大殿者二如其法作佛菩薩於中與十八尊者相好皆備堂皇高廣棼橑有嚴光輝㒯然風物具美時一升其間玄湖之水木鍾阜之雲物雜沓而入相為澄曠與二三子顧而樂之二僧請為記余攷六朝史王氏自茂弘而下子孫有傳者至七十餘人功名家世之盛自天地剖判以來所未嘗有也然去之甫千載尋其墓於荒榛野草間皆無知者以彼祖詒孫燕業著名尊可謂六代之宗工一方之華胄已而猶然泯泯如此況夫么▆宵人弄其區區之智力排善良攫貴富譬之衝飈之一螢而欲其久存豈可得哉若兹寺盛而衰衰而復盛雖屢起屢仆而卒還其舊觀以此知道在世外良非虛語而夢幻之榮名不足言也二僧器宇樸雅可愛其為人精敏而謹嚴鄉人信之成此當無難者而此地有茂弘太真之遺跡與陳霸先周文育之戰功既令人感嘅嘆息而寶公嘗遊於斯尤足以發來者景行之心故強為記之諸捐貲者載其名於碑陰不書

　　游幕府寺記

　　明兵部尚書喬宇

　　予每游梅花水水在崇化寺後石竇隱隱而出注於池其寺之山蜿蜒起伏背向相望地頗幽遂葢出都城北十餘里後聞幕府山即去寺二里許實相連屬癸酉仲秋出遊從李子岡西行與梅花水之路實岐於此乃緣山二里許山之闕見寺之殿脊由徑廻曲度石橋入寺寺荒落頗幽後一室有石榻云吳王所棲又有蘆數枝云古僧達摩渡江折於此此其所遺也皆漫不可考出寺一徑登山至一絕壑但見江水洶洶於前崎嶇不可行復折南至山脊平曠處趺坐云此地即晉王導迎瑯琊王東渡建幕之處也山名取此又登至巔見江流浩渺兼葭楊柳田疇沙渚相帶遠近征帆漁艇輕鷗飛㕍歷亂於前時草黃落路滑兩人掖之而下緣山曲仄足向北行至一巖空洞窿起下臨江流云達摩嘗息於此予篆題達摩洞三字并識歲月與同遊者姓名兩峯相夾處有小城堞葢都之外郭阻山帶江者也其峯名夾蘿亦釋氏家之說相傳至今

　　(【傳】)

　　達摩祖師傳

　　神僧傳

　　菩提達摩南天竺婆羅門種梁武帝普通初至廣州刺史表聞武帝遣使詔迎至金陵帝親問曰朕即位以來造寺捨經度僧不可勝數有何功德師曰並無功德帝曰何以並無功德師曰此但人天小果有漏之因雖有非實帝曰如何是真功德師曰淨智玅圓體自空寂如是功德不以世求帝問如何是聖諦第一義師曰廓然無聖帝曰對朕者誰師曰不識帝不省玄旨師知機不[((素-糸)*力)/廾]十九日遂去梁折蘆一枝渡江二十三日北趨魏境尋至雒邑初止嵩山少林寺終日靣壁而坐九年遂逝焉塟熊耳山魏宋雲奉使西域廻遇師于葱嶺見手擕隻履翩翩獨逝雲問何去曰西天去又謂雲曰汝主已厭世雲聞之茫然別師東邁既復命明帝已登遐矣迨孝莊即位雲具奏其事帝令起壙惟空棺一隻革履存焉

　　(【詩】)

　　登幕府山絕頂

　　明顧[璪-品+鹵]

江山開壯觀風日澹清秋攀陟良多險登臨足寫憂洲橫鋪練出江拂畫屏流霽景千巖秀鳴淙萬壑幽風帆天際滅沙鳥鏡中浮今古興衰地乾坤浩蕩遊長歌懷徃代遐覽託𡨋搜名相今誰在神僧不可求唯餘山水地作險鎮皇州

　　夾蘿峯

　　明顧源

紅日纔生暘谷東魚龍吹浪曉濛濛徜徉笑指三山路玉竈銀牀紫霧中

　　遊幕府寺

　　明王韋

將軍分幕府昔駐此山隈事徃遺墟在年深古殿開石牀橫蔓草巖洞長莓苔遶砌黃蘆遍無因隻履來

　　達摩洞

　　明焦竑

禪龕㳂綠嶼石洞俯滄波風雨江聲壯魚龍夜氣多停杯今日望飛錫向時過欲問西來意踈鐘度薜蘿

　　(小剎)吉祥菴

　　在都門外白土山北城地東北去所領嘉善寺四里南去神策門二里

　　【殿堂】

　　華光殿(叄楹)

　　佛殿(叄楹)

　　僧院(壹房)

　　基址叄畆(東至大路　南至官墳　西至官墳　北至蔣家山)

　　(小剎)妙泰寺

　　在都城外北城龍江右衛地東去所領嘉善寺五里南去神策門四里成化年剏嘉靖間傾廢今止數楹僧棲泊焉

　　【殿堂】

　　佛殿(叄楹)

　　僧院(壹房)

　　基址伍畆(東至蔡家民田　南至蔡家民田　西至官街　北至陳家坟地)

　　(小剎)三塔寺　(勑賜)

　　在都城北瀋陽左衛北城地東北去所領嘉善寺五里南去神䇿門一里　國朝永樂間雞鳴寺住持德琮奉旨于靈谷寺建法會因口奏與為雞鳴寺塔院後正綂間僧智源啟奏　賜額如舊萬曆間傾圮募緣重修

　　【殿堂】

　　山門(叄楹)

　　天王殿(伍楹)

　　大佛殿(伍楹)

　　僧院(捌房)

　　基址伍拾陸𤱔(東至徐府山　南至楊家民田　西至劉家田　北至官水溝)

　　【公產】

　　田地山塘(共玖拾柒畝伍厘)

　　【古蹟】

　　【附】

　　寒光亭(見舊志今無存)

　　(【文】)

　　三塔寺新修記

　　明修撰秣陵焦竑

　　留都城之北鍾山玄武湖之側有寺曰三塔其先本以[序-予+者]㢝受名僧智源禪誦其中永樂十四年　文皇帝北伐時昭皇帝監國智源者啟奉　令旨得改建為寺至正綂三年始賜今額迨今幾二百祀矣世代既遠風雨蠧蝕于是殿堂門廡竄搆架于傾圮丹青黝堊剝崇飾為無色而使日城慈室之區不具莊嚴攝心問道之軰失所瞻嚮葢弘六度之施修二梵之福者不見其人亦久矣至是而住山濟安者乃發大願謂當吾之世而任其損敗如釋種何𢵧然以修復為己任而三利無所出則以惠淳等力能勸導以募化屬之於時聞聲喜捨依法願助者莫不負財麋至以樂厥成葢經始于萬曆乙丑六月以壬辰十月而工訖焉而寶殿成於流銀列楹昭乎煥景仍鶴林之舊趾改龍剎之新觀矣住持慧億以工役歲月不可無紀遂礱貞石以載之余惟佛之成道成在伽耶耳乃其國中精舍列凡惟五而阿育王所起至千有八百其為沉沉甚夥矣然而佛身無為不墮諸數假令有所住曾不三宿去之如是種種招提意以無著之心必不棲棲於是而在震旦之中即多置之不增於阿育少置之不減於伽耶也若三塔者始焉創其無兹焉葺其有宜無輕重于佛土而顧若是不可已何與吾想東土之為寺始也葢以處摩騰也今都城內外精藍星錯豈直變置祗陀移之神地崇以嚴祀如廕龍華而顓顓為佞佛地哉蓮宇花宮葢以為勝流法侶棲託之所也故四軰既緐則五重為隘將來永益則已故宜新兹寺之修葺所以不容己者而因是余有說夫凡棲託於是何為者背親違家依林藉樹固以勤行苦行祈證成佛云爾而性體本圓金剛不壞非若傾頹摧剝之待於增修即法即心心無非法非若梓材埏埴之資於外假頋以願力為役徒以毘尼為繩墨以精進不二為執作以解脫離滅為落成是入道之工程而證果之匠石也所謂覽刼雖遼修焉如嚮命之曰真修不慙媿釋種其人矣如或不然而徒以層搆孔碩為皈依以金碧焜燿為色相是亦歸木巧於流遁以鴻教為逋藪云爾何貴於修葺之為吾故終言之以為來者告庶惕於斯言不虛為三塔也者而與罽賔之兩塔並著為淨域也永永其無極哉　萬曆癸巳仲春

　　(【詩】)

　　三塔寺寒光亭詩

　　宋張孝祥

亭依三塔占清幽松竹環除翠欲流曉色晴開千丈月波光冷浸一天秋瓊瑤影裏詩僧屋雲錦香中劒客舟風送不知何處笛鴈聲驚起荻花洲


大藏經補編第 29 冊 No. 160 金陵梵剎志


金陵梵剎志卷二十八

　　(中剎)普惠寺(勑賜)

　　在都城外東去三山門半里東南去所綂天界寺七里永樂間為唱經樓天順年重修　賜額每正旦節百寮於此拜送表箋今禪院重建法席新開玄風漸鬯

　　【殿堂】

　　金剛殿(叄楹)

　　正佛殿(叄楹)

　　左伽藍殿(叄楹)

　　方丈(拾攔楹)

　　僧院(拾叄房)

　　基址伍拾𤱔(東至城河　南至官街　西至官街　北至造船廠)

　　【禪堂】

　　正門(叄楹)

　　十方堂(叄楹)

　　大禪堂(叄楹)

　　祖師堂(叄楹)

　　靜室(貳楹)

　　厨庫等房(叄楹)

　　【公產】

　　租房(壹拾叄習)

　　房地(貳拾叄間半)

　　地(壹畆)

　　【禪堂】

　　租房(壹拾肆間)


大藏經補編第 29 冊 No. 160 金陵梵剎志


金陵梵剎志卷二十九

　　(中剎)燕子磯弘濟寺(勑賜)

　　在郭城觀音門外燕子磯北城地南去所綂天界寺四十里神策門十里洪武初即山建觀音閣正綂初就閣建寺　賜名弘濟殿閣皆緣崖搆成危石半空嵌絕壁上以鐵繩穿石繫棟俯臨大江咫尺望磯頭下瞰江水如燕怒飛波濤噴激磯上有漢武安王祠及大觀亭俯江亭皆鑿磴引繂而上與寺參差闘爽江中望之丹巖翠壁朱欄碧樹歷歷如畵所領小剎曰清真寺觀音寺梵惠寺

　　【殿堂】

　　金剛殿(叄楹)

　　左鐘樓(壹座)

　　右鼓樓(壹座)

　　天王殿(叄楹)

　　祖師殿(壹大楹)

　　正佛殿(叄楹)

　　無量殿(壹大楹)

　　左觀音閣(叄楹)

　　左八難殿(叄楹)

　　右藏經殿(叄楹)

　　右伽藍殿(叄楹)

　　僧院(玖房)

　　基址伍𤱔(東至燕子磯　南至城牆　西至觀音岩　北至大街)

　　【禪堂】

　　壹所(貳拾貳楹)

　　【附】

　　漢武安王祠壹所(原係本寺伽藍殿今為道士所居有記另入名祠志內)

　　大觀亭(壹座)

　　俯江亭(壹座　有記入名祠志內)

　　【公產】

　　田地山(共玖拾畝壹分玖厘)

　　【山水】

　　觀音巖(架閣其上據山絕壁下臨大江勢極危峻憑檻凌空跳遠葢極佳處)

　　燕子磯(山右有石臨瞰江水形如飛燕故名)

　　大江(寺在江岸)

　　石闕(雙石屹立從闕中入寺)

　　(【文】)

　　弘濟寺碑記略

　　明禮部侍郎呂柟

　　弘濟寺在金陵寒橋之觀音岩北去都城一舍許岩洞幽深山水縈廻囂塵遠隔彷彿乎南海之普陀岩凡官民趨於國事商旅務於經營舟楫徃來或遇風濤險阻以誠禱之者皆獲平順應如影響洪武初年有僧號久遠道行圓融立閣於兹遂名觀音岩後為歸併寺宇本僧於右順門奏奉　太祖高皇帝聖旨觀音岩與那老和尚住欽此由是沙彌雲集香火滋盛時宣德乙卯金像剝落殿宇傾頹乃勸於眾樂善好施者聞風而來擇正綂元年閏六月十八日肇始建　佛殿大悲閣天王殿金剛山門僧舍廊廡丹彩相暎若牆垣堦砌之堅完廩庫庖湢之工緻規模勝舊鼎建一新不逾年而訖具以上　聞聖恩　勑賜額曰弘濟時正綂丁巳四月之十一日

　　遊弘濟寺記畧

　　明禮部侍郎呂柟

　　己丑二月虛齋王子崇邀弘齋陸伯載及予同遊燕子磯是日予獨先徃北出觀音門傍山西行登弘濟寺磴數十層寺西則觀音巖也怪石礌垂蒼黛參差上接雲霄而大江自龍江關西南來直過其下俯案墻睇之可駭僧曰此其下基皆石甃乃從僧上觀音閣閣亦傍巖下就江漘築基上交竪九柱皆丹柱上棚棧構閣閣三面皆欄杆憑之瞰江若在樓船頂立也是時晴見萬里日映碧流江豚吹浪上下西望定山如蛾眉東指瓜步如丘垤他山皆閃閃冥冥如落雁蹲鴻不可辨矣昔予在解州嘗遊龍門眺砥柱登流丹亭汲河烹茶以弔禹墳至此乃勃然興懷將天下奇觀尚有過斯二者乎閣東崖有白巖喬公篆書刻石上而虛齋弘齋皆至乃復同升閣上流覽歎賞虛齋乃招二篙師泛舟往至觀音港登壽亭侯廟先至水雲亭遂上謁壽亭侯左有大觀亭至此看江日隱斷雲煙霧霏微蒼茫無際矣遂攀松捫蘿以上燕子磯磯皆巉石疊起水圍三面其石罅猶見江轉磯底可以高覽八極也

　　(【詩】)

　　登觀音山

　　明宗臣

一上孤峯破大荒吳山楚水更蒼茫雲間棟宇垂天渚江上黿鼉吹石梁絕壁畫開風雨色斷虹秋挂薜蘿長吾將從此尋瑤草黃鵠天風好共翔

　　登觀音閣

　　明柴奇

海湧蕋珠宮飛凌萬木中潮生朝閣逈雲出夜堂空雁落平沙白鼉鳴孤嶼風凭闌幾怯步吳楚一帆通

　　登觀音閣

　　明陳鳳

縹[緲-目+耳]飛樓前江水滙諸天魚龍掀舞浪花碎黿鼉隱見波光偏高歌對酒當此閣破浪乘風何處船且須吸盡江中水還向石頭來問禪

　　遊觀音閣三首

　　明張時徹

春江一雨過樹樹水禽喧草色沒羅幰沙光轉石門戍樓雙角渺客路片帆昏水靜月來早松醪正滿尊(一)

同是宦遊客來登江上樓牕中雲不滅舄下水長流日薄海西樹鳥隨沙際舟長唫未能去宴息草堂幽(二)

曲水寒橋路斜陽燕子磯星河浮海嶠魚鳥詫春衣金碧雲俱落魚舠月已輝為官得水宿顛倒話松扉(三)

　　遊燕子磯

　　明張鏊

燕磯千尺裊洪波霜磴連雲晚歲過一色遠空飛鴈鶩九江浮沫聚黿鼉亭依峭石苔文古幔捲中流樹影多岸蹟潮平閒對酒寒煙深處起漁歌

　　燕子磯

　　明陳芹

燕子磯頭江影低俯觀千障隔林迷空江雲合水龍出高樹月明山鳥啼竹露瑤觴秋瑟瑟天風玉管夜凄凄當年攜手人何在滿壁蒼苔沒舊題

　　九日泛舟燕子磯

　　明楊文卿

曉露簪初聚江風帽欲斜寒磯無燕子秋岸有蘆花煙起籠丹竈石沉浸彩霞未由解塵鞅爛醉臥漁家(一)

飛閣流雲氣懸崖潄浪花乍翻滄海日遙逼赤城霞衲子煙為幙漁郎石作家茫茫浮世界咲指片帆斜(二)

　　燕子磯

　　明顧璘

名山意自勝臨水趣轉幽况茲燕磯秀復枕澄江流孤根託何所上抱雲中樓空明瞰水府下見黿鼉遊衝濤蕩危石翻恐地軸浮元氣旋混茫長風吹不休西來疊浪色發自岷峨陬杳藹眾山影依微行客舟徙倚白日暮極目令人愁

　　登燕子磯次浚川韻二首

　　明王維楨

蔡生期久榮主父嘆日暮始圖豈不偉終稅寂無趣伊余慚豹姿敢云附隱霧睠兹清江流前種蒼桑樹四節逝不居奄忽改芳杜因之慕幽人冀與訂良𥆐天外狎鷗羣雲中躡山路所嗟乏羽翰萬里安能去弱冠事遨遊廿年承雨露戀恩恩未酬檢齒齒非故驅逐將何如徒令鬒髮素旅客苦未央日夜相紏錯雖云廁纓冕何異坐窘約散步出郊圻倐登川上閣波長情既延景異跡仍泊目睇江雲卷意屬渚禽落秪令鄉思馳轉覺衣帶濶行止嗟誰尤悔吝亦自作王喬厭塵刼屈平嗜蘭薄徃哉無淹駟去矣有飛鶴窈窕二山秀靈怪五丁鑾且共同懷子相從覔所樂

　　(小剎)觀音寺

　　在郭城觀音門外北城寒橋地南去所領弘濟寺三里神策門十五里舊在鷹揚衛地因江流噴蕩嘉靖末移置於此因舊額

　　【殿堂】

　　山門(壹楹)

　　天王殿(叄楹)

　　佛殿(叄楹)

　　僧院(壹房)

　　基址貳畝(東至鰣魚厰　南至馬房倉　西至顧家沖　北至大江)

　　(【文】)

　　重修觀音寺碑略

　　明南尚寶卿許穀

　　金陵都城之北置觀音門以為內衛門之外弘濟寺漢壽亭矦祠在焉襟江枕山民居稠密語地勢之壯盛者莫踰於此環江立鰣魚厰以薦　上新厰前　勅建觀音寺俾護　國安民昭示久遠而寺之故地在鷹揚衛地方因江潮泛漲既蕩于水而故寺弗存久矣廼今建於鰣魚厰左隙十有八年住持靜潔苦心修行永懷圮廢詛盟於神遐邇匍匐投緣䟽募是以施地損財有里人陳陟協力贊助爰計累儲之數衍溢十千於是彙般爾之徒效姬魚之智梗楠良而楹欐中焉甄擾習而甃𡏲工焉丹碧繪而綵餙炫焉金鍇精而鎔範成焉摶換巧而像俑儼焉庶品協豫師匠奏能力萃諸人而庸底就規孔曼且碩神用孔安而寺建落告成矣然寺以觀音名者緣世人奉持觀世音菩薩名號而念彼觀音力者祻福還著於本人是知福善祻淫佛德無量無邊而寺之來有自矣夫以一寺之興廢雖存乎時而成否則由于人靜潔發厥善念復修此寺誠無愧于佛家弟子而施捨諸人之善根豈淺削哉　萬曆八年庚辰孟夏

　　(小剎)清真寺(古剎)

　　在郭城觀音門外北城鍾山鄉南去所領弘濟寺五里神䇿門十五里有僧南洲塔成化間建寺按元金陵志云乾道志清真寺舊名清玄寺梁大通元年置復廢唐大中中復置慶元志舊有梁時佛像建炎兵焚陳軒集載梁立曦次韻周橦清真寺詩遺像梁朝佛即此

　　【殿堂】

　　山門(壹楹)

　　觀音殿(叄楹)

　　正佛殿(叄楹)

　　寶公殿(叄楹)

　　僧院(壹房)

　　基址拾畆(東至本寺田　西至本寺山　南至官洛　北至本寺山)

　　【公產】

　　田地山(共叄拾貳畆貳分玖厘)

　　(小剎)梵惠寺

　　在郭城姚妨門外北城地西去所領弘濟寺十里南去太平門三十里按舊志原在鍾山白水洼洪武初卜塟中山王墓因移置此地碪礎尚在

　　【殿堂】

　　山門(叄楹)

　　佛殿(叄楹)

　　觀音殿(叄楹)

　　僧院(肆房)

　　基址叄畆(東至本寺墳　南至本寺田　西至本寺地　北至本寺山)

　　【公產】

　　田山(共貳拾陸畆玖分叄厘)

金陵梵剎志卷二十九(終)


大藏經補編第 29 冊 No. 160 金陵梵剎志


金陵梵剎志卷三十

　　(中剎)接待寺(勑建)

　　在郭城江東門外西城濟川衛地東去三山門六里東南去所綂天界寺十二里洪武三十一年　勑建為接待十方處所後圮嘉靖間重修規制漸隘所領小剎曰江東門積善菴中和菴報國菴

　　【殿堂】

　　山門(叄楹)

　　佛殿(叄楹)

　　左觀音閣(壹楹)

　　右地藏閣(壹楹)

　　僧院(壹房)

　　基址叄畆(東至官巷　南至本寺▆　西至民家　北至官街)

　　(小剎)江東門積善菴

　　在郭城江東門外典牧所新河岸西城地東北去三山門十里所領接待寺　里　國朝韓憲王香火洪武初建

　　【殿堂】

　　山門(叄楹)

　　佛殿(叄楹)

　　文殊樓(叄楹)

　　右觀音堂(壹楹)

　　僧院(壹房)

　　基址叄畆(東至火星廟　南至屯地　西至屯房　北至官街)

　　(小剎)中和菴

　　在都門外西城地東去石城門二里　去所領接待寺　里正綂間觀音菴改今名

　　【殿堂】

　　山門(叄楹)

　　佛殿(叄楹)

　　毘盧殿(叄楹)

　　僧院(壹房)

　　基址捌畆(東至鄒家墳　南至藕塘　西至民家　北至官街)

　　(小剎)報國菴

　　在郭外西城典牧所小圩地東去三山門七里　去所領接待寺　　里

　　【殿堂】

　　山門(叄楹)

　　左十王殿(叄楹)

　　地藏殿(叄楹)

　　韋馱殿(叄楹)

　　大佛殿(叄楹)

　　僧院(壹房)

　　【禪堂】(叄楹)

　　基址肆畆(東至官河　南至蘆洲　西至小圩　北至王家墳)


大藏經補編第 29 冊 No. 160 金陵梵剎志


金陵梵剎志卷三十一

　　(大剎)聚寶山報恩寺(古剎　勅建)

　　在都城外南城地離聚寶門一里許即古長干里吳赤烏間康僧會致舍利吳大帝神其事置建初寺及阿育王塔實江南塔寺之始後孫皓毀廢旋復晉大康間劉薩訶又掘得舍利于長干里復建長干寺晉簡文帝咸安間勅長干造三級塔梁武帝大同間詔修長干塔南唐時廢宋天禧間改天禧寺祥符中建聖感塔政和中建法堂元至元間改元興天禧慈恩旌忠寺至順初重修塔元末燬于兵　國朝洪武間工部侍郎黃立恭奏請修葺永樂十年勅工部重建梵宇皆準　大內式中造九級琉璃塔　賜額大報恩寺嘉靖末經火蕩然惟塔及禪殿香積厨僅存萬曆間塔頂斜空欲墜禪僧洪恩募修彩餙爛然奪目塔下有放生池搆亭其上曰濠上亭塔左而前為大禪殿公塾方丈香積相鱗次又前為藏經殿貯經板其內禪殿後為禪堂及請經堂皆今丙丁年間用寺租及檀施重修禪堂後有唐玄奘石塔即藏爪髮處寺外之左有山蔚然蒼翠者曰雨花臺登覽最勝處自此琳宮櫛比名勝所萃而規摹宏壯罕與此儷至浮圖之勝高百餘丈直插霄漢五色琉璃合成頂冠以黃金寶珠照耀雲日夜篝燈百二十有八如火龍騰焰數十里風鐸相聞數里羣山大江都城宮闕悉在憑眺中　賜有洲田廊房蔬圃寺額設右覺義壹員所綂次大剎二郭內曰能仁郭外曰弘覺中剎十四郭內曰高座曰永寧曰永興曰西天曰普德曰碧峰郭外曰崇因曰外永寧曰祝禧曰花巖曰祖堂曰清福曰福興曰建昌

　　【殿堂】

　　金剛殿(伍楹)

　　天王殿(止存基址)

　　左右碑亭(貳座)

　　正佛殿(止存基址)

　　琉璃寶塔(玖級)

　　左大禪殿(伍楹　又傍小房叄楹)

　　後禪殿(伍楹)

　　觀音殿(叄楹)

　　放生亭(壹座)

　　公學(拾楹)

　　方丈庫司(韋馱殿香積厨柒楹　中方丈略▆楹左方丈陸楹右方丈捌楹)

　　右伽藍殿(叄楹)

　　僧院壹百肆拾捌房(食糧牒僧叄百伍拾名　食糧學生壹百伍拾名)

　　基址肆百畆(東至號國公神路　南至郭府墳　西至寺前大街北至馴象街)

　　【經殿】

　　前殿(叄楹)

　　正佛殿(伍楹)

　　左貯經廊(拾玖楹)

　　右貯經廊(拾玖楹)

　　【禪堂】

　　正門(壹楹)

　　韋馱殿(壹楹)

　　正佛殿(叄楹)

　　禪堂(左右拾楹)

　　十方堂(伍楹)

　　齋堂(貳楹)

　　靜室(貳楹)

　　請經僧房(柒楹)

　　厨庫等房(柒楹)

　　【公產】

　　戴子庄(丈過實在田地塘蕩共伍千捌百伍拾玖畆柒分叄厘)

　　臈真庄(丈過實在田地塘溝共叄千捌拾柒畆柒分肆厘)

　　寺前房地(號房肆拾貳間半浴堂房壹所　柒地伍拾肆畆伍分壹厘　基地壹塊)

　　【禪堂】

　　藏經板(壹副)

　　寺前池地(放生池捌畆菜地貳大條)

　　【山水】

　　聚寶山(山多細石名瑪瑙)

　　放生池(琉璃塔左廣可捌畆近始清復搆濠上亭其止)

　　雨花臺(寺左登覽最勝處)

　　【古蹟】

　　三藏塔(石塔唐時建在寺內左宋天禧寺僧可政往陝西紫閣寺得唐三藏頂骨歸塔於此)

　　【附】

　　阿育王塔(劉薩訶至長干掘得舍利近北對簡文所造塔另造塔一層至十六年沙門僧尚復加為三層)

　　舍利爪髮(梁書出舊阿育王塔下)

　　【人物】

　　【吳】

　　康僧會(有傳略)

　　【晉】

　　竺慧達(有傳略)

　　竺法曠(有傳略)

　　瓊法師(有碑)

　　【宋】

　　僧伽䟦摩(天竺人善解律藏以宋元嘉十年自流沙至京師子國比丘尼鐵薩羅等至都眾請䟦摩為師繼軌三藏宋彭城王義康崇其戒範於長干寺招集學士寶雲譯語筆受考覈續出摩得勒伽分別業報略勸發諸王要偈)

　　慧重(言不經營應時若瀉宋孝武勅出家新安移止長干)

　　曇穎(少謹戒行誦經十餘萬言止長干寺辭吐流辯足騰遠理)

　　【齊】

　　明徹(有傳略)

　　僧祐(有傳略)

　　【隋】

　　智炬(於建初寺講三論常聽百人道張帝里學潤秦川)

　　【明】

　　雪梅(不知何許人止長干寺解詩清奇人爭傳誦之性宕不羈數年後行歌於市命童子圍繞踏歌曰老雪梅今日不歸幾時歸輒自荅曰歸歸一夕端坐而逝)

　　溥洽(有誌略)

　　永隆(有誌略)

　　御製黃侍郎立恭完塔記　洪武戊辰十二月日

　　京南關左廂朱雀橋之左有浮圖層高九級根入厚坤塔之由來乃孫吳開創金陵建邦之時紀年赤鳥而有異人康僧者抱釋迦之道至斯以說吳主權權乃悅塔之所建金陵之客山也其山自西南來濵江一帶或蜿或蜒或起或伏或蹲或立低昂俯仰之態若人之狀以朝鍾山毓秀磅礴川野結帝王之居若是也其康僧指謂權曰是山之麓深若干丈下有如來真身舍利何謂之舍利曰佛行周圓精魂運化結實如珠水火不避昔如來入涅槃之時天上人間龍宮海藏天人鬼神各持以去建塔以安之故有天上人間龍宮之塔塔有八萬四千皆阿育王始此間鬼神將至佛法未施塔未建也權乃信刳山以驗之果得舍利權故難之此雖有驗難以敷誠既有大神通必以神力更致一顆方乃是信僧於是設壇虔恭齋沐遙望西乾役己之軀運己之神七晝夜佛之威靈所至乃降一粒權乃大悅許建浮圖於是今之觀浮圖者豈知其來遠矣始孫吳至今一千一百餘年緣及歷代廢弛疊疊塔之頹壞凡經革故而及葺理者修德施功之人又非一人而已洪武十三年胡陳亂政朕觀七朝居是土者皆臣愚君者多矣攷山川之形勢大江西來淮山弼之山龐川巨右勢足矣以此觀之龍虎均停擇帝居者宜其然也何故臣下之不臣無乃虎方坤位浮圖太聳之故於是命搆架將移塔于鍾山之左工將完塔將毀有來告者工人有墜于塔下者絕於是罷役未幾今工部左侍郎黃立恭稽首頓首再拜入奏其辭曰臣立恭寓於世而無益于世羣于人而無善于人生無名於宇宙之間死不能同聰明之神遊於上下臣切慕之故思欲有為未知可否朕謂曰丈夫天地間五欲不生十惡不作何為而不可也哉對曰臣見南關有如來真身舍利之塔經兵被火周廻欄楯并九層圖畵仙靈俱各頺壞欲完之特請　旨以施為朕許之立恭再拜而退詣所在經方定向若山則高益下損故基則增微壯廣施財劭工以營繕京之軍民聞立恭作佛之善事有施財以阿之者有誠然為生死而布德者一時從者如流之趨下諸費折黃金二萬五千兩三年而來告塔已完矣大雄之殿僧房兩廡重門樓觀亦皆備矣羣僧會集有僧錄司右講經守仁者書通東魯經備西來於是命住持是寺仍勅禮部并光祿寺饌素羞以飯諸人時機冗未暇親至逾半載　勅禮部曹召僧錄司首官左善世弘道右善世夷簡等五人朕謂曰塔完寺備數年以來征討弗停陣沒軍將欲報其忠仗佛願力作大善事期日朕至仰視則塔穿鳥道平視則殿宇巍然俯看綺砌無不精專遊目塔殿所在金碧熒煌雖至愚而至魯者入其門首作為建如是之功可為罕矣且立恭職工部掌諸名材諸匠屬焉一一皆傭其工未嘗上煩於朕下挾於工者其傭工之資皆厚之世人有所不及設若立恭操愚夫之智日侍左右言頗信行倘有所需安不有微助今絕然無需入其門觀其境孰不為之起敬噫方今智士居官食祿不能起造民福之心乃以祿不足上亂朝政下虐生民其黃立恭昔本技藝所得者甚微然而設心為善夫婦異處三十餘年朝出暮歸其妻送迎若賓禮焉未嘗有間以一夫之智赤手成此善事是其美也然而事成則成矣又其妻與閨內者盡皆為尼嗚呼立恭之誠豈止外成于塔寺于家化及閨門然一家修善處於是方將必成矣佛之願力所處之處非至善而必至險諺云天下名山惟僧所居而乃佛處也今南關之山俯伏於鍾山之前峰拱岡伏所以鍾來氣之精英雄一千一百餘年法輪常轉今立恭增輝佛日豈偶然哉故述記爾

　　報恩寺修官齋勅　永樂五年十月十五日

　　勅諭天下赴會僧眾朕惟佛氏之道清淨慈仁弘深廣大包含萬有貫徹妙微利益幽明功德無量比者　仁孝皇后崩逝舉薦揚之科啟無遮之會廣集僧伽諷揚經典百日之間嘉禎翕集慧燈降于金剎法雲覆于紺園繡絢五紋輝燦諸品毫光累現眾彩畢呈天花雨空滿祗林之寶樹縞鶴飛舞繞碧落之旛幢佛之舍利或流輝於梵宮或騰耀于寶塔開照空之菡蓞爛湧地之摩尼動若驪珠炳煥午夜晃如虹彩燭影丹霄寶塔之前園結金梅之果長于之境秀產瓊芝之祥若斯顯靈難以悉舉皆由爾眾毘尼克謹梵行清修瀾飜八藏之文悟解三乘之旨秉至誠以奉朕命攄精意以叩佛慈其中亦有至人道化高妙飛行變化隱顯莫測感朕誠心來臨法會證盟善功朕德薄有未能知藉兹眾善遂致感通睹瑞應之蕃臻想神靈之濟度超遊極樂信有明徵朕實懽愉特加褒獎夫觀百川之流者必至海乃止虧一簣之功者則為山不成爾等益勤精進庶永謝於塵緣究竟真空期早登於覺地利生助化翼我皇家欽哉故諭

　　重修報恩寺勅　永樂十一年

　　天禧寺舊名長干寺建于吳赤烏年間緣及歷代屢興屢廢宋真宗天禧年間嘗經修建遂改名曰天禧寺至我朝洪武年間寺宇稍壞工部侍郎黃立恭奏　請募眾財略為修葺朕即位之初遂勅工部修理比舊加新比年有無藉僧本性以其私憤懷殺人之心潛於僧室放火將寺焚毀崇殿修廊寸木不存黃金之地悉為瓦礫浮圖煨燼頺裂傾敝周覽顧望丘墟草野朕念　皇考　皇妣罔極之恩無以報稱況此靈迹豈可終廢乃用軍民人等勤勞其力趨事赴工者如水之流下其勢莫禦一新剏建充廣殿宇重作浮圖比之於舊工力萬倍以此勝因上薦　父皇母后在天之靈下為天下生民祈福使雨暘時若百穀豐登家給人足妖孽不興災沴不作乃名曰大報恩寺表兹勝剎垂耀無窮告於有眾咸使知之

　　御製大報恩寺左碑　永樂二十二年二月日

　　朕惟佛氏之道清淨堅固以為體慈悲利濟以為用包含無外微妙難名匪色相之可求無端倪之可測圓明普徧顯化無方有不可思議者焉朕　皇考太祖聖神文武欽明啟運俊德成功統天大孝高皇帝　皇妣孝慈昭憲至仁文德承天順聖高皇后開剏國家協心致理德合天地功在生民至盛極大無以復加也朕以菲德統承大寶負荷不易夙夜惟勤惕惕兢兢祗循成憲重惟　大恩罔極末由報稱且　聖志惓惓帷欲斯世斯民暨一切有情咸得其所繼述之重其在朕躬仰惟如來萬法之祖弘濟普度慈誓甚深一念克誠宜無不應增隆福德斯有頼焉南京聚寶門之外有寺舊名長干吳赤烏之歲所建歷世既遠興替相因宋真宗時改寺額為天禧國朝洪武中撤而新之歲月屢更將復頺圮永樂乙酉嘗命修葺未幾厄于回祿今特命重建弘拓故址加于舊䂓像貌尊嚴三寶完具殿堂廊廡輝煥一新重造浮圖高壯堅麗度越前代更名曰大報恩寺所以祗靈迎貺上資福于　皇考　皇妣且祈普佑海宇生靈及九幽滯爽咸獲濟利用仰承我皇考妣之聖志而表朕之孝誠今將竣事特志其本末於碑用昭示如來之道化我　皇考　皇妣之功德配天地之廣大同日月之光明而相為悠久於萬萬年

　　御製大報恩寺右碑　宣德三年三月十五日

　　夫大覺之道肇自西域入中國行于天下其要歸于導民為善一切撤其迷妄之蔽而內諸清淨安隱之域以輔翼國家之治而功化之妙下至幽冥淪滯靡不資其開濟是以功超天地澤及無窮歷代人主咸崇獎信我　國家自太祖高皇帝受命為君功德廣大同乎覆載　太宗皇帝奉天中興大德豐功海宇悅服　仁宗皇帝嗣臨大寶功隆繼述遠邇歸仁　三聖之心與天為一與佛不二是以道高帝王恩周普率四方萬國熙皥同春朕承天序寅奉鴻圖惟　祖宗之心操存不越惟　祖宗之道率履弗違至於事神愛民一惟先志南京聚寶門之外故有天禧寺我　太祖皇帝加修葺之致清理之功歲久而燬　太宗皇帝更新作之名大報恩寺上以伸　聖孝下以溥仁恩經營之精深䂓模之廣大極盛而無以加焉垂成之日　龍輿上賓　仁宗皇帝臨御用竟厥功制作之俻巋焉煥焉踔立宇宙光映日月于以奉　萬德之尊會三乘之眾永宣靈化弘建福德顯幽萬類覆被無窮盖自古所未有也其興造之由已見永樂甲辰　御製之碑龍章麗天本末完具茲謹述　三聖所以嘉厚象教之盛心刻文貞石昭示悠久於戲鍾山巍巍大江洋洋　聖德長存慧化不息億萬萬年與天同壽

　　藏經護勅　正統十年二月十五日

　　皇帝聖旨朕體　天地保民之心恭成　皇曾祖考之志刊印大藏經典頒賜天下用廣流傳茲以一藏安置南京大報恩寺永充供養聽所在僧官僧徒看誦讚揚上為國家祝釐下與生民祈福務須敬奉守護不許縱容閑雜之人私借觀玩輕慢褻瀆致有損壞遺失敢有違者必究治之諭

　　本寺護勅　成化八年十二月初一日

　　皇帝勅諭官員軍民諸色人等朕惟佛氏之興其來已遠其教以空寂為宗以慈悲為用開導善類覺悟羣迷功德所及無間幽顯者也南京舊有天禧寺我　皇高祖太宗文皇帝重新修建盖造琉璃寶塔改名大報恩寺　皇曾祖仁宗昭皇帝　皇祖宣宗章皇帝相繼完成特撥　賜當江沙洲等處蘆塲蘆柴入寺應用及選行童一百名常川燃點塔燈暨朕嗣寶位復加修整所以上報　先朝列聖之恩下為蒼生祈福今住持僧洪霈奏言本寺歲久被人作踐攪擾用是特頒勅護持凡官員軍民諸色人等自今以往毋得出入混雜縱肆非為輕易[卄/執/衣]凟侮慢欺凌及不許侵占原撥蘆塲并贍僧田地園池果木所有常住官降一應器皿經像等件本寺僧官僧人尤須遞相收掌毋致損失敢有不遵朕命沮壞其教者許住持指實奏聞論之以法欽哉故諭

　　續入藏經護勅　萬曆十四年九月日

　　皇帝勅諭太報恩寺住持及僧眾人等朕惟佛氏之教具在經典用以化導善類覺悟羣迷于護國佑民不為無助兹者　聖母慈聖宣文明肅皇太后命工刊印續入藏經四十一凾并舊刻藏經六百三十七凾通行頒布本寺爾等務須莊嚴持誦尊奉珍藏不許諸色人等故行褻玩致有遺失損壞特賜護持以垂永久欽哉故諭

　　御製聖母印施藏經序　萬曆　年　月　日

　　朕聞儒術之外釋氏有作以虛無為宗旨以濟度為妙用其真詮密微其法派閎演貞觀而後代譯歲增兼總羣言苞褁八極貝葉有所不盡龍藏有所難窮惟兹藏經繕始于永樂庚子梓成于正統庚申由大乘般若以下計六百三十七凾我　聖母慈聖宣文明肅皇太后又益以華嚴懸談以下四十一凾而釋典大備夫一心生萬法萬法歸一心諸佛心印人人具足觀善覺迷諸苦解脫一覺一善皆資勝因是以聞其風者億兆為之翕習慕其教者賢愚靡不歸依則知刑賞所及權衡制之刑賞所不及善法牗之盖生成之表別有陶冶矣先師素王亦云聖人神道以設教善世而博化諦觀象教詎不信然恭惟　聖母濬發弘願普濟羣倫遂托忠誠誘善勤侍傳宣廣修眾因乃印禪經布施淨土兼立梵宇齋施僧倫成修寶塔立竪於虛空繪塑金容散施於大地濟貧拔苦召赦孤幽無善不作無德不備證三身於此世今生明四智於六通心地普惠雲興普賢瓶瀉大垂玄澤甘露霑洒于三千徧覆慈雲法雨滋培于百億無微無鉅咸受益而蒙榮有性有生盡飡龢而飲惠俾福利之田與人同樂仁壽之域舉世咸登如是功德詎可思議且如來果報從無量功德生一切善言之讚歎一切善氣之導凝我　聖母延齡如天永永我國家保泰降福穰穰矣於戲盛哉大覺之教宜其超九流而處尊偕三五以傳遠也

　　(【文】)

　　長干寺設無礙法喜食詔

　　廣弘明集

　　大同四年八月月犯五車老人星見改造長干寺阿育王塔出佛舍利髮爪阿育鐵輪王也王閻浮一天下一日夜役鬼神造八萬四千塔此其一焉乘輿幸長干寺設無礙法喜食詔曰天地盈虛與時消息萬物不得齊其蠢生二儀不得恒其覆載故勞逸異年懽慘殊日去歲失稔斗粟貴騰民有困窮遂臻斯濫原情察咎或有可矜下車問罪聞諸往誥責歸元首實在朕躬若皆以法繩則自新無路書不云乎與殺不辜寧失不經易曰隨時之義大矣哉今真形舍利復現於世逢希有之事起難遭之想今出阿育王寺設無礙會耆年童齒莫不欣悅如積飢得食如久別見親幽顯歸心遠近馳仰士女霞布冠盖雲集因時布德允叶人靈凡天下罪無輕重皆赦除之

　　長干寺眾食碑

　　陳徐陵

　　昔炎皇肇訓稷正修官信矣民天之言誠哉國寶之義自非道登正覺安住於大般涅槃行在真空深入於無為般若則菩薩應化咸同色身諸佛淨土皆為揣食證常住者爰訖乳糜補尊位者猶假香飯亦有三心未滅七反餘生應會天宮就齎龍海汎復𦅼居地轉咸憇珠庭固以皆種仙禾並資靈粟者矣法師常願以智慧火燒煩惱薪普施眾生同飡甘露况復安居自恣願學高年或次第於王城猶棲遑於貧里迦留乞䴵苦用神通須提請飰致貽詞責於是思營眾業願造坊厨庶使應供之僧皆同自然之食升堂濟濟無勞四軰之慮高廩峩峩恒有千食之備其外䥫市銅街青樓紫陌辛家黑白之里甲第王侯之門莫不供施相高資儲轉眾法師善巧方便漚和舍羅教授滋生隨年增長假使桑林不雨瓠水揚波猶厭稻梁永無飢乏加以五鹽具足七菜芳軟䴵類天厨果同香樹羹鼎之大殷王未逢糜鑊之深齊都非擬昆吾在次皆鳴鷲嶺之鐘暘谷初升同洗龍池之鉢

　　天禧寺新建法堂記

　　宋李之儀

　　天禧寺者乃長干道塲葬釋迦真身舍利祥符中建塔賜號聖感舍利寶塔至天聖中又賜今額按梁書大同三年高祖改造阿育王塔出舊塔下舍利及𠂢髮髮青紺色眾僧以手伸之隨手長短放之則屈為蠡形始吳時有尼居其地為小精舍孫綝尋毀除之塔亦同泯吳平後諸道人復於舊處建立焉中宗渡江更修飾之至簡文咸安中使沙門安法師程造小塔未及成而亡弟子僧顯繼而修之至孝武大元九年上金相輪及承露其後西河離石縣有胡人劉薩訶遇疾暴亾而心下猶煖未敢便殯經七日更蘇說云有兩吏見錄至十八地獄隨報重輕受諸苦毒見觀世音語云汝緣未盡若得活可作沙門洛下齊城丹陽會稽並有阿育王塔可往禮拜則不復墮地獄因此出家游行禮塔次至丹陽未知塔處乃登越城望見長千里有異氣色因就禮拜果是阿育王塔所放光明由是定知有舍利乃集眾掘之入一丈得三石碑中一碑有鐵函函中有銀函銀函中有金函盛三舍利及𠂢髮各一枚長數尺即遷舍利近北對簡文所造塔造一層塔十六年沙門僧尚加為三層即高祖所開者也

　　琉璃塔記

　　明行太僕卿鄞陳沂

　　南都城之南有大佛宇孫吳時云神僧所居南朝始有寺因地長干曰長干寺趙宋改名天禧寺　國朝永樂初大建之準宮闕䂓制名大報恩寺故有舍利塔　文皇詔天下盡甄工之能者造五色琉璃備五材百制隨質呈色而陶埏為象品第甲乙鉤心闘角合而甃之為大浮圖下周廣四十尋重屋九級高百丈外旋八面內繩四方外之門牖實虛其四不施寸木皆埏埴而成連大官後疊玉砌數級上為五色蓮臺座高擁尋丈乃列朱楹八面闢為四門懸十有六牖於八隅門繞以曼陀優鉢曇花壁刻以天王金剛四部大神具頭目手足異相冠簪纓冑衣帶𤨏甲異制戈㦸輪鐸器餙異執種種不類載以獅象承以棼橑井拱翔起光彩璀璨覆以碧瓦鱗次螭頭豹尾交結上下又蔽以鏤檻雕楹青𤨏繡闥於外二級至九級不設𤨏闥惟楹檻皆朱壁皆黝至榱栱則間以玄朱其花萼旋繞牖戶懸闢之制皆如初級焉盡九級之上為鐵輪盤盤上輪相疊起數仞冠以黃金寶珠頂維以鐵繂墜以金鈴每級飛[木*閫]皆懸鳴鐸明牖以蚌蠣薄葉障之骨出楹外凡百四十有四晝則金碧照耀雲際夜則百四十有四篝燈如火龍自天而降騰熖數十里風鐸相聞數里響振雨夜舍利如火珠數顆次第出入輪相間有聲浮圖之內懸梯百蹬旋轉而上每層布地以金四壁皆方尺小釋像各具諸佛如來因緣凡百種極致精巧眉髮悉具布砌周遍井栱疊起皆青碧穹覆如華盖列牖設篝燈處若蝸殼宛轉一竅穿出門至絕級亦洞敝首不低縮出[木*閫]檻外則心神惶怖不能久佇四顧羣山大江關阻旁達無遠不在近觀宮城廨舍陸衢水道民居巷市人物徃來動息罔不畢見飛鳥流雲常俯視在下矣

　　遊報恩寺塔記略(遊牛首山記內摘出)

　　明南刑部尚書王世貞

　　寺之二山門前後殿周廡久委劫火獨一塔在塔故　文皇下京師纂大寶傾天下之財力為　高帝及后營福者也其雄麗冠于浮圖金輪聳出雲表與日競麗余劇欲一登之而僧頗尼以不任余乃易便服行縢憑小吏肩而上甫三級則已下視萬雉矣級益高階益峻兩股踸踔者久之強自奮盡九級宮殿樛鬱萬棟櫛歷與平疇相映長江如白龍蜿埏而來惟鍾山紫氣與天闕方山不相伏餘無所不靡塔四周鐫四天王金剛護法神中鐫如來像俱用白石精細巧緻若鬼工余摩娑久之

　　大報恩寺重修藏經殿記

　　明進士吳郡俞彥

　　南藏之有鏤板自　高帝始也其庋而寘之經堂則　文皇命也盖自江波湧塔之異　帝有震焉而會天禧浮圖災乃益斥遠其舊而新是圖僅僅留此甌脫篋經而藏之迄今所矣佛法以無量為劫佛所說經以十二萬九千六百年為刼而是經板與藏經之室無非材木瓴甋所為木久而潰甓久而璺則其刼也錢塘葛君昔以儀曹署祠事補經板之缺釐經役之蠧僧眾便之既領祠官刀諗諸耆宿維斯經堂可弗謂圮歟僉曰　是可勿亟治歟他屋所覆者金泥像耳兹獨覆經是宜修一創建之始仰給縣官今勢既不得請而成毀任之是委　君貺于荊棘瓦礫也是宜修二四方以莊嚴來者若取火于燧挹水于河而靡所托足而瞻禮求多不給謂功令何是宜修三僉曰然于是計歲會罷不急廩庾節縮之苾蒭有麗于法者籍之善男子張應文張文學輩咸愿為捐助權輿于兩廡經所貯也翼如矣次及殿堂跂如矣而乃及門伉如矣𮗯稜廉威瓮甃平除塗塈堅緻丹堊煥炳瓶鉢之侶雲水之足北至于河東至于海西至于𢖍華又西至于峨眉南至于普陀又南至于閩粵杖錫至止永觀厥成旅舍有次六時有供至則如歸歸不愆期投體頂禮如入秪園貝多之境莊嚴供養如際赤烏白馬之年莫不感嘆悲涕交手而讚曰盛甚至哉厥猷謉乎顯密之因未有選也不佞彥乃拜手稽首為作頌曰佛成道後舍利可棄其勿棄者甚微妙義或曰故帋或曰真諦斯二邊見亦罔以異渡水棄筏見月廢指未見未渡人實迋女佛說經者人天歡喜億萬鬼神所在衛理於義云何護法者是國王宰官長者居士生護法心一人而已是名億萬是名神鬼來者受持過此頂禮

　　報恩寺九號蔵經併蔵殿碑記

　　明南祠部郎錢塘葛寅亮

　　昔佛祖演化立教謂能誦讀受持即成無上希有法一經詆毀墮入無間抑何主入奴出拘而多畏若是哉㣲獨世法之士交口相譏古靈禪師亦復道之因蜂子投窓為其師儆曰世界如許濶不肯出鑽故紙驢年出得葢金篦刮屑黃葉止啼世有明眼人三蔵十二部悉故紙矣讀　御製集又可異焉　聖祖之言曰佛之有經猶國著令佛有戒如國有律皆導人未犯之先化人不萌其惡所以古云天下無二道聖人無兩心名雖異理則一夫出世而詆為故紙入世而視若王章出世入世吾烏乎知其辨　聖祖甫戡世亂即究性宗特以蔵經授副墨貯之報恩用廣流布　成祖復刻於燕厥有南北蔵北蔵非請　旨不可而南蔵轄之祠部朝以牒出夕以楮入玄裝之侶翕然南其錫貯經有室贍僧有堂請經有修蔵之䞋　制也顧經僧重繭遠來匠氏安坐網利昂其直以要之紓其期以困之視衣鉢而罄然望雲山其何日無告之[雨/(匚@一)]愴然興懷檢朝石郭君藏規之議嘆昔人之先得我心矣因為理其緒而加密程材準度計工準期以勝劣編叄等等各三號按冊瞭然狡偽不得復作其歉於北者四十一函即以請藏所入贍續蔵所出需之數年計可具足則皆予壬寅攝篆時䂓始者也今茲復至殺青竟且十有四函矣胥宇而貝葉塵凝龍藏將壓雲水之錫舍於市人撤其舊而新是圖前後殿凡八楹左右貯經廡四十二楹請經室之麗於禪院六楹蔵簡各登其座座各有號而籤分架列於廊廡者燦然可按指索也工費倚之經䞋益之檀施寺租既告成則復尋剞劂之役且以飯禪衲以舘穀夫經僧而諸務犁然具焉流傳法寶爛焉編帙俾之誦讀受持而證無上希有者出世法也剪浮淫梳敝垢遠至如歸而不敢以無告為可虐者世法也莊嚴楮墨在彼為法塵緣影而於出世法非有加脩舉廢墮在此為職業常分而於世法非有貶至於出世入世是同是別則　王言具在又非予小子能知矣　萬曆叄拾伍年正月望日

　　濠上亭記

　　明南祠部郎錢塘葛寅亮

　　夫牽一髮而頭為之動拔一毛而身為之變毛髮之於吾身㣲矣而痛癢輒關何者血氣所榮衛故也凡有血氣獨異是哉蘇子瞻平生嗜蠏蛤因禁獄後遂一切斷殺其詩有魂飛湯火命如雞之句最為悽切廼古聖人莫之禁者自茹毛飲血既開其端貪饕欲食適投其嗜相習成風恬不為怪聖人知必不能奪舉世之共趨而強以所不樂故寧因時制禮與物推移獵較猶可自是權教而不虞為恣情口腹者之嗃矢也夫儒者天地萬物為一體推己及物為恕施蚊蚋𠾱膚猶自動色腥肥膏腹不[賏/心]傷生於心忍乎哉此第謂人生嗜欲在是而試想萬物當前見夫魚遊鳥翔飛躍得所必暢然而快心見夫呼號挺刃宛轉刀几必慘然蹙額而不欲其聞且見於吾側則好生固自本性所欲食者苐此三寸饞唇其將取憑於口腹乎抑取憑於性乎嗚呼成湯開三面之網尼父禁絕流之漁孟孫以縱麑徵仁子輿以易牛許王聖賢用意未始不耿耿見其一班而放生之說後世所由眆也報恩寺內舊有放生池建自　成祖是即成湯解網意云爾日久事湮沒於中貴近始檄還而中貴亦慨然無難色因為建亭臨之題曰濠上志魚樂也夫魚樂亦即我樂彼方困於涸輒相呴以濕相濡以沫駢首待烹忽焉而投之清冷鼓鬣揚鬐搖深舞濶悠悠洋洋入吾几案覺鳥獸禽魚自來親人會心處端不遠矣

　　濠上亭鐫壁併序

　　放生之事世多歸之釋氏不知釣不綱弋不宿見死聞聲不忍食自孔孟已然自後格言善行簡不勝書苐如元龜見夢說近渺𣴭黃雀𠷢環事嫌果報雖或有徵端士不道亭既落成隨取心存怛物言觸痛腸者一十九條鐫之壁登斯亭者繹至言於佩韋挹生趣於臨流俯仰之間將母愴然而興感

　　湯出見人張網四面而祝之曰從天墜者從地出者從四方來者皆罹吾網湯曰嘻盡之矣乃解其三面止置一面更祝曰欲左者左欲右者右欲高者高欲下者下不用命者乃入吾網

　　齊田氏祖於庭食客千人中坐有獻魚鴈者田氏視之乃嘆曰天之於民厚矣殖五穀生魚鳥以為之用眾客和之如響鮑氏之子預於次進曰不如君言天地萬物與我並生類也類無貴賤徒以小大智力而相制迭相食非相為而生之人取可食者而食之豈天本為人生之且蚊蚋𠾱膚虎狼食肉非天本為蚊蚋生人虎狼生肉者哉

　　孟孫得麑使秦西巴持歸其母隨而鳴秦西巴不忍縱而與之孟孫怒而逐秦西巴居一年召以為太子傅左右曰夫秦西巴有罪於君今以為太子傅何也孟孫曰夫以一麑而不忍又將能忍吾子乎

　　田子方出見老馬於道問其御者曰公家畜也罷而不能用故放出之子方曰少盡其力老棄其身仁者不為也束帛而贖之

　　鄧艾征涪陵見一猿抱子在樹引弩中之其子為拔箭捲樹葉塞之艾歎曰吾違物性其將死矣

　　桓宣武入蜀至三峽部伍中有得猨子者其母緣岸哀號行百餘里不去遂跳上船便即絕破視其腹中腸寸寸斷公聞之怒命黜其人

　　何尚書胤侈於食味後稍去其甚猶食魚脯糟蠏鍾岏曰䱉魚就脯驟見屈伸蠏之將糟躁擾彌甚仁人用意所宜深懷此怛

　　何胤仕齊為建安太守每伏臘放囚還家依期而返嘗與門人議䟽食門人曰變之大者無如死生死生所重無踰性命性命之於彼極切滋味之於我可賒如云一徃一來生死常事則傷心之慘行亦自及胤之末年遂絕血味

　　顏魯公任昇州刺史左驍衛郎將史元琮奉宣恩命於天下州縣臨江帶郭處各置放生池昇州秦淮太平橋凡八十一所公謂恩沾動植澤及昆蟲因撰述天下放生池碑銘絹寫一本附史元琮奉進兼乞御書題額以揚不朽肅宗批荅朕以中孚及物亭育為心凡在覆載之中畢登仁壽之域四靈是畜一氣同知江漢為池魚鱉咸若卿慎徽盛典潤色大猷能以懿文用刊樂石體含飛動韻合鏗鏘成不朽之立言紀好生之上德唱而必和自古有之情發於中予嘉乃意所請者依

　　唐永徽以來文單國屢獻馴象凡三十二皆蓄苑中頗有善舞者德宗即位以為物性不遂悉放於荊山之陽

　　劉禹錫嘆牛文曰劉子行其野有叟牽牛於蹊偶問焉對曰我僦車而自給嘗驅是牛引千鈞雖涉淖躋高轂如蓬而輈不漬及今廢矣顧其足雖傷而膚尚腯以畜豢之則無用以庖視之則有羸是徃也將要售於宰夫余謂之曰以叟言之則利以予言之則悲余方宴且無長物願觧裘以贖將置諸豐草之鄉可乎

　　宋仁宗一日對群臣曰朕夜來飢甚思食蒸羊群臣曰陛下何不宣付有司帝曰朕乃偶飢思爾慮為常例寧忍一時之饑不忍啟無窮之殺

　　宋哲宗在宮盥而避蟻程順講書畢請曰有是乎上曰然誠恐傷之耳順曰推此心以及四海帝王要道也

　　曹武惠王彬所居堂壁壞子弟請加修葺彬曰大冬蟲蟄墻壁瓦石間不可傷其生

　　程明道主上元簿始至邑見人持竿道傍以黏飛鳥取其竿折之教之使弗為及罷官艤舟郊外聞數人共語自主簿折黏竿鄉民子弟不敢蓄禽鳥

　　程伊川養魚記曰書齋之前有石盆池家人買魚子食猫見其呴沫也不忍因擇可生者得百餘養其中大者如指細者如箸支頥而觀之者竟日魚乎魚乎細釣密網吾不得禁之於彼炮燔咀嚼吾得免爾於此吾知江海之大足使爾遂其性思置汝於彼而未得其路徒能以斗斛之水生汝之命生汝誠吾心汝得生已多萬類天地中吾心將奈何魚乎魚乎感吾心之戚戚者豈止魚而已乎

　　蘇東坡云余少不喜殺生未斷也近年始不食猪羊然性嗜蠏蛤故不免殺自去年得罪下獄始意不免既而得脫遂自此不復殺一物有餉蠏蛤者皆放之江雖無活理然猶庶幾萬一便使不活猶愈烹煎也非有所求覬但己親經患難不異雞鴨之在庖厨不復以口腹故使有生之類受無量怖苦爾

　　黃魯直謂子瞻曰鳥之將死其鳴也哀某適到市橋見生鵞繫足在地鳴呌不已得非哀祈於我耶子瞻曰某昨日買十鳩中有四活即放之餘者作一杯羹今日吾家常膳買魚數斤以水養之活者放而救渠命殪者烹而悅吾口雖腥羶之慾未能盡斷且一時從權爾魯直曰吾兄從權之說善哉因作頌曰我肉眾生肉名殊體不殊元同一種性只是別形軀苦惱從他受肥甘為我須莫教閻老判自揣看何如子瞻聞斯語愀然歎息

　　真西山云不殺生者所以存仁愛也夫禽獸旁生性命同稟有夫婦之配有父子之情有巢穴之居有飲食之念愛憎喜懼何異於人能懷惻隱之心不忍殺戮不亦善乎或心雖仁民愛物而迹廼混俗眾中有所未便則不起意殺不下手殺不眼見殺是則飲食隨緣又何殺生之有且聖賢於肉食固未嘗必其有無而愛之及物亦何常間乎彼此如網觧三面迹遠庖厨釣而不綱弋不射宿啟蟄不殺方長不折德惠之普人蟲草木一視同仁則慈惠以及昆蟲豈虛言哉

　　(【傳】)

　　康僧會傳畧

　　高僧傳

　　康僧會其先康居人世居天竺其父因商賈移于交阯會年十餘歲出家厲行甚峻時孫權已制江左而佛教未行乃杖錫東遊以吳赤烏十年初達建業營立茅茨設像行道時吳國以初見沙門覩形未及其道疑為矯異有司奏曰有胡人入境自稱沙門容服非恒事應檢察權曰昔漢明夢神號稱為佛彼之所事豈其遺風耶即召會詰問有何靈驗會曰如來遷迹忽逾千載遺骨舍利神曜無方昔阿育王起塔乃八萬四千夫塔寺之興以表遺化也權以為誇誕乃謂會曰若能得舍利當為造塔如其虛妄國有常刑會請期七日乃謂其屬曰法之興廢在此一舉今不至誠後將何及乃共潔齋靖室以銅瓶加几燒香禮請七日期畢寂然無應求申二七亦復如之權曰此欺誑將欲加罪會更請三七權又特聽會謂法屬曰宣尼有言文王既沒文不在兹乎法靈應降而吾等無感何假王憲當以誓死為期耳三七日暮猶無所見莫不震懼既入五更忽聞瓶中鏗然有聲會自往視果獲舍利明旦呈權舉朝集觀五色光炎照曜瓶上權自手執瓶瀉于銅盤舍利所衝盤即破碎權大肅然驚起而曰希有之瑞也會進而言曰舍利威神豈直光相而已乃刼燒之火不能焚金剛之杵不能碎權命令試之會更誓曰法雲方被蒼生仰澤願更垂神迹以廣示威靈乃置舍利於鐵砧磓上使力者擊之於是砧磓俱䧟舍利無損權大嗟服即為建塔以始有佛寺故號建初寺因名其地為佛陀里由是江左大法遂興至孫皓即位法令苛虐廢棄淫祠乃及佛寺並欲毀壞皓曰此由何而興若其義教真正與聖典相應者當存奉其道如其無實皆悉焚之諸臣僉曰佛之威力不同餘神康會感瑞大皇創寺今若輕毀恐貽後悔皓遣張昱詣寺詰會昱雅有才辯難問縱橫會應機騁辭文理鋒出自旦之夕昱不能屈既退會送于門時寺側有淫祀者昱曰玄化既孚此軰何故近而不革會曰雷霆破山聾者不聞非音之細苟在理通則萬里懸應如其阻塞則肝膽楚越昱還歎會才明非臣所測願天鑒察之皓大集朝賢以馬車迎會會既坐皓問曰佛教所明善惡報應何者是耶會對曰夫明主以孝慈訓世則赤烏翔而老人星見仁德育物則醴泉湧而嘉苗出善既有瑞惡亦如之故為惡於隱鬼得而誅之為惡于顯人得而誅之易稱積善餘慶詩詠求福不回雖儒典之格言即佛教之明訓皓曰若然則周孔已明何用佛教會曰周孔所言略示近迹至于釋教則備極幽微故行惡則有地獄長苦修善則有天宮永樂舉兹以明勸沮不亦大哉皓當時無以折其言皓雖聞正法而昏暴之性不勝其虐後使宿衛兵入後宮治園於地中得一立金像高數尺呈皓皓使著不淨處以穢汁灌之共諸羣臣笑以為樂俄爾之間舉身大腫陰處尤痛呌呼徹天太史占言犯大神所為即祈祀諸廟永不差愈采女先有奉法者因問訊云陛下就佛寺中求福不皓舉頭問曰佛神大耶采女云佛為大神皓心遂悟其語意故采女即迎像置殿上香湯洗數十過燒香懺悔皓叩頭于枕自陳罪狀有頃痛間遣使至寺問訊道人請會說法會即隨入皓見問罪福之由會為敷析辭甚精要皓先有才解欣然大悅因求看沙門戒會以戒文禁秘不可輕宣乃取本業百三十五願分作二百五十事行住坐臥皆願眾生皓見慈願廣普益增善意即就會受五戒旬日疾瘳乃於會所住處更加修飾宣示宗室莫不心奉會在吳朝亟說正法以皓性兇麄不及妙義唯敘報應近事以開其心會於建初寺譯出眾經所謂阿難念彌陀經鏡靣王察[微-兀+(旡-(乳-孚))]王梵皇經等又出小品及六度集雜譬喻等並妙得經體文義允正又傳泥洹唄聲清靡哀亮一代模式又注安般守意法鏡道樹等三經并製經序辭趣雅便義旨微密並見於世至吳天紀四年四月皓降晉九月會遘疾而終是歲晉武太康元年也至晉咸和中蘇峻作亂焚會所建塔司空何充復更修造平西將軍趙誘世不奉法傲慢三寶夢入此寺謂諸道人曰久聞此塔屢放光明虛誕不經所未能信若必自覩所不論耳言竟塔即出五色光照曜堂剎誘肅然毛竪由此信敬於寺東更立小塔遠由大聖神感近亦康會之力故圖寫厥像傳之于今孫綽為之贊冂會公蕭瑟寔惟令質心無近累情有餘逸厲此幽夜振彼尤黜超然遠詣卓矣高出

　　竺慧達傳略

　　高僧傳

　　竺慧達即劉薩阿并州西河離石人少好畋獵年三十一忽如暫死經日還蘇備見地獄苦報見一道人云是其前世師為其說法訓誨令出家往丹陽會稽吳郡覔阿育王塔像禮拜悔過以懺先罪既醒即出家學道改名慧達精勤福業唯以禮懺為先晉寧康中至京師先是簡文皇帝於長干寺造三層塔達上越城顧望見此剎杪獨有異色便往拜敬晨夕懇到夜見剎下時有光出乃告人共掘掘入丈許得三石碑中央碑覆中有一鐵凾凾中又有銀凾銀凾裏金凾金凾裏有三舍利又有一爪甲及一髮髮伸長數尺卷則成螺光色炫燿道俗歎異乃於舊塔之西更竪一剎施安舍利晉太元十六年孝武更加為三層達東西覲禮屢表徵驗精誠篤勵終年無改後不知所之

　　竺法曠傳略

　　高僧傳

　　竺法曠下邳人寓居吳興早失二親事後母以孝聞家貧無蓄常躬耕壟畔以供色養及母亡出家事沙門竺曇印為師迄受具戒棲風立操卓爾殊羣印嘗疾病危篤曠乃七日七夜祈誠禮懺至第七日忽見五色光明照印房戶印如覺有人以手掁之所苦遂愈後辭師遠遊廣尋經要還止於潛青山石室每以法華為會三之旨無量壽為淨土之因常吟咏二部有眾則講獨處則誦謝安為吳興守故往展敬而山棲幽阻車不通轍於是解駕山椒陵峰步往晉簡文皇帝遣堂邑太守曲安遠詔問起居并諮以妖星請曠為力曠荅詔曰昔宋景修福妖星移次陛下光輔已來政刑允輯天下任重萬機事殷失之毫𣯛差以千里唯當勤修德政以塞天譴貧道必當盡誠上荅正恐有心無力耳乃與弟子齋懺有頃災滅晉興寧中東遊禹穴觀矚山水始投若耶之孤潭欲依巖傍嶺棲閑養志郄超謝慶緒並結交塵外時東土多遇疫疾曠既少習慈悲兼善神咒遂遊行村里拯救危急乃出邑止昌原寺百姓疾者多祈之致効時沙門竺道隣造無量壽像曠乃率其有緣起立大殿晉孝武帝欽承風聞要請出京事以師禮止于長干寺元興元年卒散騎常侍顧愷之為作讚傳云

　　建初寺瓊法師碑

　　陳尚書令江總

　　碑曰夫智慧精進皆曰第一妙德淨名並稱不二若乃幹五欲之泥解六情之網禦寶車之跡靣香城之路荷持像法汲引人倫惟此法師心力備矣東山北山之部貫花散花之句並編柳成簡題蒲就業學非全朔無待冬書師夢尹儒自知秋駕銘曰屑屑人世𣴭𣴭大千欲流心火意樹身田老驚靈籥孔惜逝川三空莫辯二諦何詮佛日初照慈雲不偏秋露寂滅莫繫悠然

　　釋明徹傳略

　　高僧傳

　　釋明徹務學功不棄日嘗與同學數輩住師後房房本朽故忽遭飄風吹屋欹斜欲倒眾皆走徹習業如故會稽孔廣聞之歎曰孺子風素殊佳當成名器齊永明十年竟陵王請沙門僧祐三吳講律中塗相遇徹因從祐受學十誦隨出楊都住建初寺自謂律為繩墨憲章儀體仍遍研四部校其興廢當時律辨莫有能折齊太傅蕭穎胃深相欽屬及領荊州携遊七澤請於內第開講淨名天監初始返都邑武帝欽待不次長召進內殿家僧資給歲序無爽帝欲撮聚律要末年[朿*力]入華林園專功抄撰每侍御筵對揚奧密皇儲賞接特加恒禮故使二宮周供寒暑優洽鳩聚將成忽遘沉疾移還本寺皇心載軫臨沒表曰因果深明倚伏寄逭明徹雖復愚短忝窺至籍將謝之間豈復遺悋但知恩知慶輒欲言之徹本東荒賤民微有善識得廁釋門𢍆濶少年綢繆玄覺雖未能體道微得善性運來不輟遇會昌時遂親奉御筵提携法席且仁且訓備沐恩獎恒願舒展丹誠奉揚慈化豈意報窮便歸塵土仰戀聖世何可興言特願陛下永刼永住益蔭無涯具足莊嚴道塲訓物天垂海外同為淨土勝果遐流雍容遠集明徹以奉值之慶論道之善脫億代還生猶冀奉覲惟生惟死俱希濟拔臨盡之間忽忽如夢雖欲申心心何肯盡不勝悲哀之誠謹遣表以聞勅荅省䟽增其憂耿人誰不病何以遽終法師至性堅明道行純備往來淨土去留安養方除四魔理無五畏唯應正念諸佛不捨大願與般若相應直至種智發菩提心彼我相攝方結來緣敬如所及菩薩行業非千百年善思至理勿起亂想覽筆悽憊不復多云帝因就寺為設三百僧會令徹懺悔自運神筆製懺願文事竟遂卒時普通三年十二月七日也

　　釋僧祐傳略

　　高僧傳

　　釋僧祐其先彭城下邳人父世居于建業祐年數歲入建初寺禮拜因踊躍樂道不肯還家師事僧範道人年十四家人密為訪婚祐知而避至定林投法達法師達亦戒德精嚴為法門梁棟祐竭思鑽求無懈昏曉遂大精律部有邁先哲永明中[朿*力]入吳試簡五眾并宣講十誦更伸受戒之法凡獲信施悉以治定林建初及修繕諸寺祐為性巧思能自准心計及匠人依標尺寸無爽故光宅𭗵山大像剡縣石佛等並請祐經始准畵儀則今上深相禮遇凡僧事碩疑皆勅就審决以天監十七年五月二十六日卒于建初寺東莞劉𢣢製文初祐集經藏既成使人抄撰要事為三藏記法苑記世界記釋迦譜及弘明集等皆行于世

　　南洲洽法師誌略

　　明大學士楊士奇

　　洪熙元年八月十八日　上御便殿召右善世溥洽入見慰勞甚至遂奏乞還南京大報恩寺以終老從之　賜佛像經鈔若干緍給驛舟命中官護送既至明年為宣德元年七月二十有八日微疾留偈云清淨自在中還得如是住一切大安樂清淨自在住遂化師諱溥洽字南洲世居會稽之山陰于郡之普濟寺受具戒　太祖皇帝聞其賢召為僧錄司右講經玉音褒諭有通東魯之書博西來之意之語盖知之為深居長干西丈室三年命兼主天禧四方學者歸嚮益盛接踵戶外又三年陞右闡教遂陞左善世　太宗皇帝舉義師道衍公有輔翼居守功　上即位召衍至自北京命主教事師以左善世遜衍而已居右　上嘉從之永樂四年詔修天禧寺浮圖落成之日　車駕臨幸命師慶賛祥光燁煜萬眾聚觀　天顏愉懌時有任覺義者忌師之寵搆詞間之左遷右覺義䟽斥師不辯自處裕如既而　上察其心復右善世　仁宗皇帝臨御以老宿數被召問禮遇特厚命居慶壽寺松陰精舍以自佚而　賜賚屢加有日供畦蔬者一日師勞之曰勤爾久矣更用盡七月至是果驗師所著有金剛經註解附錄二卷應制及與名人倡和詩若干卷　國家建法會一切科儀文字皆師定以貽範於後　又近記　溥洽洪武初薦高僧入京歷陞左善世靖難兵起金川門開為建文君削髮長陵即位微聞其事囚南洲十餘年榮國公疾革　長陵遣人問所欲言言願釋溥洽　長陵從之釋其獄時白髮長數寸覆額矣

　　永隆禪師誌略(因用遺香祈雨本寺附此)

　　明太子少師吳郡姚廣孝

　　師諱永隆姑蘇施氏子在襁褓即不茹葷血逾冠出家尹山崇福寺洪武甲子試經給祠部度牒受具戒二十五年壬申朝廷度僧師引其徒赴京師試經請給度牒時沙彌三千餘人其中多有不能記經欲冐請者于是　上怒送錦衣衛皆籍為軍師慈憫無可捄二月二十四日詣奉天門奏聞欲焚身以求免　上允二十五日　勅內臣以武士嚴衛其龕至雨花臺師出龕望闕拜辭入龕索楮書偈曰三十三年一幻身洞然性火見全真大明佛法興隆日永祝皇圖億萬春又取香一瓣書風調雨順四字語內臣曰煩奏　上遇旱以此香蘄雨必驗須臾秉炬自焚烟𦦨凌空異香撲人羣鶴飛翔于龕頂良久火餘斂舍利無筭二十七日　上以三千餘人悉宥罪給與度牒時大旱

　　上召僧錄司官迎師所遺之香到天禧寺率眾祈雨以三日為期至夜即降大雨　上喜而謂羣臣曰此真永隆雨於是　御製落魄僧詩以彰之

　　(【詩】)

　　遊長干寺

　　宋王安石

梵館清閑側布金小唐回曲翠文深柳條不動千絲直荷葉相依萬盖陰漠漠岑雲相上下翩翩沙鳥自浮沉覉人樂此忘歸志忍向西風學越吟

　　長干釋普濟坐化

　　宋王安石

投老唯公最故人相尋長恨隔城闉百年俯仰隨薪盡畫手空傳淨戒身

　　詠天禧寺竹

　　宋蘇頌

萬箇碧琅玕兩傍蔭潭沼叢深蔽巖麓幹直露雲表剎影下交加山房上環繞昔嘗止鳴鳳今肯棲凡鳥笋抽龍種瘦籜墜孫枝小美勝會稽箭珍逾汶陽篠兔園名非奇渭川比終少樵刪草根變客玩茶煙燎創亭僧意高諭佛禪心了吾愛有霜竹一到忘昏曉

　　三藏塔

　　宋蘇頌

凡劫半依山經營昔甚艱周遭嚴佛宇直上俯天關登陟緣梯險淹留布坐慳椽楹亦塗附檽檻遍朱殷白日分明到青雲咫尺攀龍潭斜影落鳥翼怯飛還基趾從吳晉聲多動朔蠻燈然時照耀梵唱每循環往事稠重問前朝指顧間誰知息心處香火老僧閑

　　遊報恩寺

　　明李東陽

古磴穿雲到石𥦗樓臺四面隱旌幢北臨廣路斜通郭西隔平原俯見江萬里乾坤蹤跡罕百年風雨鬢毛雙向來作賦軀全瘦獨有凌雲意未降

　　報恩寺塔歌

　　明王世貞

壯哉窣堵波直上三百尺金輪撑高空欲闘曉日赤浮雲遏不度穿泉下無極鍾山頡頏一片紫餘嶺參差萬重碧高帝定鼎東南垂　文孫𢡚啟　燕王師燕師百萬斬關入廟社不改天樞移六軍大酺萬姓悲欲向罔極酬恩私阿育王家佛舍利散入支那有深意中夜牟尼吐光怪清晝琉璃映纖碎　帝令攝之寘塔中寶缻嚴供蜀錦蒙諸天悉憑龍象擁千佛趺坐蓮花同匠師琢石細於縷自云得法忉利宮亦知秋毫盡民力謬謂斤斧皆神工波旬氣雄佛緣盡紺宇雕闌銷一瞬烏芻額爛走不得韋猷心折甘同燼海東賈客莫浪傳此塔至今猶巋然老僧尚誇護法力永寧同泰能幾年


大藏經補編第 29 冊 No. 160 金陵梵剎志


金陵梵剎志卷三十二

　　(次大剎)天竺山能仁寺(古剎　勅建)

　　在都城外南城地東去所統報恩寺二里聚寶門二里舊在古城西門劉宋元嘉中文帝建名能仁寺唐會昌中廢楊吳太和中改報先院南唐昇元中改興慈院開寶中又廢太平興國間更建改承天寺宋政和中改能仁禪寺建炎中兵燬慶元間重修又縣志謂能仁寺即昇元寺舊址　國初寺灾洪武戊辰改建今地嘉靖初復災萬曆間重修山門金剛殿暨大雄殿亦增丹彩然終不能復初制　賜有洲田歲贍如舊所領小剎曰華嚴寺外鷲峰寺圓通菴

　　【殿堂】

　　山門(伍楹)

　　天王殿(伍楹)

　　正佛殿(伍楹)

　　法堂(柒楹即方丈)

　　左伽藍殿(叄楹即公學)

　　僧院(貳拾肆房)

　　禪院(止存基址在法堂左)

　　基址壹百伍拾畆(東至安德街　南至本寺園埂　西至琉璃窑　北至永福寺)

　　【公產】

　　梅子洲(丈過實在田池塘共捌百壹畆柒分)

　　鱭魚洲(丈過實在地壹千貳百捌拾叄畆叄分叄厘)

　　【人物】

　　【唐】

　　玄寂(高駢之族子受業昇元寺性爽悟博通經藏保大中詔講法華經授左街僧錄內供奉講經論明教大師賜紫後主召入問華嚴經玄寂曰䟽梵行品齊金幣甚厚即以送酒家任飲大醉十數小兒隨之玄寂且行且歌曰酒禿何榮何辱但見衣冠成古丘不見江河變陵谷與羣兒互相應和旁若無人竟落職出居長干寺常與狂生藉地酣飲醉死于石子焉)

　　【明】

　　無隱(有誌略)

　　(【文】)

　　能仁寺緣起錄(集宋游九言佛殿記及戚氏志)

　　元金陵志

　　劉宋元嘉六年文帝為高祖建名能仁會昌中廢吳太和六年毘陵郡公徐景運為其親重建曰報先院南唐昇元中改為興慈院至開寶中又廢後有里人捨宅復為興慈院太平興國三年邦人以院地卑濕徙置於此以乾明節日建院額後改為承天寺政和中又改今額景定志能仁禪寺在南廂嘉瑞坊慶元間游九言佛殿記寺南接秦淮數百步其地古青溪之濆也自宋始建至南唐改興慈無鐫識可攷獨據圖經所載然五代唐愍帝應順甲午為吳大和逆數會昌乙丑盖已九十年既曰廢矣中間誰所繼續院之老僧僅能記本朝之言院故在西門雙廟之東至道中有圓覺律師德明者際遇太宗召見賜御容及羅漢像以歸咸平間重賜院基田產更律院為禪寺寵以詩章寺復顯至崇寧賜名承天政和七年改能仁今之寺基咸平所賜而遷也又曰圖志謂寺常廢於開寶中繼有捨宅為寺者邦人復以卑濕徙今地不知何據觀咸平制書則老僧相傳當為可信建炎三年室宇暨朝廷所賜復燬猶頼制書無恙以詔復自是草創數十年無據起者淳熙丁酉余客金陵偶至寺殘僧蕭然敗壁風雨莫蔽門臨街喧俾過者陋焉適主僧允微初嗣法席布衣芒屩徒步通衢略無外飾氣貌淳夷語言靜止心固重其為人後十八年余來為帥屬則大門易東嚮堂廡壁甃盡撤其舊僧徒彬彬而微則老矣然其布衣芒屩如故戶庭雖華而居室甚陋齋庖潔豐而自食至菲金陵城中鉅剎同時主者出有澤車衣有纖縞而臺殿欹斜藉口檀施莫不顧恤[微-兀+(旡-(乳-孚))]頹然自勵曾無縕袍衣狢之慙慶元丁巳鼎建大殿微言曰能仁非他方比國朝忌日府臺率屬文武駿奔炷薌冠盖填溢今老釋之宮咸曰焚修為國也而廢頺若是何所掌乎願記其事併錄院始末毋若向之失傳戚氏云今寺南唐古寺基保大年中昇州特進守司徒致仕鍾山李建勳捨田一千七百畆入寺後廢宋朝撥賜地基起興慈院咸平初建勳女潤州本起寺住持臨壇精律大德尼進輝申明乞以故父李相公舊所施田入興慈寺至今供常住咸平後改承天寺崇寧間又改承天為能仁寺真宗賜昇州法主圓覺大師賜紫德明詩曰精勤演律達真風釋子南禪道少同奧旨筌蹄悟佛理慧燈廣布九圍中真蹟今藏寺中仍至元之五年住持僧真實既新其寺又作鍾山公祠以寺之土田多公所施也臨川危素請記於集賢揭公徯斯略云五代之際君不君臣不臣可謂天下大亂之時而公所與百僚友者有若馮延巳其人史雖稱公有吏才薰猶不相雜水炭不相入豈能行其所志哉宜乎引身山水之間謝病不出死而囑其家人以薄塟公命之戹於天勢之戹於人有可悲者矣(建勳事見年表)

　　(【傳】)

　　西天佛子大國師誌略

　　明大學士楊榮

　　大國師名智光字無隱山東武定州慶雲人歲甲寅奉太祖高皇帝命於鍾山譯其師板的達四眾弟子菩薩戒詞簡理明眾所推服甲子春與其徒惠便等奉使西域過獨木繩橋至尼巳辣梵天竺國宣傳聖化眾皆感慕已而謁麻曷菩提上師傳金剛鬘壇塲四十二會禮地湧寶塔其國起敬以為非常人遂併西番烏思藏諸國相隨入貢比還再徃復率其眾來朝　太宗文皇帝嘉念其往返勞勤復與論三藏之說領會深奧大悅之乙酉擢僧錄司右闡教　仁宗昭皇帝嗣位寵錫封號　賜金印冠服復　賜孔雀銷金傘盖旛幢及銀鍍金携罏盆罐供器法樂几案坐床輿馬諸物悉備仍廣能仁寺居之今　上皇帝即位之初加封西天佛子師於經藏之蘊旁達深探所譯顯密經義及所傳心經八支了義真實名經仁王護國經大白傘盖經並行于世宣德十年六月十三日示寂其徒請留偈示眾荅曰大乘法門無法可說眾復懇請揚言云空空大覺中永斷去來蹤實體全無相含虛寂照同既儼然而化訃聞　上悼歎之遣官　賜祭至茶毘法炬甫至薪下其龕頂智火迸出烟熖五色光明昭灼既畢遺骨皆金色得舍利盈掬瑩潔如珠進其遺像　上親製贊詞書之曰託生東齊習法西竺立志堅剛秉戒專篤行熟毘尼悟徹般若澄明自然恬澹瀟洒事我祖宗越歷四朝使車萬里有勣有勞攄瀝精虔敷陳秘妙玉音褒揚日星垂曜壽康圓寂智炳幾先雲消曠海月皎中天

　　(小剎)華嚴寺(古蹟　勅賜)

　　在負郭小安德門外南城地北去聚寶門五里所領能仁寺三里寺係古蹟久廢永樂間釋佛妙建塔院奏賜如額其殿宇多頺寺僧俱以栽花植果而為佛事

　　【殿堂】

　　山門(壹座)

　　金剛殿(叄楹)

　　左觀音殿(叄楹)

　　天王殿(叄楹)

　　佛殿(伍楹)

　　左伽藍殿(叄楹)

　　僧院(柒房)

　　基址貳拾畝(東至外城墻　南至外鷲逢寺墻　西至關河　北至古釣魚臺)

　　(【文】)

　　華嚴寺碑略

　　明禮部尚書毘陵胡濙

　　京城安德門外華嚴禪寺乃碧峰禪寺住持佛妙建塔之所佛妙雲南昆明縣人出家于太華寺洪武十六年赴　京朝　太祖高皇帝　賜鉢盂錫杖僧衣道具并　賜　勅諭俾遊兩浙名山十八年回京特　旨送天界寺永樂十六年奉　太宗文皇帝旨住持碧峰寺十九年訪尋江寧縣安德鄉有古跡華嚴禪寺年深廢弛遂傾已槖并化眾緣盖造佛殿廊廡石塔宣德四年十二月十五日沭浴更衣書偈云去年七十九今年滿八十萬里為叅方世緣今已畢擲筆端坐而逝其徒葬入前所自造石塔內正統三年僧果開奏乞額名奉　聖旨還與他做華嚴寺十一年住持祖祥等復恢廓其䂓制而一新之又於殿左右創建菩薩殿閣二所藻繪塗塈侈於前矣　正統十二年丁卯正月

　　(小剎)外鷲峰寺　(勅賜)

　　在負郭小安德門外南城地北去聚寶門五里所領能仁寺三里宣德間為善世鷲峰禪師塔院　上遣祭因以題寺今殿宇多圮

　　【殿堂】

　　佛殿(叄楹)

　　方丈(伍楹)

　　僧院(壹房)

　　基址陸𤱔(東至華嚴寺墻　南至李家民山　西至楊家墳　北至本寺田)

　　【公產】

　　地山塘(共壹拾壹畆伍分伍厘)

　　(小剎)圓通菴

　　在都城外安德街南城地北去所領能仁寺一里聚寶門三里

　　【殿堂】

　　伽藍殿(叄楹)

　　佛殿(叄楹)

　　僧院(壹房)

　　基址壹𤱔(東至官街　南至官街　西至內嚴地　北至官走路)


大藏經補編第 29 冊 No. 160 金陵梵剎志


金陵梵剎志卷三十三

　　(次大剎)牛首山弘覺寺(古剎　勅賜)

　　在都城外去聚寶門三十五里所統報恩寺三十三里南城建業鄉牛首山梁天監間司空徐度建名佛窟寺乾道志云福昌院本資善院在牛頭山前古長樂寺基與延壽院相隣唐天祐中置南唐後主改今額宋太平興國中改崇教寺　國初仍名佛窟正統間改弘覺陳內翰沂有云牛頭幽棲寺即弘覺寺今又別有幽棲祖堂寺豈即弘覺所分出耶山為祖融大師開教處即牛頭宗入寺歷石磴百級名白雲梯又磴數十凡三殿至佛闕銀杏一株圍餘二丈庭陰覆幾遍殿左為方丈公塾齋堂從方丈左折有大浮圖七級緣石徑而上為觀音閣又上為兜率崖即捨身臺乃東峰最高處萬仞壁立崖下有地湧泉甚清徹折而西為文殊洞山之脊介兩峰間有昭明飲馬池從西峰下為辟支洞洞前有小方塔洞右有安初洞煤洞西下為禪堂內有浮圖倒影從門隙暎照及丹竈自然生風俱奇絕不可解丁未歲禪堂公塾金剛殿俱修葺臺殿因石壁為上下嚴麗層複翼然天闕云所領小剎曰慈相寺外承恩寺通善寺廣緣寺三山寺圓通寺佑聖菴資福寺靜明寺

　　【殿堂】

　　大山門(洞門壹座)

　　金剛殿(伍楹)

　　左右碑亭(貳座)

　　天王殿(叄楹)

　　正佛殿(柒楹)

　　左觀音殿(叄楹)

　　右輪蔵殿(叄楹)

　　後佛殿(叄楹)

　　左伽藍殿(叄楹)

　　右祖師殿(叄楹)

　　方丈(拾肆楹)

　　公學(貳大楹)

　　齋堂(五大楹)

　　臥佛閣(叄楹)

　　蔵經殿(伍楹)

　　舍利塔(柒級)

　　文殊殿(叄楹)

　　辟支殿(叄楹)

　　方塔(壹座)

　　彌勒殿(叄楹舊為三茅殿)

　　僧院伍拾肆房(食糧牒僧柒拾名　食糧學僧叄拾名)

　　寺基週圍貳拾壹里零叄拾步(東至本寺白石坑　南至趙庫村　西至文殊嶺頂　北至太子嶺脚)

　　【禪堂】

　　大門(壹楹)

　　禪堂(伍楹)

　　左右十方堂(陸楹)

　　接引閣(叄楹)

　　華嚴樓(伍楹　樓下即齋堂)

　　彌勒閣(叄楹　閣下即淨業堂)

　　蔵經閣(叄楹)

　　養老堂(叄楹)

　　厨庫茶寮(共拾貳楹)

　　【公產】

　　蓮花等圩(丈過實在田地山塘共陸百陸拾陸畆壹分伍厘)

　　【禪堂】

　　東圩併施捨(丈過實在田地山塘共貳百壹拾叄畝捌分陸厘)

　　【山水】

　　牛頭山(高一百四十丈週四十七里雙峰如牛頭故名又名天闕山晉時欲立闕大興中議者皆言漢司徒義興許彧墓二闕高壯可徙施之王茂弘弗欲後陪乘出宣陽門南望牛頭山兩峰指曰此天闕也豈煩改作帝從之出文選注　陸倕石闕銘有云假雙闕于牛頭託遠圖于傳望　宋建炎中岳飛敗兀术設伏寺內牛山自　仁宗遊後山乃再有　武帝事　武皇帝南巡時曾駐蹕茲山江彬扈從實蓄異謀是夕山為之鳴三軍驚呼彬謀遂寢)

　　兜率巖(一名捨身臺在東峰之陽由石磴盤旋以上壘石為浮圖遊人每繞之臺下有殿被火毀今復建有小殿面視無蔽)

　　文殊洞(在兜率巖右容可一二人僧搆重樓覆其間名文殊閣檻外巨樹一凭欄坐眺則清影蔚薈)

　　辟支洞(在西峰前廣踰文殊之一高倍之洞前有殿殿左有方塔)

　　安初洞(俗名野猪洞在辟支洞右路險而僻知至者鮮)

　　煤洞(在安初洞右深入窈窅上聳巨壁傍庋一石遠望甚隆近視則側有如龕狀可蔵一人)

　　地湧泉(在兜率巖下數百步泉自石坎中出深二尺許纖淫縷浸色味俱絕俗以龍王呼之)

　　飲馬池(在山上兩峰間遊人自後來者所經舊傳梁昭明太子遊山時飲馬於此)

　　白龜池(在天王殿左)

　　虎瓟泉(在白龜池右)

　　錫杖泉(在東峰巔大不盈尺亦坎石)

　　太虛泉(在兜率巖石壁下)

　　芙蓉峰(山南)

　　雪梅嶺(山南)

　　【古蹟】

　　文杏(在大雄殿前圍可三四尺曾經火燬痕猶在)

　　塔影(在文殊洞下影入禪堂隙中倒掛几席陰晴不改)

　　丹竈(禪堂內有竈投以薪火風自內生甚熾烈須臾㸑熟如去薪火風即止今見用之)

　　石鼓(峰之北有石如臥鼓中虛可坐十人吳呼為石鼓天欲雨則石鼓自鳴)

　　唐浮圖(大曆元年代宗因感夢勅修七級浮圖相峙東西峰頂)

　　石窟　石鉢(山下有辟支佛窟宋大明中移郊壇于山之東峰執事者導從百餘人由兩峰石窟見一僧趺坐問之忽無所有但遺錫杖香爐瓶盂而已至徐度建寺因名佛窟有石鉢形甚古唐神龍初併寶公履取入長安)

　　【人物】

　　【唐】

　　法融(一祖有記傳)

　　智巖(二祖有傳略)

　　慧方(三祖有傳)

　　法持(四祖有傳)

　　智威(五祖有傳)

　　慧忠(六祖有傳略)

　　玄素(有碑銘)

　　僧徵(漢安僧少為隸後舍宿參禪有悟說法都下叢林仰之久居牛頭後遷太岡慈善寺感山神讓地所著有雲巢集)

　　文曉(秣稜僧以文學馳名嘗和山居詩又欲買船往來秦淮新林著船居詩內一首云性舵心篙體是船隨波逐浪自安然裝風載月無窮盡納聖容凡有萬千歷遍無為真靜海衝開有象妄情川閑來泊在菩提岸壓碎蟾光水底天)

　　【明】

　　永傑(青城僧　國初時住牛頭山日惟默坐會　仁宗出獵時見而問之傑起亹論後人問之曰見　天子不言更待何時　仁祖許他日為造寺與同宿兜率巖一夕後不久化去遂不果嘗有二詩云月在水中撈不上幾回戳碎水中天夜深山寺開心坐月自飛來到面前掃盡空堦雨後苔月明延憶獨徘徊已知明日非今日轉使情懷撥不開)

　　【附叅講棲覽】

　　博陵王　蕭元善(邑宰)

　　御製僧智輝牛首山庵記　洪武十年四月

　　洪武十年夏四月有僧自遼之金山越海而來其僧關內人姓王氏某歲出家于某寺受業于某師師與其名曰智輝字曰朗然其智輝慇懃於座下周旋若干年後長成志在東遊元都果而行之得達至某寺某年拜指空於某寺未幾大將軍兵下中原入胡都智輝東往欲渡鴨綠閱金剛山未遂初志而留禪金山其地北接曠漠彼處人少寡禮義尚殺伐况人徙氊廬而北行深入酷寒智輝自思此處地方每歲未秋勁風先至三冬江海為之合氷山川雪凝平地丈餘智輝乃曰非茹腥羶而不能居此方今中國有君萬姓寧家當此之際吾不歸而奚往于是乎持錫星奔攝雲山而西向四月渡滄海於登萊當月至京師朕召見之與語其僧問答聰敏豁然有丈夫之氣豈比泛泛之徒于是　勅住天界使寧神以禪居未三月乃曰吾日中一食樹下一宿今居大廈坐食煩人豈不福將薄而禍臻乞居山僻處願得力耕火種自為生計以度天年實吾初志也於是許之不旬日其僧來謁而辭　賜齋于西華門上朕謂僧曰爾今既往同行者幾曰同行者有天界蔣山二住持曰送行乎曰然於戲美哉世之學業者如二山之住持雖非通漏之軰其尋常之僧遇之安有相待若是耶今爾僧向後果堅貞於釋氏其名必不朽矣特為之記

　　藏經護勅(文同報恩)　正統十年二月十五日

　　(【文】)

　　牛首山崇教寺辟支佛塔記略

　　宋僧普莊

　　牛首雙峰高插雲漢實金陵之巨屏東夏之福地林樹葱鬱泉石相映聖賢大士多所棲宅故宋明帝嘗問道林誌云牛首有何神聖曰文殊領一萬菩薩各居于此又辟支迦入定之所即稱為佛窟寺上有巖洞幽濬磅礡中鏁真隱世傳辟支宴坐之洞也西竺曰辟支迦唐云緣覺因觀十二因緣而覺性明悟又云獨覺觀四時之凋變知諸識之何依無師自悟稱之獨覺其或靈山隱秀名洞棲真因其所居即為化境矣天聖年中僧德銓戮力自効遍募檀信欲於山頂建造磚塔以標勝跡乃有信人高懷義集眾力成之即於洞前按圖定址審曲面勢下葬舍利上建塼塔總高四丈五尺中安辟支佛夾苧像一軀粹容儼若寶塔高妙瞻者罔不發菩提心長干圓照大師普莊因覩斯善合掌讚嘆云爾皇祐二年歲次庚寅春三月三日起工八月望日落成後三日謹記

　　牛首山佛窟寺建佛殿記略

　　明太子少師吳郡姚廣孝

　　牛首山在鍾山之南去都城不五十里山不甚高峻兩峰相峙若牛頭出于雲表故曰牛首山是山也泉石清奇草木偉秀天竺古師嘗巖棲穴止自昔名聞天下盖他山所無有者浮屠氏樹梵剎立精舍以揚其靈勝與西北之清涼西南之峨眉並為聖道塲地也佛窟寺不知肇基歲月按南唐保大四年碑佛窟荒事垂二百餘年莫偶檀信李先主惜其勝槩乃興修焉更宋與元至　國朝僅五百餘載中間不知又幾興廢也楚罔寶師來主是寺化募眾檀首建大殿五楹間輸材運甓皆以身先佑力者不呼而爭至創始于永樂十年之春落成于十八年之春

　　牛首山佛窟寺興造記略

　　明右覺義道遐

　　金陵都城之南少折而東三十里許兩峰對峙如雙闕然即古之牛頭山今謂牛首山者是也山之腹有古梵剎倚巖而居相傳其巖乃辟支佛窟因名茲剎曰佛窟寺焉盖由宋初劉司空捐帑創造劉以其羨餘之力集錄佛經道書內外諸史醫方圖符凡數千百卷總以七藏目之克奉惟謹唐融禪師託迹幽棲時嘗從抄閱後罹延燎俱就煨燼惟曬是典鉅石尚存迨今游觀者以為美談按佛窟幽棲相去僅十五里二剎皆融祖親經過化六葉傳芳之所然而佛窟之名海內獨稱其最豈非代有碩德聞人相繼振起其間者歟　聖朝尊崇像教兹山一旦而有生氣緇錫來歸遂成叢席永樂間住山因寶稍事繕修遽以年耄築室投閑住持宗謙復募貲金拓故址而廣其締搆始於宣德七年之首夏落成於十年乙卯之孟春其毘盧之閣大雄之殿則尤極宏麗蓮趺猊座像以妥靈彩檻飛簷高出雲表前聳三門翼之兩廡丈室禪房次第俱備夫吾西竺聖人之法東漸以來精藍紺宇棊布星分殆徧區宇稽諸其間替興成壞之迹接於人之耳目者固不可免若夫毘盧法界則無物不具無處不周十虛匪礙而三際匪遷苟非示以壞滅假以成就則何以植彼之福田運我之悲智達此則熾然建立而奚涉有為泯然沈𡨋而寧滯空寂土木之功金丹之餙孰謂牽於外務耶　宣德十年乙卯五月日

　　重修辟支佛方塔記略

　　明秣陵盛時泰

　　夫理示真詮本無生滅相標權設爰有廢興昔如來普度眾生既以圓理而說法復以顯相而示教此窣堵波之建所自有也維茲牛頭山弘覺寺者實文殊領眾之化區辟支証果之初地故有磚塔一舖肇修於宋矩形鎮領規製淩霄風鐸晨喧霜瓴夜滑予自曩年驚其將圮今歲七月望承母張諱用設灌臘之虔以報資冥之福見有三際禪師明通者杖錫來茲逝弘增餙仰祈十眾用紹厥功因其所來資以經度金錢布施揮十百以如遺鏐楮盈簦視銖毫而罔利積浹三旬予復再至仰瞻俯睇惕以易觀昔玄度建寶閣于再生事昭龜史澄空瀉金身於三次績紀鑑編以師方之盖亦同轍故為勒之貞䂥用傳有永　嘉靖癸丑中秋日

　　牛首山禪堂華嚴閣碑

　　明翰林修撰秣陵焦竑

　　若夫鷲嶺開圖雞林闡法朗玄珠於定水抵蒼璧于愛河據五演以發揮盡四流而提挈足使迷方自曉蹇步同安非大雄孰能當此者乎顧自義學繁興頓教日弛狥物情之好徑忘大道之甚夷豈知迷悟異塗聖凡同體其悟也即眾生為諸佛之本源其迷也即聖解為凡夫之坑塹情生智隔力盡功圓故釋天之寚網不藉人為離垢之摩尼匪從外得此之為義莫僃于華嚴矣始列毘盧法界既陳普賢行海體用互徹依正交叅示當念之咸真信即心而為佛俾披覽者若獲如意之珠食善見之果有求輙遂無疾不瘳誠所謂諸佛之密因如來之真諦者乎迨夫摩騰之至難陀之譯所謂尋師鹿苑抱帙猊臺豈以忘兔而守蹄政欲因標而見月然而爭叅佛影徒侈說鈴悠悠者虛歷僧祗皎皎者自纏法見詎非以秘密之玄宗下士大咲究竟之微旨非人不行者哉牛頭弘覺寺者建鄴之名藍也憑絕巘以䂓形俯長江而挺勝丹梯碧洞上𦊰藤蘿桂廡松楹下飛泉溜遠瞻則千林接隰近睇而雙角昂霄盖自王丞相指以示人融法師坐而進道遂以雄標江表法紹曹溪百剎皈依九衢瞻禮若其琳臺聳照寶相分光有類飛來無慙涌出銀龕幻影倒垂雁影之花石壁鐫經下映龍宮之業是以黃旗晝徙紫盖宵臨　仁皇率文士以品題　武皇慕嘉名而眺矚信息心之名蹟棲禪之勝地也金陵釋定林者不礙居真甚深為寶憫茲盖縛大布津梁謂非經曷以度世非閤曷以庋經乃建置禪堂之後榜曰華嚴以全經貯焉于時繭足羸形大海桮浮之苦累時積歲流沙懸度之勞願力既登信心彌廣以故淨財霧集真眾星馳架險連榮因高積磴丹青映于菌閣銑鋈接乎蓮宇遂使三十二好之相月朗毘耶八十一卷之文雷轟震旦自非信格豚魚行瑩圭璧豈能動玄機于肹蠁成勝業于須臾勳邁布金德超掩髮是役也上人徵銘于余亡何訪道亭州示疾而歿嗟乎見化靡常應身難駐繁霜旦委陰風暮來隻履䬃其若空雙峰黯而無色命也如此人其奈何今年春余結侶南郊尋真上剎但見樹藏[(毤-允+豕)-毛+生]于玉葉鳥弄鳴于瓊音十種香泥瑤壇踊躍四依圓鏡飛閣翱翔樹甘露于十方綿佛日于三際時移事異物在人非感拂松之既遐傷社蓮之永謝言猶在耳死豈倍心爰竭鄙衷式昭弘美庶幾玄甍湛䨴長垂蔽月之基彩筆縱橫欲借淩雲之氣其詞曰猗歟聖言華嚴為統十萬正文百千妙頌行海無涯法界斯總淵匠既遠妙義寢[微-兀+(旡-(乳-孚))]智燈欲晦疑蘂時飛不有覺筏疇開悟機峩峩牛頭唐開淨國碧洞棲霞丹丘抗月考室巖腰曾巢嶺脅有美開士卓錫來臻弘新杰搆大演真乗迷雲盡斂法雨斯興寶坊赮起銀函星布樹以妙梯登之覺路熒熒千燈迷方自悟既忻繩布倐痛舟沈去來何在輪奐長新題銘貞琰敢詣靈津　萬曆癸巳春

　　牛首山禪堂彌勒閣碑

　　明翰林編修顧起元

　　原夫法身住世混今古于剎那之中實地超塵羅剎海于隣虛之內剎那者無時之時先聖後聖不得而暌其際也隣虛者無住之住麄界妙界不得而區其境也然而乗機御物廻俗依真爰有次第出現之儀或示莊嚴隨報之蹟是以兜率院內記慈氏以代興毘盧藏中現神樓而表瑞無心非境境非境以皆心無境非心心自心而為境珠光互徹全融彼是之形燈影同居不礙一多之相悟之者即火宅而入室一彈指盡越階梯迷之者在法界而靣墻歷僧祗莫窺門戶自非曼殊無師之智高揖四流善財無證之修深窮六相斯則金襴霞綴空迷雞足之烟珠絡雲披莫辨龍華之日其又誰能默證一心垂竢百世使覺城之千仞再揭龍宮智地之雙扉重開鷲嶽者哉牛首山彌勒閣者圓受上人之所剏也上人冥契性宗玄通法相同龕龍象標慧月千雙峰匝地香花霔慈雲於萬壑謂天闕為見在叢林之勝而彌勒乃未來賢刼之宗爰集淨緣同新梵剎願海立則幽冥咸助其誠勝事興則人天共成其果鳴鐘注剎如趨摩竭之宮效伎呈材似向毘耶之國於是測圭眂墨塹壑夷峰驚版築之如雲訝經營于不日因高積磴更昇百丈之梯駕險連楹飜倒三休之殿掛星斗而旁日月競寫琱簷爍靁電而走虹霓爭扶繡拱斯已仰控四天頫臨十地矣若夫金圖菌壁翠絡茄梁摩尼成半月之形瑪瑙瑩明霞之色質多羅樹萃虎窟以為幢芬陀利華偃龜池而作盖星垂櫩鐸霧引山罏斯實天台之嚴麗靡渝魔殿之光明永蔽者也爾乃金儀載寫玊相弘開七寶綱中遍現大千之影千葉蓮上尊居丈六之身水淨匍持光涵娑竭香聞忉利風滿毘藍斯又何待證補處之一生方伸擎跽越人間之三載蹔許經行者哉於是召延緇侶翹仰慈顏花㲲朝鋪蓮鐙夜朗目㬝𧄼而不捨心悲喜以交馳將同德生童子遞位位以推升普賢菩薩誓重重而加行超兹無學門一扣而旋扄謝彼有情家一入而不出斯亦可謂說大身即非大身非莊嚴是名莊嚴者矣方冀入斯閣者妙觀身智圓照識心經河沙刼而不求世名入寂滅海而能開眾目庶幾真身頓現時見異優曇之華法界不遷普入等因陀之綱余既欽承淨域快陟靈峰爰稽首以歸誠肆刳心而作頌其辭曰峩峩天闕大雄都之飛觀攸啟曾厓兀聿如甒如甒惟石齒齒疇是布金吉祥無上以肇厥祀厥祀維何天中之天阿逸多氏然照世鐙作將來眼以怙亡子曼曼博夜羣魔競嬈挨抌攩秘爰樹兹剎建大法幢為庇為止有來眾生或叩或瞻或目或指乃至嬉戲或一攀楯延脰錯趾我知如來罔不攝受令大歡喜若月印水若鏡印像緣法法爾剎網有盡惟此常住不騫不阤一一微塵曷往弗攝在彼在此如是功德山頛海墨罔克攸紀我乘佛力說此頌言以曙厥理天龍神鬼人非人等勿替頂禮　萬曆二十九年辛丑孟秋

　　弘覺寺禪堂義田記

　　明翰林修撰朱之蕃

　　盖聞化宣白業藉象教以示規繩旨洩玄[微-兀+(旡-(乳-孚))]待禪悅以登覺照爰自西來啟秘法會月盛而日新致茲東土流慈緇眾波興而雲湧九州五嶽選地鋪金一壑半巖因人樹果譬之大海滙百川源派何分於鉅細猶夫三光曜萬古虛白罔間於朝昏凡我有情欲窺無漏必先喜捨庶得慈航匪徒破此貪慳實以資其持誦矧金陵佳麗六朝名勝常存逮寶鼎奠安　二祖徽猷丕顯猗茲天闕鎮乃地維鐘鼓撼風雲於九天貝梵傳潮音於百雉禪關舊闢來法侶於東西南北之途齊供有恒剏福田于僧俗善信之眾各損寶鏹同心者三百許人共選名區為田者頃半餘畆用佐禪堂之一食聿貽永供于千秋慮盛舉彌久而就湮托貞珉徵言而垂誡施財之苗裔瞻祖德而重興普濟之思受供之僧徒享齊厨而咸起報稱之願雖非大乘超悟之要領抑亦空門循修之善因也之蕃一再來游三復義舉不辭蕪陋式紀休嘉滄海桑田世變密移而迷愚罔覺虛舟夜壑貞常不毀而玄解維新火盡燈傳滅滅生生無已已波橫舵定來來去去總休休寧隨隻履以俱西壁中面目欲駕駟車而虛左方外機鋒無有成有法輪初轉兆萬有以俱開非空不空滿月孤懸照真空而無改百寶聚如塗足泥染着都無是處三花發似擊石火妙明元隔如來况爾彈丸倐充供養稍存芥蒂孰證菩提吾願與來學有徒[(冰-水+〡)*ㄆ]鉢觀空而息有更期得無上具足趺坐喪我以忘年庶幾捨無所捨取無所取眾生心即佛心視己非己視人非人萬種見皆道見靡拘四大不障他山登斯堂而遠覽大千味愚言而各尋歸一勿徒煩乎旅食憎多口於移文

　　萬曆二十八年庚子仲夏五月

　　冬遊記節文

　　明翰林修撰羅洪先

　　三十日余與南山及盧子同遊牛首自鳳臺門出西臯使人邀至萬歲寺午飯飯罷同步至祝禧寺晚觀楞伽經十二日早僧一菴設齋供畢西臯別去余三人跨馬逶迤循山而行有頃抵牛首至峻級處姑下馬古杉喬松蕭森屏列循街而上至住持方丈中熟睡睡覺飯畢從方丈左折登塔殿壁後依石壁左角有小徑緣石而上從石穴中出上有小石塔石雨傍方平僅容人行名捨身崖余與南山次第登之盧子股栗不敢上坐少頃復從石穴下由殿外左折登憑虛閣又折而上入文殊洞出洞憑簷廊立夕陽倒射廊中天光下臨遠近嵐烟映罩林木遠水橫帶暮鳥分歸大奇景也出廊西右折橫過山腰有僧結茆菴獨坐與之語亦稍知自謀者宛復而西觀辟支洞洞甚小且傾仄下至禪堂已昏黑則聞龍溪至矣遂出相迎龍溪乃與吳苕溪陳紀南趙尚莘同來飯罷同至禪堂分榻而坐已而三人皆分宿各方丈余與南山龍溪連臥禪榻上因論告子義襲之旨龍溪曰學問識得真性方是集義不然皆落義襲矣余因請曰兄觀弟識性否龍溪曰全未因與南山歎曰如此則非集義終日作何勾當可不省哉因各惕然自懼初二日早起與諸公就禪堂前石室中閉門觀塔影塔影從門孔中入倒懸向下無問陰晴皆得見之已而轉方丈中飯飯罷各乘輿登眺而予與盧子從石徑上山頂觀佛眼水水在石孔中甚清潔深數尺許而是石皆有鉛鐵光盧子恐怖不敢近視余盤踞坐其上俯而下視崖石千仞少頃登絕頂坐盤石上龍溪亦至北望鍾陵烟雲幕其下獨露山頂若螺髻然週廻四顧廣漢無際龍溪咲曰可謂下視八方矣余乘肩輿過獻花巖而龍溪南山先入祖堂余與盧子觀諸嵓洞登芙蓉閣反視牛首山樓閣秀麗若畵凭欄久之嵓僧邀宿以龍溪使人相促復由山左轉入祖堂至則二兄以迷道下山適至寺寺僧海天延入方丈設齊供畢同入禪堂觀諸僧煉魔皆數日夜始一休因感悟自己悠悠處歸臥禪榻夜半請問善與人同之旨龍溪曰善與人同是聖凡皆是平等如今纔說作聖便覺與人異若看得聖人與愚夫愚婦稍有不同即非大聖之學矣且曰天性原自平滿今汝縱是十分回頭用力俱湊泊作平滿作平滿便是不平滿矣此皆機心不息所以至此余默然領受初三日早飯罷同視嬾融洞洞中一石書佛字乃四祖點化嬾融處余三四人依石而坐適有道人唱道詞皆警世語令人心思泠然出洞觀無梁殿乃海天所創歸方丈復設齋供罷各跨馬過嶺復入獻花岩二公登陟余止茅菴中已而同下至禪堂中各占一席設禪衣熟睡睡覺由翠濤軒玩竹又從寺左下磴下至方丈中茶畢各上馬去是日恐天雨不復入祝禧寺遂由紅石山經馴象門而西趨華嚴寺至則天復晴朗

　　遊獻花巖牛嶺記

　　明南刑部尚書顧璘

　　牛首山與獻花巖對峙並金陵勝地在郊南二十五里許陳氏孔彰居相近故主予軰相是遊自春凡三易約乃定於四月十有二日曰雖雨必徃至日晨風颯然纖雨斷續策馬出郭門徑趨花巖時避雨道傍農舍比至寺雨益急侍御王君士招行後五里假盖野人乃獲至衣盡沾濕南昌守羅君質甫先宿方山別墅濘不得至時孔彰食具亦阻于途予三人躡屐登芙蓉閣高倚空際雲霧生自下方疾風橫過開闔明晦倐忽萬狀木葉滴瀝懸澗泉落四壁峭然莫聽人語相顧歎曰霽遊者安知此奇哉下飯僧寮孔彰始至夜分遂連床臥談古今且寤且寐不知倦憊之去體雨竟夜有聲衾枕皆潤薄寒襲人殊異城市其實身臥雲霧中也晨起宿靄抹半峰間遠望巖崿如人新沐畢露情采興不可遏遂乘馬沿嶺背為牛峰遊至則殘雨復落不可登陟小飯天闕丈室徘徊睇望神遊萬峰之間乃誦杜工部詩曰盪胸生層雲決眥入飛鳥殆為今日設乎雨且止亦且暮遂別主僧出山夫兹遊值雨為勞然情景奇勝亦復相稱乃知憂樂之方得失之跡固不可以意校也

　　遊牛首山記

　　明都穆

　　金陵多佳山牛首為最山據城之南初名牛頭以雙峰並峙若牛角然佛書所謂江表牛頭是也晉王丞相導嘗指曰此天闕也後又名天闕山云丁卯七月二十有三日吏部主事顧華玉與予約客戶部員外郎黃子和朱升之國學士陳魯南而予兒元翁侍焉遂共出鳳臺門南行十五里至塘灣又南行十里度嶺又三里抵山舍西上二里達弘覺寺門內二井其左曰白龜池右曰虎跑泉後僧以其險更甃為井而虎泉尤清洌寺眾汲於此躋石級庭中銀杏一株圍可二丈午食畢登浮圖至其巔有聯句詩經修廊東行緣石魚貫上登觀音閣憑闌俯視苐見浮圖之尖再上聞有捨身臺及辟支佛足跡以峻險不及觀下至兜率巖空洞上突出如屋久之至文殊洞前有屋一楹眾復聯詩書壁上既而登山之脊觀蕭昭明飲馬池徑可丈餘冬夏不涸下而西至辟支洞廣差勝文殊石浮圖立其前辟支舍利所藏處也老僧言少嘗見舍利放光今數十年矣浮圖有石刻二其一宋皇祐二年記不著撰人中載誌公答宋明帝語云昔辟支佛冬居於此其一乃如愚居士詞字絕類黃太史居士殆隱逸之儔與西下經禪堂[〦/(句-口+方)]室闔其門有竅如錢日光射浮圖影倒掛佛案紙上不可曉也夜燕方丈予以倦睡去眾作詩角險至雞號乃罷二十四日早出寺而南山路陟峻馬屢前𨚫時雲霧四興遙視山足則日光在田禾黍映之繚黃縈碧如僧伽黎予笑語三君不知身之在人間世也五里至獻華巖石益奇麗中虛深可十步儼若堂宇相傳唐高僧嬾融嘗居其中有百鳥獻華之異巖因以名山故有幽棲寺今廢成化間山東僧道興至堅坐不動有財者樂為之施寺由是復興今名華巖巖之南曰屯雲亭又南曰芙蓉閣閣嵌巖石登其上羣峰攢簇悉在目睫山之最佳處也眾共飲焉北下僧廬其扁曰無邊風月可坐眺遠又下有軒曰無塵仍賦詩又二里出山是為記

　　遊牛首諸山記略

　　明南刑部尚書吳郡王世貞

　　余耳建業牛首之勝者久矣至謂不陟牛首不為宦建業而甫上事之月有八日大宗伯姜公少司㓂李公邀予與大司㓂陸公少司徒方公遊焉抵山門日已下春緣坡而上至金剛殿殿後有石階數之正得百級曰白雲梯梯盡則為四天王殿殿後級如前而殺其半梯盡為大雄殿殿後為毘盧殿毘盧者釋迦千丈報身也大雄之左方室曰觀音右曰輪藏中為平除下俯天王殿除之左文杏樹高可數十仞圍稱是百年前刼火不能燼非僧臘可擬已與陸公稍西過一樓宿焉其前三楹樓也而後則踞巖為淨室暎前榮而坐皎月當牖其東南連嶂紫翠百狀西南為下方梅壟菜畦平楚細流一碧千頃與陸公對坐嗒然忘此身之猶在塵世也凌晨起姜公李公要余飯方丈余與談兹樓之勝乃出循東廓度崚嶒而上得文殊洞自然石龕文殊像極猥小而外為重屋幕之不足當金剛窟萬之一又東為辟支巖有塔附焉曰藏辟支佛舍利處也頗現光怪余讀盛仲父記為一哂辟支獨覺也刼前迦葉佛有之安得留舍利於支那殆是菩薩或高僧舍利耳又東為捨身臺循松林而下觀所謂昭明太子飲馬池者一坎𮃼耳水赤而濁僧云亦時涸三吳諸蹟多附之昭明亦妄也出三門欲取道獻花巖肩輿出沒松影與虩日相照豐草綠縟黃花錯出如綺繡可五里許得一嶺下輿𨚫望牛首丹宮碧宇列嵌巖際下者若墜上者若綴帝釋天花城恐不是過也循嶺而右稍降為祖堂盖融之後尊融為祖以嗣信大師者前後殿閣頗整麗啜僧供而出復憇故嶺徘徊不忍下乃循嶺而左稍降可里許得獻花巖故寺道傍一深洞延袤將二丈塑融像其中僧盖云此融未見信大師坐處也劉禹錫所稱皓雪蓮生巨蛇摧伏羣鹿馴聽正其時也迨得法信師之後則不爾不落階級自不為鬼神所窺道宣之所以不敢望三車也然融初不作有漏因後乃日於丹陽負米一石八斗為眾法成此大剎能無與達摩初祖示訓相倍耶要之融自得法之後猿鳥獻花亦可不獻亦可作有為跡亦可不作亦可如未得法𨚫無一是處僧導登山門前殿陟險坐芙蓉閣亦可以眺牛首俯下方然迫仄殊不逮所聞還至報恩更衣別諸公時日猶未下春云

　　(【傳】)

　　牛頭山第一祖融大師新塔記

　　唐劉禹錫

　　初摩訶迦葉受佛心印得其人而傳之至師子比丘凡二十五葉而達摩得焉東來中華華人奉之為第一祖又三傳至雙峰信公雙峰廣其道而岐之一為東山宗能秀寂其後也一為牛頭宗顏持威鶴林徑山其後也分慈氏之一支為如來之別子咸有祖稱燦然貫珠大師號法融姓韋氏延陵人少為儒博極羣書既而嘆曰此仁義言耳吾志求出世間法遂入句曲依僧晁改逢掖而緇之徙居是山宴坐石室以慧力感通故旱麓泉湧以神功示現故皓雪蓮生巨蛇摧伏羣鹿聽法貞觀中雙峰過江望牛頭頓錫曰此山有道氣宜有得之者乃果與大師相遇性合神授至於無言同躋至地密付真印揭立江左名聞九圍學徒百千如水歸海由其門而為天人師者皆脉分焉顯慶二年報身示滅道在後覺神依故山戒香不絕龕座未飾夫豈不思乎盖神期冥數必有所待大和三年潤州牧浙江西道觀察使檢校禮部尚書趙郡李公在鎮三閏百為大備尚禮信古儒玄交修始下令禁桑門販佛以眩人者而于真實相深達焉嘗謂大師象設宜從本教言自我啟因自我成乃召主吏籍我月入得緍錢二十萬俾秣陵令如符經營之三月甲子新塔成事嚴而工人盡藝誠逹而山神來護願力既從眾心歸重造大龍像大會諸天聲香之蘊如見如聞即相生敬幽明同感尚書欲傳信于後遠命予志之夫上士解空而離相中士著空而嫉有不因相何以示覺不由有何以悟無彼逹真諦而得中道者當知為而不有賢乎以不修為無為也

　　牛頭山法融傳

　　高僧傳

　　釋法融姓韋潤州延陵人年十九翰林墳典探索將盡而姿質都雅偉秀一期喟然嘆曰儒道俗文信同糠粃般若止觀實可舟航遂入茅山依炅法師剃除周羅服勤請道炅譽動江海德誘幾神妙理真筌無所遺隱融縱神挹酌情有所緣以為慧發亂縱定開心府如不凝想妄慮難摧乃凝心宴默於空靜林二十年中專精匪懈遂大入妙門百八總持樂說無盡趣言三一懸河不竆貞觀十七年於牛頭山幽棲寺北巖下別立茅茨禪室日夕思擇無缺寸陰數年之中息心之眾百有餘人初搆禪室四壁未周弟子道綦道憑於中攝念夜有一獸如羊而入騰荷揚聲脚蹴二人心見其無擾出庭宛轉而遊山有石室深可十步融於中坐忽有神蛇長丈餘目如星火舉頭揚威于室口經宿見融不動遂去因居百日山素多虎樵蘇絕人自融入後往還無阻又感羣鹿依室聽伏曾無懼容有二大鹿直入通僧聽法三年而去故慈善根力禽獸來馴乃至集於手上而食都無驚恐所住食廚基臨大壑至於激水不可環階乃顧步徘徊指東嶺曰昔遠公拄錫則朽壤驚泉耿將整冠則枯甃還滿誠感所及豈虛言哉若此可居會當清泉自溢經宿東嶺忽湧飛泉清白甘美冬溫夏冷即激引登峰趣釜經廊此水一斗輕餘將半又二十一年十一月巖下講法華經於時素雪滿階法流不絕於凝冰內獲花二莖狀如芙蓉璨同金色經于七日忽然失之眾咸歎仰永徽三年邑宰請出建初講揚大品僧眾千人至滅諍品融乃縱其天辯商搉理義地忽大動聽侶驚波鐘磬香牀並皆搖蕩寺外道俗安然不覺顯慶元年司功蕭元善再三邀請出在建初融謂諸僧曰從今一去再踐無期離合之道此常䂓耳辭而不免遂出山門至二年閏正月二十三日終於建初春秋六十四道俗哀慕宮僚軫結二十七日窆於雞籠山幢盖笳簫雲浮震野會送者萬有餘人傳者重又聞之故又重緝初融以門族五百為延陵之望家為娉婚乃逃隱茅岫炅師三論之匠依志而業又往丹陽南牛頭山佛窟寺現有辟支佛窟因得名焉有七藏經書一佛經二道書三佛經史四俗經史五醫方圖符昔宋初有劉司空造寺其家巨富用訪寫之永鎮山寺相傳守護逹於貞觀十九年夏旱失火延燒五十餘里二十餘寺并此七藏並同煨燼嗟乎回祿事等建章道俗悼傷深懷惻愴初融住幽棲寺去佛窟十五里將事尋討值執藏顯法師者稽留日夕諮請經久許之乃問融所學并探材術遂寄詩逹情方開藏給於即內外尋閱不謝昏曉因循八年抄略粗畢還隱幽棲閉關自靜房宇虛廓惟一坐敷自餘蔓草苔莓擁結坐牀塵高二寸寒不加絮暑絕追涼藉草思微用畢形有然而吐言包富文藻綺錯須便引用動若珠聯無不對以宮商玄儒兼冠初出幽棲寺開講大集言詞博遠道俗咸欣永徽中江寧令季修本即右僕射靜之猶子生知信向崇重至乘欽融嘉德與諸士俗步往幽棲請出州講融不許乃至三返方遂之舊齒未之許後銳所商搉及登元座有光前傑答對若雲雨寫送等懸河皆曰聞所未聞可謂中興大法於斯人也聽眾道俗三千餘人講解大集時稱榮觀爾後乘茲雅聞相續法輪邑野相趍庭宇充闇時有前修負氣望日旴衡乍聞高價驚惶府俞來至席端昌言徵責融辭以寡薄不偶至人隨問答遣然猶謙挹告大眾曰昔如來說法其理猶存人雖凡聖義無二准何為一時一席受道之眾塵沙今雖開演領悟之賔絕減豈非如行如說心無累於八風如說如行情有薄於三毒不然將何自拔耶聞者撫心推測涯極故使聽眾傾耳莫不解形情醉初武德七年輔公託跨有江表未從王政王師薄代吳越廓清僧眾五千晏然安堵左僕射房玄齡奏稱入賊諸州僧尼極廣可依關東舊格州別一寺置三十人餘者遣歸編戶融不勝枉酷入京陳理御史韋挺備覽表辭文理卓明詞彩英贍百有餘日韋挺經停房公伏其高致固執前迷告融云非謂事理不無但是曾經自奏何勞法衣出俗將可返道賔王五品之位俯若拾遺四千餘僧未勞傍及融確乎不拔知命運之有窮旋于本邑後方在度又弘護之誠喪形為本略出一兩示其化迹永徽之中睦州妖女陳碩貞邪術惑人傍誤良善四方遠僧都會建業州縣搜討無一延之融時居在幽巖室猶懸磬寺眾貧煎相顧無聊日漸來奔數出三百舊侶將散新至無依雖欲歸投計無所往縣官下責不許停之融乃告曰諸來法侶無問舊新山寺蕭條自足依庇有無必失勿事覊離望剎知歸退飛何往並安伏業禍福同之何以然耶並是捨俗出家遠希正法業命必然安能避也近則五賊常逐遠則三獄恒纏心無離於倒迷事有障於塵境斯為巨蠧志異驅除安得𤨏𤨏公途繫懷封著並隨本志無得遠於幽林融以僧眾口給日別經須躬往丹陽四告士俗聞者割減不爽祈求融報力輕強無辭擔負一石八十往送復來日或二三莫有勞倦百有餘日事方寧靜山眾恬然無何而散于時局情寡見者被官考責窮刻妖徒不能支任或有自縊而死者而融立志滔然風塵不涉客主相顧諧會瑟琴遂得釋然理通情洽豈非命代開士難擁知人寒木死灰英英間出實斯人矣時有高座寺亘法師陳朝名德年過八十金陵僧望法事攸屬開悟當塗融在幽棲聞風造往以所疑義封而問曰經中明佛說法言下受悟無生論中分別名句文相不明獲益法師受佛遺寄敷轉法輪如融之徒未聞靜惑為是機器覆塞為是陶化無緣明昧廻遑用增虛仰必願開剖盤結伏志遵承亘良久憮然告曰吾昔在前陳年未冠肇有璀禪師王臣歸敬登座控引與子同之吾何人哉敢當遺寄遂爾而散融還建初寺潛結同倫亘重其道志策杖往尋既達建初寺有德善禪師者名稱之士喜亘遠來歡愉談謔而善與融同寺初未齒之亘曰吾為融來忽輕東魯乃召而問之令敘玄致即坐控舉文理具揚三百餘對言無浮采於是二德嗟詠滿懷仍於山寺為立齋講然融儀表瓌異相越常人頭顱巨大五岳隆起眉目長廣顙頰濃張龜行鶴視聲氣深遠如從地出立雖等倫坐則超眾衣服單素纔得充軀肩肘絕綿動逾累紀嘗有遺者返而還之而心用柔軟慈悲為懷童稚之與耆艾敬齊如一屢經輕惱而情忘瑕不顧曾有同友聞人私憾加謗融身詈以非類乃就山說之融曰向之所傳總是風氣出口即滅不可追尋何為負此虛談遠傳山藪無住為本願不于心故其安忍刀劒情靈若此或登座罵辱對眾誹毀事等風行無思緣顧而顏貌熙怡倍增悅懌是知斥者故來呈拙光飾融德者乎傳者抑又聞之昔如來說化加謗沸騰或殺身以來誚或繫杅以生誹滅跡內以死蟲反說面欺大聖斯徒眾矣而佛府而隱之任其訕誹及後過咎還露或生投地穴或[├/(夕*人)]入泥犁天人之所共輕幽顯為之悲慟而如來光明益顯金德彌昌垂範以示將來布教陳於陸海融嘗二十許載僃覽羣經仰習正覺之威容俯眄喋喋之聲說陀那之風審七觸之安有剎那之想達四選之無停固得體解時機信五滓之交貿覽其指要聊一觀之都融融實斯融斯言得矣

　　智巖禪師傳略

　　傳燈錄

　　智巖曲阿人隋大業中為郎將累從大將征討頻立戰功唐武德中年四十遂乞出家入舒州皖公山嘗在谷中入定山水暴漲師怡然不動其水自退有獵者遇之因改過修善復有昔同從軍二人聞師隱遁乃共入山尋之既見因謂師曰郎將狂耶何為住此答曰我狂欲醒君狂正發夫嗜色淫聲貪榮冐寵流轉生[├/(夕*人)]何由自出二人感悟歎息而去師貞觀十七年歸建業入牛頭山謁融禪師發明大事禪師謂師曰吾受信大師真訣所得都亡設有一法勝過湼槃吾說亦如夢幻夫一塵飛而翳天一芥墮而覆地汝今已過此見吾復何云山門化導當付之於汝師稟命為第二世以後正法付方禪師住白馬棲玄兩寺又遷住石頭城于儀鳳二年正月十日示滅顏色不變屈伸如生室有異香經旬不歇

　　慧方禪師傳

　　傳燈錄

　　慧方潤州延陵人投開善寺出家及進具洞明經論後入牛頭山謁巖禪師諮詢秘要巖觀其根器堪任正法遂示以心印師豁然領悟於是不出林藪僅踰十年四方學者雲集師一旦謂眾曰吾欲他行隨機利物汝宜自安也乃以正法付法持禪師遂歸茅山數載將欲滅度見有五百許人髻髮後垂狀如菩薩各持幡華云請法師講又感山神現大蟒身至庭前如將泣別師謂侍者洪道曰吾去矣汝為吾報諸門人及門人奔至師已入滅時唐天冊元年八月一日

　　法持禪師傳

　　傳燈錄

　　法持潤州江寧人幼歲出家年三十遊黃梅忍大師座下聞法心開後復遇方禪師為之印可乃繼迹山門作牛頭宗祖及黃梅謝世謂第子玄賾曰後傳吾法者可有十人金陵法持是其一也後以法眼付智威禪師於唐長安二年九月五日終於金陵延祚寺無常院遺囑令露骸松下飼諸鳥獸

　　智威禪師傳

　　傳燈錄

　　智威江寧人住迎青山始丱歲忽一日家中失之莫知所徃及父母尋訪乃知已依天寶寺統法師出家矣年二十受具後聞法持禪師出世乃往禮謁傳受正法自爾江左學徒皆奔走門下其中有慧忠者目為法器師嘗有偈示曰莫繫念念成生死河輪廻六趣海無見出長波慧忠偈答曰念想由來幻性自無終始若得此中意長波當自止師又示偈曰余本性虛無緣妄生人我如何息妄情還歸空處坐慧忠偈答曰虛無是實體人我何所存妄情不須息即泛般若船師知其了悟乃付以山門遂隨緣化導師於唐開元十七年二月十八日終於延祚寺

　　慧忠禪師傳略

　　傳燈錄

　　慧忠潤州上元人年二十三受業于莊嚴寺其後聞威禪師出世乃往謁之威一見曰山主來也師感悟微旨遂給侍左右後辭詣諸方巡禮威於具戒院見凌霄藤遇夏萎悴人欲伐之因謂之曰勿剪慧忠回時此藤更生及師回果如其言即以山門付囑訖出居延祚寺師平生一納不易器用惟一鐺後眾請入城居莊嚴舊寺師欲於殿東別創法堂先有古木羣鵲巢其上工人將伐之師謂鵲曰此地建堂汝等何不速去言訖羣鵲乃遷巢他樹師嘗有安心偈示眾曰人法雙淨善惡兩忘直心真實菩提道塲唐大曆四年六月十五日集僧布薩訖命侍者淨髮浴身至夜有瑞雲覆其精舍空中復聞天樂之聲詰旦怡然坐化五年春茶毘獲舍利不可勝計

　　潤州玄素大師碑銘

　　唐李華

　　道行無跡妙極無象謂體性空而本源清淨謂諸現滅而覺照圓明我天人師示第一義師無可說之法義為不二之門其定也風輪駐機其慧也日宮開照其用也春泉利物三者體備誰後誰先入無量而不動問法華而涌出湛兮以有無觀聽而莫測寥焉以遠近思惟而不竆知德皆空為真實際大悲恒寂遍撫羣迷月入百川之中佛匝千花之上修而證者玄同妙有應而起者旁作化身先大師適來此土化身歟適去他方補處歟不可得而知也自如來現滅四魔橫恣人天無怙寄命崩崕勝大敵者那羅延身銷大毒者伽陀妙藥拔䧟扶墜而生大師大師延陵馬氏諱玄素字道清崇高紹興於法位胄緒不繫於人間慈母方娠厭患葷肉長至之日誕彌仁尊生有異祥乳異安靜既齔稽首父母求歸法門即日獲請出依精舍如意年中剃度隸江寧長壽寺即進具已戒光還定水澄源鵞王之不受泥塵香像之頓除羅鎻未之比也身長七尺體無凡骨眉毛際臉口若方丹目不顧盻聲侔扣玉入南牛頭山事威大師撞鐘大鳴入海同味迦葉以頭陀第一大師亦斗藪塵勞聞一知十未聞請益觀法無本觀心不生踰金剛之最堅比獅子之無畏圎月照海高深盡明慧風吹雲宇宙皆淨威大師摩頂謂曰東南正法待汝興行命於別位開導來學於是騶虞馴擾表仁之至也眾禽獻果明化之均也接足右繞百千人俱大師悉以菩薩呼之教習大乘戒妄調伏自性還源無漸而可隨無蝢而可入摩尼照物一切如之吾當默然無法可說或有信願雙極懇求心要于我渴仰施汝醍醐問禪定耶吾無修問智慧耶吾無得道惟心證不在言通壞帝釋輪終為世論自淨而已無求色聲既無者小無微塵大無三界當悟者內珠雖隱猶作來因藥草無殊根莖等潤貌和言寡饑至飽歸或有聞尊稱而遷善現色身而獨得我無示念道溥慈圓食不問鹹酸口不言寒暑身同池水飽蚊蚋之饑渴道離人我順眾生之往來貴賤怨親是法平等故饋甘味而不辭同於糗糒奉上服而不拒齊於敝褐俾夫家有道侶府無爭人開元中本寺僧法密請至京口潤州刺史韋銑灑掃鶴林斯為供養有屠者恣刃積骸如山刺史韋銑聞大師尊名來仰真範忽自感悟懺伏求哀大師受之又白言和尚大悲當應我供大師衲衣跏趺未嘗出戶公矦稽首不為動搖至是如其懇求忻然降詣夫盜隱其罪虎慈其子仁與不仁皆同佛性無生無滅無去無來今濁流一澄清水立現諸佛所度我亦度之天寶中揚州僧希玄密請至廣陵便風馳帆白光引棹楚人相慶佛日度江梁宋齊魯傾都來會津塞途盈人無立位解衣投施積若丘陵皆委於所在行無住捨禮部尚書李憕時為揚州牧齊心跪謁為眾倡首望慈月者誰不清涼傳百億明燈照四維上下塵沙之數皆超佛乘二州以貪法之心移牒踰月均吾喜捨成爾堅牢無非道塲還至本處天寶十一載十一月十一日中夜坐滅嗚呼菩提位中六十一夏父母之生八十五年起哀位者可思量否至有浮江而奠望寺而哭十里花雨四天香雲幢幡盖絪光蔽日月以是月二十一日四眾等號捧金身建塔于黃鶴山西原像法也州伯邑宰執喪師之禮率眾申哀江湖震悼曩於寺內移居高松互偃湼槃之夕倚桐雙枯虎狼哀號聲破山谷人祗𢡚動天地晦暝及發引登原風雨如掃慈烏覆野靈鶴廻翔有情無情德至皆感初達摩祖師傳法三世至信大師信門人達者曰融大師居牛頭山得自然智慧信大師就而証之且曰七佛教戒諸三昧門語有差別義無差別羣生根器各各不同唯最上乘攝而歸一涼風既至百實皆成汝能總持吾亦隨喜由是無上覺路分為此宗融大師講法則金蓮冬敷頓錫而靈泉滿溢東夷西域得神足者赴會聽焉融受巖大師巖受方大師方受持大師持受威大師凡七世矣真乘妙緣靈祥嘉應僉具傳錄布於人世門人法鏡吳中上首是也門人法欽徑山長老是也觀音普門文殊佛性惟二菩薩重光道源門人法勵法海親奉微言感延霜露繕崇龕座開搆軒楹時惟海公求報師訓廬孔氏之墓起淨明之塔世異人同泫然長慕僧慧端等蔭旃檀樹皆得身香菩薩戒弟子故吏部侍郎齊澣故刑部尚書張均故江東採訪使潤州刺史劉日正故廣州都督梁昇卿故採訪使潤州刺史徐嶠故採訪使常州刺史劉同昇韋同禮故給事中韓實故御史中丞李丹故涇陽縣令萬齊融禮部員外郎崔令欽道流人望莫盛於此弟子嘗聞道於徑山猶樂正子春之於大夫也洗心瞻仰天漢彌高鏡公門人悟甚深者大理評事楊詣過去聖賢諸功德藏志之所至無不聞知魯史從告况乎傳信其文曰濁金清境在爾銷練磨之瑩之功至乃現膏漬炷然光明外遍陽升律應草木皆變啟廸瘖瞽惟吾大師息言成教捨法與悲辰極不動風波自移境因心寂道與人隨杳然玄默湛入無餘性本無垢云何淨除身心宴寂大拯淪胥內光無盡萬境同知甘露正味琉璃妙器遍施大千無同無異度未度者化周緣備道樹忽枯𣵀槃時至我無生滅隨世因緣吉祥殿上應化諸天寂寂露塔滔滔逝川恒沙刼壞智月常圓

　　(【詩】)

　　遊牛首山

　　唐韋莊

牛首見鶴林梯徑繞幽岑春色浮山外天河宿殿陰傳燈無白日布地有黃金休作狂歌老回看不住心

　　從遊詩

　　明胡廣

曉從鳳輦出龍關偶尋牛首共躋扳南唐古寺留碑在西竺高僧振錫還百丈崖龕過鳥雀半空鐘鼓隔人間暫遊已覺塵緣息到此方知佛窟閑

　　和胡學士

　　失名

寺外山岩石徑斜岩中開士似丹霞心涵水月空諸法坐對寒岩落一花清夜潮音翻貝葉當時雲氣護袈裟匆匆遙望知難覔歸騎聯翩擁翠華

　　遊牛首山

　　明錢琦

青山高傍帝城隈結客相將命酒杯石路草香人獨往楓林葉暗鳥頻來江廻素練雲邊出嵒獻名花雨後開臨眺莫言歸去晚放歌還上夕陽臺

　　宿牛嶺寺

　　明陳鐸

到寺萬緣絕蕭然宿峰頂蒼蒼野色新漠漠秋烟暝相期話三生夜坐石根冷微涼入虛欄老鶴語桐井支郎翻經處松子落古鼎白露下高空濕雲壓幽境披衣問姮娥霓裳曲應聽望極顛崖前寒籬𦕈村逕詩久明月來照我天地靜半生繫虛名江山負真景自汲石泉水同僧瀹佳茗天風在林末空翠散復整一乘演微機開豁自慚省踈竹何蕭蕭雲房亂燈影

　　八日牛首山

　　明黃克晦

出郭多逢寺尋山屢過村夜來溪上雨橋下水流渾野曠先知冷嵐深易得昏崖僧欣有客鳴磬啟松門

　　清明日登牛首山

　　明余夢麟

對客空堂問四禪隔林踈磬度諸天燈傳白馬殘經後寺倚青春暮雨前浮棟山嵐迷梵影入簾雲氣雜爐烟同來忽憶當年事花落花開一𢡖然

　　經牛頭山寺

　　明陳沂

落日牛頭寺攀緣嶺七盤鳥聲林葉暗山影石溪寒清梵空中聽丹樓畫裏看到門僧不見松桂滿秋壇

　　登牛首山

　　明柴惟道

崖[山*克]峙天闕飛閣凌層空峰巒莽廻互　色遠冥漾磬聲落崖谷梵唄飄虛風景符九秋後影翳千樹紅靈寶自天設塔影疑神工碑板盡滅沒徑草披蒙茸至人徒緬邈曠世[緲-目+耳]難從搴蘿挹幽爽穿林閱葱蘢是身忽若遺神理超無窮永懷謝公趣豈必安期逢

　　夏日登牛首山

　　明皇甫汸

出郭紆京覽尋山隔世緣鴈垂珠戶塔龍起石巖泉法雨穿花外慈陰憇樹前寧知禪寂處曾是聖遊年

　　秋日思牛首

　　明皇甫汸

坐憶空山路青林去不遙齋關閉秋雨寒磬落江潮雅自依龍藏憑誰問虎橋塵心報支遁何日晤言消

　　遊牛頭寺

　　明劉世揚

寺開緣勝地山[廷-壬+向]失諸天庭樹能存古空雲不住禪白翻遠江出青擁叠岩懸未覔停車路荒村起夕烟

　　牛首山

　　明顧大典

剎擁牛山勝雲疑鳥道連振衣當落日江氣遠浮烟塔影垂蘿幌鐘聲清梵筵談玄探小品因叩辟支禪

　　牛首山閱楞嚴夜坐

　　明殷邁

一軸楞嚴閱未終四山風靜暮林空忽逢華屋身能入自得神珠道不竆樹影欲迷雲度處經聲遙聽月明中共傳鹿鳥春深後猶向烟蘿禮法融

　　陟牛首山有述

　　明王世貞

金陵信佳地兹山仍麗觀標形自牛首遙勢應龍盤叢湫入晝暝長松當夏寒雲梯界危漢梵宇繪層巒仰窺象緯逼俯覺塵世寬江拖萬里練巖橫千仞丹追昔始興議聊深冶城歎胡云表雙闕母乃文偏安巨明一開闢奕世乃勝殘文祖時駐蹕神孫此廻鑾天子自有真奸萌焉得千雝雝鳳游圃衍衍鴻漸磐朱衫雜緇素白祉容簪冠方藉禹功大况值堯世難

　　將至祖堂過嶺返望牛首

　　明王世貞

脉從牛首來勝自茲嶺始足力雖小疲目境殊未已午照蒼松巔千崖被紅紫怳如帝釋天鎔金餙睥睨色相故以空羨心何緣起

　　遊牛首山聽友吹簫

　　明安紹芳

結駟朝來謝世氛亂峰深處俯江濆千尋慧塔還春望百級丹梯入暮雲清磬林中逢惠遠碧簫聲裡對湘君桃花山下堪逢路劇飲何妨到夕曛

　　(小剎)外承恩寺

　　在郭外南城太北鄉東南去所領弘覺寺五里北去聚寶門三十里正德間創

　　【殿堂】

　　山門(叄楹)

　　佛殿(叄楹)

　　左伽藍殿(叄楹)

　　右祖師殿(叄楹)

　　僧院(壹房)

　　基址叄拾貳畝(東至本寺塘　南至寺神路　西至寺圍墻　北至寺龍山)

　　【公產】

　　田地山塘(共捌拾肆畝貳分伍厘)

　　(小剎)通善寺(古剎　勅賜)

　　在郭外南城東去所領弘覺寺五里北去聚寶門三十五里舊名龍泉寺唐鶴林素禪師說法處　國初鏡中禪師重建奏改今額

　　【殿堂】

　　正佛殿(叄楹)

　　僧院(壹房)

　　基址壹畝(東至章家民山　南至沈家民山　西至潘家民山　北至本寺山頂)

　　【公產】

　　田地山塘(共陸拾柒畆壹厘)

　　(【文】)

　　通善寺碑

　　明大學士楊溥

　　南京都城西南二十里舊有佛剎曰龍泉禪寺據山水之勝左有磐陀石右有鶴林塔東有牛首山西南瞰揚子江東南有祖堂江山環抱密邇京都金城玉壘天日下臨山之巔有泉清甘香冽下注山麓匯而為池淳濴澄澈天光雲影裵徊往來足以豁大觀滌世慮而曹谿竹林不是過也肇自唐鶴林素禪師說法於此有泉出石竇間因號曰龍泉建叢林以奉香火暨今五百餘年鞠為草莽之區永樂中鏡中圓禪師募緣眾信自宣德癸丑春興工建正殿及天王殿翼以廊廡以至禪室告成于正統癸亥秋以其事　上聞賜額通善寺　正統九年甲子秋望日

　　(小剎)廣緣寺　(勅賜)

　　在郭外南城建業鄉東去所領弘覺寺二里北去聚寶門三十五里

　　【殿堂】

　　山門(叄楹)

　　佛殿(伍楹)

　　僧院(壹房)

　　基址壹畆陸分(東至弘覺寺山　南至　西至樊家民山　北至大石凹)

　　【公產】

　　田地山塘(共伍拾伍畆陸分)

　　(小剎)三山寺(古剎　勅賜)

　　在郭外南城光澤鄉東北去所領弘覺寺三十里北去聚寶門五十里三山之麓原為古剎洪武十三年　命工部侍郎黃立恭建寺正綂間僧曇昕洪潾重修其地三峰相連中隱孤寺鐘韻霞標濤聲樹杪有磯頭半懸江中登者爽目

　　【殿堂】

　　金剛殿(叄楹)

　　正佛殿(伍楹)

　　右觀音殿(肆楹)

　　望江樓(叄楹在正殿右)

　　純陽閣(叄楹在正殿右)

　　僧院(壹房)

　　基址拾伍畆(東至本寺山　南至旗手衛屯田　西至大江　北至本寺山)

　　【公產】

　　田地山(共貳百壹拾畆玖分壹厘)

　　【山水】

　　三山(高二十九丈周匹里李白詩三山半落青天外即此山枕大江寺在山上　晉王濬伐吳宿于牛渚分部明日前至三山　吳志晉瑯琊王伷濟自三山)

　　三山井(寺內石上所鑿味極甘美不減惠山)

　　三山磯(陳堯咨泊三山磯有老叟曰明日午時天大風舟行必覆宜避之來日行舟皆離岸公托以事日午黑雲起天末大風暴至怒濤若山行舟皆溺公驚嘆又見前叟曰某江之遊奕將也公他日當位宰相固當奉告公曰何以報德叟曰吾本不求報貴人所至龍神理當護衛願得金光明經一部秉其力薄得遷職公許之至京以金光明經三部遣人至三山磯投之夢前叟曰本止求一部公賜以三今連陞數職再拜而去出翰府名談及金陵新志)

　　(【文】)

　　三山講寺實錄

　　明住持曇昕

　　高皇帝龍飛渡江嘗駐蹕三山之頂洪武十三年　命工部左侍郎黃立恭建寺於三山之陽　賜額三山講寺正綂八年住持曇昕念是寺殿堂年久乃與徒眾洪潾等謁緣修理九年駙馬都尉趙輝工部尚書周忱太僕寺少卿鄧浩皆發信心及勸募鼎建三門并修普賢殿又募資財于景泰二年修大佛殿　景泰四年十月十二日

　　(【詩】)

　　三山

　　宋鮑照

泉源安首流川末澄遠波晨光被水族曉氣歇林阿兩江皎平逈三山鬱駢羅南帆望越嶠北榜指齊河關局繞京邑襟帶導京華長城非壑險峻阻似荊芽攢樓貫白日摛堞隱丹霞征夫喜觀國遊子遲見家流連入京引躑躅望鄉歌彌前嘆景促逾近勌路多偕萃猶如茲弘易將謂何

　　三山

　　宋范雲

仄逕崩且危叢巖聳復𡸁石藤多倦節水樹繞蟠枝海中昔自重江上今如斯

　　晚登三山望京邑

　　宋謝眺

灞滻望長安河陽視京縣白日麗飛甍參差皆可見餘霞散成綺澄江淨如練喧鳥覆春洲雜英滿芳甸去矣方滯淫懷哉罷歡宴佳期悵何許淚下如流霰有情知望鄉誰能鬒不變

　　三山

　　唐李白

三山懷謝眺水澹望長安蕪沒河陽縣秋江正北看盧龍霜氣冷鳷鵲月光寒耿耿憶瓊樹天涯寄一歡

　　三山

　　明金大輿

白石三山路青春二仲過緣崖窮鳥道倚檻看鯨波夜靜潮聲急江空月色多酒酣雙樹下醉荅榜人歌

　　(小剎)圓通寺

　　在郭外南城光澤鄉東去所領弘覺寺二十里北去聚寶門三十五里

　　【殿堂】

　　正佛殿(叄楹)

　　法堂(伍楹)

　　廊房(陸楹)

　　僧院(叄房)

　　基址陸畝(東至許財庄房　南至許財民田　西至大江　北至許財民田)

　　【公產】

　　地山(共壹拾伍畝)

　　(小剎)佑聖菴(古剎)

　　在郭外南城孝義村東北去所領弘覺寺七里北去聚寶門三十五里

　　【殿堂】

　　佛殿(叄楹)

　　左法堂(伍楹)

　　右廊房(伍楹)

　　僧院(叄房)

　　基址肆畝捌分(東至新民塘　南至段彥聰民田　西至虞槐民田　北至虞仲禮民田)

　　【公產】

　　田地(共柒畆壹分)

　　(小剎)資福寺

　　在郭外南城建義鄉西北去所領弘覺寺十五里北去聚寶門四十里

　　【殿堂】

　　山門(壹楹)

　　正佛殿(叄楹)

　　僧院(貳房)

　　基址肆畝(東至本寺山頂　南至陳家塘　西至本寺官走路　北至寺後山)

　　(小剎)靜明寺　(勅賜)

　　在郭外南城安德鄉西去所領弘覺寺五里西北去聚寶門三十里正統間造有玉華泉出石壁下

　　【殿堂】

　　天王殿(叄楹)

　　佛殿(叄楹)

　　左伽藍殿(壹楹)

　　右祖師殿(壹楹)

　　法堂(叄楹)

　　僧院(叄房)

　　【禪堂】(叄楹)

　　基址捌畆(東至毛府墳　南至毛府山　西至安長山　北至皇)

　　【公產】

　　田地山塘(共叄拾捌畆柒分玖厘)

　　【山水】

　　玉華泉(出石壁下)

　　(【文】)

　　玉華泉銘

　　明盛時泰

　　巗巗石壁涓涓流水名似玉華昉自何氏松殿空開蘿扉不啟中有山僧日宴而起來禽滿樹汲泉自煮青天明月共為賔主

　　(【詩】)

　　遊靜明寺

　　明沈越

萬柿垂枝秋色蒼遠林騎馬度重岡客登山路穿松逕僧禮蓮臺閉竹房夜靜梵音巖壑滿月明清夢石床涼此心頓有皈依處回首諸天別思長


大藏經補編第 29 冊 No. 160 金陵梵剎志


金陵梵剎志卷三十四

　　(中剎)雨花臺高座寺(古剎)

　　在都門外南城離聚寶門一里半所統報恩寺相望晉永嘉中名甘露寺西竺僧尸梨蜜㨿高座說法因名高座舊志僧號高座道人葬此元帝樹剎于塚因名又竺道生所居曰高座皆不可辨洪武中僧瑄重修燬於火弘治間僧照堂復加恢拓寺後即雨花臺梁雲光法師講經天雨寶花處游人籍地歲時不絕所領小剎曰安隱寺寶光寺均慶院月印菴

　　【殿堂】

　　山門(叄楹)

　　天王殿(叄楹)

　　左右鐘鼓樓(貳座)

　　法堂(伍楹)

　　羅漢廊(肆拾陸楹)

　　藥師殿(伍楹)

　　僧院(拾肆房)

　　基址五十畝(東至官街　南至安隱寺西至雨花臺　北至永寧寺)

　　【禪院】

　　禪堂(叄楹)

　　華嚴樓(叄楹)

　　厨庫茶寮(肆楹)

　　【古蹟】

　　【附】

　　中孚塔雲公松(金陵集載蔣穎俶和王和甫雨中登高座寺詩注云寺即雲光講經雨花之地有梁時誌公二印雲公手植郭祥正詩云至今手植松千丈騰虬龍　俱不存)

　　【人物】

　　【晉】

　　帛尸黎蜜(即高座道人不作漢語或問此意簡文曰以簡應對之煩有傳)

　　竺道生(見寺記)

　　【梁】

　　寶誌(嘗主高座寺講席)

　　雲光(梁武帝時法師)

　　【唐】

　　中孚(李白有詩贈之)

　　【宋】

　　慧新(有誌畧)

　　【明】

　　西域僧(有傳畧)古谿(有誌畧)

　　【附叅講棲覽】

　　晉王導　卞壼(王司空嘗過尸梨蜜解▆盤▆卞將軍適至蜜肅然改容問其故曰王公風鑑期人卞令範度格物吾當以是應之)

　　(【文】)

　　高座寺記略

　　宋徽猷閣直學士劉岑

　　考圖志此山得名於晉永嘉中名甘露寺尸黎蜜多羅為王茂洪所敬故留竺生法師繼號所居為高座梁初寶公主之與五百年大士俱有雲光師坐山巔說妙法天花墜焉今號雨花臺則故唐盧給事中名襄字賛元者所命也寺易今名且百年矣故藏古今詩刻皆廢可攷者唐李翰林本朝呂侍講王中父三篇而已吾師遺言必求紀於耆艾捨公而誰宜余雖病勉強捉筆惟此父子能苦行自立於瓦礫場中作大佛事無毫髮擾可稱也哉乾道三年七月望徽猷閣直學士左朝散大夫吳興郡開國侯食邑一千戶賜紫金魚袋致仕劉岑記并書

　　高座寺雨花臺記

　　宋沿江制置大使馬光祖

　　(咸淳元年夏五月馬公光祖既新烏衣園或謂臺與園相頡頑亦不可以不冶乃併撤而新之高廣視舊加倍繚以修垣旁建掖屋又累石數百級以便登陟作門通衢以嚴啟閉江山觀覽之勝為金陵第一矣)

　　雨花臺勝甲江南事詳郡乘余公餘一往則臺屹其崇萬象環集山川城郭江淮吞吐如拱如赴而顧瞻吾臺藩拔級夷反若[舀*欠]然有不足當者乃度材更繕不兩月告成既成率賔佐落之余撫欄作而言曰嗟乎地以山川勝山川以人勝而人之所以勝者何哉今吾與二三子登斯臺也仰而觀行闕奐如趙元鎮張德遠之所建請猶凜有生氣俯而觀長江渺如韓蘄國虞雍公戰勝之跡尚可一二數也子以是而觀之其亦有槩於心否歟向皆如晉元奕輩把酒清譚脫落世事則雖茂弘新亭士行石城遺迹之丘墟久矣而况所謂雨花臺者然則吾與若從容無事相與遊於此也而可不知其所自耶知其所自則當監其所為矣吾老矣何能為惟聞誦北山移說東廬山故事則躍然有所契金盆石室諒不終寒我盟然前所謂元鎮諸賢之事其卒付之登臨一槩而已乎詩曰高山仰止景行行止又曰以似以續續古之人吾敢以是為二三子勉二三子有不勉者耶乃相與離席而謝曰敢不勉因筆以為之記時咸淳改元八月望日觀文殿學士金紫光祿大夫沿江制置大使兼知建康軍府事兼管內勸農營田使兼江南東路安撫大使馬步軍都總管兼行宮留守節制和州無為軍安慶府三郡屯田使兼權淮西總領金華郡開國公食邑四千一百戶食實封八百戶馬光祖記并書

　　重修高座寺紀略

　　明南鴻臚卿陳壽

　　帝城之南出儉二里許有精藍曰高座晉之古剎也永嘉中有尸梨蜜多羅自天竺來遊建康止於是每㨿高座說法時人因以是名寺焉洪武初瑄白石奉檄來住起廢其舊業後悉燬于火景泰癸酉禮部尚書晉陵胡公濙特薦前香巖古溪澄公徃主其席是時䂓模草具四方叅請之士接席而至卑隘不足以居古溪氣節簡遠厭於改作故終身不為加餙其高弟繼席炬照堂嘗欲踪跡舊址募緣改作之成化丁未具疏以請會　先帝上賔遂寢既歸痛自奮策倡鳴宗教修習淨業道化所敷緇白嚮敬雲擁川會勢莫可禁於是合相時度地廣而更新之㨿中兩殿前曰藥師後曰淨業繙教相於東室顏曰天花演宗旨於西堂顏曰直指鐘皷有樓庖廩有厨澡浴有池經始於弘治戊申之臘月落成於丙辰之十月

　　(【傳】)

　　帛尸梨蜜傳

　　高僧傳

　　帛尸梨蜜多羅此云吉友西域人時人呼為高座傳云國王之子當承繼世而以國讓弟遂為沙門晉永嘉中始到中國值亂仍過江止建初寺太尉𢈔元䂓光祿周伯仁太常謝幼輿廷尉桓茂倫皆一代名士見之終日累歎披襟致契導嘗詣蜜蜜解帶偃伏悟言神解時尚書令卞望之亦與蜜致善須臾望之至蜜乃斂襟飾容端坐對之有問其故蜜曰王公風道期人卞令軌度格物故其然耳諸公於是歎其精神灑屬皆得其所桓廷尉嘗欲為蜜作頌久之未得有云尸梨蜜可謂卓朗於是桓乃咨嗟絕歎以為標題之極大將軍王處仲在南夏聞王周諸公皆器重蜜疑以為失鑒及見蜜乃欣振奔至一面盡虔周顗為僕射領選臨入過造蜜乃歎曰若使太平之世盡得選此賢真令人無恨也俄而顗遇害蜜往省其孤對坐作胡唄三契梵響陵雲次誦呪數千言聲音高暢顏容不變既而揮涕收淚神氣自若王公嘗謂蜜曰外國有君一人而已耳蜜笑曰若使我如諸君今日豈得在此當時以為佳言蜜性高簡不學晉語諸公與之語言蜜雖因傳譯而神領意得頓盡言前莫不歎其自然天拔悟得非常蜜善持呪術所向皆驗初江東未有呪法蜜譯出孔雀王經明諸神呪又授弟子覔歷高聲梵唄傳響于今晉咸康中卒春秋八十餘諸公聞之痛惜流涕桓宣武每云少見高坐稱其精神著出當年瑯瑘王珉師事於蜜乃為之序曰春秋吳楚稱子傳者以為先中國後四夷豈不以三代之胤行乎殊俗之禮以戎狄貪婪無仁讓之性乎然而卓世之秀時生於彼逸群之才或侔乎茲故知天授英偉豈俟於華戎自此已來唯漢世有金日磾然日磾之賢盡於仁孝忠誠德信純至非為明達足論高座心造峯極交儁以神風領朗越過之遠矣蜜常在石子岡東行頭陀既卒因葬于此成帝懷其風為樹剎冡所後有關右沙門來遊京師廼於冡處起寺陳郡謝混賛成其業追旌往事仍曰高座寺也

　　新公誌略

　　宋釋法永

　　師諱慧新南京楚丘人徃南海禮補陀　觀音一夕至海濱遇一老翁為師曰汝何徃也師曰欲禮補陁觀音老翁曰觀音不在南方汝途中蹉過爾可速歸老翁言訖遂失所在師恍然如夢醒知是異人方悟觀音隨心即現爾既廻臨安紹興二年結菴龍山發心齋僧供贍長講五年之建康住普光菴接待徃來雲侶次遷高座寺東借隅隙地築基架屋西北諸師輻輳茲地師不倦供給香燭益嚴十七年二月十二日示疾告終　紹興十九年己巳九月

　　西域僧傳略

　　舊志

　　西域僧不知名常止雨花臺南回回寺中貌若四十許人觧中國語自言六十歲矣不御飲食日㗖棗果數枚所坐一龕僅容其身每入定則令人扄其龕以紙封之或經月餘謦欬之聲都絕人以為化矣潛聽之則聞其掐數珠聲歷歷也楊景芳者嘗館于家叩其術則勸人少思少睡少食耳一切施予皆不受曰吾無用也後莫知所終

　　古溪澄禪師誌略

　　明南安知府金潤

　　古谿禪師諱覺澄山後蔚州人十歲不茹葷從雲中天暉泉禪師落髮杜絕人事閱素怛覽藏毘柰耶阿毘曇藏經律論之浩繁越五寒暑乃周忽憶大慧杲禪師語錄無字話頭昏覺相敵不勝其難即離兩忘然後大徹由是道行日隆鉅卿名公交薦之住南陽香巖寺逾年乃有遠志訪宗匠上西蜀遊江南適杭州授大戒還登太岡山首訪月溪和尚得其奧旨甲戌秋徃安慶投子山禮楚山和尚見其機鋒穎利證悟切的遂付衣法嗣臨濟第二十四世之燈俄別桐城棲禪固始之南山爪期幾易遂徃五臺接待請瑞光禮文殊密有所悟錫還鄘城逢天界首座清寧請居高座寺師允其迎請而至按圖籍雨花臺古之名剎自東晉時西域僧帛尸梨蜜多羅開山後梁天監年續有雲光法師講法華經天雨寶華故名其臺師遐繼芳躅善於開導有利生藥師科儀三卷山居一十載足不履城市成化癸巳八月初九日盥沐端坐夷然而化少息眾皆凄泣又徐開目曰不須如是復瞑目

　　(【詩】)

　　登梅岡望金陵贈族姪高座寺僧中孚

　　唐李白

鍾山抱金陵霸氣昔騰發天開帝王居海色照宮闕羣峯如逐鹿奔走相馳突江水九道來雲端遙明沒時遷大運去龍虎勢休歇我來屬天清登覽窮楚越吾宗挺禪伯特秀鸞鳳骨眾星羅青天明者獨有月冥居順生理草木不翦伐煙牎引薔薇石壁老野蕨吳風謝安屐白足傲覆襪幾宿一下山蕭然忘干謁談經演金偈降鶴舞海雪時聞天香來了與世事絕佳遊不可得春去惜遠別賦詩留岩屏千載庶不滅

　　答族姪僧中孚贈玉泉仙人掌茶

　　唐李白

　　(余聞荊州玉泉寺近清溪諸山山洞徃徃有乳窟窟中多玉泉交流中有白蝙蝠大如鵶按仙經蝙蝠一名仙鼠千歲之後體白如雪棲則倒懸葢飲乳水而長生也其水邊處處有名草羅生枝葉如碧玉唯玉泉真公常采而飲之年八十餘歲顏色如桃花而此茗清香滑熟異於他者所以能還童振枯壯人壽也余遊金陵見宗僧中孚示余茶數十片拳然重疊其狀如手號為仙人掌茶葢新出乎玉泉之山曠古未覿因持之見遺兼贈詩要余荅之遂有此作後之高僧大隱知仙人掌茶發乎中孚禪子及青蓮居士李白也)

常聞玉泉山山洞多乳窟仙鼠如白鵶倒懸深溪月茗生此中石玉泉流不歇根柯灑芳津採服潤肌骨叢老卷綠葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳篇清鏡燭無塩顧慚西子妍朝坐有餘興長吟播諸天

　　遊高座寺

　　唐溫庭筠

晉朝名輩此離群想對濃陰去住分題處尚尋王內史畫時應是顧將軍長廊夜靜聲凝雨古殿秋深影勝雲一下南臺到人世曉泉清籟更難聞

　　遊高座寺

　　宋楊無為

空書來震旦康樂造淵㣲貝葉深山澤鬘花半夜飛香清雖透筆蕊散不沾衣舊社白蓮老遠公應望歸

　　雨花臺

　　明宗泐

梁朝雨花臺近在城南陌不見講經人空林淡秋色登高俯大江目送千里客白鳥下滄波孤帆遠山碧

　　雨花臺

　　明龔秉德

崇臺縹緲出雲孤春日憑虛覽壯圖江遶潯陽遙辨楚山連京口半吞吳秦淮風土憐今昔王謝豪華問有無回首長干傷徃事六朝烟雨混蘼蕪

　　雨花臺

　　明孟洋

初夏登臨花木稀一春多恨賞心違群峰細雨江流轉萬戶垂楊燕子歸謝傅風流今不忝秣陵雲物舊全非空臺草長談經處風起游絲骨客衣

　　登臺遇雪

　　明陳沂

梁主臺前雪依然見雨花淨緣歸佛界空味入僧茶城闕臨俱異川原望漸賖幾行寒鴈影寂寞在平沙

　　雨花臺

　　明顧璘

古臺開士說金經傳道天花落紫冥廣舌不來塵每變春風唯見草青青

　　雨花臺

　　明喬宇

經臺高起帝城邊說法神僧去幾年寶塔穿雲迎十地琪花含露遶諸天松杉遠近蒼烟合宮闕參差白日懸嬌鳥似知歡賞意故翻清韵到賔筵

　　雨花臺

　　明歐大任

天花何日雨臺下見長干山色盧龍古江聲白鷺寒雙林雲更落六代柳俱殘秪有談經石蒼蒼繞法壇

　　登雨花臺(二首)

　　明王世貞

高坐同支許清言勝永嘉忽穠平野色猶似講壇花岸幘和風狎移牀返照斜將何消酩酊乞得老僧茶(一)

此地昔高坐諸天盡雨花我來當落日萬壑競蒸霞小供維摩飯時呼陽羡茶不須頻豎義睥睨有歸鴉(二)

　　(小剎)安隱寺(古剎　勑賜)

　　在都門外南城雨花臺北去所領高座寺相隣南去聚寶門一里半即古安隱院舊在蔣山後久廢宋紹興間徙建今地永樂初姚少師薦僧開俊住院正統間重創奏　賜今額茲寺北接高座南連寶光東對永寧皆岡隴之間林木森欝樓宇掩映南朝舊跡依稀可見

　　【殿堂】

　　山門(叄楹)

　　天王殿(叄楹)

　　左鐘鼓樓(壹座)

　　佛殿(伍楹)

　　華嚴樓(伍楹)

　　方丈(叄楹)

　　僧院(捌房)

　　基址一百畝(東至官街　西至雨花臺　南至寶光寺　北至高座寺)

　　【公產】

　　田地山塘(共捌畝陸分貳厘)

　　(【文】)

　　重修安隱寺碑記略

　　明南兵部尚書喬宇

　　考金陵誌今之安隱講寺即古之安隱院也院在雨花臺後向南百步餘乾道志舊在蔣山後久廢宋紹興四年郡人請額置于斯乃梅嶺崗也是知寺由院為古剎非近代設山水環抱林木森鬱層崖疊磴旋上繞下實奇勝之地永樂初閩之福州有儒僧曰開俊者少師姚公廣孝薦取來京在斯院焚修才行果富由是　太宗文皇帝優賚齋糧金幣鈔錠甚夥悉皆蓄之未嘗私費正統改元丙辰創建殿宇于安隱院之舊基越己未十二月上疏乞寺額奉英宗睿皇帝旨還與他安隱講寺行在禮部給劄開俊住持自開俊開山後沠傳至今住持惠成者近九十載矣又為風雨侵凌腐朽凋墜命工革故鼎新仍續置田地若干畝肇工於正德己巳三月畢工於庚辰十二月

　　(【詩】)

　　遊安隱寺

　　明皇甫汸

人天即此路花雨見空臺剎𥁞南朝建經多西土來碑荒殘蘚合僧定野棠開了悟身如幻何須訪刼灰

　　(小剎)寶光寺(古剎　勅賜)

　　在都門外南城梅岡北去所領高座寺半里聚寶門二里劉宋時名天王寺梁廢為昭明太子果園楊吳時又為徐景通園南唐保大間更建奉先禪院後葬曇師起塔名寶光塔院元為普光寺　國初賜今額成化初寺灾惟後殿僅存僧舍寥鮮境亦幽致

　　【殿堂】

　　山門(叄楹)

　　左觀音殿(叄楹)

　　右地藏殿(叄楹)

　　鉄佛殿(叄楹)

　　左伽藍殿(叄楹)

　　右祖師殿(叄楹)

　　齋堂(叄楹)

　　僧院(叄房)

　　基址十五畝(東至永興寺　南至武俊伯山角　西至安隱寺　北至官街)

　　【公產】

　　田地山(共陸拾柒畝壹分)

　　藏經獲勅(文同報恩)　正統十年二月十五日

　　(【文】)

　　重修寶光寺記畧

　　明南刑部郎中何思登

　　寶光寺在雨花臺之東麓肇自有唐舊名石字相傳西域僧持貝葉經棲止于此我　國朝正統間改額寶光云歷歲滋久殿宇傾頹時士人姜覺真等捐金修葺而薛永昌輩各施田有差成化初寺遭回祿住持通辨又募士人袁慶等重修嘉靖辛丑間住持妙璽引無藉唐景昇折毀鐘樓盜賣祠宇田畝等類事覺祠部以法遣之而寺則愈廢矣僅存後殿亦日就傾圮萬曆十有一年秋住持宗洪輩欲圖改建議將後山空地變價以資厥費請于祠部部可其請於是立券置簿建昌饒君孟巖受僧後山地券以三十金𢌿寺僧又念功費浩繁是奚足濟也語洪等曰吾聞先任水部大夫廖明河公雅志好善而其子為今比部大夫廖夢衡公曷徃告之宗洪等如其言於是水部大夫捐金五十為贖田四十畝以資供饋其他一切工料之費則比部公悉心區畫焉經始于癸未仲冬畢工於甲申秋日雖大雄天王諸殿所費不貲尚有待未舉而輝金映碧則後殿新也選吉定力則山門峙也高其垣環其流則風氣凝也亦煥乎其改觀矣寺僧思圖所以報比部公而不可得也適饒君將歸建昌欲以前所受後山地券強比部公受之比部公辭之弗獲因以原值償饒君今建一亭於其上題曰太乙亭外造以數椽備游息宗洪軰以其事之顛末告余欲得一言勒諸石余姑述其略以識歲月且俾寺僧讀其廢興之由亦可示儆焉爾　萬曆甲申仲秋

　　(【詩】)

　　遊寶光寺

　　明皇甫汸

四山棲梵處一徑杳然深歲久惟看樹臺荒半宿禽遠江橫落日寒殿下秋陰獨坐觀冥理寧知淨者心

　　(小剎)均慶院(古剎)

　　在都門外南城西北去所領高座寺一里北去聚寶門二里按志舊在金陵坊晉天寶寺唐開元改天保宋紹興初移其額于雨花臺下有宋故三藏法師塔銘正德間重創嘉靖間寺僧呈請如今額

　　【殿堂】

　　山門(壹楹)

　　佛殿(伍楹)

　　僧院(壹房)

　　基址三畝(東至　南至　西至　北至俱本院田)

　　【公產】

　　田地(共壹拾貳畝玖分伍厘)

　　(小剎)月印菴(古剎)

　　在城南雨花臺趾西北去所領高座寺半里北去聚寶門二里係先朝舊基歲久荒頹弘治間僧淨俊重建

　　【殿堂】

　　山門(壹座)

　　佛殿(叄楹)

　　法堂(叄楹)

　　僧院(壹房)

　　基址五畝(東至尹公主山　南至照山　西至鳳臺街　北至本菴墻)

　　(【文】)

　　重脩月印菴記略

　　明工部主事建業黃謙

　　帝城之南近郊踰一二里古有月印菴者大德中無可大師闡揚道化之處歲久寢廢沒於荊榛弘治中宗師淨俊秀夫策杖自北而來游於南都凡古者興教之地靡不經歷見而心恱乃披荊𣗥剪草菜得其石礎舊址於荒蕪中結草菴於上日以禪誦為事一瓶一鉢絕無外慕道化所敷緇白嚮教水湧雲輸莫之能勝掄材鳩工擴而新之而菴成　正德庚午年中秋月望


大藏經補編第 29 冊 No. 160 金陵梵剎志


金陵梵剎志卷三十五

　　(中剎)梅岡永寧寺(古剎　勅賜)

　　在都門外南城地南去所綂報恩寺一里聚寶門二里原古名剎按志高座亦名永寧今折為二僧古淵重建寺後有方正學祠其地高敞下瞰數仞羣峰平臨有亭在木末曰木末亭又出亭之後曰嘯風亭南對雨花江山竸爽北眺鍾陵城闕在望據南岡之勝所領小剎曰永寧院寶林菴瑞相院

　　【殿堂】

　　山門(參楹)

　　天王殿(叄楹)

　　左鐘樓(壹座)

　　正佛殿(參楹)

　　左伽藍殿(參楹)

　　右祖師殿(叄楹)

　　毘盧閣(伍楹)

　　僧院(柒房)

　　基址拾伍畆(東至李呈親墳　西至二郎觀　南至官路　北至德恩寺)

　　方正學祠壹所(碑記載名祠志內)

　　【人物】

　　【明】

　　清公(見寺記)

　　(【文】)

　　重開山碑記略

　　明工部主事建業黃謙

　　永寧禪寺城南古名剎也據聚寶山之麓自宋暨今主之者皆名世之士石幢記識時見於荒烟野莾間緣以時異世遷漫為汙宅諸禪耆宿仰企遺踪志隆拓復顧力弗能逮焉古淵清公主其事一時道化所孚緇白嚮敬掄材輸力運智恊謀人不告勞而臺殿廊宇金碧黝堊煥然郁然翱翔突兀諸佛菩薩法相森布香花幡幢莊嚴供養無不備具而經蔵之庋蔵脩之室庖湢之舍左右環衛鬱鬱乎撑雲駕豁幻出世外矣經始於成化乙巳之秋繼而䟽於朝　天子賜勅以護之名仍其舊且授師以左覺義以尸祝𨤲又買田叄拾畆以𠑽食觀學徒處會下者百餘人魚鼓鏗鍧晨昏無不給之慮城南諸精藍整暇完美者未之或能先也清公以清苦自勵親執勞務寒暑無厭倦心一室蕭然朝夕稱佛名號拜禮求速超脫心甚哀懇所事大士像放白毫光縈縈如絲縷盤旋於室至夜如秉燭復夢大士謂曰爾以精心懇禱嚮慕宗乘宜即叅訪了心為上師拜受之即掩關於弘濟寺叅無字公案心念相依肋不沾席者三載忽一念不生斷未來際經三日夜見大千世界光若[王*(堊-王+田)]璃聞遠鷄唱乃起而說偈曰喔喔金鷄報曉時不因它響詎能知三千世界渾如雪井底泥蛇舞柘枝它日以偈呈於善世古林香公喝之曰多嘴漢明日古林上堂云我許多年張箇大網意欲尋龍羅鳳竟無一蝦一蠏可得今見蟭螟小蟲撞入中來看它二三十年後向孤峰絕頂放聲大呌且道呌箇甚麼古林舉拂子云三千世界渾如雪井底泥蛇舞柘枝師奪古林拂子為眾舉揚呵勵同學師眼如崖電見人吉㐫貴賤言皆懸應縉紳諸老皆樂就之自奉極淡薄每有金帛之供視之漠然悉付常住一心懇懇為眾惟恐不及凡於法門無益之事毫髮不經念慮如師者豈易得耶書此以示後人使知師之積累締造為眾傾赴皆自道行中來非緣報偶然也　弘治丁巳歲冬十月日

　　(小剎)永寧院

　　在郭城外南城東去所領永寧寺相對北去聚寶門二里

　　【殿堂】

　　山門(壹座)

　　觀音殿(叄楹)

　　佛殿(叄楹)

　　僧院(叄房)

　　基址拾伍畆(東至高座寺　南至高座寺　西至雨花臺　北至官街)

　　(小剎)寶林菴

　　在都門外南城北去所領永寧寺一里去聚寶門三里徐魏國創郊原野望滿目珠林覆地松陰古苔新徑雨花欲盡忽復得此

　　【殿堂】

　　山門(叄楹)

　　佛殿(叄楹)

　　觀音殿(叄楹)

　　祠堂(叄楹)

　　左右廻廊(拾捌楹)

　　僧院(壹房)

　　基址陸畆壹分(東至汪紀墳　南至官街　西至本菴地　北至菴後山)

　　【公產】

　　田地山塘(共肆拾叄畆柒分玖厘)

　　(小剎)瑞相院(古剎)

　　在都門外南城地西北去所領永寧寺二里去聚寶門三里羽林二郎岡晉尼剎至宋改為鐵羅寺又改鐵索羅寺齊為翠靈寺又妙果寺宋改瑞相院　國朝因之按志瑞相有二此為太平興國二年僧請其地重建又碧峰寺亦係瑞相不知孰為舊基

　　【殿堂】

　　門樓(壹楹)

　　伽藍殿(叄楹)

　　佛殿(叄楹)

　　左禪堂(叄楹)

　　右齋堂(叄楹)

　　僧院(叄房)

　　基址叄畆(東至汪紀墳　南至官街　西至漏澤園　北至汪紀山)


大藏經補編第 29 冊 No. 160 金陵梵剎志


金陵梵剎志卷三十六

　　(中剎)永興寺　(勅賜)

　　在都門外南城地北去所綂報恩寺三里聚寶門三里下梅岡西南成化初年賜額林壑幽閴䂓制甚麗今已近圮所領小剎曰普照寺惠應寺安隱院

　　【殿堂】

　　山門(壹座)

　　金剛殿(叄楹)

　　天王殿(叄楹)

　　佛殿(叄楹)

　　左伽藍殿(壹楹)

　　右祖師殿(壹楹)

　　鐘鼓樓(貳座)

　　僧院(肆房)

　　基址貳拾伍畆(東至官街　南至范家山　西至寶光寺　北至禮拜寺)

　　【公產】

　　田地山塘(共貳百肆畆叄分伍厘)

　　(小剎)普照寺(古剎　勅賜)

　　在都門外南城西去所領永興寺半里北去聚寶門二里舊名菴元至大間僧無盡建成化間僧定瑀重建　賜額

　　【殿堂】

　　山門(壹座)

　　天王殿(叄楹)

　　佛殿(叄楹)

　　左右廻廊(拾肆楹)

　　毘盧殿(伍楹)

　　僧院(拾肆房)

　　禪堂(伍楹)

　　基址伍畆(東至王駙馬墳　南至惠應寺　西至未異寺園溝　北至官街)

　　(【文】)

　　普照寺重修前殿記略

　　明南刑部郎平定白鑑

　　普照故菴也不知創自何代至大間僧人無盡重建入我聖朝又餘百年矣成化甲辰沙門定瑀號寶山者歷訪名山足跡將半天下晚遊畱都偶至是菴風景持異遂經理定居焉以次修緝菴之名猶故也正德丁丑寶山以僧行薦　詔昇菴為寺寶山遷右講經嘉靖改元仍於故基大建前殿叄楹數維如舊䂓模過之始于嘉靖癸巳春二月終于乙未冬十月三閱年而事竣

　　(小剎)惠應寺

　　在都門外南城梅岡北去所領永興寺半里聚寶門三里正德年建今漸傾塌不支

　　【殿堂】

　　山門(叄楹)

　　金剛殿(叄楹)

　　天王殿(叄楹)

　　佛殿(伍楹)

　　左伽藍殿(壹楹)

　　右祖師殿(壹楹)

　　法堂(伍楹)

　　右輪蔵殿(叄楹)

　　僧院(貳房)

　　基址伍拾畆(東至普照寺　南至舒家山脚　西至曹家山　北至張百戶墻)

　　(小剎)安隱院

　　在都門外南城聚寶山之陽東去所領永興寺半里西北去聚寶門三里正德間剏

　　【殿堂】

　　山門(壹座)

　　佛殿(叄楹)

　　右彌勒殿(叄楹)

　　僧院(貳房)

　　基址伍畆(東至岳家墳　西至蔣太監埂邊[新-斤+隹]程御史墳百丈　南至宮街　北至寶光寺墻)

金陵梵剎志卷三十六(終)


大藏經補編第 29 冊 No. 160 金陵梵剎志


金陵梵剎志卷三十七

　　(中剎)西天寺　(勅建)

　　在都門外南城重譯街又名馴象街西北去聚寶門一里即近所領報恩寺後垣國初西天班的荅禪師來朝賜號善世居此示寂勅建為塔寺因名西天所領小剎曰德恩寺大慧菴到彼菴

　　【殿堂】

　　金剛殿(叄楹)

　　天王殿(叄楹)

　　正佛殿(叄楹)

　　左右廻廊(拾捌楹)

　　祖師殿(叄楹)

　　石塔(壹座)

　　僧院(肆房)

　　基址叄拾畆(東至武定矦墳山　南至號國公濆山　西至號國公神路　北至馴象街)

　　【人物】

　　【明】

　　班的達(有誌略)

　　(【文】)

　　西天班的荅禪師誌略

　　明西天佛子國師智光

　　天竺之國有五而總名印度南際大海西控波斯北距雪山東接林邑中曰迦維羅衛㨿四天竺之會即我釋迦如來降靈之地也肇自漢永平間佛法西入惟我迦葉摩騰竺法蘭首至洛陽曇柯迦羅之於魏佛䭾䟦陀羅之於晉曇無讖之於宋求那毘地之於齊皆能講譯經論傳授毘尼為義學所宗至于梁普通中菩提達磨大師至自天竺不立文字而專於慧學及神光獻臂其教大行自是以降由西土而來者葢不多見元至正中得吾師班的荅善世大禪師至自印度師諱薩曷拶室哩此云具生吉祥生於天竺之中印度迦維羅衛國姓剎帝利氏稍長出家於迦濕彌羅國蘇囉薩寺初習通五明經律論辯析精詳雖老師宿德多推遜之後自以言論非究竟法遂䔍脩禪定不出山者十數年師嘗慕震旦有五臺清凉山乃文殊大士應現之所吾當瞻禮遂發足從信度河歷突厥屈支高昌諸國東行數萬里所涉國王及臣皆請受戒法越四寒暑而達甘肅元君聞之遣人迎至居吉祥法雲寺而智光始得投禮受業焉于時從化者翕集元君間問以事或對或否禮接雖隆而機語不契乃往清凉獲遂初志我　國朝綂有天下杖錫來朝　太祖高皇帝嘉其遠至召見于奉天門啟奏對稱　旨即授以善世禪師之號特賜銀章俾總天下釋教命於鍾山依八功德水而菴居焉復諭禮部有願從受戒法者勿禁　車駕每幸鍾山必過師室言論移時而賜詩什勞問甚至丙辰秋奉　命遊觀音大士之寶陀羅伽山既而登天目師子巖㴑彭蠡躋匡廬渡長淮禮四祖五祖塔而還謁　上于華葢殿天語溫接寵賚彌厚　上每宣諭僧眾必舉師行俾效法焉於時從受戒法者八萬餘眾施金幣不可數記悉散窶者囊無寸儲一日師顧謂智光曰汝當善護如來大法勿少懈怠又謂孤麻囉室哩等曰五臺清凉實吾初志今因緣已畢無復往已汝等將此梵書一帙洎吾遺骸少分至彼足吾願矣辛酉夏五月二十四日示寂事　聞賜祭闍維獲五色舍利無筭煙𦦨所及凝綴松栢咸若貫珠收斂設利於聚寶門外而塔蔵之且建祠宇　車駕臨視　賜名西天寺葢表師之所自出也時於咸陽現神變彼處人民禮迎設供甚厚有使西回　上詢邊陲因言而知其事歎曰善世禪師隻履西歸之示現也乃敘述而銘之曰金天之西有國乹竺高山大河靈氣紛郁曰迦維衛天地之中䔍生文佛為世大雄五百年餘大教式啟繇漢東都祕詮昉至敷揚𥥆奧剖析精微大地春回佛日光輝有來法尊不事言論究明心性直𣶮源本迄今千載吾師嗣來具足梵行慧學弘開原其所出迦維羅衛誕降之祥佛母授記爰初闡教老宿避席化行于鄉旁暨隣國廼遊震旦錫迎日飛道途所歷禮謁紛而勝國之季懷寶退蔵大明麗天歸我　聖皇聖佛同心寵褒勞問天章龍文金聲玉振奉旨南遊不驛而馳形聲所及影響相隨徧歷名山逍遙無住事緣已畢泊然而逝瞻仰妙容設利五色靈鑑洞然照而常寂流沙萬里鷲嶺天開不起于定而示去來我銘匪真而默斯契一月千江太虛無際　宣德十年乙卯四月日

　　(小剎)德恩寺(古剎　勅賜)

　　在都門外南城馴象街西北去聚寶門一里即在所領西天寺東古剎普光寺基正綂間重建奏請　賜額嘉靖間回祿僅存前殿僧寮幽閴小勝

　　【殿堂】

　　山門(壹楹)

　　金剛殿(叄楹)

　　僧院(拾貳房)

　　基址叄拾畆(東至養虎倉　南至沈家屯山　西至俞府墳　北至郭府墳)

　　【公產】

　　山(壹拾畆)

　　蔵經獲勅(文同報恩)　正綂十年二月十五日

　　(小剎)大慧菴

　　在都門外南城馴象街西去所領西天寺相近西北去聚寶門半里

　　【殿堂】

　　佛堂(參楹)

　　佛殿(參楹)

　　僧院(壹房)

　　基址貳畆(東至王泉田　南至官街　西至衛全墻　北至城河)

　　(小剎)到彼菴

　　在都門外南城河畔通濟街西去所領西天寺一里西北去聚寶門二里

　　【殿堂】

　　地藏殿(參楹)

　　佛殿(伍楹)

　　僧院(壹房)

　　基址貳畆(東至官街　南至張鳳園　西至城河　北至孫千戶宅)

金陵梵剎志卷三十七(終)


大藏經補編第 29 冊 No. 160 金陵梵剎志


金陵梵剎志卷三十八

　　(中剎)普德寺　(勅賜)

　　在都門外南城地東去所統報恩寺一里東北去聚寶門一里半正綂間創前後山蒼翠環逼松林茂深時墮秀色旁接雨花之勝

　　【殿堂】

　　金剛殿(伍楹)

　　天王殿(伍楹)

　　左右鐘鼓樓(貳座)

　　左右碑亭(貳座)

　　大佛殿(伍楹)

　　左觀音殿(叄楹)

　　右輪藏殿(叄楹)

　　西方殿(伍楹)

　　左伽藍殿(叄楹)

　　右祖師殿(叄楹)

　　廻廊(貳拾捌楹)

　　僧院(貳拾肆房)

　　基址壹百伍拾畆(東至鳳臺街　南至天界寺墻　西至安德街　北至國子監地)

　　【禪院】

　　大門(壹楹)

　　禪堂(伍楹)

　　淨業堂(伍楹)

　　右齋堂(叄楹)

　　小禪堂(叄楹)

　　厨庫茶房(拾叄楹)

　　【公產】

　　田地山塘(共柒拾壹畆叄分陸厘)

　　(【詩】)

　　遊普德寺

　　明皇甫汸

古寺城南訪六朝高臺一望幾蕭條門前黃葉催年暮林外青山覺路遙塔影常圓沙苑月鐘聲淨帶楚江潮老僧宴坐躭禪定送客何曾過虎橋

金陵梵剎志卷三十八(終)


大藏經補編第 29 冊 No. 160 金陵梵剎志


金陵梵剎志卷三十九

　　(中剎)碧峰寺(古剎　勅建)

　　在都門外南城安德街東去所綂報恩寺二里東北去聚寶門二里晉瑞相院永嘉中為寺唐貞觀中勅褚遂良重建改翠靈寺宋淳化改妙果寺元至元中改鐵索寺　國朝洪武中　勅建居異僧金碧峰因名寺近禪僧大方募建千佛閣所領小剎曰永福寺

　　【殿堂】

　　金剛殿(參楹)

　　天王殿(叄楹)

　　正佛殿(伍楹)

　　僧院(伍房)

　　石塔(壹座)

　　基址壹百畆(東至安德街　南至天界寺菜地　西至朱家園　北至李府園)

　　【禪院】

　　毘盧閣(參楹)

　　華嚴樓(伍楹)

　　左伽藍殿(參楹)

　　右祖師殿(參楹)

　　左齋堂(參楹)

　　右禪堂(伍楹)

　　厨庫茶寮(柒楹)

　　【公產】

　　地(肆畆柒分)

　　房地(玖間)

　　【人物】

　　【明】

　　碧峰(有碑略)

　　非幻(有誌略)

　　(【文】)

　　碧峰寺起止記略

　　三國吳乙卯嘉木四年有僧剏室名瑞相院室成不知所往至晉丁卯永嘉元年勅安東將軍建寺瑞相亦名院孝武帝戊子十三年寺廢重修至梁乙未天監十四年勅建殿宇一新駕幸建齋至唐武德九年丙戌沙汰天下僧道宮觀盡毀惟寺存焉至貞觀二十一年丁未勅御史大夫褚遂良重建改曰翠靈俄有一赤脚僧及二全真詣寺與語甚合與僧法興云殿宇將完于中造三世如來供奉明旦金像已完異香滿室三人不知所之眾以為神異具奏遣內侍掛旛建七日大齋御製遺文以旌其寺即今聖像非他寺可比也至宋辛卯淳化二年殿宇將頺有　旨建寺更名妙果建水陸大齋七日御製文表其寺及元辛巳至元十八年重建更名鐵索至　國朝洪武五年壬子勅工部黃侍郎督工重建先是禪師石姓諱金碧峰者奏上建寺請名　太祖高皇帝御贈號因以題寺名師棄髮存鬚得禪家玄竅尤精陰陽術數　聖祖召問佛法鬼神及脩煉語甚合出使西洋所經諸國奇功甚多授爵固辭對云不為榮利所拘弟子極重得真傳者四寶衲頭廣尚士道衍道永等師嘗謂衍曰兩眼旋光眉間煞氣當為太平光頭宰相衍即姚廣孝也永精于歷數授欽天五官靈臺郎封僧錄闡教兼住靈谷寺二弟子皆　成祖文皇帝用焉時值旱久不雨　駕御承天門語真人禱雨不應乃召禪師至　聖祖謂和尚祈得雨乎師應聲何難真人云雨乃天意非人力強為師即展鉢見一小龍形如金色從鉢飛騰少頃陰雲四合大雨平地水深尺餘民困得甦上喜曰和尚真神也賜座齋畢駕送出西華門外有鉢水溢蛟龍　御讚存焉後真人不悅密譛于　上曰胡僧妖術請試之水火竟無損焉　上愈加敬厚時有方士周顛仙張三丰鐵冠道人冷謙者往來叅謁起坐甚恭每與公卿士夫譚及正心誠意皆可施行弟子恭求法旨但云金剛惟心是一何必他求一日　上問歷數對云四夷賔服海宇澄清治稱無為又何問焉　上嘉納之賜田庄固辭久之見　上曰臣本西域今歸故土賜金帛彩段辭弗受且言今日巳時辭陛下午後出潼關　上初以為謬乃于是日貽　上原賜袈裟等物于關守者持赴京奏狀始前洪武二十二年　聖旨復建碧峰塔建齋等事後禪師圓寂　高皇帝深思不已乃以寶衲頭住持本寺勅翰林學士宋濂狀其文有　高皇帝御讚金碧峰禪師像曰沙門號碧峰五臺山愈崇固知業已白本來石壁空能不為禪縛區區幾刼功處處食常住善世語龐鴻神出諸靈鷲浩翰佛家風雖已成正覺未入天臺叢一朝脫殼去人言金碧翁從此新佛號鉢水溢蛟龍飛錫長空吼隻履掛高松年逾七十幾玄關盡悟終果然忽立去飄然凌蒼穹寄語碧峰翁是必留禪宗其真像見存庫焉　嘉靖元年孟春

　　碧峰禪師碑略

　　明太子賛善宋濂

　　禪師諱寶金族姓石氏其號為碧峰生於乾州永壽縣之名胃年六歲依雲寂溫法師為弟子既薙落受具戒徧詣講肆窮性相之學對眾演說纍纍如貫珠聞者解頥已而撫髀嘆曰三藏之文皆標月之指爾昔者祖師說法天華繽紛金蓮湧現尚未能出離生[├/(夕*人)]况區區者耶即更衣入禪林時如海真公樹正法幢於西蜀晉雲山中亟往見之公示以道要禪師大起疑情三二年間寢食為廢偶携筐隨公擷蔬於園忽凝坐不動歷三時方寤公曰爾入定耶禪師曰然曰汝何所見曰有所悟爾曰汝第言之禪師舉筐示公公非之禪師寘筐于地拱手而立公又非之禪師厲聲一喝公奮前揕其胷使速言禪師築公脅仆之公猶未之許笑曰塵勞蹔息定力未能深也必使心路絕阻關透然後大法可明耳禪師聞之愈精進不懈遂出叅諸方憇峨嵋山誓不復粒食日採松栢啖之脅不霑席者又三年自是入定或累日不起嘗趺坐大樹下谿水橫逸人意禪師已溺[├/(夕*人)]越七日水退競往視之禪師燕坐如平時唯衣濕耳一日聽伐木聲通身汗下如雨嘆曰妙喜大悟十有八小悟無筭豈欺我哉未生前之事吾今日方知其真爾急往求證於公反復相辯詰甚力至於曳傾禪榻而出公曰是則是矣翼日重勘之至期公於地上畫一圓相禪師以袖拂去之公復畫一圓相禪師於中增一畫又拂去之公再畫如前禪師又增一畫成十字又拂去之公視之不語復畫如前禪師於十字加四隅成田文又拂去之公乃總畫三十圓相禪師一一具荅公曰汝今方知佛法宏勝如此也百餘年間參學有悟者世豈無之能明大機用者寧復幾人無用和尚有云坐下當出三虎一彪一彪者豈非爾邪爾宜往朔方其道當大行也無用葢公之師云先是禪師在定中見一山甚秀麗重樓傑閣金碧絢爛諸佛五十二菩薩行道其中有招禪師謂曰此五臺山秘魔巗也爾前身脩道其中靈骨猶在何乃忘之既寤遂遊五臺山道逢蓬首女子身被五綵獘衣赤足徐行一黑獒隨其後禪師問曰子何之曰入山中爾曰物何為曰一切不為良久乃沒叩之同行者皆弗之見或謂為文殊化身云禪師乃就山建靈鷲菴四方聞之不遠千里負餱糧來獻者日繽紛也禪師悉儲之以食遊學之僧多至千餘人雖丁歲大儉亦不拒也至正戊子冬順帝遣使者召至燕都慰勞甚至天竺僧指空久留燕相傳能前知號為三百歲人敬之如神禪師往與叩擊空瞪視不荅及出空嘆曰此真有道者也冬夕大雪有紅光自禪師室中起上接霄漢帝驚嘆賜以金紋伽黎衣遣歸明年己丑復召見於延春閣命建壇禱雨輙應賜以金繒若干禪師受之即以振饑乏又明年庚寅特賜寂照圓明大禪師之號詔主海印禪寺禪師力辭名香法衣之賜殆無虛月自丞相而下以至武夫悍將無不以為依皈已而懇求還山洪武戊申　大明皇帝即位于建業明年己酉燕都乎又明年庚戌詔禪師至南京夏五月見　上於奉天殿且曰朕聞師名久以中州苦寒特延師居南方爾遂留於大天界寺時召入問佛法及鬼神情狀奏對稱　旨又一年辛亥冬十月朔　上將設普濟佛會于鍾山　命高行僧十人蒞其事而禪師與焉　賜伊蒲饌於崇禧寺　大駕幸臨移時方還明年壬子春正月既望諸沙門方畢集　上服皮弁服親行獻佛之禮夜將半　勅禪師於圜悟關施摩伽陀斛法食竣事寵賚優渥夏五月悉粥衣盂之資作佛事七日乃示微疾　上知之親御翰墨賜詩十二韻有玄關盡悟已成正覺之言至六月四日沐浴更衣與四眾言別正襟危坐目將瞑弟子祖金智信等請曰和尚逝則逝矣不留一言何以暴白於後世邪禪師曰三藏法寶尚為故𥿄吾言欲何為夷然而逝世壽六十五僧臘五十又九後三日奉龕茶毘於聚寶山傾城出送香幣積如丘陵或恐不得與執紼之列露宿以俟之及至火滅獲五色舍利齒舌數珠皆不壞紛然爭取灰土為盡　上祀方丘宿於齋宮濂與禮部尚書陶凱侍左右　上出賜禪師詩令觀之其稱禪師之德為甚僃夫　聖人之言天也禪師之道上與天通嗚呼哲人云亡柰何不興大法衰微之歎乎銘曰臨濟崇崇西來正宗益衍以鴻三虎怒投中有一彪氣可吞牛性相紛拏瓜蔓交加入海𥮅沙乃易禪衣乃抵朦師乃治其疵棲身孱顏絕去八還入第一關河水浸淫趺坐樹陰爰濕我衿我松我粻我泉我漿渴饑兩忘實相圓通無物不容悟其本空玄徵肇胎陟彼五臺樓閣門開南粵北胡方衣圓顱水赴雲趨無間儉豐香積之𠑽且安其躬其名　上聞便蕃宸恩來自　帝閽於赫　皇明遣使奉迎舘于神京龍文成章日晶月光鬱其寵榮四眾所依胡不寧兹而亟其歸太山崔崔一旦其𥣧靡人不哀有崇者岡白虹吐芒設利之藏　洪武癸丑年秋七月既望

　　非幻大禪師誌略

　　明衛府長史三衢金實

　　師字無涯信安浮石鄉人入烏石山從傑峰為僧初入門傑峰問何處來師荅云虛空無向背指寺鐘俾作頌即口占偈云百鍊鑪中滾出來虛空元不惹塵埃如今挂在人頭上撞着洪音遍九垓時年十二傑峰大器之即令祝髮居坐下躬服勞勩弗懈于始究竟積久凝滯澌盡游刃肎綮所向無閡遂受印可永樂丁亥初　太宗文皇帝有事　　長陵廷臣有言師精于地理學者徵至入對稱　旨意大加宴賚即授欽天監五官靈臺郎　賜七品服俾蒞其事事畢將大用之師懇求願復為僧遂擢僧錄司右闡教住南京碧峰寺　上時在春宮雅敬師之道俾住持靈谷寺　恩遇益隆庚子閏正月二十八日示寂時　朝廷方於靈谷建大齋禮官董其事甚嚴師獨若不經意其徒怪問之師笑曰自家有一大事甚緊無暇他及至是沐浴更衣趺坐榻上二僧捧紙至前把筆大書偈云生[├/(夕*人)]悠悠絕世緣蒙　恩永樂太平年這回撒手歸空去雪霽雲消月正圓投筆而逝同官啟　聞有　命停龕方丈十又三日一再遣官致祭顏面如生茶毘之夕祥烟彌布設利克滿

　　(小剎)永福寺(古剎)

　　在都門外南城安德街天竺山前北去所領碧峰寺相隣東北去聚寶門二里天順間詁菴禪師建按乹道志在廣濟倉東舊在冶城東南本晉開福寺後徙此改景福寺南唐避諱改額宋元名永福尼寺舊有孔雀壇成化中燬弘治辛酉重修今居士張應文復募重修度越前剎

　　【殿堂】

　　山門(叄楹)

　　觀音殿(叄楹)

　　佛殿(叄楹)

　　孔雀樓(伍楹)

　　石塔(壹座)

　　僧院(貳房)

　　基址伍畆(東至安德街　南至能仁寺墻　西至璢璃窑水塘　北至官路)


大藏經補編第 29 冊 No. 160 金陵梵剎志


金陵梵剎志卷四十

　　(中剎)新亭崇因寺(古剎)

　　在郭外南城安德鄉北去所綂報恩寺十里聚寶門十里劉宋時名曠野寺齊廢梁大同中復唐開元中以懶融嘗居改禪居院太和中改崇果院宋改寺額曰崇因嘉靖間重修此地舊為新亭有王謝遺跡宋蘇長公畫像頌又劉誼詩云十里崇因寺臨江水氣中皆為寺證據所領小剎曰英臺寺慈善寺興福寺鳳嶺寺

　　【殿堂】

　　天王殿(叄楹)

　　佛殿(叄楹)

　　左伽藍殿(叄楹)

　　右祖師殿(叄楹)

　　方丈(陸楹)

　　廻廊(陸楹)

　　僧院(叄房)

　　基址拾肆畆(東至趙科民田　南至王彥民田　西至趙指撣墳　北至新永寧寺山)

　　【公產】

　　田地山塘(共貳百壹拾玖畆伍分貳厘)

　　【古蹟】

　　新亭(世宗過江諸人每至暇日輙相邀出藉卉飲晏周侯顗在坐嘆曰風景不殊舉目有江河之異皆相視流淚惟丞相導愀然變色曰當共戮力王室尅復神州何至作楚囚相對泣耶　孝武寧康元年桓溫來朝頓兵新亭召王坦之謝安安發其壁後置人溫為却兵咲語移日　崔慧景兵至新亭石頭白下兵皆潰徐道覆勸盧循焚舟自新亭步上　元徽二年桂陽王休範舉兵蕭道成請頓新亭以當其鋒大破之　梁武帝起義兵進屯江寧東昏使李居士率兵屯新亭梁擊破之)

　　觀音畫像(東坡頌李端叔跋曰吾十葬亡妻崇因長老欽公謂余曰子胡不禱觀音東坡南遷嘗禱而應遂作頌前人已刻石後有詔所在東坡文皆燬人不敢違余問石所在曰幾碎矣索之力乃得於庫中米廩後塵土深數寸稍曳出加湔洗而燦然如未嘗毀者葢先是刻馬祖龐居士用其餘刻頌像已斷裂而頌獨全今不存)

　　(【文】)

　　曠野寺碑

　　梁元帝

　　雲楣膠葛桂棟陰崇刻虬龍於洞房倒蓮花於綺井月殿朗而相暉雪官穆以華壯䡾䡾璇題虹梁生於暮雨璞璞銀牓飛觀入乎雲中銘曰圓璫旦暉方諸夜朗金盤曜色寶鈴成響

　　觀音頌併序

　　宋翰林學士蘇軾

　　金陵崇因寺長老宗襲目以衣鉢造觀世音像極相好之妙予南遷過而禱焉曰吾北歸當復過此而為之頌建中靖國元年五月日自海南歸至金陵乃作頌曰慈近乎仁悲近乎義忍近乎勇辱近乎智四者似之而卒非是有大圓覺平等無二無冤故仁無親故義無人故勇無我故智彼四雖近有作有止此四本無有取無匱有二長者皆樂檀施其一大富千金日費其一甚貧百錢而已我說二人等無有異吁觀世音淨聖大士徧滿空界挈携天地大觧脫力非我敢議若其四無我亦如是

　　集慶路崇因寺記

　　元豫章沙門大訢

　　延祐二年曇芳居金陵崇因寺予寓館焉僧不滿百多耆宿有矩度庭宇靜深山環揖如衛左江右淮風帆驛騎使客憇止以寺得晉新亭故基山川風物感人詠思有不能去者曇芳與予登崇岡俯水𣱵吊六朝遺跡未嘗不嘆世之勛業如春華陽𦦨隨手變滅而吾徒之居逃空虛棄寂寞幸而孑遺者以存吾道也明年予過錢唐後曇芳亦遷鍾山而白巖繼之矣又十六年文皇以潛邸為寺召吾天竺來主之而眾又以崇因命吾法弟正逵逵居十年以葺其寺之勞請記其事按圖志寺建於劉宋人呼曠野寺齊廢梁大同中克復唐開元中以懶融嘗居之始名禪居寺偽吳太和改崇果宋又賜名崇因政和間長老宗襲作觀音像蘇文忠公以頌讚之視祖堂列祀若洪覺範與真如喆公之嗣正禪師者皆望重禪林正歿多設剎塟塔山中始居四望亭嘗安千眾今二井猶存紹興初遷於此曰文殊山若有待也然薦罹兵燹蕞爾僅存至國朝遠峰宏公克中興之及曇芳而法席始盛作鐘樓僧堂眾寮庖湢以延名衲逵作大殿初有農耕田中視若物焉發及深淖得巨木堅勁修直理密而芳郁因以為柱殆若神獻殿成像設金碧尤極殊麗由門廡垣廩悉新之以文皇嘗幸寺又賜白金仍鑄巨鐘以昭聖德慕蘇公之賢作雪堂知生之有終作三塔又曰有寺千年矣賴昔人保以弗隳吾懼不逮而猶有望於後之人可無紀乎予謂世之定宇宙者以包六合閱萬世也人以𦕈然之身寄其中不啻一粟倐然而盡如駒過隙曾不知世所存其大其久葢將度越六合萬世以超乎宇宙之外不能顧省而自暴自棄者何限昧夫大者久者而常汲汲於𦕈然倐然以饜足其志何愚滋甚彼論禹稷顏子同道特以用不用易地皆然而較然辯之以此視彼雖以天下易陋巷猶以蹄涔酌滄溟孰儗哉斯向之曇芳與吾浩嘆者不在是乎雖然不以無為而隳有為不膠於外以失其內必交修而備舉之吾道然也逵勉乎哉逵勉乎哉逵晚從先師又與天目本公游其所得叵量因其請而䂓之友道也是為記

　　寺始建於六朝劉宋時名曠野唐名禪居宋改今名載圖志可考也其營置沿革崇異此碑之文具焉文見蒲室集中碑石則磨滅無存矣今年夏余得告觧篆憇寺中欲俾來者之有徵也命住持明珠重勒于石　嘉靖戊午南京禮部祠祭司郎中平湖陸光祖識

　　(【詩】)

　　新亭渚別范零陵雲

　　宋謝眺

洞庭張樂地瀟湘帝子遊雲去蒼梧野水還江漢流停驂我悵望輟棹子夷猶廣平聽方籍茂陵將見求心事俱已矣江上徒離憂

　　和徐都曹出新亭渚

　　宋謝眺

宛洛佳遨遊春色滿皇州結軫青郊路廻瞰蒼江流日華川上動風光草際浮桃李成蹊徑桑榆䕃道周東都已俶載言歸望綠疇

　　昧旦出新亭渚

　　宋徐勉

驅車凌早術山華映初日攬轡且徘徊復值清江謐杳靄楓樹林參差黃鳥匹氣物宛如斯重以心期逸春堤一遊衍終朝意殊悉

　　過崇因寺簡古曇上人

　　明陳沂

仙丘何處覔梵剎此中藏卓地穿龍井開山起鴈堂曇花無伏臘祗樹有齊梁相對爐烟下前因未盡香

　　遊崇因寺

　　明許榖

秀壁垂蒼栢琱臺映紫霞林虛含萬象室靜演三車寶地金為粟祇園玉作花直須同結社應恨未辭家

　　遊崇因寺

　　明姚汝循

複嶺藏金界幽探歷翠微屢迷黃葉境始到綠蘿扉谷靜松聲合秋高林影稀坐來塵世隔花雨滿空飛

　　(小剎)英臺寺(古剎　勅賜)

　　在郭外南城安德鄉西善橋東去所領崇因寺伍里北去聚寶門拾伍里乾道志舊在新林市

　　【殿堂】

　　金剛殿(叄楹)

　　天王殿(叄楹)

　　佛殿(叄楹)

　　觀音殿(伍楹)

　　僧院(壹房)

　　基址捌畆(東至陳見民田　南至柴文民山　西至本寺後山　北至陳見民山)

　　【公產】

　　田地山塘(共貳拾伍畆捌分陸厘)

　　(小剎)慈善寺

　　在郭外南城安德鄉東去所領崇因寺肆里北去聚寶門拾伍里

　　【殿堂】

　　山門(壹楹)

　　佛殿(叄楹)

　　僧院(叁房)

　　【禪院】(拾肆楹)

　　基址捌畆(東至寺前官路　南至胡中正民田　西至大河　北至王世龍民田)

　　【公產】

　　田地(共叁拾柒畆叁分)

　　(小剎)興福寺

　　在郭外南城安德鄉東去所領崇因寺七里北去聚寶門二十五里

　　【殿堂】

　　佛殿(止存基址)

　　僧院(壹房)

　　基址貳畆(東至蔣文顯民山　南至王思山民墳　西至郭家墳　北至王思山民墳)

　　(小剎)鳳嶺寺　(勅賜)

　　在郭外南城鳳西鄉西去所領崇因寺十里西北去聚寶門十三里宣德元年右善世溥洽示寂龕于鳳嶺之陽建塔院　賜額今漸頹圮

　　【殿堂】

　　佛殿(叄楹)

　　僧院(壹房)

　　基址拾畆(東至官溝　西至建平▆▆　南至高藍冲田　北至夏佩民田)

　　【公產】

　　田地山塘(共伍拾捌畆捌分捌厘)

　　(【文】)

　　臨安楊伯子墓田碣

　　明翰林修撰焦竑

　　滇雲楊別駕維斗余舊門人也萬曆中任東昌別駕時配及子清朝息李氏相繼物故壬寅歲解組南還訪余金陵念三櫬自隨間關萬里勢難遠涉乃謀葬南郊鳳嶺寺之右方踰年令內弟復賫二十金屬余僕置寺田三畒五分地二畝𢌿寺僧德賢守之取其租為時祭費同鄉選部馬公恐久而湮也為立石寺中以垂永久夫余之祖塋既相去跬步而滇雲宦轍復絡繹踵至冀能時加省視令丘壠常存烝嘗不替是維斗意也嗟乎嬴博葬子達人之高風平陵立碑友生之義舉若馬公與君之所為何必古人輙記其略令來者有攷焉餘載別駕自為墓碣中不具論


大藏經補編第 29 冊 No. 160 金陵梵剎志


金陵梵剎志卷四十一

　　(中剎)外永寧寺　(勅賜)

　　在郭外南城安德鄉北去所統報恩寺十里聚寶門十里正德間創建　賜額所領小剎曰德勝寺廣興寺智安寺德壽寺永泰寺

　　【殿堂】

　　天王殿(叄楹)

　　佛殿(叄楹)

　　左右鐘鼓樓(貳座)

　　法堂(柒楹)

　　僧院(肆房)

　　基址貳拾畆(東至廣興寺　南至本寺照山　西至分山路口　北至王家神路)

　　【公產】

　　田地山塘(共叁百玖拾貳畆玖分叁厘)

　　(小剎)德勝寺　(勅賜)

　　在郭外南城安德街西去所領外永寧寺十里西北去聚寶門三十里

　　【殿堂】

　　山門(壹楹)

　　佛殿(叄楹)

　　左伽藍殿(叄楹)

　　右觀音殿(叄楹)

　　祖師殿(叄楹)

　　僧院(叁房)

　　基址叁拾畆(東至嚴家民山　南至本寺地　西至王家山　北至本寺溝)

　　【公產】

　　田山塘(共玖拾伍畆陸分柒厘)

　　(小剎)廣興寺　(勅賜)

　　在郭外南城地安德鄉北去所領外永寧寺半里西北去聚寶門十里景泰二年僧惠興創造奏請　賜額

　　【殿堂】

　　佛殿(叄楹)

　　僧院(叁房)

　　基址肆畆(東至韋家山　南至本寺照山頂　西至甄指禪山　北至高聚民山)

　　(小剎)智安寺

　　在郭外南城新亭鄉北去所領外永寧寺　里　去聚寶門　里　國初僧曇周塔院景泰間燬于火今僅存僧院

　　【殿堂】

　　佛殿(止存基址)

　　僧院(壹房)

　　基址貳畆

　　【公產】

　　田地山塘(共叁拾貳畆貳分陸厘)

　　(小剎)德壽寺

　　在都門外南城安德鄉西去所領外永寧寺十里西北去聚寶門十里

　　【殿堂】

　　佛殿(止存基址)

　　僧院(貳房)

　　基址拾肆畆(東至尚西民塘　南至馬塲溝　西至朱景隱民墳　北至杜應祥墳)

　　【公產】

　　田山塘(共壹拾陸畆柒厘)

　　(小剎)永泰寺(古剎)

　　在都門外南城安鄉西去所領外永寧寺十里西北去聚寶門十三里唐開化年創

　　【殿堂】

　　天王殿(叄楹)

　　佛殿(叄楹)

　　僧院(壹房)

　　基址捌畆

　　【公產】

　　田地塘(共柒拾肆畆捌分捌厘)

金陵梵剎志卷四十一(終)


大藏經補編第 29 冊 No. 160 金陵梵剎志


金陵梵剎志卷四十二

　　(中剎)祝禧寺　(勅賜)

　　在郭外南城安德鄉北去所統報恩寺十里聚寶門十里正德間造奏請　賜額所領小剎曰天隆極樂寺

　　【殿堂】

　　山門(叄楹)

　　金剛殿(叄楹)

　　天王殿(叄楹)

　　佛殿(叄楹)

　　左伽藍殿(叄楹)

　　右祖師殿(叄楹)

　　法堂(叄楹)

　　方丈(叄楹)

　　廻廊(肆拾貳楹)

　　僧院(捌房)

　　基址肆拾伍畆(東至本寺山　南至官路　西至本寺田　北至朱澤民田)

　　【公產】

　　田地山塘(共貳百叁拾肆畆肆分肆厘)

　　(小剎)天隆極樂寺　(勅賜)

　　在郭外南城安德鄉西去所領祝禧寺三里西北去聚寶門十里宣德間建為天然和尚塔院僧弘昇奏請賜額今殿宇漸圮

　　【殿堂】

　　金剛殿(叄楹)

　　天王殿(叄楹)

　　佛殿(叄楹)

　　毘盧閣(叄楹)

　　僧院(壹房)

　　基址貳畆(東至徐家山頂　南至徐王二家民山　西至本寺地　北至張欒民山)

　　【公產】

　　田地山塘(共肆拾伍畆玖分壹厘)

金陵梵剎志卷四十二(終)


大藏經補編第 29 冊 No. 160 金陵梵剎志


金陵梵剎志卷四十三

　　(中剎)獻花巖花巖寺　(勅賜)

　　在郭外南城皈善鄉北去所統報恩寺三十里聚寶門同唐高僧懶融曾居此有百鳥獻花因名獻花巖舊惟菴居成化間僧古道德達建寺　請今額寺在芙蓉峰之半巖洞甚多俱奇絕有芙蓉閣及大觀堂坐見弘覺樓殿林壑浮圖金碧宛若畵障絕頂望京城歷歷錯繡鍾山連帶江外數峰青出最登臨勝處所領小剎曰慧光寺

　　【殿堂】

　　金剛殿(叄楹)

　　天王殿(叄楹)

　　佛殿(叄楹)

　　左伽藍殿(壹楹)

　　祖師殿(叄楹)

　　觀音閣(壹座)

　　鐘鼓樓(貳座)

　　歸雲亭(壹座)

　　僧院(柒房)

　　基址伍拾畆捌分(東至斗山大盤嶺　南至寺大山西峰嶺　西至寺象鼻洞入孟塘　北至寺石碑樓)

　　【禪院】

　　禪堂(叄楹)

　　右齋堂(叄楹)

　　【公產】

　　田地山塘(共貳百捌拾陸畆柒分玖厘)

　　【山水】

　　華巗山(大藏經云高千四百餘尺周四十里餘三十步)

　　芙蓉峰(巗東上數丈)

　　拱北峰(芙蓉峰上又百步北拱都邑因名)

　　天盤嶺(巖東界)

　　西風嶺(巖西界)

　　中峰(西嶺南緣崖二里許)

　　獻花巗(佛宮西有石窟如室入深丈餘廣尋上石穹窿下平土無石神僧傳云唐貞觀十七年法融來修戒定二十一年巖下講法華經時素雪滿階獲奇花二莖狀如芙蓉燦同金色大藏經云又有百鳥銜花翔集即此巖也)

　　伏虎洞(巖東上芙蓉峰下有石窟比巖差小亦云法融談經處嘗有二虎伺干門)

　　神蛇洞(巖西相傳亦法融時馴蛇也)

　　象鼻洞(在神蛇洞下石穴如象鼻相貫)

　　息泉(入山徑歷上一里許)

　　淨香泉(息井歷上數百步)

　　太白泉(在佛宮西太白西方之精故名)

　　長庚池(佛宮外歷上數十步)

　　【古蹟】

　　玉板臺(北麓入徑二里許一巨臺臺下環以大竹因名玉板)

　　大觀臺(從大竹傍少西縱步而上入石門臺廣數丈繚以短垣下瞰數仞群峰平臨萬木俯視)

　　瞰雲臺(拱北峰下有石削起平廣曰瞰雲臺)

　　芸臺(巖之下一微徑至臺僅容席傍多芸草)

　　菩提臺(芸臺下草莽中向西一高丘傍有菩提樹一株)

　　待月臺(佛宮之東嶺有石臺曰待月東望曠迥月自下起蒼凉景色)

　　補衲臺(下待月臺數步有石圍數丈敻起面甚平四隅如劈判者云亦法融補衣處也)

　　六觀亭(亭六角名六觀取釋氏如夢幻泡影露電如是觀之說)

　　芙蓉閣(亭之西芙蓉峰之下石谽谺懸出處嵌一閣因石高下為棟長短梯亦借石之紆轉處補甃而上)

　　歸雲亭(入巖而東出數步至亭樹石掩映)

　　(【文】)

　　獻花巗序

　　明翰林編脩鄞陳沂

　　金陵諸山在北者皆石負大江蟠踞都邑崖壁峻削高數十仞阸䧢關阻莫之可越西為城闉之限而石者亦多故隋置石頭城目北以東鍾山為都邑之鎮青龍黃鹿延亘於秣陵淳化者土石相半城南山多子石去十里外皆土不甚高惟牛頭山去城三十里石居土之十七僻奧而欝秀兩峰角立望之若牛頭然上有浮圖佛宮釋氏書云江左牛頭是也山之南五里有峰起相埒自麓至顛皆碧石被蘇藤樹雜糅與石相生崖之半一石窟曰獻花巗釋氏書謂唐釋師法融居此雪中有奇花又有鳥銜花之異巗因以名而山亦以巗顯故金陵稱叢林必曰牛首獻花巗祖堂而地實相連舊剎惟牛頭幽棲寺即今弘覺寺此巗惟僧菴耳　皇明成化間山東僧古道師至巗下堅坐不動數年黔國宰何公飯僧於祖堂之山北望雲氣被彩踄岡而北氣自巗出何公愕然步至巗見古道危坐問之不答而貌又古益怪異之是年即捐金為佛宮別治堂與之居請　勅賜寺額曰花巗古道化去弟子再傳者曰德達善弘教受祠部劄子領之踰年尋山之蹤窮水之源芟闢灌莽夷衍碕砠因高為臺緣曲為梯懸虛以為樓閣挹曠以為軒檻凡幽潛祕匿之所始畢張大榜之於木刊之於石由是獻花巗之名大盛於牛頭山

　　遊獻花巗記

　　明南兵部尚書太原喬宇

　　從牛首南緣山徑紆曲經數峰約五里至西風嶺東行有石窟如屋題曰獻花巗云唐法融禪定於此有百鳥獻花之異因名巗內復有竅東出一旁曰歸雲亭崖之下有一徑至大觀堂堂制極橫敞前繚以短垣凭之則牛首山如障京城宮闕歷歷可見入華巗寺有芙蓉閣在石間懸出閣之右有亭六角曰六觀亭亭之右有脩廊臨虛曰翠㣲房之後登山徑至拱北峰峰之上復有亭曰聳翠亭之上又數百級乃至頂頂極平曠東下有補衲臺亦法融禪定補衣處也

　　(【詩】)

　　獻花巗

　　明錢琦

獻花巗畔寺着屐澷登臨花發年年好巗深處處陰步來尋落果坐久換鳴禽世路何多事看山獨會心

　　登芙蓉閣

　　明陳沂

丹閣懸青磴浮雲宿處低俯𥨖寒鴈度歌聽曉猿啼瀑水侵琱檻飛蘿護絳題香臺在深處即此是曹溪

　　宿達公房

　　明陳沂

舊地人重宿勞生夢一醒亂峰明積雪虛殿納踈星僧髮老逾白佛燈寒更青翛然生道念對坐說金經

　　宿花巗寺

　　明陳沂

古臺秋晚客閒凭渺渺寒原思不勝巗日乍沉鳴遠磬野烟初瞑出踈燈山分僻路惟聞鳥寺轉空廊不見僧入境已離人世界此身還宿翠㣲層

　　澄江臺

　　明王韋

混合開天塹蒼茫壯帝畿帆檣移夕景樓殿動朝暉落日波濤隱浮烟島嶼㣲登臺歌古詠長憶謝玄暉

　　芙蓉閣

　　明王韋

緣曲疑難至馮虛恐未安狻猊金鎻冷鸚鵡雪衣單竹倚琅玕聽雲移罨畫看如何翠㣲上猶自著塵冠

　　遊獻花巗

　　明[春-三+?]鐸

清塵曉雨乍霏㣲落絮遊絲總不飛絕巘路通行委曲大江帆遠見依稀雲中絳閣初疑畫洞口青苔欲上衣擬借巗房留信宿隔林啼鳥漫催歸

　　秋日遊花巗

　　明蔡羽

花巗最絕頂下與人境懸峭壁下蒼霧飛梯入青天江影如秋毫吳楚浩無邊竹蔭不漏日翠厚常流煙隱隱藤蘿中金磬忽泠然東山動餘靄羣巘爭效妍空虛亦悽神還尋曲房眠主人棄客去獨負東林緣

　　歸雲亭

　　明蔡羽

尋幽坐翠㣲嵐氣濕人衣日暮高亭上雲歸僧未歸

　　登獻花岩芙蓉閣

　　明湯顯祖

木末芙蓉出花岩草樹齊陵高諸象北江白數峰西

　　(小剎)慧光寺(古剎　勅賜)

　　在郭外南城新寧鄉南去所領花巗寺五里北去聚寶門三十里牛首山東北轉入岡巒數重即寺宋治平中建因賜古光宅寺額遂名光宅創制極古臺皆鑿山而成入禪院有石數丈方廣夷坦雲光法師講經於此國朝洪武中僧無隱重創　賜今額

　　【殿堂】

　　山門(壹楹)

　　佛殿(伍楹)

　　僧院(壹房)

　　基址參畆(東至蔣仲雲民山　南至寺前官路　西至王汝楫民田　北至沐府後山)

　　【公產】

　　田山(共壹拾壹畆伍分)

　　【人物】

　　【梁】

　　僧正法師(有碑銘)

　　法悅(有傳略)

　　曇瑗(有傳略)

　　(【文】)

　　光宅寺剎下銘

　　梁尚書令沈約

　　光宅寺蓋上帝之故居行宮之舊兆揚州丹陽郡秣陵縣某鄉某里之地自去兹邠毫來儀京輔拓宇東第咫武城闉聖心留愛閑素遷負南郭義等去鄷事均徙鎬及尅濟橫流膺斯寶運命帝閽以廣闢即太㣲而為宇既等漢高流連於豐沛亦同光武眷戀於南陽思所以永流聖迹垂之不朽今事與須彌等同理與天地無窮莫若光建寶塔式傳于後乃以大梁之天監六年歲次星紀月旅黃鐘閏十月二十三日戊寅仲冬之節也乃樹剎玄壤表峻蒼雲下洞淵泉仰迫星漢方當銷巨石於賢刼拯未來於忍土若夫朱光所耀彤雲所臨非止天眷兼因地德皇帝乃啟扉閶闔造舟淮涘接神颷而動驂越浮梁而逕度芝蓋容與翠華葳[(毤-允+豕)-毛+生]下輦停蹕躬展誠敬廣集四部揆景同　弘此廣因被之無外同由厥路俱至道塲乃作銘曰八維悠濶九服荒茫靈聖底止咸表厥祥壽丘𮙀𮙀電繞樞光周原膴膴五緯入房自茲遐敻在處弗亡安知弱水寧辨窮桑自天攸縱於惟我皇即基昔兆為世舟航重檐累構迥剎高驤上為淨國地即金剛因斯太極溥被翱翔豈徒三界寧止十方濡足萬古援手百王一念斯答萬壽無疆如日之久如天之長

　　上錢隨喜光宅寺啟

　　梁尚書令沈約

　　伏惟中陽故里舂陵舊居夷漫滌蕩會無遺築若使大教早流法遵二代開塔白水樹剎枌榆可以傳美垂跡迄今不朽

　　重建慧光禪寺記略

　　明南太常少卿四明鄭雍言

　　都城南去三十五里有古寺曰光宅乃梁武帝故宅捨之作寺昔雲光法師講法華經于此有天花如飛雪滿空講罷即乘空而去按實錄云天監六年武帝捨宅造寺未成於小莊嚴寺造無量佛像長丈九尺未移前淮中估客夜輙聞大橋上脩道路往視不見其人俄而像度光彩輝煥在當時祥瑞顯應如此宋王荊公有詩云今知光宅寺牛首正當門臺殿金碧毀丘墟桑竹繁則知宋時其寺荒凉已久矧遭元季兵燹之餘廢壞不言可知　國朝洪武初無隱道禪師于寺基上薙草萊除荊𣗥畚瓦礫首創梵宇宣德五年特奏奉　旨改慧光禪寺宣德八年普徹等募眾鳩工重建佛殿諸所煥然一新至正綂癸亥訖工因屬文以紀其實　正綂九年申子正月

　　(【傳】)

　　光宅寺僧正法師碑銘

　　梁元帝

　　昂昂千里孰辨麒麟之蹤汪汪萬頃誰識波瀾之際望之若披雲霧覩之如觀日月至乃耆年宿望蓄思搆疑懸鐘無盡短兵有倦猶若分旦望景履冰待日莫不傾河注燭虛往實歸皇帝革命受圖補天紉地轉金輪於忍土䇿紺馬於閻浮逸翮方超圖南輟軌豈直盡茲相府署彼義年方當高步仙階永編金牒繁霜凝而旦委松風凄而暮來悲馬鳴之不反望龍樹而心哀銘曰澄月夜虧清氣旦卷曾變遠岸蒼江傍緬

　　釋法悅傳略

　　高僧傳

　　釋法悅者戒素沙門也齊末勅為僧主止京師正覺寺嘗聞彭城宋王寺有丈八金像乃宋王車騎徐州刺史王仲德所造光相之奇江右稱最州境或應有灾祟及僧尼橫延舋戾像則流汗汗之多少則禍患之濃淡也宋太始初彭城北屬群虜共欲遷像遂至萬夫竟不能致齊初兖州數郡欲起義南附亦驅逼眾僧助守營壍時虜帥蘭陵公攻䧟此營獲諸沙門於是盡執二州道人幽繫圉裏遣表偽臺誣以助亂像時流汗舉殿皆濕時偽梁王諒鎮在彭城亦多信向親往像所使人拭之隨出終莫能止王乃燒香禮拜至心誓曰眾僧無罪弟子自當營護不使罹禍若幽誠有感願拭汗即止於是自手拭之隨拭即燥王具表其事諸僧皆見原免悅既欣覩靈異誓願瞻禮而關禁阻隔莫由克遂又昔宋明皇帝經造丈八金像四鑄不成於是改為丈四悅乃與白馬寺沙門智靜率合同緣欲造丈八無量壽像以伸厥志始鳩集金銅屬齊末世道凌遲復致推斥至梁方以事啟聞降勅聽許并助造光趺材官工巧隨用資給以梁天監八年五月三日於小莊嚴寺營鑄匠本量佛身四萬斤銅融瀉已竭尚未至胷百姓送銅不可稱計投諸爐冶隨鑄而模內不滿猶自如先又馳啟聞勅給功德銅三千斤臺內始就量送而像處已見羊車傳詔載銅罏側於是飛韝消融一鑄便滿甫爾之間人車俱失比臺內銅出方知向之所送信實靈感工匠喜踊道俗稱讚及至開模量度乃踊成丈九而光相不差又有大錢二枚猶見在衣絛竟不銷鑠並莫測其然勅以像事委定林僧於其年九月二十六日移像光宅寺是夜淮中賈客並聞大航舶下催督治橋有如數百人聲其後更鑄光趺並有華香之瑞自葱河以左金像之最唯此一耳論曰夫法身無像因感見有參差故形應有殊別若乃心路蒼茫則真儀隔化情志慊切則木石開心故劉殷至孝誠感釜𢈔為之生銘丁蘭溫清竭誠木毌以之變色[春-三+?]陽迴戈而日轉杞婦下淚而城崩斯皆隱惻入其性情故使徵祥照乎耳目至如慧達招光於剎杪慧力感瑞於塔基慧受申誠於浮木僧慧顯證於移燈洪亮並忘形於鑄像意獻皆盡命於伽藍法獻專志於牙骨竟陵為之通感僧護蓄抱於石城南平以之獲應近有光宅丈九顯矅京畿宋帝四鑠而不成梁皇一冶而形備妙相踊而無虧瑞銅少而更足故知道藉人弘神由物感豈曰虛哉

　　釋曇瑗傳略

　　高僧傳

　　釋曇瑗金陵人以戒律處世住持為要乃從諸講席專師十誦功績既著學觀斯張宣帝下詔國內初受戒者夏未滿五皆叅律肆可於都邑大寺廣置聽場仍勅瑗公總知監檢明示科舉有司准給衣食勿使經營形累致虧功績瑗既蒙恩詔通誨國僧四遠被徵萬里相屬時即搜擢明解詞義者二十餘人一時敷訓眾齊三百其有學成將還本邑瑗皆聚徒對問理事無疑者方乃遣之由是律學更新上聞天聽帝又下勅榮慰以瑗為國之僧正令住光宅苦辭以任勅特許之而棲託不競閉房自檢非夫眾集不忘經行慶弔齋會了無通預山泉林竹見便忘返每上鍾阜諸寺修造道賢觸興賦詩覽物懷古洪偃法師傲岸泉石偏見朋從把臂郊坰同遊故苑瑗題樹為詩曰丹陽松葉少白水黍苗多浸滛下客淚哀怨動民歌春蹊度短葛秋浦沒長莎麋鹿自騰倚車騎絕經過蕭條肆野望惆悵將如何偃續題曰龍田畱故苑汾水結餘波悵望傷遊目辛酸思緒多凉飈慘高樹濃露變輕蘿澤葵猶帶井池竹下侵荷秋風徒自急無復白雲歌瑗以太建年中卒于住寺春秋八十有二初㣲疫將現便告眾曰生[├/(夕*人)]對法凡聖俱纏自非極位有心誰免今將就後世力不相由願生來講誨分有冥功彼我齊修用為來習不爾與世沉浮未成通濟幸諸梵行同思此言終事任量可依成教言訖端坐如定欻然已逝有勅依法焚之為立白塔建碑于寺著十誦䟽十卷戒本羯磨䟽各兩卷僧家書儀四卷別集八卷見行於世

　　與梁朝士書

　　梁釋曇瑗

　　光宅寺曇瑗白竊惟至人垂誨各赴機權故外設約事三千內陳律儀八萬誠復楷訓異門無非懲惡孔定刑辟以詰姦宄釋敷羯磨用擯違法二聖分教別有司存頃見僧尼有事每越訟公府且內外殊揆科例不同或內律為輕外制成重或內法為重外網更輕凡情僶俛肆其阿便若苟欲利己則捨內重而附外輕若在陷他則棄內輕而依外重非唯穢黷時宰便為頓垂理制幸屬明令公匡弼社稷和爕陰陽舟檝大乘柱石三寶遐邇向風白黑兼慶貧道黍居僧例頗曾採習毘尼累獲僧曹送事訪律詳決尋佛具切戒國有憲章絓僧家諍執未審依何折斷謹致往牒佇奉還旨庶成約法永用遵模釋曇瑗呈

　　(【詩】)

　　遊光宅寺應令

　　梁簡文帝

陪遊入舊豐雲氣鬱青葱紫陌垂青柳輕槐拂慧風入泉光綺樹四桂瞹臨空翠網隨烟碧丹花共日紅方欣大雲溥慈波流淨宮

　　遊光宅寺

　　宋王安石

今知光宅寺牛首正當門臺殿金碧毀丘墟桑竹繁蕭蕭新犢臥冉冉暮鴉翻回首千歲夢雨花何足言


大藏經補編第 29 冊 No. 160 金陵梵剎志


金陵梵剎志卷四十四

　　(中剎)幽棲山祖堂寺(古剎)

　　在郭外南城建業鄉北去聚寶門及所綂報恩寺各三十里劉宋大明中建寺在幽棲山故名唐貞觀初僧法融為南宗第一禪師居此改山曰祖堂又名祖堂寺光啟中廢楊吳太和中改延壽院宋治平中復為幽棲國朝如舊招提既古泉壑亦幽牛首獻花之間都無俗處所領小剎曰吉山寺永泰寺寧海寺靜居寺

　　【殿堂】

　　金剛殿(伍楹)

　　天王殿(伍楹)

　　佛殿(伍楹)

　　千佛殿(伍楹)

　　觀音殿(叄楹)

　　左華嚴樓(伍楹)

　　左水陸殿(伍楹)

　　基址貳百肆拾叄畆貳分(東至寺天盤嶺　西至寺西峰嶺　南至寺寶蓋山頂　北至寺蜈蜂嶺)

　　【禪院】

　　禪堂(叄層拾伍楹)

　　齋堂(貳層拾楹)

　　厨庫茶寮(共伍楹)

　　【公產】

　　田地山塘(共伍百捌畆肆分叄厘)

　　【山水】

　　幽棲山(即花巖山)

　　祖師洞(融法師晏坐處)

　　朝陽洞　虎跑泉　金龜池　香水海(山頂冬夏不竭)

　　【古蹟】

　　佛字(在祖師洞石唐貞觀年嬾融禪師居此修道四祖道信經過就石書一佛字令坐之融作怖勢祖云還有這箇在)

　　佛脚蹟

　　【人物】

　　【唐】

　　法融(有傳略)

　　(【傳】)

　　法融禪師傳略(全傳入弘覺寺)

　　傳燈錄

　　入牛頭山幽棲寺北巗之石室有百鳥衘花之異唐貞觀中四祖遙觀氣象知彼山有奇異之人乃躬自尋訪問寺僧此間有道人否曰出家兒那箇不是道人祖曰阿那箇是道人僧無對別僧云此去中山十里來有一懶融見人不起亦不合掌莫是道人祖遂入山見師端坐自若曾無所顧祖問曰在此作什麼師曰觀心祖曰觀是何人心是何物師無對便起作禮師曰大德高棲何所祖曰貧道不决所止或東或西師曰還識道信禪師否曰何以問它師曰嚮德滋久兾一禮謁曰道信禪師貧道是也師曰因何降此祖曰特來相訪莫更有宴息之處否師指後靣云別有小菴遂引祖至菴所遠菴唯見虎狼之類祖乃舉兩手作怖勢師曰猶有這箇在祖曰適來見什麼師無語少選祖却於師宴坐石上書一佛字師覩之竦然祖曰猶有這箇在師未曉乃稽首請說真要祖曰夫百千法門同歸方寸河沙妙德總在心源一切戒門定門慧門神化變化悉自具足不離汝心一切煩惱業障本來空寂一切因果皆如夢幻無三界可出無菩提可求人與非人性相平等大道虛曠絕思絕慮如是之法汝今已得更無闕少與佛何殊更無別法汝但任心自在莫作觀行亦莫澄心莫起貪瞋莫懷愁慮蕩蕩無碍任意縱橫不作諸善不作諸惡行住坐臥觸目遇緣總是佛之妙用快樂無憂故名為佛師曰心既具足何者是佛何者是心祖曰非心不問佛問佛非不心師曰既不許作觀行於境起時如何對治祖曰境緣無好醜好醜起於心心若不強名妄情從何起妄情既不起真心任徧知汝但隨心自在無復對治即名常住法身無有變異吾受璨大師頓教法門今付於汝汝今諦受吾言只住此山向後當有五人紹汝玄化(圭峰判為泯絕無寄宗引破相教而印之有僧問南泉牛頭未見四祖時為什麼鳥獸衘花供養南泉云只為步步踏佛階梯洞山云如掌觀珠意不暫捨僧云見後為什麼不來南泉云直饒不來猶校王老師一線道洞山云通身去也又一尊宿答前兩問皆云賊不打貧兒家僧問一老宿牛頭未見四祖時如何曰如條貫葉僧云見後如何曰秋夜紛紛又僧問吳越永明潛禪師牛頭未見四祖時如何潛云牛頭僧云見後如何潛云牛頭諸方多舉唱不可備錄)

　　(【詩】)

　　遊幽棲寺

　　明王韋

衣鉢今何在遺堂闢絳扉園秋霜柿落溪晚露芹肥茶客求逋至林僧出餉歸花巗鐘梵近香雨背山飛

　　祖堂山

　　明朱應登

長廊卷幔得閒凭南國秋容望不勝香閣梵音傳遠磬石幢寒影護懸燈山深疑有長生藥寺古應多入定僧人語忽然飄下界始知身在白雲層

　　祖堂山

　　明顧源

步入招提境雲蘿隱法堂蓮峰低寶座檀樹拂經牀深壁燈烟細孤龕栢子香坐來毛骨冷空翠濕衣裳

　　祖堂山

　　明盛時泰

落日深林逢遠公銅瓶錫杖得相從層欄遠接諸天外丈室平臨萬壑中鍾阜斷雲連古戍秣陵殘葉下西風陶潛不為鐘聲去月夜相邀溪水東

　　祖堂山

　　明王世貞

大道本無綂茲綂乃融師智巗敷五葉鶴林橫一枝任爾黃梅發差強未熟時

　　上巳後二日遊幽棲寺

　　明湯顯祖

百日齋初過三春綠已齊披雲眠佛窟殘屐到幽棲

　　(小剎)吉山寺(古剎)

　　在京郭鳳臺門外南城泰北鄉北去所領祖堂寺伍里去聚寶門三十五里梁天監年創今圮

　　【殿堂】

　　山門(壹楹)

　　佛殿(叄楹)

　　佛堂(叄楹)

　　僧院(叄房)

　　基址叄畆(東至王家山　南至走路　西至水蒲　北至後山)

　　(小剎)永泰講寺(古剎)

　　在郭外南城地吉山去所領祖堂寺　里　去聚寶門二十里梁建南唐葬淨果禪師因名淨果院後復名寺

　　【殿堂】

　　金剛殿(叄楹)

　　正佛殿(叄楹)

　　僧院(壹房)

　　基址伍畆貳分(東至本寺山　南至本寺菜園　西至本寺山　北至本寺靠山)

　　【公產】

　　田山塘(共叄拾畆)

　　(小剎)寧海寺　(勅賜)

　　在郭外南城地西去所領祖堂寺相望北去聚寶門三十里正綂間中使至西洋諸國船回遇海風作念佛號解脫奏聞　賜建此寺

　　【殿堂】

　　正佛殿(叄楹)

　　禪堂(叄楹)

　　僧院(壹房)

　　基址伍畆(東至本寺山　南至本寺地　西至本寺山　北至本寺山)

　　(小剎)靜居寺(古剎)

　　在郭外南城江寧鎮東北去所領祖堂寺三十五里北去聚寶門六十里乹道志本唐天福寺基會昌中廢南唐復為淨住院宋治平改今額　國朝如之按實錄梁天監五年置淨居寺[(上/矢)*欠]州刺史劉威造即此

　　【殿堂】

　　山門(叄楹)

　　佛殿(叄楹)

　　地藏殿(叄楹)

　　僧院(肆房)

　　基址伍畆陸分玖厘(東至　南至　西至　北至俱本寺山)

　　【公產】

　　地山塘(共壹拾肆畆捌分貳厘)

　　(小剎)懋德菴

　　在郭外南城左墅村南去所領祖堂寺十里北去聚寶門四十里

　　【殿堂】

　　正殿(三楹)

　　後殿(三楹)

　　僧院(壹房)

　　廂房(陸楹)

　　基址捌𤱔(東至宋家地　南至本菴山　西至宋家地　北至本菴山)

　　【公產】

　　田地山塘(共捌拾伍𤱔貳分)

金陵梵剎志卷四十四


大藏經補編第 29 冊 No. 160 金陵梵剎志


金陵梵剎志卷四十五

　　(中剎)清福寺

　　在郭城安德門外南城秣陵鎮北去所統報恩寺六十里聚寶門同所領小剎曰棲隱寺葛塘寺真如寺玅明寺

　　【殿堂】

　　山門(叄楹)

　　佛殿(叄楹)

　　僧院(壹房)

　　基址陸畆捌毫(東至本寺水溝　南至大河　西至張家田　北至張家田)

　　【公產】

　　田地塘(共貳拾陸畆陸厘)

　　(小剎)棲隱寺

　　在郭外南城泰南鄉東去所領清福寺十五里北去聚寶門六十五里　國朝洪武間創

　　【殿堂】

　　大殿(伍楹)

　　觀音閣(伍楹)

　　祖師殿(伍楹)

　　僧院(壹房)

　　基址叄畆(東至陳遙民山　南至五顯廟　西至王超伯塘　北至王超伯塘)

　　【公產】

　　田地山塘(共伍拾陸畆壹拾柒厘)

　　(小剎)葛塘寺

　　在郭外南城泰南鄉東去所領清福寺七里北去聚寶門四十里

　　【殿堂】

　　山門(叄楹)

　　佛殿(叄楹)

　　僧院(貳房)

　　基址伍畆(東至尚二民地　南至尚二民田　西至本寺墻　北至姚二民山)

　　【公產】

　　田地山(共肆拾貳畆捌分陸厘)

　　(小剎)真如寺

　　在郭外南城葛仙鄉昝巷北去所領清福寺十五里聚寶門六十里　國朝洪武間創隆慶間重修

　　【殿堂】

　　地蔵殿(叄楹)

　　大殿(叄楹)

　　觀音閣(叄楹)

　　僧院(貳房)

　　基址陸畆(東至　南至　西至　北至俱本寺山)

　　(小剎)玅明寺

　　在郭外南城葛仙鄉北去所領清福寺二十里聚寶門六十里

　　【殿堂】

　　佛殿(伍楹)

　　法堂(伍楹)

　　僧院(壹房)

　　基址伍畆(東至官路　南至本寺地　西至吳家田　北至本寺山)


大藏經補編第 29 冊 No. 160 金陵梵剎志


金陵梵剎志卷四十六

　　(中剎)天竺山福興寺(古剎)

　　在郭外南城天竺山下北去聚寶門及所統報恩寺各八十里梁大同二年袁平造唐上元二年僧道融移舊額改創天竺山　國朝重修未經紀述惟唐碑在焉今寺在鄉落殿宇僧舍彷彿村墟所領小剎曰後陽寺清修院後黎寺

　　【殿堂】

　　金剛殿(叄楹)

　　天王殿(叄楹)

　　佛殿(叄楹)

　　左伽藍殿(叄楹)

　　右龍王殿(壹楹)

　　僧院(伍房)

　　基址叄拾壹畆(東至本寺龍山頂　南至本寺大照山脚　西至本寺大天竺山頂　北至本寺小天竺山頂)

　　【公產】

　　田地山塘(共伍拾捌畆壹分柒厘)

　　(【文】)

　　潤州福興寺碑

　　唐尚書穎川許某

　　維太極而生兩儀維上人首於萬物物本於道道行於人人資於教教本於道者姑肯務德乎人資於教者姑肯崇福乎夫教始於儒中於道終於釋釋之時義太矣哉空寂為體覺觀為用生[├/(夕*人)]為苦涅槃為樂國王詢夫異兆漢后夢夫真儀越自西天傳諸東夏所以九圍之內六服之外像法流衍玄風振揚四千二伯甲子於茲矣我天寶之年乾柱寢折坤維寢裂有為兇暴始亂河朔有生逆節乘舋江淮乾元中暴兵至於金陵蹂踖閭閻殘沮寺觀鞠為瓦礫者而興首之福興寺梁大同二年之傑建也本於塘浦之東遷於銀湖之北中更一縱以襲其初傳記闕遺莫詳歲月嗟夫昔穢國盡燒我淨土弗燬慧眼之觀矣今精廬澌壞我法侶無歸凡目之取矣有禪師德號道融本姓婁東陽義烏人也肅宗皇帝龍飛朔方大赦天下改為至德每寺度七人以蕃王室時州判史兼御史大夫江南道節度處置使京地韋公陟俾屬城大德咸舉所以知禪師行業精修法門之中裒然為首遂正名僧籍而隸於福興焉初入牛頭山謁第六代忠大師遽受密印而為上足大師三昧之主四友之尊攝心無涯定力無等首施錢三十萬謂禪師日可革爾於招提其安致法師繼以奉命迺請之邑再請之州州伯邑長僉諧懇願以大唐上元二年龍集辛丑季秋月旬有九日遂移其舊額肇創新居於天竺之山為真寶地也天竺在故寺東南七里名符佛國山則我鄉此葢有開必先陰隲靈鷲禪師嘗讀妙典至千二百五十人俱目之而言曰豈直多徒亦堪集事遂摭此數以裒其人人錢三緡共成法相行檀如水品物如山未盈旬時我望𠑽塞緣是邑也建業舊都有齊梁遺風以聚沙為塔於然燈求記者家不無之易用受紀是故棟梁之材千里而來如陵如堆班倕之伍千里而聚如雲如雨紀之以日懋之以功琹山陊崖敜穽夷坎芟蒙籠為顯地剗崱岌為康衢其乎如磨其細如紙禪師以心居中度殿以背居後度塔以首居高度臺以足居下度寶以臂相抱度廊廡以對門戶授於左右皆約我身䂓圓之矩方之縱廣之正等之上恊於天下恊於地明恊於人幽恊於神然後斵之於斧斤督之以繩墨審之以靣勢較之以方隅使人無所惑也築之以垣墉頒之以欄楯樓之以軒墉域之以堦墀使人之大壯也先之以粉繪後之以丹雘雕之以金璧鏤之以珠紫使人觀巨麗也春爍瀛海萼敷蓬萊如鵬斯飛如虹斯飲空色相射精光相廞煌煌炎炎爍爍爛爛廻翔日月吐納陰陽弗可得而名也白蕩之山以[山/丁]其左滄江之水以浟其右斗牛之星以爛其上盤龍之鎮以抉其後望夫南上以啟衍慈湖東向而奔走勝勢交朝川絡放紛蓄靈孕奇浮嵐泄霧彩章屢變濃淡更鮮又弗可得而名也多羅之樹欝以青䓗功德之水湛而清淨涌塔浮於倒影香剎彗於行雲春色有薝葡之花龢聲有迦陵之鳥大雄據獅子之座賁然當陽大士兆纓絡之衣嫣然列侍相好之極變化無窮罔得智而知罔得憶而測巍巍光大不可稱量四天赫臨八部周護持殳秉搠一何稜楙睚眦睟顛一何拗怒精靈盻蠁如在虛空敓乎誘掖群生虔修六度撞鐘鳴磬以破昏疑擊鼓吹螺以施號令聞者開般若之智見者發菩提之心或非寶生之國極樂之土頗黎為地黃金為繩流泉浴池珠交露幔以此為念吾無靦焉惟禪師經營茲寺也禎符景瑞匪朝伊夕立翬掊地神之定矣　虎禦[穴/祋]神之命矣二木不奪神之正矣一泉惠濁神之淨矣靈之三秀婉谷婉山祥蓮合房于清于沚造門之女飲而不宿遊方之人投而弗禁祅灾起念而自彌危懼歸心而必釋禪師之道惡可倪也禪師之德惡可測也演慈悲之化降淫慝之神皆建廟立祠血食不絕近云百紀遠謂千齡大則犧牛之薦小則牸豚之禱以月以日以時以節弗敢矯誣弗忘宗欽崇墉隆然灌木稍天但得而遵何由而殛禪師以為修道之本在於利人從人之欲可謂除患迺詣其祠恎視諦觀以日罄夕身心𩇕一或呈醜相未覩晬容或使欽奉無可稽首悉與受菩薩淨戒而度脫之斬陰斬陽以為梵宇取彼居室寘之金仙寂寥而無事矣城邑聚落數百里間巫風遂消佛道國長斯陽王之教與繄禪師之力與二相交修一體之用不然者則何以玄通妙感而若是乎予耳聆嘉聲目覽懿跡迺知弘聖道者誰能慮始剏僧房者是為艱難維王公大人豪富長者國當全盛家有貨財猶以更之存亡積之年紀人則盡瘁事或藂殘未有孤立禪門獨行世界時遭多難道弗屢空慈悲百福自圓晏座而萬緣斯湊不七八稔指顧皆成輪才乎而若夫經始之善人屋宇之弘數紀於覆陰之上庶千劫炳然而可見其辭曰觀空匪易取相良難貺觀又弘揚波導瀾淵淵我師體寂行端經之精含粲以林巒其宇伊何維栴與檀其飾伊何維銀與丹耀耀華彩峩峩欝盤閟陰廸陽滌暑閱寒世界非廣渤澥非寬菩于是萃慈于是殫甘露之門淨口以飡般若之居洗心以安右挾大江左馳長干靄如山青赩如霞丹硉矹巨銘萬古不刊逈遠斯文億載為觀大唐歲次庚戌六月一日壬辰建　唐尚書金部郎中兼侍御史上柱國許某撰

　　(小剎)後陽寺(古剎)

　　在郭外南城祁門鄉西去所領福興寺二十里北去聚寶門七十里係萬回道塲開寶八年賜額在後陽村因名

　　【殿堂】

　　天王殿(叄楹)

　　佛殿(叄楹)

　　左伽藍殿(壹楹)

　　右輪藏殿(壹楹)

　　法堂(伍楹)

　　後佛殿(伍楹)

　　僧院(壹房)

　　基址貳畆(東至民家藕塘　南至官路　西至井巷　北至施家民山)

　　【公產】

　　田地山(共叄拾畆肆分陸厘)

　　(小剎)清脩院(古剎)

　　在郭外南城皈善鄉西去所領福興寺二十里北去聚寶門六十里宋治平賜額俗呼青山寺

　　【殿堂】

　　地藏殿(叄楹)

　　佛殿(叄楹)

　　後佛殿(叄楹)

　　僧院(貳房)

　　基址伍畆(東至大河　西至單家田　南至王家山　北至單家田)

　　(小剎)後黎寺(古剎)

　　在郭外南城銅山鄉西去所領福興寺二十里北去聚寶門六十里舊名淨相院唐天祐中建南唐給額為泗州塔院崇寧中改淨相院俗呼今名　國朝洪武年重建

　　【殿堂】

　　山門(叄楹)

　　觀音殿(叄楹)

　　佛殿(伍楹)

　　僧院(叄房)

　　基址貳畆(東至馬夫村　南至徐府田　西至陸塘橋　北至顧家地)


大藏經補編第 29 冊 No. 160 金陵梵剎志


金陵梵剎志卷四十七

　　(中剎)建昌寺(古剎)

　　在郭外南城南鄉北去所統報恩寺九十里聚寶門同乾道志名建昌院所領小剎曰西林寺般若寺明性寺衲頭菴高臺寺

　　【殿堂】

　　山門(叄楹)

　　佛殿(叄楹)

　　觀音閣(叄楹)

　　僧院(叄房)

　　基址玖畆捌分玖厘(東至李家民山　西至官路　南至陶家民塘　北至接待橋)

　　【公產】

　　田地塘(共伍拾叄畆壹分陸厘)

　　(小剎)西林寺(古剎)

　　在郭外南城山北鄉西南去所領建昌寺二十里北去聚寶門六十里係宋紹定間建

　　【殿堂】

　　山門(叄楹)

　　佛殿(叄楹)

　　地藏閣(叄楹)

　　僧院(叄房)

　　基址伍畆(東至九峰民田　南至劉任顯民氏　西至本寺田　北至劉伍顯民山)

　　【公產】

　　田地山塘(共叄拾捌畆玖分肆厘)

　　(小剎)般若寺(古剎　敕建)

　　在郭外南城天王山南去所領建昌寺十五里北去聚寶門九十里元大德中有法秀禪師止此　太祖渡江聞師名入山與語相契　勅建賜額其山形若蓮華二水環繞翠華臨處荒林野麓悉成靈區

　　【殿堂】

　　山門(叄楹)

　　彌勒殿(叄楹)

　　佛殿(伍楹)

　　觀音殿(柒楹)

　　僧院(壹房)

　　基址伍畆(東至本寺來龍山　南至本寺菜園　西至本寺山　北至本寺來龍山)

　　【公產】

　　田地山塘(共伍拾玖畆貳分)

　　(【文】)

　　般若禪院記略

　　明左春坊左庶子鄒濟

　　江寧天王山有佛龕曰般若在京都城南九十里山形勢若蓮華二水環拱於其間峰巒秀麗泉清木盛堪為阿蘭若地元大德中法秀禪師棲禪于此師得法于千巗長禪師戒行孤峻嘗居　之聖壽為第一座道播諸方禪衲雲集至甲午　太祖高皇帝渡江聞師名單騎入山與語相契時遣繆總制者送供久之師　　　　知所之境遂蓁　　　　　　　　　　　　　　事十　月八日　詔工部右侍郎黃立恭選一辦道僧前去重新創立因諭之曰我渡江來曾謁法秀禪師其僧有見識立菴正在蓮菂上賜名般若禪院立恭乃舉僧紹義引見受命而去明年義遂與同志慈圓宗祐鳩材庀工近遠四眾聞　上意所嚮莫不隨喜輸財助力於是佛殿山門廊廡僧堂庖湢之所以次告成山川清淑之氣久欝必發聖人嘗所駐驆宜山靈訶護有待於時而際遇也　永樂十六年夏六月

　　(小剎)明性寺

　　在郭外南城山南鄉南去所領建昌寺十五里北去聚寶門九十里

　　【殿堂】

　　佛殿(叄楹)

　　觀音殿(叄楹)

　　僧院(壹房)

　　基址叄畆(東至土山　南至般若寺　西至寺後山　北至衲頭菴)

　　(小剎)衲頭菴

　　在郭外南城山南鄉南去所領建昌寺十五里北去聚寶門九十里

　　【殿堂】

　　佛殿(叄楹)

　　觀音殿(叄楹)

　　僧院(壹房)

　　基址貳畆(東至飲馬地　南至本菴山　西至太平山　北至本菴山)

　　(小剎)高臺寺(古剎)

　　在郭外南城山南鄉南去所領建昌寺十五里北去聚寶門九十里按志本高公臺院宋景平中建後改今名

　　【殿堂】

　　佛殿(叄楹)

　　觀音殿(叄楹)

　　僧院(叄房)

　　基址叄畆(東至本寺來龍山　南至本寺來龍山　西至本寺地　北至本寺虎山溝)

　　【公產】

　　田地山(共肆拾貳畆玖分陸厘)


大藏經補編第 29 冊 No. 160 金陵梵剎志


金陵梵剎志卷四十八

　　廢寺

　　江左佛寺始於吳盛於六朝至唐宋元迄我　國朝烽煙戎馬之餘故剎遺基多不可問今自見存外所憑止一二載筆為千古證耳然梁陳而下周魏而上作者臚列有文藻燁如而名與地疑似無考又有空名雖在文獻無徵兩者姑置不錄惟一記一傳一題一咏與元金陵新志　國朝郡邑志所載符合的可稽據者書之另為廢寺志亦俾徵信之家諒其非訛搜討之士益其不逮云爾所志寺凡十五曰保寧寺曰法王寺曰龍光寺曰枳園寺曰祗洹寺曰鐵塔寺曰湘宮寺曰宋興寺曰安樂寺曰淨妙寺曰同泰寺曰善覺寺曰證聖寺曰報恩院曰報慈道塲

　　(廢剎)保寧寺(即南唐奉先寺)

　　(【文】)

　　保寧寺舊序

　　金陵新志

　　在城內飲虹橋南保寧坊內吳大帝赤烏四年為西竺康僧會建晉宋有鳳翔集此山因建鳳凰臺於寺側宋更寺名曰祗園昇明二年齊大祖為比丘法願造寺於其地得外國甎為白塔又名白塔唐開元中寺僧大惠禪師者明皇召至長安尋求歸山詔可之因改其寺為長慶寺其額韓擇木書南唐保大中齊王景達為先主造寺因名奉先宋太平興國中賜額曰保寧祥符六年增建經鐘樓觀音殿羅漢堂水陸堂東西方丈莊嚴盛麗安眾五百又建靈光鳳凰凌虛三亭照映山谷圍甃塼墻五百丈茂林脩竹松檜藂蔚詔歲度五僧政和七年勅改神霄宮建炎元年勅復舊額三年四月駕幸江寧權以寺為行宮閏七月如浙西其後命即府治修為行宮而御坐猶在本寺歲久屋敝留守馬光祖重建殿宇及方丈觀音殿水陸堂厨堂庫院移鐘樓冠青龍首增建廊屋橫直一十八間作新建鳳凰臺記

　　保寧寺輪藏記

　　宋葉夢得

　　維摩氏極天下之辯而反之於默其為法名之曰不二夫不二即一矣不言其一而言不二豈以一猶為有在者歟道未始有二也既已有物不得不裂為二彼自為二而吾強欲一之必有廢其一以成其二者非道之全也要有非一而不二者存焉爾何特維摩氏為然孔子曰有鄙夫問於我空空如也我叩其兩端而竭焉空空云者豈有物實之者哉然猶意其墮於一也則叩之以兩端盖維摩氏所謂不二法叩之兩端而知其所解則以吾之所知證彼之所知可一舉而盡矣之人也謂之鄙夫則可謂之君子則不可佛以無所言而為一切眾生無所不言以為有言不言是顛倒見以為無言不言是斷滅見孰能辯其非一而不二者乎自漢永平為佛者始持其書入中國由晉宋歷唐至於今不絕梵語華言更相發明傳其學者又從而申衍之其說遂充滿天下輯而藏之皆設為峻宇高甍雕刻綵繪備眾寶以為飾竭眾巧以為工苟可以莊嚴者無不至梁普通復有異人為之轉輪以運之其致意深矣吾少時見四方為轉輪藏者無幾比年以來所在大都邑下至窮山深谷號為蘭若十而六七吹蠡伐鼓音聲相聞襁負金帛踵躡戶外可謂甚盛然未必皆達其言尊其教也施者假之以徼福造者因之以求利浸浸日遠其本建康府保寧寺當承平時於江左為名利更兵火久廢今長老懷祖守其故址於煨燼之餘十有四年堂殿門廡追復其舊而一新之最後作轉輪藏余鎮建康時見其始經營後四年餘歸石林祖以書求告曰藏成矣幸得記其本末祖盖以正法眼傳其心者其為人潔而通靖深而敏非徒以有為作佛事者也乃為推其師之言合諸儒之說正佛之所以言以曉世俗之弊祖當益以是振之夫方無所言則維摩氏之默如大阿難等得道受記諸大弟子皆不任問疾及其無所不言則雖觀世音亦從聞所聞而入爾乃寺之興廢係其時人之施捨係其力有不必記故不書

　　(【傳】)

　　昇州奉先寺淨照禪師

　　傳燈錄

　　慧同魏府人也姓張氏幼歲出家禮饒州北禪院惟直禪師披削年滿受具於撫州希操律師於清凉得法僧問唯一堅密身一切塵中見又云佛身充滿於法界普見一切羣生前於此二途請師說師曰唯一堅密身一切塵中見僧問如何是古佛心師曰汝疑阿那箇不是問如何是常在底人師曰更問阿誰

　　(廢剎)法王寺

　　(【文】)

　　法王寺舊序

　　縣志

　　在烏衣巷白塔寺東晉末龜茲國沙門鳩摩羅什以道聞於時隆安三年遣使徃姚秦迎致之至帝躬出朱雀門迎之歷試神驗施地建寺賜額法王請什居焉尊為三藏國師寺久燬至順間天禧主僧復構寺今并入報恩寺按三藏塔院或即此地今訛為玄奘塔未可知也姑書以俟博識者

　　法王寺碑銘

　　梁沈約

　　昔周師集於孟津漢兵至於垓下翦商肇乎茲地殪楚由乎斯域慧雲匪由觸石法雨起乎悲心驅之仁壽度之彼岸濟方割於有頃撲既燎於無邊陸旗風靡水陣雲披縈山為堞失其九天之險負疑為隍曾無一葦之門昏師友接偽牧泥首掬指則河舟尚虛委甲則熊嶺非峻乃按兵江漢誓眾商郊因斯而運斗樞自兹而廓天步業隆放夏功高伐殷濟橫流而臣九服握乾綱而子萬姓眷言四海莫不來王此惟余宅寧止西顧臨朝夕之濬池帶長洲之茂苑藉離宮於漢舊因林光於秦餘迴廊敞布複殿重起連房極睇周堵如雲銘曰徃却將謝災難孔多炎炎烈火淼淼洪波聚為丘嶽散成江河俗緣浮詭真諦遐長匪因希向曷寄舟梁標功顯德事歸道塲祁祁法眾同茲無我振錫經行祗林宴坐或思寂滅或念薪火惆悵二明徘徊四果

　　(廢剎)龍光寺(即宋青園寺)

　　(【文】)

　　龍光寺舊序

　　金陵新志

　　在城北覆舟山下宋元嘉二年號青園寺高僧傳云竺道生後還上都青園寺寺是惠恭皇后褚氏所立本種青處因以為名其年雷震青園寺佛殿龍升於天光影西壁因名龍光宋嘉祐三年佛殿記云元嘉五年有黑龍見覆舟山之陽帝捨果園建青園寺西置龍王殿今沼沚見存至會昌年廢咸通二年重建勑賜龍光院額舊志以為在龍光門外者非也今按乾道志龍光禪院在城之西宋元嘉二年號青園寺後改額為龍光禪院以在龍光門外也會昌中廢咸通初建為月燈禪院昇元二年重修

　　(【傳】)

　　青園寺竺道生傳

　　高僧傳

　　竺道生本姓魏鉅鹿人寓居彭城初入廬山幽栖七年以求其志常以入道之要慧解為本故鑽仰羣經斟酌雜論萬里隨法不憚疲苦後與慧叡慧嚴同遊長安從什公受業關中僧眾咸謂神悟後還都止青園寺王弘范泰顏延之並挹敬風猷從之問道生既潛思日久徹悟言外廼喟然歎曰夫象以盡意得意則象忘言以詮理入理則言息自經典東流譯人重阻多守滯文鮮見圓義若忘筌取魚始可與言道矣於是校閱真俗研思因果廼言善不受報頓悟成佛又著二諦論佛性當有論法身無色論佛無淨土論應有緣論等籠罩舊說妙有淵旨而守文之徒多生嫌嫉與奪之聲紛然競起又六卷泥洹先至京都生剖析經理洞入幽微廼說一闡提人皆得成佛於時大本未傳孤明先發獨見忤眾於是舊學以為邪說譏憤滋甚遂顯大眾中正容誓曰若我所說反於經義者請於現身即表癘疾若與實相不相違背者願捨壽之時據師子座言竟拂衣而遊初投吳之虎丘山旬日之中學徒數百其年夏雷震青園佛殿龍昇於天光影西壁因改寺名號曰龍光時人歎曰龍既已去生必行矣俄而投迹廬山銷影巖岫山中僧眾咸共敬服後涅槃大本至於南京果稱闡提悉有佛性與前所說合若符契生既獲斯經尋即講說以宋元嘉十一年冬十一月庚子於廬山精舍升於法座神色開朗德音俊發論議數番窮理盡妙觀聽之眾莫不悟悅法席將畢忽見麈尾紛然而墜端坐正容隱几而卒顏色不異似若入定道俗嗟駭遠近悲泣於是京邑諸僧內慙自疚追而信服其神鑒之至徵瑞如此仍塟廬山之阜

　　(【詩】)

　　覆舟山(即龍光寺前)

　　宋孝武帝

束髮好怡衍弱冠頗流薄素想終勿傾聿求果丘壑層峯亘天維曠渚綿地絡逢臯列神苑遭壇樹仙閣松墱含青暉荷源煜丹爍川界泳遊鱗岩庭響鳴鶴

　　覆舟山

　　齊王融

道勝業茲遠心閒地能閴桂崦鬱初裁蘭臯坦將闢虛簷對長嶼高軒臨廣液芳草列成行嘉樹紛如積流風轉圜逕清烟泛喬石日泊山照紅松暎水華碧暢哉人外賞遲遲眷西夕

　　覆舟山臨望

　　明顧源

覆舟山頭霽景明長松落落崖石平迴巒秀嶺低復昂傳聞此地為臺城南望建章宮佳氣何鬱蔥秦淮樹中流逕與宮門通城中萬井如棊畫楊柳烟中分紫陌內園蘭桂浮溫香戚里池臺蕩朱碧鳳凰樓閣無處尋臨春結綺作梵林樽前却是樂遊苑市朝更改成古今登臨易頭白御杯落江日回望北湖烟蟬鳴樹蕭瑟秋波慘淡荷芰花玉鳧錦雞踏浪霞西曹已鳴馬東署復報衙冥冥壺底月寂寂城頭鴉停琴送盡飛鴻影引領天邊不見家

　　(廢剎)枳園寺

　　(【傳】)

　　枳園寺釋智嚴傳

　　高僧傳

　　釋智嚴西涼州人弱冠出家便以精勤著名衲衣宴坐蔬食永歲每以本域丘墟志欲博事名師廣求經誥遂周流西國進到罽賔入摩天陀羅精舍從佛䭾先比丘諮受禪法漸染三年功踰十載佛䭾先見其禪思有緒特深器異彼諸道俗聞而歎曰秦地乃有求道沙門矣始不輕秦類敬接遠人時有佛䭾䟦陀比丘亦是彼國禪匠嚴乃要請東歸欲令傳法中土跋陀嘉其懇至遂共東行於是踰越沙險達自關中常依隨跋陀止長安大寺頃之跋陀橫為秦僧所𢷤嚴亦分散憇于山東精舍坐禪誦經勵力精學晉義熙十三年宋武帝西伐長安尅捷旋斾塗步山東時始興公王恢從駕遊觀山川至嚴精舍見其同止三僧各坐繩床禪思湛然恢至良久不覺於是彈指三人開眼俄而還閉問不與言恢心敬精奇訪諸耆老皆云此三僧隱居求志高潔法師也恢即啟宋武延請還都莫肯行者既屢請慊至二人推嚴隨行恢道懷素篤禮事甚殷還都即住始興寺嚴性虛靜志避諠塵恢乃為於東郊之際更起精舍即枳園寺也嚴前還於西域所得梵本眾經末及譯寫到元嘉四年乃共沙門寶雲譯出普曜廣博嚴淨四天王等經嚴在寺不受別請常分衛自資儀同蘭陵蕭思話婦劉氏疾病恒見鬼來吁呵駭畏時迎嚴說法嚴始到外堂劉氏便見羣鬼迸散嚴既進為夫人說經疾以之瘳因稟五戒一門宗奉嚴昔未出家時嘗受五戒有所虧犯後入道受具足常疑不得戒每以為懼積年禪觀而不能自了遂更汎海重到天竺諮諸明達真羅漢比丘具以事問羅漢羅漢不敢判決乃為嚴入定往兜率宮諮彌勒彌勒云得戒嚴大喜於是步歸至罽賔無疾而化彼國法凡聖燒身之處各有其所嚴雖戒操高明而實行未辨始移屍向凡僧墓地而屍重不起改向聖墓則飄然自輕嚴弟子智羽智遠故從西來報此徵瑞俱還外國

　　(廢剎)祗洹寺

　　(【文】)

　　和范光祿祗洹寺像讚三首

　　宋侍中謝靈運

　　惟此大覺因心則靈垢盡智照數極慧明三達非我一援羣生理阻非我道絕形聲(右佛讚)若人仰宗發性遺慮以定養慧和理斯附爰初四等終然十住涉求至矣在外皆去(右菩薩讚)厭苦情多兼物志少如彼化城權可得寶誘以[淣-儿+土]槃救爾生老肇元三車翻成一道(右緣覺聲聞合讚)

　　(【傳】)

　　釋曇遷傳

　　高僧傳

　　釋曇遷遊心佛義善談莊老并注十地又工正書常施題經巧于轉讀梵製新奇特拔終古彭城王義康范曄王曇首並皆遊狎初止祗洹寺後移烏衣寺及范曄被誅門有十二喪無敢近者遷抽貨衣物悉營葬送孝武聞而嘆賞謂徐爰曰卿著宋書勿遺此人

　　(廢剎)鐵塔寺(即宋延祚寺　唐天保寺　宋正覺寺)

　　(【文】)

　　鐵塔寺舊序

　　金陵新志

　　在城內西北冶城後岡上宋太始中邦人捨地建精舍號延祚寺至唐有靈智禪師生無雙目號羅㬋和尚經論文字悉能明了時人稱有天眼為建塔於寺內廣明中賜額梁侯景之亂王僧辯入討景使其黨宋長貴守延祚寺何遜有登延祚寺閣詩佛殿前有鐵塔二座鑄云乾興元年造古鐘亦唐時所鑄有經幢鐫大吳金陵府延祚院寺有井最大號百丈泉井闌上字乃保大元年所鑄宋熙寧中賜寺名曰正覺塔名曰普照王荊公嘗于寺西作書院有軒名籜龍建炎三年以法堂西偏為元懿太子攢宮今寺東偏復建延祚閣名公賦詠尤多炳靈公廟西及新亭側又別有正覺寺云

　　(【詩】)

　　金陵阻風登延祚閣

　　唐許渾

極目皆陳迹披圖問遠公戈鋋三國後冠盖六朝中葛蔓交殘壘苔花沒後宮水流簫鼓絕山在綺羅叢

　　題正覺院籜龍軒二首

　　宋王安石

北軒名字經平子愛此吾能為賦詩山雨江風一披拂籜龍還自有吟時(一)

仙事茫茫不可知籜龍空此見孫枝壺中若有閑天地何苦歸來問葛陂

　　(廢剎)湘宮寺

　　(【文】)

　　湘宮寺舊序

　　金陵新志

　　舊在青溪橋中北唐以後徙置清化市北慶元志近有人於上元縣治後軍營中掘出斷石上有湘宮寺三字以此知舊寺所在與實錄注合東出青溪桃花園皆今縣東地也寺本宋明帝舊宅備極壯麗欲造十級浮圖而不能乃分為二

　　湘宮寺碑銘

　　梁簡文帝

　　自真人西滅洎羅漢東遊五明盛士並宣北門之教四姓小臣稍能南宮之學超洙泗之濟濟比舍衛之洋洋是以高簷三丈乃為祀神之舍連閣四周並非中官之宅雪山忍辱之草天官陁樹之花四照芬吐五衢異色能令扶解說法果出妙衣鹿苑豈殊祗林何遠皇太子蕭緯自昔蕃邸便結善緣雖銀藏盖寡金地多闕有慚四事久立五根泗川出鼎尚刻之罘之石㟭峨作鎮猶銘劍壁之山矧伊福界寧無鐫刻銘曰洛陽白馬帝釋天冠開基紫陌峻極雲端實惟爽嵦棲心之地譬若淨土長為佛事銀鋪曜色玉礎金光塔如仙掌樓疑鳳凰珠生月𩲸鐘應秋霜鳥依交露幡承杏梁窓舒意葉室度心香天琴夜下紺馬朝翔生滅可度離苦獲常相續有盡歸乎道塲

　　湘宮寺智蒨法師志銘

　　梁簡文帝

　　嗟爾名德超然有暉五塵夙離三修允依戒珠靡缺忍鎧無違智燈含影慧駕馳騑若韜山金如苞海寶德邁西河聲踰東道伊時傾盖于彼朱方不期而遇襄水之陽掩此方墳悠哉泉下鬱鬱翠微遼遼平野薪盡火滅歸真息假(廢剎)宋興寺

　　(【文】)

　　宋興寺舊序

　　金陵新志

　　宋興寺一名興教寺在南門外慶元志興教院即宋興寺故基在蔣山寶公塔西二里有誌公洗鉢池乾道志徙長于寺南亦名宋興景定忐在南門外劉裕故居者非按宋興宋熙寺名相近故或疑一寺二志所載不同俟攷

　　(【詩】)

　　遊宋興東岩

　　南唐李建勳

幾年不到東岩下舊住僧亡屋亦無寒日蕭條何物在朽松經燒石池枯

　　(廢剎)安樂寺

　　(【傳】)

　　安樂寺智稱法師碑

　　唐裴子野

　　法師諱智稱河東聞喜人也俗姓裴氏挹汾澮之清源稟河山之秀質蓄靈因於上葉感慧性於𨶒浮直哉惟清爰初夙備溫良恭儉體以得之然而天韻真確含章隱曜沈漸人羣莫能測其遠邇盖由徑寸之華韜光濬壑盈尺之寶未剖聯城鑒觀者罔識其巨麗逖聽者弗得其鴻名覊京戎旅俛起阡陌年登三十始覽眾經退而歎曰百年倐忽功名為重名不常居功難與畢且吉凶悔吝孔書已驗變化起伏歷聖未稱安知崢嶸之外寥廓之表籠括幽顯大援無邊者哉彼有師焉吾知歸矣遂乃長揖五忍斂衽四依挫銳解紛於是乎盡宋大明中益部有印禪師者苦節洞觀鬱為帝師上人聞風自託一面盡禮印公言歸庸蜀乃携手同舟以宋太始元年出家於王壘誠感人天信貫金石直心般若高步道塲既而敬業承師就賢辨志遨遊九部馳騁三乘摩羅之所宣譯龍王之所韜秘雖且受持諷誦然未取以為宗嘗謂攝心者迹迹密則心檢弘道者行行察則道存安上治人莫先乎禮閑邪遷善莫尚乎律可以驅車火宅翻飛苦海贍三途而勿踐歷萬刼而不衰者其毗尼之謂歟乃簡棄枝葉積思根本頓轡洗心以為己任於是曳錫踽步千里遊學擁經持鉢百舍不休西望荊山南過灃浦周流華夏博採奇聞土木形骸琬琰心識靡高不仰無堅不攻寢之所安席不及煖思之所至食不遑餐入道三年從師四講教逸功倍而業盛經明每稱道不墜地人各有美宣尼之學何詎常師于時具隱二上人先輩高流鳳鳴西楚多寶穎律師洽聞溫故翰起東都法師之在江陵也稟具隱為周旋爰及還京洛以穎公為益友皆權𢖍殿最言刈菁華捨稊稗而膳稻梁會鹽梅而成鼎飪其理練其旨深膚受末學莫能踵武以泰始六年初講十誦於震澤闡揚事相咫尺神道高談出雲漢精義人無間八萬威儀怡然理暢五部章句渙爾同波由是後進知宗先達改觀暉光令問於斯籍甚法師應不擇方行有餘力清言終日而事在其中立棲雲於具區營延祚於建業令不待嚴房櫳肅靜役不加迅棟宇駢羅自方等來儀變梵為漢鴻才鉅學連軸比肩法華維摩之宗往往間出𣵀槃成實之唱處處聚徒而律藏憲章於時最寡振裘持領允屬當仁若夫淵源浩汗故老之所廻惑峻阻隱復前修之所解駕皆剖析毫釐粉散膠結鉤深致遠獨悟胸懷故能使反戶之南彎弓之北尋聲赴響萬里而至門人歲益經緯日新坐高堂而延四眾轉法輪而朝同業者二十有餘載君子謂此道於是乎中興絕慶弔屏流俗朱門華屋靡所經過齊竟陵文宣王顧輕千乘虛心入解嘗請法師講於邸寺既許以降德或謂宜修賓主法師笑而答曰我則未暇及正位函丈始交凉燠時法筵廣置髦士如林主譽既馳客容多猛發題命篇疑難𨦟出法師應變如響若不留聽囿辯者土崩負強者折角莫不遷延徒靡亡本失支觀聽之流稱為盛集法師性本剛克而能悅以待問發言盈庭曾無忤色虛己博約咸竭厥才依止踈附訓之如一少壯居家孝于惟反脫屣四攝愛著兩忘親黨書介封而不發內恕哀蹙抑而不臨常曰道俗異故優陀親承音旨寧習其言而忽其教煩惱煦濡蕭然頓遣法師之於十誦也始自吳興迄于建業四十有餘講撰義記八篇約言示制學者傳述以為妙絕古今春秋七十有二齊永元三年遷神于建康縣之安樂寺僧尼殷赴若喪昆姊諒不言之信不召之感者去若夫居敬行簡喜慍不形於色知人善誘甄藻罔遺於時臨財廉取予義明允方大處變不渝汪汪焉堂堂焉渤碣河華不能充其量蓋淨行之儀表息心之軌則歟弟子道進等感梁水之既摧慟德音之永閟俾陳信而有徵庶流芳而無愧

　　(廢剎)淨妙寺(即齊安寺)

　　(【文】)

　　淨妙寺舊序

　　金陵新志

　　淨妙寺即齊安寺南唐昇元中建政和中改賜今額舊臨官路今移置高隴面秦淮在城東門外四里王荊公有齊安寺詩石刻尚存又有詩見光宅寺李壁注謂寺是齊武帝宅按實錄齊武帝生建康青溪宅後稱青溪舊宮未見改為寺也

　　(【詩】)

　　齊安寺

　　宋王安石

日淨山如染風暄草欲薰梅殘數點雪麥漲一溪雲

　　(廢剎)同泰寺

　　(【文】)

　　同泰寺舊序

　　金陵新志

　　舊志在梁時北掖門外路西南與臺城隔路實錄梁大通元年剏北寺寺在宮後開一門名大通對寺南門造大佛閣大同十年震火所焚略盡即更造未就而侯景亂南唐改為淨居寺尋又改圓寂寺其半為法寶寺又輿地志法寶圓寂寺即古同泰寺基龔穎運曆圖云大同元年幸同泰寺鑄十方銀像二年幸同泰寺鑄十方金像六朝事迹云梁武帝起同泰寺在臺城內竆竭帑藏造大佛閣七層為天火所焚梁帝捨身施財以祈佛福大通以後無年不幸同泰寺設四部無遮大會寺今廢其半為法寶寺(志云)即臺城院乃梁同泰寺基之半也在宋行宮北精綂軍寨內梁大通元年創同泰寺楊吳順義二年以同泰寺之半置為臺城千福院宋改賜今額寺前有醜石四各高丈餘俗呼為三品石政和中取歸京師或謂之闕石寺前墻外有井耆老相傳為陳時胭脂井叔寶與張麗華隊而復出之所也寺基最濶淳祐七年創置精𨦣軍同泰寺舊基皆為寨屋及蔬圃有井在寨內盖精𨦣軍寨在都統制司之後都統制司在宋行宮城之後法寶寺在精銳軍寨之後其都統制司地基及精銳軍寨基皆梁陳宮掖舊址也故景陽臺基及臨春結綺望仙三閣故址與胭脂井皆在寨內戚氏云法寶寺老僧猶能記其祖師之言謂宋行宮城後門乃梁陳宮城前門今法寶寺門墻外即梁大通門也

　　奉請上開講啟(此後當是同泰之講)

　　梁蕭綱

　　臣綱言竊以真如無說非筌不悟極果不應注仰期通故器有水緣方見圓曦之影藥含長性得墜慧雲之慈伏惟陛下玉鏡宸居金輪馭世應跡有為俯存利物不違本誓開導愚蒙驅十方于大乘運萬國於仁壽豈止冶斤田粟功侔造化䟽江決河削成天下智高九舜明出十堯頻徙鑾蹕降甘露雨天人舞蹈含生利益是以背流知反迷岸識歸臣自叨預趨聞渴仰無厭一日冐陳丹款伏希復轉法輪未廻聽卑之恩尚絕愚臣之願慺慺寸志重敢披祈伏願將降一音曲矜三請被微言於王舍集妙義於寶坊聖心等視蒼生猶如一子遂臣之請即是普被無邊如蒙允許眾望亦足兩肩荷負豈敢為喻不任下願謹啟事以聞謹啟

　　答請開講啟勅

　　梁武帝

　　省啟具汝所懷法事既善豈不欣然吾內外眾緣憂勞紛總食息無暇廢事論道是所未遑汝便為未體國也越勅

　　重謝上降為開講啟

　　梁蕭綱

　　臣綱啟丹願懇誠屢冐宸扆實希降甘露雨普被三千天聽孔邈未垂鑒遂旱苗傾潤豈比自憐暍烏思林寧方渴仰近因大僧正慧令伏敢重祈降逮勅旨垂許來歲二月開金字波若經題殊特之恩曲應愚請稽拜恭聞不勝喜躍身心悅樂如觸慈光手足蹈舞義非餘習伏以香城妙說實仰神文潤方雲雨明踰日月能使迷途識正大夢均朝梵志懼來天魔遙禮提桓所聽而今得聞波崙所求希世復出其　　益深廣無邊九圍獲悟十方蒙曉雖復識起初流心窮後念方當共捐五盖俱照一空巍巍蕩蕩難得為喻臣仍屈慧令續宣此典大乘普導實由聖慈伏筆罄言寧宣戴荷不任下情謹啟事謝聞謹啟

　　上為開講日叅承啟

　　梁蕭綱

　　臣綱言伏承輿駕臨同泰寺開金字般若波羅蜜經題照迷生之慧日導出世之長源百華同陰萬流歸海幽顯讚揚率土含潤臣身礙已來望舒盈闕甘露普被人天俱萃波若魔事獨在微躬馳係法輪私深尅責不任下情謹奉啟奉承謹啟

　　答勅

　　梁武帝

　　省啟具之為汝講金字般若波羅蜜經發題始竟四眾雲合華夷畢集連雨累日深慮廢事景物開明幽顯同慶實相之中本無去來身雖不到心靡不在善自調養慎勿牽勞尚有兩旬日數猶奢今雖不同後會未晚也吾始還臺不復多勅越勅

　　答同泰寺立剎啟

　　梁武帝

　　竊以寶塔天飛神龕地踊豈惟昔代復見兹辰嘉彼百靈欣斯十善雖復紫烟旦聚比此未儔朱光夜上方今知陋

　　請武帝同泰寺御講啟

　　梁蕭綱

　　臣綱臣綸臣紀言臣聞紫宮麗天著明玄象軒臺在嶽逖聽艮書是以道彌隆而禮愈縟德愈溥而事愈泰此盖彰至治之尊牧生民之本也伏以大光嚴殿侔神垂則冲天開宇功深大壯事協文明儀辰建極切靈啟構照燭三光含超百堵咸謂心華所表復非良匠之力神通所現不藉子來而成實惟淨國固絕董落之禮高邁釋宮理無鹿鳴之宴竊惟妙勝之堂本師於茲佛吼摩尼之殿如來亦闡法音佛希躬降睟容施灑甘露油然慧雲霈然慈雨光斯盛業導彼蒼生履天居而說無相同真也建佛事而被率土化俗也同真化俗至矣哉一舉而三美顯豈不大平與彼陘山之上仙巖之下西都鳳凰負陽鸑鷟安足同日而語哉敢露丹愚伏待矜遂輕于聽覽流汗戰懾謹啟

　　謝勅為建涅槃懺啟

　　梁簡文帝

　　臣綱啟伏聞勅旨垂為臣於同泰寺瑞應殿建涅槃懺臣障雜多災身穢饒疾鍼艾湯液每黷天覽重蒙曲慈降斯大福冀慧雨微垂即滅身火梵風纔起私得清涼無事非恩伏枕何答不任下情謹奉啟謝聞謹啟

　　梁同泰寺剎下銘

　　陳虞荔

　　戒香芬馥氣勝懷蘭智　陸離威逾交軋敞慧日於重雲浚法流於巨海嚴此三駕用拔畏塗漾彼六舟拯諸淪溺但以一人入道波旬之宮已震十地弘心毒龍之災競起重欒布護積拱崚嶒神仙岳岳俯雕檻於霞外寶鐸鏘鏘韻鈞天於雲表雷雨杳𡨋而未半扶桑光朏而先明迨亭峻極特立千仞灼爍崢嶸光鏡八表若日殿之燭火空似星宮之搆辰極辭曰層臺複陸廣殿穹崇塗金鈿玉暎日䟽風

　　同泰寺正智寂師志銘

　　梁簡文帝

　　峰頺木朽波逝江潭山川若此人何以堪亦生亦滅如壑如舟千齡俱盡萬古誰留惟兹大士才敏學優幼捐蹈火早去吞鈎法雷能響懸河必詶辨才可匹妙德難儔

　　(【詩】)

　　望同泰寺浮圖

　　梁簡文帝

遙看官佛圖帶壁復垂珠燭銀踰漢汝寶鐸邁昆吾日起光芒散風吟宮徵殊露落盤恒滿桐生鳳不雛飛幡雜晚虹(音綘)畫鳥狎晨鳬梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居

　　(穆天子傳天子之寶璿珠燭銀郭璞曰銀有精光如燭也)

　　望同泰寺浮圖

　　梁𢈔肩吾

望園臨奈苑王城對鄴宮還從飛閣內遙見崛山中天衣疑拂石鳳翅欲凌空雲甍猶帶雨蓮井不生桐盤承雲表露鈴搖天上風月出琛含水(一作采)天晴幡帶虹周星疑更落漢夢似今通我后懷(一作情)初照不與伊川同方應捧馬出永得離塵蒙(崛山耆崛山也)

　　望同泰寺浮圖

　　梁王訓

副君坐飛觀城傍屬大林王門雖八逹露塔復千尋重櫨出漢表層拱冐雲心崑山雕潤玉麗水瑩明金懸盤同露掌𡸁鳳似飛禽月落簷西暗日去柱東侵反流開睿屬搦翰動神襟願託牢舟反長免愛河深

　　望同泰寺浮圖

　　梁王臺卿

朝光正晃朗涌塔標千丈儀鳳異靈烏金盤代仙掌積栱承彫桷高簷挂蛛網寶地若池沙風鈴如樹響刻削生千變丹青圖萬象烟霞時出沒神仙乍來往晨露半層生飛旛接雲上遊蜺不敢息翔鵾詎能仰讚善資哲人流詠歸明兩願假舟航末彼岸誰云廣

　　望同泰寺浮圖

　　梁𢈔信

岧岧淩太清照殿比東京長影臨雙闕高層出九城栱積行雲礙幡搖度鳥驚鳳飛如始泊蓮合似初生輪重對月滿鐸韻擬鸞聲畫水流全住圖雲色半輕露晚盤猶滴珠朝火更明雖連博望苑還接銀沙城天香下柱殿仙梵入伊笙庶聞八解樂方遣六塵情

　　臺城寺側獨行

　　宋王安石

春山撩亂水縱橫籬落荒畦草自生獨往獨來山下路筍輿看得綠陰成

　　(廢剎)善覺寺

　　(【文】)

　　善覺寺碑銘

　　梁簡文帝

　　盖聞在天成象倬彼雲漢在地成形嵩高惟岳蒼蒼斡運靈槎猶且去來巖巖峻極巫咸可以升降穆貴嬪宿植逹因已於恒沙佛所經受記莂有綠娑婆降跡斯土行邁英呈德降華附河南望浮雲之瑞新野表升天之祥光前絕後建茲福地乃于建康之太清里建善覺寺焉大通元年龍集己酉有令使立碑文未獲搆譔居諸不息寒暑推移軒耀夙傾前星次掩歲在諏訾始得補綴何言之陋何事之隆竊等仲由空悲負粟之哽復異桓良終無維山之日永言纏纂獨咽丹心銘曰效彼毗城建斯福舍四柱浮懸九城靈架重欒交峙廻廊遙迓掩暎花臺崔嵬蘭榭陽燧暉朝青蓮開夜

　　善覺寺碑

　　梁元帝

　　金盤上䟽非求承露玉舄前臨寧資潤礎飛軒絳屏若丹氣之為霞綺井綠泉如青雲之入呂寶繩交暎無慙紫紺之宮花　照日有跡白林之地銘曰聿遵勝業代彼天工四園枝翠八水池紅花疑鳳翼殿若龍宮銀城暎沼金鈴響風露臺含月珠幡拂空

　　善覺寺塔露盤啟

　　梁昭明太子

　　燥濕無變九布見奇寒暑是宜六律成用况復神龍負子光斯極妙金烏衘帶飾慈高表函谷耻其詠歌臨淄惡其祥應陽燧含影還避日輪甘露入盤足稱天酒

　　謝勅使監善覺寺起剎啟

　　梁昭明太子

　　臣諱啟伏見勅旨使監作舍人王曇明材官將軍沈微御仗吳景等監看善覺寺起剎事爰奉聖恩曲降神力命斯執事修茲長表寶塔雲搆無待喜園水精特進非差龍海大龜持泥未足為盛鶖鷺引繩方斯取埒仰瞻慈渥喜戴不勝俯循宿願私增涕噎不任銘荷謹奉啟謝聞謹啟

　　(廢剎)證聖寺

　　(【文】)

　　證聖寺舊序

　　金陵新志

　　證聖寺在宋行宮後南唐保大中木平和尚居此寺故里俗至今呼為木平寺寺東有溝迤邐西北接運瀆今堙塞尚存遺跡木平別有傳

　　(【傳】)

　　木平和尚傳

　　縣志

　　木平和尚不知何許人南唐保大初徵至闕下挂木瓶杖頭倐不見後主問曰和尚何在因引瓶自蔽詭曰某在此澡浴後主拜之水平曰陛下見羣臣勿言臣在瓶中浴後主笑曰汝見人亦勿道吾拜汝常出入禁中他日從登百尺樓後主問其制度佳否對曰尤宜望火初不諭其意後數載木平卒淮甸大擾烽火相接後主常登望以占動靜又素愛慶王因問壽命幾何曰壽當七十是歲病終年十七盖反語也為建寺宮側居之名木瓶後訛為水平云

　　(廢剎)報恩院

　　(【傳】)

　　金陵報恩院清護禪師傳

　　傳燈錄

　　福州長樂人納戒於國師言下發明真趣暨國圓寂乃之建州白雲閩帥王氏泰賜紫衣號崇因大師晉天福八年金陵興師入建城時綂軍查元徽至院師出延椄查問曰此中相見時如何師曰惱亂將車查後請師歸金陵國主命居長慶院攝眾周顯德初退歸建州卓庵時節度陳誨創顯親報恩禪院堅請住持開堂日僧問諸佛出世天華亂墜未審和尚有何祥瑞師曰昨日新雷發今朝細雨飛問如何是諸佛玄旨師曰草鞋木履開寶三年五月江南後主再請入住報恩淨德二道塲來往說法改號妙行禪師當年十一月示疾預辭國主二十日平旦聲鐘召大眾囑付訖儼然坐亡

　　金陵報恩匡逸禪師傳

　　明州人初住潤州慈雲江南國主請居上院署凝密禪師一日上堂眾集顧視大眾曰依而行之即無累矣不見先德云人無心合道道無心合人人道既合是名無事人且目何而凡自何而聖此若未會也只為迷情所覆便去不得迷時即有質礙為對為待種種不同忽然惺去亦無所得譬如演若逹多認影為頭豈不是擔頭然正迷之時頭且不失及乎悟去亦不為得何以故人迷謂之失人悟謂之得得失在於人何關於動靜僧問諸法說法普潤羣機和尚說法什麼人得聞師曰只有汝不聞問如何是報恩一句師曰道不是得麼問十二時中思量不到處如何行履師曰汝如今在什麼處問如何是一句師曰我答爭似汝舉問佛為一大事因緣出世未審和尚出世如何師曰恰好曰恁麼即大眾有賴師曰莫錯

　　(廢剎)報慈道塲

　　(【傳】)

　　金陵報慈道塲玄覺導師傳

　　傳燈錄

　　泉州晉江人得法於淨慧禪師上堂示眾曰凡行脚人參善知識到一叢林放下瓶鉢可謂行菩薩之道能事畢矣何用更來這裹舉論真如涅槃此是非時之說然古人有言譬如披沙識寶沙礫若除真金自現便喚作常住世間具足僧寶又如一味之雨一般之地生長萬物大小不同甘辛有異不可道地與雨有大小之名也所以道方即現方圓即現圓何以故法無偏正隨相應現喚作對現色身還見麼若不見也莫閑坐對江南國主新建報慈大道塲命師大闡宗猷海會二千餘眾別署導師之號師謂眾曰此日英賢共會海眾同臻諒惟佛法之趣無不備矣是以森羅萬象諸佛洪源顯明則海印光澄冥昧則情迷自惑苟非通心上士逸格高人則何以於諸塵中發揚妙極卷舒物象縱奪森羅示生非生應滅非滅生滅洞已乃曰真常言假則影散千途論真則一空絕迹豈可以有無生滅而計之者哉


大藏經補編第 29 冊 No. 160 金陵梵剎志


金陵梵剎志卷四十九

　　南藏目錄(每經壹藏共陸百叄拾陸函共陸千叄百三拾壹卷共壹拾壹萬伍百貳拾陸張內全葉壹拾萬柒千柒百捌拾貳張尾半葉貳千柒百肆拾肆張○板共伍萬柒千壹百陸拾塊)

　　(大乘經)般若部【天】(十卷一百六十一張尾半三張)【地】(十卷一百六十五張尾半五張)【玄】(十卷一百五十七張尾半八張)【黃】(十卷一百六十三張尾半十張)【宇】(十卷一百六十二張尾半七張)【宙】(十卷一百五十七張尾半七張)【洪】(十卷一百五十四張尾半八張)【荒】(十卷一百四十八張尾半五張)【日】(十卷一百四十五張尾半八張)【月】(十卷一百四十八張尾半九張)【盈】(十卷一百四十四張尾半七張)【昃】(十卷一百四十二張尾半七張)【辰】(十卷一百四十八張尾半七張)【宿】(十卷一百三十九張尾半五張)【列】(十卷一百四十二張尾半七張)【張】(十卷一百三十九張尾半八張)【寒】(十卷一百五十三張尾半三張)【來】(十卷一百五十五張尾半三張)【暑】(十卷一百四十三張尾半五張)【往】(十卷一百四十六張尾半五張)【秋】(十卷一百四十九張尾半六張)【收】(十卷一百五十二張尾半三張)【冬】(十卷一百四十七張尾半八張)【藏】(十卷一百五十二張尾半三張)【閏】(十卷一百四十九張尾半三張)【餘】(十卷一百四十九張尾半四張)【成】(十卷一百四十七張尾半七張)【𡻕】(十卷一百四十七張尾半五張)【律】(十卷一百四十九張尾半七張)【呂】(十卷一百四十八張尾半二張)【調】(十卷一百五十張尾半七張)【陽】(十卷一百五十四張尾半五張)【雲】(十卷一百六十一張尾半三張)【騰】(十卷一百五十五張尾半四張)【致】(十卷一百五十五張尾半三張)【雨】(十卷一百六十一張尾半二張)【露】(十卷一百四十九張尾半四張)【結】(十卷一百五十二張尾半九張)【為】(十卷一百五十四張尾半四張)【霜】(十卷一百五十張尾半八張)【金】(十卷一百五十八張尾半七張)【生】(十卷一百五十六張尾半八張)【麗】(十卷一百五十一張尾半六張)【水】(十卷一百五十三張尾半三張)【玉】(十卷一百四十九張尾半八張)【出】(十卷一百四十九張尾半八張)【崑】(十卷一百五十七張尾半三張)【岡】(十卷一百五十六張尾半六張)【劍】(十卷一百五十九張尾半五張)【號】(十卷一百五十六張尾半五張)【巨】(十卷一百六十八張尾半三張)【闕】(十卷一百六十六張尾半四張)【珠】(十卷一百六十五張尾半七張)【稱】(十卷一百五十四張尾半五張)【夜】(十卷一百六十一張尾半三張)【光】(十卷一百六十九張尾半五張)【果】(十卷一百五十一張尾半五張)【珎】(十卷一百五十五張尾半四張)【李】(十卷一百四十八張尾半五張)【柰】(十卷一百五十五張尾半四張)大般若波羅蜜多經【菜】(十卷一百五十三張尾半四張)【重】(十卷一百二十六張尾半八張)【芥】(十卷一百三十五張尾半五張)放光般若波羅蜜經【薑】(十卷一百九十四張尾半四張)【海】(十卷一百七十八張尾半五張)【鹹】(十卷一百八十六張尾半三張)摩訶般若波羅蜜經【河】(十卷一百六十三張尾半三張)光讚般若波羅蜜經【淡】(十卷一百五十一張尾半五張)道行般若波羅蜜經【鱗】(十卷一百四十四張尾半四張)小品般若波羅蜜經【潛】(十一卷一百六十三張尾半六張)摩訶般若波羅蜜多鈔經大明度無極經【羽】(十卷一百四十九張尾半三張)勝天王般若波羅蜜經金剛般若波羅蜜經【翔】(十卷一百三十四張尾半五張)能斷金剛般若波羅蜜經金剛能斷般若波羅蜜經佛說濡首菩薩無上清淨分衛經仁王護國般若波羅蜜經實相般若波羅蜜經般若波羅蜜多心經摩訶般若波羅蜜大明咒經文殊師利所說摩訶般若波羅蜜經文殊師利所說般若波羅蜜經

　　寶積部【龍】(十卷一百六十張尾半四張)【師】(十卷一百四十八張尾半五張)【火】(十卷一百四十一張尾半四張)【帝】(十卷一百六十三張尾半五張)【鳥】(十卷一百七十六張尾半四張)【官】(十卷一百五十張尾半三張)【人】(十卷一百四十一張尾半六張)【皇】(十卷一百七十五張尾半四張)【始】(十卷一百四十六張尾半七張)【制】(十卷一百一十八張尾半六張)【文】(十卷一百四十八張尾半八張)【字】(十卷一百七十二張尾半四張)大寶積【乃】(九卷一百八十二張尾半八張)大方廣三戒經佛說無量清淨平等覺經佛說阿彌陀經佛說無量壽經【服】(九卷一百二十七張尾半五張)佛說阿閦佛國經佛說大乘十法經佛說普門品經文殊師利佛土嚴淨經佛說胞胎經佛說法鏡經【衣】(八卷一百三十三張尾半二張)郁迦羅越菩薩行經幻士仁賢經佛說決定毘尼經發覺淨心經優填王經佛說須摩提經佛說須摩提菩薩經佛說離垢施女經阿闍世王女阿述逹菩薩經【裳】(十卷一百五十六張尾半五張)得無垢女經文殊師利所說不思議佛境界經佛說如幻三昧經善住意天子所問經太子刷護經太子和休經【推】(十卷一百三十八張尾半二張)慧上菩薩問大善權經大乘顯識經大乘方等要慧經彌勒菩薩所問本願經佛遺日摩尼寶經佛說摩阿衍寶嚴經勝鬘師子吼一乘大方便方廣經毘耶沙門經

　　大集部【位】(十卷一百八十七張尾半六張)【讓】(十卷二百零一張尾半七張)【國】(十卷一百七十一張尾半五張)大方等大集經【有】(十卷一百八十四張尾半二張)大乘大方等日藏經【虞】(十卷二百張尾半七張)大方等大集月藏經【陶】(十卷一百五十張尾半六張)大乘大集地藏十輪經【唐】(十卷一百三十五張尾半五張)佛說大方廣十輪經大集須彌藏經【吊】(十卷一百五十九張尾半三張)虛空孕菩薩經虛空藏菩薩經虛空藏神咒經觀虛空藏菩薩經佛說菩薩念佛三昧經【民】(十卷一百一十九張尾半三張)佛說大方等大集菩薩念佛三昧經【伐】(九卷一百三十二張尾半四張)般舟三昧經拔陂菩薩經大方等大集賢護經【罪】(十一卷一百六十三張尾半五張)阿差末菩薩經【周】(一卷一百四十二張尾半三張)無盡意菩薩經大集譬喻王經大哀經【發】(十卷一百六十三張尾半四張)寶女所問經無言童子經自在王菩薩經奮迅王問經【殷】(八卷一百二十張尾半四張)寶星陀羅尼經

　　華嚴部【湯】(十卷一百七十二張尾半三張)【坐】(十卷一百六十六張尾半三張)【朝】(十卷一百六十三張尾半九張)【問】(十卷一百六十四張尾半三張)【道】(十卷一百五十七張尾半五張)【垂】(十卷一百九十三張尾半五張)大方廣佛華嚴經【拱】(十卷一百四十五張尾半五張)【平】(十卷一百五十四張尾半三張)【章】(十卷一百五十一張尾半三張)【愛】(十卷一百三十八張尾半七張)【育】(十卷一百四十六張尾半六張)【黎】(十卷一百五十九張尾半六張)【首】(十卷一百五十七張尾半五張)【臣】(十卷一百六十三張尾半八張)大方廣佛華嚴經【伏】(十三卷一百七十二張尾半六張)【戎】(十三卷一百七十一張尾半六張)【羗】(十四卷一百八十八張尾半七張)大方廣佛華嚴經普賢菩薩行願品【遐】(八卷一百三十五張尾半六張)信力入印法門經佛華嚴入如來德智不思議境界經度諸佛境界智光嚴經大乘金剛髻珠菩薩脩行分經【邇】(十卷一百九十九張尾半六張)大方廣入如來智德不思議經大方廣佛華嚴經修慈分大方廣佛華嚴經不思議佛境界分大方廣如來不思議境界經大方廣普賢所說經莊嚴菩提心經菩薩本業經大方廣佛華嚴經續入法界品佛說兜沙經大方廣菩薩十地經諸菩薩求佛本業經菩薩十住行道品經菩薩十住經漸備一切智經【壹】(十二卷二百零九張尾半五張)十住經顯無邊佛土功德經度世品經【體】(十一卷一百七十八張尾半六張)佛說如來興顯經佛說羅摩伽經等目菩薩所問三昧經

　　涅槃部【率】(十卷一百七十三張尾半四張)【賔】(十卷一百六十五張尾半三張)【歸】(十卷一百六十八張尾半五張)【王】(十卷一百六十五張尾半二張)大般涅槃經【鳴】(九卷一百八十六張尾半三張)【鳳】(九卷一百九十張尾半一張)【在】(九卷一百六十八張)【樹】(九卷一百九十一張尾半三張)南本大般涅槃經【白】(八卷一百六十六張尾半四張)大般泥洹經大般涅槃經後分【駒】(九卷一百六十四張尾半七張)佛說方等般泥洹經四童子三昧經大悲經

　　五大部外重譯經【食】(十二卷一百七十三張尾半五張)合部金光明經金光明經【塲】(十三卷一百九十六張尾半七張)金光明最勝王經伅真陀羅所問寶如來三昧經【化】(十卷一百六十七張尾半三張)【被】(十卷一百六十六張尾半四張)方廣大莊嚴經普曜經【草】(九卷一百七十五張尾半七張)妙法蓮華經法華三昧經薩曇分陀利經無量義經【木】(十卷一百七十八張尾半三張)正法華經【賴】(十卷一百七十四張尾半八張)大乘大悲分陀利經善思童子經【及】(十卷一百七十九張尾半七張)悲華經【萬】(十卷一百七十四張尾半三張)六度集經大乘頂王經大方等頂王經【方】(十二卷一百八十八張尾半八張)維摩詰所說經維摩詰經說無垢稱經【蓋】(十二卷一百九十五張尾半九張)妙法蓮華經道神足無極變化經【此】(十一卷一百五十九張尾半五張)佛說寶雲經阿維越致遮經【身】(十三卷一百六十一張尾半七張)佛說寶雨經佛昇忉利天為母說法經【髮】(十卷一百八十一張尾半七張)不退轉法輪經廣愽嚴淨不退轉法輪經入定不定印經不必定入定入印經【四】(十一卷一百六十四張尾半四張)持人菩薩所問經持世經等集眾德三昧經【大】(十二卷一百九十一張尾半五張)集一切福德三昧經大乘同性經勝思惟梵天所問經【五】(十卷一百九十張尾半二張)持心梵天所問經思益梵天所問經佛說濟諸方等學經大乘方廣總持經【常】(十二卷一百六十張尾半六張)證𢍆大乘經深密解脫經解深密經【恭】(十六卷一百七十四張尾半三張)大灌頂神咒經大樹緊那羅王所問經【惟】(十卷一百八十七張尾半四張)藥師如來本願經藥師瑠璃光如來本願功德經藥師瑠璃光七佛本願功德經阿闍世王經楞伽阿跋多羅寶經【鞠】(十卷一百七十三張尾半五張)入楞伽經【養】(十卷一百七十二張尾半四張)大乘入楞伽經菩薩行方便境界神通變化經【豈】(十一卷一百六十六張尾半六張)大薩遮尼犍子受記經梵書藥師瑠璃光七佛本願功德經【敢】(八卷一百三十八張尾半五張)佛說解節經分別緣起初勝法門經緣生初勝分法本經相續解脫地波羅蜜了義經佛說文殊師利現寶藏經大方廣寶篋經【毀】(十卷一百七十二張尾半七張)普超三昧經放鉢經大方等大雲經大雲請雨經【傷】(十二卷一百七十張尾半一張)大雲輪請雨經大方等大雲請雨經佛說如來智印經佛說慧印三昧經諸法無行經諸法本無經佛說無極寶三昧經【女】(十一卷一百九十一張尾半二張)月登三昧經【慕】(十一卷一百六十一張尾半八張)月登三昧經佛說無所希望經佛說象腋經佛說大淨法門品經大莊嚴法門經如來莊嚴智慧光明入一切境界經度一切諸佛境界智嚴經寶如來三昧經【貞】(十卷一百五十三張尾半六張)觀無量壽佛經稱讚淨土佛攝受經佛說阿彌陀經後出阿彌陀偈經不思議神力傳觀彌勒菩薩上生兜率陀天經佛說彌勒下生經佛說彌勒來時經彌勒下生成佛經觀彌勒菩薩下生經彌勒成佛經一切法高王經第一議法勝經大威燈光仙人問疑經大阿彌陀經【潔】(十卷一百三十六張尾半七張)順權方便經諸法勇王經太子須大挐經菩薩𦖠子經太子慕𩲸經佛說𦖠子經佛說九色鹿經佛說太子沐𩲸經樂瓔珞莊嚴方便經無字寶篋經大乘離文字普光照藏經佛說長者子制經佛說月光童子經申日兒本經佛說逝童子經佛說犢子經佛說乳光佛經無垢賢女經腹中女聽經【男】(十卷一百三十六張尾半七張)大乘徧照光明藏無字法門經佛說老女人經佛說老母經老母女六英經菩薩逝經文殊師利問菩提經伽耶山頂經佛說象頭精舍經大乘伽耶山頂經佛說德護長者經佛說轉女身經未曾有經佛說甚希有經佛說決定總持經佛說謗佛經寶積三昧文殊師利菩薩問法身經入法界體性經如來師子吼經大方廣師子吼經大乘百福相經【効】(十卷一百三十二張尾半四張)佛說善恭敬經稱讚大乘功德經說妙法決定業障經大乘百福莊嚴相經大乘四法經菩薩修行四法經希有校量功德經佛說銀色女經阿闍世王受決經採華違王上佛受決經佛說正恭敬經佛說最無比經佛說前世三轉經無上依經佛說了本生[├/(夕*人)]經佛說自誓三昧經貝多樹下思惟十二因緣經佛說緣起聖道經佛說稻稈經佛說轉有經文殊師利巡行經文殊尸利行經佛說作佛形象經佛說龍施女經佛說龍施菩薩本起經八吉祥神咒經【才】(十一卷一百四十四張尾半六張)佛說諫王經如來示教勝軍王經佛為勝光天子說王法經大方等修多羅王經如來獨證自誓三昧經佛說灌佛經佛說灌洗佛經佛說造立形像福報經佛說八陽神咒經佛說八吉祥經佛說八佛名號經佛說盂蘭盆經佛說報恩奉盆經佛說浴像功德經浴像功德經佛說校量數珠功德經曼殊室利校量數珠功德經不空𦊰索心咒王經不空𦊰索咒經不空𦊰索陀羅尼經不空𦊰索咒心經不空𦊰索神咒心經【良】(十卷一百三十八張尾半六張)【知】(十卷一百六十三張尾半八張)【過】(十卷一百六十五張尾半九張)不空𦊰索神變真言經【必】(十一卷一百八十六張尾半六張)千眼千臂觀世音菩薩陀尼神咒經千手千眼觀世音菩薩姥陀羅尼身經千手千眼觀世音菩薩廣大圓滿無礙大悲心陀羅尼經觀世音菩薩秘密藏神咒經觀世音菩薩如意摩尼陀羅尼經觀世音菩薩如意心陀羅尼經如意輪陀羅尼經觀自在菩薩怛縛多唎隨心陀羅尼經大方廣菩薩藏經中文殊師利根本一字陀尼經曼殊室利菩薩咒藏中一字咒王經十二佛名神咒校量功德除障滅罪經佛說稱讚如來功德神咒經大金色孔雀王咒經大孔雀王神咒經佛說大孔雀王雜神咒經佛說孔雀王咒經【改】(十二卷一百八十六張尾半七張)佛說大孔雀咒王經佛母大孔雀明王經佛說十一面觀世音神咒經佛說十一面神咒心經千轉陀羅尼經咒五首經六字神咒經咒三首經佛說摩利支天陀羅尼經佛說七俱胝佛母心大準提陀羅尼經佛說七俱胝佛母準提大明陀羅尼經佛說佛頂尊勝陀羅尼經最勝佛頂陀羅尼淨除業障經佛說一向出生菩薩經種種雜咒經佛頂勝陀羅尼經【得】(十卷一百九十七張尾半四張)佛頂最勝陀羅尼經佛頂尊勝陀羅尼經佛說觀藥王藥上二菩薩經阿難陀目佉尼阿離陀經舍利弗陀羅尼經阿難陀目佉尼阿離陀隣尼經佛說無量門破魔陀羅尼經出生無邊門陀羅尼經勝幢臂印陁羅尼經妙臂印幢陀羅尼經佛說陀羅尼集經【能】(八卷二百零四張尾半六張)佛說陀羅尼集經【莫】(十二卷一百六十一張尾半七張)佛說無涯際總持法門經尊勝菩薩所問一切諸法入無量法門陀羅尼經金剛上味陀羅尼經金剛塲陀羅尼經虛空藏菩薩問七佛陀羅尼經無垢淨光大陀羅尼經請觀世音菩薩消伏毒害陀羅尼經華積陀羅尼神咒經華聚陀羅尼咒經師子奮迅菩薩所問經六字咒王經六字神咒王經佛說持句神咒經佛說陀隣尼鉢經東方最勝燈王如來助護持世間經如來方便善巧咒經善法方便陀羅尼咒經金剛秘密善門陀羅尼經護命法門神咒經內藏百寶經溫室洗浴眾僧經佛說四不可得經梵女首意經【忘】(十二卷一百八十一張尾半六張)成具光明定意經佛說須賴經佛說寶網經菩薩道樹經菩薩生地經諸德福田經大方等如來藏經摩訶摩耶經佛說孛經抄金色王經佛語法法門經演道俗業經百佛名經菩薩行五十緣身經菩薩修行經【罔】(十二卷二百零二張尾半十一張)須真天子經佛說觀普賢菩薩行法經稱揚諸佛功德經佛說無量門微密持經佛說出生無量門持經不思議光菩薩所說經除恐災患經觀世音菩薩得大勢菩薩受記經超日月三昧經【談】(十二卷一百八十八張尾半九張)十住斷結經【彼】(十卷一百九十張尾半九張)十住斷結經佛說海龍王經未曾有因緣經諸佛要集經【短】(七卷二百零二張尾半四張)菩薩瓔珞經【靡】(九卷一百七十四張尾半五張)菩薩瓔珞經佛說首楞嚴三昧經【恃】(十一卷一百七十八張尾半六張)賢刼經

　　單譯經【己】(十卷一百八十四張尾半七張)佛說佛名經【長】(十卷一百六十一張尾半四張)佛說佛名經佛說不思議功德諸佛所護念經過去莊嚴刼千佛名經現在賢刼千佛名經未來星宿刼千佛名經力莊嚴三昧經【信】(十二卷一百六十四張尾半九張)五千五百佛名神咒除障滅罪經大方等陀羅尼經【使】(十二卷一百五十五張尾半十一張)大方炬陀羅尼經【可】(十二卷一百五十四張尾半十張)大法炬陀羅尼經僧伽吒經【覆】(十二卷一百五十四張尾半九張)大威德陀羅尼經【器】(十二卷一百四十六張尾半六張)大威德陀羅尼經觀察諸法行經【欲】(八卷一百七十八張尾半四張)佛說華手經【難】(十卷一百九十四張尾半六張)佛說華手經法集經大方廣圓覺修多羅了義經佛說施燈功德經【量】(十卷一百四十四張尾半五張)觀佛三昧海經【墨】(十卷一百五十九張尾半三張)大方便佛報恩經菩薩本行經【悲】(九卷一百九十一張尾半四張)菩薩處胎經央掘魔羅經【絲】(十二卷一百七十三張尾半九張)三昧弘道廣顯定意經佛說明度五十校計經無所有菩薩經中陰經【染】(十一卷一百七十七張尾半七張)大法鼓經月上女經文殊師利問經大方廣如來秘密藏經大乘密嚴經【詩】(十一卷一百七十八張尾半六張)一字佛頂輪王經占察善惡業報經佛說蓮華面經文殊師利問菩薩署經【讚】(十卷一百七十一張尾半三張)大毘盧遮那成佛神變加持經廣大寶樓閣善住秘密陀羅尼經【羔】(十三卷二百五十七張尾半七張)大佛頂如來密因修證了義諸菩薩萬行首楞嚴經大陀羅尼末法中一字心咒經大乘造像功德經【羊】(八卷一百七十九張尾半四張)金剛光熖止風雨陀羅尼經牟黎曼陀羅咒經蘇婆呼童子經蘇悉地羯羅經【景】(九卷一百七十六張尾半五張)金剛頂瑜伽中畧出念誦經七佛所說神咒經文殊師利寶藏陀羅尼經【行】(十卷一百七十一張尾半五張)大吉義神咒經阿吒婆拘上佛陀羅尼經佛說大普賢陀羅尼經佛說大七寶陀羅尼經阿彌陀鼓音聲王陀羅尼經六字大陀羅尼經安宅神咒經幻師[颱-台+(乏-之+友)]陀神咒經佛說辟除賊害咒經佛說咒時氣病經佛說咒齒經佛說咒目經佛說咒小兒經佛說摩尼羅亶經佛說檀持羅麻油述經佛說護諸童子陀羅尼咒經諸佛心陀羅尼經拔濟苦難陀羅尼經八名普密陀羅尼經佛說持世陀羅尼經佛說六門陀羅尼經清淨觀世音普賢陀羅尼經諸佛集會陀羅尼經佛說智炬陀羅尼經佛說隨求即得大自在陀羅尼神咒經百千印陀羅尼經佛說救面然餓鬼陀羅尼經甘露陀羅尼經莊嚴王陀羅尼經香王菩薩陀羅尼咒經佛說一切法功德莊嚴王經佛說拔除障咒王經佛說善夜經虛空藏菩薩能滿諸願最勝心陀羅尼求聞持法金剛頂曼殊室利菩薩五字心陀羅尼品觀自在如意輪菩薩瑜伽法要金剛頂經五字心陀羅尼佛說佛地經佛垂般涅槃畧說教誡經出生菩提心經佛說佛印三昧經【維】(十一卷一百七十三張尾半四張)文殊師利般涅槃經異出菩薩本起經佛說賢首經千佛因緣經佛說月明菩薩經佛說心明經佛說滅十方𡨋經佛說鹿母經佛說魔逆經佛說頼吒和羅所問德光太子經𧷮主天子所問經諸佛最上王經大乘四法經離垢慧菩薩所問禮佛法經寂照神變三摩地經造塔功德經佛說不增不減經佛說堅固女經佛說大乘流轉諸有經佛說大意經受持七佛名號所生功德經【賢】(十一卷一百五十三張尾半四張)佛為海龍王說法印經般泥洹後灌臘經右遶佛塔功德經佛說妙色王因緣經師子王斷肉經差摩婆帝受記經師子王菩薩請問經有德女所問大乘經佛臨涅槃記法住經佛說八部佛名經菩薩內集六波羅密經菩薩飼餓虎起塔因緣經金剛三昧本性清淨經佛說師子月佛本生經佛說長者法志妻經佛說薩羅國經佛說十吉祥經長者女菴提遮師子吼了義經一切智光明仙人慈心因緣不食肉經金剛三昧經優婆夷淨行法門經八大人覺經佛說三品弟子經佛說當來變經過去佛分衛經佛說四軰經佛說法滅盡經佛說甚深大廻向經天王太子辟羅經佛說十二頭陁經佛說樹提伽經佛說法常住經佛說長壽王經

　　(小乘經)阿含部【尅】(十一卷二百九十三張尾半三張)【念】(十一卷二百一十二張尾半二張)佛說長阿含經【作】(十卷一百九十五張尾半四張)【聖】(十卷一百八十六張尾半二張)【德】(十卷一百六十六張尾半五張)【建】(十卷一百六十三張尾半六張)【名】(十卷一百六十六張尾半四張)【立】(十卷一百七十張尾半五張)中阿含經【形】(十卷一百二十七張尾半五張)【端】(十卷一百五十三張尾半四張)【表】(十卷一百七十張尾半三張)【正】(十卷一百三十八張尾半五張)【空】(十卷一百六十三張尾半五張)增壹阿含經【谷】(十卷一百九十張尾半三張)【傳】(十卷一百九十七張尾半四張)【聲】(十卷一百九十四張尾半四張)【虛】(十卷二百零二張尾半五張)【堂】(十卷一百九十三張尾半六張)雜阿含經【習】(十卷一百七十一張尾半五張)【聽】(十三卷一百七十一張尾半三張)別譯雜阿含經雜阿含經長阿含十報法經【禍】(十一卷一百九十二張尾半五張)佛般泥洹經佛說方等泥洹經大般涅槃經佛說人本欲生經佛說梵志阿[颱-台+(乏-之+友)]經佛說梵網六十二見經佛說尸迦羅越六方禮經佛說寂志果經【因】(十卷一百五十五張尾半三張)起世經【惡】(十卷一百五十三張尾半五張)起世因本經【積】(十卷一百五十六張尾半五張)樓炭經佛說七知經佛說醎水喻經佛說一切流攝守因經佛說四諦經佛說恒水經佛說本相倚致經中本起經【福】(十一卷一百四十四張尾半八張)佛說緣本致經佛說頂生王故事經佛說文陀竭王經佛說閻羅王五天使者經佛說鐵城泥犁經佛說古來世時經佛說阿那律八念經佛說離睡經佛說是法非法經佛說求欲經佛說受歲經佛說梵志計水淨經佛說苦陰經佛說釋摩男本經佛說苦陰因事經佛說樂想經佛說漏分布經佛說問耨跋經佛說諸法本經佛說瞿曇彌記果經佛說瞻婆比丘經佛說伏婬經佛說魔嬈亂經佛說弊魔試目連經泥犁經優婆夷墮舍迦經佛說齋經佛說廣義法門經佛說戒德香經佛說四人出現世間經佛說頼吒和羅經佛說善生子經佛說數經佛說梵志頞波羅延問種尊經【緣】(十卷一百六十張尾半五張)三歸五戒慈心厭離功德經佛說須逹經佛為黃竹園老婆羅門說學經佛說梵魔喻經佛說尊上經佛說鸚鵡經佛說兜調經佛說意經佛說應法經佛說鞞摩肅經佛說婆羅門子命終愛念不離經佛說十支居士八城人經佛說邪見經佛說箭喻經佛說普法義經佛說波斯匿王太后崩塵土坌身經須摩提女經婆羅門避[├/(夕*人)]經施食獲五福報經頻婆娑羅王詣佛供養經佛說長者六過出家經佛說鴦掘摩經佛說鴦掘髻經佛說四未曾有法經佛說力士移山經佛說舍利弗目犍連遊四衢經七佛父母姓字經佛說放牛經緣起經十一想思念如來經佛說四泥犁經阿那邠邸化七子經大愛道般涅槃經佛母般泥洹經舍衛國王夢見十事經佛說國王不黎先尼十夢經阿難同學經五蘊皆空經佛說七處三觀經佛說聖法印經【善】(十一卷一百五十九張尾半四張)五陰譬喻經佛說水沫所飄經佛說不自守意經佛說滿願子經轉法輪經佛說三轉法輪經佛說八正道經難提釋經馬有三相經佛說馬有八態譬人經佛說相應相可經治禪病秘要經摩登伽經舍頭諫經修行本起經鬼問目連經雜藏經餓鬼報應經阿難問事佛吉㐫經慢法經阿難分別經五母子經【慶】(九卷一百五十六張尾半六張)沙彌羅經玉耶經玉耶女經阿遫逹經摩鄧女經摩鄧女解形中六事經太子瑞應本起經過去現在因果經佛說奈女耆域因緣經佛說柰女耆婆經【尺】(八卷一百五十四張尾半四張)四十二章經法海經海八功德經佛說罪業報應教化地獄經佛說龍王兄弟經長者音悅經禪秘要法經佛說七女經佛說八師經佛說越難經佛說所欲致患經阿闍世王問五逆經佛說五苦章句經佛說堅意經佛說淨飯王般涅槃經佛說進學經得道梯隥錫杖經佛說持錫杖法(附)佛說貧窮老公經佛說三摩竭經【𤩹】(八卷一百五十六張尾半二張)生經蓱沙王五願經瑠璃王經佛說義足經

　　單譯經【非】(十卷一百五十八張尾半四張)【寶】(十卷一百六十四張尾半四張)【寸】(十卷一百五十七張尾半四張)【陰】(十卷一百六十六張尾半四張)【是】(十卷一百五十六張尾半五張)【競】(十卷一百五十四張尾半五張)【資】(十卷一百六十一張尾半五張)正法念處經【父】(十二卷一百六十張尾半五張)【事】(十二卷一百五十八張尾半九張)【君】(十二卷一百五十九張尾半七張)【曰】(十二卷一百五十四張尾半九張)【嚴】(十二卷一百五十一張尾半六張)佛本行集經【與】(十卷一百三十七張尾半二張)本事經佛說興起行經佛說業報差別經【敬】(九卷一百二十張尾半三張)佛說大安般守意經佛說罵意經禪行法想經佛說處處經佛說分別善惡所起經佛說出家緣經佛說阿含正行經佛說十八泥犁經佛說法受塵經須摩提長者經長者懊惱三處經犍陀國王經阿難四事經分別經未生怨經四願經猘狗經八關齋經孝子經黑氏梵志經阿鳩留經佛為阿支羅迦葉自化作苦經【孝】(十卷一百一十七張尾半六張)陰持入經五百弟子自說本起經佛說大迦葉本經佛說四自侵經佛說羅云忍辱經佛說沙曷比丘功德經佛為少年比丘正事經佛說時非時經佛說自愛經佛說中心經佛說見正經佛說大魚事經阿難七夢經佛說呵鵰阿那含經佛說燈指因緣經佛說婦人遇辜經佛說四天王經佛說摩訶迦葉度貧母經佛說十二品生死經佛說轉輪五道罪福報應經佛說五無反復經佛說佛大僧大經佛說耶祗經佛說未羅王經佛說摩逹國王經佛說旃咜越國王經【當】(十卷一百零六張尾半四張)佛說五恐怖世經佛說弟子死復生經佛說懈怠耕者經佛說辨意長者子所問經佛說無垢優婆夷問經佛說賢者五福經天請問經佛說護淨經佛說木槵經佛說無上處經佛說因緣僧護經盧至長者因緣經佛說五王經佛說出家功德經佛說栴檀樹經佛說頞多和多耆經佛說普逹王經佛滅度棺斂葬送經佛說鬼子母經佛說梵摩難國王經佛說孫多耶致經佛說父母恩難報經佛說新歲經佛說羣牛譬經佛說九橫經佛說禪行三十七品經比丘避女惡名欲自殺經佛說身觀經佛說無常經佛說八無暇有暇經長爪梵志請問經佛說譬喻經佛說比丘聽施經佛說略教誡經佛說療痔病經

　　宋元入藏諸大小乘經【竭】(十二卷一百五十張尾半八張)佛說大乘莊嚴寶王經佛說大乘聖無量壽決定光明王如來陀羅蜜經佛說大乘聖吉祥陀羅尼經佛說無能勝旛王如來莊嚴陀羅尼經最勝佛頂陀羅尼經勝佛母小字般若波羅密多經七佛讚唄伽陀大方廣總持寶光明經佛說出生一切如來法眼徧照大力明王經【力】(十卷一百四十四張尾半二張)佛說守護大千國土經佛說樓閣正法甘露鼓經佛說大乘善見變化文殊師利問法經分別善惡報應經佛頂放無垢光明入普門觀察一切如來心陁羅尼經大乘日子王所問經佛說金耀童子經嗟𩋋曩法天子受三皈依獲免惡道經佛說校量壽命經讚法界頌聖虛空藏菩薩陀羅尼經佛說大獲明大陀羅尼經大寒林聖難拏陀羅尼經佛說諸行有餘經息除中天陀羅尼經秘密篋印心陀羅尼經【忠】(九卷一百三十九張尾半五張)消除一切閃電障難隨求如意陀羅尼經最勝上燈明如來陀羅尼經妙法聖念處經佛說大迦葉問大寶積正法經佛說沙彌十戒儀則經聖持世陀羅尼經佛說法集名數經多羅菩薩一百八名陀羅尼經【則】(八卷一百五十六張尾半五張)【盡】(十卷一百三十一張尾半二張)大方廣菩薩藏文殊師利根本儀軌經十二緣生祥瑞經佛說目連所問經外道問大乘無我義經毘俱胝菩薩一百八名經讚揚聖德多羅菩薩一百八名經聖觀自在菩薩一百八名經勝軍化世百喻伽陁經六道伽他經佛說苾蒭五法經佛說苾蒭迦尸迦十法經諸佛心印陀羅尼經妙臂菩薩所問經寶月童子問法經佛說蓮華眼陀羅尼經觀想佛母般若波羅密經如意摩尼陀羅尼經【命】(十卷一百四十四張尾半四張)佛說大自在天子因地經佛說寶生陀羅尼經佛說十號經佛為娑伽羅龍王所說大乘經佛說普賢菩薩陀羅尼經大金剛妙高山樓閣陀羅尼經廣大蓮華莊嚴曼那羅滅一切罪陀羅尼經一切如來大秘密王未曾有最上微妙大曼羅經佛說聖寶藏神儀軌經佛說寶藏神大明曼拏羅儀軌經佛說尊聖大明王經佛說智光滅一切業障陀羅尼經佛說如意寶總持王經佛說持明藏八大總持王經聖無能勝金剛火陀羅尼經佛說聖大總持王經佛說最上意陀羅尼經【臨】(十二卷一百三十五張尾半八張)佛說大摩里支菩薩經佛說聖莊嚴陀羅尼經佛說聖六字大明王陀羅尼經千轉大明陀羅尼經佛說華積樓閣陀羅尼經佛說聖幡瓔珞陀羅尼經佛說普賢㬅拏羅經佛說長者施報經佛說毘沙門天王經佛說毘婆尸佛經佛說聖觀自在菩薩梵讚經佛百八名讀經佛說布施經佛說聖曜毋陀羅尼經佛說大三摩惹經佛說月光菩薩經【深】(十三卷一百八十一張尾半五張)佛說眾許摩訶帝經佛說文殊師利一百八名梵讚經佛說解憂經犍稚梵讚經佛說七佛經佛說大乘無量壽莊嚴王經佛說徧照般若波羅密經【履】(十卷一百四十一張尾半五張)佛說帝釋般若波羅密多心經佛說諸佛經大乘舍梨娑擔摩經佛說四無所畏經佛說一切如來頂輪王百八名讚經增慧陀羅尼經聖六字增壽大明陀羅尼經佛說大乘戒經聖多羅菩薩梵讚經聖救度佛母二十一種禮讚經佛說聖最陀羅尼經佛說五十頌聖般若波羅密經金剛手菩薩降伏一切部多大教王經最上大乘金剛大寶王經佛說薩鉢多酥哩踰捺野經佛說一切如來烏瑟𧸐沙最勝總持經菩提心觀釋佛母寶德藏般若波羅密經佛說幻化網大瑜伽教十忿怒明王大明觀想儀軌經【薄】(十二卷一百三十五張尾半七張)佛說金剛香菩薩大明成就儀軌經金剛薩埵說頻那夜迦天成就儀軌經佛說妙吉祥最勝根本大教經佛說大乘觀想曼拏羅淨諸惡趣經佛說大金剛香陁羅尼經【夙】(十卷一百五十張尾半三張)佛說護國尊者所問大乘經佛說持明藏瑜伽大教尊那菩薩大明成就儀軌經佛說妙吉祥瑜伽大教金剛陪囉縛輪觀想成就儀軌經大乘八大曼拏羅經聖金剛手菩薩一百八名梵讚經佛說較量一切佛剎功德經囉嚩拏說救療小兒疫病經迦葉仙人說醫女人經佛說大愛陀羅尼經佛說阿羅漢真德經一切佛攝相應大教王經聖觀自在菩薩念誦儀軌經佛說俱枳羅陀羅尼經佛說消除一切灾障寶髻陀羅尼經佛說妙色陀羅尼經佛說栴檀香身陀羅尼經佛說鉢蘭那賒嚩哩大陀羅尼經佛說宿命智陀羅尼經佛說慈氏菩薩誓願陀羅尼經佛說滅除五逆罪大陀羅尼經佛說無量功德陀羅尼經佛說十八臂陀羅尼經佛說洛义陀羅尼經佛說辟除諸惡陀羅尼經佛說八大靈塔名號經八大靈塔梵讚(附)三身梵讚(附)佛說尊那經【興】(十一卷一百五十五張尾半六張)佛說瑜伽大教王經寶授菩薩菩提行經曼殊室利菩薩吉祥伽陀經佛說妙吉祥菩薩陀羅尼經佛說無量壽大智陀羅尼經佛說宿命智陀羅尼經佛說慈氏菩薩陀羅尼經佛說虛空藏菩薩陀羅尼佛三身讚(附)大正句王經佛說人仙經佛說舊城喻經佛說頻婆娑羅王經佛說信解智力經佛說善樂長者經佛說聖多羅菩薩經佛說大吉祥陀羅尼經佛說寶賢陀羅尼經佛說八名陀羅尼經佛說觀自在菩薩毋陀羅尼經佛說戒香經佛說延壽妙門陀羅尼經佛說一切如來名號陀羅尼經佛說息除賊難陀羅尼經法身經佛說信佛功德經【溫】(十卷一百五十六張尾半三張)佛說最上根本大樂金剛不空三昧大教王經佛說最上秘密那天經佛說解夏經佛說帝釋所問經佛說決定義經佛說護國經【凊】(九卷一百四十九張尾半五張)佛說未曾有正法經佛說大生義經佛說分別布施經佛說分別緣生經佛說法印經佛說大方廣善巧方便經佛說大乘不思議神通境界經佛說發菩提心破諸魔經佛說聖佛母般若波羅密多經【似】(十四卷一百四十三張尾半六張)【蘭】(十三卷一百三十九張尾半三張)佛說出生三法藏般若波羅密多經佛說給孤長者女得度因緣經【斯】(十二卷一百四十八張尾半四張)佛說大集法門經佛說淨意優婆塞所問經佛說無二平等最上瑜伽大教王經佛說佛母般若波羅密多大明觀想儀軌經佛說光明童子因緣經佛說寶帶陀羅尼經佛說金身陀羅尼經佛說入無分別法門經佛說金剛塲莊嚴般若波羅蜜多教中一分佛說息諍因緣經【馨】(十卷一百四十九張尾半六張)佛說初分說經佛說無畏授所問大乘經佛說月喻經佛說醫喻經佛說灌頂王喻經佛說秘密相經佛說尼拘陁梵志經佛說白衣金幢二婆羅門緣起經佛說福力太子因緣經佛說身毛喜竪經佛說八種長養功德經穢跡金剛說大滿陀羅尼法術靈要門經穢跡金剛法禁百變法門經十一面觀自在菩薩心密言念誦儀軌經【如】(十卷一百六十三張尾半五張)【松】(十卷一百三十九張尾半二張)一切如來真實攝大乘現證三昧大教王經大乘大方廣佛冠經【之】(十一卷一百五十六張尾半六張)大乘本生心地觀經金剛頂一切如來真實攝大乘現證大教王經【盛】(十卷一百三十二張尾半六張)除蓋障菩薩所問經【川】(九卷一百六十八張尾半四張)金剛恐怖集會方廣軌儀觀自在菩薩三世最勝心明王經金剛恐怖集會方廣軌儀觀自在菩薩三世最勝心明王大威力烏樞瑟摩明王經一字奇特佛頂經呵唎多羅陀羅尼阿嚕力經金剛頂瑜伽念珠經佛說大方廣曼殊室利經大樂金剛不空真實三摩耶般若波羅密多理趣經【流】(十卷一百六十一張尾半二張)菩提塲所說一字頂輪王經底哩三昧耶不動尊威怒王使者念誦經佛說出生無邊門陀羅尼經一切如來心秘密全身舍利寶篋印陀羅尼經大吉祥天女十二名號經佛說一切如來金剛壽命陀羅尼經佛說大吉祥天女十二𢍆一百八名無垢大乘經仁王護國般若波羅蜜經佛說穰麌利童女經佛說雨寶陀羅尼經慈氏菩薩所說大乘緣生稻𦼮喻經【不】(十卷一百五十六張尾半五張)大雲輪請雨經大寶廣愽樓閣善住秘密陀羅尼經菩提塲莊嚴陀羅尼經葉衣觀自在菩薩經毘沙門天王經文殊問經字母品第十四大乘密嚴經【息】(十一卷一百五十一張尾半四張)佛說一切如來金剛三業最上秘密大教王經佛說秘密三昧大教王經【淵】(十二卷一百七十七張尾半五張)佛說大集會正法經七俱胝佛母所說準提陀羅尼經佛說三十五佛名經佛說救拔熖口餓鬼陀羅尼經觀自在菩薩說普賢陀羅尼經八大菩薩曼茶羅經能淨一切眼疾病陀羅尼經除一切疾病陀羅尼經佛說如幻三摩地無量印法門經佛說蟻喻經聖觀自在菩薩不空王秘密心陀羅尼經佛說勝軍王所問經佛說輪王七寶經佛說園生樹經了義般若波羅密經大方廣未曾有經善巧方便品大堅固婆羅門緣起經瑜伽集要𦦨口施食儀文【澄】(十一卷一百六十五張尾半三張)海意菩薩所問淨印法門經金剛峯樓閣一切瑜伽瑜祗經【取】(十一卷一百四十七張尾半四張)妙吉祥平等最上觀門大教王經聖迦柅忿怒金剛童子菩薩成就儀軌經瑜伽金剛頂經釋字母品佛說一切如來安像儀軌經文殊師利菩薩根本大教王金翅鳥王品佛說大方廣曼殊室利經觀自在菩薩受記品佛說巨力長者所問大乘經【暎】(十卷一百三十二張尾半二張)如來不思議秘密大乘經【容】(十卷一百四十五張尾半六張)大乘瑜伽曼殊室利千臂千𭽽經【止】(十一卷一百五十三張尾半六張)守護國界主陀羅尼經瑜伽集要救阿難陁羅尼熖口儀軌經【若】(十一卷一百五十七張尾半七張)大乘理趣六波羅蜜經佛說大白傘蓋總持陀羅尼經【思】(十一卷一百八十二張尾半六張)佛說大悲空智金剛大教王儀軌經普徧光明熖鬘清淨熾盛如意寶印心無能勝大明王大隨求陀羅尼經佛說妙吉祥菩薩所問大乘法佛說四品法門經佛說八大菩薩經佛說施一切無畏陀羅尼經聖八千頌般若波羅蜜多一百八名真實圓義陀羅尼經金剛頂瑜伽理趣般若經聖妙吉祥真實名經佛說一髻尊陀羅尼經金剛摧碎陀羅尼經不空骨索毘盧遮那佛大灌頂真言經佛為優填王說王法政論經佛說五大施經佛說摩利支天經佛說無畏陀羅尼經佛說大威德金輪佛頂熾盛光如來消除一切灾難陁羅尼經佛說熾盛光大威德消灾吉祥陀羅尼經地藏菩薩本願經【言】(十卷一百五十七張尾半五張)頂生王因緣經大乘隨轉宣說諸法經佛說大乘入諸佛境界智光明莊嚴經佛說大乘智印經末利支提華鬘經法乘義决定經【辭】(十卷一百四十二張尾半五張)【安】(十卷一百五十一張尾半七張)大乘菩薩藏正法經

　　西土聖賢撰集【定】(八卷一百九十二張尾半四張)【篤】(九卷一百九十四張尾半三張)【初】(十卷二百零二張尾半六張)出曜經佛本行經【誠】(九卷一百七十八張尾半二張)【美】(九卷一百八十六張尾半二張)賢愚因緣經佛所行讚經【慎】(十一卷一百五十二張尾半四張)撰集百緣經道地經【終】(十卷一百五十九張尾半七張)修行道地經佛說佛醫經惟日襍難經思惟要略法十二遊經【宜】(九卷一百七十八張尾半六張)僧伽羅剎所集佛行經大乘修行菩薩行門諸經要集佛說迦葉赴佛般涅槃經菩薩訶色欲經四品學法經佛入涅槃蜜迹金剛力士哀戀經佛使比丘迦栴延說法沒盡偈經佛說佛治身經佛說治意經【令】(十卷一百七十張尾半二張)僧伽斯那所撰菩薩本緣經百喻經坐禪三昧法門經五門禪經要用法禪要訶欲經內身觀章句經法觀經【榮】(十卷一百六十二張尾半一張)付法藏因緣經逹磨多羅禪經禪法要解經【業】(十一卷一百八十五張尾半三張)襍寶藏經那先比丘經【所】(十一卷一百七十六張尾半五張)舊襍譬喻經雜譬喻經眾經撰襍譬喻經王子法益壞目因緣經法句經無明羅剎經【基】(十一卷二百零二張尾半五張)阿育王譬喻經阿育王經阿育王傳【籍】(十卷二百零二張尾半五張)法句譬喻經四阿含暮抄解迦葉結經撰集三藏及襍藏傳三慧經阿毘曇五法行經一百五十讚佛頌讚觀音菩薩頌文殊師利發願經六菩薩名亦當誦持經小道地經阿含口解十二因緣經馬鳴菩薩傳龍樹菩薩傳提婆菩薩傳【甚】(十一卷二百零二張尾半三張)勸發諸王要偈龍樹菩薩勸戒王頌婆藪槃豆傳龍樹菩薩為禪陁迦王說法要偈賔頭盧突羅闍為優陀延王說法經請賔頭盧經大勇菩薩分別業報略經迦丁比丘說當來變經大阿羅漢難提密多羅所說法住記法集要頌經菩提行經賢聖集伽陀一百頌廣發大願頌【無】(十一卷一百七十二張尾半七張)佛吉祥德讚不動使者陀羅尼秘密法金剛頂瑜伽修習毘盧遮那三摩地法百千頌大集經地藏菩薩請問法身讚普賢菩薩行願讚金剛頂經瑜伽文殊師利菩薩法一品金剛頂瑜伽經十八會指歸呵利帝母真言法金剛頂蓮華部心念誦儀金剛頂千手千眼觀自在菩薩修行儀軌阿閦如來念誦供養法佛頂尊勝陀羅尼念誦儀軌金剛頂瑜伽護摩儀軌普賢金剛薩埵瑜伽念誦儀金剛王菩薩秘密念誦儀軌金剛頂勝初瑜伽普賢菩薩念誦法經【竟】(十三卷一百八十七張尾半七張)大樂金剛不空真實三昧耶經般若波羅蜜多理趣釋金剛頂瑜伽金剛薩埵五秘密修行念誦儀軌無量壽如來修觀行供養儀佛說最勝妙吉祥根本智最上秘密一切名義三摩地分佛說帝釋岩秘密成就儀軌聖觀自在菩薩功德讚觀自在菩薩如意輪念誦儀軌瑜伽翳迦訖沙囉烏瑟尼沙斫訖囉真言安怛陀那儀則一字頂輪王瑜伽經大虛空藏菩薩念誦法仁王般若念誦法大方廣佛華嚴經入法界品四十二字觀般若波羅蜜多理趣經大安樂不空三昧真實金剛菩薩等一十七聖大曼茶羅義述陀羅尼門諸部要目金剛頂瑜伽三十七尊禮受菩提心戒儀大聖文殊師利菩薩讚佛法身禮甘露軍茶利菩薩供養念誦成就儀軌觀自在多羅瑜伽念誦法聖觀自在菩薩心真言瑜伽觀行儀軌梵本大悲神咒一切秘密最上名義大教王儀軌大樂金剛薩埵修行成就儀軌曼殊室利菩薩吉祥伽陁聖閻曼德迦威怒王立成大神驗念誦法大方廣曼殊室利童子菩薩華嚴本教讚閻曼德迦忿怒真言大威德儀軌品第三十【學】(十二卷一百九十一張尾半四張)佛說蜜跡力士大權神王經大方廣曼殊室利童真菩薩華嚴本教讚閻曼德迦忿怒王真言阿毘遮盧迦儀軌品第三十一成就妙法蓮華經王瑜伽觀智儀軌金剛頂瑜伽降三世成就極深蜜門金剛頂瑜伽他化自在天理趣會普賢修行念誦儀軌金剛壽命陀羅尼念誦法大藥义女歡喜母并愛子成就法五字陀羅尼頌大孔雀明王畫像壇塲儀軌大聖歡喜雙身毘那耶迦法大威怒烏芻瑟摩儀軌大日經略說念誦隨行法無能勝大明陀羅尼經佛說如意輪蓮華心如來修行觀門儀無能勝大明心陀羅尼經大毘盧遮那成佛神變加持經略示七支念誦隨行法速疾立驗魔醯首羅天說阿尾奢法大聖曼殊室利童子五字瑜伽法金剛頂瑜伽金剛薩埵儀軌一字金輪王佛頂要略念誦念法觀自在菩薩如意輪瑜伽念誦法仁王般若陀羅尼釋蘇悉地羯羅供養法【優】(十二卷一百八十二張尾半三張)文殊師利菩薩及諸仙所說吉㐫時日善惡宿曜經略述金剛頂瑜伽分別聖位修證法門一字佛頂輪王念誦儀軌十不善業道經金剛頂觀自在如來修行法金剛首光明灌頂經最勝立印聖無動尊大威怒王念誦儀軌法品金剛頂經瑜伽觀自在王如來修行法金剛頂瑜伽經文殊師利菩薩儀軌供養法瑜伽蓮華部念誦法事師五十頌妙吉祥平等瑜伽秘密觀身成佛儀軌仁王護國經道塲念誦軌儀金剛頂經一切如來真實攝大乘現證大教王經文殊所說最勝名義經大悲心陀羅尼修行念誦略儀妙吉祥平等觀門大教王經略出護摩儀金剛頂超勝三界文殊五字真言

　　大乘律【登】(八卷一百六十八張尾半五張)菩薩地持經【住】(九卷一百五十五張尾半六張)菩薩善戒經【攝】(十卷一百六十七張尾半六張)菩薩善戒經梵網經優婆塞戒經【職】(十卷一百六十二張尾半四張)菩薩瓔珞本業經菩薩戒本菩薩戒本經菩薩戒羯磨文佛說淨業障經佛藏經佛說受十善戒經【從】(十一卷一百三十八張尾半六張)佛說菩薩內戒經優婆塞五戒威儀經佛說文殊師利淨律經清淨毘尼方廣經寂調音所問經大乘三聚懺悔經菩薩五法懺悔經菩薩藏經三曼陀颰陁羅菩薩經菩薩受齋經舍利弗悔過經佛說文殊悔過經法律三昧經十善業道經

　　小乘律【政】(八卷一百八十三張尾半一張)【存】(八卷一百九十二張尾半三張)【以】(八卷一百九十四張尾半三張)【甘】(八卷一百八十七張尾半六張)【棠】(九卷一百七十一張尾半五張)摩訶僧祗律五分戒本【去】(十卷二百零七張尾半二張)【而】(十卷一百九十七張尾半一張)【益】(十卷二百一十三張尾半四張)【詠】(九卷一百九十二張尾半一張)【樂】(九卷二百一十張尾半三張)【殊】(七卷一百五十九張)【貴】(七卷一百六十五張尾半五張)十誦律十誦毘尼序波羅提木义僧祗戒本【賤】(十卷一百五十二張尾半四張)【禮】(十卷一百五十八張尾半五張)【別】(十卷一百六十七張尾半五張)【尊】(十卷一百六十張尾半八張)【卑】(十卷一百五十二張尾半八張)根本說一切有部毘柰耶【上】(十卷一百六十六張尾半四張)【和】(十卷一百五十八張尾半八張)根本說一切有部苾蒭尼毘柰耶【下】(十卷一百二十五張尾半四張)【睦】(十卷一百四十四張尾半七張)【夫】(十卷一百五十九張尾半四張)【唱】(十卷一百六十二張尾半六張)根本說一切有部毘柰耶雜事【婦】(十一卷一百三十六張尾半九張)根本說一切有部尼陀那目得迦比丘尼僧祗律波羅提木义戒經【隨】(八卷一百六十六張尾半三張)【外】(九卷一百七十二張尾半四張)【受】(九卷一百五十一張尾半五張)【傳】(九卷一百七十六張尾半三張)彌沙塞部五分律十誦律比丘戒本十誦律比丘尼戒本根本說一切有部戒經根本說一切有部苾蒭尼戒經解脫戒本經【訓】(十卷一百八十張尾半二張)【入】(十卷一百九十七張尾半五張)【奉】(十卷一百九十六張尾半二張)【母】(八卷一百七十九張尾半四張)【儀】(八卷一百八十六張尾半四張)【諸】(八卷一百五十八張尾半四張)【姑】(八卷一百五十九張尾半四張)四分律藏四分戒本【伯】(十卷一百三十一張尾半七張)根本說一切有部百一羯磨【叔】(八卷一百八十二張尾半三張)五分比丘尼戒本四分比丘尼戒本沙彌威儀沙彌尼離戒文沙彌十戒法并威儀大沙門百一羯磨法十誦羯磨比丘要用彌沙塞羯磨本優波離問經【猶】(六卷一百八十九張尾半三張)曇無德律雜羯磨羯磨四分比丘尼羯磨法四分律𠜂補隨機羯磨目連問戒律中五百輕重事經【子】(七卷一百七十六張尾半三張)四分僧羯磨尼羯磨沙彌尼戒經舍利弗問經【比】(八卷一百四十八張尾半四張)根本說一切有部毘柰耶尼陀那目得迦攝頌根本說一切有部毘柰耶雜事攝頌佛說大愛道比丘尼經迦葉禁戒經犯戒罪輕重經戒消灾經佛說優婆塞五戒相經根本說一切有部毘柰耶頌【兒】(八卷一百三十九張尾半五張)【我】(九卷一百六十三張尾半二張)根本薩婆多部律攝大比丘三千威儀律二十二明了論【懷】(十卷一百七十三張尾半三張)薩婆多部毘尼摩得勒伽【兄】(十卷一百四十一張)戒因緣經【弟】(十卷一百八十九張尾半七張)【同】(十卷一百八十九張尾半三張)善見毘婆沙律佛阿毘曇經【氣】(九卷一百七十五張尾半一張)薩婆多毘尼毘婆沙續薩婆多毘尼毘婆沙【連】(十卷一百五十三張尾半三張)【枝】(十卷一百五十二張尾半三張)根本說一切有部毘柰耶破僧事【交】(十卷一百七十四張尾半四張)毘尼母論說根本一切有部出家授近圓羯磨儀範說根本一切有部苾蒭習略法

　　大乘論【友】(十卷二百零四張尾半二張)【投】(十卷二百一十一張尾半一張)【分】(十卷一百九十三張尾半三張)【切】(十卷一百九十五張尾半四張)【磨】(十卷一百八十二張尾半四張)【箴】(十卷一百七十九張尾半四張)【䂓】(十卷一百八十三張尾半四張)【仁】(十卷二百零三張尾半三張)【慈】(十卷二百零四張尾半六張)【隱】(十卷一百五十八張尾半二張)大智度論【惻】(十卷一百七十五張尾半六張)十地經論【造】(十卷一百七十九張尾半四張)十地經論彌勒菩薩所問經論三具足經優波提舍【次】(十卷一百八十二張尾半五張)佛地經論金剛般若波羅蜜經論能斷金剛經論頌無量壽經優波提舍轉法輪經優波提舍【弗】(十二卷一百七十六張尾半九張)金剛般若波羅蜜經論能斷金剛般若波羅蜜經論略明般若末後一頌讚述大寶積經論寶髻經四法優婆提舍大般涅槃經論涅槃經本有今無偈論【離】(十一卷一百八十五張尾半七張)金剛般若波羅蜜經破取著不壞假名論文殊師利菩薩問菩提經論妙法蓮華經論優波提舍勝思惟梵天所問經論遺教經論【節】(十卷一百三十九張尾半四張)【義】(十卷一百八十二張尾半五張)【廉】(十卷一百六十張尾半六張)【退】(十卷一百六十九張尾半七張)【顛】(十卷一百七十一張尾半八張)【沛】(十卷一百六十三張尾半六張)【匪】(十卷一百四十四張尾半五張)【虧】(十卷一百六十一張尾半七張)【性】(十卷一百七十三張尾半六張)【靜】(十卷一百八十二張尾半五張)瑜伽師地論【情】(十卷一百四十六張尾半三張)【逸】(十卷一百五十三張尾半二張)顯揚聖教論【心】(十卷一百二十九張尾半八張)大乘阿毘逹磨集論王法正理論瑜伽師地論釋顯揚聖教論頌【動】(十卷一百三十九張尾半五張)【神】(十卷一百九十張尾半二張)大乘阿毘逹磨襍集論中論【疲】(十卷一百五十一張尾半六張)【守】(十卷一百八十二張尾半二張)般若燈論十二門觀論十八空論百論廣百論本【真】(十卷一百七十九張尾半六張)廣百論釋論【志】(十卷一百七十二張尾半四張)【滿】(十一卷一百六十一張尾半五張)十住毘婆沙論菩提資糧論【逐】(十卷一百三十八張尾半三張)【物】(十卷一百七十三張尾半三張)大莊嚴經論攝大乘論【意】(十卷一百五十六張尾半三張)【移】(十卷一百六十八張尾半五張)大乘莊嚴經論順中論攝大乘論本中邊分別論【堅】(十卷一百四十四張尾半二張)【持】(十卷一百六十二張尾半一張)【雅】(十卷二百零二張尾半二張)【操】(九卷一百九十五張尾半六張)【好】(九卷一百八十七張尾半四張)攝大乘論釋決定藏論【爵】(十一卷一百七十一張尾半三張)佛性論辨中邊論辨中邊論頌大乘成業論業成就論因明正理門論本因明正理門論【自】(十一卷一百六十五張尾半六張)究竟一乘寶性論成唯識寶生論唯識三十論因明入正理論顯識論【糜】(十卷一百六十五張尾半一張)成唯識論【都】(九卷一百六十三張尾半三張)大成唯十論唯識二十論轉識論大丈夫論八大乘論大乘掌珎論大乘廣五蘊論大乘五蘊論【邑】(九卷一百四十六張尾半二張)寶行王正論大乘起信論發菩提心論三無性論方便心論【華】(十卷一百三十四張尾半四張)無相思塵論觀所緣緣論觀所緣論釋如實論廻諍論緣生論十二因緣論壹輸盧迦論大乘百法明論百字論解拳論掌中論取因假設論觀總相論頌止觀門論頌手杖論六門教授習定論大乘法界無差別論提婆菩薩破楞嚴經中外道小乘四宗論提婆菩薩釋楞嚴經中外道小乘涅槃論

　　小乘論【复】(十卷一百四十六張尾半二張)【東】(十卷一百三十六張尾半一張)【西】(十卷一百四十四張尾半二張)阿毘曇八犍度論【二】(十卷一百五十七張尾半二張)【京】(十卷一百七十一張尾半二張)阿毘逹磨法智論【背】(十二卷一百七十一張尾半六張)阿毘逹磨法蘊足論【邙】(十卷一百二十六張尾半四張)【面】(十卷一百一十九張尾半四張)阿毘逹磨集異門足論【洛】(十卷一百四十七張尾半三張)【浮】(九卷一百二十三張尾半四張)阿毘逹磨識身足論阿毘逹磨界身足論【渭】(十卷一百二十三張尾半四張)【據】(十卷一百三十張尾半三張)【涇】(十卷一百五十九張尾半六張)阿毘逹磨品類足論眾事分阿毘曇論【宮】(十卷一百五十八張尾半五張)【殿】(十卷一百五十五張尾半二張)【盤】(十卷一百三十八張尾半四張)【鬱】(十卷一百四十二張尾半四張)【樓】(十卷一百四十三張尾半七張)【觀】(十卷一百二十七張尾半四張)【飛】(十一卷一百五十二張尾半二張)【驚】(十一卷一百五十四張尾半四張)阿毘曇毘婆沙論【圖】(十卷一百三十四張尾半三張)【寫】(十卷一百四十七張尾半二張)【禽】(十卷一百四十七張尾半三張)【獸】(十卷一百四十六張尾半三張)【畫】(十卷一百四十五張尾半二張)【彩】(十卷一百三十九張尾半四張)【仙】(十卷一百四十五張尾半三張)【靈】(十卷一百四十一張尾半三張)【丙】(十卷一百四十四張尾半三張)【舍】(十卷一百四十七張尾半三張)【傍】(十卷一百四十四張尾半五張)【啟】(十卷一百五十四張尾半二張)【甲】(十卷一百三十九張尾半二張)【帳】(十卷一百二十四張尾半二張)【對】(十卷一百二十三張尾半四張)【楹】(十卷一百二十八張尾半三張)【肆】(十卷一百二十張尾半七張)【筵】(十卷一百二十七張尾半四張)【設】(十卷一百三十張尾半四張)【席】(十卷一百四十張尾半三張)阿毘達磨毘婆沙論【鼓】(八卷一百八十張尾半三張)【瑟】(八卷一百七十七張尾半一張)【吹】(八卷一百五十九張尾半十三張)阿毘逹磨俱舍釋論阿毘逹磨俱舍釋論本頌勝宗十句義論【笙】(十卷一百五十張尾半七張)【陞】(十卷一百三十七張尾半七張)【階】(十卷一百三十七張尾半五張)阿毘逹磨俱舍論【納】(十卷一百七十四張尾半三張)【陛】(十卷一百八十九張尾半三張)【弁】(十卷一百六十八張尾半三張)【轉】(十卷一百六十一張尾半三張)【疑】(十卷一百四十九張尾半五張)【星】(十卷一百四十九張尾半四張)【右】(十卷一百三十五張尾半七張)【通】(十卷一百四十三張尾半二張)阿毘逹磨順正理論【廣】(十卷一百三十四張尾半三張)【內】(十卷一百三十八張尾半五張)【左】(十卷一百四十六張尾半三張)【逹】(十卷一百四十六張尾半八張)阿毘逹磨顯宗論【承】(十卷一百七十一張尾半五張)阿毘曇心論法勝阿毘曇心論【明】(七卷一百七十七張尾半三張)【既】(八卷一百七十三張尾半一張)雜阿毘曇心論阿毘曇甘露味論隨相論【集】(七卷一百五十九張尾半五張)【墳】(八卷一百五十二張尾半五張)尊婆須密菩薩所集論三法度論入阿毘達磨論【典】(十卷二百零八張尾半二張)【亦】(十卷一百五十六張尾半四張)成實論【聚】(十卷一百五十一張尾半三張)立世阿毘曇論【羣】(八卷二百零四張尾半三張)【英】(八卷一百八十三張尾半二張)【杜】(八卷一百八十五張尾半一張)舍利弗阿毘曇論五事毘婆沙論【藁】(十二卷一百七十七張尾半三張)解脫道論【錘】(八卷一百七十五張)【𨽾】(九卷一百六十張尾半六張)鞞婆沙論二彌底部論【漆】(十卷一百七十五張尾半二張)分別功德論四諦論辟支佛因緣論十八部論部執異論異部宗輪論

　　續入藏諸論【書】(十卷一百五十八張尾半五張)集諸法寶最上義論金剛針論菩提心離相論大乘破有論集大乘相論六十頌如理論大乘二十頌論佛母般若波羅密多圓集要義論佛母般若圓集要義釋論大乘寶要義論【壁】(十卷一百五十四張尾半五張)聖佛母般若波羅密多九頌精義論大乘緣生論諸教決定名義論廣釋菩提心論大乘中觀釋論大乘法界無差別論金剛頂瑜伽中發阿耨多羅三藐三菩提心論施設論【經】(十卷一百五十五張)菩薩本生鬘論【府】(十一卷一百九十五張尾半四張)大乘集菩薩學論【羅】(八卷一百四十七張尾半二張)大宗地玄文論彰所知論金七十論

　　此方撰述【將】(七卷一百六十二張)釋迦譜【相】(六卷一百八十三張尾半一張)釋迦譜釋迦氏譜釋迦方誌【路】(十卷一百五十八張尾半一張)【俠】(十卷一百六十張尾半二張)【槐】(十卷一百四十四張尾半二張)【卿】(十卷一百五十三張尾半三張)【戶】(十卷一百五十七張尾半四張)經律異相【封】(十卷一百六十七張尾半三張)陀羅尼襍集【八】(六卷一百五十四張尾半二張)【縣】(六卷一百六十九張尾半三張)【家】(六卷一百五十五張)諸經要集【給】(七卷一百六十張尾半三張)諸經要集集古今佛道論𢖍實錄續集古今佛道論𢖍【千】(十卷一百七十三張尾半五張)大唐西域記【兵】(八卷一百九十張尾半三張)大唐西域記大唐西域求法高僧傳集神州塔寺三寶感通錄法顯傳【高】(十卷一百六十張尾半一張)大慈恩寺三藏法師傳【冠】(十卷一百五十七張尾半六張)集沙門不應拜俗等事破邪論十門辨惑論【陪】(八卷一百八十一張)辨正論【輦】(九卷一百五十二張尾半五張)甄正論高僧傳【驅】(八卷一百五十二張尾半三張)高僧傳【轂】(七卷一百五十九張尾半三張)【振】(八卷一百八十三張尾半四張)【纓】(八卷二百張尾半五張)【世】(八卷二百二十五張尾半三張)續高僧傳【祿】(十卷一百七十八張尾半四張)【侈】(十卷二百零二張尾半五張)【富】(十卷一百六十三張尾半六張)宋高僧傳【車】(十卷一百九十一張尾半五張)【駕】(十卷一百六十九張尾半六張)弘明集廣弘明集【肥】(九卷二百二十八張尾半三張)【輕】(九卷二百零九張尾半三張)【策】(九卷二百二十六張尾半七張)廣弘明【功】(十一卷一百八十四張尾半五張)南海寄歸內法傳比丘尼傳說罪要行法受用三水要行法護命放生儀軌法集諸經禮懺悔【茂】(十卷一百四十張尾半三張)梁武慈悲道塲懺法【實】(十卷一百六十六張尾半一張)慈悲水懺法法華三昧懺儀金光明懺法補助儀往生淨土懺願儀往生淨土决疑行願二法門請觀世音菩薩消伏毒害陀羅尼三昧懺儀金光明最勝懺儀千手眼大悲心咒行法禮法華經儀式熾盛光道塲念誦儀釋迦如來涅槃禮讚文如意輪課法天台智者大師齋忌禮讚文【勒】(八卷二百零三張尾半三張)【碑】(十卷二百一十五張尾半六張)【刻】(十卷一百九十八張尾半四張)【銘】(八卷二百一十七張尾半四張)【磻】(十一卷一百八十八張尾半四張)【溪】(十一卷二百一十一張尾半九張)【伊】(十卷二百零八張尾半五張)【尹】(十二卷二百零五張尾半三張)【佐】(十卷一百八十八張尾半二張)【時】(十卷一百九十七張)法菀珠林【阿】(十卷一百七十三張尾半四張)【衡】(十卷一百五十四張尾半四張)【淹】(十卷一百八十九張尾半四張)【宅】(十卷一百七十七張尾半二張)【曲】(十卷一百六十八張尾半三張)【阜】(十三卷一百七十六張尾半五張)【微】(十二卷一百七十三張尾半二張)【旦】(十二卷一百六十八張尾半八張)【孰】(十三卷一百八十張尾半四張)宗鏡錄【營】(九卷一百八十八張尾半二張)密咒圓因往生集顯密圓通成佛心要集元至元辨偽錄護法論【桓】(十卷一百九十三張尾半四張)【公】(十卷二百四十二張尾半三張)【輔】(十卷二百五十七張尾半四張)景德傳鐙錄【合】(十一卷一百八十九張尾半三張)【濟】(十卷二百一十六張尾半五張)【弱】(十卷二百零五張尾半四張)續傳鐙錄【扶】(十一卷一百七十九張尾半四張)續傳鐙錄圓悟佛果禪師語錄【傾】(十一卷一百六十七張尾半五張)圓悟佛果禪師語錄【綺】(十卷一百六十八張尾半四張)傳法正宗記【回】(十一卷一百八十張尾半二張)傳法正宗論輔教篇雪竇明覺禪師語錄【漢】(九卷一百八十五張尾半二張)【惠】(十一卷二百一十九張)宗門統要續集【說】(十卷一百二十六張尾半五張)【感】(十卷一百二十一張尾半四張)【武】(十卷一百二十七張尾半三張)大慧普覺禪師語錄【丁】(十卷一百五十四張尾半七張)【俊】(十卷一百五十五張尾半五張)【义】(十卷一百三十張尾半三張)天目中峰和尚廣錄【密】(十二卷二百零四張尾半二張)【勿】(十二卷二百一十二張尾半一張)【多】(十二卷一百九十九張)【士】(十二卷一百四十張尾半二張)六祖大師法寶壇經古尊宿語【實】(十卷一百八十二張尾半二張)【寧】(十卷一百八十五張尾半四張)妙法蓮華經玄義一部【晉】(十卷二百一十一張尾半一張)【楚】(▆卷二百張尾半一張)法華玄義釋籤一部【更】(十卷二百零一張尾半三張)【覇】(十卷二百零四張尾半三張)妙法蓮華經文句一部【趙】(十卷二百九十一張尾半五張)【魏】(十卷二百八十八張尾半五張)法華文句記一部【困】(十卷一百六十八張尾半二張)【橫】(十卷二百一十五張尾半四張)摩訶止觀一部【假】(八卷二百零八張尾半三張)【途】(十卷二百▆十張尾半一張)【滅】(十卷二百一十六張尾半二張)【虢】(十二卷二百零三張尾半四張)止觀輔行傳𢎪决【踐】(十卷一百八十三張尾半一張)修習止觀坐禪法要止觀義例大乘止觀法門大般涅槃經玄義【土】(十卷一百八十八張尾半五張)【會】(十卷二百二十五張尾半一張)【盟】(十卷二百零三張尾半三張)涅槃經玄義發源機要大般涅槃經疏一部【何】(十二卷二百三十九張尾半五張)觀音玄義觀音玄義記觀音義疏觀音義疏記【遵】(十卷一百八十二張尾半一張)菩薩戒義疏金光明經玄義金光明經玄義拾遺記【約】(十卷一百七十八張尾半四張)【法】(十卷一百九十二張尾半五張)金光明經文句金光明經文句記金剛般若經疏觀無量壽佛經疏【韓】(十一卷二百零三張尾半二張)觀無量壽佛經疏妙宗鈔仁王護國般若波羅蜜經疏【弊】(十卷二百零六張尾半四張)仁王護國般若波羅蜜經疏神實記四教義【煩】(十二卷二百五十五張尾半六張)請觀音經疏請觀音經疏闡義鈔覺意三昧無諍三昧安樂行義四念處【刑】(十一卷二百二十五張尾半三張)釋禪波羅密天台傳佛心印記淨土境觀要門【起】(十二卷三百六十一張尾半五張)國清百錄永嘉集淨土十疑論方等三昧行法南岳思大禪師立擔願文天台智者大師禪門口訣觀心論疏【翦】(十二卷二百二十五張尾半六張)法界次第初門天台智者大師別門觀心二百問止觀大意始終心要修懺要旨十不二門十不二門指要鈔金剛錍八教大意天台四教儀【頗】(八卷二百三十張尾半五張)【牧】(八卷二百五十八張尾半三張)【用】(八卷二百六十二張尾半三張)【軍】(八卷二百五十五張尾半一張)【最】(八卷二百四十九張尾半四張)大方廣佛華嚴經疏【精】(八卷二百三十五張尾半四張)【宣】(八卷二百三十五張尾半三張)【威】(八卷二百三十張尾半三張)【沙】(八卷二百五十張尾半四張)【模】(八卷二百七十張尾半三張)【馳】(八卷二百三十一張尾半三張)【譽】(八卷二百一十五張尾半四張)【丹】(八卷二百一十二張尾半三張)華嚴隨疏演義鈔遺教論疏節要華嚴一乘教義分齊意【青】(十卷二百二十五張尾半三張)華嚴法界觀門法界玄鏡金獅子章彌陀經疏妄盡還源觀原人論明法品內立三寶章華嚴指歸般若心經略疏心經略疏連珠記蘭盆經疏【九】(十卷一百五十四張尾半二張)【州】(十卷一百五十四張尾半三張)【禹】(十卷一百五十六張尾半二張)首楞嚴經義海【[疏-(梳-木)+亦]】(十卷二百一十二張尾半四張)【百】(十卷一百九十四張尾半五張)出三藏記集眾經目錄【郡】(十卷一百九十張尾半三張)眾經目錄【秦】(十一卷二百零七張尾半三張)武周刊定眾經目錄武周刊定偽經目錄【并】(七卷二百一十二張)【岳】(九卷二百零七張尾半一張)大唐內典錄續大唐內典錄古今譯經圖記續古今譯經圖記【宗】(七卷一百九十六張尾半三張)【泰】(八卷一百九十八張尾半二張)【岱】(七卷二百零二張尾半三張)【禪】(七卷一百八十二張尾半二張)開元釋教錄釋教錄略出【主】(十卷一百八十九張尾半三張)歷代三寶記【云】(十卷二百一十二張尾半五張)歷代三寶記一切經音義【亭】(十卷一百九十二張尾半四張)【鴈】(十卷一百六十九張尾半九張)一切經音義【門】(十卷一百九十六張尾半三張)大藏聖教法寶標目【紫】(十卷一百五十九張尾半四張)至元法寶勘同總錄【塞】(八卷一百七十一張尾半五張)紹興重刊大藏音華嚴經音義大明重刊三藏聖教目錄【鷄】(七卷一百九十八張尾半一張)【田】(七卷一百八十八張尾半三張)【赤】(七卷一百六十二張尾半三張)禪宗頌古聯珠集【城】(十二卷二百四十一張尾半二張)【昆】(十一卷二百三十張尾半三張)【池】(十一卷一百九十七張尾半二張)【碣】(十一卷二百一十五張尾半四張)佛祖統紀【石】(十一卷二百零四張尾半六張)大方廣圓覺經略疏註般若波羅密多心經集註

　　附

　　請經條例

　　南京禮部祠祭清吏司為議定藏經規則合應勒石以垂示久遠事奉　本部批據本司呈前事奉批如議行奉此案查萬曆三十三年四月間該本司呈為申明造經定規事據湖廣四川等處請經僧本宗樂聞古宗等節次稟稱經鋪冐濫掯勒緣由據此看得報恩寺藏經板一副原係
　聖祖頒賜令廣印行先年該本司主事郭　責令經鋪酌議各項物料裁定規則來時給與書冊對查去時給與劄批防護條款甚詳邇來本寺將書冊廢閣各經鋪俱不照行查本宗經壹藏多索價至肆拾餘兩紙絹仍濫惡不堪樂聞經壹藏違限至兩月古宗經壹藏將紙抵充絹用種種姦頑弊無紀極該寺見得有板頭銀兩亦竟坐視不為稟理遠僧獨非人情造經獨非交易乃物價半值猶虧明欺無告易虐盤費經年累竭致使流落難歸漠不關情心亦何忍除將經鋪徐程[魚*(舟-(、/、)+〡)]徐自強等各重責追價給僧管經僧正浹自高亦各責治外復拘集經鋪吊取紙絹逐項估筭編定上中下叄等等各叄號備細開明物價仍限造經日期來時領給號票去時繳票領給劄批逐月經鋪經匠具結查驗又照每印經壹藏有板頭銀壹拾貳兩藏內缺續藏肆拾壹函合扣銀捌兩刻補經板刻匠恐有潦草偷工亦給與號票繳查等因呈　堂奉批悉照議行以垂永久奉此又于萬曆三十四年八月內本司呈為撥給禪堂以勵行僧事議將板頭銀給禪堂贍僧目今除刻經捌兩經完日通給堂內管經僧用堂內堂外各一人堂主管理官住查考呈　堂奉批僧非禪則不成僧寺無禪堂則不成寺
　聖祖贍養本意原為此輩俗僧反懷忌嫉殊可恨也如議撥給有敢生事擾害者查出重究奉此今奉前因合將酌定九號經價併條約行該寺刻簿立碑永為定規遵守施行

　　計開編定九號經價及條約于後

　　每經壹藏(板共伍萬柒千壹百陸拾塊)經共陸百叄拾陸函共陸千叄百叄拾壹卷共壹拾壹萬伍百貳拾陸張(全葉壹拾萬柒千柒百捌拾貳張尾半葉貳千柒百肆拾肆張)外有續藏肆拾壹函(今刻過拾肆函餘尚未完工)

　　【上等壹號】經用連四紙大包殻併上下掩面俱用叚成造數目

　　印經用連四紙共約貳萬捌千張(每壹張足裁經肆張內有尾葉不全多出紙用印佛頭併背掩面殻底反襯貼經簽)每百張叄錢伍分(用小樣連四土名上號大連三極綿白堅厚如帶灰竹薄黑不用此價)共銀玖拾捌兩

　　大包殻上下掩面用叚每函約陸尺陸寸(經樣長壹尺加上下折頭捌分每用叚壹尺零捌分裁掩面四條每函約掩面貳拾條共該叚伍尺肆寸又大包殻壹個用叚壹尺貳寸牽凑裁)共叚肆百壹拾玖丈柒尺陸寸每尺叄分伍厘(闊壹尺伍寸頗堪衣着如澆薄不用比價染用金黃閃紅及紅閃金黃二色)共銀壹百肆拾陸兩玖錢壹分陸厘

　　復裏併簽用月白重表絹每函約壹尺伍寸共絹玖拾伍丈肆尺每尺銀陸厘(註下等壹號內)共銀伍兩柒錢貳分肆厘

　　托復裏併托簽用月白公單紙約肆百伍拾張每百張壹錢陸分共銀柒錢貳分

　　背殻用小高紙九層每函約壹百壹拾張共約紙柒萬張每百張壹分叄厘共銀玖兩壹錢

　　玖分闊絹帶每函壹條貳轉約叄尺稍零共帶貳百丈每丈貳分共銀肆兩

　　柏簽陸百肆拾根共銀叄錢貳分

　　作料烟煤伍簍銀壹兩麵伍百斤銀叄兩礬叄拾斤銀壹錢貳分共銀肆兩壹錢貳分

　　工食印經每千張捌分銀捌兩玖錢(要煤重字清)摺經每千張肆分銀肆兩肆錢伍分表經每函壹分貳厘銀柒兩陸錢叄分貳厘共銀貳拾兩玖錢捌分貳厘

　　以前上等壹號經通共銀貳百捌拾玖兩捌錢捌分貳厘(每函約銀肆錢伍分伍厘)

　　【上等貳號】經用連四紙大包殻併上掩面用叚下掩面用綾成造數目

　　大包殻併上掩面用叚每函約叄尺玖寸共叚貳百肆拾捌丈零肆寸每尺叄分伍厘(註上等壹號內)共銀捌拾陸兩捌錢壹分肆厘

　　下掩面用上號金黃花表綾每函約貳尺柒寸共綾壹百柒拾壹丈柒尺貳寸每尺壹分貳厘(註中等壹號內)共銀貳拾兩陸錢陸厘

　　托綾用金黃連七紙壹千叄百張每百張肆分共銀伍錢貳分

　　印經紙復裏簽絹托復裏簽紙背殻紙絹帶捐簽作料工食共捌項俱照上等壹號經樣共銀壹百肆拾貳兩玖錢陸分陸厘

　　以前上等貳號經通共銀貳百伍拾兩玖錢柒厘(每函約銀叄錢玖分肆厘)

　　【上等叄號】經用連四紙大包殻用叚上掩面用綾下掩面用絹成造數目

　　大包殻用叚每函約壹尺貳寸共叚柒拾陸丈叄尺貳寸每尺叄分伍厘(註上等壹號內)共銀貳拾陸兩柒錢壹分貳厘

　　上掩面用上號金黃花表綾每函約貳尺柒寸共綾壹百柒拾壹丈柒尺貳寸每尺壹分貳厘(註中等壹號內)共銀貳拾兩陸錢陸厘

　　下掩面用金黃重表絹每函約貳尺肆寸共絹壹百伍拾貳丈陸尺肆寸每尺陸厘(註下等壹號內)共銀玖兩壹錢伍分捌厘

　　托綾絹共用金黃連七紙貳千陸百張每百張肆分共銀壹兩零肆分

　　印經紙復裏簽絹托復裏簽紙背殻紙絹帶拍簽作料工食共捌項俱照上等壹號經樣共銀壹百肆拾貳兩玖錢陸分陸厘

　　以前上等叄號經通共銀貳百兩肆錢捌分貳厘(每函約銀叄錢壹分伍厘)

　　【中等壹號】經用公單紙大包殻併上下掩面俱用綾成造數目

　　印經用公單紙共約伍萬陸千張(每壹張足裁經貳張內有尾葉不全多出紙用印佛頭併背掩面殻底)每百張壹錢貳分(用小樣上好公單極綿白堅厚如帶灰竹不用此價)共銀陸拾柒兩貳錢

　　大包殻併上下掩面用上好金黃花表綾每函約陸尺陸寸(每壹尺零捌分直裁掩面肆條壹尺貳寸牽裁大包殻壹個)共綾肆百壹拾玖丈柒尺陸寸每尺壹分貳厘(樣▆壹尺伍寸綠文極均密不露縫花樣極明淨不模糊如帶稀踈茅草不用此價)共錢伍拾兩叄錢柒分壹厘

　　托綾用金黃連七紙約叄千叄百張每百張肆分共銀壹兩叄錢貳分

　　復裏併簽用月白連四紙貳百貳拾張每百張肆錢貳分共銀玖錢貳分肆厘

　　背殻用小高紙七層每函約用捌拾伍張共約紙伍萬伍千張每百張壹分叄厘共銀柒兩壹錢伍分

　　七分闊絹帶每函壹條貳轉約貳尺捌玖寸共帶壹百玖拾丈每丈壹分陸厘共銀叄兩肆分

　　柏簽陸百肆拾根共銀叄錢貳分

　　作料烟煤伍簍共銀壹兩麵肆百伍拾斤銀貳兩柒錢礬二十五斤銀壹錢共銀叄兩捌錢

　　工食印經每千張捌分銀捌兩玖錢(要煤重字清)摺經每千張肆分銀肆兩肆錢伍分表經每函壹分壹厘銀陸兩玖錢玖分陸厘共銀貳拾兩叄錢肆分陸厘

　　以前中等壹號經通共銀壹百伍拾肆兩肆錢柒分壹厘(每函約銀貳錢肆分貳厘)

　　【中等貳號】經用公單紙大包殻併上掩面用綾下掩面用絹成造數目

　　大包殻併上掩面用上號金黃花表綾每函約叄尺玖寸共綾貳百肆拾捌丈零肆寸每尺壹分貳厘(註中等壹號內)共銀貳拾玖兩漆錢陸分肆厘

　　下掩面用金黃重表絹每函約貳尺肆寸共絹壹百伍拾貳丈陸尺肆寸每尺陸厘(註下等壹號內)共銀玖兩壹錢伍分捌厘

　　托綾絹共用金黃連七紙約叄千叄百張共銀壹兩叄錢貳分

　　印經紙復裏簽紙背殼紙絹帶柏簽作料工食共柒項俱照中等壹號經樣共銀壹百貳兩柒錢捌分

　　以前中等貳號經通共銀壹百肆拾叄兩貳分貳厘(每函約銀兩錢貳分肆厘)

　　【中等叄號】經用公單紙大包殼用綾上掩面用絹下掩面用紙成造數目

　　大包殼用上號金黃花表綾每函約壹尺貳寸共綾柒拾陸丈叄尺貳寸每尺壹分貳厘(註中等壹號內)共銀玖兩壹錢伍分捌厘

　　上掩面用金黃重表絹每函約貳尺肆寸共絹壹百伍拾貳丈陸尺肆寸每尺陸厘(註下等壹號內)共銀玖兩壹錢伍分捌厘

　　下掩面用葱白連四紙每函半張共紙叄百貳拾張每百張肆錢貳分共銀壹兩叄錢肆分肆厘

　　托綾絹約用金黃連七紙貳千張共銀捌錢

　　印經紙復裏簽紙背殼紙絹帶柏簽作料工食共柒項俱照中等壹號經樣共銀壹百貳兩柒錢捌分

　　以前中等叄號經通共銀壹百貳拾叄兩貳錢肆分(每函約銀壹錢玖分叄厘)

　　【下等壹號】經用扛連紙大包殼併上下掩面俱用絹成造數目

　　印經用扛連紙共約叄萬柒千伍百張(每壹張足裁經叄張內有尾葉不全多出紙用印佛頭併背掩面殼底)每百張柒分(紙極厚白如帶有薄黑不用此價)共該銀貳拾陸兩貳錢伍分

　　大包殼併上下掩面用金黃重表絹每函約伍尺玖寸(每壹尺零陸分直裁掩面肆條半大包殼亦用此數)共絹叄百柒拾伍丈貳尺肆寸每尺陸厘(樣闊壹尺柒寸零極均密如稀踈不用此價)共銀貳拾貳兩伍錢壹分肆厘

　　托絹用金黃連七紙約叄千叄百張每百張肆分共銀壹兩叄錢貳分

　　復裏併簽用公單紙肆百伍拾張每百張壹錢貳分共銀伍錢肆分

　　背殻用小高紙伍層每函約用陸拾張共紙肆萬張每百張壹分叄厘共銀伍兩貳錢

　　伍分闊絹帶每函壹條貳轉約貳尺陸柒寸共帶壹百捌拾丈每丈壹分貳厘共銀貳兩壹錢陸分

　　柏簽陸百肆拾根共銀叄錢貳分

　　作料烟煤伍簍銀壹兩麵肆百斤銀貳兩肆錢礬貳拾斤銀捌分共銀叄兩肆錢捌分

　　工食印經每千張捌分銀捌兩玖錢(要凜重字清)摺經每千張肆分銀肆兩肆錢伍分表經每函壹分銀陸兩叄錢陸分共銀壹拾玖兩柒錢壹分

　　以前下等壹號經通共銀捌拾壹兩肆錢玖分肆厘(每函約銀壹錢貳分伍厘)

　　【下等貳號】經用扛連紙大包殻併上掩靣用絹下掩靣用紙成造數目

　　大包殻併上掩靣用金黃重表絹每函約叄尺伍寸共絹貳百貳拾貳丈陸尺每尺陸厘(註下等壹)(號內)共銀壹拾叄兩叄錢伍分陸厘

　　下掩面用葱白連四紙每函半張共紙叄百貳拾張每百張肆錢貳分共銀壹兩叄錢肆分肆厘

　　托絹用金黃連七紙貳千張共銀捌錢

　　印經紙復裏簽紙背殻紙絹帶柏簽作料工食共柒項俱照下等壹號經樣共銀伍拾柒兩陸錢陸分

　　以前下等貳號經通共銀柒拾叄兩壹錢陸分(每函約銀壹錢壹分貳厘)

　　【下等叄號】經用扛連紙大包殻用絹上下掩面用紙成造數目

　　大包殻用金黃重表絹每函約壹尺零陸分共絹陸拾柒丈肆尺壹寸陸分每尺陸厘(註下等壹號內)共銀肆兩肆分肆厘

　　上下掩靣用葱白連四紙每函壹張共紙陸百肆拾張每百張肆錢貳分共銀貳兩陸錢捌分捌厘

　　托絹用金黃連七紙陸百伍拾張共銀貳錢陸分

　　印經紙復裏簽紙背殼紙絹帶柏簽作料工食共柒項俱照下等壹號經樣共銀伍拾柒兩陸錢陸分

　　以前下等叄號經通共銀陸拾肆兩陸錢伍分貳厘(每函約銀玖分捌厘)

　　條約

　　【領號票】　凡請經僧到不許經鋪前路截搶聽其徑投禪堂管經僧即將號簿一本付與細查隨意擇取經鋪看定紙絹　同到司呈報併將樣紙一張樣叚或綾絹各一尺送驗果係合式本司即給請經僧管經僧經鋪(經匠與經鋪同票)各號票壹紙仍再給請經僧印信號簿壹本及經鋪准造告示於經殿門首領票後公同到寺交銀不許私立合同私自通付如未經領票輙先包攬經鋪重責枷號管經僧責治經鋪能互相出首即准將經給與攬造請經僧有自願成造不用經鋪者徑自同管經僧(經匠與管經僧同票)領票不許經鋪刁難每月初一日各經鋪經匠輪一人具依准結到司查驗

　　【定寓所】　往時經僧寓於經鋪緇俗相混殊失清規今於禪堂造房七間延僧進住其飯食即禪堂供給每僧一日筭銀壹分不許多索如禪堂不為欵留經鋪強欲邀截俱行究治過限外經不完飯銀追經鋪代出

　　【議雜費】　本寺禪堂板頭銀壹拾貳兩(令扣捌兩刻補經板止肆兩堂內贍僧)內相茶果銀叄兩肆錢(官住轉交如多索即係官住作弊)官住請劄銀捌錢(如不為申請劄批銀不許給)管經僧銀肆錢(如不為催促經鋪查佑紙絹銀不許給)號簿銀貳錢(給請經僧貳拾本經鋪裝印管經僧查給隱匿究罪)以上伍項通共銀壹拾陸兩捌錢又有請經僧飯錢照日計筭自此以外更無毫釐費用如號簿不載有需索分毫者即係誆騙許請經僧稟司重究

　　【酌經式】　經樣長壹尺闊叄寸叄分各項物料俱用官尺大槩務照時價從寬估筭即時有貴賤自可通同牽補不得據一項偶貴遂指求增價以亂定規經價雖定紙絹高下裝印工拙甚是不等經鋪經匠多以濫惡相充弊難盡舉請經僧一一查估有不值者俱聽稟究

　　【繳號票】　造經定限三個月凡紙絹裝印等項一一列欵號票後經完日僧鋪人等俱於逐欵下如綿白等項果合式註是字不合式註不字送司銷繳註不字者請經僧併將經壹函及前樣紙樣絹同票送驗果不合式經鋪重責枷號仍計價追出給還本僧造經過三月外經鋪經匠計日責治如紙絹等不合式管經僧不為具稟一同究責

　　【給劄批】　徃時請經僧俱給劄付以示優異給批照以便回籍因候領日久苦難不敢請給自今於繳票日許經僧具呈稟請本司即日給發並不覊留如有衙門人役需索刁難請經僧即時稟明定將該犯重責革役

　　【造四經】　有止造四經者(大般若寶積華嚴涅槃)共計捌拾肆函計捌百肆拾叄卷每函價數照前九號後註定計筭板頭壹兩捌錢又有印襍號者多寡不等板頭查照前例筭

　　【裝書冊】　有用太史連印裝成書冊者紙張裝褁聽其自辦刷印工食照前價數板頭等銀照前俱各一樣如以勢要強免者追承攬工匠賠還

　　【補經板】　經板少續藏肆拾壹函每板壹塊該銀叄錢陸分每請一藏扣板頭銀捌兩刻板貳拾貳塊(如有板該刻二十五塊每塊板傍俱載用某僧板頭銀刻以備查驗)刻期限拾日每遇造經領票日管經僧即帶同刻匠赴司共領給號票一紙依限刻完將經板刷印同票驗銷每月初一仍將收除銀數開循環簿報查板用梨木打光捌分厚價銀肆分每板二靣共陸拾行計壹千零貳拾字(內有尾葉不全滿拾行者筭并葉備貳拾行者筭全葉不及拾行者不筭)刻用宋字樣寫工連紙銀貳分如差一字扣壹厘給校經僧刻工連光板齊邊每塊銀叄錢刻深三分為度寫刻潦草偷工罰令重寫重刻(每藏銀捌兩刻貳拾貳塊共去銀柒兩玖錢貳分捌銀捌分作買紙烟煤水膠刷印呈樣工食等用)續藏完日仍將糢糊板刻換一併通完板頭銀盡數贍僧

　　【贍禪僧】　板頭銀給禪堂贍僧每年約二十蔵該銀貳百肆拾兩四經亦約二十部該銀叄拾陸兩每僧一日飯食腐菜筭銀壹分約贍僧柒拾陸名(今扣捌兩刻經每年止約銀壹百壹拾陸兩該贍僧叄拾壹兩經完日仍如前數)

　　【記重修】　蔵經房重修過前殿叄間正殿伍間左右貯經廊廡四十二間禪堂內新造請經房二層七間起工于萬曆三十四年七月畢工于本年十二月助工督修善人張文學張應文

　　【[(冰-水+〡)*ㄆ]板銀】　堂內置號簿一扇木櫃一口銀到即送官住處登簿將銀投櫃於月終日會同官住開封置買柴米贍僧堂主毋得𥝠用

金陵梵剎志卷四十九(終)


大藏經補編第 29 冊 No. 160 金陵梵剎志


金陵梵剎志卷五十

　　各寺租額條例

　　南京禮部祠祭清吏司為
　賜田幸蒙查明懇乞勒石以垂永久事奉　本部送㨿南京僧錄司右覺義住靈谷等寺仁勛等申前事內稱賜田租額見在勒碑今有靈谷寺靖東安西貳庄報恩寺廊房復蒙定租乞一併刻入等因到部送司具呈掌部事南京兵部尚書孫　奉批如議併入碑內奉此案查萬曆叄拾貳年拾貳月該本司為清查　　欽賜寺租事比因三大寺田租不明乞照萬曆拾壹年間本司會同儀制司清查朝天宮事例具呈　掌部事南京工部右侍郎范　奉批如議照例行奉此隨該本司郎中葛　會同儀制司郎中汪　查得三大寺田地洲塲原係
　聖祖欽賜有天界寺蔣山寺住持行椿行容等於洪武貳拾柒年具奏荷蒙　　欽賜贍僧田地一向自己用鈔雇人耕種因事務煩𤨏另議召佃徵租上江貳縣田每𤱔米伍斗麥叄斗為率溧陽溧水句容等縣田每畆米柒斗伍升為率各佃自運到寺散給眾僧又蒙　　欽賜蘆洲砍柴變價俻辦香燈俱造冊送禮部查考不許拖欠侵尅已蒙依准申部遵守但今嵗季着僧催徵租粮砍斫蘆柴收支票帖庫司無憑稽考田地召佃公㨿無憑合無請賜庫記奉
　聖旨是着禮部給庫記與他天界寺蔣山寺欽此蔣山即靈谷寺　　欽錄集碑記証弘治年間天界寺溧陽庄因水荒告減每畆槩徵米肆斗伍升遂因為例至嘉靖肆拾年佃戶呂淮等復拖租不完本部行提監故叅送法司斷追拖欠止照減後之數法司招卷証至隆慶叄年廵撫海　委應天府包治中清丈　　賜田靈谷寺龍都庄每畆米叄斗陸升麥叄斗桐橋庄每畆上田米伍斗中田米肆斗下田米叄斗俱載魚鱗冊證目今見徵天界寺湖塾庄每畆上田米肆斗中田米叄斗伍升麥一槩貳斗陸升有租簿証餘庄獨多短少查各佃有將田轉租每畆實收米柒捌斗麥叄肆斗至納寺則止壹貳斗上下猶多刁掯矣且非獨租减也而稅復日增洪武拾伍年掌部事大理寺右少𡖖謝倉部試郎中龐照等具奏奉
　聖旨天界寺免他嵗收叄千石內該納粮數蔣山寺免他嵗收肆千石內該納粮數餘有的田粮併差役俱都免他欽此載　　欽錄集碑記誌書証至成化年間偶因水災勸輸米貳升相因不改至隆慶年間包治中捏報靈谷寺田地丈多伍拾玖頃零起科其實原田如故於何處可增即謂僧人續置冐免於何處漏籍有秦通判議豁牒文証又高淳縣署印鄧同知匿　　旨誑申將天界寺坐落該縣田俱與民間一則起科有譚通判改斷招案証又蘆政委官將報恩寺原　　賜蘆洲內田貳拾玖頃伍拾捌畆指為丈多之洲陞入蘆課有欽錄集內四至証今查各縣徵冊由票在上元縣有靈谷寺田地塌樣貳百柒拾叄頃壹拾肆畆零因勸借及報多共加正米叄百叄拾玖石貳斗條折銀貳百陸拾陸兩陸錢捌分天界寺田地貳拾伍頃玖拾畆零共加正米叄拾石肆斗條折銀壹拾壹兩陸錢貳分伍厘江寧縣有靈谷寺田地山蕩壹拾頃玖拾壹畆零共加正米肆拾壹石伍斗肆升丁米銀共玖兩捌錢叄分零高淳縣有天界寺田叄拾柒頃貳拾畆零共加銀壹百柒拾玖兩捌錢柒分零米陸石肆斗捌升溧水縣有靈谷寺田壹拾伍頃玖拾壹畆零共加銀柒兩玖分零米壹拾捌石肆斗肆升蘆政有報恩寺臈真庄田地貳拾玖頃伍拾捌畆共加銀壹百陸拾捌兩陸錢玖分零靈谷寺十人洲地壹千伍百貳拾壹畆共加銀肆拾肆兩肆錢伍分止天界寺溧陽庄田采石洲地報恩寺戴子庄田靈谷寺陳橋茄地洲地仍照　　祖制例不起稅是稅則由無而有甚至與民間一則租則由柒斗伍升而伍斗而肆斗叄斗甚至止壹貳斗而猶復刁掯違背祖制莫此為甚詰其故有云前後接佃費有佃價不知典佃寺田罪至遣戍律例寺碑鑿鑿有㨿况　　欽賜乎又况寺僧實不與聞而佃戶私相授受者乎又有云開墾荒地費有工本此或在洲田有之而腹內之田則原係成熟沒官者何待開懇即開墾照例亦止該免租叄年今其得利豈止叄年而猶不當復額乎又有云父子相承係關血產此其說尤為不通當時
　聖祖欽賜原係官田非取本佃之產與寺也　　國初原僱召人種後改佃戶即與雇召無異而可云血產乎然其故非盡關佃戶亦由管庄僧受佃戶私囑而官住又受管庄僧私囑今年讓升合明年遂執為例以至日就短少耳今欲直復　　國初之例㨿各佃苦苦哀告情難盡拂相應查㨿原額叅以近例量田肥瘠酌與徵租靈谷寺除靖東安西貳庄因寺僧佃有私田另行查覈天界寺除高淳庄已經行咨撫院溧陽庄已經行文該縣未㨿查復容後續報外其餘各庄在上江兩縣者各經拘集佃戶張𨑲株笪鎮董貴等會行酌定靈谷寺龍都桐橋貳庄每畆上田米叄斗伍升麥銀柒分中田米貳斗伍升銀肆分伍厘下田米壹斗伍升銀叄分悟真散甲貳庄每畆上田米叄斗麥銀捌分中田下田與龍都一例天界寺湖塾庄每畆上田米肆斗麥銀陸分伍厘中田米叄斗伍升下田米貳斗伍升麥銀俱與上田一例靖安庄每畆上田米叄斗伍升麥銀陸分中田米貳斗伍升銀肆分下田米貳斗銀叄分報恩寺戴子庄每畆田一槩米叄斗麥銀叄分臈真庄每畆田一槩米貳斗麥銀柒分此外又有蕩田高田豆地基地山塘塌漾及蘆洲房屋等項科數詳載冊內佃戶俱各承認無詞取有認狀在卷其靈谷寺溧水庄即係寺僧贖回承佃姑從寬每畆上田米銀壹錢肆分中田米銀壹錢下田米銀陸分大約律以　　國初原額則僅及其半而稍溢焉律以民間常額則幾及其半而尚縮焉庶在寺僧完粮之外尚得糊口
　聖祖恤僧之意猶存什一在佃戶即云費有佃價工本而納租之外盈餘尚多則所以體其私者未嘗不至也等因具呈　掌部事范　奉批查弊定租詳悉適中永久可行俱照行奉此又經會查得各寺僧官除左覺義如選得受庄僧重賄違例不行更換惧罪告退姑免追究外右覺義仁鏞違禁借債陸百玖拾兩俱無的㨿今姑責令認賠拾分之肆又擅動查過庫銀仍加革職各僧除天界寺湖塾庄僧隱報熟田數多已病故外佃洲僧力永違禁用銀陸百兩預撥采石蘆洲拾年今已管過肆年姑准下年退還常住量償撥價壹百陸拾兩等因呈　堂奉批仁鏞革職餘照議行奉此又經會議徵租公費事例呈　堂奉批所議綜覈之法雖密體恤之意良多悉如議行後之君子留心細玩不為陰環偏辭所惑即永久可無更矣奉此至萬曆叄拾肆年肆月又奉本部送准巡撫應天都察院右僉都御史周　咨覆為覇佃　　賜田紏黨抗法事內稱先准南京禮部咨查天界寺高淳縣　　賜田叄千柒百貳拾壹畆玖分玖厘稅租緣由隨行應天府查議去後今㨿該府呈稱行准本府管粮通判牒行高淳縣節次覆議得前田每畆以米伍斗為率其上中下不等聽該縣案籍酌之總計每田壹畆實徵銀壹錢柒分玖厘陸絲柒忽其徵收之法每年祠司行文管粮縣丞處管粮官照單催徵完日呈報祠司令本寺僧官摘差的當僧人赴領有不完者聽寺僧呈報管粮衙差人行催務令完報該縣造印冊三本一送本部一存該縣一存該寺其各佃如由帖式每人各將應納租數填發壹張執照以防弊竇等因到部送司隨稟　堂行縣勒碑併發單給帖遵行訖又查五次大寺　　賜產先奉　本部送㨿能仁寺官住仁勛等申為聚兇倚勢逼占　　賜田事該本司稟　堂會同儀制等司拘審得該寺洲田與襄府佃洲相連節被張松山楊繁等决埂淹田又占去划塲意圖逼献呈堂叅送間隨准襄城伯李　手本稱愿退還划塲賠補缺埂等因到部送司具呈　掌部事南京吏部右侍郎葉　奉批捌百畆　　賜田貳百年舊業幾付東流此本部之所不容坐視者也今脩完原掘之圩埂退還前占之划塲彊界既明爭端可杜該府足見虛心貧僧亦保恒產矣該司移文禮科知會仍給堂帖付寺僧執照他日或有強佃仍肆侵凌則上有　　國法下有部科孰敢蔑視而不顧乎業已講解可免叅送但該司與同事者一片苦心則後來君子尚其念之母以緇流而置度外可也奉此又奉本部送㨿甘燕禮通狀告稱施田入寺以供香火事該本司稟　堂拘審得慈相寺原有賜田伍百貳拾餘畆寺僧稀少屢被盜賣有如意借甘燕禮銀壹百零伍兩贖回原賣到雞鳴寺僧正英田地隨故伊徒性曉等將田退還正英債銀兩無着落燕禮不甘願將田就近捨入弘覺寺又有餘田悉被弘覺等寺僧昌順等賤價計吞通行查出等因呈　堂奉批欽賜寺田安得私相買賣俱追入弘覺寺召佃輸租如各寺下院之例昌順等本當究罪姑念愚僧豁免如再執占即行叅送餘依擬奉此隨經拘集五次大寺佃戶審定租額雞鳴寺大梅子洲每畆銀肆分伍厘小梅子等洲銀伍分鱭魚洲銀伍分伍厘能仁寺梅子洲田因節被水淹每畆上田麥銀叄分米貳斗伍升中田銀貳分伍厘米貳斗下田銀壹分伍厘米壹斗鱭魚洲每畆銀陸分捿霞寺每畆上田麥銀柒分米伍斗中田銀伍分伍厘米肆斗下田銀肆分米叄斗弘覺寺每畆上田麥銀伍分米伍斗伍升中田銀肆分米肆斗伍升下田銀貳分伍厘米叄斗伍升靜海寺田每畆米肆斗麥銀陸分各取佃戶認狀及造冊俱如三大寺例稟　堂奉批如議行奉此各遵行在卷本年肆月內奉　本部送㨿靈谷等寺官仁勛等申同前事內稱三大寺乃國初　　勅建
　聖祖為護衛　　陵寢改蔣山寺為靈谷為化誘愚俗加天界寺為善世
　成祖為報答　　皇考妣深恩改天禧寺為報恩皆賜有田地而靈谷　　命贍僧千人　　賜田獨多向被佃戶拖掯幸蒙清查俱已輸服懇乞勒石本部及僧錄司以便遵守又奉　本部送㨿雞鳴等寺大住持本性等申同前事乞將雞鳴等五次大寺　　賜產附入三大寺碑內等因到部俱奉批查行送司該本司郎中葛　主事鄭　會同儀制司主事洪　僃查前卷會看得三大寺委係　　勅建香火以翼衛　　陵寢則國家萬年之基以報答　　皇考妣弘恩則
　成祖不匱之孝是以優恤特厚原與各寺院不同不意佃戶漸次短少而官住庄僧朋比為奸實作之俑今該會同酌例審復佃戶俱各輸認即高淳府縣公議亦增至伍斗折銀壹錢捌分之數則知原租本自應復民情亦自順從而寺僧作俑之弊益明矣法既更始慮當垂後至於雞鳴能仁原與靈谷等寺鼎立而棲霞弘覺靜海亦並係　　勅建名剎其田產既經查明亦合垂示永久㨿僧錄司申乞勒石𥪡碑雞鳴等寺亦呈乞比例附入俱應俯從具稟　掌部事葉　奉批寺田多出欽賜此
　聖祖特恩近為豪家刁佃侵尅已極非該司不辭勞怨悉心查理幾千名存而實亡矣各欵俱宜着實遵行母滋弊竇庶今日之苦心為不虛也奉此本年伍月內續奉本部送㨿本司呈為寺僧暗佃　　賜田護私妨公合行酌議事該本司會同儀制司拘審得靈谷寺靖東安西貳庄高處最腴低處獨瘠今低者俱作蕩田已自從寬其租額不得與他庄有異隨據佃戶孫季等各認比照龍都每畝上田米叄斗伍升麥銀柒分中田米貳斗伍升銀肆分伍厘下田米壹斗伍升銀叄分蕩田銀伍分又本寺僧亦佃有私田如與佃戶通同作弊追田重究等因具呈　掌部事孫　奉批如議行奉此陸月內又奉　本部送㨿報恩寺租戶婁楩等告為違法棍僧需索事該本司拘審得報恩寺有　　欽賜官廊房肆拾貳間每間額租叄兩陸錢積欠似難遽復姑准照婁楩等所認每間月徵銀壹錢貳分如再短少即逐出不容居住等因呈　堂奉批房租如議月認壹錢貳分奉此今奉前因合將本司節次審定各寺租額稟　堂奉批緣由僃行僧錄司即便照式勒石𥪡碑曉諭永遠遵守施行

　　今將三大寺及五次大寺定租數目開後

　　靈谷寺常住

　　【靖東庄】丈過實在田地塘共玖千壹百壹拾壹畝伍分(坐落上元縣長寧鄉麒麟門外相連壹塊膏腴多低窪少離寺陸路陸拾餘里水路貳百餘里)

　　夏租銀共肆百貳拾兩柒錢陸厘(每兩外加耗銀叄分)

　　冬租米共壹千柒百柒拾叄石叄合(每石外加脚耗米壹斗)

　　冬租銀共柒拾伍兩肆錢貳分陸厘(每兩外加耗銀叄分)

　　上田叄千貳百叄拾玖畝玖厘

　　夏租銀每畝柒分(共銀貳百貳拾陸兩柒錢叄分陸厘)

　　冬租米每畝叄斗伍升(共米壹千壹百叄拾叄石陸斗捌升壹合)

　　中田壹千捌百陸拾叄畝玖分陸厘

　　夏租銀每畝肆分伍厘(共銀捌拾叄兩捌錢柒分捌厘)

　　冬租米每畝貳斗伍升(共米肆百陸拾伍石玖斗玖升)

　　下田壹千壹百伍拾伍畝伍分伍厘

　　夏租銀每畝叄分(共銀叄拾肆兩陸錢陸分陸厘)

　　冬租米每畝壹斗伍升(共米壹百柒拾叄石叄斗叄升貳合)

　　蕩田壹千肆百陸拾伍畝伍分伍厘

　　夏租銀每畝貳分伍厘(共銀叄拾陸兩陸錢叄分玖厘)

　　冬租銀每畝貳分伍厘(共銀叄拾陸兩陸錢叄分玖厘)

　　地伍百伍拾貳畝陸分叄厘

　　夏租銀每畝肆分(共銀貳拾貳兩壹錢伍厘)

　　冬租銀每畝肆分(共銀貳拾貳兩壹錢伍厘)

　　基塲墳園肆百壹拾陸𤱔柒分

　　夏租銀每𤱔叄分(共銀壹拾貳兩伍錢壹厘)

　　冬租銀每𤱔叄分(共銀壹拾貳兩伍錢壹厘)

　　草塌塘肆百壹拾捌畆壹分

　　夏租銀每𤱔壹分(共銀肆兩壹錢捌分壹厘)

　　冬租銀每𤱔壹分(共銀肆兩壹錢捌分壹厘)

　　上江二縣官糧(各庄俱在本庄代辦限陸月終照數送僧錄司起批赴部掛號鮮縣交納取批廻照騐米限十月交衛僧司起批俱如前例)

　　銀共叄百柒兩玖錢柒分壹厘

　　米共肆百貳拾貳石玖斗柒升陸合

　　一本色正米叄百叄拾玖石貳斗　耗米叄拾叄石玖斗貳升　使費銀壹拾伍兩貳錢陸分肆厘

　　一折色等銀共壹百肆拾貳兩貳錢伍分　耗費銀柒兩壹錢壹分貳厘

　　一條編銀壹百貳拾肆兩肆錢叄分柒厘　耗費銀陸兩貳錢貳分壹厘(以上係上元官粮)

　　一本色正米肆拾壹石伍斗肆升柒合　耗米捌石叄斗玖合　使費銀壹兩捌錢陸分玖厘

　　一折色正銀玖兩叄錢捌分肆厘　耗費銀玖錢叄分捌厘

　　一丁米銀肆錢伍分壹厘　耗費銀肆分伍厘(以上係江寧官粮)

　　本庄盤費

　　銀共叄拾貳兩

　　米共肆拾石伍斗

　　一夏季用銀壹拾陸兩(正副管庄僧連帶跟每日工食併雜費用銀貳錢夏季限貳個月該銀壹拾貳兩甲首貳名工食銀肆兩冬季同)

　　一冬季用銀壹拾陸兩

　　一貼脚米肆拾石伍斗(運米共壹千叄百伍拾石貳升柒合每石除脚米柒升外又貼叄升)

　　以上除官糧盤費外實上寺

　　夏租銀玖拾陸兩柒錢叄分伍厘

　　冬租米壹千叄百玖石伍斗貳升柒合

　　冬租銀伍拾玖兩肆錢貳分陸厘

　　(【新卷】【本司行上元縣議定僧錄司徵解文卷】)(南京禮部祠祭清吏司為酌議　　賜田徵觧以杜侵漁事照得靈谷天界報恩棲霞等寺俱有　　欽賜田地坐落上元縣　　國初奉　　旨田粮併差役俱免至成化年間偶因蘇松水災每畆勸借米貳升隆慶年間捏稱丈多田地陸續陞科今僅免雜泛差徭而日前加𣲖遂為定額節年交粮被包管僧將銀花費延挨不完及至催比輙濫開使用及債利等項正銀之外費尚不▆深為該寺之累每各寺稟報完粮申文及循環簿到司全無的據本司明知其誑難以詰責今議每年寺粮不必分限零徵本部行委僧錄司慱行各寺將一年折色條䌵等銀通行催齊約以一歲之中不先不後七月初一日僧錄司起批赴部掛號齎縣𥁞數一併交納守取批廻騐銷其漕粮原有定限仍照舊期蘆課銀　　欽限原在七月今定六月初一盡數通完起批掛號俱如前例正委僧錄司催齊起觧各寺包管僧盡行革去若過限不完及完不如數則本司當任其咎論　　欽賜田地原宜加恩不與民間一例况今寧起觧以免催徵寧併納以免零𣲖雖為各寺杜奸實於該縣有益弊絕風清彼此兩便揆之情理似無不宜文到即備查靈谷等四寺　　欽賜田地蘆洲若干及額定本折條編銀米蘆課若干見今三十四年完過若干未完若于造冊并遵行緣由作速申報以憑查考轉行觧發牌行上元縣查照去後隨該本縣申稱查得靈各寺實徵米米伍百玖拾伍石貳斗壹升玖合伍勺每年除兊運漕粮米叄百叄拾玖石貳斗柒升伍合伍勺壹抄壹撮伍[上/土]實該折色米貳百伍拾伍石玖斗柒升四合叄勺捌抄伍撮每石折銀伍錢實該折色銀壹百貳拾柒兩玖錢捌分陸厘貳毫案照漕粮原有定期折色銀兩每歲係十月開徵分為十限追完又查條編實徵平米伍百玖拾伍石貳斗壹升玖合伍勺內除　　欽賜米貳百陸石不編外實該當差平米叄百捌拾玖石貳斗壹升玖合伍勺每石約𣲖銀叄錢壹分共銀壹百貳拾兩陸錢陸分伍厘原該正月開徵陸續輸納今奉明文折色條編俱於七月僧錄司起批觧縣深為妥便以杜拖累第二項銀兩逐年俱奉撫院會計每平米壹石外派綱司水脚學耗孤老及科舉閏月并本府坐𣲖加增等銀每歲增減不一遽難擅開候會計至日再行申報及筭本年條銀先奉　　恩詔蠲免馬價止該銀壹百壹拾伍兩壹分伍厘除完過壹百柒兩壹錢伍分尚欠銀柒兩捌錢陸分伍厘見今追比折色銀兩請乞催觧又查天界寺該實徵平米伍拾石玖斗肆升貳合陸勺內除兊運米貳拾玖石叄升該折色米貳拾壹石玖斗壹升貳合陸勺每石折銀伍錢該銀壹拾兩玖錢伍分陸厘叄毫止該條編米壹石壹斗玖升貳勺約該銀叄錢柒分棲霞寺平米壹拾柒石柒斗肆升陸合伍勺內除兊運來拾石該折色米柒石柒斗肆升陸合伍勺每石折銀伍錢該銀叄兩捌錢柒分伍毫俱係編入各該圖分粮里催齊類交縣庫與靈谷不同再查報恩寺蘆洲課銀壹百陸拾捌兩零亦於本年陸月僧錄司觧縣起批轉府倒文申觧南京工部蘆政并巡江衙門掛號及節慎庫投納取批騐銷此係　欽限錢粮難以遲緩回報前來又經牌行該縣案照靈谷天界棲霞三寺　　賜田官粮先該本司議委僧錄司徵觧行縣酌議續據回稱三寺折色條編正數先於七月初僧錄司觧縣其綱司水脚學耗孤老等銀▆會計單到另報部行寺找足此具見體恤周到處置得宜除行僧錄司永遠遵照及將本年條折正銀嚴限起觧外又看得三寺既一例觧納其編戶亦宜歸併或將靈天棲串名共為一戶或將天界棲霞改入靈谷甲內該縣任擇所便目今先註入丁粮冊候大造年即為改正又報恩寺蘆課雖納節慎庫原係該縣催徵今既議定六月初僧錄司起觧亦合免其零催官粮既有僧錄司責成本司定嚴行查比如有拖延決不姑惜以辜該縣相成雅意復據該縣申稱內開案照靈谷天界棲霞三寺　　賜田官粮先該本司議委僧錄司徵觧行縣酌議續據回申三寺折色條編銀兩於七月初起觧已行僧錄司永遠遵照外又看得三寺既一例觧納其編戶亦宜歸併一戶串為靈天棲或改入靈谷甲內該縣任擇所便目今先註丁粮冊內以候大造之年即為改正等因奉此遵依隨經行拘各該圖里書并該甲里長開具田粮數目暫撥填入靈谷寺內垜名靈天棲三寺名目仍侯大造之年即為改正緣由回復到司據此擬合俻行牌仰僧錄司遵照牌內事理每年依期照數徵完起批送　司掛號轉觧該縣兊收隨取獲庫[(冰-水+〡)*ㄆ]批廻銷照母得違錯　　一牌行僧錄司　　萬曆三十四年八月三十日)

　　(【附舊卷】【秦通判議靈谷寺田不宜加派牒文】)(應天府通判秦　為乞天超命事准本府牒抄蒙　　欽差巡撫右副都御史宋　批據靈谷寺僧性絃等狀告前事蒙批仰應天府委官查報等因此行到府俻牒到▆煩為逐一清查明實一併具中牒府以憑▆審轉詳施行等因准此案照先為懇恩分▆超拔▆命以便焚修事准本府送據靈谷寺僧性綋等連名告稱洪武年間蒙　　太祖高皇帝特為　　陵寢香火　　勅建本寺撥賜蠲免肆千石𡻕粮田地坐落上江等四縣地方贍僧焚修後於弘治年間因陝西荒旱勸借米捌拾伍石玖斗柒升於嘉靖年間將草折米共貳百伍石玖斗柒升差役俱無亦於隆慶肆年將原　　賜教內荒田丈量報熟加粮貳百陸拾捌石陸斗伍升苦無告辯致累寺廢僧窮今蒙仍加官粮玖拾柒石條編銀捌拾捌兩肆錢肆分蟻僧不無迯竄告鳴超拔等情批開管粮廳查報准此隨經吊取上元縣惟政鄉壹圖嘉靖肆拾壹年隆慶伍年貳次大造黃冊并本府陞任治中包　丈量歸戶實徵文▆及拘本寺僧人性綋隆珍等賫捧成化拾捌年僧官德默題覆蠲免護持香火　　勅旨并執出嘉靖叄拾叄年府給優免帖文各到職逐　查得本寺舊冊原田地塘山灘塌雜差共貳百壹拾肆頃叄厘伍毫節次加𣲖粮草共平米貳百零伍石玖斗叄升並無差役本寺亦無私置田土續於隆慶叄年奉例丈量於本寺原　　賜田地內丈出熟田叄千玖百肆拾貳畆玖分肆厘伍毫熟地壹千玖百伍畆壹分柒厘叄毫叄絲隨該共加粮貳百柒拾貳石伍斗叄升陸合壹勺連前通共該粮肆百柒拾捌石肆斗陸升陸合壹勺責令本寺照數辦納外續於萬曆叄年該本府陞任府尹汪覆議賦役查得將靈谷寺前項丈出田地照民則例起科加編粮米玖拾柒石於今年伍月內又派條編銀捌拾捌兩肆錢肆分行縣派徵去後據告前情准送到職看得該寺田地委係　　欽賜向奉蠲免近奉又量多出畆數已經節加官粮肆百柒拾捌石有零矧所丈多之田查廼　　欽賜額內丈出並無私置新增若照民則起科復加粮差則寺廢僧窮委難完辨具由牒府批送到職案侯間令准前因覆查無異再照該寺丈出田地委非私置但所加粮米玖拾柒石已經議𣲖相應令僧輸納其條偏差銀捌拾捌兩合無苻賜行縣豁免則於　　國稅無損而　　聖恩亦不匱矣緣准驟查事理未敢擅便擬合牒復為此今將前項緣由粘連原送批牒合行移牒本府煩為詳奪轉呈施行　萬曆貳拾壹年叄月日具)

　　(【附舊卷】【靈谷寺添糧緣相】)(靈谷寺嘉靖叄拾叄年玖月貳拾陸日奉本府帖文開載洪武年間　　欽賜民田水漾草塌貳萬壹千肆百畆叄厘伍毫實該納隨田粮草均攤平米貳百伍石玖斗叄升至隆慶肆年奉本府治中包　丈量本府汪　刻賦役書冊開載田壹萬叄百畆每畆勸米貳升該米貳百陸石地叄千陸百捌拾叄畆玖分柒厘玖毫每畆勸米壹升該米叄拾陸石捌斗叄升玖合柒勺玖抄低窪田陸千捌百陸拾貳畆每畆科米伍合該米叄拾肆石叄斗壹升荒田伍拾畆陸分陸厘捌毫每畆科荒白米柒升柒勺陸抄該荒米肆石壹斗伍升壹合貳勺捌抄荒地柒畆柒分柒厘伍毫每畆科荒白米肆升該荒米叄斗壹升壹合雜差伍百伍拾肆畆伍厘陸毫每畆科米叄合該米壹石陸斗陸升貳合壹勺陸抄捌撮丈多田叄千玖百肆拾貳畆玖分肆厘伍毫每畆科米肆升該米壹百伍拾柒石柒斗壹升柒合捌勺丈多地壹千玖百伍畆壹分柒厘叄毫叄抄每畆科米貳升該米叄拾捌石壹斗叄合肆勺柒抄以上共平米肆百柒拾肆石陸斗叄升叄合貳勺貳抄捌撮後萬曆叄年奉本府汪　題　　請萬曆叄年奉本府會計單開將靈谷寺丈多田地俱照民間一例科差每田壹畆科平米陸升貳合柒勺壹抄陸撮地每畆科平米叄升伍合共加出平米壹百壹拾捌石壹斗陸升壹合柒抄貳撮通共納平米伍百玖拾貳石柒斗玖升伍合內除　　欽賜平米貳百陸石尚該平米叄百捌拾陸石柒斗玖升伍合新加陳嘉會丈多田粮貳石貳斗有零)

　　【安西庄】丈過實在田地塘共壹萬貳千貳百肆拾陸畆叄分陸厘(坐落與靖東庄相連壹塊)

　　夏租銀共叄百玖拾玖兩捌錢柒分壹厘(每兩外加耗銀叄分)

　　冬租米共壹千肆百捌石叄斗叄升(每石外加脚耗米壹斗)

　　冬租銀共壹百叄拾叄兩貳錢叄分(每兩外加耗銀叄分)

　　上田壹千陸拾貳畝柒分肆厘

　　夏租銀每畝柒分(共銀柒拾肆兩叄錢玖分壹厘)

　　冬租米每畝叄斗伍升(共米叄百柒拾壹石玖斗伍升玖合)

　　中田叄千肆畝陸分柒厘

　　夏租銀每畝肆分伍厘(共銀壹百叄拾伍兩貳錢壹分)

　　冬租米每畝貳斗伍升(共米柒百伍拾壹石壹斗陸升柒合)

　　下田壹千玖百壹畝叄分陸厘

　　夏租銀每畝叄分(共銀伍拾柒兩肆分)

　　冬租米每畝壹斗伍升(共米貳百捌拾伍石貳斗肆合)

　　蕩田叄千伍百肆拾伍畝肆分伍厘

　　夏租銀每畝貳分伍厘(共銀捌拾捌兩陸錢叄分陸厘)

　　冬租銀每畝貳分伍厘(共銀捌拾捌兩陸錢叄分陸厘)

　　地叄百伍拾捌畝壹分肆厘

　　夏租銀每畝肆分(共銀壹拾肆兩叄錢貳分伍厘)

　　冬租銀每畝肆分(共銀壹拾肆兩叄錢貳分伍厘)

　　基地叄百玖拾畝陸分柒厘

　　夏租銀每畝叄分(共銀壹拾壹兩柒錢貳分)

　　冬租銀每畝叄分(共銀壹拾壹兩柒錢貳分)

　　草塌塘壹千捌百伍拾肆畝玖分貳厘

　　夏租銀每畝壹分(共銀壹拾捌兩伍錢肆分玖厘)

　　冬租銀每畝壹分(共銀壹拾捌兩伍錢肆分玖厘)

　　溝并廟基壹百貳拾捌畝肆分壹厘　免科

　　本庄盤費

　　銀共叄拾伍兩

　　米共肆拾貳石貳斗肆升玖合

　　一夏季用銀壹拾陸兩(正副管庄僧連帶跟每日工食併雜費用銀貳錢夏季限貳個月該銀壹拾貳兩甲首貳名工食銀肆兩冬季同)

　　一冬季用銀壹拾玖兩(外加別院管庄僧壹名盤費銀叁兩)

　　一貼脚米肆拾貳石貳斗肆升玖合(運米共壹千肆百捌石叄斗叄升每石除脚米柒升外又貼叄升)

　　以上除盤費外實上寺

　　夏租銀叄百捌拾叄兩捌錢柒分壹厘

　　冬租米壹千叄百陸拾陸石捌升壹合

　　冬租銀壹百壹拾肆兩貳錢叄分

　　【溧水庄】丈過實在田地山塘共壹千陸百玖拾叄畝

　　陸厘(坐落本縣崇賢長壽貳鄉田地貳塊賡多腴少離寺陸路壹百里水路壹百叄拾里)

　　冬租銀共玖拾陸兩貳錢伍分(每兩外加耗銀叄分)

　　上田貳百玖拾柒畝貳分貳厘

　　冬租銀每畝壹錢肆分(共銀肆拾壹兩陸錢壹分)

　　中田壹百玖拾叄畆伍分捌厘

　　冬租銀每畆壹錢(共銀壹拾玖兩叄錢伍分捌厘)

　　下田貳百玖拾捌畆柒分肆厘

　　冬租銀每畆陸分(共銀壹拾柒兩玖錢貳分肆厘)

　　蕩田叄百玖拾貳畆捌分貳厘

　　冬租銀每畆貳分(共銀柒兩捌錢伍分陸厘)

　　地玖拾玖畆柒厘

　　冬租銀每畆陸分(共銀伍兩玖錢肆分肆厘)

　　山肆拾叄畆貳分叄厘

　　冬租銀每畆壹分(共銀肆錢叄分貳厘)

　　塘溝捌拾伍畆捌分伍厘

　　冬租銀每畆貳分(共銀壹兩柒錢壹分柒厘)

　　荒田基地塘共貳百捌拾壹畆捌分玖厘

　　冬租銀每畆伍厘(共銀壹兩肆錢玖厘)

　　官庄基陸分陸厘　免科

　　溧水縣官粮

　　銀共壹拾捌兩貳錢玖分柒厘

　　一粮銀柒兩玖分貳厘　加耗使費銀壹兩陸分叄厘

　　一粮米壹拾捌石肆斗肆升　折銀壹拾兩壹錢肆分貳厘(每石折銀伍錢伍分連耗費在內)

　　本庄盤費

　　銀共玖兩貳錢(正副管庄僧連帶跟每日工食併雜費銀壹錢貳分冬季限貳個月該銀柒兩貳錢甲首壹名銀貳兩)

　　以上除官粮盤費外實上寺

　　冬租銀陸拾捌兩柒錢伍分叄厘

　　【[梆-丰+夕]橋田】實在田地山塘共貳百叄拾玖畆陸分伍厘(坐落句容縣孝義人信貳鄉離寺陸路壹百餘里)

　　冬租銀共參拾壹兩柒厘

　　田地共貳百壹拾捌畆肆分伍厘

　　冬租銀每畆壹錢肆分(共銀參拾兩伍錢捌分叄厘)

　　山塘貳拾壹畆貳分

　　冬租銀每畆貳分(共銀肆錢貳分肆厘)

　　官粮銀共壹拾參兩捌錢肆分肆厘(耗費在內)

　　盤費銀貳兩

　　(實上寺)冬租銀壹拾伍兩壹錢陸分參厘

　　【白水洲田】丈過實在田壹百壹拾捌畆參厘(坐落儀真縣離寺水路捌拾里)

　　冬租銀壹拾陸兩伍錢貳分伍厘　每畆壹錢肆分盤費銀壹兩

　　(實上寺)冬租銀壹拾伍兩伍錢貳分伍厘

　　【十人洲】丈過實在洲壹千貳百貳拾畆貳分(坐落和州西梁山離寺水路貳百餘里)

　　冬租銀陸拾肆兩(刀工除外)

　　蘆課銀伍拾兩(加耗使費在內)

　　催租盤費銀壹兩

　　(實上寺)冬租銀壹拾參兩

　　靈谷寺禪堂

　　【悟真庄】丈過實在田地山塘共貳千壹百陸拾柒畆玖厘(坐落上元縣【▆▆】▆仙鶴門外江城營油山前後等處近山相連壹塊膏腴多低窪少離寺陸路伍拾里)

　　夏租銀共壹百貳拾貳兩肆錢柒分貳厘(每兩外加耗銀叄分)

　　冬租米共肆百叄拾玖石伍斗玖升壹合(每石外加脚耗米壹斗)

　　冬租銀共貳拾叄兩壹錢叄分伍厘(每兩外加耗銀叄分)

　　上田玖百貳拾陸畆柒分叄厘

　　夏租銀每畆捌分(共銀柒拾肆兩壹錢叄分捌厘)

　　冬租米每畆叄斗(共米貳百柒拾捌石壹升玖合)

　　中田伍百伍拾叄畆貳分

　　夏租銀每畆肆分伍厘(共銀貳拾肆兩捌錢玖分肆厘)

　　冬租米每畆貳斗伍升(共米壹百叄拾捌石叄斗)

　　下田壹百伍拾伍畆壹分伍厘

　　夏租銀每畆叄分(共銀肆兩陸錢伍分肆厘)

　　冬租米每畆壹斗伍升(共米貳拾叄石貳斗柒升貳合)

　　上地貳百捌拾玖畆玖分捌厘

　　夏租銀每畆肆分伍厘(共銀壹拾叄兩肆分玖厘)

　　冬租銀每畆陸分(共銀壹拾柒兩叄錢玖分捌厘)

　　下地壹百捌拾畆玖分陸厘

　　夏租銀每畆叄分(共銀伍兩肆錢貳分捌厘)

　　冬租銀每畆叄分(共銀伍兩肆錢貳分捌厘)

　　山捌畆

　　夏租銀每畆貳分(共銀壹錢陸分)

　　冬租銀每畆貳分(共銀壹錢陸分)

　　塘貳拾玖畆玖分肆厘

　　夏租銀每畆伍厘(共銀壹錢肆分玖厘)

　　冬租銀每畆伍厘(共銀壹錢肆分玖厘)

　　荒地漩塘貳拾叄畆壹分叄厘　免科

　　本庄盤費

　　銀共貳拾肆兩陸錢叄分柒厘

　　一夏季用銀壹拾壹兩(正副管庄僧連帶跟每日工食併雜費用銀壹錢伍分夏季限貳個月該銀玖兩甲首壹名工食銀貳兩冬季同)

　　一冬季用銀壹拾壹兩

　　一貼脚米用銀貳兩陸錢叄分柒厘(運米共四百叄拾玖石伍斗玖升壹合每石貼脚銀陸厘)

　　以上除盤費外實上堂

　　夏租銀壹百壹拾壹兩肆錢柒分貳厘

　　冬租米肆百叄拾玖石伍斗玖升壹合

　　冬租銀玖兩肆錢玖分捌厘

　　【桐橋庄】丈過實在田地山塘共壹千叄百捌畆捌分陸厘(坐落上元縣惟政鄉高橋門外其田地星散不一多係膏腴離寺陸路伍拾里)

　　夏租銀共陸拾柒兩伍錢壹分伍厘

　　冬租米共叄百陸石捌斗伍升壹合

　　冬租銀共捌兩貳錢貳分肆厘

　　上田伍百伍拾壹畆伍分伍厘

　　夏租銀每畆柒分(共銀叄拾捌兩陸錢捌厘)

　　冬租米每畆叄斗伍升(共米壹百玖拾叄石肆升貳合)

　　中田肆百壹拾伍畆肆分捌厘

　　夏租銀每畆肆分伍厘(共銀壹拾捌兩陸錢玖分陸厘)

　　冬租米每畆貳斗伍升(共米壹百叄石捌斗柒升)

　　下田陸拾陸畆貳分陸厘

　　夏租銀每畆叄分(共銀壹兩玖錢捌分柒厘)

　　冬租米每畆壹斗伍升(共米玖石玖斗叄升玖合)

　　蕩田壹拾伍畆貳分貳厘

　　夏租銀每畆貳分(共銀叄錢肆厘)

　　冬租銀每畆貳分(共銀叄錢肆厘)

　　上地壹百壹拾捌畆陸分玖厘

　　夏租銀每畆伍分(共銀伍兩玖錢叄分肆厘)

　　冬租銀每畆伍分(共銀伍兩玖錢叄分肆厘)

　　下地併基地共叄拾捌畆柒分肆厘

　　夏租銀每畆叄分(共銀壹兩壹錢陸分貳厘)

　　冬租銀每畆叄分(共銀壹兩壹錢陸分貳厘)

　　山肆畆玖分柒厘

　　夏租銀每畆壹分(共銀肆分玖厘)

　　冬租銀每畆壹分(共銀肆分玖厘)

　　塘潭灘柒拾柒畆伍分柒厘

　　夏租銀每畆壹分(共銀柒錢柒分伍厘)

　　冬租銀每畆壹分(共銀柒錢柒分伍厘)

　　荒地廟地庄基共叄畆捌分貳厘　免科

　　本堂菜地壹拾陸畆伍分陸厘　免科

　　本庄盤費

　　銀共貳拾叄兩肆錢

　　一夏季用銀壹拾壹兩柒錢(正副管庄僧連帶跟每日工食併雜費用銀壹錢貳分夏季限貳個月該銀柒兩貳錢甲首叄名工食銀肆兩伍錢冬季同)

　　一冬季用銀壹拾壹兩柒錢(冬季銀不足用夏租銀內扣除叄兩肆錢柒分陸厘)

　　以上除盤費外實上堂

　　夏租銀伍拾貳兩叄錢叄分玖厘

　　冬租米叄百陸石捌斗伍升壹合

　　冬租銀無

　　【陳橋茄地洲】丈過實在洲貳千壹百叄拾捌畆叄厘(內茄地洲成熟地約百畆坐落和州西梁山離寺水路貳百里)

　　冬租銀柒拾貳兩(刀工除外)

　　催租盤費銀貳兩

　　(實上堂)冬租銀柒拾兩

　　靈谷寺律堂

　　【龍都庄】丈過實在田地塘共叄千陸百肆拾捌畆玖分柒厘(坐落上坊門外相近壹塊大圩葛橋等圩寺田與民田交雜其田多係膏腴離寺陸路陸拾里水路柒拾里　上元貳千陸百肆拾伍畆玖分貳厘　江寧壹千叄畆伍厘)

　　夏租銀共壹百玖拾柒兩貳錢肆分肆厘(每兩外加耗銀叄分)

　　冬租米共玖百捌拾叄石玖斗伍升貳合(每石外加脚耗米壹斗)

　　冬租銀共玖兩貳錢壹厘(每兩外加耗銀叄分)

　　上田壹千陸百肆拾陸畆捌分陸厘

　　(上元壹千叄百貳拾貳畆叄分江寧叄百貳拾肆畆伍分陸厘)

　　夏租銀每畆柒分(共銀壹百壹拾伍兩貳錢捌分)

　　冬租米每畆叄斗伍升(共米伍百柒拾陸石肆斗壹合)

　　中田壹千伍百肆拾叄畆捌厘

　　(上元壹千玖拾陸畆捌分捌厘江寧肆百肆拾陸畆貳分)

　　夏租銀每畆肆分伍厘(共銀陸拾玖兩肆錢叄分捌厘)

　　冬租米每畆貳斗伍升(共米叄百捌拾伍石柒斗柒升)

　　下田壹百肆拾伍畆貳分壹厘

　　(上元伍拾捌畆柒分貳厘江寧捌拾陸畆肆分玖厘)

　　夏租銀每畆叄分(共銀肆兩叄錢伍分陸厘)

　　冬租米每畆壹斗伍升(共米貳拾壹石柒斗捌升壹合)

　　蕩田陸拾捌畆捌分柒厘

　　(上元壹拾捌畆伍分捌厘江寧伍拾畆貳分玖厘)

　　夏租銀每畆貳分(共銀壹兩叄錢柒分柒厘)

　　冬租銀每畆貳分(共銀壹兩叄錢柒分柒厘)

　　地伍拾壹畆伍分叄厘

　　(上元叄拾柒畆玖分伍厘江寧壹拾叄畆伍分捌厘)

　　夏租銀每畆陸分(共銀叄兩玖分壹厘)

　　冬租銀每畆捌分(共銀肆兩壹錢貳分貳厘)

　　基塲墳地玖拾玖畆貳分玖厘

　　(上元柒拾叄畆柒分柒厘江寧貳拾伍畆伍分貳厘)

　　夏租銀每畆叄分(共銀貳兩玖錢柒分捌厘)

　　冬租銀每畆叄分(共銀貳兩玖錢柒分捌厘)

　　潭塘溝柒拾貳畆肆分柒厘

　　(上元貳拾伍畆肆分陸厘江寧肆拾柒畆壹厘)

　　夏租銀每畆壹分(共銀柒錢貳分肆厘)

　　冬租銀每畆壹分(共銀柒錢貳分肆厘)

　　荒灘田貳拾壹畆陸分陸厘　　　免科

　　(上元壹拾貳畆貳分陸厘江寧玖畆肆分)

　　本庄盤費

　　銀共叄拾捌兩肆錢柒分壹厘

　　一夏季用銀壹拾伍兩叄錢(正副管庄僧連帶跟每日工食併雜費用銀壹錢捌分夏季限貳個月該銀壹拾兩捌錢甲首叄名工食銀肆兩伍錢冬季同)

　　一冬季用銀壹拾伍兩叄錢(冬季銀不足用夏租銀內扣除陸兩玖分玖厘)

　　一貼脚米用銀柒兩捌錢柒分壹厘(運米共玖百捌拾叄石玖斗伍升貳合每石貼脚銀捌厘冬季銀不足用夏租銀內扣除)

　　以上除盤費外實上堂

　　夏租銀壹百陸拾柒兩玖錢柒分肆厘

　　冬租米玖百捌拾叄石玖斗伍升貳合

　　冬租銀無

　　【散甲庄】丈過實在田地山塘共伍百壹畆捌分叄厘(坐落上元縣【▆▆】鄉滄波麒麟姚妨等門外田地星散不一俱係膏腴離寺遠近不等陸路約叄肆拾里)

　　夏租銀共貳拾叄兩柒錢壹分伍厘(每兩外加耗銀叄分)

　　冬租米共陸拾貳石伍合(每石外加脚耗米壹斗)

　　冬租銀共壹拾兩壹錢肆分貳厘(每兩外加耗銀叄分)

　　上田壹百陸拾肆畆壹分捌厘

　　夏租銀每畆捌分(共銀壹拾叄兩壹錢叄分肆厘)

　　冬租米每畆叄斗(共米肆拾玖石貳斗伍升肆合)

　　中田肆拾貳畆陸分陸厘

　　夏租銀每畆肆分伍厘(共銀壹兩玖錢壹分玖厘)

　　冬租米每畆貳斗伍升(共米壹拾石陸斗陸升伍合)

　　下田壹拾叄畆玖分壹厘

　　夏租銀每畆叄分(共銀肆錢壹分柒厘)

　　冬租米每畆壹斗伍升(共米貳石捌升陸合)

　　上地壹百貳拾陸畆肆分玖厘

　　夏租銀每畆肆分伍厘(共銀伍兩陸錢玖分貳厘)

　　冬租銀每畆陸分(共銀柒兩伍錢捌分玖厘)

　　下地併基地柒拾貳畆貳分叄厘

　　夏租銀每畆叄分(共銀貳兩壹錢陸分陸厘)

　　冬租銀每畆叄分(共銀貳兩壹錢陸分陸厘)

　　山壹拾捌畆叄分肆厘

　　夏租銀每畆貳分(共銀叄錢陸分陸厘)

　　冬租銀每畆貳分(共銀叄錢陸分陸厘)

　　塘肆畆貳分壹厘

　　夏租銀每畆伍厘(共銀貳分壹厘)

　　冬租銀每畆伍厘(共銀貳分壹厘)

　　黃公祠田慈仁寺基地并荒田堆木厰地共伍拾玖畆捌分壹厘　免科

　　本庄盤費

　　銀共壹拾貳兩陸錢

　　一夏季用銀陸兩叄錢(正副管庄僧連帶跟每日工食并雜費銀捌分夏季限貳個月該銀肆兩捌錢甲首壹名工食銀壹兩伍錢冬季同)

　　一冬季用銀陸兩叄錢

　　以上除盤費外實上堂

　　夏租銀壹拾柒兩肆錢壹分伍厘

　　冬租米陸拾貳石伍合

　　冬租銀叄兩捌錢肆分貳厘

　　天界寺常住

　　【湖塾庄】丈過實在田地壹千柒百畆陸分伍厘(坐落上元縣【▆▆】鄉高橋門外白米夏稼貳圩與民田交雜星散不一其田多係膏腴離寺水路壹百貳拾里陸路陸拾里)

　　夏租銀共壹百叄兩玖錢玖分玖厘(每兩外加耗銀叄分)

　　冬租米共伍百肆拾玖石貳斗陸升壹合(每石外加脚耗米壹斗)

　　冬租銀共陸兩柒錢肆分柒厘(每兩外加耗銀叄分)

　　上田陸百陸拾伍畆貳分捌厘

　　夏租銀每畆陸分伍厘(共銀肆拾叄兩貳錢肆分叄厘)

　　冬租米每畆肆斗(共米貳百陸拾陸石壹斗壹升貳合)

　　中田伍百肆拾貳畆柒分

　　夏租銀每畆陸分伍厘(共銀叄拾伍兩貳錢柒分伍厘)

　　冬租米每畆叄斗伍升(共米壹百捌拾玖石玖斗肆升伍合)

　　下田伍拾玖畆玖分肆厘

　　夏租銀每畆陸分伍厘(共銀叄兩捌錢玖分陸厘)

　　冬租米每畆貳斗伍升(共米壹拾肆石玖斗捌升伍合)

　　高田貳百肆拾伍畆柒分叄厘

　　夏租銀每畆陸分伍厘(共銀壹拾伍兩玖錢柒分貳厘)

　　冬租米每畆叄斗(共米柒拾叄石柒斗壹升玖合)

　　中蕩田貳拾貳畆伍分

　　夏租銀每畆貳分伍厘(共銀伍錢陸分貳厘)

　　冬租米每畆貳斗(共米肆石伍斗)

　　地肆拾捌畆肆分叄厘

　　夏租銀每畆陸分伍厘(共銀叄兩壹錢肆分柒厘)

　　冬租銀每畆壹錢(共銀肆兩捌錢肆分叄厘)

　　基塲墳墩地叄拾捌畆玖厘

　　夏租銀每畆伍分(共銀壹兩玖錢肆厘)

　　冬租銀每畆伍分(共銀壹兩玖錢肆厘)

　　荒水塌基塲墳墩地柒拾柒畆玖分捌厘　免科

　　上元縣官粮(本庄帶靖安庄同納銀照數送僧錄司起批赴部掛號解縣交納取批廻照驗米送折價與靈谷靖東庄附納)

　　銀共貳拾捌兩玖錢柒分柒厘

　　一本色正米叄拾石肆斗　折銀壹拾陸兩柒錢貳分(每石折銀伍錢伍分連耗費在內)

　　一折色正銀壹拾壹兩叄錢肆厘　耗費銀伍錢陸分伍厘

　　一條編正銀叄錢柒分　耗費銀壹分捌厘

　　本庄盤費

　　銀共貳拾捌兩

　　一夏季用銀壹拾肆兩(正副管庄僧連帶銀每日工食及費用銀壹錢伍分甲首飯食在內夏季限貳個月用銀玖兩甲首貳名半工食銀伍兩冬季同)

　　一冬季用銀壹拾肆兩(冬租銀不足用於夏租銀內扣除銀柒兩貳錢伍分叄厘)

　　以上除官粮盤費外實上寺

　　夏租銀伍拾叄兩柒錢陸分玖厘

　　冬租米伍百肆拾玖石貳斗陸升壹合

　　冬租銀無

　　(【附舊卷】【應天府查免上元縣襍派帖文】)(應天府為乞憐　　賜給以免後累事㨿天界寺管庄僧顯林狀告前事案照先㨿該寺僧顯林狀告為乞憐　　　本寺原荷　　聖祖勅建香火俯賜豁免加𣲖以杜後擾事節行上元縣駁查續㨿上元縣申稱案　　　照先奉本府帖文㨿天界寺僧顯林狀告前事奉此遵依行拘本縣丹賜鄉壹圖里長張孜等各到官審㨿結勘得　　欽賜天界寺田地貳拾伍頃柒拾陸畆該十勤米伍拾叄石伍斗遞年辦納不缺續奉府帖文為缺叚疋事每石加𣲖銀壹錢陸分叄厘叄毫捌絲伍忽該銀捌兩柒錢叄分捌厘叄毫玖絲告乞豁免等情㨿此隨經查得本寺前項田地始自洪武年間　　欽賜至成化年間因蘇杭貳州水災蒙巡撫都爺王　奏　　請凡　欽賜田地每畆勸米壹升不為常例迄今不免止納隨田勸米不當夫馬雜泛外𣲖差徭已經具由申報外續㨿本縣稅粮科舊役書手湯盤呈為檢舉事㐲覩　　大明律內一欵凡公事失錯自覺舉者免罪欽此欽遵切有丹陽鄉壹圖里長王𨑲瑞下一戶天界寺　　欽賜田地實該均攤平米伍拾石伍斗伍升貳勺比時督造緊急傳寫差訛失將該寺粮米比額多開米叄石今方知覺會律檢舉改正㨿此恐有不的又經行拘里長王𨑲瑞經必茂張福一趙文斌張得薛再十李昇經趙立陶永太曹祝姚趙科高王六各到官審㨿復結得天界寺官民田地山共貳拾伍頃柒拾陸畆俱係欽賜田土並無續置實該勸米伍拾石伍斗伍升貳勺遞年辨納不缺中間並無欺隱㨿此查得先次申開米數比與湯盤撿舉委的多開米叄石隨拘該圖里長張孜并告僧顯林各到官結報相同為照本僧所告前項田粮額外加𣲖叚疋銀捌兩貳錢伍分玖厘壹毫貳絲查與先申詳豁靈谷寺僧本欽告免加𣲖粮舉以憑遵奉施行等因隨該本府看得天界寺田既係　　欽賜凡一應差銀自當優免仰縣准與除豁以仰體　　聖祖優恤至意毋得額外加徵以啟將來科𣲖之漸此繳當㨿上元縣申將本寺優免緣由縱報在卷今告前因擬合就行給▆執照為此今將上元縣優免該前項舉兩數目緣由合行帖仰本寺管事僧執照施行湏至帖者　右帖下天界寺管事僧准此　嘉靖叄拾叄年玖月拾叄日令典史吳璞魯文舉行)

　　【溧陽庄】原額田共叄千玖百玖拾伍畆肆分壹厘內除社壇庄基官溝絕墳外　實徵田叄千捌百柒拾陸畆伍厘(坐落溧陽縣永成鄉黃蘆鴈挖西趙叄圩黃盧鷄挖因膏腴觸西趙圩內稍有低窪腴▆不等離寺陸路貳百陸拾里水路伍百肆拾里)

　　額徵米壹千柒百肆拾肆石貳斗貳升貳合(今實納米壹千叄百玖拾玖石壹斗叄升壹合)

　　每畆一槩肆斗伍升(各佃俱遵納獨西趙圩田玖百叄拾捌畆叄分佃戶周揚烈等止每畆納米壹斗捌升史鄉䆠房族共佃田壹千捌百叄拾伍畆止每畆納米肆斗每年共拖欠米叄百肆拾伍石玖升囚外縣恃遠頑梗候移文撫院議復)

　　官粮　無

　　本庄盤費

　　米共叄百玖拾伍石貳斗叄升肆合

　　一冬夏季共米壹百捌石(正副管庄僧連帶跟每日工食及盤費總用米肆斗伍升在庄約捌個月看庄米亦在內)

　　一罨乾共折米玖拾柒石玖斗叄升玖合(每石折米柒升)

　　一甲首肆名工食米柒拾貳石

　　一公務銀折米叄拾石(為拖欠告徵之費)

　　一脚米用捌拾柒石貳斗玖升伍合(運米共壹千玖拾壹石壹斗玖升貳合每石脚米除捌升)

　　以上除官粮盤費外實上寺

　　夏初收到冬租米壹千叄石捌斗玖升柒合

　　(【附舊卷】【戶部覆議溧陽庄租額帖文】)(應天府溧陽縣洪武叄拾年正月貳拾叄日承本府帖文該奉戶部劄付為李興壽告田粮事洪武叄拾年正月拾伍日午時立案近㨿江西清吏司案呈該通政司連狀送應天府溧陽縣民人李興壽告本鄉有田叄拾玖頃玖拾壹畆零每該原科粮米叄斗壹升至拾捌年撥與天界寺供眾齋粮本寺不照原額起科𨚫作叄等起科一等每畆科米柒斗玖升一等科米柒斗伍升一等科米柒斗貳升各佃自行運赴本寺交納今思得馬生受具告照沒官別例科徵便益來告責㨿本寺僧人彌淨狀供前因自洪武拾肆年間　　欽賜本寺贍僧粮米叄千石田地坐落溧陽縣佃戶蔣壽一等佈種先該禮部差僧會司官踏勘照依肥瘦作叄等起科至拾捌年住持行椿奏　　請刻碑為記永為本寺收業已行本縣看落各佃照舊送納去後今㨿僧弥淨狀告前事催徵各佃不肯照舊送納只照沒官田則例每畆米叄斗壹升來告參照佃戶李興壽等既係拾捌年佃種照粮已定今告照沒官田則例科徵納粮一節難以准理如若各佃仍前恃頑不納就行提觧赴部追問除具奏仍令各僧前去照舊催[(冰-水+〡)*ㄆ]文書到日仰本府即行溧陽縣着落當該官吏照依科劄付內事理施行奉此參照前事先奉帖文已經帖下李興壽等各該里老着落各佃照舊送納去後今奉前因擬合就行帖下該區粮里甲帖文到日依奉劄付內事理着落各佃照舊送納毋得仍前展轉不納粮里老甲母得扶同混頼僧人不便湏至帖者　右帖下永城鄉貳都伍保里長老人馬亞員等准此)

　　(【附舊卷】【南京刑部廣東司問擬溧陽庄追佃招由】)(一問得一名羅志年叄拾歲係應天府溧陽縣民狀招有天界寺於洪武拾伍年　　欽賜溧陽縣田地叄千玖百餘畆坐落黃蘆鴈挖西趙叄圩等地方每年辦納租米叄千石給本寺僧眾焚修并修葺殿宇等項蒙戶部編定第一等田每畆𣲖租柒斗玖升第二等田每畆派租柒斗伍升第叄等田每畆派租柒斗貳升是志等祖父相沿領種遞年納租不缺弘治伍年間各因水災納租不及三分之一有已故僧官戒謙呈蒙禮部及巡撫等衙門各委官詣田踏勘災傷量减每畆納租肆斗伍升取具供結回報在官向後各佃每畆亦止輸納租米肆斗伍升至嘉靖元年間有今在官趙宗五即趙祥呂應祿沈仲鈞呂應禮呂應袍郝信呂應製毛容徐御鄭丙禮郎爵及胡漢不在官父胡珊馬鎡沈仲元與南城見監光存今故呂淮等各遞年拖欠租管租僧人畏懼人眾狡猾無柰容忍至嘉靖貳拾捌年間本寺差在官僧人道成親在田所管理仍發差不在官僧圓證并已故惠昂親徃徵租比有趙祥等簡災租米顆粒不納致僧圓證等具告掌縣事應天府張通判處批差不在官老人高悌岳理酌處租米數目比趙祥不合暗與岳理等私議將被災田畆免徵外却將成熟田每畆納租叄斗寫立議單貳紙朦應稟官批與趙祥不合[(冰-水+〡)*ㄆ]執見存其圓證等並不知議立情弊以致眾佃乘機倣傚每畆止納叄斗至嘉靖貳拾玖年本寺令在官僧惠賢并不在官行深徵租間有不在官佃戶鄭逐計海楊林等壹拾玖名照舊每畆辦租肆斗伍升不缺志不合與不在官係克禮計玲馬鎡史鈞一等貳拾玖名共拖欠租米壹百肆拾餘石嘉靖叄拾年分有郎爵鄭丙禮徐御等亦各照舊每畆辦納肆斗伍升完納其趙祥呂應禮呂應袍呂應祿各不合與胡𨑲珊馬鎡郝信沈仲轅沈仲鈞恃刁拖欠不完共約欠米陸拾餘石叄拾壹年本寺又換在官僧人德安管庄差在官僧人能美即成美文譽等徵租徐御因欠租米捌斗貳升將板掉貳張抵還鄭丙禮見証成美等見得趙祥等肆刁徵取拾不及壹在官管事僧能璋將情於嘉靖叄拾貳年正月拾伍日具呈僧錄司轉申南京禮部祠祭司牌行南城兵馬司批差在官弓兵王茂楊松賫文前到溧陽縣添差不在官民壯黃君哲等協拘胡珊郎爵徐御馬鎡呂應祿等到縣起觧間馬鎡趙祥等思欠租米數多誠恐追徵比併計令呂淮先行來京於本年貳月貳拾肆日具通狀告蒙本部連呂准牌發南城兵馬司監候馬鎡等共措銀壹兩與志并呂應祿族弟呂應製作為盤費星夜來京告狀志與呂應製各不合將自己名字隱匿止寫馬鎡呂應祿在狀捏稱本寺用大斛每畆徵租陸斗耗米壹斗樣米叄升并徐御先抵還板掉誣坐撿搶等項虛詞混扯不在官田甲沈華沈𨑲萬楊𨑲一朱賔羅綽姓名具狀於本月貳拾陸日告赴南京兵科蒙批仰西城兵馬司提究觧報移文溧陽縣行拘趙祥呂應祿呂應袍等到官自知涉虛各又不合賴稱不知告狀情節俱是志與呂應製冐名告理及拘志與呂應製審証前情明白本寺亦將各佃歷年拖欠并盜佃及告申　禮部提問情詞俻細具狀令僧能璋等訴蒙本科批仰西城兵馬司從公併問觧報蒙將志等對証取具鄭丙禮毛容等各供稱並無檢搶打詐等情甘結在官將志等具詞連人申觧本科審証前情及蒙審得黃蘆鴈𡋉等圩田每畆每年納米叄斗柒升西趙圩田每畆每年納米叄斗責令志等遵守定納批仰叅送前來覆審得黃蘆鴈𡋉貳圩田畆各佃至今完納肆斗伍升者甚多今止趙祥等數人倚奸拖欠希啚槩减租額一失日恐後無可復之時蒙斷令趙祥呂應禮呂應袍呂應祿胡𨑲珊馬鎡郝信沈仲轅沈仲鈞郎爵孫克仁鄭丙禮徐御并志等各將所佃田畆退還本寺聽能璋等另行召佃各隨田畆肥瘦年嵗豐約斯柏情愿[(冰-水+〡)*ㄆ]租其各佃原納肆斗伍升不缺者聽令照舊佃種依數辦納各無詞除郝信沈仲鈞除卸毛容孫克仁楊松王茂鄭丙禮胡漢郎爵文譽成美定賔宗大本惠賢道成德安隨審外將志等取問罪犯一議得羅志等所犯羅志呂應袍呂應製呂應禮趙祥呂應祿俱各依不應得為而為之者律羅志事理重者杖捌拾呂應袍呂應製呂應禮趙祥呂應祿各笞肆拾俱有　　大誥减等羅志杖柒拾呂應袍呂應製呂應禮趙祥呂應祿各苔叄拾俱民審俱無力各依律的夫完日與供明能璋各發寧家焚修一照出羅志呂應製能璋告紙呂應袍呂應禮趙祥呂應祿民紙各一分[(冰-水+〡)*ㄆ]赴本部山西司供各衙門應用其趙祥呂應禮呂應袍呂應祿胡𨑲珊馬鎡郝信沈仲轅沈仲鈞即爵孫克仁鄭丙禮徐御等各將退還田畆責令各寫吐退交契并觧來文簿玖扇俱給天界能璋等[(冰-水+〡)*ㄆ]領另行召佃隨田肥瘦兩愿[(冰-水+〡)*ㄆ]租及原立前後合同文約伍紙塗抹取能璋等領狀附卷　嘉靖貳拾貳年閏叄月貳拾捌日)

　　(【璋舊眷】【禮都察院等溧陽莊徵租帖文】)(應天府為欺天變制殺命事抄蒙　　欽差總理粮儲提督軍務兼巡撫應天府等地方都察院右副都御史翁　批呈前事蒙批叅詳招情趙祥等以　　欽賜田土認為血產既不納租又不退田情甚可惡依擬各贖决發落仍追欠租給主庫收領狀繳此事處分在僧則以欠租興誦在民則以多[(冰-水+〡)*ㄆ]訏告終無歸一似應每畆照法司斷案徵租肆斗伍升該縣追收租銀每年拾月終起鮮　南京禮部定奪仍呈本院知會以杜後詞蒙此又據經歷司案呈抄蒙巡按直隸監察御史黃　批據本司呈同前事批開始依擬趙祥等贖决發落田照舊徵租給帖以杜後爭通取庫收領狀繳餘如照行等因呈府案照已經行准本府推官程　牒送問完犯人趙祥等招由前來呈詳去後蒙批前因又經呈蒙　南京禮部照詳隨奉劄付祠祭清吏司案呈奉　本部送據應天府呈稱問得犯人趙祥等招開原佃天界寺　　欽賜田叄千玖百玖拾貳畆玖分戶部編納本寺每畆租米柒斗玖升各佃拖欠數多於嘉靖叄拾貳年寺僧告赴　南京禮部蒙叅南京刑部將各犯問罪每畆准改租米肆斗伍升至嘉靖叄拾柒年祥等奸頑又復拖欠本寺租米通共壹百肆拾捌石壹升叄勺蒙府斷明依律議罪招呈巡撫都察院批開每畆照法司斷案徵租肆斗伍升該縣徵收租銀每年拾月終起鮮南京禮部給僧收領實為長便其租銀數目該府的量定議轉呈禮部定奪以杜後詞抄招呈乞照詳施行等因到部看得　　欽賜僧田免其官民雜差實以僧無他產欲其取給於此也原舊戶部編租每畆柒斗有餘後减至肆斗伍升雖為中制已非本意今欲定議徵銀誠見僧民之告擾欲立兩便之久計也但每嵗之豐歉無常米價之盈縮不一則租既非舊而價又不足以充之是徒受虗賜而何濟實惠益開其告擾之端也相應從常計處為此劄仰本府仍照法司定租每年納米肆斗伍升使僧不致多取如遇甚荒之年許佃戶具告本部量其災傷輕重徵租則民有一定之守亦足以杜後爭之詞矣其招欠租米即速追給各僧收領具由呈繳查考等因奉此隨經備由呈蒙巡撫都察院照詳蒙批既稱徵銀不便於僧准照舊徵租繳蒙此遵照已將犯人趙祥等各追紙贖銀兩貯庫並追給主租米外擬合就行為此合行抄招給帖付寺僧行濂等收執照依帖文招由內事理每年秋收依期前去照數徵收租米毋得多取惹罪未便湏至帖者　右帖付天界寺收執准此　嘉靖肆拾年貳月拾叄日典史沈添暘行)

　　(【附舊卷】【溧陽縣奉部交徵租告示】)(應天府溧陽縣為欺天變制殺命事承奉本府帖文該蒙　　欽差巡撫都御史翁　並　　欽差巡按御史黃　批呈俱為前事查得帖文內開該　南京禮部劄仰本府仍照法司定租每年納米肆斗伍升使僧不致多取如遇甚荒之年許佃戶具告本部量其所傷輕重徵租則民有一定之守亦足以杜後爭之詞矣其招欠租米即速追給各僧收領具由呈繳查考等因蒙府帖仰本縣官吏照依帖文招由內事理遵照施行仍出給告示曉諭各佃戶知悉每遇秋收依期辦納租米毋得仍前拖欠致惹告擾取究等因奉此擬合就行曉諭為此示仰原佃種　　欽賜天界寺黃蘆鴈𡋉西趙圩田佃戶趙祥等知悉以後遁年務要遵照　南京禮部刑部並撫按等衙門供斷每畆納租肆十伍升俱限拾月終依期赴縣辦納觧赴　南京禮部給僧收領如遇甚荒灾傷之年許令佃戶人等徑自赴告本部量其追納前租以憑徵觧毋得以熟作荒致生僧民告擾亦不許佃戶仍前拖欠定行申究不恕湏至示者　嘉靖肆拾年貳月貳拾肆日給)

　　【高淳庄】原額田地共叄千柒百貳拾壹畆玖分玖厘內除迷失拋荒外　實徵田叄千肆百伍拾玖畆肆分捌厘(坐落高淳縣永寧鄉編為甲外相國圩內一處相離不遠但有民田夾雜田地俱係膏腴離寺陸路貳百肆拾里水路貳百捌拾里)

　　額徵冬租銀陸百壹拾伍兩肆錢肆分叄厘

　　每畆自貳斗以至玖斗多寡不等凑筭每畆約米伍斗折銀約壹錢捌分

　　高淳縣官粮

　　銀共貳百壹拾兩柒錢肆分捌厘

　　一正銀壹百柒拾玖兩捌錢柒分捌厘　加耗使費銀貳拾陸兩玖錢捌分壹厘

　　一正米陸石肆斗捌升貳合　折銀共叄兩捌錢捌分玖厘(每石折銀陸錢連耗費在內)

　　本庄盤費

　　銀共陸拾壹兩陸錢

　　一冬季用銀肆拾壹兩陸錢(正副管庄僧連帶跟每日工食及費用銀壹錢捌分限肆個月共銀貳拾壹兩陸錢甲首肆名共銀貳拾兩)

　　一公務銀貳拾兩(為拖欠告徵之費)

　　以上除官粮盤費外實上寺

　　冬租銀共叄百肆拾叄兩玖分伍厘

　　(【新卷】【本部移咨撫院行高淳縣議租文】)(南京禮部為覇佃　　賜田紏黨抗法事祠祭清吏司案呈奉　本部送據南京僧錄司右覺義住天界寺慈燈住持覺然等巾稱　　國初　　賜田該戶部定每畆起租柒斗伍升書冊可據又奉　　旨一應稅徭俱免碑刻見存溧陽等縣俱見行無異獨高淳縣　　賜田叄千柒百餘畆隆慶年間被刁佃卞愛柒等啚欺减租誑稱本寺將私置民田肆百伍拾畆零冐作　　賜田漏稅致署縣鄧同知准信斷將　　賜田通行罰粮肆年旋蒙本部查明間鄧同知因怪寺僧復申將　　賜田槩照民田起科共該銀壹百玖拾兩零詳允又蒙本部移咨撫院行應天府譚通判問明改正若被刁佃賄捺未豁官粮既重佃戶又恃遠用強租額日漸短少所入僅足完官並無顆粒入寺已經稟明蒙本部酌議貼粮每畆一則起租伍斗伍升劄應天府行縣議覆復遭刁佃史文渙史明鄉唐銀葛全天徐應爵等結黨誑阻未結懇乞移文撫院衙門轉行應天府嚴提斷復租額折銀徵收鮮部給散庶千餘僧命有賴而　　聖祖恩賜不虛等情到部送司卷查本司先奉　堂批該本司會同儀制主客精膳等司俻查得天界寺　　欽賜田叄千柒百貳拾壹畆坐落高淳縣相國圩歷來碑記案卷及　　欽錄集等項奉　　旨一應差徭俱免委與溧陽等縣無異成化年間每畆止勸米貳升至隆慶叄年委有佃戶卞愛七等誑稱該寺將私置梁旺七等民田肆百伍拾畆零捏作　　賜田冒免粮稅該署縣鄧同知斷將　　賜田通行罰粮肆年補前冐免之數具申撫按詳允僧復清狀告本部移咨南京戶部戶科吊查後湖黃冊　　賜田委係叄千柒百貳拾壹畆玖分玖厘並無私置冐免情弊又該鄧同知倡議　　賜田應與民田一例科粮混申撫按詳允本部行僧錄司具申撫院轉行應天府批管粮廳譚通判提卞愛七等審明具招問罪申府行縣改正今招卷見存未見除豁以致歷年納稅壹百玖拾兩零是的又查國初　　賜田租額該戶部定每畆上田柒斗玖升中田柒斗伍升下田柒斗貳升有溧陽案卷可証又查得該縣相國圩地方近宣州金寶等處號為沃土每畆收租稻貳石有零有該縣回書可証又查寺租歷年循環簿高淳田租每年雖約收米千石除完稅盤費外止叄拾叄年剩米伍拾石給僧其餘委無顆粒入寺是的看得天界寺　　賜田出自　　聖祖德意原無粮稅原與溧陽等縣一例在高淳田叄千柒百貳拾有奇即以溧陽案卷所定中田柒斗伍升計之自當坐收米貳千捌百石之數無他妄費自鄧同知始入私田冐免之說繼以查明見格必欲釋憾該寺遂倡一則起科之議于是稅忽增為壹百玖拾餘兩而刁民介恃縣官敢為逋負于是租漸減為壹千壹百餘石乃寺僧復稱盤費襍用等項時溢稅額之外其所收類多粃穀又不足數時縮租額之內以致所入僅供所出此其情雖未可知然備查循環簿中前田委虛有叄千柒百之名實無顆粒養僧之惠則亦奚怪寺僧之嘵嘵也已經劄行應天府查議去後未據回報今該僧錄司申稱前來相應俯從移咨撫院轉行應天府專委精明官壹員虛心查勘該寺所有高淳縣田既係　　欽賜奉　　旨免稅何以不奉　　旨而科稅又何以溧陽等縣不科而高淳獨科既科稅矣是等　　賜田于民田何以民田租多而　　賜田租少况　　賜田民田又同在相國圩內膏腴相等難以差別也即云　賜田有修築之費然田既成熟費能幾何何以租額之多寡懸絕若是伍斗伍升之租視柒斗伍升已為寬減何以尚有異議如以為緇流冗蠧不得齒于齊民何以　　聖祖之優恤若是相應逐一議明以息爭端至稱納稅收租之間此有溢費彼無盈數既難究詰則折銀之說亦似清源革弊之良䇿也每石委應折銀若干亦應議明務使情法兩盡僧民兩平庶幾　　聖祖明賜不至委諸草莽案呈到部擬合就行為此移咨貴院煩為轉行應天府查照議覆仍希文過部以憑施行　一咨巡撫　萬曆叄拾叄年拾壹月拾壹日)

　　(【新卷】【撫院咨覆本部行高淳縣定租文】)　　(欽差總理粮儲提督軍務兼巡撫應天等府地方都察院右僉都御史周　為覇佃　　賜田紏黨抗法事萬曆叄拾叄年拾壹月拾伍日准南京禮部咨㨿南京僧錄司右覺義住天界寺慈燈住持覺然等申稱高淳縣刁佃欺减　　欽賜田租緣由前事移咨貴院煩為轉行應天府查照議覆仍希回文過部以憑施行等因到院准此隨行應天府查議去後今㨿該府呈稱行准本府管粮通判張　牒稱先准本府移牒前事隨經帖行該縣查議夫後今㨿回稱看得息爭者當息其爭之所自起寺僧之告雖為加租然其初非爭於斗數也即所稱有叄千柒百之名而無顆粒養僧之惠是其爭之故耳為今日計者不必多取其嬴以為民憂而當清覈其實以為僧惠每年額收米壹千壹百陸拾捌石每石賣銀伍錢可得銀伍百捌拾肆兩除納粮編各項外尚餘剩銀肆百零肆兩壹錢貳分此實數也惟是每年為管事頭目從中操權多方作弊故民之納租也未嘗後期而寺之得租也後期民之納租也未嘗短少而寺之得租也短少民之納租也未嘗糠粃而寺之得租也糠粃以僧民之髓而為肆伍奸猾朋肆乾沒良可惜也欲去此弊莫如革去管事之僧而定議於折色則不加租而用自足即以今年為始本縣出示與百姓約今年寺租議定折銀伍百捌拾肆兩如遇上納錢粮之時各姓佃戶即於各還租內扣銀代納免僧到官其遇槩縣收租之時即將租米變銀在手候該寺的當僧齎取本寺印信領狀當官給領如是則寺僧每年淨收銀肆百零肆兩壹錢貳分而錢粮不聞焉庶幾可免往日之稱苦乎俯將寺租議定改折革去管事僧名色佃戶情愿為僧納賦本縣亦情願為僧追租誠為長便等因㨿此又准　南京禮部祠祭清吏司為霸佃　　賜田紏黨抗法事㨿僧錄司右覺義慈燈等稟稱高淳縣議租米每石折銀伍錢除錢粮令佃戶扣納外該寺實得銀肆百兩零該縣徵收寺僧當官領給管庄僧甲首盡行革除而加租貼粮之說仍未議及㨿此看得高淳原為貼背　　旨擅加之說初非無故議增今㨿該縣所議體恤寺僧誠屬美意但止該縣在事之日可行耳若在他日以么麼之緇流而欲仰面領銀于有司方便給發其勢未便該縣果為持平但于催徵稍一加意僧人即已受賜如必𥁞属之官而僧無與焉則田自田僧自僧佃戶之與業主兩不相蒙推收轉佃孰為清查移坵換叚孰為稽覈不過數年而此田𥁞為烏有矣故今日議曰革管庄之僧以免侵漁也于蠧去矣然而管庄似未易革也何也以有管庄而後僧之與田始相聯属也懲噎者當治其噎而廢食則過矣議又曰免僧人之納稅徑令佃戶扣納也于費省矣然而扣納似未易行也何也以佃戶納稅則此田似佃戶有也索物者必問其主而非主則混矣大都此事之是非甚明不必多言只觀各縣之　　賜田未嘗加稅而租反多獨高淳之　　賜田既擅加稅而租反少則其理可知也此事之處置亦甚易不必紛爭只以近日之加稅派于佃戶而以佃戶之納租仍乎舊貫則其情可平也今之所以相持而不決者豈有他端不過以僧流可欺即業出　　欽賜亦不得比於齊民之恒產而刁佃覇占已久遂為己業有司亦不加察耳試平心而論此田為高皇帝之特恩果属之佃戶乎抑属之僧乎如属之僧也則僧為業主矣今高淳之田租其低昂多寡果皆由佃戶乎抑由業主乎如由業主也有肯以叄斗以上起租者乎抑皆自一石以上乎　　國初賜田租額原皆柒斗伍升已為從輕今本部高不敢比民田次不敢比　　國初之舊額而僅以伍斗伍升為說亦甚恕矣况該縣初審已將此田分為數則牽合肆斗伍升各佃業已輸服寺僧抄有草冊歷歷可㨿本部尚以為太輕奈何并此說而變之乎此該縣為民父母之苦心而非其持平問斷之本意合將該縣原定文冊再行應天府從公酌議務求至當毋啟弊端其寺僧稟稱舊例管庄僧每租壹石貼口食米壹斗共約壹百壹拾柒石亦應申明以便議處僃由呈堂奉批仰司再移文應天府粮廳酌議奉此僃用手本到廳煩為查照酌議等因准此又經覆行該縣查議去後續准送㨿高淳縣民人卞宗清等連人哀告為蔑制加租軋縣屠民激變事批開粮廳速查議報准此今㨿該縣申稱行拘佃戶史明卿等再三曉諭隨㨿佃戶稱折銀過多委實難堪必不得已再認加銀貳拾肆兩其口食一項乞賜除免等情㨿此看得寺租原額壹千壹百陸拾捌石今議折銀伍百捌拾肆兩蓋就價長時言之也𡻕有豐荒價惟畫一小民必且倍費以充額又分外增銀貳拾肆兩民情至此已極似應俯從以垂定制今議自萬曆叄拾叄年為始每年折色租銀陸百零捌兩田數共叄千柒百貳拾貳畆每畆通融計筭共該折色銀壹錢陸分叄厘叄毫伍絲零以為該寺收租之數其租米原額高低不等沿舊制難以強齊議將前銀照米分攤如條折以平米起科之例為各佃細租之數時值年豐佃戶不得以狼戾之故交米而靳銀時值年歉寺僧不得以▆王之故辞銀而索米規則一定永杜更變其管事僧民作弊之僧不可有綱紀之僧不可無然事在該部縣不與聞焉而肆團舊甲俱係積奸相應禁革聽縣另著有身家忠實者董理其事每年交租俱於本年以內不得遲緩候允示下縣另造細數文冊肆本一申禮部一給寺僧一存本縣一發各佃庶便遵守等因據此為照該縣議將寺租壹千壹百陸拾捌石自今為始每年折銀陸百零捌兩計每畆該折銀壹錢陸分叄厘叄毫伍絲而管年僧口食米壹百壹拾柒石不與焉夫口食一項及今不議求停妥將來各僧再為藉口未便莫若每畆再加銀壹分伍厘柒毫壹絲柒忽總計每田壹畆以米伍斗為率而部文所云口食米者盡在其中實徵銀壹錢柒分玖厘陸絲柒忽規制一定佃戶固不得以低銀搪塞寺僧寺僧亦不得以本色索取佃戶其徵收之法每年祠司行文管粮縣丞處管粮官照單催徵其各佃租銀俱赴粮衙投櫃完日呈報祠司令本寺僧官出給領狀加以司印摘差的當僧赴領有不完者聽寺僧呈報到管粮衙查筭明白差人行催務令完報其應輸官漕折里甲等銀壹百柒拾玖兩捌錢柒分捌厘即在前項銀內僧人領銀之日如數納官至如壞事僧人愿聞等及積年民害劉大威陶許唐滔王思恩悉行斥革該寺另選有行高僧該縣另選殷實鄉民各司其事其另造細數文冊悉如縣議等因准此為照天界寺　賜田坐落高淳相國圩者該縣先議每畆折銀壹錢陸分叄厘有竒該廳復議加管年僧口食米折銀壹分伍厘有竒是本部一清查間而寺僧除納粮外尚可得銀肆百餘兩比前所稱僅足完官並無顆粒入寺之說相去天淵矣但徵收一節尚應酌議寺租有該寺僧官管理管年僧既復其食米又折銀則追租已自有人舍僧官而專委之管粮縣丞未便合無將前寺租乘今清查之後令縣造印冊叄本壹送本部壹存該縣壹存該寺其各佃如由帖式每人各將應納租數填發壹張執照俱用印信以防弊竇每𡻕管年僧催完租稅行令陸續赴該寺僧官交納報數管粮官如有拖負及月低銀交納者許知會粮官查追佃民固不許愆期逋欠管年僧亦不許作弊乾沒見在壞事僧人積年民害盡行斥革嗣後有踵前弊者仍行盡法究治等因俻呈到院㨿此看得天界寺　　賜田坐落高淳縣相國圩者其租額之數折銀之說屢經該縣勘議已悉又經該府及粮廳覆議甚妥無庸說矣惟是寺僧之意謂該縣在事之日可行若在他日以么麼緇流仰面有司其勢未便兹議僧官收租粮官查理此法一立縱𡸁之經久亦無不可庶僧民各得其平而爭端從此未息矣相應咨覆為此合咨貴部煩為查照施行　萬曆叄拾肆年肆月初拾日)

　　(【新卷】【高淳縣奉　本部定租勒碑文】)(應天府高淳縣為　　賜租幸蒙官徵𢢽乞查照撫院明文行縣立碑并發單給帖以存永制事奉　南京禮部祠祭清吏司信牌前事奉　本部送㨿南京僧錄司右覺義住天界寺慈燈等申稱本寺高淳庄　賜田蒙本部移文撫院轉行府縣酌議每畆通融凑合租米伍斗折銀壹錢柒分玖厘陸絲柒忽每年祠司行文管粮衙催徵復申巡撫周　詳允蒙批僧官收租粮官查理㨿議甚妥自後如再有拖欠等弊粮官㨿法究治永為成規行繳送府行縣隨㨿該縣造冊報部遵行訖㨿此田租尚未復額而官徵實免拖累似亦便益𢢽乞比照朝天宮太倉州例行縣勒石𥪡碑仍照上江二縣例各戶填給佃帖租單發粮衙遵照以便催徵等因到部送司案查先奉　本部送准總理粮儲提督軍務巡撫應天地方都察院右僉都御史周　咨覆為覇佃　　賜田紏黨抗法事內稱先准南京禮部咨查天界寺　　賜田叄千柒百貳拾壹畆玖分玖厘稅租緣由隨行應天府查議去後今㨿該府呈稱行准本府管粮通判牒行高淳縣節次覆議得前田每畆以米伍斗為率其上中下不等聽該縣案籍酌之總計每田壹畆實徵銀壹錢柒分玖厘陸絲柒忽其徵收之法每年祠司行文管粮縣丞處管粮官照單催徵完日呈報祠司令本寺僧官摘差的當僧人赴領有不完者聽寺僧呈報管粮衙差人行催務令完報乘今清查之後令鬌造印冊叄本一送本部一存該縣一存該寺其各佃如由帖式每人各將應納租數填發壹張執照以防弊竇佃民固不許愆期逋欠管年僧亦不許作弊𠃵沒等因到院看得天界寺　　賜田租額之數折銀之說屢經該縣酌議已悉又經該府及粮廳覆議甚妥無庸說矣惟是寺僧之意謂該縣在事之日可行若在他日以么麼緇流仰面有司其勢未便兹議僧官收租粮官查催此法一立縱𡸁之經久亦無不可相應咨覆為此合咨貴部查照施行等因到部送司看得本寺　　賜田坐落高淳縣相國圩者原最膏腴原額徵米柒斗伍升奉　旨免稅今稅加租減此寺僧不免嘵嘵而本部所由咨查也㨿議每畆折銀壹錢柒分玖厘陸絲柒忽共該實徵銀陸百陸拾肆兩肆錢捌分除完粮壹百柒拾玖兩捌錢捌分實剩給寺銀肆百捌拾陸兩陸錢零此與　　國初租額甚懸雖難遽已然府縣共議設為粮衙催徵之法務使僧人實沾其惠而不令奸佃速負意亦良善既經撫院詳允咨覆▆照議行又㨿該縣呈送實徵花戶冊內開銀數已的米數尚未照府聽原議開明寺僧仍以原額未復為試留此釁端恐亦非後日佃戶之福今查府廳原議每畆奏筭米伍斗折銀壹錢柒分玖厘陸絲柒忽大約每石以叄錢陸分折筭即照此科則另造冊肆本壹存本部壹發該縣壹發粮衙壹給寺僧各遵照其佃帖每戶各填壹張發粮衙給散自後但有改佃俱赴粮衙告明每年終徵租完日類總報部填帖給發如有不經告明私佃者粮衙即追田嚴究其租單就近約拾戶以上貳拾戶以下共壹單以租多者為單首同甲首執單照催每玖月初本司發單粮衙開徵拾壹月終全完甲首齎送該衙報完文冊赴部呈遞如拖欠不完及以低銀搪塞粮衙嚴比仍將單首甲首解部究治此係撫院詳允事理粮衙毋得推諉責有攸歸又查得蘇州府太倉州有朝天宮租粮亦經本部行文立碑該州門首今㨿僧錄司申稱前因合應比例行縣勒石該縣門首永為遵照稟　堂奉批准行縣勒碑奉此合行牌仰該縣即便轉行管粮官照牌事理同本部差委僧官將佃帖租單給散各佃戶照數交納取各佃領結類繳仍勒石𥪡碑永遠遵照等因奉此看得天界寺　　賜僧之田坐落本縣相國圩每因拖負以致寺僧嗷嗷有詞所㨿節申緣由遵奉　部院并本府酌議已經遵行在卷今奉前因合行勒碑今後各佃務要遵照　部院詳文并本府原議事理每年照數折銀遵期完納永為定規𡻕以玖月初候　部司差收租僧到縣粮衙查理拾壹月終全完如期報部不許似前拖欠過限逋延及低銀搪塞違者甲首單首一併觧治至於各佃遇有改佃情由許赴粮衙告明年終類總給帖不許私相佃受如違粮衙嚴究申　部一面將前田并帖追還入寺另行召佃斷不輕貸科則既定稔歉無分事有專責各宜遵守　萬曆嵗在丙午孟冬望日)

　　(【新卷】【高淳縣回書內一叚】)(帖文又開據本僧稱前田每年約收租壹千石夫敝治田最下而相國圩近宣州金寶等處號為沃土每畆收租稻貳石有零前田約租稻柒千肆百餘石可得米叄千柒百餘石即以遞減而至壹石亦叄千柒百餘石可得米壹千捌百伍拾餘石今云收租壹千石是每畆止收租稻伍斗零實得米貳斗柒升也臺下試訪老農本圩田止收租稻伍斗否蓋本田之弊甚多寺僧聽之管事數僧管事數僧串通佃戶移坵易)(叚將熟換荒事或有之然極下亦未有[(冰-水+〡)*ㄆ]租稻伍斗者也)

　　(【附舊卷】【▆通判問高▆庄田原無冒免招卷】)(一問得一名卞愛柒年柒拾叄嵗係應天府高淳縣永寧鄉一都五啚軍籍狀招洪武年間有南京天界寺蒙　　欽賜贍僧香燈田地叄千柒百貳拾壹畆玖分玖厘坐落高淳縣相國圩地方寄庄未到排年徐慎下為戶前田俱係今未到唐科已故梁旺柒周仁孫禮叄吳桂夏勝伍王滿壹陳安柒唐仁肆苪俊徐善孫玉六苪敬張瓚四等佃種遞年辦租交與本寺焚修俱有黃冊并原　　賜本寺謄黃碑文冊籍可證成化年間奉例每畆徵納勸米貳升嘉靖元年本寺收到馬緣沒官田壹畆至嘉靖拾壹年又收顯慈寺沒官田貳畆貳分連前賜田叄千柒百貳拾伍畆壹分玖厘俱辦官粮勸米不缺至嘉靖拾柒年縣奉巡撫都老爺毆陽　明文丈田均粮比梁旺柒周仁唐仁肆苪俊徐善孫玉六苪敬張瓚肆孫禮貳吳桂夏勝五王滿一陳安七等希要日後占田减租共隱下　　賜出肆百伍拾畆叄分捌厘止報田叄千貳百柒拾肆畆捌分壹厘開載書冊其租仍照叄千柒百貳拾伍畆壹分玖厘交寺辦納粮米一向無異梁旺七等俱故比在官陳應祥故父陳橋分佃田捌畆貳分柒厘餘田叄千柒百壹拾陸畆玖分貳厘俱係未到唐道六唐沔陶志袁璉并在官葛楩夏濟與唐科伍百餘戶接佃共辦寺租不缺隆慶叄年內比掌縣事鄧同知奉例丈量田地間續蒙巡撫都老爺海　示開允功臣田土的是　　欽賜明有憑㨿外若私自置買者盡報入官當差違者查寔叅申究治等因到縣曉諭外比愛七因當耆里見得本寺僧人復清開造原額　　賜田比與歐陽書冊多田肆百伍拾畆叄分柒厘愛七與在官區長徐應舉各就不合添捏寺田叄千貳百柒拾肆畆捌分壹厘今蒙丈量越有田地間作　　欽賜冐免差役等情詞并排年徐慎亦不合將欺弊等情各另具狀首縣審問間愛七又不合妄執梁旺七等將田肆百伍拾伍畆伍分柒厘詭寄捏作　賜田冐免差役等情虛情在官比時復清不合不行稟吊湖冊及又不執原　　賜明文辦理以致鄧同知斷將前田肆百伍拾伍畆伍分柒厘照民當差取供將復清問擬欺隱田粮减等杖玖拾審稍有力納贖具招於隆慶叄年捌月內申蒙巡按及本府詳允追贖發落訖復清要得辦明俻將乞查湖冊情由具通狀告赴　南京禮部祠祭清吏司移文戶科等衙門查得前冒田地原係　　賜田照冊開單回司轉行僧錄司俻由申蒙巡撫都老爺海　并湖冊批行應天府查報該司又移文本縣改正間愛七又將前項妄報情由仍稟鄧同知將　　賜田與民田一例科粮等因俻由叅申撫按并本府詳允本縣將原納勸米貳升與民一則每畆科米玖升伍合陸勺地每畆叄升照數辦納今有在官管事僧滿登能章等又將愛七等朦隴供報前情及　　賜田與民田一槩科粮不服等情具告僧錄司申蒙　南京禮部隨蒙抄粘▆冊原額田地數目劄行本府查審及滿登與管事僧能章等又將分辨情詞具告本府蒙俱併送管粮廳查明詳報行間比僧官興善等亦將分理情由具揭稟府愛七亦將遮飾情詞及葛楩混要▆租亦不合混稱天界寺原　　賜田地叄千柒百畆正德捌年府縣委官查勘數內迷失田壹百貳拾伍畆伍分實存叄千伍百柒拾肆畆伍分每畆嵗收租米貳斗伍升共米捌百玖拾叄石陸斗貳升伍合豈被僧夥妄加壹千壹百餘石等虛情混實具狀俱於隆慶伍年玖月拾貳日前赴本府告送管粮廳併審隨蒙譚老爹吊取黃冊碑文一應冊薄到官逐一查看得　　國朝版籍俱以湖冊為宗天下江山盡取衷於此查得天界寺　　欽賜額田蒙　禮部發下湖冊一單撫院海　發下湖冊一單本寺查來湖冊一單除洪武拾肆年貳拾肆年爛不存有永樂元年永樂拾年貳拾年宣德柒年正綂漆年景泰捌年天順陸年成化捌年弘治伍年拾伍年正德柒年嘉靖元年拾壹年貳拾壹年叄拾壹年肆拾壹年除於嘉靖元年收官田壹畆又於拾壹年收貳畆貳分俱係叄拾柒頃貳拾壹畆玖分玖厘又㨿謄黃書冊并碑文皆與黃冊數目相同此則基本不可動者也㨿招內與歐陽書冊係叄千貳百柒拾肆畆捌分壹厘不知歐陽書冊原未臨田履畆不過即民間之所見存者立為則例使人不得移易耳蓋亦一時之書不可執信假令書冊之田畆毫髮無有潛差江南行之已久即書冊足矣去年又何必丈量增一番勞苦為耶此不可憑者一也又㨿招內逐年會計文卷查得本府嘉靖柒年會計單浥瀾不存嘉靖捌年會計單開高淳縣原額秋粮正米貳萬玖千陸百陸拾玖石陸升陸合陸勺弘治拾伍年造冊新[(冰-水+〡)*ㄆ]開墾起科秋粮正米貳百玖拾伍石叄升玖合壹勺共實徵正米貳萬玖千玖百伍拾陸石伍合捌勺又於嘉靖拾伍年會計單開正米貳萬玖千陸百陸拾石陸升陸合捌勺亦未明開天界寺田止若干畆米該若干石此不可憑者二也又㨿招稱肆百伍拾伍畆伍分柒厘係天界寺[(冰-水+〡)*ㄆ]佃迯絕故民梁旺七周仁唐仁四苪俊徐善孫玉六苪敬張瓚四孫禮三吳桂夏勝五王滿一陳安七等田入戶作為　　欽賜一槩冐免續有見今佃戶葛楩具狀告稱前田實無叄千柒百之數因先年迷失壹百貳拾伍畆止有叄千伍百柒拾肆畆伍分今日妄加額租致累佃戶細看葛楩之詞名雖欲僧减租實則减寺之田其意正與卞愛七相同其字跡筆畫皆出一人之手其謀可知矣具一書冊內開於正德捌年具告撫按批縣差官老人里長知因人并佃戶連名結狀唐仁四等佃種玖百捌拾捌畆捌分陸厘伍毫孫禮三佃種玖百伍拾柒畆柒分肆厘伍毫吳桂等佃種柒百壹畆陸分伍厘苪俊等佃種玖百貳拾陸畆貳分肆厘俱係開上名畆數此皆佃天界寺之田非天界寺佃比眾人之田况人皆具存非迯絕安得又冐[(冰-水+〡)*ㄆ]此數人之田耶即為迯佃絕戶之田當有推收何年今查之即無一字可㨿此不可憑者三也今槩為一則於一視同仁之中有閔農重本之意雖為善美但於原額　　欽賜之數不足叄千柒百之額而又泯沒其　　欽賜之跡不得沾一毫優恤之恩逆知天界萬萬必不肯甘心帖然也似於法有碍合將以叄千柒百貳拾壹畆玖分玖厘盡行還寺仍照舊規貳升勸米起科雜差悉免為當蒙將愛七等取供俻由於本年拾月初捌日連人牒送本府詳審蒙批㨿議查審既悉區處亦當但所少額田肆百伍拾畆叄分原日報丈之時混入何區何里其田土號叚界址坐落何處歷年租佃何人即今斷以歸僧應於何區何里何人名下追給必湏通併查明窮究始末庶免覆蹈往年認租包田之弊以滋刁豪指畆影射之奸毋厭煩瑣兾杜後詞招詳報奪及僧滿登不合具揭添捏原　　賜前田被卞愛七等佃種年深視為己業將田以窄易寬以厚易薄以低易高以荒易熟逐年減租故作拖欠等情并開佃戶占田書冊一本投遞本府批送管粮廳查審開詳隨蒙譚老爹覆加查審得原隱前田肆百伍拾畆叄分捌厘俱坐落該縣永寧鄉相國圩該縣先以書冊作寺續收民田今查實係原額　　賜田之內見係佃戶葛楩徐應舉陳應祥唐道六等伍百餘戶接佃種該寺收租冊籍可証及查滿登原揭占田人戶止有數內佃戶陳應祥不合將原佃田捌畆貳分柒厘拖欠租米壹石陸斗應合究罪追給其前田合候詳允行縣改正徵納及該寺續收顯慈寺等田共叄畆貳分不在賜田之內合照民納粮當差今將愛七取問罪犯一議得卞愛七陳應祥徐應舉葛楩滿登復清所犯俱合依不應得為而為之事理重者律各杖捌拾俱有　　大誥及遇蒙　　恩例通减二等各杖陸拾卞愛七等俱民滿登復清俱僧滿登復清審俱有力徐應舉審稍有力各照例納各贖罪葛楩陳應祚審俱無力卞愛七招年柒拾以上依律收贖各完日與供明憂濟各發焚修寧家合候具招牒府覆審轉詳施行一照出供明人俱免紙外滿登卞愛七葛楩各納告紙稻壹石貳斗伍升陳應祥徐應舉復清各納民紙稻陸斗貳升伍合滿登復清各贖罪稻壹拾貳石徐應舉納贖罪稻陸石卞愛七[(冰-水+〡)*ㄆ]贖鈔銀折稻貳斗貳升伍合俱追收本府常平倉聽候俻賑斷令陳應祥將原欠寺僧租稻米壹石陸斗繳其原作寺續收民田肆百伍拾畆叄分捌厘今查係原額　　賜田叄千柒百貳拾壹畆玖分玖厘內之數仍聽葛楩等照舊佃種納租該寺續收顯慈寺田叄畆貳分不在　　賜田之內合照民田辦納當差俱行縣改正未到有罪徐慎另提結唐科等供明人免提吊來縣卷一宗發回收架余無照)

　　(【附舊卷】【高淳縣議隱豁粮申文】)(應天府高淳縣為清弊事案照隆慶叄年捌月初壹日抄蒙　　欽差總理粮儲提督軍務兼巡撫應天等府地方都察院右僉都御史海　批㨿本縣申詳犯僧復清冐領田粮緣由蒙此依擬發落取庫收繳僧復清自肆年以後不免肆年以償前冐免銀數繳蒙此遵行申繳訖卷查先該陞任掌縣事直隸安慶府同知鄧楚望申明丈田均粮查得天界寺自洪武年間蒙　　欽賜高淳縣地名相國圩民田叄千貳百柒拾肆畆捌分壹厘後寺僧將先存今故民梁旺七等投寄民田肆百伍拾伍畆伍分柒厘一槩朦朧揑作寺田冐免雜差隨該本官清出前弊將僧復清問擬應得罪名招開復清冐隱民田肆百伍拾伍畆伍分柒厘但未脕漏版籍姑免入官仍令改正立戶當差其叄拾餘年冐免過各項差粮及近年粮價等銀大約該追銀壹百貳兩責償不無窘迫合自隆慶肆年為始將前項應免田叄千貳百柒拾肆畆捌分壹厘不免肆年以償冐免過銀數自隆慶肆年為始至萬曆元年止編差不免肆年補還與民迄今萬曆貳年分原蒙　　欽賜寺田叄千貳百柒拾肆畆捌分壹厘各條編銀兩相應照舊優免其原冐免肆百伍拾伍畆伍分柒厘已經立戶與民一例當差不免外原係查復賜田優免事理卑縣未敢擅便擬合申請為此縣司今將前項緣由理合具申伏乞照詳明示施行湏至呈者　右申　　欽差總理粮儲提督軍務兼巡撫應天等府地方都察院右僉都御史宋　批語　　欽賜庄田佳照例優免近來有司將僧民異視多致恤民磨僧非均平之政也該縣毋效前輙可焉敬)

　　(【附舊卷】【高淳縣議▆𣲖粮申文】)(應天府高淳縣該蒙巡撫都院張　㨿南京僧錄司申具天界寺住持方矩等呈前事帖仰本縣即將前項田數作速查明申報中間若有別故亦要明白申說等因隨㨿合縣里老耆民呈為豪僧欺誑篾法害民事等因勘得該寺田畆先該同知鄧丈田均粮通行申報已經納粮叄年訖今寺僧見鄧已陞任仍圖冐免妄執謄黃書文為証夫謄黃碑文乃　　聖旨所出也孰敢違之寺僧既有此㨿當遇均粮之時何不執出辯証直待均田納粮之後方執此以告擾耶縱碑文近真則均𣲖已定冊籍既成亦噬臍無及矣申蒙撫按俱批依擬)

　　天界寺禪堂

　　【靖安庄】(附寺前地)丈過實在田地蕩共玖百貳拾伍畆柒分叄厘　房地壹拾貳間(坐落上元縣長寧鄉與民田交雜星散不一其田多係低窪瘠薄離寺水路壹百肆拾里陸路壹百貳拾里房地菜地坐落寺前)

　　夏租銀共貳拾肆兩柒錢貳分捌厘(每兩外加耗銀叄分)

　　冬租米共玖拾捌石肆斗壹升陸合(每石外加脚耗米壹斗)

　　冬租銀共捌兩玖錢捌分(每兩外加耗銀叄分)

　　上田伍拾畆伍分叄厘

　　夏租銀每畆陸分(共銀叄兩叄分壹厘)

　　冬租米每畆叄斗伍升(共米壹拾柒石陸斗捌升伍合)

　　中田貳百貳畆柒厘

　　夏租銀每畆肆分(共銀捌兩捌分貳厘)

　　冬租米每畆貳斗伍升(共木伍拾石伍斗壹升柒合)

　　下田伍拾肆畆肆分陸厘

　　夏租銀每畆叄分(共銀壹兩陸錢叄分叄厘)

　　冬租米每畆貳斗(共米壹拾石捌斗玖升貳合)

　　蕩田壹百玖拾叄畆貳分貳厘

　　夏租銀每畆貳分(共銀叄兩捌錢陸分肆厘)

　　冬租米每畆壹斗(共米壹拾玖石叄斗貳升貳合)

　　草塌叄百伍拾貳畆伍分貳厘

　　夏租銀每畆壹分伍厘(共銀伍兩貳錢捌分柒厘)

　　冬租銀每畆壹分伍厘(共銀伍兩貳錢捌分柒厘)

　　地貳拾壹畆伍分陸厘

　　夏租銀每畆貳分(共銀肆錢叄分壹厘)

　　冬租銀每畆陸分(共銀壹兩貳錢玖分叄厘)

　　荒蕩田塘叄拾陸畆貳分捌厘　免科

　　寺前房地壹拾貳間

　　夏租銀每間貳錢(共銀貳兩肆錢)

　　冬租銀每間貳錢(共銀貳兩肆錢)

　　寺前菜地壹拾伍畆玖厘(外塘壹口)　本堂自種

　　本庄盤費

　　銀共壹拾貳兩陸錢

　　一夏季用銀陸兩叄錢(正副管庄僧連帶跟每日工食及雜用銀捌分甲首飯食在內夏季限貳個月用銀肆兩捌錢甲首壹名工食銀壹兩伍錢冬季同)

　　一冬季用銀陸兩叄錢

　　以上除盤費外實上堂

　　夏租銀壹拾捌兩肆錢貳分捌厘

　　冬租米玖拾捌石肆斗壹升陸合

　　冬租銀貳兩陸錢捌分

　　【采在蘆洲】丈過洲貳千柒百玖拾柒畆陸分(土名鯽魚洲坐落太平府當塗縣離寺壹百貳拾里渡江拾里至洲)

　　(實上堂)冬租銀壹百陸拾兩(盤費刀工除外)

　　【施捨田地】丈過實在田地山塘共壹百伍畆壹分(江寧縣叄拾玖畆貳分柒厘江浦縣陸拾伍畆捌分叄厘)

　　夏租銀共柒兩陸錢玖分叄厘

　　冬租米共伍拾肆石柒斗捌升貳合

　　冬租銀共壹兩伍錢壹分捌厘

　　上田伍拾畆貳分柒厘(係江浦縣)

　　夏租銀每畆玖分(共銀肆兩伍錢貳分肆厘)

　　冬租米每畆捌斗(共米肆拾石貳斗壹升陸合)

　　中田貳拾畆(係江寧縣)

　　夏租銀每畆玖分(共銀壹兩捌錢)

　　冬租米每畆伍斗(共米壹拾石)

　　地壹拾伍畆貳分貳厘

　　夏租銀每畆玖分(共銀壹兩叄錢陸分玖厘)

　　冬租米每畆叄斗(共米肆石伍斗陸升陸合)

　　基地山壹拾伍畆壹分捌厘

　　冬租銀每畆壹錢(共銀壹兩伍錢壹分捌厘)

　　塘肆畆肆分壹厘　免科

　　官粮　銀共肆兩伍錢伍分捌厘(耗費在內)

　　(實上堂)夏租銀叄兩壹錢叄分伍厘

　　冬租米伍拾肆石柒斗捌升貳合

　　冬租銀壹兩伍錢壹分捌厘

　　報恩寺常住

　　【戴子庄】丈過實在田地塘蕩共伍千捌百伍拾玖畆柒分參厘(坐落上元縣長寧鄉麒麟門外對江相連壹塊其田多係膏腴惟黑魚蕩大圩貳處間有低窪離寺水路壹百捌拾里陸路玖拾里渡江至洲拾里)

　　夏租銀共壹百伍拾伍兩肆錢捌分肆厘(每兩外加耗銀參分)

　　冬租米共壹千伍百肆拾貳石陸斗參升(每石外加脚耗米壹斗)

　　田肆千壹百壹拾畆玖分柒厘

　　夏租銀每畆參分(共銀壹百貳拾參兩參錢貳分玖厘)

　　冬租米每畆參斗(共米壹千貳百參拾參石貳斗玖升壹合)

　　上蕩田肆百玖拾玖畆參分肆厘

　　夏租銀每畆貳分伍厘(共銀壹拾貳兩肆錢捌分參厘)

　　冬租米每畆貳斗伍升(共米壹百貳拾肆石捌斗參升伍合)

　　下蕩田圩灘貳百伍拾柒畆捌分肆厘

　　夏租銀每畆壹分(共銀貳兩伍錢柒分捌厘)

　　冬租米每畆壹斗(共米貳拾伍石柒斗捌升肆合)

　　地柒百伍拾陸畆玖分貳厘

　　夏租銀每畆貳分(共銀壹拾伍兩壹錢參分捌厘)

　　冬租米每畆貳斗(共米壹百伍拾壹石參斗捌升肆合)

　　塘柒拾參畆參分陸厘

　　冬租米每畆壹斗(共米柒石參斗參升陸合)

　　草地參拾貳畆陸分

　　夏租銀每畆陸分(共銀壹兩玖錢伍分陸厘)

　　溝埂划塲壹百貳拾捌畆柒分　免科

　　蘆課　無

　　本庄盤費

　　銀共貳拾玖兩陸錢

　　一夏季用銀壹拾肆兩捌錢(正副管庄僧連帶跟每日工食及費用銀壹錢捌分夏季限貳個月該銀壹拾兩捌錢甲首貳名工食銀肆兩冬季同)

　　一冬季用銀壹拾肆兩捌錢(船家飯食在內俱夏租銀內扣用)

　　以上除盤費外實上寺

　　夏租銀(臈真庄盤費不足用本庄代給銀壹拾兩玖錢捌分)淨銀壹百壹拾肆兩玖錢肆厘

　　冬租米壹千伍百肆拾貳石陸斗參升

　　【臈真庄】丈過實在田地塘溝共參千捌拾柒畆柒分肆厘(坐落與戴子庄相連壹塊)

　　夏租銀共壹百玖拾陸兩伍錢柒分柒厘(每兩外加耗銀參分)

　　冬租米共伍百貳拾肆石陸斗玖升伍合(每石外加脚耗米壹斗)

　　田貳千參百壹拾捌畆玖厘

　　夏租銀每畆柒分(共銀壹百陸拾貳兩貳錢陸分陸厘)

　　冬租米每畆貳斗(共米肆百陸拾參石陸斗壹升捌合)

　　地參百玖拾畆貳厘

　　夏租銀每畆肆分(共銀壹拾伍兩陸錢)

　　冬租米每畆壹斗伍升(共米伍拾捌石伍斗參合)

　　塘貳拾伍畆柒分肆厘

　　冬租米每畆壹斗(共米貳石伍斗柒升肆合)

　　蘆地貳百參拾參畆捌分玖厘

　　夏租銀每畆捌分(共銀壹拾捌兩柒錢壹分壹厘)

　　溝埂划塲泥灘壹百貳拾畆　免科

　　蘆課(臈真洲臈真畔洲新生洲共參票)

　　銀共壹百捌拾伍兩伍錢伍分柒厘

　　一正銀壹百陸拾捌兩陸錢捌分玖厘　加耗并使費銀壹拾陸兩捌錢陸分捌厘

　　本庄盤費

　　銀共貳拾貳兩(本庄除納蘆課外止餘銀壹拾壹兩貳分尚欠銀壹拾兩玖錢捌分於戴子庄借用)

　　一夏季用銀壹拾壹兩(正副管庄僧連帶跟每日工食及費用銀壹錢伍分夏季限貳個月該銀玖兩甲首壹名工食銀貳兩冬季同)

　　一冬季用銀壹拾壹兩(船家飯食在內)

　　以上除官課盤費外實上寺

　　夏租銀無

　　冬租米伍百貳拾肆石陸斗玖升伍合

　　(【附舊卷】【發還報恩寺蘆洲帖文】)(僧錄司為禮儀事近奉禮部劄付准戶部咨承准中軍都督府照會准鎮守南京襄城伯李咨准本府咨該戶部咨承准本府照會准本府爵咨委官指揮同知徐仲善呈及准戶部咨呈該差辦事官龍克嵩與同本寺僧善相前去踏勘前項蘆塲及空地緣由移咨戶部欽遵施行照會到部不見開到緣由難以施行照會到部咨呈該府定奪希報備呈查得先同戶部欽奉　　勅書欽遵各委官員踏勘得前項蘆塲及空地緣由轉行戶部欽遵施行照會到部左侍郎郝咨宣德參年肆月初拾日同鎮守南京襄城伯李節該欽奉　　勅書洪武年間　　太祖皇帝原撥　　賜人報恩寺當江沙洲蘆塲等處砍斫蘆柴入寺應用此聞為人所占　　勅至即照舊與之及寺西邊越王臺下有空地一段原做木厰如今空閒不用就撥與大報恩寺種菜供眾如非原舊撥　　賜蘆洲及非空閑之地仍具奏來聞故　　勅欽此欽遵行咨工部咨開洪武年間本部定擬本寺嚴撥蘆柴參萬陸千束移咨為無開到蘆塲原由行准禮部咨備僧錄司申㨿大報恩寺管事僧善捐呈查得洪武貳拾年伍月貳拾陸日鞍轡局大使黃立恭等于　大庖西等處節該欽奉　　太祖皇帝聖旨當江沙洲蘆塲與天禧寺砍柴供眾欽遵開差辦事官龍克嵩伺鎮守南京襄城伯李差指揮同知徐仲善應天府委官陰陽學正術薛仲得等同本寺僧善相指引到當江沙洲戴子洲前項蘆塲踏勘得除高資鎮巡檢司等衙門照舊採辦官用外餘有陸拾貳頃餘畆及寺西邊越王臺下有地一段空閑㨿呈欽遵將前項蘆塲空地撥與本寺砍柴種菜供眾已鎮守南京襄城伯李行該府將原奉　　勅書奏繳外合咨該部頒行僧錄司轉行該寺欽遵施行准此查得先准戶部咨為前事㨿僧錄司申已經備行去後今准前因合行本司該寺欽遵施行奉此案照先于前事已行備申去後今奉前因擬合就行為此文書到日仰寺欽遵知會施行湏至帖者　右帖下大報恩寺准此　宣德參年陸月貳拾捌日帖)

　　【寺前房地】

　　號房肆拾貳間半

　　夏租銀每間柒錢貳分(共銀參拾兩陸錢)

　　冬租銀每間柒錢貳分(共銀參拾兩陸錢)

　　浴堂房壹所(每年租銀貳拾貳兩內除眾僧洗浴銀柒兩)

　　夏租銀每年柒兩伍錢

　　冬租銀每年柒兩伍錢

　　菜地伍拾肆畆伍分壹厘

　　夏租銀每畆貳錢貳分伍厘(共銀壹拾貳兩貳錢陸分肆厘)

　　冬租銀每畆貳錢貳分伍厘(共銀壹拾貳兩貳錢陸分肆厘)

　　基地壹塊

　　夏租銀壹錢　冬租銀壹錢

　　(實上寺)夏租銀共伍拾兩肆錢陸分肆厘

　　冬租銀共伍拾兩肆錢陸分肆厘

　　(【附舊卷】【▆▆▆賜報恩寺廊房帖文】)(行在工部為廊房事宣德參年陸月貳拾日該主事任禮于內府賣出白紙帖開本月貳拾陸日御用監太監尚義于　　左順門奏南京大報恩寺洪武年間撥賜官廊房肆拾貳間與常住討房錢用永樂拾年蓋寺殿開拆了如今合無將本寺前面的廊房照數撥與他奏知奉　　聖旨工部兵馬司還撥與他欽此揭帖開數傳奉到部除欽遵外欲行工部查照明白轉行該城兵馬司將前項廊房照數撥與本寺常住討房錢用原奉傳奏事理未敢擅便宣德參年陸月貳拾陸日早本部官于　　右順門題奏奉　　聖旨是欽此欽遵合行移咨該部及行該城兵馬指揮司照依奏奉　　欽依內事理欽遵施行湏至咨者計撥廊房肆拾貳間南字參百拾陸號至參百伍拾柒號肆拾壹間南字柒百捌拾伍號壹間每間壹年房租銀參兩陸錢差辦事官李信貴捧　右咨工部　宣德參年陸月貳拾柒日對同都吏賈皛)

　　報恩寺禪堂

　　【藏經板壹副】貯本寺藏經殿內

　　印經壹藏　板頭銀壹拾貳兩(每年約貳拾藏銀貳百肆拾兩)

　　印四經壹部　板頭銀壹兩捌錢(每年約貳拾部銀參拾陸兩)

　　印襍號壹函　板頭銀貳分(每年約肆兩)

　　(實上堂)每年銀約貳百捌拾兩

　　【寺內池地】

　　放生池壹口(聽人放生不許取利)

　　菜地貳大條(本堂自種供眾無租)

　　(【新卷】【本部查復放生池集地劄付】)(南京禮部為議復　　勅建寺蹟事祠祭清吏司案呈奉　本部送准南京內守備廳揭帖內開准南京禮部手本前事查報恩寺放生池壹口臨池地貳條并庫司小房參間緣由等因准此隨行司禮監查得放生池壹口臨池地貳條先年池內淤填地上拋荒有提調官張潤挑穵開墾召人佃種𡻕取租錢後故退與奉御張喜仍查庫司小房參間向係奉御侯朝居住果属空閑今各官將前項池地房屋退入本寺其所議粮米願輸常住公費回報前來看得前項情由雖謂用過工本佃種多年但係寺中之蹟其池塘照舊為放生之壑房屋聽憑修理所議粮米拾石貯收稍助僧眾之需擬合回覆緣由到部送司准此案照先為前事已經移文內厰行令退還去後今准前因看得放生池雖經退還如看守不得其人恐後又復湮沒今責委本寺禪堂僧管理池塘仍舊放生不許網魚取利菜地即與禪堂種菜供眾房叄間仍歸常住公用租米不必給與以成內監退讓之美合給劄刻碑永遠遵照又經稟　堂奉批准給劄鐫碑永遠遵守奉此案呈到部擬合就行為此劄仰該寺官住併禪堂主僧照劄事理前池責委禪堂管理照舊放生不許網魚取利臨池地貳條亦入禪堂種菜供眾其庫司房參間仍歸常住永遠遵照施行俱毌違錯　一劄付報恩寺官住併禪堂主僧收執　萬曆參拾伍年肆月初肆日)

　　雞鳴寺常住

　　【小梅子洲】丈過實在地玖百肆拾畆肆分(即小和尚洲坐落江浦縣地方出江東門外對江與大梅子洲相連離寺陸路參拾里渡江至洲拾里水路肆拾里)

　　冬租銀肆拾柒兩貳分　每畆伍分(刀工盤費除外)

　　蘆課銀　無

　　【接生子洲】丈過實在地共伍百壹拾肆畆參分(相連小梅子洲)

　　冬租銀貳拾伍兩柒錢壹分伍厘　每畆伍分(刀工盤費除外)

　　蘆課銀貳拾兩伍錢柒分肆厘　加耗使費該銀貳兩伍分柒厘

　　冬租銀參兩捌分肆厘

　　【鯽漁洲】丈過實在地柒百捌拾陸畆(坐落太平府當塗縣采石地方對江離寺陸路壹百貳拾里渡江至洲拾里水路壹百伍拾里)

　　冬租銀肆拾參兩貳錢參分　每畆伍分伍厘(刀工盤費除外)

　　蘆課銀　無

　　以上蘆地共貳千貳百肆拾畆柒分　實上寺

　　冬租銀共玖拾參兩參錢參分肆厘

　　靈谷安西庄給粮參百捌拾石

　　(【新卷】【本部議雞鳴寺附粮帖文】)(南京禮部為懇恩查復舊例以隆　　聖澤事祠祭清吏司案呈奉本部送㨿南京僧錄司申前事到部送司拘審得雞鳴寺為代靈谷寺祀寶誌公原係靈谷別院靈谷　　賜田為誌公而設　　御祭乃在雞鳴租粮反少費用不給㨿稱欲將靈谷田分撥辦祭於理雖長於例未合查觀音閣係靈谷下院僧人俱附該寺食粮雞鳴既係一家豈得獨外田畆不敢擅撥而僧粮可以分給合將雞鳴寺僧悉附靈谷寺食粮此不獨雞鳴僧得均沾其惠即靈谷僧亦自無詞者也具由稟　堂奉批雞鳴寺既奉誌公諭祭寺僧准附靈谷食粮奉此又具由稟　堂雞鳴寺額定牒僧柒拾名學僧參拾名共壹百名朔望輪班到靈谷寺焚修餘日在本寺口粮每名給米參石捌斗銀不給以毌失靈谷在寺在外之別稟　堂奉批如議行奉此相應給劄執照案呈到部擬合就行為此合劄該寺照劄事理即便遵將本寺僧人前去靈谷寺食粮施行毋得違錯　朔望日每次輪牒僧拾名到靈谷寺焚修　萬曆參拾肆年捌月初陸日)

　　雞鳴寺禪堂

　　【大梅子洲】丈過實在地壹千伍百伍拾捌畆(即大和尚洲坐落與小梅子洲相連壹塊)

　　(實上堂)冬租銀柒拾兩壹錢壹分　每畆肆分伍厘(刀工盤費除外)

　　蘆課銀　無

　　能仁寺常住

　　【梅子洲】丈過實在田地塘共捌百壹畆柒分(坐落江浦縣白馬鄉出江東門外對江相連壹塊其田多係膏腴惟臨江百餘畆低窪離寺水路拾伍里陸路拾里渡江至洲拾里寺內外地塘附此)

　　夏租銀共壹拾玖兩肆錢陸分肆厘(每兩外加耗銀參分)

　　冬租米共壹百肆拾參石柒升壹合(每石外加脚耗米壹斗)

　　冬租銀共肆兩參錢捌分(每兩外加耗銀參分)

　　上田參百參拾畆肆分捌厘

　　夏租銀每畆參分(共銀玖兩玖錢壹分肆厘)

　　冬租米每畆貳斗伍升(共米捌拾貳石陸斗貳升)

　　中田貳百壹拾壹畆陸分參厘

　　夏租銀每畆貳分伍厘(共銀伍兩貳錢玖分)

　　冬租米每畆貳斗(共米肆拾貳石參斗貳升陸合)

　　下田壹百捌拾壹畆貳分伍厘

　　夏租銀每畆壹分伍厘(共銀貳兩柒錢壹分捌厘)

　　冬租米每畆壹斗(共米壹拾捌石壹斗貳升伍合)

　　基地蘆地壹拾貳畆陸分肆厘

　　冬租銀每畆柒分(共銀捌錢捌分肆厘)

　　划塲肆拾捌畆捌分伍厘

　　冬租銀每畆肆分(共銀壹兩玖錢伍分肆厘)

　　寺內外地壹拾肆畆玖分貳厘

　　夏租銀每畆壹錢(共銀壹兩肆錢玖分貳厘)

　　冬租銀每畆壹錢(共銀壹兩肆錢玖分貳厘)

　　寺內塘壹畆玖分參厘

　　夏租銀伍分　冬租銀伍分

　　蘆課銀　無

　　(【新卷】【本部清還能仁寺▆場▆▆▆▆▆】)(南京禮部祠祭清吏司為聚兇倚勢逼占　　賜田事奉　本部送據能仁寺官住仁勛等申稱本寺　　欽賜梅子洲田捌百餘畆自來取租祝　　釐供眾相傳貳百餘年今㨿作戶楊應節等報到肆月拾陸日有地虎一起倚勢逼献科黨參拾餘人將圩埂挖缺數丈故放江水入圩夏麥𥁞渰秋禾失望吞占　　賜田事關部臺職掌懇乞俯准踏勘根究庶　　恩典不虛僧命有賴等因申部奉批能仁瘠寺也無此田則寺將廢矣該司速為勘處仍會同四司奉此隨該本司會同儀制主客精膳等司公同踏勘會審得能仁寺原蒙　　欽賜田捌百畆坐落梅子洲與襄府新佃內厰田僅隔壹埂埂內各自為業埂頭相連自來無異厰田先年召佃不一萬曆貳拾肆年始佃與誠意劉府貳拾玖年誠府因親又轉佃與襄府俱楊繁等拾戶領種寺田先年佃與陶富楊完朱朝臣參家厰埂不知何年所築寺埂包圍在外係嘉靖參拾參年僧官趙松住持明洗所築陶富等祖父領種節次修築費銀不等萬曆貳拾玖年貳月陶富等又用銀拾壹兩柒錢買木做涵洞壹座有誠府四公子原批手本可據寺埂以內划塲魚利原属該寺佃戶取用先年邢探花家人邢五越取壹次理說伊主責禁襄府徑自強取府佃楊繁等恃勢又各向寺佃名下分種吞租不納參拾壹年拾月初肆日襄府票拿陶富等參人到府索取寄埂銀肆兩批送江浦縣監追本年拾貳月內陶富等退佃口詞存証本年寺僧改召李指揮弟生員李𨑲萃佃種襄府又勒令李指揮退佃原文可㨿參拾貳年該寺將田自種襄府復差役偷掘圩埂渰沒無收僧義昇等報狀可據及今參拾參年本寺又召凍午長等佃種房舍農具俱俻加築前埂費過銀壹百壹拾餘兩肆月拾陸日府役張松山稱奉票差帶領楊繁袁甫等參拾餘人决開寺埂闊踰貳丈喝稱若不投献仍要將僧佃各行綑打陳午長楊應節陳仲奇戎世科等証水入見今捌百餘畆僧田俱成巨浸該四司親往踏看圩埂挖掘是的稟　堂移文該府令將張松山楊繁等壹起送部查審候至壹月餘占匿不發并不回覆本司于捌月拾貳日遣役徃拘止獲𢙣黨楊廣到部會審供稱本年肆月間府裡張松山來分付圩長岳文高袁甫周富丁倉肆人率令身等貳拾餘人各帶鉄鍬挖掘身等不敢抗違划塲原是寺田挑成府裡因用寺田取土修埂就說是府裡划塲魚利自來本寺佃戶陶富等捉取後府佃楊繁分佃寺田一同取用自萬曆貳拾肆年誠府著家人取去今襄府也目取眾佃無分據供隨錄有口詞在卷仍令陳午長陶富楊完朱朝臣等對質相同又㨿該寺眾僧義昇等通狀告同前事到部送司一併呈　堂覆審無異㨿此看得該寺　　賜田管業已貳百餘年即相連厰監亦自帖然自劉誠意承佃始為僧患而繼之襄府圖謀更甚舊佃陶富等以祖父相傳佃業費本數百金而今日取溝魚明日索寄埂為挨身入室之計而不使得旦暮安生然猶日所失者㣲利得忍猶可忍也既已改佃李指揮弟李生員仍逼退業必使寺田無一人耕種而後可然猶曰所禁者武弁他人未必能禁也該寺不得已自種又偷挖圩埂而一𡻕之計竟使絕粒然猶曰暗行妬害未敢明肆也今則新佃陳午長修埂造房經理布種一决成渠而洪水橫流不異抄沒兇黨喊聚不異劫虜此其勢必欲令寺田經年拋棄不得管業乃始拱手坐献而安受其燼視寺僧直一杌二肉而惟所吞嚙矣不意本部為之詰問無可自諱乃以划塲属彼為辭不知划塲即係彼物亦無觧于掘埂禍人之罪况划塲者有埂從中界彼此各分埂內属府埂外属寺一勘自明而乃以平日勢劫之舉為目今抵辯之詞豈該府惑于偏聽而未識疆界之分耶該府節鉞重寄職在詰盜安民乃縱容狐假之奸大肆鯨吞之計日侵月削無敢誰何使貧僧終歲租粮未填谿壑而窮佃百金工本盡付江流　　聖祖之恩賜為虗荒寺之香燈欲滅此本部職掌所關不容坐視者也若以削髮披緇之輩無足重輕遂使此疆彼界之田任從侮奪揆之情法恐亦未平况地方重臣行事如此則監司守令皆可魚肉乎部民而　　國憲王章頋反弁髦于大吏矣其為利害又豈但在一寺之僧徒捌百畆之僧田已哉合將楊廣先行恭送其張松山楊繁袁甫等尤係首犯聽候法司嚴拘鞫審依律治罪或會同本部襄府三面踏看至于寺僧田租佃戶工本作何賠償混賴划塲掘斷埂界作何清理一聽理斷使豪強未杜蕪併之謀僧佃復見安生之業庶理法伸而本部猶可相安無事耳稟　堂叅送間隨奉　本部送㨿該府手本開稱本爵自參拾年為內厰召佃江浦南比漾洲田一處因先年邢探花誠意府承佃拖欠課銀欲與代納以完　　上用錢粮彼退此佃由帖具載經界甚明但因本田連擾能仁寺田梅子洲前月接得南京禮部移文內云僧人告稱木爵佃戶掘埂渰田等情細查各佃俱無的據難以究處惟本田埂外划塲向係誠意府佃日執管亦與本爵無于既經移文前來若不通融議處誠恐彼此參差結局無期今將划塲撥還寺僧管業其寺田圩埂壞缺去處已經行各佃修築以成兩家和美向後不得多事庶彼此相安各無異言等因到部奉批捌百畆　　賜田貳百年舊業幾付東流此本部之所不容坐視者也今修完原掘之圩埂退還前占之划塲疆界既明爭端可杜該府足見虗心貧僧亦保恒產矣該司移文禮科知會仍給堂帖付寺僧執照他日或有強佃仍肆侵陵則上有　　國法下有部科孰敢篾視而不頋乎業已講解可免叅送但該司與同事者一片苦心則後來君子尚其念之毋以緇流而置度外可也送司奉此合行出示曉諭僧佃人等知悉𢙣黨張松山楊繁楊廣袁甫等狐鼠之奸不知　　國法掘埂渰田希圖逼献罪本難貸正擬參送續准該府手本回稱前因掘斷圩埂已經賠補占去划塲已經退還則該府似無故縱之情寺僧可復安居之業楊廣業加重責候各佃結狀到准釋放各𢙣姑暫免究自今府寺各以大埂為界該府佃戶敢有越過埂界生事擾害者本部定參送法司依律治罪決不姑貸湏至告示者　萬曆參拾參年玖月拾陸日)

　　【鱭魚洲】丈過實在地壹千貳百捌拾參畆參分參厘(坐落太平府當塗縣對江離寺水路壹百伍拾里陸路壹百貳拾里渡江至洲捌里)

　　冬租銀柒拾柒兩　每畆陸分(刀工盤費除外)

　　蘆課銀　無

　　以上貳洲併寺內外地共田地洲貳千捌拾伍畆參厘　實上寺

　　夏租銀壹拾玖兩肆錢陸分肆厘

　　冬租米壹百肆拾參石柒升壹合

　　冬租銀捌拾壹兩參錢捌分

　　棲霞寺常住

　　【黃城木蘆等圩】丈過實在田地山塘共壹千肆百柒拾肆畆(黃城等圩壹千陸拾壹畆捌分柒厘木蘆等圩肆百壹拾貳畆壹分參厘俱坐落上元縣清風等鄉姚坊門外其田星散不一與民田交雜黃城多係膏腴木蘆稍▆薄離寺陸路約拾里)

　　夏租銀共伍拾柒兩柒錢壹分伍厘(每兩外加耗銀參分)

　　冬租米共貳百參拾肆石柒斗柒升參合(每石外加耗米參升親送無脚米)

　　冬租銀參拾柒兩肆分捌厘(每兩外加耗銀參分)

　　上田壹百捌拾伍畆肆分(黃城壹百肆拾參畆壹分木蘆肆拾貳畆參分)

　　夏租銀每畆柒分(共銀壹拾貳兩玖錢柒分捌厘)

　　冬租米每畆伍斗(共米玖拾貳石柒斗)

　　中田貳百伍拾柒畆(黃城貳百伍畆壹分捌厘木蘆伍拾壹畆捌分貳厘)

　　夏租銀每畆伍分伍厘(共銀壹拾肆兩壹錢參分伍厘)

　　冬租米每畆肆斗(共米壹百貳石捌斗)

　　下田壹百參拾畆玖分壹厘(黃城伍拾捌畆參分捌厘木蘆柒拾貳畆伍分參厘)

　　夏租銀每畆肆分(共銀伍兩貳錢參分陸厘)

　　冬租米每畆參斗(共米參拾玖石貳斗柒升參合)

　　上地貳百壹拾貳畆玖分(黃城壹百玖拾肆畆木蘆壹拾捌畆玖分)

　　夏租銀每畆柒分(共銀壹拾肆兩玖錢參厘)

　　冬租銀每畆壹錢(共銀貳拾壹兩貳錢玖分)

　　下地壹百柒拾陸畆伍分(黃城壹百貳拾肆畆柒分木蘆伍拾壹畆捌分)

　　夏租銀每畆肆分(共銀柒兩陸分)

　　冬租銀每畆柒分(共銀壹拾貳兩參錢伍分伍厘)

　　山參百肆拾畆參分伍厘(黃城貳百畆參分伍厘木蘆壹百肆拾畆)

　　夏租銀每畆壹分(共銀參兩肆錢參厘)

　　冬租銀每畆壹分(共銀參兩肆錢參厘)

　　塘基地貳拾陸畆貳分捌厘(黃城玖畆陸分柒厘木蘆拾陸畆陸分壹厘)

　　免科

　　眾戶塘基荒田壹百肆拾肆畆陸分陸厘

　　(黃城壹百貳拾陸畆肆分玖厘木蘆壹拾捌畆壹分柒厘)　免科

　　上元縣官粮(黃城木蘆併攝山等圩同納銀照數送僧錄司起批赴部掛號解縣交納取批廻照驗米送折價與靈谷靖東庄附納)

　　銀共貳拾伍兩捌錢伍分(一正米壹拾玖石肆斗陸升參合折銀連耗費每石伍錢伍分共銀壹拾兩柒錢肆厘　一條編正銀伍兩參錢參厘　耗費銀貳錢陸分伍厘　一折色正銀柒兩肆錢貳分捌厘　耗費銀參錢柒分壹厘　一學耗荒白人丁肆丁止銀壹兩陸錢玖分伍厘　耗費銀捌分肆厘)

　　以上除官粮外實工寺

　　夏租銀參拾壹兩捌錢陸分伍厘

　　冬租米貳百參拾肆石柒斗柒升參合

　　冬租銀參拾柒兩肆分捌厘

　　(【新卷】【本部劄官絕僧寺產帖文】)(南京禮部為歸併絕僧寺產▆杜侵盜事祠祭清吏司案呈照得𢖍陽寺常住原有　　國初在碑田地山塘參百肆拾壹畆續後又有徐鎮等施捨田地壹百捌拾餘畆共伍百貳拾壹畆零被寺僧盜賣出玖拾壹畆本司於去年清理寺田查係年遠未必皆見在僧所為姑不究治已案候外今於本年正月初伍日偶親至該寺隨有地方居民秦洪邦等稟稱住持如昇將蔭寺古木盡數盜砍打造桌椅家火發回原出家高座寺私用仍又盜賣得價入己管事僧興楷僧真曉亦通同夥賣引至山場果見存有樹根自壹尺以至肆尺圍圓共計陸拾壹顆又每年所收夏秋租粮約該貳百餘石寺內僧眾通共不過參名所食有限其多餘者皆係如昇及興楷真曉等侵匿入已並不為修理殿堂之用比至入寺復見如昇房內擺列暈酒真曉房內藏匿二婦陸氏孫氏即時將二婦逐出些本司親驗秦洪邦等稟証查如昇係高座寺僧與楷係蔣廟僧為希啚該寺利益謀充住持管事止秋收及新正一至原非住寺實僧其真曉雖係本寺見今藏匿婦女大干部禁皆應追牒逐出而如昇侵損常住尤甚更當追贓今已脫迯一面嚴緝候護日重加究治該寺僧眾一空遺下寺宇田地無人承管如再以別寺僧充補住持必仍蹈前輙有得該寺離棲霞寺止參肆里各寺原有以小屬大名為下院之例合將該寺充棲霞寺下院以棲霞住持帝管每年撥棲霞僧輪流看守所收租粮即入棲霞公同散眾蓋輪管則事權分僧多則耳目眾即欲侵耗勢終參便而焚修之恒產可以常存荒寺之香燈亦不終廢矣具由稟　堂奉批𢖍陽寺如議改属棲霞住持帶管奉此相應給帖遵照案呈到部擬合就行為此帖仰棲霞寺住持照帖事理即便遵將衡陽寺充該寺下院其田地山塘照數管業所收租粮公同散眾每年輪撥僧人前去看守施行如有犯僧人擾害許執帖稟究　計開田地山塘基塲荒共肆百壹拾貳畆貳分　萬曆參拾伍年正月貳拾日)

　　(【附舊卷】【應天府查免棲霞寺集𣲖帖文】)(應天府為懇恩給帖勒石永為遵守事㨿棲霞寺住持僧清栢告前事告稱本寺於洪武貳拾伍年荷蒙　　太祖　　欽賜香燈田地壹拾參頃有零坐落上元縣長寧鄉地方弘治年間賬邊緊急每畆勸借米貳升遂以為常辦納無異隆慶肆年遇例丈量已蒙本府俻查在京諸寺淮蔣山天界棲霞等處各有　　欽賜田土申呈撫按詳允造冊間里書遺失　　欽賜字樣致將本寺　　賜田混與民田一則科米刊就書冊寺僧惠儒具告巡撫衙門送府吊取黃冊碑文查得本寺原奉　　欽諭本該優免斷令仍照勸借則例每田壹畆科米貳升每地壹畆科米壹升山塘每畆科米參合免其雜泛差役呈詳撫按依擬給帖付寺執照蒙將原𣲖多米行縣刊附書冊開除外萬曆玖年復奉丈量府縣勒有碑石身等切慮世遠人隔書冊未蒙改正日後里書亦或因隙生弊飛𣲖粮差寺僧不能持守將田典佃埋沒勢豪吞并不惟有辜　　聖祖賜瞻洪恩抑且深負府臺周恤厚德乞賜憐准俯賜給帖勒石本寺永為遵守庶香火不廢於萬年天恩永霑於百世等情具告到府照得　　欽賜本寺田產粮差一切優免續因賑邊𦂳急稍徵升合之粮猶立勸借之名恩至渥也後與民田一則科𣲖浸失　　祖宗優恤之意矣撫按已行改正至今遵守無異而寺僧清栢復告給帖勒石蓋以杜吏書之飛𣲖與夫徒眾之典佃也其意良善理應俯從為此給帖本寺僧清栢查照帖內事理遵守施行毋得違錯未便湏至帖者　右帖給付棲霞寺住持清栢准此　萬曆拾柒年捌月貳拾日田土科典吏閔雍行)

　　棲霞寺禪堂

　　【攝山圩併施捨】丈過實在田地塘共參百玖拾肆畆肆分捌厘(攝山圩貳百參拾伍畆柒分伍厘坐落上元縣長寧鄉參圖姚坊門外與民田交襍多係膏腴離寺陸路約肆里　施捨壹百伍拾捌畆柒分參厘坐落上元縣清風鄉姚坊門外烏鴉等圩星散不一與民田交雜其田多係膏腴離寺約有拾里)

　　夏租銀共貳拾肆兩參錢肆分陸厘(每兩外加耗銀參分)

　　冬租米共壹百伍拾捌石貳斗柒升捌合(每石外加耗米參升親送無脚米)

　　冬租銀共參兩參錢捌厘(每兩外加耗銀參分)

　　上田貳百肆拾玖畆陸分(攝山壹百伍拾伍畆陸厘施捨玖拾肆畆伍分肆厘)

　　夏租銀每畆柒分(共銀壹拾柒兩肆錢柒分貳厘)

　　冬租米每畆伍斗(共米壹百貳拾肆石捌斗)

　　中田陸拾捌畆捌分參厘(攝山伍拾畆壹分參厘施捨壹拾捌畆柒分)

　　夏租銀每畆伍分伍厘(共銀參兩柒錢捌分陸厘)

　　冬租米每畆肆斗(共米貳拾柒石伍斗參升貳合)

　　下田壹拾玖畆捌分貳厘(係施捨)

　　夏租銀每畆肆分(共銀柒錢玖分貳厘)

　　冬租米每畆參斗(共米伍石玖斗肆升陸合)

　　上地貳拾玖畆陸分陸厘(攝山貳拾參畆柒分玖厘施捨伍畆捌分柒厘)

　　夏租銀每畆柒分(共銀貳兩柒分陸厘)

　　冬租銀每畆壹錢(共銀貳兩玖錢陸分陸厘)

　　下地肆畆柒厘(係施捨)

　　夏租銀每畆肆分(共銀壹錢陸分貳厘)

　　冬租銀每畆柒分(共銀貳錢捌分肆厘)

　　山伍畆捌分壹厘(係施捨)

　　夏租銀每畆壹分(共銀伍分捌厘)

　　冬租銀每畆壹分(共銀伍分捌厘)

　　基地塘壹拾陸畆陸分玖厘(攝山陸畆柒分柒厘施捨玖畆玖分貳厘)

　　免科

　　上元縣官粮(攝山本寺代納今止辦施捨粮)

　　銀共捌兩肆錢陸分參厘(一正米肆石玖斗玖升折銀連耗費每石伍錢伍分共銀貳兩柒錢肆分肆厘　一條編正銀貳兩玖錢肆厘　耗費銀貳錢玖分　一折色正銀壹兩捌錢捌分貳厘　耗費銀壹錢捌分捌厘　一學耗荒白正銀肆錢壹分肆厘　耗費銀肆分壹厘)

　　以上除官粮外實上堂

　　夏租銀壹拾伍兩捌錢捌分參厘

　　冬租米壹百伍拾捌石貳斗柒升捌合

　　冬租銀叄兩叄錢捌厘

　　棲霞寺圓通禪院

　　【施捨田地】丈過實在田地山塘共伍百伍拾畆貳分陸厘(坐落上元縣長寧鄉姚坊門外其田與民田交雜星散不一多係膏腴離寺約有拾里)

　　夏租銀共貳拾兩伍錢柒厘(每兩外加耗銀參分)

　　冬租米共壹百伍拾壹石貳斗肆升參合(每石外加耗米參升親送無脚米)

　　冬租銀共貳兩陸錢壹分玖厘(每兩外加耗銀參分)

　　上田壹百玖拾畆捌分柒厘

　　夏租銀每畆柒分(共銀壹拾參兩參錢陸分)

　　冬租米每畆伍斗伍升(共米壹百肆石玖斗柒升捌合)

　　中田參拾捌畆伍分參厘

　　夏租銀每畆伍分伍厘(共銀貳兩壹錢壹分玖厘)

　　冬租米每畆肆斗伍升(共米壹拾柒石參斗參升捌合)

　　下田捌拾貳畆陸分伍厘

　　夏租銀每畆肆分(其銀參兩參錢陸厘)

　　冬租米每畆參斗伍升(共米貳拾捌石玖斗貳升柒合)

　　上地壹拾柒畆伍分陸厘

　　夏租銀每畆柒分(共銀壹兩貳錢貳分玖厘)

　　冬租銀每畆壹錢(共銀壹兩柒錢伍分陸厘)

　　下地壹拾貳畆參分肆厘

　　夏租銀每畆肆分(共銀肆錢玖分參厘)

　　冬租銀每畆柒分(共銀捌錢陸分參厘)

　　基塲塘荒田山共貳百捌畆參分壹厘　免科

　　上元縣官粮

　　銀共壹拾玖兩玖錢參厘(一正米壹拾肆石壹斗壹升伍合折銀連耗費每石伍錢伍分共銀柒兩柒錢陸分參厘　一條編正銀伍兩參錢陸分柒厘　耗費銀伍錢參分陸厘　一折色正銀肆兩伍錢捌分　耗費銀肆錢伍分捌厘　一學耗荒白正銀壹兩玖分耗費銀壹錢玖厘)

　　以上除官粮外實上院

　　夏租銀陸錢肆厘

　　冬租米壹百伍拾壹石貳斗肆升參合

　　冬租銀貳兩陸錢壹分玖厘

　　弘覺寺常住

　　【蓮花等圩】丈過實在田地山塘共陸百陸拾陸畆壹分伍厘(坐落江寧縣安德鄉鳳臺門外星散不一其田多係山冲離寺陸路肆拾里)

　　夏租銀共壹拾肆兩陸錢肆分玖厘(每兩外加耗銀參分)

　　冬租米共壹百肆拾伍石陸斗貳升叄合(每石外加耗米參升親送無脚米)

　　冬租銀共壹拾兩壹錢伍分(每兩外加耗銀參分)

　　上田壹百柒拾玖畆伍分柒厘

　　夏租銀每畆伍分(共銀捌兩玖錢柒分捌厘)

　　冬租米每畆伍斗伍升(共米玖拾捌石柒斗陸升參合)

　　中田柒拾伍畆柒厘

　　夏租銀每畆肆分(共銀參兩貳厘)

　　冬租米每畆肆斗伍升(共米參拾參石柒斗捌升壹合)

　　下田參拾柒畆參分柒厘

　　夏租銀每畆貳分伍厘(共銀玖錢參分肆厘)

　　冬租米每畆參斗伍升(共米壹拾參石柒升玖合)

　　地參拾伍畆參分柒厘

　　夏租銀每畆肆分(共銀壹兩肆錢壹分肆厘)

　　冬租銀每畆捌分(共銀貳兩捌錢貳分玖厘)

　　塘參拾貳畆壹分壹厘

　　夏租銀每畆壹分(共銀參錢貳分壹厘)

　　冬租銀每畆壹分(共銀參錢貳分壹厘)

　　山貳百貳拾陸畆柒分肆厘

　　冬租銀柒兩(山分參叚每年撥壹叚銀柒兩)

　　本寺坐山柒拾貳畆捌分陸厘(本寺每年砍柴分用)

　　基塲柒畆陸厘　免科

　　江寧縣官粮(本寺代禪堂田同納)

　　銀共貳兩捌錢(一條編正耗銀貳兩陸錢貳分肆厘　一人丁貳丁納銀壹錢柒分陸厘)

　　米共貳拾石陸升(連耗費石)

　　以上除官粮外實上寺

　　夏租銀壹拾壹兩捌錢肆分玖厘

　　冬租米壹百貳拾伍石陸斗壹升參合

　　冬租銀壹拾兩壹錢伍分

　　(【新卷】【本部間▆▆▆▆▆▆▆▆】)(南京禮部為施田入寺以供香火事祠祭清吏司案呈奉　本部送處片燕禮通狀告前事到部送司稟　堂奉批拘審奉此審得慈相寺田原係　　欽賜先年有僧如意將田地山蕩共壹百伍拾餘畆出典與雞鳴寺僧正英得錢陸拾伍兩於萬曆貳拾陸年借甘燕禮銀壹百零伍兩贖回如意隨故有徒性杰性曉分管性曉田壹半復退與正英徒覺華壹半仍屬性杰貳僧俱負債不償燕禮思得田係　　欽賜既難起業又不甘與貳僧享利通狀告稱情願就近捨入牛首弘覺寺比雖屬有激然其一念之慷慨實可加也又查帖文慈相寺田地山塘共計伍百貳拾捌畆參分玖厘被牛首等寺僧昌頌等以賤價謀吞該寺僧性杰性曉如山各分析出賣蓋明知法之所禁故價不酬值賣者視得少而猶多買者即知非而故犯矣㨿法本應叅究姑念貧寠性曉性杰如山俱逐出昌願等不遵禁例輙敢吞謀合應追業或以費有微貲照三大寺佃田例止令認佃輸租亦庶幾無失寺業覺華田已得過原價合盡追出但該寺殿宇頹廢僧眾已絕遺下田地無人管理查慈相原係牛首所領合即充牛首下院每年該寺撥僧輪流看守其田地山塘俱牛首寺常住帶管租粮即聽散眾蓋牛首僧多收租則利得均沾盜賣則弊難獨作庶　　恩賜可以無虛恒產不致坐失况彼既失業而此乃承管原非奪諸其懷而與之者也其甘燕禮好義樂施今年田租合追出給之以少酬其本又經備由稟堂奉批　　欽賜寺田安得私相賣買俱追入牛首寺召佃輸租如各寺下院之例昌順等本當究罪姑念愚僧豁免如再執占即行叅送餘依擬奉此今將昌順等名下田地山塘盡數追出另著牛首弘覺寺帶管相應給帖遵照案呈到部擬合就行為此帖仰該寺住持即便遵照將前項查出田地速行召佃其一應田畆租稅數目俻行管理每年仍撥僧赴慈相輪流看守永遠遵照施行　萬曆參拾參年拾壹月參拾日)

　　(【新卷】【本司委弘覺下院白地潮冊帖文】)(南京禮部祠祭清吏司為給帖遵守事照得弘覺寺所領下院慈相寺田地見有正德拾年按院吳　批詳太平府審定慈相寺僧人妙良招由已經查過黃冊內開查得伍圖永樂元年一戶慈相寺舊管實在項下民田地山塘伍頃貳拾柒畆捌分貳厘永樂拾年至景泰參年舊管實在項下田地頃畆麥米絲綿俱與前冊相同天順陸年新收官民山壹拾貳畆實在開稱人口事產俱撥付本鄉肆圖併圖當差成化捌年第肆圖一戶慈相寺舊管實在項下官民田地山塘伍頃參拾玖畆捌分貳厘成化拾捌年至弘治伍年在本鄉第參圖舊管實在項下田地頃畆麥米絲綿俱與天順陸年成化捌年冊內相同弘治拾伍年冊頭格眼內寫有　　欽賜字樣以上冊籍逐一查明將張景春等問罪帖文可証近因僧性曉性杰將田地盜賣與弘覺等寺僧昌順等該本司查出將性曉性杰追牒田地無人看守呈　堂著弘覺寺常住常管取租供眾已給帖遵照外今被積棍張鏜張元詔等田土相連希圖謀占買出廬州府指揮同知張勛臣出名令張霖具稟內稱始祖張德勝原籍合肥縣人原有　　欽賜田地山塘伍百餘畆坐落江寧縣朱門鄉參圖地方有湖冊可查伏乞移文取查等情備用手本前去南京戶科取冊查理去後今㨿該科抄錄黃冊壹本到司查對並無張勛臣名目正與正德拾年按院吳　帖文相同足見張鏜張元詔張勛臣張霖等謀占前田是實張元詔張霖等各責治外合將黃冊發寺抄錄壹本併再給帖各寺防照為此帖仰弘覺寺住持照帖事理遵將前田管理敢有棍徒再行生事謀占許指名執帖赴部呈稟以憑叅送究罪決不姑息湏至帖者　萬曆參拾肆年拾月貳拾捌日)

　　(【附舊卷】【縣還弘覺寺田由帖文】)(戶部為乞　恩事江西清吏司案呈奉本部送內府抄出南京內官監內使阮昔題照南京　　勅賜弘覺禪寺坐落應天府江寧縣牛首山先於洪武年間本寺名為佛窟禪寺原有山塲田地柒拾貳畆專一耕種收租採斫柴薪供給常住彼寺有住持僧李行琛係本縣安德鄉參圖人後于洪武拾玖年還俗至貳拾貳年本人因見本寺荒廢遺下山地無人收管私自占入本戶管業至永樂貳拾貳年李行琛男李真義男張福果思得前項山地原係本寺之數却行轉還本寺僧斗南管業後僧斗南住持本寺已後退院因見山地與本縣長泰北鄉大戶李𣇄家附近不合詭寄在李𣇄戶內收租採薪以此本寺僧含忍不敢具告迨至正統柒年造冊李𣇄與僧斗南將山平分至今各自管業如蒙　　佳題伏望　　聖恩憐憫乞　　勅該部明白豁照舊撥　　賜本寺永遠供給僧眾實為便益具題景泰參年陸月貳拾肆日戶部掌管事太子太保兼本部尚書金濂等於　　奉天門欽奉　　聖旨准他與寺供給戶部知道欽此欽遵抄出送司案呈擬合通行除外合咨該部類行南京禮部轉行南京僧錄司着落該寺住持照依　　欽依內事理欽遵施行景泰參年陸月貳拾肆日右　　勅賜牛首山弘覺寺山塘田地週圍共計貳拾壹里零參拾步與寺焚修供眾計開山塘田地四至東至白石坑西至文殊嶺頂南至趙庫村北至太子嶺脚)

　　弘覺寺禪堂

　　【東圩併施捨】丈過實在田地山塘共貳百壹拾參畆捌分陸厘(東圩伍拾陸畆伍分坐落江寧縣安德鄉鳳臺門外趙庫村離寺陸路參里施捨壹百伍拾柒畆參分陸厘坐落江寧縣建業鄉鳳臺門外吉山脚下離寺陸路貳拾里)

　　夏租銀共玖兩柒錢貳分肆厘(每兩外加耗銀參分)

　　冬租米共柒拾陸石陸斗捌升玖合(每石外加耗米參升親送到無脚米)

　　冬租銀共貳兩伍錢貳分(每兩外加耗銀參分)

　　上田捌拾畆參分玖厘(係施捨)

　　夏租銀每畆柒分(共銀伍兩陸錢貳分柒厘)

　　冬租米每畆陸斗伍升(共米伍拾貳石貳斗伍升參合)

　　次上田肆拾肆畆肆分參厘(係東圩)

　　夏租銀每畆伍分(共銀貳兩貳錢貳分壹厘)

　　冬租米每畆伍斗伍升(共米貳拾肆石肆斗參升陸合)

　　上地壹拾肆畆肆分玖厘(係施捨)

　　夏租銀每畆柒分(共銀壹兩壹分肆厘)

　　冬租銀每畆壹錢(共銀壹兩肆錢肆分玖厘)

　　次上地伍畆貳分貳厘(係東圩)

　　夏租銀每畆肆分(共銀貳錢捌厘)

　　冬租銀每畆捌分(共銀肆錢壹分柒厘)

　　山伍拾畆(係施捨)

　　夏租銀每畆壹分(共銀伍錢)

　　冬租銀每畆壹分(共銀伍錢)

　　塘壹拾伍畆肆分陸厘(東圩伍畆參分陸厘施捨拾畆壹分)

　　夏租銀每畆壹分(共銀壹錢伍分肆厘)

　　冬租銀每畆壹分(共銀壹錢伍分肆厘)

　　基塲參畆捌分柒厘(東圩壹畆肆分玖厘施捨貳畆參分捌厘)免科

　　江寧縣官粮(東圩本寺代納今止辦施捨粮)

　　銀壹兩肆錢柒分陸厘(連耗費在內)

　　米陸石捌斗陸升伍合(連耗費在內)

　　以上除官粮外實上寺

　　夏租銀捌兩貳錢肆分捌厘

　　冬租米陸拾玖石捌斗貳升肆合

　　冬租銀貳兩伍錢貳分

　　靜海寺常住

　　【盤槐田併寺前房】丈過實在田地塘共貳百參畆貳厘　又房地肆拾間　走道壹條(田地坐落錦衣留守貳衛金川門外盤槐樹草塲多係膏腴離寺陸路伍里房坐落寺前)

　　夏租銀共貳拾捌兩參錢參分肆厘(每兩外加耗銀參分)

　　冬租米共肆拾捌石玖斗壹升貳合(每石外加耗米參升親送無脚米)

　　冬租銀共貳拾兩玖錢玖分捌厘(每兩外加耗銀參分)

　　田壹百貳拾貳畆貳分捌厘

　　夏租銀每畆陸分(共銀柒兩參錢參分陸厘)

　　冬租米每畆肆斗(共米肆拾捌石玖斗壹升貳合)

　　地基墳地柒拾陸畆參分伍厘

　　夏租銀每畆壹錢(共銀柒兩陸錢參分伍厘)

　　冬租銀每畆壹錢(共銀柒兩陸錢參分伍厘)

　　塘肆畆參分玖厘

　　夏租銀每畆壹分(共銀肆分參厘)

　　冬租銀每畆壹分(共銀肆分參厘)

　　左新房陸間

　　夏租銀每間捌錢肆分(共銀伍兩肆分)

　　冬租銀每間捌錢肆分(共銀伍兩肆分)

　　右新房陸間

　　夏租銀每間壹兩伍分(共銀陸兩參錢)

　　冬租銀每間壹兩伍分(共銀陸兩參錢)

　　房地貳拾捌間

　　夏租銀每間陸分(共銀壹兩陸錢捌分)

　　冬租銀每間陸分(共銀壹兩陸錢捌分)

　　走道壹條

　　夏租銀參錢　冬租銀參錢

　　官粮(盤槐田地無止房地納中府銀伍錢)

　　以上除官粮外實上寺

　　夏租銀貳拾柒兩捌錢參分肆厘

　　冬租米肆拾捌石玖斗壹升貳合

　　冬租銀貳拾兩玖錢玖分捌厘

　　靜海寺禪堂

　　【施捨田地】▆▆▆▆▆▆▆▆▆▆伍畆貳厘(坐落江寧縣惠化鄉伍圖其田相連壹塊腴多瘠少離寺陸路捌拾里水路捌拾伍里)

　　夏租銀共捌兩柒錢肆分柒厘(每兩外加耗銀參分)

　　冬租米共柒拾玖石捌斗玖升(每石外加脚耗米壹斗)

　　冬租銀共貳兩參錢柒分壹厘(每兩外加耗銀參分)

　　上田壹百壹畆玖分

　　夏租銀每畆伍分(共銀伍兩玖分伍厘)

　　冬租米每畆伍斗伍升(共米伍拾陸石肆升伍合)

　　下田陸拾捌畆壹分參厘

　　夏租銀每畆參分(共銀貳兩肆分參厘)

　　冬租米每畆參斗伍升(共米貳拾參石捌斗肆升伍合)

　　地貳拾伍畆肆分貳厘

　　夏租銀每畆伍分(共銀壹兩貳錢柒分壹厘)

　　冬租銀每畆捌分(共銀貳兩叄分叄厘)

　　山壹拾叄畆叄分陸厘

　　夏租銀每畆壹分伍厘(共銀貳錢)

　　冬租銀每畆壹分伍厘(共銀貳錢)

　　塘壹拾叄畆捌分肆厘

　　夏租銀每畆壹分(共銀壹錢叄分捌厘)

　　冬租銀每畆壹分(共銀壹錢叄分捌厘)

　　基地壹拾貳畆叄分柒厘　免科

　　江寧縣官糧

　　銀共伍兩柒錢伍分肆厘

　　米共捌石伍升貳合(一本色米捌石伍升貳合一折色銀貳兩陸錢捌分捌厘　一條編銀貳兩捌錢玖分一人丁貳丁銀壹錢柒分陸厘)

　　本田盤費

　　銀共壹兩伍錢

　　以上除官糧盤費外實上堂

　　夏租銀壹兩肆錢玖分叄厘

　　冬租米柒拾壹石捌斗叄升捌合

　　冬租銀貳兩叄錢柒分壹厘

　　(【新卷】【本部劄管施捨田地帖文】)(南京禮部為懇恩歸一事祠祭清吏司案呈奉　本部送據上元縣籍徐汝元通狀告稱有身故叔徐文謨存無子嗣募化并捐己資共銀伍百捌拾兩買到江寧縣惠化鄉民田計壹百捌拾貳畆地叄拾陸畆山塘共貳拾貳畆一向報恩寺僧洪恩執業接眾齋僧無異近洪恩暫居別處將田地併原契呈出無人承管今見靜海寺禪堂僧眾甚多願將田地文契房屋家伙等件捨入本寺永遠接眾若不告鳴誠恐日後族属僧人告爭不便伏乞准送南京禮部俯給帖文執業等情到部送司稟　堂奉批准施靜海寺禪堂供眾仍給帖奉此案呈到部擬合就行為此帖給該寺禪堂主僧照帖事理即便遵照永遠執業收租供眾如有僧俗人等生事擾害者許執帖赴稟提究毋得違錯　一帖給靜海寺禪堂主僧　萬曆三十五年六月初十日)

　　條約

　　冊籍　田地以冊為憑。自海撫院清丈。造有魚鱗等冊至今年久。或存或毀。又佃戶更改不一。難以盡㨿。今委各寺官住。前往各庄。丈量坵畆。踏勘肥瘠。詳註弓口四至。及分別上中下等則。每庄造田形冊貳本。實徵冊叄本。田形照魚鱗式。實徵照鼠尾式。各壹本存司。壹本給該寺或禪堂又實徵壹本給管庄僧執催逐年有佃戶更改徵租完日。管庄僧開單類稟。批寺覆查。暫票改實徵冊內每伍年遇丙辛年分。照蘆課例。僧錄司會同各該寺官住及堂主。稟部清查。大造一次。凢佃戶有更改者。悉與勘明改正

　　佃帖　往時田地被佃戶私相承佃。該寺雖給有公㨿。慢不遵行。合比照兵部草塲工部蘆課事例。僧錄司給各戶佃帖壹張。先發各該寺。查照實徵冊。填註用印。仍送本司掛號。每戶民間不許過叄百畆。僧人不許過壹百畆。以後新佃者民間亦只以百畆為率。本寺不許收受佃價。尤不許佃與仕宦舉監生員。及外縣富戶。如承佃在前者。遽難起業。姑將該戶名下小佃。立戶給帖。租粮亦即拘小佃徵收。庶防掯勒。又有本寺僧承佃者。以公產割為私業。奸弊尤多。應與眾戶一例嚴查弗得姑縱。凢有分佃轉佃。必湏赴寺領帖。申部掛號。方准承佃。如或未經給帖。私相交易。即係盜賣強占。管庄僧及甲首。隨即指名赴稟。定行重責枷號。追田還寺。租粮過貳年不完。追田另佃。每隔伍年。清查一次。繳舊換新。以防隱弊。

　　租單　往時租粮。被佃戶拖欠不完。給佃帖外。臨期僧錄司再給租單一紙。亦先發該寺照冊填註送本司掛號。發寺給散。仍造租單冊壹本。送司存照。每就近拾戶以上。貳拾戶以下。共壹單。以田多者為單首。甲首同單首執催。夏租限伍月徵壹半。六月全完。冬租限玖月徵壹半。拾月全完。佃戶固不許過限遲交。該寺亦不許先期混取。銀米額𣲖已定。豆麥非急用。故從折色以充襍費。米所必需。且不似銀兩之易於侵耗。故從本色以贍僧徒。如有擅自更改者。即係官住及庫僧庄僧作弊。定行重究。每銀壹兩。照例加耗銀叄分。每米壹石。加耗米叄升。脚米柒升。親送到寺者無脚米。交寺務要上好淨米。足數紋銀。但有糠水夾雜。成色低欠。貨物折筭。一槩不准。單首特免加耗以酬其勞。完過租數庄僧親註租單內本戶格下。仍給與小票為照。每伍月玖月初。僧錄司先期催徵。至陸月拾月終。甲首單首。一同庄僧赴司報完。查有拖欠定行責治監比。該寺不先期催徵。官住罰俸。管事管庫僧橔鎻。

　　庄僧　寺租失額。多因一二奸僧。戀役包管。或得佃戶賄囑。或自己佃有私田。徃徃唆使佃戶告災而已為之証。一時不察。必為所愚。罔上尅下。弊無紀極。除前究追外。以後管庄管洲僧。設一正一陪。今年之陪。即為明年之正。每二人輪換不過貳年。如差三人。亦照此不得越叄年內。差僧挨房點用。如力薄才短。許其告辭。但不得托故推避。該庄佃有私田者。不許送點。隱情舉用。官住議罰。屬禪堂者。用堂內一人。堂外一人。堂內聽堂主自擇。堂外壹年即換。每年正月初點定。各給一差票。將該庄租額總數。及各單首名下數目。開註照催。收到銀米低惡。即追庄僧賠補。過期不完。究治嚴比。又官粮及盤費。亦各註明。過用毫厘。不准銷筭。

　　甲首　往時各庄俱設有甲首。不能為寺催租而反以耗食。姑以舊例不革。自今口食議定。不許過支。領單催徵務與管庄僧恊力。一同聽比。凢田土坐落。戶口淳頑。甲首係土著。必皆熟練。但有分佃改佃。及庄內一應事務。不先呈報。定責治革役。

　　官粮　　國初原奉　　旨欽免。弘治年間。巧立勸借名色。科米貳升。隆慶年間。誑稱丈多田地。陸續加稅。然初議即丈出者。亦止有正課而無襍𣲖。今房書每假此需索。上下其手。而管事僧因以為利。凢交官俱稱加二加三。以報循環。且又交不以時。那前攛後。動稱借債。明係欺誑。粮非請　　㫖。雖難復議。豈得更恣乾沒。今查㨿各縣丁粮冊及由票。開載冊內。每銀壹兩。仍加耗費伍分。米壹石。加耗費貳斗以外。過用毫厘。不准銷筭。銀用夏租。限柒月初。米用冬租。限拾月初俱僧錄司催齊起批赴部掛號。赴縣衛一併交納。取批照回驗。過期不完。聽縣衛申請。本司定行嚴究。不得先期零星催比。以滋書皂需索。已經行文該縣。依准在卷。如有先期騷擾。及額外加𣲖者。該司申部呈　堂執辯。定拘該縣房書究責。毋許叠增。重違　　明旨。

　　盤費　夏冬二季。各定限兩月。逐日盤費。照庄大小酌定。自收租起至交寺止。一應襍用。俱在所議額數中。不得多開名色。踰額過用。限外不完即庄僧自己賠費不得添補。搬運已有腳米。雖路程遠近不等。而寬𦂳俱已足用。酬勞已有耗銀耗米。雖大小庄多寡不等。而勞逸亦適相當。不依定額。即不准銷筭。仍行橔鎻。

　　災傷　租額僅復　　國初之半。所定原輕。即有水旱災傷。納租亦自有餘。不許告減。如遇災重。撫按應有　　題免。一縣所同。非一寺所獨。必先經府縣申報撫按。本部方差官住。公同踏勘。分別被災分數報司。候撫按果有錢粮　　題免。租粮亦即照災減徵。如縣無例而妄扯者。决不開端。以杜覬覦。至于下田蕩田。租額更輕。一年之熟。即可賠補數年之荒。乃通融酌量。從寬定租。雖遇重災。斷不蠲免。

　　遠佃　外縣租粮。遠難遙制。近高淳縣田。已經移文撫院。轉行府縣議定租額限期。責委該縣粮衙催徵。最為良法。每年玖月初本司發單粮衙。轉給各甲首單首。令照限嚴催。務依限照數全完。甲首賫粮衙報完申文併租單。赴部聽查。事有責成。徵收必易矣。溧水縣田。悉係本寺僧人贖回自佃。亦無難處。獨溧陽縣田。頑戶任意遲悞。今應比照高淳事例。移文撫院。亦責委粮衙。有頑梗者提究。行催報完。歲著為令。不憚文移之煩。乃可永永無弊耳。

　　報完　夏冬租粮庄僧依限催完。起解到寺。官住督同庫僧細騐。銀米果合例無欠。一面報司。一面查[(冰-水+〡)*ㄆ]。出給庫[(冰-水+〡)*ㄆ]。付庄僧繳騐有通同濫收者。本司不時掣查。定行究賍治罪。各庄通完。存留給眾訖。官住將差票租單庫收類齊。同歲報冊一併送查聽憑考校。一寺租粮完欠。散眾公私。全係官住。如有弊端。决不輕貸。

　　附三大寺及五次大寺租粮文籍數目(冊籍佃帖五年一造票單告示逐年一給)

　　靈谷寺常住(各庄差票租單總冊壹本)

　　靖東庄(本部田形冊貳本　本部實徵冊壹本　本部差票壹張　本部告示壹張　本寺田形冊貳本　本寺實徵冊壹本　本寺佃帖　租單　本庄實徵冊壹本)

　　安西庄(本部田形冊貳本　本部實徵冊壹本　本部差票壹張　本部告示壹張　本寺田形冊貳本　本寺實徵冊壹本　本寺佃帖　租單　本庄實徵冊壹本)

　　溧水庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本寺佃帖　租單　本庄實徵冊壹本)

　　[梆-丰+夕]橋田白水洲十人洲(本部田洲形實徵冊壹本　本部差票叄張　本寺田洲形實徵冊壹本　本寺佃帖　租單)

　　靈谷寺禪堂(各庄差票租單總冊壹本)

　　悟真庄(本部田形冊壹本　本部實徵冊壹本　本部差票壹張　本部告示壹張　本堂田形冊壹本　本堂實徵冊壹本　本堂佃帖　租單　本庄實徵冊壹本)

　　桐橋庄(本部田形冊壹本　本部實徵冊壹本　本部差票壹張　本部告示壹張　本堂田形冊壹本　本堂實徵冊壹本　本堂佃帖　租單　本庄實徵冊壹本)

　　陳茄洲(本部洲圖實徵冊壹本　本部差票壹張　本堂洲圖實徵冊壹本　本堂佃帖)

　　靈谷寺律堂(各庄差票租單總冊壹本)

　　龍都庄(本部田形冊壹本　本部實徵冊壹本　本部差票壹張　本部告示壹張　本堂田形冊壹本　本堂實徵冊壹本　本堂佃帖　租單　本庄實徵冊壹本)

　　散甲庄(本部田形冊壹本　本部實徵冊壹本　本部差票壹張　本部告示壹張　本堂田形冊壹本　本堂實徵冊壹本　本堂佃帖　租單　本庄實徵冊壹本)

　　天界寺常住(各庄差票租單總冊壹本禪堂在內)

　　湖塾庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本寺佃帖　租單　本庄實徵冊壹本)

　　溧陽庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本寺租單　本庄實徵冊壹本)

　　高淳庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本縣實徵冊壹本　粮衙實徵冊壹本　粮衙租單　本庄實徵冊壹本)

　　天界寺禪堂

　　靖安庄(本部田形冊壹本　本部實徵冊壹本　本部差票壹張　本部告示壹張　本堂田形冊壹本　本堂實徵冊壹本　本堂佃帖　租單　本庄實徵冊壹本)

　　采石洲施捨田(本部田洲圖實徵冊壹本　本部差票貳張　本堂田洲圖實徵冊壹本　本堂佃帖　租單)

　　報恩寺常住(各庄差票租單總冊壹本)

　　戴子庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本寺佃帖　租單　本庄實徵冊壹本)

　　臈真庄(本部田形冊壹本　本部實徵冊壹本　本部差票壹張　本部告示壹張　本寺田形冊壹本　本寺實徵冊壹本　本寺佃帖　租單　本庄實徵冊壹本)

　　寺前房地(本部房地圖實徵冊壹本　本部差票壹張　本部告示壹張　本寺房地圖實徵冊壹本　本寺佃帖　租單)

　　報恩寺禪堂

　　藏經板頭(本部造經號簿壹本　本部刻經循環簿貳本　本部管經差票壹張　本部造經號票　本部刻經號票)

　　五次大寺(各寺差票租單總冊壹本)

　　雞鳴寺(本部洲圖實徵冊壹本　本部差票叁張　本寺洲圖實徵冊壹本　禪堂洲圖實徵冊壹本)

　　能仁寺(本部田洲圖實徵冊壹本　本部差票貳張　本部告示壹張　本寺田洲圖實徵冊壹本　本寺佃帖　租單)

　　棲霞寺(本部田形冊壹本　本部實徵冊壹本　本部差票貳張　本部告示貳張　本寺田形冊壹本　本寺實徵冊壹本　禪堂田形實徵冊壹本　圓通禪院田形實徵冊壹本　本寺佃帖　租單)

　　弘覺寺(本部田形實徵冊壹本　本部差票貳張　本部告示貳張　本寺田形實徵冊壹本　禪堂田形實徵冊壹本　本寺佃帖　租單)

　　靜海寺(本部田房形實徵冊壹本　本部差票壹張　本部告示壹張　本寺田房形實徵冊壹本　本寺佃帖　租單)

　　(附)僧錄司　(本部諸山公費實徵冊壹本　本部諸山田形實徵冊叁本　僧司諸山公費實徵冊壹本　僧司諸山田形實徵冊叁本　僧司諸山由票)


大藏經補編第 29 冊 No. 160 金陵梵剎志


金陵梵剎志卷五十一

　　各寺公費條例

　　南京禮部祠祭清吏司為酌定
　賜租出入事據南京僧錄司申稱奉　南京禮部祠祭清吏司紙牌前事內開照得三大寺及五次大寺各有
　欽賜租糧節經奉
　旨贍僧近被無賴官住及管事管莊僧通同耗沒眾僧不得沾惠雖有循環簿到司祗成虛套查得先年朝天宮有本司議定書冊則例合行委該司印官會同三大寺官住及五次大寺住持各將本寺常住公費及眾僧口糧逐項會議一則併開列條約送司詳奪等因奉此遵依隨會同三大寺官住及五次大寺住持各管事等僧到司備將各寺每年常住公費并眾僧口糧逐款酌定數目及各條約事例一一僃細開列造冊詳報伏乞裁奪編立規則以便行令永遠遵行等因回報到司據此案照先為前事已經牌行該司會議去後今據造冊前來尤恐未的仍令各官住到司逐項對議內有應增應減及條約應改正者一一斟酌停妥發寺遵行以後不許再有更改擬合刊刻書冊給發遵守使租粮出入昭然在人耳目而奸弊不得復作具由稟　堂奉批所議綜覈之法雖密體恤之意良多悉如議行後之君子留心細玩不為陰壞偏辭所惑即久永可無更矣奉此今將三大寺及五次大寺議定每年出入租粮數目并條約事例刊刻書冊印發各寺永遠遵照施行須至書冊者

　　今將三大寺及五次大寺租粮出入數目開後

　　靈谷寺

　　常住入數

　　靖東莊(夏租銀玖拾陸兩柒錢叁分伍厘　冬租銀伍拾玖兩肆錢貳分陸厘　冬租米壹千叁百玖石伍斗貳升柒合)

　　安西莊(夏租銀叁百捌拾叁兩捌錢柒分壹厘　冬租銀壹百壹拾肆兩貳錢叁分　冬租米壹千叁百陸拾陸石捌升壹合)

　　溧水莊(冬租銀陸拾捌兩柒錢伍分叄厘)

　　柳橋田(冬租銀壹拾伍兩壹錢陸分叄厘)

　　白水洲田(冬租銀壹拾伍兩伍錢貳分伍厘)

　　十人洲(冬租銀壹拾叄兩)

　　以上夏租銀通共肆百捌拾兩陸錢陸厘

　　冬租銀通共貳百捌拾陸兩玖分柒厘

　　冬租米通共貳千陸百柒拾伍石陸斗捌合

　　禪堂入數

　　悟真莊(夏租銀壹百壹拾壹兩肆錢柒分貳厘　冬租銀玖兩肆錢玖分捌厘　冬租米肆百叄拾玖石伍斗玖升壹合)

　　桐橋莊(夏租銀伍拾貳兩叄錢叄分玖厘　冬租米叄百陸石捌斗伍升壹合)

　　陳橋茄地洲(冬租銀柒拾兩)

　　以上夏冬租銀通共貳百肆拾叄兩叄錢玖厘

　　冬租米通共柒百肆拾陸石肆斗肆升貳合

　　律堂入數

　　龍都莊(夏租銀壹百陸拾柒兩玖錢柒分肆厘　冬租米玖百捌拾叄石玖斗伍升貳合)

　　散甲莊(夏租銀壹拾柒兩肆錢壹分伍厘　冬租銀叄兩捌錢肆分壹厘　冬租米陸拾貳石伍合)

　　以上夏冬租銀通共壹百捌拾玖兩貳錢叄分

　　冬租米通共壹千肆拾伍石玖斗伍升柒合

　　常住出數

　　殿堂焚修公費　共銀柒拾伍兩捌錢(夏季存肆拾貳兩玖錢　冬季存叄拾貳兩玖錢)

　　正殿香燭燈油銀玖兩陸錢(每月銀捌錢)

　　各殿香燭燈油銀共拾貳兩(金剛天王法堂伽藍祖師共五處每處每月銀貳錢)

　　每初貳拾陸伽藍齋供銀柒兩貳錢(每次叄錢)

　　新正禮千佛壹月茶點銀肆兩(冬季預存)

　　清明中元祀祖銀叄兩

　　如來降誕成道齋供銀叄兩

　　五月圓覺會壹月茶點銀肆兩(冬季預存)

　　　萬壽千秋齋供銀壹拾貳兩(夏季預存)

　　年節齋供銀陸兩(夏季預存)

　　寶公誕忌貳辰齋供銀叄兩

　　殿堂揭盖銀壹拾貳兩

　　常住事務公務　共銀伍拾兩(夏季存銀貳拾伍兩　冬季存銀貳拾伍兩)

　　紙劄筆墨銀叄兩

　　常住茶銀肆兩

　　公務雜費銀壹拾捌兩(科舉年加銀叄兩)

　　常住小費銀壹拾肆兩(部前借寓菴銀貳兩在內)

　　寺前施茶銀陸兩

　　僧司牌示卷餅銀伍兩

　　官住教學等俸粮　共銀壹百捌拾壹兩(夏季給玖拾兩伍錢　冬季給玖拾兩伍錢)米捌拾肆石(俱冬季給)

　　印官壹員銀貳拾肆兩　折米銀壹拾捌兩

　　僧官壹員銀貳拾肆兩　米叄拾陸石

　　大住持貳名共銀叄拾貳兩　米肆拾捌石

　　教學僧貳名共銀叄拾兩

　　筭手壹名銀叄兩(三大寺通用)

　　門庫廵山夫皂拾名共銀伍拾兩

　　通經執事口粮　共僧粮伍拾分　銀共叄拾捌兩(夏季給貳拾柒兩冬季給壹拾壹兩)　米壹百玖拾石(俱冬季給)

　　通經優給僧拾名(每名加僧粮貳分)

　　前堂僧肆名(每名加僧粮壹分內壹名係祝白前堂)

　　維那僧叄名(每名加僧粮壹分)

　　書記僧貳名(每名加僧粮貳分)

　　管事僧貳名(每名加僧粮壹分)

　　直庫僧貳名(每名加僧粮壹分)

　　直日僧肆名(每名加僧粮壹分)

　　管殿僧叄名(每名加僧粮壹分)

　　堂司僧貳名(每名加僧粮壹分)

　　淨髮僧貳名(每名加僧粮壹分)

　　施茶僧壹名(加僧粮壹分)

　　音樂僧貳拾眾作貳名(每名加僧粮壹分)

　　管山門僧壹名(加僧粮壹分)

　　管莊管洲僧(各莊俱有耗銀耗米常住不必再給)

　　眾僧口糧　共銀叁百捌拾兩(夏季給貳百柒拾兩冬季給壹百壹拾兩)米共貳千叄百伍拾陸石(俱冬季給)

　　牒僧叄百伍拾名　每名銀柒錢陸分(夏季給伍錢肆分　冬季給貳錢貳分)　米叁石捌斗

　　學僧壹百伍拾名　每名銀柒錢陸分(夏季給伍錢肆分　冬季給貳錢貳分)　米叁石捌斗

　　別院僧壹百貳拾名(鷄鳴寺牒僧柒拾名學僧叄拾名觀音閣牒僧貳拾名)　每名銀無　米叁石捌斗

　　以上夏租銀　用過肆百伍拾伍兩肆錢(科舉年加用銀叄兩)餘剩貳拾伍兩貳錢零陸厘(科舉年除銀叁兩)

　　冬租銀　用過貳百陸拾玖兩肆錢

　　餘剩壹拾陸兩陸錢玖分柒厘

　　冬租米　用過貳千陸百叁拾石

　　餘剩肆拾伍石陸斗捌合

　　(凢餘剩銀米年終開報儘數為修理殿堂之用)

　　禪堂出數

　　每日約贍禪僧壹百柒拾壹名(每僧壹日筭銀壹分或米貳升)

　　律堂出數

　　每日約贍律僧壹百玖拾捌名(每僧壹日筭銀壹分或米貳升)

　　天界寺

　　常住入數

　　湖塾莊(夏租銀伍拾叄兩柒錢陸分玖厘　冬租米伍百肆拾玖石貳斗陸升壹合)

　　溧陽莊(夏初收到冬租米壹千叄石捌斗玖升柒合)

　　高淳莊(夏初收到冬租銀叁百肆拾叄兩玖分伍厘)

　　以上夏租銀(併高淳夏初收到銀)通共叄百玖拾陸兩捌錢陸分肆厘

　　夏初收到冬租米壹千叄石捌斗玖升柒合

　　冬租米伍百肆拾玖石貳斗陸升壹合

　　禪堂入數(寺前菜地壹塊自種無租)

　　靖安莊(夏租銀壹拾捌兩肆錢貳分捌厘　冬租銀貳兩陸錢捌分)

　　(冬租米玖拾捌石肆斗壹升陸合)

　　采石蘆洲(冬租銀壹百陸拾兩)

　　施捨田地(夏租銀叄兩壹錢叁分伍厘　冬租銀壹兩伍錢壹分捌厘)

　　(冬租米伍拾肆石柒斗捌升貳合)

　　以上夏冬租銀通共壹百捌拾伍兩柒錢陸分冬租米通共壹百伍拾叄石壹斗玖升捌合

　　常住出數

　　殿堂焚修公費　共銀伍拾陸兩陸錢(俱夏季存)

　　正殿香燭燈油銀陸兩(每月銀伍錢)

　　各殿香燭燈油銀拾兩捌錢(金剛天王三聖觀音輪藏伽藍祖師等殿毘盧閣上下共玖處每處每月銀壹錢)

　　每初貳拾陸伽藍齋供銀肆兩捌錢(每次貳錢)

　　新正禮千佛壹月茶點銀叄兩

　　清明中元祀祖銀貳兩

　　如來降誕成道齋供銀貳兩

　　伍月圓覺會壹月茶點銀叄兩

　　　萬壽千秋齋供銀拾兩

　　年節齋供銀伍兩

　　殿堂揭盖銀拾兩

　　常住事務公費　共銀叄拾伍兩(俱夏季存)

　　紙劄筆墨銀叄兩

　　常住茶銀肆兩

　　公務雜費銀拾肆兩(科舉年加銀叄兩)

　　常住小費銀拾兩　一寺前施茶銀肆兩

　　官住教學等俸粮　共銀玖拾捌兩(俱夏季給)　米捌拾肆石(夏季給陸拾叄石冬季給貳拾壹石)

　　僧官壹員銀貳拾肆兩　米叄拾陸石

　　大住持貳名銀共叄拾貳兩　米肆拾捌石

　　教學僧貳名銀共叄拾兩

　　門庫夫皂叄名共銀壹拾貳兩

　　通經執事口粮　共僧粮伍拾分　共銀壹拾柒兩(俱夏季給)　米壹百叄拾石(夏季給捌拾貳石伍斗　冬季給肆拾柒石伍斗)

　　通經優給僧拾名(每名加僧粮貳分)

　　前堂僧肆名(每名加僧粮壹分內壹名係祝白前堂)

　　維那僧叄名(每名加僧粮壹分)

　　書記僧貳名(每名加僧粮貳分)

　　管事僧貳名(每名加僧粮壹分)

　　直庫僧貳名(每名加僧粮壹分)

　　直日僧肆名(每名加僧粮壹分)

　　管殿僧肆名(每名加僧粮壹分)

　　堂司僧貳名(每名加僧粮壹分)

　　淨髮僧貳名(每名加僧粮壹分)

　　施茶僧壹名(加僧粮壹分)

　　音樂僧貳拾眾作貳名(每名加僧粮壹分)

　　管莊管洲僧(各莊俱有耗銀耗米常住不必再給)

　　眾僧口粮　共銀壹百柒拾兩(俱夏季給)　米壹千叄百石(夏季給捌百貳拾伍石冬季給肆百柒拾伍石)

　　牒僧叄百伍拾名　每名銀叄錢肆分　米貳石陸斗(夏季給壹石陸斗伍升冬季給玖斗伍升)

　　學僧壹百伍拾名　每名銀叄錢肆分　米貳石陸斗(夏季給壹石陸斗伍升冬季給玖斗伍升)

　　以上夏租銀(併高淳夏初收到銀)用過叄百柒拾陸兩陸錢(科舉年加銀叄兩)

　　餘剩貳拾兩零貳錢陸分肆厘(科舉年除銀叄兩)

　　夏初收到冬租米　用過玖百柒拾石伍斗餘剩叄拾叄石叄斗玖升柒合

　　冬租米　用過伍百肆拾叄石伍斗

　　餘剩伍石柒斗陸升壹合

　　(凡餘剩銀米年終開報儘數為修理殿堂之用)

　　禪堂出數

　　每日約贍禪僧柒拾叄名(每僧一日筭銀壹分或米貳升)

　　報恩寺

　　常住入數

　　戴子莊(夏租銀壹百壹拾肆兩玖錢肆厘冬租米壹千伍百肆拾貳石陸斗叄升)

　　臘真莊(冬租米伍百貳拾肆石肆斗玖升伍合)

　　寺前房地(夏租銀伍拾兩肆錢陸分肆厘冬租銀伍拾兩肆錢陸分肆厘)

　　以上夏租銀通共壹百陸拾伍兩叄錢陸分捌厘

　　冬租銀通共伍拾兩肆錢陸分肆厘

　　冬租米通共貳千陸拾柒石壹斗貳升伍合

　　禪堂入數(放生池邊地貳大條自種供菜)

　　藏經板頭(每藏壹拾貳兩每年約銀貳百肆拾兩又四經每年約銀叄拾陸兩襍號約銀肆兩目今每藏捌兩刻經止肆兩贍眾)

　　以上約銀貳百捌拾兩(目今除刻經止約銀壹百貳拾兩)

　　常住出數

　　殿堂焚修公費　共銀肆拾玖兩捌錢(夏季存貳拾玖兩肆錢　冬季存貳拾兩肆錢)

　　塔上燈油　內府送用(月大壹千玖百叄拾壹斤肆兩月小壹千捌百陸拾陸斤壹拾肆兩燈共壹百肆拾陸盞晝夜長明每日該油陸拾肆斤肆兩零)

　　大禪殿香燭燈油銀陸兩(每月銀伍錢外月支內府油伍斤)

　　各殿香燭燈油銀肆兩捌錢(後禪殿伽藍殿每處每月各銀壹錢伍分塔殿每月壹錢止辦香燭其燈油係內府供)

　　每初貳拾陸伽藍齋供銀陸兩(每次貳錢伍分)

　　新正禮千佛壹月茶點銀叄兩(冬季預存)

　　清明中元祀祖銀貳兩

　　如來降誕成道齋供銀貳兩

　　伍月圓覺會壹月茶點銀叄兩(冬季預存)

　　　萬壽千秋齋供銀拾兩(夏季預存)

　　年節齋供銀伍兩(夏季預存)

　　殿堂揭盖銀捌兩

　　常住事務公費　共銀叄拾玖兩(夏季存壹拾玖兩伍錢　冬季存壹拾玖兩伍錢)

　　紙劄筆墨銀叄兩

　　常住茶銀肆兩

　　公務襍費銀拾陸兩(科舉年加銀叄兩)

　　常住小費銀拾兩　一寺前施茶銀陸兩

　　官住教學等俸粮　共銀玖拾捌兩(俱夏季給)　米壹百貳拾肆石(俱冬季給)

　　內監米共肆拾石(提督壹員拾石司香伍員每員陸石員數或有多寡米無增減)

　　僧官壹員銀貳拾肆兩　米叄拾陸石

　　大住持貳名共銀叄拾貳兩　米肆拾捌石

　　教學僧貳名共銀叄拾兩

　　門庫夫皂叄名共銀拾貳兩

　　通經執事口粮　共僧粮伍拾分　共米壹百柒拾伍石(俱冬季給)

　　通經優給僧拾名(每名加僧粮貳分)

　　前堂僧肆名(每名加僧粮壹分內壹名係祝白前堂)

　　維那僧叄名(每名加僧粮壹分)

　　書記僧貳名(每名加僧粮貳分)

　　管事僧貳名(每名加僧粮壹分)

　　直庫僧貳名(每名加僧粮壹分)

　　直日僧肆名(每名加僧粮壹分)

　　管殿僧貳名(每名加僧粮壹分)

　　管塔僧壹名(加僧粮壹分即修塔僧)

　　堂司僧貳名(每名加僧粮壹分)

　　淨髮僧貳名(每名加僧粮壹分)

　　施茶僧貳名(每名加僧粮壹分)

　　音樂僧貳拾眾作貳名(每名加僧粮壹分)

　　管庄管洲僧(各庄俱有耗銀耗米常住不必再給)

　　眾僧口粮　共米壹千柒百伍拾石(俱冬季給)

　　牒僧叄百伍拾名　每名米叄石伍斗　銀無

　　學僧壹百伍拾名　每名米叄石伍斗　銀無

　　以上夏租銀　用過壹百肆拾陸兩玖錢(科舉年加銀叄兩)

　　餘剩壹拾玖兩肆錢陸分(科舉年除銀叄兩)

　　冬租銀　用過叄拾玖兩玖錢

　　餘剩壹拾兩零伍錢陸分肆厘

　　冬租米　用過貳千肆拾玖石

　　餘剩壹拾捌石壹斗貳升伍合

　　(凡餘剩銀米年終開報儘數為修理殿堂之用)

　　禪堂出數

　　每日約贍禪僧柒拾陸名(每僧壹日筭銀壹分見今除刻經止該贍僧叄拾貳名)

　　校經僧壹名銀貳兩

　　管板僧貳名共銀叄兩

　　(附)僧錄司入數(靈谷寺辦印官俸粮銀肆拾貳兩　牌示　卷餅銀伍兩)

　　(上江二縣諸山銀貳拾貳兩柒錢叄分叄厘)

　　(溧陽縣僧會司銀陸兩高淳縣僧會司銀肆兩伍錢)

　　(句容江浦六合三縣僧會司銀各肆兩溧水縣僧會司銀貳兩伍錢)

　　以上共銀玖拾肆兩柒錢叄分叄厘

　　僧錄司出數

　　印官壹員銀貳拾肆兩　折米銀壹拾捌兩

　　年終送換諸山告示十家牌銀叄兩

　　年終考通經僧卷餅素飯銀貳兩(以上靈谷寺出辦)

　　年終造歲報冊銀伍兩

　　紙筆墨銀叄兩

　　僧吏貳名共銀玖兩陸錢

　　書手貳名共銀柒兩貳錢

　　皂隸肆名共銀壹拾貳兩

　　襍費銀壹拾兩玖錢叄分叄厘

　　以上共用銀玖拾肆兩柒錢叄分叄厘

　　五次大寺

　　各寺常住人數

　　鷄鳴寺(冬租銀玖拾叄兩叄錢叄分肆厘靈谷給冬租米叄百捌拾石)

　　能仁寺(夏冬租銀壹百兩捌錢肆分肆厘冬租米壹百肆拾叄石柒升壹合)

　　棲霞寺(夏冬租銀陸拾捌兩玖錢壹分叄厘冬租米貳百叄拾肆石柒斗柒升叄合)

　　弘覺寺(夏冬租銀貳拾壹兩玖錢玖分玖厘冬租米壹百貳拾伍石陸斗壹升叄合)

　　靜海寺(夏冬租銀肆拾捌兩捌錢叄分貳厘冬租米肆拾捌石玖斗壹升貳合)

　　各寺禪堂人數

　　鷄鳴堂(冬租銀柒拾兩壹錢壹分)

　　能仁堂(無)

　　棲霞堂(夏冬租銀壹拾玖兩壹錢玖分壹厘冬租米壹百伍拾捌石貳斗柒升捌合)

　　棲霞圓通禪院(夏冬租銀叄兩貳錢貳　叄厘冬租米壹百伍拾壹石貳斗肆升)

　　弘覺堂(夏冬租銀壹拾兩柒錢陸分捌厘冬租米陸拾玖石捌斗貳升肆合)

　　靜海堂(夏冬租銀叄兩捌錢陸分肆厘冬租米柒拾壹石捌斗叄升捌合)

　　各寺常住出數

　　殿堂焚修公費(鷄鳴貳拾貳兩　棲霞壹拾玖兩能仁弘覺靜海各壹拾叄兩柒錢)

　　各正殿逐日香燈(鷄鳴棲霞各叄兩陸錢　能仁弘覺靜海各貳兩肆錢)

　　各傍殿逐日香燈(鷄鳴棲霞各叄兩陸錢　能仁弘覺靜海各貳兩肆錢)

　　初貳拾陸伽藍齋(鷄鳴棲霞各貳兩肆錢　能仁弘覺靜海各壹兩捌錢)

　　正月禮千佛茶點(鷄鳴棲霞各壹兩貳錢　能仁弘覺靜海各壹兩)

　　清明中元祀祖(鷄鳴棲霞各壹兩　能仁弘覺靜海各捌錢)

　　如來降誕成道齋(鷄鳴棲霞各壹兩（又鷄鳴寶公誌參兩）能仁弘覺靜海各捌錢)

　　五月圓覺會茶點(鷄鳴棲霞各壹兩貳錢　能仁弘覺靜海各壹兩)

　　　萬壽千秋齋供(鷄鳴棲霞各叄兩　能仁弘覺靜海各貳兩)

　　年節齋供(鷄鳴棲霞各貳兩　能仁弘覺靜海各壹兩伍錢)

　　常住事務公費(鷄鳴棲霞各拾貳兩　弘覺柒兩捌錢能仁靜海各伍兩壹錢)

　　常住茶葉(鷄鳴棲霞各肆兩　弘覺貳兩　能仁靜海各壹兩)

　　疏結紙劄(鷄鳴棲霞各壹兩　弘覺捌錢　能仁靜海各陸錢)

　　公務襍費(鷄鳴棲霞各肆兩　弘覺叄兩　能仁靜海各貳兩)

　　常住小費(鷄鳴棲霞各叄兩　弘覺貳兩　能仁靜海各壹兩伍錢)

　　住持教學等口粮(鷄鳴銀叄拾伍兩　能仁銀叄拾伍兩)

　　(棲霞銀叄拾肆兩　弘覺米伍拾陸石　靜海銀貳拾陸兩)

　　大住持(鷄鳴能仁各壹名每名貳拾伍兩)

　　堂劄住持(棲霞靜海各壹名每名壹拾陸兩弘覺壹名折米貳拾捌石)

　　教學僧(鷄鳴能仁棲霞靜海各壹名每名捌兩弘覺壹名折米壹拾肆石)

　　門夫山夫(鷄鳴能仁靜海各壹名每名貳兩　棲霞貳名共肆兩弘覺貳名共折米陸石)

　　守下院僧(棲霞貳名共銀陸兩　弘覺貳名共米捌石)

　　通經執事等口粮(各加僧粮拾陸分俱照本寺給獨雞鳴每分折銀壹兩)

　　(鷄鳴銀壹拾陸兩　能仁銀伍兩柒錢陸分不壹拾玖石貳斗)

　　(棲霞米叄拾貳石　弘覺米玖石陸斗　靜海米陸石肆斗)

　　通經優給僧各叄名(每名加僧粮貳分)

　　維那僧各叄名(每名加僧粮壹分)

　　書記僧各壹名(加僧粮貳分)

　　管事僧各貳名(每名加僧粮壹分)

　　直庫僧各壹名(加僧粮壹分)

　　管殿僧各貳名(每名加僧粮壹分)

　　催租管洲僧(有耗銀耗米不必再給)

　　各眾僧口粮(各寺牒僧柒拾名各寺學僧叄拾名)

　　(鷄鳴給靈谷米肆百捌拾石能仁銀叄拾陸兩米壹百貳拾石)

　　(棲霞米貳百石　弘覺米陸拾石　靜海米肆拾石)

　　鷄鳴(每名靈谷給米叄石捌斗)

　　能仁(每名銀叄錢陸分　米壹石貳斗)

　　棲霞(每名米貳石)

　　弘覺(每名米陸斗)

　　靜海(每名米肆斗)

　　鷄鳴　用過(銀捌拾伍兩米叄百捌拾石)

　　餘剩(銀捌兩叄錢叄分肆厘米無)

　　能仁　用過(銀玖拾伍兩伍錢陸分米壹百叄拾玖石貳斗)

　　餘剩(銀伍兩貳錢捌分肆厘米叄石捌斗柒升壹合)

　　棲霞　用過(銀陸拾伍兩米貳百叄拾貳石)

　　餘剩(銀叄兩玖錢壹分叄厘米貳石柒斗柒升叄合)

　　弘覺　用過(銀貳拾壹兩伍錢米壹百貳拾伍石陸斗)

　　餘剩(銀肆錢玖分玖厘米壹升叄合)

　　靜海　用過(銀肆拾肆兩捌錢米肆拾陸石肆斗)

　　餘剩(銀肆兩叄分貳厘米貳石伍斗壹升貳合)

　　(凡餘剩銀米年終開報儘數為修理殿堂之用)

　　各寺禪堂出數

　　鷄鳴堂(每日約贍禪僧貳拾名)

　　能仁堂(無)

　　棲霞堂(每日約贍禪僧貳拾柒名)

　　棲霞圓通禪院(每日約贍禪僧貳拾貳名)

　　弘覺堂(每日約贍禪僧壹拾叄名)

　　靜海堂(每日約贍禪僧壹拾壹名)

　　條約

　　殿堂焚修　凡香燭齋供等項管事僧案期照數領出。公同各殿堂僧。買辦應用。不許將銀一併預支。及徑付殿堂僧手內。如有預支及破冐等弊。許眾僧稟究。殿堂逐年揭盖壹次。已有額定銀兩。每年終查有應修理處。將貳季缺僧粮。及餘剩銀充用。每五年遇丙辛年分大修壹次將官住俸粮。眾僧口粮。扣除一半。如有興造工大。即連扣貳年亦可。工完仍復舊額。目今靈谷報恩已半扣修造。別寺如有興造。俱照此例。凡用缺僧粮及餘剩銀。須呈稟批給。循環簿及歲報冊內。另開額外大修一款。不得混入前數。致亂定規。其五年半扣者。錢糧尤廣。須另造稽工簿報查。

　　(【本部議靈谷寺扣粮修殿稿】)(南京禮部祠祭清吏司為修建殿堂以護　　陵寢事照得靈谷寺乃　　聖祖勅工部建造護衛　　陵寢自來皆係本部移文工部修理目今殿堂雖多頹毀值公帑匱乏難以復議看得報恩寺大禪殿貳層已經官住眾僧扣糧修理前壹層工程已完今靈谷租粮頗饒亦應比例通查壹年內應扣之數原額殿堂揭盖銀拾貳兩全扣印官壹員折俸銀拾捌兩僧官壹員俸米叄拾陸石大住持貳名每名米貳拾肆石通經執事等粮伍拾分牒僧學僧等粮伍百名每分銀柒錢陸分米叄石捌斗別院僧粮壹百貳拾名每名米叄石捌斗俱半扣每年共扣夏租銀壹百伍拾玖兩冬租銀柒拾壹兩冬租米壹千叄百壹拾伍石每石約變價肆錢貳分約該銀伍百伍拾貳兩叄錢通共銀柒百捌拾貳兩叄錢該寺工程有大殿四圍廊墻全缺無量殿攛角朽壞禪堂律堂方建未完方丈將頹廊房庫司移收萬工池挑浚共該工壹千貳百餘兩已經動支去歲租粮併徵夏租銀起工候完日另報又觀音殿金剛殿重脩禪堂內大法堂公學堂改建共估銀伍百餘兩五方殿重造估銀貳千餘兩今歲冬租銀內除將伍百兩修觀音等殿外餘銀置買五方殿木植候下年租銀起造又下年租銀裝修叄年內工程約可全完所扣俸米口粮一體復舊不許因而乾沒及私意增減其扣粮內有別院僧口粮如別院自舉大工即准給用無工仍歸靈谷又扣米變銀如時價不等臨期再稟酌定即遇價賤佃戶必照額徵米不得貪取小便擅改折色致釀奸弊僧人有稟改者重治伏候批示置立印信循環簿貳扇給該寺登記出入本司逐月稽考工完即備細造冊報　堂聽候查驗　堂批如議行　萬曆叄拾伍年叄月拾陸日)

　　常住事務　凡常住不定事務。如官住到任。及撥僧祈禱之類。即在常住小費一款內。凡衙門內各役費用。即在公務襍費一款內。到任祈禱。事不恒有有亦易辦也。獨馬下錢。日增無厭。今止三大寺照舊。餘寺絕無。不許分外需索分文。又本部官到寺設席。風聞各役逼令常住添設素餅。捏稱舊䂓。實絕無根據。已經各廳司會同稟　堂申飭。如再有指索。用及各寺分毫。定行稟　堂。從重究治。各寺有懼惡濫與。獻謟妄用。致使經費不足。定額那移者。併將官住罰俸。管事管庫僧橔鎻。除此外。果有事出不測。費至貳兩以上。仍許臨時稟查。亦照大修例。於餘銀批給。另開額外公費一款。附冊簿後註銷。

　　(【本部會議禁革各役指騙稿】)(南京禮部司務廳儀制等四司為嚴禁各役指騙事照得三大寺及朝天宮雖有　欽賜租粮原奉　旨贍給僧道及充香燈修理額派已定常住並無寬餘可為不經之費况本部官于各寺宮分既相臨即用其分文粒米亦不免瓜李為嫌風聞本部官到寺宮設席各役逼令常住添設素菜麵餅稱為舊例如不供應即肆呵斥又謂發銀辦飯借用什物亦間有例可行各廳司查自到任以來絕未經見止聞有一無籍僧官偶爾獻謟已經為事革職他寺實不皆然此等陋舉即相習成風亦宜禁絕况一人甫倡而遂欲眾人效尤則科索之端濫觴何極雖先後各廳司皆能自愛必不至悞聽而此輩敢於稱說惟思肆彼貪饕不顧官府體面可謂知有忌憚者乎念係風聞未有指名的據姑不追究合稟　堂嚴行申飭至於馬下錢三大寺朝天宮往時間有拜客銀貳分設席銀肆分堂役加倍據法本宜裁革姑念所費不多量存以塞饞口除此外並無毫厘相涉如有門皂巧立名色指稱舊䂓如前素餅之類用及各寺宮分文即以倚宮嚇詐論重責革役仍枷號各寺宮門首各寺宮如惧惡濫與獻謟妄用者官住罰俸管事管庫僧道重責追牒各寺宮公費出入原有循環簿開報祠祭司簿內但有前項濫費開入及簿雖不載而實係那移影射者應即呈　堂或知會各廳司各廳司亦務期相成毋嫌彼此更乞　批示嚴諭各役用使知儆禁於未然毋致為清曹之點染也各廳司未敢擅便伏候裁奪施行　堂批供應素饌之類雖事屬細徵實傷大體各役妄捏舊䂓希圖指索情實可恨再有犯者定枷責革役祠司仍不時查覈循環簿如係堂役及各廳司等役即呈稟知會務使弊端永杜以副各廳司相成雅意於清曹體面實大有裨也俱如議着實嚴行　萬曆參拾參年正月拾陸日)

　　官住教學　官住俸薪。不為不厚。欲其領袖眾僧。護持一寺。乃只求俸薪到手。租粮耗損。漫不經心。則設官住何用。自今務要各庄通完散眾及存留俱足。歲報冊送查。果無欠少錯悞。方許宮住支給。如過期不完。官住俸粮截支。候徵完方與開粮。至於教學僧。須以通經考前列者充之。事務最煩。應當優厚。俸粮俱以到任着役日為始。但有開除。俱合申報。

　　通經執事　通經優給僧。原為考官住及教學而設。務取能作解義精通經典者。如文理不甚通。姑以填數。則粮止半給。前堂維那僧。專領眾焚修。每月朔具結。管事僧。專管常住一應事務。書記僧。專管填寫逐年租單告示。月報歲報。及一應冊籍疏結。直庫僧。專管收放銀米。直日僧。專答應上司。及巡察寺內一應違禁事舉報。殿堂僧。專管殿堂香燈。各僧但有悞事及作弊者。俱橔鎻究革。限壹年壹換。而管事直庫。尤關緊要。更不許戀役。堂司淨髮施茶音樂等僧。無過不必更換數已額定。不得別立名色。分外增加。年終送歲報冊日。俱送司查點。以防虛冐。通經僧考定。音樂僧粮少。姑免點。通經書記僧。每名支僧粮貳分。前堂等僧。每名各支僧粮壹分。如有牒補粮。仍本分兼支。

　　牒僧口粮　僧無定數。粮難稽考。弊竇甚多。今以各寺見在僧。酌為成額。查靈谷寺原係護衛陵寢。有　　旨贍僧千人。似難擅議。而天界報恩亦與鼎立。但見在實不及額。今各定牒僧叄百伍拾名。外加學僧禪僧。靈谷又加別院僧則亦近千人之數矣。鷄鳴等伍次大寺。牒僧各柒拾名。大約皆見在實數。凡食粮牒僧。專以本寺度牒為主牒僧踰於額外。則照數截住。候缺出頂補。年終該寺申報。總收壹次如牒多缺少。仍以默經為定。(目今獨報恩牒多補粮以考定別寺牒少俱不必考)牒僧虧於額內。則扣粮貯庫。待有納牒者。亦年終總收。牒僧又以實在寺焚修為主。如外寺僧。已納本寺牒。置房進住者即准挨缺補粮。本寺牒已出外住。不實在寺者即除名革粮取度牒批過給還。不許冐濫。僧分叄班逐日上殿。叄次不到。及告假滿叄月者停粮。過壹年者徑革有故辭粮者。免其上殿。夏冬貳季給粮。各該寺備造花名冊壹本。分額定舊管新收開除實在扣缺陸款先後即將度牒對查。專以納牒日期為序。同日序齒如以默經序補。則先後論案。花名冊。先送司查的批發。官住即公同眾僧。照冊唱名給散各僧於本名下。親註領足繳查。本司仍不時掣問。其缺僧餘粮。止充修理。不作別用冊內另開缺僧粮一款。以憑查估批發。毋得混入餘剩數內。致有隱漏。

　　學僧口粮　三大寺各額定學僧壹百伍拾名。五次大寺。各額定學僧叄拾名。食糧專以到學為主。實在學半年開粮。出學即除粮。數足候缺頂補。不足扣粮貯庫。俱與牒僧一例。每正月半開學。拾貳月半止。分上下半年正柒月分。官住督同教學僧。將實在學僧造花名假簿。各名下開某年月日到學。先後即以到學為序。同日序齒。壹樣叄本。送司用印。一存本司。一給官住一給教學僧。遇有告假及事故從實填報。假滿壹月者革粮。如有虛冐教學僧究革。官住罰俸。凡納牒必先經入學。教學僧具結。官住於夏冬二季。類總報司方准起送。如未經入學者。不許納牒。牒僧在學。貳分兼支。仍免上殿行童年捌歲以上。貳拾歲以下。不到學。該寺撥令打掃殿堂。學內所習。用梵網楞嚴等經不許習應付法事。只圖射利。夏冬給粮。僃造花名冊壹本。即附牒僧冊後。事例式樣俱同。先後序次。即將假簿照驗不得攙越。教學僧給與劄付為照。

　　禪堂供眾　禪堂多係行僧。參學持齋。僧䂓不失。　　國初撥田贍僧。原為此軰。奈房僧好醜相形。每懷忌嫉。姑念習久難反。止於各該寺租粮。十之二三。撥入供眾。此皆係本司查增。而非奪房僧所有。如敢生事擾害。定從重究治。給有堂帖為照其堂內䂓條。每堂筭定歲入租銀若干兩。米若干石每僧壹日飯食腐菜銀壹分。或米貳升。每日該贍禪僧若干名堂主登簿知會官住除香燈募外。僧多亦聽募助僧少以侵尅論官住不為催租。致有拖欠。革俸抵償。田地如有典佃。雖費出有因。亦必從重追究。堂主或缺。聽堂內眾僧。公同官住。另舉賢能充補。不許徒弟眷屬。世戀接管租粮俱堂主管理。如有法師止覺察而不經手。原無責任。不宜赴司進謁催租僧。堂內外各壹人不許偏用堂內不得將暈酒進入及蓄養行童違者堂主不許住堂各堂大門。設立左右二示懸掛。務使僧眾通知。用防隱閣。

　　(【本部給各禪堂劄付】)(南京禮部為撥給禪堂以勵行僧以存　　祖制事祠祭清吏司案呈照得禪堂多係行僧參學持齋僧䂓不失　　國初本部奉　　旨分為三等曰禪曰講曰教欽錄集開載甚詳今禪講僅存於禪堂而房僧絕不知為何物矣然則　　聖祖所贍養之管在今日亦惟禪堂足當之也奈薰舊不能同器每加忌嫉縱習人難以盡移而德意豈容偏壅况一寺之中安得有分彼此今查棲霞寺見有欽賜金官等庄撥入禪堂乃三大寺獨無殊失優給行僧之意今議各寺以十分之三給之靈谷禪堂悟真桐橋二庄及陳橋茄地洲約贍僧壹百柒拾壹名律堂龍都散甲二庄約贍僧壹百玖拾捌名天界禪堂靖安庄采石洲菜地併施捨田約贍僧柒拾叄名報恩禪堂藏經板頭菜地約贍僧柒拾陸名又鷄鳴禪堂大梅子洲約贍僧貳拾名皆給與帖文執管盖寺租自經青查給眾較前有餘非奪号僧原有之物如有敢生事擾害者定從重追牒究治其禪僧雖難額定大▆常存有約定之數即見無弊其[(冰-水+〡)*ㄆ]租正副二僧用堂內壹人堂外壹人互察官住一體嚴催錢粮既多堂主要須得人官住亦宜不時稽考但不許有分彼此私意中傷具由稟　堂奉批僧非禪別不成僧寺無禪堂則不成寺聖祖贍養本意原為此輩俗僧反懷忌嫉殊可恨也如議撥給有敢生事擾害者查出重究奉此又稟　堂奉批准各給帖奉此案呈到部擬合就行為此合劄某寺禪堂主僧照劄事理即便遵照將後開各庄田地洲場永遠執管收租供眾有敢生事擾害者許執劄赴稟以憑重究毋得違錯須至帖者　萬曆叄拾肆年捌月初陸日)

　　撥佃借貸　各寺租粮所入。儘足充用。原無重大事務賠累。近年官住。多假修理散眾為名。豫撥洲田。廣借債務。實費僅十之二三。而虛耗已十之七八。官住利於侵用。雖屢經本部禁諭弊終不止。至令洲久假而不歸債盤算而無已貽累該寺。莫此為甚。除前革職賠認外。以後但有犯者不論實用與否。官住即行革職。責令贖洲召債。如有實賍。仍加參送。至於佃田受價。佃戶得以藉口。尤為不可。幸未有犯。亦合預禁。如各寺果有緊急公費。必不容已。許於三大寺公費內。相通借用申稟批給。銀不起利。租到即還。不得延挨。

　　月報𡻕報　各庄租粮。俱分夏冬二季。租到即查額定公費。照數扣存庫內。以待半年之需。下次租銀相接。亦如之。未應交納者。不許預先那用。及零星取討。以致折減虛耗。其官住俸薪。眾僧口粮。亦分二季支給。各有定數定時。不許銀米那移後先攛亂。致釀弊竇。凡眾僧口粮。隨到即具花名冊。送部批給。不許遲延。散眾完方給官住。至於公費逐時關支者。須管事僧具領。官住查照額例批發。管庫僧將銀送官住驗封兌出。仍封固判押發收。書記僧即登報循環買何物料。給何工役。仍聽官住驗過。盖官住查理而不經手。庫僧收貯而不折封。用費不實責在管事。登報不實。責在掌書。互相覺察。毋得黨同。額定外。又量存餘剩銀米。備額外不常之需。聽臨時具手本批給。如無手本。不准支銷。每月開報循環。照例分舊管新收開除實在肆款。款內仍備開原議額定數目。各將見用數目。附註其下。以便查對。每月終日。預將簿送司。朔日管事書記管庫僧。一同赴領。如有用不合例。及指稱揭債那借等項名色。即係侵欺。定重究追補。每夏冬二季。仍總造歲報冊。䂓則與循環簿相同。但彼以月計。而此以歲計。分潵與結總之異耳。冊內有過用者追賠。合例與否。官住年終考校。即以此為定。餘剩銀米。如至年終尚未支銷。即報明與缺僧粮同充修理之用。五次大寺錢糧不多。止於夏冬歲報。不必月報。

　　靈谷分給租粮　靈谷寺田租獨多。內有天禧溧水等田。又原係報恩天界等寺　　賜田歸併。僧錄司印官俸粮。應獨派靈谷出辦。餘寺俱免。又鷄鳴係靈谷別院。觀音閣係靈谷下院。共額定僧壹百貳拾名。附靈谷關支米糧。獨銀兩不給。以存寺內寺外之別。

　　報恩禪堂板頭　板頭銀俱禪堂贍僧。目今用捌兩刻補缺板。約五年通完。仍用贍僧。每請藏逐月有循環簿開報。印經刻板。有號票給查。悉載請經條例內。

　　附三大寺及五次大寺公費文冊數目

　　靈谷寺(循環公費簿貳本　𡻕報租粮冊夏冬貳本　散粮花名冊夏冬貳本　公學假簿本司本寺本堂叄本)

　　天界寺(循環公費簿貳本　𡻕報租粮冊夏冬貳本　散粮花名冊夏冬貳本　公學假簿本司本寺本堂叄本)

　　報恩寺(循環公費簿貳本　𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)

　　雞鳴寺(𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)

　　能仁寺(𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)

　　棲霞寺(𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)

　　弘覺寺(𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)

　　靜海寺(𡻕報租粮冊夏冬貳本　散粮花名冊止冬季壹本　公學假簿本司本寺本堂叄本)


大藏經補編第 29 冊 No. 160 金陵梵剎志


金陵梵剎志卷五十二

　　各寺僧規條例

　　南京禮部祠祭清吏司為條議僧道官職事宜事照得南京僧道錄司乃額設正六品衙門管轄各寺觀僧道及一切租糧詞訟人眾事煩居然一有司也往時官住多係匪人清䂓大壞本司職掌所關何忍藐忽以恣决裂除壞事官住已經革職另補外所有節次條議奉批遵行在卷今合通查約總開款另呈批示以便刊刻書冊永久遵照稟　堂奉批官住為寺觀綱領向時考補叢弊濫費近經搜剔百凡清楚矣該司所別諸款更加體悉凡在緇黃各宜自愛至于遵成事杜弊端則後之典兹曹者尤宜加意耳奉此合行刊刻書冊永遠遵照施行

　　計開

　　額設　僧錄司額設左覺義壹員。右覺義叄員。徃時各住一寺。近經咨北。左覺義專住僧錄司。右覺義叄員。分住靈谷天界報恩三大寺。係本部考選。起送禮部具　　題。吏部覆授。其大住持捌員。靈谷天界報恩各貳員。鷄鳴能仁各壹員。俱係本部考選起送。近亦咨北。免其親赴。止移咨禮部類　題。其棲霞弘覺靜海各壹名。係本部堂劄。其通經優給僧。靈谷天界報恩各拾名。鷄鳴能仁棲霞弘覺靜海各叄名。係本司考試。呈　堂發落。凡官住俱以別寺僧考補。不許即用本寺。以滋偏私。至於中寺住持。體綂與大住持[廷-壬+向]別。遇缺僧錄司將該寺有行僧。送本司默經考補給劄。小寺首僧。又與中寺住持不同。徑聽僧錄司選補。

　　(【新卷】【本部咨定官住事宜劄付】)(南京禮部為省繁文以杜捐勒并條議官住未盡事宜事祠祭清吏司案呈奉　本部送准禮部咨開准南京禮部咨議僧錄司未盡事宜煩為查議回咨等因到部送司查得新補官住舊例行查三次本部因其煩擾已經裁減二次今即取用本寺一結又何必再取見任寺結以滋勒索及查左覺義既管衙門印務總理諸山再兼本寺委屬重復其能仁寺既稱事簡止留住持不必再設僧官及本寺僧官調靈谷寺則官省而事亦集矣至於住持原係不急之官既經查勘無碍又經考選堪充止須知會本部給劄不必令其親徃以省盤費俱為便益相應回咨案呈到部看得事求便民法宜通變既經南京禮部移咨前來又經該司查議妥當合咨煩為照依來文內事理永為定例施行等因咨部送司案呈到部擬合就行為此劄仰該司官吏照劄事理即便轉行各大寺以後如遇新補官住止取本寺一結不必重取見任寺結又該司左覺義見兼靈谷寺今只專住僧錄司衙門掌印總理諸山不兼本寺其能仁寺僧官即調補靈谷寺能仁寺止留住持壹名僧官不必再設又新補住持不必親往北部止聽本部移咨知會北部給劄管事俱永為定例仍將遵過緣由并各官到任日期申報施行　一劄付僧錄司　萬曆叄拾叄年拾壹月拾陸日)

　　考補　查　　大明會典一款。本司官俱選精通經典。戒行端潔者為之查　　欽錄集一款。奉　聖旨。靈谷天界天禧能仁鷄鳴五寺。係京剎大寺。今後缺大住持。務要叢林中。選舉有德行僧人考試。各通本教。方許着他住持。毋得濫舉。欽此。又查大明會典一款。洪武年間。禮部奏准。凡度僧皆本部考試。能通經者方准給牒。不通者黜還俗。是考經即度僧皆然。不獨官住已也。自來官住皆考經不廢。近忽將僧官改為用[門@(奄-大)]。夫僧官得轄各寺錢粮詞訟。關繫最大。今不問賢不肖而一聽之[門@(色-巴+(電-雨))]。已非　　祖制。况[門@(色-巴+(電-雨))]雖示公。實有不盡然者。今該本司呈　堂。一以考經為準經之通否。自難掩人耳目。但徃時雖係　堂考。本司得以閱卷。定擬去取故請托終不能禁。今　堂屬分為兩考。如左覺義缺。本司就右覺義叄員內。考選貳員送　堂右覺義缺本司就人住持捌員內考選叄員送　堂大住持缺。本司就堂劄住持叄名內。考選壹名。又通經僧內。考選肆名。共伍名送　堂。堂劄住持缺。本司就通經僧內。考選伍名送　堂。考用梵網楞嚴二經出題。皆　堂上親自閱卷取補。本司止散卷收卷。並不干預去取。如此則果係不通。必難屢倖。各僧希冀之心或可藉以潛杜耳。官住考補。必由通經僧挨序而進。有越次者即係鑽刺。其戒行優劣。官住見有年終紀錄簿可查。如有過犯不准送試。通經僧取官住保結為據。凡通經僧。每年終本司取八大寺僧考補壹次。通經者照缺填補。不通者黜革。人少姑以默經充數。粮止半給。試卷俱呈堂發落。如本司官止壹員。仍會儀制司官壹員同考。(承恩寺原不在大寺之列最善鑽刺不得破例濫[(冰-水+〡)*ㄆ])

　　禁費　往時遇補官住。本衙門各役及寺僧需索。各不下陸柒拾金。是何脂膏之地。而濫費至是。將安望其修潔為也因各僧役不遵禁諭。已經弔取用過底簿送　堂面審。革役枷責有差至于各寺結狀又經咨北止用本寺壹結。其叄次叠取。及見任寺結俱革。懲創之後。似可稍戢矣。復訪得逼索之患。皆起於文書稽緩自今但有官住缺出。本寺即時申報。本司即牌行僧錄司。取應考僧名到司。定限第壹堂考試發案第貳堂送　堂覆考。當日補定。隨牌行僧錄司取結。第叄堂僧錄司將本僧原住寺一結申送。本司吏書。隨即寫僃咨文限第肆堂呈　堂給發。其使費等項。一槩禁絕如有遲延即審係何處留難過壹堂者責治。過貳堂者究賍。務期嚴查以塞弊竇。

　　(【新卷】【本部究追逼索官住銀錢告示】)(南京禮部為究追逼索官住銀錢事祠祭清吏司案呈照得往時三大寺遇補官住本衙門各役索費約陸柒拾兩各寺畵結亦近此數而北上盤費不與焉此何等前程濫用至是為此既補之後種種不肖難以化誨該本司呈　堂嚴行禁革今各不遵行逼索如故一經補出各役數拾人環集其家少不遂意喧呼喝罵而寺僧畵結則有去衣奪筆肆行詬辱者大可駭異該本司吊取近年住持用過底簿送堂蒙拘衙門舊役方四及官住等面審是的奉　堂批各寺補住持僧官此公典也而合署奸役以為利藪羣起需索是何理法即相沿已久難以追究而自去歲該司稟堂禁革以後獨不可遵行乎往者考補多係夤緣本僧或尚有力可以出錢而近來堂司所考皆出至公盡絕請託其見取者多是貧僧通曉經典安能得錢填此軰谿壑也今經細訪并查出底簿及舊役方四等口供其刁惡潑賴集眾橫行最為大害者堂上則有長班王臣而班頭徐相次之司廳則有皁隷侯強[臼/几]而顧辣次之該司則有皁隷焦德而錢倫蔡春次之此皆蠧法恃兇均當痛治但念人多不能盡法王臣侯強[臼/几]焦德各責貳拾枷號貳拾日革役其餘各責貳拾追還騙去銀錢發各祠修理至於簿內所開莊先生是何么麼而動輒騙銀少者兩餘多者數兩計其所得反在各役之上而該司書手劉汝登罪亦次之似當各行革役而莊先生加責貳拾枷號其餘吏書等項得錢不多者姑且寬貸免究但錢自壹千銀自壹兩以上者盡行追出為各祠廟修理之用衙門既清則羣僧之浪費亦所當究合行按簿追出於寺中修理或還債等項公用以前勿問但查此簿以後者可矣本部大意如斯中間有情法未當處置未盡者該司再酌量稟行務於合人情而塞弊竇亦衙門一快事也其各寺刁僧并訪其尤無頼者枷號壹貳警眾奉此會同㕔司遵照批示將莊先生即莊顯宗侯強[臼/几]即侯舉王臣焦德各責治革役枷號報恩寺門首貳拾日顧辣即顧朝棟又經霸占樂婦奉批責貳拾板革役枷號教坊司門首半月劉汝登革役徐相錢偷蔡春各責治訖其底簿所開除年遠不究外止據叄拾貳年拾貳月間性敏本性貳簿性敏用過衙門內共銀壹拾陸兩伍錢伍分共錢伍萬陸千柒百貳拾伍文寺內共銀叄拾玖兩捌錢共錢陸萬貳千陸百貳拾肆文本性用過衙門內共銀壹拾肆兩玖錢肆分共錢陸萬肆千貳百壹拾文寺內共銀叄拾兩柒錢叄分共錢叄千壹百柒拾文其各役及各僧名下除得錢少及錢多而已經革役免追外今查銀自壹兩以上錢自壹千以上開報衙門人役共銀壹拾兩零貳錢共錢貳萬叄千貳百叄拾貳文付送精膳司追收為黃公祠修理之用靈谷寺索過性敏共銀貳拾肆兩肆錢共錢伍萬貳千叄拾文性敏原係報恩寺僧追出仍給報恩寺常住償還欠債鷄鳴寺索過本性共銀貳拾叄兩陸錢柒分追出亦給報恩寺湊刻續藏經板完日取該寺官住庫收繳又查新補報恩寺住持明裕到寺畵結有僧海寧道盛德華等索取點茶去衣奪筆耕眾辱罵查德華素行無犯姑責治釋放道盛因醉酒放肆追牒還俗海寧慣能賭博追牒重責枷號又查各官住皆索新補住持贄儀大約叄肆兩如已退僧官如選則多至玖兩獨報恩寺住持滿黌簿中無名據眾稱自來堅辭不受不意眾濁之中有此獨清之品合動支該寺庫銀伍兩給扁旌異併去年所派認債銀共貳拾兩伍錢陸分亦仍歸常仕免其召償大行獎勸以勵頺俗自今新補官住不許衙門人役及寺僧仍前需索大書木榜一通懸之衙門公署永遠遵行又經稟　堂奉批俱如議行奉此合再書示知悉遵守案呈到部擬合就行為此示仰本衙門一應人役及諸山官住僧道知悉各犯俱係初次姑從輕處今後考補官住敢有仍蹈前穀者體訪得實定行奉送究賍治罪决不輕貸　萬曆三十三年十二月十二日)

　　詞訟　查　　大明會典一款。凡內外僧官。專一檢束天下僧人。恪守戒律清䂓。違者從本司懲治。若犯與軍民相干者。從有司懲治。又　　欽錄集一款禮部為　　欽依開設僧道衙門事。一在京在外僧道衙門。專一檢束僧道。務要恪守戒律闡揚教法。如有違犯清䂓不守戒律及自相爭訟者聽從究治有司不許干預。若犯姦盜非為。但與軍民相涉。在京申禮部酌審情重者送問。在外即聽有司斷理。是僧道專屬本部。如武學軍衛之於兵部。與有司原無預也。自來僧道詞訟。皆在本部。如有司衙門行提必抄錄奉批原詞。或移文知會。或具由申請。牽害者免提。情重正犯量𤼵。原係相沿舊䂓近有未經知會申請徑自拘提本司不得與聞。因有差役受囑借本部禁例朦朧赴該衙門註銷者。既侵職掌且長奸弊。殊屬非法今後凡遇違制徑提者。僧官住持速行報奪。懼威擅發。一併究罪。至於僧道詞狀。徃時間批有司事易藐忽。經年不為申結為累非細今後一遵　　祖制。例不行有司衙門止批僧道錄司其僧道訐訟亦例不許赴別衙門告理。以長徤訟刁風。(如係真正強盜人命例應赴別衙門須先稟知)批詞限十日內申詳。有枉斷者革職受賍者叅送。違限不結提吏究責。若犯姦盜非為與軍民相涉。遵照　　欽依條例。申部酌審情重送問。情輕徑自發落此外本部有民間墳地相爭及天文生醫生詞訟墳地原係戶婚之類自應歸屬有司。天文醫生雖屬本部然其詞訟並不見之典故亦似越局自今槩不准理即通狀到部亦止立案職內毋侵入職外亦毋侵出恪遵掌故。毋致那移

　　優恤　徃時官住不務行修事舉。專以趨奉為恭體貌日賤即有好修僧道多不願就以致無頼成風諸務盡壞查　　國初僧道錄司止屬　部堂宣德年間本司文移猶用手本在今雖難追論而體貌似宜稱優。凡本部官到寺觀拜客飲宴。趨承之禮或可量省。至於各役需索呵斥。尤傷本部體面各司亦俱體恤。已經呈　堂嚴禁。合再申飭。

　　卯結　徃時各寺。逐月到司具結。有寺小止一二僧者不無煩累而聯屬覺察之䂓又不可廢。查三大寺原就近分統各寺今復於各寺中就近。如城中相去四五里內城外相去十餘里內者各以中寺領小寺。每月終各小寺互相具結送中寺住持中寺住持于次月朔類總送司結內照節年告示條約一不許勾引婦女。一不許安歇奸細一不許畜養牲口一不許擺設暈宴。一不許典佃公產。一不許砍伐蔭樹。一不許污穢殿宇一不許私創菴堂。一不許干與訟事。一不許廢缺焚修一不許窩藏賭博一不許容畱追牒。逐項登荅。有違犯者各該管官住及左右隣。覺察申稟。而尤以左右隣為主如縱容不舉一體究治(近行十家禪法每月十房內輪一房直牌應卯互結各房)

　　考校　官住管轄錢穀詞訟不別賢否何以勸懲今議每歲終照武職例考校一次。十一月終。本司先發簿一扇將應考事列為條件一徵租有無拖欠。一給眾有無足數一官粮有無完納一公費有無合例。一蘆洲有無撥佃。一公債有無揭借。一批詳有無遲延。一問理有無偏私一焚修有無廢缺。一戒律有無破毀。報恩寺加經板有無欺隱。各官住逐一登荅。本司覆覈。填注考語。呈　堂定奪。過重革職。過輕罰俸。有賢能者獎賞。少則貳兩。多則肆兩。於該寺宮公費內動支。逐時有賢不肖事件。俱紀錄各名後。年終僃查以定優劣。每遇丙辛造冊年分。仍總考一次。獎多者候缺送考。罰多者革職。

　　度籍　僧人度牒。往時零星請給。本司不便查考。至有犯事被逐行童亦得朦朧赴納。自今各僧願請牒者。聽其陸續報名僧司。僧司於夏冬二季。類總報部。本司呈　堂劄行應天府。各僧一同請給。不但本部得以稽查。各僧亦甚便益。年終僧錄司僃開所屬寺觀僧道。年甲籍貫度牒字號。造冊貳本。一存本部。一送禮部。其亡故度牒。繳部塗抹收架。但徃時冊籍。已成故套。多非實僧。今咨北者仍依舊式。本部另照散粮花名冊造送。庶為實據。以便查考。

　　萬曆叄拾肆年肆月　　日

　　附十家牌告示

　　南京禮部祠祭清吏司為申明排門舊例以淨僧規事㨿南京僧錄司申稱萬曆十五年間奉本部設立各寺十家牌法等緣由到司㨿此查得先年委有編甲事例合無設立牌式行僧錄司刊印各大中寺約十房設木牌一扇如房少儘本寺為止各小寺同一所領者就近共牌各填註花名併造冊送司掛號給發各僧遵照後開條[(上/矢)*欠]十房互察有違禁者公同稟究如容隱事犯牌內左右隣房及輪牌直日之家一體橔鎖追牒每月朔日各牌內輪一僧具有無違犯結狀送查每年終另填新票申請更換具由稟　堂奉批如議速行奉此除牌仰僧錄司照式刊印給發各寺輪房懸掛外合[一/丹]出示曉諭各該寺僧眾一體逐[(上/矢)*欠]遵照施行不許勾引婦女不許安歇奸細不許畜養牲口不許擺設暈宴不許典佃公產不許砍伐蔭樹不許污穢殿宇不許私創菴堂不許干與訟事不許廢缺焚脩不許窩藏賭博不許容留追牒

　　萬曆叄拾伍年貳月　　日

　　年終繳舊換新


大藏經補編第 29 冊 No. 160 金陵梵剎志


金陵梵剎志卷五十三

　　各寺公產條例

　　南京禮部祠祭清吏司為清查常住公產事案查先該本司稟　堂會同儀制司郎中汪　清查常住田地除大寺
　欽賜原無盜賣租糧已經議定外復將各中寺小寺公田載在本部職掌及碑記內者一一查覈行委僧錄司印官通行各寺攢造田形實徵二冊陸續送司汪郎中隨經陞任復呈委儀制司主事洪　會同清理備查得　欽錄集及碑記內開載洪武十五年三月初六日曹國公欽奉
　聖旨天下僧道的田土法不許買僧窮寺窮常住田土法不許賣如有似此之人籍沒家產欽此又本年九月二十五日戶部尚書孫英同本部官於　　武英殿欽奉
　聖旨天下僧道的田土依着曹國公置惠光菴的田土還與他菴內了常州府武進縣懷德鄉糧長陸𢖍典了彌陁寺田土三千畆止還一千畆今又要原鈔惟有這廝不怕法度勒要和尚鈔如此之人難以本鄉住坐免他[├/(夕*人)]罪連家小𤼵去邊衛𠑽軍照得天下有此土霸之人倚恃豪富將那僧道田土在已餘過年月以利息過本為由僧道乏鈔收贖擬將他絕賣以致僧道窮乏土霸之家豪富體得如此者著有司拘集僧道取勘常住田產若納官糧外計賍坐罪田產還他本寺欽此又查　大明律一[(上/矢)*欠]僧道將寺觀各田地朦朧投獻私捏文契典賣者投獻之人問𤼵邊衛永遠𠑽軍田地給還各寺觀其受投獻家長併管庄人叅究治罪夫寺觀田地不許典賣
　聖諭及律例歷歷可據况今常住公產又與僧道私置不同上則請　　勅護持下則呈部禁約內亦間有　　欽賜田土盈縮悉載職掌安得私賣之而私買之甚且以白占為也今查據本部職掌及碑記內開載田地其間見存者固多所有隱失情各不等如寺小之處有等奸猾里長設計逐僧藉口戶絕無人辦糧收歸執業則徑自白占與僧人原無干涉直當追田還寺者也又有土覇田畆相連計串黠僧暗賣暗買實契虛錢黠僧利值雖少猶愈於無眾僧受欺即覺已無可挽者又有寺小僧稀以他寺僧帶管則視常住為傳舍急售其田挾輕資以去每畆止不過數錢而眾僧亦視為無主物袖手不顧者此二項顯係投獻律例甚明但人情既以積𡚁為固然本司亦難盡法以大創相應斟酌議處除賣僧已故無從追究外其見在者俱責令照備原價贖回力不能者即追度牒逐出另着他僧贖之內有民情戀產不欲退贖情愿照佃田例減半輸租或田多而量退一二抵補薄價免於全贖皆聽從情處各隨所便無非上不欲失
　聖祖田產還他本寺之旨下則寧使法常不足情常有餘期於調劑之當而已今查據各寺見在田共貳千陸百伍拾肆畆捌分陸厘地共捌百伍拾壹畆捌厘山共壹千玖百叄拾肆畆叄分伍厘塘共貳百肆拾貳畆壹分陸厘通共伍千陸百捌拾貳畆肆分伍厘房壹百壹拾伍間房地陸拾貳間半大約舊管及新收者十之九清出者十之一盡數查照入冊各情俱已輸服其刁惡怙終難以理喻者則有窑墩菴田之被占於里長李鶴等復告上元縣昭明院田之被占於生員戎自華等復告巡視衙門俱經叅送法司仍如本司原斷田歸該寺各犯俱各擬罪有法司回文在卷然田地雖已清理猶恐向後復有盜賣之𡚁查三大寺原分綂各寺今復就各寺中以中領小互相覺察每月具結呈遞又以僧錄司總之每年該司給各寺由票一通送本司掛號歲終倒換每五年同三大寺通查一次伏候　批示刊刻書冊永遠遵照庶黠僧豪戶不得私相買賣施主義舉可以不孤而明禁昭然亦不至終於廢閣也稟　堂奉批中小寺田業雖不盡出　　欽賜然皆各寺之恒產也既經查明甚者至法司治之覇占者其庶知警乎以中小寺而分属大寺尤得提綱挈領之意俱如議行奉此合行刊刻書冊永遠遵照施行

　　今將各中小寺公產開後

　　靈谷寺所綂

　　棲霞寺(公產載本寺冊內)　　　○(領有產小寺壹)

　　西墳菴(田叄畆捌分捌厘　山伍分貳厘　地捌畆貳分叄厘　塘無)

　　佛國寺(田柒畆叄分　山壹拾伍畆　地無　塘無)　○(領有產小寺叄)

　　清果寺(田壹畆叄分伍厘　山拾畆柒分叄厘　地肆畆柒分壹厘　塘伍分)

　　梵惠院(田肆畆柒分肆厘　山捌畆　地叄畆陸分捌厘　塘柒分玖厘)

　　茶亭菴(田玖畆伍分捌厘　山伍畆　地拾壹畆肆分壹厘　塘肆畆)

　　草堂寺(田壹百玖畆伍分　山拾叄畆　地貳拾柒畆捌分伍厘　塘捌畆伍分貳厘)　○(領有產小寺壹)

　　慈仁寺(田無　山伍拾伍畆玖分　地拾畆貳分伍厘　塘貳分玖厘)

　　翼善寺(田無　山伍拾肆畆伍厘　地拾畆捌分柒厘　塘無)　○(領有產小寺肆)

　　祈澤寺(田貳拾貳畆伍分伍厘　山陸畆　地捌畆肆分　塘無)

　　天寧寺(田貳拾畆　山叄拾貳畆　地無　塘貳畆壹分)

　　雲居寺(田肆畆壹分肆厘　山無　地柒畆貳分陸厘　塘陸分叄厘)

　　莊嚴寺(田拾貳畆貳分陸厘　山無　地無　塘伍畆)

　　定林寺(田陸畆　山柒拾伍畆　地無　塘貳分)　○(領有產小寺壹)

　　外永福寺(田玖畆玖分貳厘　山無　地無　塘無)

　　光相寺(田無　山無　地捌畆　塘無)○(領有產小寺貳)

　　天隆寺(田無房陸間　山叄畆　地無　塘無)

　　積善菴(田肆畆柒厘　山無　地肆畆叄分壹厘　塘貳畆)

　　廣惠院(田肆拾肆畆伍分　山貳拾捌畆伍分　地貳拾貳畆捌分伍厘　塘伍畆貳分)　○(領有產小寺肆)

　　寶善寺(田叄拾玖畆肆分伍厘　山伍畆　地柒畆陸分　塘叄畆貳分玖厘)

　　龍泉菴(田陸畆壹分肆厘　山伍畆　地壹畆柒分柒厘　塘叄分)

　　本業寺(田拾捌畆貳分　山拾貳畆　地拾貳畆玖分　塘叄畆伍分叄厘)

　　普濟寺(田拾陸畆叄分叄厘　山叄拾叄畆　地拾伍畆伍分肆厘　塘陸畆)

　　昭明院(田柒拾陸畆伍分　山壹畆貳厘　地肆畆貳分柒厘　塘肆畆貳分)　○(領有產小寺貳)

　　吳讀菴(田拾伍畆貳分陸厘　山玖分　地拾畆貳分　塘叄分伍厘)

　　多福寺(田叄拾肆畆壹分叄厘　山無　地柒畆伍厘　塘柒畆肆分)

　　三禪寺(田柒拾陸畆捌分捌厘　山壹百畆陸分玖厘　地壹畆叄分叄厘　塘陸畆伍分)　○(領有產小寺伍)

　　安平寺(田拾肆畆壹分陸厘　山無　地貳畆玖分肆厘　塘壹畆伍分)

　　登臺寺(田陸畆叄分壹厘　山壹畆　地拾叄畆壹分玖厘　塘貳畆)

　　慈光寺(田貳畆貳厘　山無　地無　塘無)

　　無垢寺(田貳拾柒畆柒分　山貳拾陸畆捌分　地玖畆玖分捌厘　塘壹畆捌分陸厘)

　　紫草寺(田壹拾陸畆肆分　山陸畆伍分　地壹畆　塘無)

　　天界寺所綂

　　承恩寺(向南廊房拾壹間　房地肆間半　向西廊房貳拾間　房地拾壹間)

　　(本寺)禪堂(向南廊房拾貳間　向西廊房拾貳間)

　　鷲峰寺(租房拾陸間　山無　地伍畆柒分伍厘　塘無)　○(領有產小寺壹)

　　清溪菴(田肆拾壹畆　山無　地無　塘無)

　　瓦官寺(田無　山無　地無　塘無)○(領有產小寺壹)

　　普利寺(租房拾壹間　房地拾伍間　地貳畆　塘無)

　　金陵寺(田無　山拾陸畆貳分　地叄畆捌分　塘無)

　　普惠寺(租房拾叄間　房地貳拾叄間半　地壹畆　塘無)

　　(本寺)禪堂(租房拾肆間　山無　地無　塘無)

　　嘉善寺(田叄拾壹畆肆分　山拾畆　地貳畆陸分　塘無)○(領有產小寺叄)

　　三塔寺(田拾柒畆叄分肆厘　山陸拾玖畆柒分　地玖畆壹分玖厘　塘捌分貳厘)

　　幕府寺(田柒畆肆分壹厘　山壹百拾壹畆肆分捌厘　地拾畆伍分陸厘　塘無)

　　崇化寺(田伍畆捌分柒厘　山叄拾叄畆　地無　塘無)

　　弘濟寺(田拾畆叄分伍厘　山伍拾捌畆壹分捌厘　地貳拾壹畆陸分陸厘　塘無)。(領有產小寺貳)

　　(本寺)禪堂(田捌拾伍畆　山無　地無　塘無)

　　清真寺(田拾畆肆分肆厘　山柒畆捌分壹厘　地拾肆畆肆厘　塘無)

　　梵惠寺(田貳拾壹畆叄分叄厘　山伍畆陸分　地無　塘無)

　　報恩寺所綂

　　能仁寺(公產載本寺冊內)。(領有產小寺壹)

　　外鷲峰寺(田無　山陸畆　地肆畆壹分玖厘　塘壹畆叄分陸厘)

　　弘覺寺(公產載本寺冊內)　○(領有產小寺柒)

　　外承恩寺(田貳拾捌畆捌分伍厘　山肆拾壹畆　地拾叄畆陸分　塘捌分)

　　通善寺(田貳拾柒畆玖厘　山貳拾柒畆叄分柒厘　地玖畆柒分捌厘　塘貳畆柒分柒厘)

　　廣緣寺(田叄拾畆壹分　山拾畆　地捌畆伍分　塘柒畆)

　　三山寺(田拾捌畆玖分貳厘　山壹百伍拾壹畆　地肆拾畆玖分玖厘　塘無)

　　圓通寺(田無　山陸畆　地玖畆　塘無)

　　佑聖菴(田貳畆貳分叄厘　山無　地肆畆捌分柒厘　塘無)

　　淨明寺(田陸畆壹分叄厘　山貳拾畆伍分　地捌畆貳分陸厘　塘叄畆玖分)

　　峰寺(田無　山無　地肆畆柒分房地玖間　塘無)　○(領有產小寺壹)

　　萬松菴(田無　山陸畆　地叄畆　塘無)

　　西天寺(田無　山無　地無　塘無)○(領有產小寺壹)

　　德恩寺(田無　山壹拾畆　地無　塘無)

　　高座寺(田無　山無　地無　塘無)○(領有產小寺叄)

　　安隱寺(田肆畆伍分　山貳畆　地陸分貳厘　塘壹畆伍分)

　　寶光寺(田肆拾玖畆壹分　山拾伍畆　地叄畆　塘無)

　　均慶寺(田陸畆伍分　山無　地陸畆肆分伍厘　塘無)

　　永寧寺(田無　山無　地無　塘無)○(領有產小寺貳)

　　(本寺)方公祠(田叄拾伍畆　山無　地無　塘無)

　　寶林菴(田壹畆柒分　山貳拾貳畆　地拾捌畆伍分玖厘　塘壹畆伍分)

　　普德寺(田貳拾伍畆玖分玖厘　山貳拾柒畆　地拾肆畆肆分玖厘　塘叄畆捌分捌厘)

　　(本寺)禪堂(田壹百陸拾玖畆叄分貳厘　山拾伍畆　地貳拾伍畆叄分　塘拾肆畆玖分伍厘)

　　永興寺(田壹百捌拾玖畆陸分貳厘　山叄畆　地拾畆叄分柒厘　塘壹畆叄分陸厘)

　　外永寧寺(田貳百柒拾貳畆壹分陸厘　山貳拾叄畆玖厘　地柒拾陸畆貳分　塘貳拾壹畆肆分捌厘)　○(領有產小寺肆)

　　德勝寺(田叄拾壹畆伍分伍厘　山陸拾肆畆　地無　塘壹分貳厘)

　　智安寺(田拾畆貳分肆厘　山陸畆柒分　地拾叄畆玖分貳厘　塘壹畆肆分)

　　德壽寺(田肆畆貳分玖厘　山拾畆叄分　地無　塘壹畆肆分捌厘)

　　永泰禪寺(田肆拾肆畆陸分柒厘　山肆畆　地貳拾壹畆肆厘　塘伍畆壹分柒厘)

　　崇因寺(田壹百伍拾伍畆柒分陸厘　山貳拾柒畆肆分捌厘　地拾捌畆柒分壹厘　塘拾柒畆伍分柒厘)　○(領有產小寺叄)

　　英臺寺(田叄畆伍分　山捌畆　地拾貳畆叄分陸厘　塘貳畆)

　　慈善寺(田拾壹畆貳分陸厘　山無　地貳拾陸畆肆厘　塘無)

　　鳳嶺寺(田拾捌畆肆分玖厘　山拾畆　地貳拾柒畆捌分捌厘　塘貳畆伍分壹厘)

　　祝禧寺(田壹百肆拾柒畆玖厘　山肆拾伍畆玖分肆厘　地貳拾陸畆陸厘　塘拾伍畆叄分伍厘)　○(領有產小寺壹)

　　天隆極樂寺(田拾伍畆伍分貳厘　山拾貳畆叄分玖厘　地拾肆畆壹分柒厘　塘叄畆捌分叄厘)

　　花巖寺(田壹百陸拾叄畆玖分　山陸拾壹畆捌分　地叄拾伍畆　塘貳拾陸畆玖厘)　○(領有產小寺壹)

　　惠光寺(田拾壹畆貳分　山叄分　地無　塘無)

　　祖堂寺(田陸拾畆玖分叄厘　山肆百肆畆貳分捌厘　地叄拾伍畆柒分叄厘　塘柒畆肆分玖厘)　○(領有產小寺貳)

　　永泰講寺(田拾玖畆伍厘　山拾畆　地無　塘玖分伍厘)

　　淨居寺(田無　山陸畆柒分伍厘　地伍畆陸分壹厘　塘貳畆肆分陸厘)

　　建昌寺(田肆拾貳畆陸分肆厘　山無　地叄畆伍分壹厘　塘柒畆壹厘)　○(領有產小寺叄)

　　西林寺(田貳拾捌畆柒分　山伍畆　地叄畆貳分肆厘　塘貳畆)

　　般若寺(田肆拾伍畆　山壹拾貳畆　地壹畆貳分　塘壹畆)

　　高臺寺(田貳拾柒畆叄分玖厘　山玖畆捌分　地伍畆柒分柒厘　塘無)

　　清福寺(田貳拾畆伍分伍厘　山無　地肆畆　塘壹畆伍分壹厘)　○(領有產小寺貳)

　　棲隱寺(田拾伍畆陸厘　山貳畆　地貳拾伍畆肆分柒厘　塘拾叄畆陸分肆厘)

　　葛塘寺(田叄拾陸畆捌分陸厘　山肆畆　地貳畆　塘無)

　　福興寺(田貳拾貳畆壹分肆厘　山叄拾壹畆　地貳畆叄厘　塘叄畆)。(領有產小寺壹)

　　後陽寺(田捌畆肆分　山叄畆　地拾玖畆陸厘　塘無)

　　𢡟德庵(田五拾畆零柒分　山五分　地貳拾壹畆五分　塘捌畆)

　　金陵梵剎志後序

　　西教入支那始於東漢而最熾於六朝維時遁都金陵鷲宮鹿苑盛甲㝢內所謂四百八十寺者是也歷唐逮宋崇替靡常
　高皇帝神聖深究三教之理洙泗而外兼采迦維一時高僧輩出而所以護諸叢林法亦詳𡠾金陵梵剎於斯再盛嗟夫同一象教也蕭氏用之以釀太清之亂
　高帝未嘗不用之而成洪武之治何也蕭氏擷其粗而
　高帝茹其精也辟觀東來單提秘密蕭氏既所不解苐以人主蔬食捨身為足成果綱淪法斁其何能國今觀
　高帝三教論及諭諸僧　勅於宗門妙義抑何暢也取其精者以翼聖真贊王度而粗者不以加倫物之教故夫達儒佛同異之旨者無如
　高帝妙於處摩竭一派者亦無如
　高帝得道綂之大豈不與其得國綂之正均千古未有哉今世闢佛者祖昌黎之說仇之若敵國而尚佛者口諷貝多自同方袍彼兼吐其精而此僅剽其粗所謂齊失而楚未為得矣南祠郎職諸梵剎同官錢塘葛君蒞事日夕循令甲以率其職頹者葺之去籍者復之不持儀律者飭之其教既用復振已復摭往牒按近事彚而為志余藉手成事因宣言於簡俾後之觀者想見我
　高帝綂一道真而於闢佛尚佛紛紛邊見皆可無設其為得志之精乎若夫覩仙陀之莊嚴侘其勝槩覽吟筆之富麗增其藻思斯亦志之粗者而已

　　賜進士第承德郎南京禮部祠祭清吏司主事建德鄭三俊撰

　　右金陵梵剎志五十三卷明錢塘葛寅亮纂清光緒末年濟南禪師領眾金陵淂之於無意而寶之甚至旋退老京口興善庵付其門人智隱和尚因以貯之金山付惟光守之有年矣嘗欲施諸梨棗顧以事重難舉逡巡未果世變日亟衰老駸至大愳其自我而湮沒也乃付上海影印為千部以詒當世其原書間有殘缺丹徒柳翼謀居士以國學圖書館所藏者校補之抑有兩部缺葉相同者由丹徒尹石公居士襍取明代集部鈔補之而溧水濮一乘居士復總斟一過其書始獲完整至与書坊訂約諧價郵函往復則丹徒柳貢禾居士及其令嗣芸湄始終任之葢因緣會合羣力輻輳而始克有成焉竊惟金陵梵剎之盛源於六朝保於唐宋書傳所載葢与長安雒陽相鼎足明太祖以淮上沙彌奮起兵革驅逐胡元混一中夏營金陵而都之時則儒臣文士為宋金華之倫咸以鄒魯誦習之英博通竺乘而方袍圓頂者流亦復有宗泐為玘諸尊宿輔翼倡化於其間太祖乃淂現輪王之身行菩薩之道廣事土木躬為區畫紺宇赭垣之偉丽殆遠接竹林祇樹矣尤復整理僧伽宏揚戒律範其現在而杜其未然謹其薙度而勤其沙汰科條緜密訓誥諄切五百年浚讀之尚凜有生氣適為善信男女意中之所欲言且若可舉而施之今日而决其旦夕奏效者宜其政令修明民安物阜四夷嚮化雖承中原浩劫之後而幽昧霛爽尓感通祥和而不為大屬洪▆之治媲美漢唐豈無故哉惟光江上枯禪那復著眼塵世有所嘵舌因重印此書而俛仰今古憬然于政▆相經之故不能無淵▆之▆後之攬者倘復留意及此豈僅方外人之厚幸也歟中華民國二十五年十月霜亭惟光謹識于金山江天寺之楞伽丈室


