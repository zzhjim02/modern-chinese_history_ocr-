大藏經補編第 7 冊 No. 15 南傳羯臘摩經


南傳羯臘摩經

　　民國丘寶光、徐鄂雲同譯

　　一時．佛率領徒眾．至羯臘摩人所居鄉村．此方人民．久聞佛陀巍德聖潔．智慧無邊．爾時．村民集合．虔誠敬禮．而白佛言．世尊．外道與婆羅門徒．多番頻來．闡釋所宗．自炫互謗．各用其極．我等迷亂．莫辨是非．今我村民．得聞聖教．惟願佛陀．慈悲開示．脫離迷津．認知真理．不勝馨禱．

　　佛言．善哉．當為汝說．事理有疑．則當疑之．人云至善．或云至惡．毋得輕信．更勿以為．誠若非真．當無斷言．以此自解．悞為真理．縱屬傳統．代代沿襲．多方流行．亦難憑信．

　　復次．任何傳說．不可輕信．眾口鑠金．非足徵實．

　　復次．書籍．文稿．著．述．校．註．謂出先賢．投誠服膺．奇思異說．引人幻想．疑作神怪．天機策劃．毋為輕信．毋受眩惑．

　　復次．凡百事物．勿從臆度．事逢偶然．未知演變．執始為終．擅作論斷．一事未決．妄談二三．比論類推．因應萬千．見器範水．信世有垣．樹影婆娑．彌樓山在．市舍人構．眾生神造．──諸如此類．俱不足信．

　　復次．毋持偏見．自傲風習．衣服妝飾．語言文物．俱成國粹．遠勝他國．

　　復次．毋憑直覺．遽信其人．如爾所見．貌相動人．斷為智巧．且堪倚憑．如爾所見．有勢有能．冠絕羣倫．所言俱信．或自忖度．偌大貴人．應寄信仰．若非至賢．王不眷恩．陟此高位．

　　復次．爾等勿因．師長權威．己所尊崇．所信所行．定必正確．我亦信之．我自行之．我告爾等．當自思量．此是惡事．必受業報．智者不齒．信之無益．且貽後患．爾等明此．應即摒除．

　　爾等村民．答我所問．羅巴為貪．是即貪慾．多撒為瞋．忿怨殘酷．謨哈為癡．無知妄念．或有一念．或兼三者．發於人心．量其結果．有益與否．村民共答．噫嘻．世尊．是皆無益．

　　佛陀續問．貪．瞋．癡人．殺．盜．淫．妄．唆使他人．效而從之．非如是乎．村民共答．世尊所言．誠屬如此．

　　佛陀續問．貪．瞋．癡念．殺．盜．淫．妄．是善是惡．是正是邪．智者讚許．抑為不齒．三者無益．且貽禍否．村民共答．誠如世尊．開示甚明．

　　於是佛言．本此一理．今我宣說．勿即信受．爾等有聞．須自識別．知有不善．應即捨棄．

　　爾時佛陀．開示正道．若人自知．任何一事．是善非惡．智者讚賞．裨益滋多．樂利所生．當知信願．努力多行．我今再問．一．阿羅巴．二．阿多撒．三．阿謨哈．去貪．瞋．癡．為有益否．眾答．有益．

　　佛陀再問．不貪之人．不瞋之人．不癡之人．不行殘殺．不為盜竊．不犯淫妄．不說謊言．是耶否耶．眾答．盡如佛言．

　　佛陀再問．去貪．瞋．癡．殺．盜．淫．妄．是善是惡．是正是邪．智者譴責．抑有褒揚．有益無益．致殃致祥．眾答．是善是正．智者褒揚饒益眾生．接福迎祥．

　　於是佛言．我今宣說．爾等共聞．勿即信受．一旦起信．須由自覺．發心受持．奉行不怠．

　　最後佛言．聖者三戒．勿貪．勿仇．勿為愚妄．曉暢實踐．四無量心．即四梵柱．彌塔為慈．願彼眾生．同享幸樂．各如所求．迦盧那悲．肄心同情．願彼眾生．或在地獄．或在他道．免除百慮．如見至友．有病立癒．睦諦塔喜．與彼眾生．相互樂處．如結游侶．游比卡捨．持心公允．不偏不私．眾生平等．


