大藏經補編第 7 冊 No. 21 毒語心經


毒語心經

　　白崖窟南天棒鄧州評

　　小子聽松軒亮卿校訂

　　著語竝頌

　　葛藤窟裡瞎老漢無裩卻歸草裏坐可憐傅大士處處失樓閣莫言冷淡無滋味一飽能消萬劫飢

　　撥轉參天爛葛藤　絆纏四海五湖僧
　　願君認得出身路　藕線孔中弄快鷹

　　南天棒白崖曰　無風起浪肚裏參天荊棘

　　摩訶

　　唐飜云大是什麼四維上下無等匹多錯作廣愽會了君子愛財取之有道為我過小底般若來

　　百億須彌毫末露　三千世界海中漚
　　蟭螟眼裏雙童子　玩弄閻浮爭未休

　　南天棒白崖曰　大破關中收圖書

　　般若

　　唐飜云智慧人人具固固圓弄泥團漢有何限不嶮崖撒手未曾見在何故燈下不截爪可令尺蠖辨長短莫使蝸牛耕石田

　　雙耳如聾眼如盲　虛空夜半失全身
　　不容令鶖子親見　戾脚波斯過別津

　　南天棒白崖曰　石虎吞却木羊兒

　　波羅密多

　　唐飜云到彼岸者裏　是什麼所在掘土求青天蝦跳不出斗寶所在近更進一步釣絲絞水謝郎舟明眼衲僧暗結愁

　　大地誰是此岸人　甚憐錯立洪波津
　　參究若未命根斷　修歷三祗抂苦辛

　　南天棒白崖曰　窮鳥入懷則獵人不忍射

　　心

　　歷劫無名錯安著名字金屑眼中翳衣珠法上塵是什麼多錯認驢鞍橋學道之人不識真唯為從前認識神無量劫來生死本癡人喚為本來人

　　分明三世不可得　一掃長空絕點埃
　　禪榻夜闌冷如鐵　半窓明月帶梅來

　　南天棒白崖曰　仁者見之謂之仁智者見之謂之智

　　經

　　如是我聞一時佛在咄誰舒卷多向故紙堆中求黃卷赤軸又百合一片

　　畢波羅窟裏　未結集此經　童壽譯無語
　　阿難豈得聽　北風窓紙隙　南鴈雪蘆汀
　　山月苦如瘦　寒雲凍欲零　千佛縱出世
　　不添減一丁

　　南天棒白崖曰　一粒粟中藏世界　半升鐺內煑山川

　　觀自在

　　補陀巖薩埵人人具大士盡大地一箇不見不自在底人咳唾掉臂終不假別人力誰繫縛儞著伸左手搔佛首即非無屈右手觸狗頭何日免得

　　執捉運奔不假他　唯因情念積多罪
　　是非憎愛總拈拋　許汝生身觀自在

　　南天棒白崖曰　睡美不知山雨過　覺來殿閣生微凉

　　菩薩

　　簡異二乘與十號暫時假設菩薩名在途中不離家舍離家舍不在途中為君奪卻四弘願行卻是君子可八

　　超出我空無相窠　沈浮業海生死波
　　南無救苦大悲身　百億分身無際涯

　　南天棒白崖曰　只今唯有西江月　曾照吳王宮裡人

　　行

　　道什麼事生也夜眠晝走放尿屙屎行雲流水墜葉飛花擬議三途地獄雖然恁麼地非一回白汗流親見徹大有事在

　　手捉腳運惟什麼　飢餐渴飲作麼生
　　箇中若著一毫相　復為渾沌剜眼睛

　　南天棒白崖曰　自携瓶去沽村酒　却着衫來作主人

　　深般若波羅密多

　　咄剜好肉生瘡怪哉所謂般若其何為物哉既是有淺深將其似河水者乎試道作麼生是有淺深底般若恐有認楚雞去

　　求空破色之言淺　全色見空此日深
　　若把色空談般若　甕中跛鼈逐飛禽

　　南天棒白崖曰　烏龜帶劒上燈臺

　　時

　　又是剜好肉了去劫已前來劫後吹毛匣裏靈光寒和盤托出夜明珠

　　昨晨掃卻舊年煤　今夜鍊磨新歲鎚
　　帶根松矣葉加橘　還着新衣待客來

　　南天棒白崖曰　庭樹不知人去盡　春來還發舊時花

　　照見

　　爍迦羅眼絕纖埃莫向石灰籮裏眨眼者裏是何所在盡大地是沙門一隻眼只是玄沙道底

　　蟭螟眼裏蟻旋磨　蟣蝨耳中蛛結羅
　　兜率閻浮泥犂獄　分明掌上庵摩羅

　　南天棒白崖曰　漢來漢現胡來胡現

　　五薀皆空

　　靈龜拽尾爭免得其蹤色薀如鉄圍山受想如金剛劍行識如如意寶只知途路遠不覺又黃昏

　　認他色受想行識　執作自家娟媿躬
　　譬似浮漚留水上　或如閃電拂長空

　　南天棒白崖曰　短袴長衫白苧巾　咿々日下急推輪

　　度一切苦厄

　　客杯弓影元非蛇夢裏明々三世有覺來空々大千無

　　後鬼推扃前鬼拄　兩頭奮力汗通身
　　終宵爭拒漸天曉　堪笑元惟相識人

　　南天棒白崖曰　洛陽路上相逢著　盡是經商買賣人

　　舍利子

　　咄小果尊者有什麼長處者裏佛祖乞命內秘外現著何處淨名室內不能轉女身七狂八顛忘却麼

　　智是祗園第一枝　驚奔長爪托胎時
　　親參大士留此典　羅睺教師鶖女兒

　　南天棒白崖曰　科頭箕踞長松下　白眼看他世上人

　　色不異空空不異色

　　好一釜羹被兩顆鼠糞污却美食不當飽人喫拂波求水波是水

　　色不遮空空體色　空非破色色身空
　　色空不二法門裡　跛鼈拂眉立晚風

　　南天棒白崖曰　若把西湖比西施　淡粧濃抹兩相宜

　　色即是空空即是色

　　是何閒家具母教猱升木又是二千年滯貨釣絲絞水謝郎舟

　　黃鳥風微希皷瑟　紅桃日暖薄籠煙
　　蛾眉螓首一群玄　各戴花枝錦繡肩

　　南天棒白崖曰　漁歌煙浦咸稱富貴樵唱雲村共樂昇平

　　受想行識亦復如是

　　荒草裏橫身見怪不怪其怪自壞雪佛日出後一場懡㦬

　　地風火水飛禽跡　色受想行眼裏花
　　石女擲梭張瘦臂　泥牛蹴浪皷瞋牙

　　南天棒白崖曰　石女舞成長壽曲　木人唱起太平歌

　　舍利子是諸法空相

　　揑目強生花從來無諸法何求空相淨地上撒屙

　　山河大地蜃樓湧　地獄天堂海市開
　　淨邦穢土龜毛筆　生死涅槃兔角枝

　　南天棒白崖曰　只見錐頭利　不知鑿頭力

　　不生不滅不垢不淨不增不減

　　可愍新鮮果凭麼否何計諸法不生不滅無謾人好手臂不向外曲

　　眼裏童子期客出　谷神不死待人叫
　　眾生界畔不污染　諸佛土中淨相無
　　分八萬門何欠少　容三千剎若隣虛
　　邯鄲枕上新尊貴　又入南柯納稅租

　　南天棒白崖曰　水帶荷花白　煙和楊柳青

　　是故空中

　　狐窠鬼窟陷墜多少行人湛々黑暗深坑誠可怖畏

　　凍餒百餘僧鳳凰　各展臘扇賀新陽
　　壁懸碧目紫髯老　瓶入氷肌玉骨芳
　　寒鎖琴唇黃鳥口　暖浮禪榻赤麟盲
　　編茅包贈自然蕷　封圈寄來養老糖

　　南天棒白崖曰　擊碎我法二空見泥獄　踏斷今時那邊瞎兔徑

　　無色無受想行識

　　夢幻空花何勞把捉得失是非須放過事起叮嚀用空無去為什麼

　　寥廓虛凝寂滅場　山河大地只是名
　　開心為四合色一　心色從來空谷聲

　　南天棒白崖曰　青山自青山　白雲自白雲

　　無眼耳鼻舌身意無色聲香味觸法無眼界乃至無意識界

　　有眼耳鼻舌身意有色聲香味觸法秋天曠野行人斷馬首西來知是誰

　　六識纔生六境浮　意根休處六塵休
　　根境識為十八界　譬如滄溟發一漚

　　南天棒白崖曰　深溪絕無樵子語　陰崖卻有獵人過

　　無無明亦無無明盡乃至無老死亦無老死盡

　　紫羅帳裏撒真珠破布囊裡真珠知者正知是寶牛飲水成乳蛇飲水成毒五雲常擁人不到肅索仙家十二樓

　　十二緣生十二滅　生名凡夫滅聖人
　　此維獨覺所觀境　空裏浮飛眼裏塵
　　眼裏飛塵誰見得　可貴圓頓大法輪
　　法輪影裏親薦取　超過疥癩野干身

　　南天棒白崖曰　江上晚來堪畫處　漁人披得一簑歸

　　無苦集滅道

　　夜明簾外珠痴人按劒立水中鹽味色裏膠青白鷺下田千點雪黃鵬上樹一枝花

　　通紅四箇鐵崑崙　夜半著鞋雲外奔
　　集諦苦諦道滅諦　非終非始非圓頓
　　陳如跋提及拘利　不覺自燎却面前
　　莫謂鹿園摝蝦蜆　金仙密待大乘根

　　南天棒白崖曰　山家富貴銀錢樹　漁父風流玉一簑

　　無智亦無得

　　又是鬼家活計此語錯會底甚多棺木裡瞠眼分明紙上張公子盡力高聲喚不譍

　　黑火洞然黑暗光　茫々天地失玄黃
　　山河不在鏡中觀　百億須彌空斷膓

　　南天棒白崖曰　枯木裏龍吟　髑髏裡眼睛

　　以無所得故菩提薩埵

　　放下著抱臟叫屈隨緣赴感靡不周而常處此菩提座不明三八九對境多所思

　　菩提薩埵摩訶薩　唐飜道大心眾生
　　入三途代眾生苦　遊戱十方不待請
　　誓不取偏真小果　上求菩提化有情
　　虛空直饒消殞盡　永鞭願輪利群氓

　　南天棒白崖曰　覔火和烟得　擔泉帶月歸

　　依般若波羅密多故

　　苦屈苦屈若見一法可依怙驀地須吐却幽州獨自可最苦是江南

　　可談羅漢有貪瞋　莫說菩薩依般若
　　若見一法有所依　非無罣礙即繫縛
　　菩薩般若體無殊　如珠走盤瀟洒落
　　非愚非智非聖凡　只恨畫蛇添雙脚

　　南天棒白崖曰　苦瓠連根苦　甜瓜徹蔕甘

　　心無罣礙無罣礙故無有恐怖遠離一切顛倒夢想

　　不是分外事神通竝妙用荷水也搬柴舉頭殘照在元是住居西

　　非心非性非涅槃　非佛非祖非般若
　　十界無孔熱鐵鎚　虛空繫碎常寥廓
　　纔開口獅子嚬吟　狐兔狸貉盡驚懼
　　應物現身如幻師　隨機轉變無造作
　　見他李母患左肩　數壯灸張婆右脚
　　顛倒夢想恐懼憂　宛如一滴投巨壑
　　赤使齊時被輕裘　鯉逝時有棺無椁
　　喚起庵中午眠僧　告山童折籬偷籜

　　南天棒白崖曰　桑柘影斜秋社散　家々扶得醉人歸

　　究竟涅槃

　　陷人坑子年々滿又是鬼家活計充什麼臭皮韈吾黨之直者異於是父為子隱子為父隱

　　一切眾生生滅心　直維諸佛大涅槃
　　木雞含卵立棺木　瓦馬逐風歸本貫

　　南天棒白崖曰　日日日東出　日日日西沒

　　三世諸佛依般若波羅密多故

　　壓良為賤大抵還他肌骨好不塗紅粉自風流鑊湯無冷處

　　般若生三世諸佛　三世諸佛演般若
　　主伴無盡唵蘇魯　舊巢受風鳴宿鶴

　　南天棒白崖曰　十謁朱門九不開　滿身風雪又歸來

　　得阿耨多羅三藐三菩提

　　不可向虛空裏釘橛去犢牛縱可生兒諸佛終不依般若得菩提何故般若菩提體無二故若又更有一法可得即非如來譬如大火聚進傍則佛祖亦喪身失命

　　白獺可緣木得魚　佛不依法得菩提
　　道如來有一法得　如道應真各有妻

　　南天棒白崖曰　竹影拂階塵不動　月穿潭底水無痕

　　故知般若波羅密多是大神咒

　　擔水河頭賣何樓漆器莫拈出字經三寫烏焉成馬又是小賣弄夜行莫踏白非水多是石

　　可貴自性大神呪　轉熱鐵丸作醍醐
　　地獄閻浮天上界　雪花一片落紅爐

　　南天棒白崖曰　寥々天地間　獨立有何極

　　是大明咒

　　莫謂大明咒拗折山形柱杖子從來大地黑漫々乾坤失色日月吞輝黑漆桶裏盛黑汁

　　本有圓成大明咒　光明寂照盡山河
　　無量曠劫罪障海　水上浮漚眼裏花

　　南天棒白崖曰　風吹碧落浮雲盡　月上青山玉一團

　　是無上咒

　　腳跟下又作麼生為我拈將最下底來墜葉雖憐疎雨感黃梁爭似暮雲親

　　最上最尊最第一　釋迦彌勒猶伊奴
　　此是人々本具物　唯要當人絕後蘇

　　南天棒白崖曰　細雨洒花千點雨　淡烟籠竹一堆愁

　　是無等等咒

　　話作兩橛那一橛著何處誰道上下四維無等匹七花八裂德雲間古錐幾下妙峯頂傭他癡聖人擔雪共填井

　　舊年寒苦梅　得雨一時開　疎影月移去
　　暗香風送來　昨是埋雪樹　今復帶花枝
　　喫困寒多少　可貴百卉魁

　　南天棒白崖曰　欲修行利濟人　却成此不唧𠺕漢

　　能除一切苦

　　劈百合求中心削圓方竹杖輓卻紫茸氈九九元來八十一一九與二九相逢不出手

　　儞若心空及第來　五陰四大一時灰
　　天堂地獄間家具　佛界魔宮百雜摧
　　黃鳥張聲和白雪　烏龜帶釰上燈台
　　若人欲得此三昧　白汗通身須一回

　　南天棒白崖曰　白雲堆裏不見白雲　流水聲裡不聞流水

　　真實不虛

　　者箇是大小大虛妄箭過新羅終日交肩我何似生

　　齊晏殺三士　蜀維敗兩將　假鷄聲避虎
　　賣狗肉懸羊　指鹿見人伏　著蜂斷父望
　　陶朱携越女　紀信降楚王　吞炭伏橋下
　　投簪泣井傍　載主屍兼魴　折父齒咬耳
　　明中修棧道　暗裏度陳倉　若是親見徹
　　匣中三尺霜

　　南天棒白崖曰　女為愛己者粧士為知己者死生己者母知己者鮑叔也

　　故說般若波羅密多咒

　　前頭是什麼如憎醉進酒酒濃元不在多盃十年歸不得忘却來時道

　　一回舉了又一回　積雪堆頭積雪堆
　　只是更無廻避處　為誰醉後添多盃

　　南天棒白崖曰　吾徒不知錦囊重　裏得青山暮色歸

　　即說咒曰

　　第二重亦在漁唱薪歌著何處鸎吟燕語作麼生莫入海擇浮漚

　　七字荒唐二十四　又添四首五字城
　　不是呈高明諸老　慰住庵飢寒弟兄
　　君若無轉身一路　葛藤無底大深坑
　　莫言吾偈甚難解　須知自家無眼睛
　　者裏若看難會處　爛咬急切著神精
　　一回白汗親咬著　和千七百拔根莖
　　吾曾辛苦窺涯際　折此無星等子秤
　　無星秤子若拗折　宛如獅子長威獰
　　禪門幸有此靈驗　何不參究盡至誠
　　此道今人棄如土　懸絲慧命誰相賡
　　我今非老好文術　勸發諸方傑出英
　　上士一見知落處　庸流還論他韻聲
　　宋朝司馬文正子　可惜斯人眼未明
　　每見祖師難透話　道成隱語惱後生
　　五無間業應懺悔　謗法罪障甚不輕
　　世上今多此邪黨　禪園荒落寔可驚
　　若君了佛祖心地　於佛祖言豈如盲
　　辨自家得力真偽　祖師言教似鏡清
　　今時學道盡莽鹵　或以口傳或識情
　　紙授口傳以為足　祖慶遙隔萬里程
　　大丈夫願忘軀命　回轉一花五葉榮

　　南天棒白崖曰　狐猿叫落中岩月　野客吟殘半夜灯

　　揭諦揭諦波羅揭諦波羅僧揭諦菩提娑婆訶　般若心經

　　君子易事而難說也落霞與孤鶩齊飛秋水共長天一色南村北村雨一犂新婦餉姑翁哺兒

　　延享甲子改元冬　諸子合心造活字
　　一字應放十孔方　總數既垂二千字
　　其志留我睡餘言　我心匪石豈不喜
　　於此予還述此偈　欲謝諸子親切情
　　頌終合掌祈祝曰　虛空盡我願無窮
　　稱讚般若功德聚　普回向真如法界
　　歸命三世諸佛陀　及十方賢聖祖師
　　護法諸天龍夜叉　大千世界諸神祇
　　願我住庵諸兄弟　道情勇徤如金剛
　　向上玄關速透過　心性戒珠常圓明
　　諸魔撓盡掃除去　利益群生無休期

　　南天棒白崖曰　虛名萬事雪埋井　幻影百年繩繫風

　　(聽松子卿曰　南天棒老漢雲衲之頃在尾陽總見僧堂偶隣單老兄見有所持寫本之毒語心經者羨望不已速借該書而以及一讀有夜途明炬霧海南針感依而書寫之于時文久三癸亥年仲秋也後來平常持坐右愛讀不怠向白隱東嶺兩尊宿一一下語評唱矣野衲于曩方著述南天棒提唱毒語心經次白隱東嶺兩尊宿之著語評注可以南天棒老漢之評句錯而加提唱之話頭編輯慚汗々々今當編白崖窟語錄正錯依命一句一字不加校訂露出其肺腑參學士宜可究可參)

毒語心經　(終)


