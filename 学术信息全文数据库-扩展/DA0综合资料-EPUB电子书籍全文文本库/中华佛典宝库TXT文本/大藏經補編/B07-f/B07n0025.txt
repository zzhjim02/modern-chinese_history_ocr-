大藏經補編第 7 冊 No. 25 阿毗達摩攝義論


　　南傳阿毗達摩攝義論目錄分別攝心品第一分別攝心所品第二分別攝數別品第三分別攝毗提品第四分別攝離毗提品第五分別攝色品第六分別攝集法品第七分別攝緣品第八分別攝行境品第九

阿毗達摩攝義論

　　論師阿耨樓陀造

　　民國法舫法師譯

　　分別攝心品第一

　　無上正等正覺者．　及諸正法最上僧．　歸命敬禮我當說．　阿毗達摩攝義論．

　　說此對法義．　勝義有四種．　心及心所色．　湼槃攝一切．

　　論曰．此中先說心法．彼有四種．謂欲界心．色界心．無色界心．及出世間心．

　　此中云何為欲界心．謂喜受俱行邪見．相應無疑非他教者一．有疑及他教者一．喜受俱行非邪見相應無疑非他教者一．有疑及他教者一．捨受俱行邪見相應無疑非他教者一．有疑及他教者一．如是八種．名為欲界貪俱行心．

　　憂受俱行瞋相應無疑非他教者一．有疑及他教者一．如是二種．名為瞋俱行心．

　　捨受俱行猶豫相應者一．捨受俱行掉舉相應者一．如是二種．名為痴俱行心．

　　頌曰．

　　八種貪為根．　及瞋根二種．　愚痴根有二．　是為惡十二．

　　論曰．捨受俱行眼識．如是耳識鼻識舌識及苦受俱行身識．捨受俱行等尋求心．及捨受俱行等貫徹心．如是七種．名為不善異熟心．

　　捨受俱行眼識．如是耳識鼻識舌識及樂受俱行身識．捨受俱行等尋求心．喜受俱行等貫徹心．及捨受俱行等貫徹心．如是八種．名為無因善異熟心．

　　捨受俱行五根門能引發心．如是意門能引發心．喜受俱行阿羅漢笑心．如是三種．亦名無因業心．如是已說．總為十八不具因心．

　　頌曰．

　　不善異熟七．　善異熟八種．　業心有三種．　斯十八無因．
　　離不善無因．　是即名為善．　心有五十九．　或為九十一．

　　論曰．喜受俱行智相應無疑非他教者一．有疑及他教者一．喜受俱行智不相應無疑非他教者一．有疑及他教者一．捨受俱行智相應無疑非他教者一．有疑及他教者一．捨受俱行非智相應無疑非他教者一．有疑及他教者一．如是八種．名為欲界善心．

　　喜受俱行智相應無疑非他教者一．有疑及他教者一．喜受俱行智不相應無疑非他教者一．有疑及他教者一．捨受俱行智相應無疑非他教者一．有疑及他教者一．捨受俱行智不相應無疑非他教者一．有疑及他教者一．如是八種．名為欲界有因異熟心．

　　喜受俱行智相應無疑非他教者一．有疑及他教者一．喜受俱行智不相應無疑非他教者一．有疑及他教者一．捨受俱行智相應無疑非他教者一．有疑及他教者一．捨受俱行智不相應無疑非他教者一．有疑及他教者一．如是八種．名為欲界具因業心．

　　如是一切即是二十四種欲界具因善心．異熟心．及業心．頌曰．

　　依受智行別．　數有二十四．　在欲界具因．　善異熟及業．
　　欲異熟二三．　二十善不善．　及業有十一．　共有五十四．

　　論曰．尋．伺．喜．樂．捨．心一境性相應初靜慮善心．伺．喜．樂．心一境性相應第二靜慮善心．喜．樂．心一境性相應第三靜慮善心．樂．心一境性相應第四靜慮善心．捨．心一境性相應第五靜慮善心．此五名為色界善心．

　　尋．伺．喜．樂．心一境性相應初靜慮異熟心．伺．喜．樂．心一境性相應第二靜慮異熟心．喜．樂．心一境性相應第三靜慮異熟心．樂．心一境性相應第四靜慮異熟心．捨．心一境性相應第五靜慮異熟心．此五名為色界異熟心．

　　尋．伺．喜．樂．心一境性相應初靜慮業心．伺．喜．樂．心一境性相應第二靜慮業心．喜．樂．心一境性相應第三靜慮業心．樂．心一境性相應第四靜慮業心．捨．心一境性相應第五靜慮業心．此五名為色界業心．

　　如是一切．共十五種．名為色界善心．異熟心．及業心．頌曰．

　　由靜慮有五．　色界心差別．　善異熟業故．　總有十五種．

　　論曰．空無邊處善心．識無邊處善心．無所有處善心．及非想非非想處善心．此諸心名為無色界善心．

　　空無邊處異熟心．識無邊處異熟心．無所有處異熟心．及非想非非想處異熟心．此四名為無色界異熟心．

　　空無邊處業心．識無邊處業心．無所有處業心．及非想非非想處業心．此四名為無色界業心．

　　如是一切．共十二種是為無色界善心．異熟心．業心．頌曰．

　　四種無色心．　所緣差別故．　由善異熟業．　更立十二種．

　　預流道心．一來道心．不還道心．及阿羅漢道心．此四名為出世善心．

　　預流果心．一來果心．不還果心．及阿羅漢果心．此四名為出世異熟心．

　　如是共八種．為出世善心．異熟心．

　　頌曰．

　　出世四善心．　由於四道別．　異熟心彼果．　是八種無上．
　　惡心唯十二．　善心二十一．　三十六異熟．　業心有二十．
　　十二無色心．　出世有八種．　如此應知心．　總有八十九．
　　若再廣分別．　一百二十一．

　　論曰．云何八十九種心而成一百二十一．謂尋．伺．喜．樂．心一境性相應初靜慮預流道心．伺．喜．樂．心一境性相應第二靜慮預流道心．喜．樂．心一境性相應第三靜慮預流道心．樂．心一境性相應第四靜慮預流道心．捨．心一境性相應第五靜慮預流道心．此五種名為預流道．如是．一來道心．不還道心．及阿羅漢道心．共有二十心．如此如是．其果心亦爾．則出世心有四十種．

　　頌曰．

　　一一禪道果．　分別各有五．　謂此無上心．　共有四十種．
　　應知如色界．　初靜慮等中．　出世道亦爾．　及無色第五．
　　故初靜慮等．　一一靜慮末．　各說十一種．　共有二十三．
　　善心三十七．　五十二異熟．　是故一切心．　一百三十一．

　　阿毗達摩攝義論分別攝心品第一竟

　　分別攝心所品第二

　　同一生滅故．　及一所緣事．　心相應心所．　法數五十二．

　　論曰．此復云何．觸．受．想．思．心一境性．命根．及作意．此七心所徧一切心．

　　尋．伺．勝解．精進．喜．及欲．此六心所名為別境．如是十三心所．應知通一切心．

　　痴．無慚．無愧．掉舉．貪．見．慢．瞋．嫉．慳．惡作．惛沉．睡眠．疑．如是十四名不善心所．

　　信．念．慚．愧．不貪．不瞋．平等性．身寂靜．心寂靜．身輕安．心輕安．身柔軟．心柔軟．身堪任．心堪任．身熟練．心熟練．身正直．心正直．如是十九名善心所．

　　正語．正行．及正命．如是三種名為遠離．

　　悲．喜．名曰無量．若俱慧根．應知諸善心所共有二十五．

　　如是．頌曰．

　　十三徧心所．　不善有十四．　善有二十五．　故說五十二．
　　彼心相應法．　隨應而相應．　如實一一攝．　此事後當說．
　　七一切相應．　如次成別境．　十四唯不善．　善唯在善心．

　　論曰．云何如是．謂一切心悉皆相同．且初七心所．可於一切心中有．亦得於餘八十九種心中生起．

　　次別境中．且初尋者．除欲界二種五識心外．唯於餘十一心中及初靜慮心中生起．是故得於五十五心中生起．伺者．亦唯於彼十一及第二靜慮心．如是．可得於六十六心中生起．勝解者．除二種五識及疑．於餘心中生起．精進者．除五根門及二種五識．及等尋求等貫徹．於餘心中生起．喜者．除苦受相應．捨受相應者身識．及第四靜慮．於餘心中生起．欲者．除無因及痴．於餘心中生起．

　　彼諸心生起．如其次第．頌曰．

　　六六與五五．　十一並十六．　七十及二十．　如次唯別境．
　　五五與六六．　七八及七三．　五一並六九．　與各別境俱．

　　論曰．於不善中．且說痴．無慚．無愧．及掉舉四者．不善體故．可於餘十二不善心中生．貪於八心中生．謂即唯於貪相應心中生．邪見於四種邪見相應心中生．慢於四種邪見相應心中生．瞋．嫉妒．及惡作．於二類心中生．昏沉．睡眠．生於五種有疑有他教心中．唯疑得於疑相應心中生．

　　頌曰．

　　四於諸不善．　三種在貪根．　四種在瞋根．　二於有疑教．
　　疑唯在疑心．　此十四唯於．　十二不善心．　相應有五類．

　　論曰．於善心所中．且初十九心所．是善體故．於彼一切十九善心中而得生起．且禁戒等三及所得果．一切亦皆生於出世心中．然於世間．唯在欲界．善心遇緣．可別別生．其無量者．除第五靜慮．唯於餘十二色界心．善欲善心及有因欲界業心之二十八心中生．若遇緣者．則別別生起．有說．於捨相應心中．無有悲喜．慧者．唯於十二種智相應欲界心．及三十五種大果出世心生．如是有四十七心而得相應．

　　頌曰．

　　一十九種法．　生於五十九．　三於十六心．　二十八中二．
　　般若應當知．　四十七種中．　善唯於諸善．　相應如是四．
　　嫉妒與惡作．　禁戒悲喜意．　別別遇時起．　昏沉睡眠俱．
　　所餘諸心所．　依處如上說．　今依彼次第．　分別彼所攝．
　　出世三十六．　上界三十五．　於欲界善中．　亦得三十八．
　　二十七不善．　十二在無因．　由於何因緣．　有此五種攝．

　　論曰．此云何耶．謂出世八種心中．於第一靜慮心中有徧行別境十三心所．及除無量．餘二十三善心所．是故攝有三十六法．於第二靜慮心中．除尋．於第三靜慮心中餘尋伺．於第四靜慮心中除尋．伺．喜．於第五靜慮心中唯捨相應．如是一切心所．於八種出世心中．由五靜慮別故．攝為五種．

　　頌曰．

　　三十六與三十五．　三十四種應如次．　如是二種三十二．　建立五種出世心．

　　論曰．上二界中．於初靜慮三種心中．有徧行別境十三心所．及除三業餘二十二種善心所．是故總攝三十五法．如是．應知悲喜於此．各別而起．如是．第二靜慮心中除尋．第三靜慮中除尋伺．第四靜慮心中除尋．伺．喜．其第五靜慮十五心中．無有無量．依此道理．於上界二十七心中．由五靜慮別故．所攝有五種．

　　頌曰．

　　三十五與三十四．　三十三種應如次．　三十二及三十二．　如是五類在上界．

　　論曰．於欲界善趣．諸善心中．其初二種．有三十八法相應．謂十三徧行別境心所．及二十五善心所．其無量．戒三種．於此各別而起．如是．於次二中除智．於第三二中有智相應．而除喜受．於第四二中除智與喜．此唯如是相攝．其於業行四種二類中．所攝如前．唯少三戒．如是．於異熟心除無量．及戒．攝餘一切．是故由二別故．於欲界二十四種善心中．攝為十二種．

　　頌曰．

　　於欲界有因．　善異熟業中．　善心三十八．　二種三十七．
　　及三十六種．　次業三十五．　二種三十四．　及三十三種．
　　異熟三十三．　二種三十二．　及三十一種．　業及上界中．
　　無有遠離戒．　於出世無上．　亦無有無量．　欲界異熟中．
　　無有此二類．　出世上界中．　由靜慮無量．　而或有不同．
　　於下欲界中．　戒及智與喜．　有時或相應．

　　論曰．於不善根本貪中．攝十九法．謂初於無疑無他教中．有徧行十三心所．及共不善四．如是十七．並貪邪見．於第二無疑無他教中．所攝如前．唯貪意別故．其於第三亦復如是．唯應除喜．有貪及邪見．故有十八種．如是．第四亦爾．唯貪意別故．其第五瞋相應無疑無他教心中．攝二十法．謂瞋．嫉．慳．及惡作四．然唯除善．此嫉．慳．惡作．於此各別而起．其於五種有疑及他教心中．亦復如是．其所別者．增昏沉睡眠而已．

　　除欲及喜．餘十一徧行．並四共不善．如是十五法與掉舉俱生而起．又於疑俱生心中．除勝解．唯疑俱生．是故如前．得十五法．如是一切．於十二種不善心中．各攝七類．各別生起．其數相同故．

　　頌曰．

　　不善心中有七種．　十九十八與二十．　二十一種又二十．　二十二類並十五．

　　共不善有四．　及徧行十種．　如是十四類．　謂是不善俱．

　　論曰．諸無因心中．其笑心者．先除欲．唯攝十二徧行法．如是．於令起心．除欲及喜．於樂．等貫徹心中．除欲及精進．於意界三種無因及結生二心中．除欲．喜．及精進．於二種五識中．除諸別境．唯攝彼所餘．如是一切．於十八種無因心中．由計算故．相攝有四種．

　　頌曰．

　　十二及十一．　十種又七種．　此四類生於．　十八非因心．
　　於諸非因心．　各可有七種．　如是所解釋．　此攝三十三．
　　如是已了知．　攝心相應類．　如前之所說．　知心之自性．

　　阿毗達摩攝義論分別攝心所品第二竟

　　分別攝類別品第三

　　心與心所法．　法爾所相應．　攝數五十三．　如次彼等現．
　　從受及其因．　所用與根門．　所緣所依事．　心生由此攝．

　　論曰．且初攝受者．有其三種．謂苦與樂非苦非樂．又分樂．苦．憂．喜．捨．如是差別．則有五種．

　　其與樂受相應者．唯一善異熟身識．如是．苦受相應者．唯不善異熟．喜受相應之心有四貪根．欲界十二善．樂受相應等貫徹心．及笑二者．如是．為欲界十八心．又第一第二第三第四靜慮有四十四心．及上界出世心．總有六十二種．憂受相應．唯有二瞋心．所餘一切．唯捨受相應者．有五十五．

　　頌曰．

　　樂與苦及捨．　是謂三種受．　應知由喜憂．　差別成五種．
　　樂苦各有一．　憂則有二種．　喜於六十二．　五十五為捨．

　　論曰．次因所攝者．因者謂有食瞋痴．及不貪不瞋不痴六種．

　　由五根門轉．二種五識．等尋求心．等貫徹．令起心．笑心別故．是謂十八種無因心．所餘一切．七十一心．唯是有因．

　　愚痴心雖有二種．然唯一因．其所餘十種不善心．及智不相應欲界十二善心．如此二十二心．謂是俱二因心．十二智相應欲界善心．及上界出世三十五心．如是四十七心．謂是俱三因心．

　　頌曰．

　　貪瞋及愚痴．　是三不善因．　無貪無瞋痴．　則名善無記．
　　無因十八心．　二心唯一因．　二心二十二．　應知四十七．
　　具有三種因．

　　論曰．三作用所攝者．作用謂有結生．有分．能引發．見．聞．嗅．嚐．觸．等尋求．等貫徹．令生起．勢用．反緣．死心．別故．有十四種．結生．有分．能引發．應知依五識處等別故．彼等差別成十種．

　　二種捨受俱行．等貫徹心．及八種大異熟心．九種色無色異熟心．如是十九心．名為結生．有分及死亡作用．有二心為能引發作用．其次見．聞．嗅．嚐．觸．及等尋求．亦復如是．有三心為等貫徹作用．意門唯有能引發作用．五根門唯有令生起作用．除二種引發．其善不善果業諸心．五十五種．是勢用心作用．八種大異熟及三種等貫徹．如是十一．是反緣作用．

　　於彼等中．二種捨受俱行等貫徹．由結生．有分．死亡．反緣．等貫徹別故．是謂五種作用．其八大異熟心．有四作用．謂結生．有分．死心．反緣．上界九種異熟心．有三種作用．謂結生．有分．死心．喜受俱行等貫徹心．有二種作用．謂等貫徹．及反緣．如是．令生起心．有二作用．謂令起．與能引發．所餘諸心．有一作用．謂勢用心．三種意界．及二種五識．如其自性．各有一種作用．

　　頌曰．

　　所謂結生等．　十四作用別．　十種由處異．　心生如是說．
　　六十八及二．　九八二如次．　一二三四五．　即顯作用處．

　　論曰．四根門所攝者．門謂眼門．耳門．鼻門．舌門．身門．意門六種．

　　此中眼即眼門．耳等即耳門．然唯有分．說明意門．

　　五根門能引發者．謂由眼識．等尋求．等貫徹．令生起．欲界勢用．反緣差別故．有四十六心．如次從眼門生．如是．由耳識等五根門引發．亦各有四十六心．從耳門等生．又於五門．以欲界故．應知有五十四心．

　　於意門中．由意門引發．有五十五心．反緣別故．有六十七心．由結生．有分．死亡別故．各有十九心．唯離根轉．

　　於彼等中．唯有二種五識．並上界．出世勢用等．三十六心．如其次第．從一門生．惟三意界．從五根門生．樂受相應．等貫徹．令生起．欲界勢用．從六根門生．捨受俱行．等貫徹．及大異熟心．從六根門生．或離根門而生．上界異熟．唯離根門．

　　頌曰．

　　心由一門生．　五門及六門．　遠離於六門．　及遠離一切．
　　三十六及三．　三十一如次．　十種並六種．　五種所顯示．

　　論曰．五所緣所攝者．所緣有六種．謂所緣色．所緣聲．所緣香．所緣味．所緣觸．及所緣法．

　　唯色是所緣色．如是．唯聲等是所緣聲等．淨色．微細色．心．心所．涅槃．及諸假立．如是六種．攝所緣法．

　　色者．唯是眼根門所生為一切心所緣．此唯是現在．如是．聲等唯是耳門所生．諸心所緣．此等亦是現在．但意門所生心可緣六種境．或現在．或過去．或未來．及或非時．隨其所應．皆得所緣．其離根門者．所謂結生．有分．死亡心．亦緣六種境．應知此所緣．可能常有．若六門所取者．通於過現．或是假設．以業．或業相．及所趣相為所緣．

　　於彼等中．眼識等唯有色等一種境．是其所緣．意界等三．色等五種．是其所緣．其所餘者．謂欲界異熟．及笑心．如是一切．亦唯欲界．是其所緣．唯有不善．及欲界非智相應勢用心．除出世法．緣一切所緣．智相應欲界善．及第五靜慮．及神通善心．除阿羅漢道．果．所餘一切．是其所緣．智相應欲界業心．及其業通心．令生起心．如是一切以一切法．為其所緣．於無色中．第二第四如次以第一第三為其所緣．所餘上界心．以一切假立為所緣．出世間心．以涅槃為其所緣．

　　頌曰．

　　二十五從下．　六心從上界．　二十一假立．　八緣涅槃境．
　　除出世二十．　五離聖道果．　及六從一切．　如是攝七類．

　　論曰．六所依事所攝者．事者有六種．謂眼．耳．鼻．舌．身．心依處．於欲界中．有此一切．於色界中．無鼻．舌．於無色界．中．一切不顯現．

　　次五識界．如其次第．謂其各別依五淨事而轉．所謂五根門引發．等尋求心．依意界及肉團心轉．所餘意識界．及等貫徹心．大異熟心．二種瞋恚心．初道心．笑心．及色界諸心．謂皆依肉團心而轉．所餘善．不善及業心．出世間心．或有所依．或無所依．無色界異熟．不依肉團心轉．

　　頌曰．

　　欲界依六事．　色心依三事．　應知無色界．　各自依一界．
　　四十三依止．　四十二得生．　依止無依止．　無色無依止．

　　阿毗達摩攝義論分別攝類別品第三竟

　　分別攝毗提品第四

　　如是心生起．　如前已略攝．　由地人異故．　以次分前後．
　　所謂攝轉變．　轉變在結生．　依諸力能故．　我略作解說．

　　論曰．於攝毗提中．應知有六六法．謂六所依事．六根門．六所緣．六識．六毗提．六現境．

　　離毗提者．謂業．業相．及所趣相三者．

　　此中所依事．根門．及所緣．如前已說．

　　六種識者．謂眼識．耳識．鼻識．舌識．身識．及意識．

　　六毗提者．謂眼門毗提．耳門毗提．鼻門毗提．舌門毗提．身門毗提．以門別故．或眼識毗提．耳識毗提．鼻識毗提．舌識毗提．身識毗提．及意識毗提．以識別故．根門轉故．如其所應．心得轉起．

　　於五根門境．有極粗大．粗大．微細．極微細境．然於意門境有分明及不分明．應知六種境界現前．

　　云何如是．謂一剎那心．有生．住．滅三剎那故．住於色法有十七剎那心．於五根門．五種所緣來現前住．或經一剎那心．或經多剎那心．是故若所緣色．經一剎那心來現眼前．從此彼有分心波動二次．有分心之流停止．轉向彼所緣色．生五根門引發心．生已即滅．從此無間而生能見彼色眼識．次等尋求．等尋求心．次等貫徹．等貫徹心．次令起．令起心．如其次第生已而滅．從此於欲界二十九種勢用心中．隨得一緣即動七次．隨其勢力．有二次返緣心．如實現前．從此仍墮有分．

　　由如是故．生十四毗提心．二波動有分心．及過去一剎那心．是則足成十七剎那心．從此彼生即滅．此所緣者．謂是極粗大境界．若所緣遲至．不能生返緣心者．名粗大境．如是．於勢用心即墮入有分．故無返緣心生．若所緣仍遲至．不能生勢用心者．名曰微細境．其勢用心既不生．則令起心亦未能生起．即沉沒者．是名極微細境．此雖有分心．無有心毗提生．此於眼門如是．於耳門等亦爾．於一切處．於五根門有四級心轉．謂反緣．勢用．令起．無用．如其所應．知所緣境界．亦有四種

　　頌曰．

　　毗提心有七．　心生十四種．　如次依五門．　總說五十四．

　　論曰．於意根門．若所緣境分明來現前者．從此則有分心動．次生意門能引發心．勢用心．反緣心．成就現前．從此墮入有分．若非分明境．於勢用心位．便墮入有分位．不生反緣心．

　　頌曰．

　　毗提心有二．　心生說有十．　若要廣分別．　欲界四十一．

　　論曰．根本靜慮勢用心中．所緣無有分明不分明別．反緣心亦不生起．於八種智相應．欲界勢用心中．隨於一種有初業．近分．隨順．種姓心．依次生起．或三或四剎那．生已無間即滅．如其所應．於其第四或第五剎那．隨其所願．於上界出世間二十六心中．證得一種勢用心．退至根本靜慮毗提．此從靜慮末．仍沉沒於有分位．

　　若勢用心喜受俱行．如是無間．所證靜慮．亦可喜受俱行．若勢用心捨受俱行．如是無間所證靜慮．亦可捨受俱行．復次．善勢用無間．所證靜慮及下三果．亦復是善．業勢用無間．所證亦爾．是名阿羅漢果．

　　頌曰．

　　三十二種善功德．　此後捨受十二種．　復有八種樂受業．　應知證得六種捨．

　　諸凡夫有學．　欲界三善因．　阿羅漢證得．　從三因善行．

　　如是名為意門毗提心轉道理．

　　於此一切．若不可意境是不善異熟．有五識．等尋求．等貫徹及反緣心．若可意境．即善異熟．若極可意境．其等尋求．與反緣心．有喜受俱行彼亦如是．謂喜受俱行．業勢用末．其反緣心亦喜受俱行．捨受俱行．業勢用末．彼亦捨受俱行．

　　憂受俱行勢用心終以捨受俱行故．墮入反緣心及有分心．是故其於憂受俱行終位．若得喜受相應結生心．則不生反緣心．於是生捨受俱行等貫徹心．緣欲界中．隨於所緣．彼於過去曾所習者．有諸餘師．作如是說．即於彼後墮入有分．如是．唯於欲界勢用心．終．及欲界有情．及於欲界所攝所緣．有反緣心．

　　頌曰．

　　於欲界勢用．　有情及所緣．　分明與粗顯．　得起彼事心．

　　論曰．諸勢用心於欲界勢用毗提．欲界毗提動七次．或六次．若昏弱位．若命終等時．惟動五次．有作是說．世尊現雙神變時．極迅速故．其勢用心．可有四剎那．或五剎那．初修行人．證第一靜慮．上界勢用．及神通勢用．恆唯動一剎那．從此墮入有分．四種道心．生起．唯有一剎那．此從其證果心．如其次第．生二三剎那．從此墮入有分．於證滅盡定時．其第四靜慮及無色界勢用．動二次已．即證滅定．若出定時．如其次第．或得不還果．或阿羅漢果．其勢用心起一次已．墮入有分．如是．於一切三摩鉢底毗提心中．猶如有分流．其毗提心．無有間斷．是故勢用．多亦可得．

　　頌曰．

　　下界有七次．　神通道有一．　應知於餘處．　勢用心有多．

　　論曰．於此其具二因．及不具因者．不得業勢用心及證靜慮勢用心．如是．雖生善趣．亦不得智相應異熟心．若在惡趣．其智不相應．大異熟心亦不可得．

　　於具三因者中．其漏盡者．不得善不善勢用心．如是有學凡夫．業勢用心．亦不能得．諸有學者．不得邪見相應．或疑相應勢用心．諸不還者．無有瞋忿勢用．出世間勢用．如其次第．唯聖者生起．

　　頌曰．

　　無學四十四．　五十六有學．　餘者五十四．　如是說具因．

　　論曰．欲界地中．此一切心毗提．如次而得．色界地中．唯除瞋恚及反緣心．無色界地中．除初道心色界心．及下下無色心．於一切處．若離彼彼淨色者．則不能得此此根門毗提心．無想有情．無有一切心．

　　頌曰．

　　欲毗提八十．　六四色如次．　如是在無色．　可得四十二．

　　論曰．如是由六根門諸心得轉現．墮入有分．相續不斷．乃至命存．無間而轉．

　　阿毗達摩攝義論分別攝毗提品第四

　　分別攝離毘提品第五

　　如是前已說．　此毘提心轉．　現前攝結生．　是事今當說．

　　論曰．有四種地．四種結生．四種業．四種死．應知此四．各又有四．攝離毘提．

　　四種地者．謂惡趣地．欲界善趣地．色界地．無色界地．

　　此中地獄．傍生．餓鬼．阿修羅名為四種惡趣．

　　人四大王眾天．三十三天．夜摩天．都史陀天．樂變化天．及他化自在天．是名欲界七種善趣地．此十一種．唯名欲界地．梵眾天．梵輔天．大梵天．是謂初靜慮地．少光天．無量光天．極光淨天．是第二靜慮地．少淨天．無量淨天．徧淨天．是第三靜慮地．廣果天．無想有情．及淨居天．是第四靜慮地．淨居天有五種．謂無熱天．無煩天．善現天．善見天．及色究竟天．是名色為界十六種天．

　　空無邊處地．識無邊處地．無所有處地．非想非非想處地．是四種名為無色界地．

　　頌曰．

　　凡夫不可得．　生諸淨居天．　預流及一來．　斯人亦不得
　　聖者皆不生．　惡趣諸地中．　聖者非聖者．　得生餘諸處．

　　論曰．四種結生者．謂惡趣結生．欲界善趣結生．色界結生．及無色界結生．

　　不善異熟捨受相應等貫徹心．於惡趣中初剎那結生已．從此即成有分．直致死位方斷．此謂惡趣結生者．

　　其善異熟捨受相應等徹貫心．唯於善趣人中生育等．及地居神．劣阿素羅．有結生有分及死心轉．其八大異熟．亦於欲界善趣．轉現結生有分死亡．此謂欲界九種結生．此九及前一名曰欲界結生．

　　於彼等中．四種惡趣．人及惡阿修羅．壽量無決定．四大王眾天壽量為天壽五百年．合人壽為九百萬年．從此四倍計算．是三十三天壽量．此四倍夜摩．此四倍覩史陀．此四倍化樂天．此四倍他化自在天．

　　頌曰．

　　此人間壽量．　歲九十二億．　一千六百萬．　是彼天人壽．

　　論曰．第一靜慮異熟．於第一靜慮中．轉起結生有分死心．如是第二靜慮．第三靜慮異熟於第二靜慮地中．第四靜慮．於第三靜慮地中．第五靜慮．於第四靜慮地中（結生）無想有情．唯於色界結生．如是．從此而住．唯於死時．色轉起已而即滅亡．此為色界結生．

　　於彼等中．其梵眾天．壽量為一刼．三分之一．梵輔天半刦．大梵天一刼．少光天二刦．無量光天四刼．極光天八刼．少淨天十六刼．無量淨天三十二刼．徧淨天六十四刼．廣果天及無想天五百刼．無熱天千刼．無煩天二千刼．善見天四千刼．善現天八千刼．色究竟天一萬二千刼．

　　第一無色異熟等．如其次第．於第一無色等地中．轉起結生有分死心．此四名為無色結生．

　　於彼等中．空無邊處天壽量為二萬刼．識無邊處天為四萬刼．無所有處天為六萬刼．非想非非想處天為八萬四千刦．頌曰．

　　結生並有公．　及後死心位．　唯於一生（命）中．　同境同性相．

　　論曰．業有四種者．由作用別故．有生業．有住業．擾亂業．及殺生業．由所受果別故．有重業．死前造業．數數所造業．及已作業．由成熟時別故．有現受業．後受業．後後受業．及非受業．由受果地別故．有不善趣業．欲界善業．色界善業．及無色界善業．

　　不善業有三種．謂身業．語業．意業．以業門別故．

　　此復云何．謂由於身門．身表．多時所作．殺生．不語取．及欲邪行．是名身業．

　　由於語門語表．多時所作．妄語．兩舌．惡口．及綺語是名語業．

　　唯於意識．由他所表．多時所作．貪瞋邪見．是名意業．

　　於彼等中．其殺生．惡口及瞋．由瞋根所生．欲邪行．綺語．及邪見．從貪根生．餘四從二根生．此諸不善．由心生故．有十二種．

　　欲界善業．依於身門．有身業轉．依於語門．有語業轉．及依於意門．有意業轉．如是．由業門別故．而有三種施．戒修別亦復如是此依心生．所成八種．又十種者．謂施．戒．修尊敬．作事．回向隨喜．聽法．說法．正直見．此二十種．唯名欲界業．

　　色果善業．唯是意義．彼即攝修證．由靜慮支別．故成五種．無色善業．亦爾．即是意業．亦唯攝修證．以所緣別．故有四種．除掉舉外．此中所餘．諸不善業．於惡趣中．而得結生．於現生中．十二不善業．於欲界中隨墮何處．皆可現起七種不善異熟．色界如其所應生起異熟．

　　欲界善業．亦唯在欲界善趣結生．如是於現生中生大異熟．由不具因於欲界中．隨於何處生八善異熟．於色界中．如其所應生起異熟．

　　具三因勝善業者．亦復如是．唯與具三因結生．於現生中．有十六種異熟現起．復次．具三因劣業．及具二因勝業．此二與其二因善業結生．並於現在生中．生十二異熟．除具三因．其具二因劣業者．唯與無因善者結生．於現生中．唯生無因異熟．

　　頌曰．

　　無疑非他教．　不能生異熟．　有疑及他教．　有疑及他教．
　　亦不生異熟．　無疑非他教．　此是異師說．　如是依次第．
　　彼異熟十二．　十種及八種．　如前已宣說．　我今隨力說．

　　論曰．色界善者．修習下品第一靜慮已．生梵眾天．若修習中品已．則生梵輔天．若上品修習已．則生大梵天．如是修習下品第二第三靜慮已．則生少光天．修習中品已．則生無量光天．修習上品已．則生極光淨天．修習下品第四靜慮已．則生少淨天．中品修習已．則生無量淨天．上品修習已．則生徧淨天．修習第五靜慮已．生廣果天．如是修習．於彼離想已．則生無想天．阿那含人．唯生淨居天中．

　　修習無色界善已．如其次第生無色界．

　　頌曰．

　　此二界善業．　依彼地決定．　引生同異熟．　結生與現行．

　　論曰．死有四種者．謂由壽盡故死．由業盡故死．由俱盡故死．及由業壞故死．

　　如是死者．於其死時．由業力故．六根門中．隨於其一．有心現前．由過去生．現起此業．而得結生．次或現起過去彼作業時所成色等業相．及造作業相．及其作具．次或現起無間將受生有所受苦．及應受樂之所趣相．此後．即住於如是境相．心恆相續．數數而轉．依其已成熟．業有染有淨．或隨順所趣．應得後有．唯此業能生後有．可於六門現前而轉．

　　若彼死者．正在死時．謂即在其毘提心終位．或在有分心盡時而死．其死心生已還滅．即是最後生有．於彼滅後無間．結生意識現起而住．起始執取彼所緣境．如其所應．或有所依．或無所依．由無明隨眠纏縛．及愛隨眠為其根本行故．而得生起．由相應故而有執取．是俱生依處．由結續前有及結合後有故．是名結心意．即此現生住於後有．

　　於正在死時．死心毘提．由心微弱故．其勢用唯五剎那．是故當其死心現前時．若所緣境．確實來現其前者．則結生心有分心．亦即獲得所緣現前．以是現前已．若在欲界結生．由六根門取得業相．或取所趣相．屬於現在或過去所緣．但所緣業．唯是過去及為意根所取．如是一切所緣法．唯屬下界．

　　色界結生心．唯以假立業相為所緣．如是無色界結生．以上界或以假立業相．隨其所應．而為所緣．無想有情．唯於命九色．結生而住．是故彼等．名色結生者．其無色者．名無色結生者．所餘名色無色結生者．

　　頌曰．

　　無色界滅已．　除生下無色．　結生上或等．　欲界具三因．
　　色界有情死．　不生無因類．　諸欲三因者．　依業生三界．
　　欲界他有情．　唯生於欲界．

　　論曰．如是已取結生者．於其結生心滅已．從彼無間．其心直緣彼所緣境．乃至毘提心未生起時．此有分心相續不斷．猶如河流．乃至死心生位．此相續業．以是有之分故．名曰有分．乃至最後以死緣故．死心生已則滅．從此即再取結生．如是次第．猶如車輪．展轉流轉．

　　頌曰．

　　結生及有分．　毘提並死心．　如是至後有．　再結生有分．
　　如是此即是．　心相續轉變．

　　如是擇滅了無常．　智者得入涅槃路．　最善斷除愛纏縛．　具戒人證恆寂靜．

　　阿毘達摩攝義論分別攝離毘提品第五竟

　　分別色品第六

　　如是前已說．　心及心所法．　自性用分別．　今當說色法．
　　性及類作用．　聚集並形相．　如是此五種．　略攝諸色法．

　　論曰．有四大種及四大種所造色．此二種色．總攝十一種．

　　云何爾耶．謂地界．水界．火界．風界．是名大種色．眼耳鼻舌身名為淨色．色聲香味及除水界．所餘大種觸．名為境色．女男根名為性色．心所依處．名為肉團心色．命根名為命色．段食名為食色．如是十八種色．總攝有性色．有相色．所生色．變異色．及定色．

　　空界謂斷色．身表語表謂表色．輕色．柔輕色．適宜行色．及二表色．謂殊勝色．生．住．相續．老無常．謂相色．此中生色．謂緣生相續．如是．此十一種色．各各自性別故．得成二十八種．

　　頌曰．

　　大種淨及境．　性與肉團心．　由命根及食．　此有十八種．
　　斷色及表色．　及變異相色．　此十非所生．　共有二十八．

　　論曰．此一切色．依一門分別者謂是非因．有緣．有漏．有為．世間．欲界．非有所緣．非可斷．多門分別者．謂內外等．

　　此復云何．所謂內色者．謂五種淨色．別者為外色．淨色與肉團心．謂六種所依色．其餘為非所依色．淨色表色謂七種根門色．所餘非根門色．淨色．性根．命根．謂八種為根色．餘者為非根色．淨色境．色．謂是十二種色．粗色．近色．有對色．所餘為微細色．遠色．無對色．業所生色．謂有執受色．餘者為非有執受色．色處名有見色．所餘為無見色．眼等二種取境非合．鼻等三者．合故取境．如是五種．名境界色．所餘為非境界色．色．香．味．食色．及四大種．如是八種．謂無差別色．所餘為差別色．

　　頌曰．

　　斯二十八種．　智者應依次．　由內等別故．　如此而分別．

　　論曰．有四種等起色．謂業．心．氣候．及食物．所等起故．

　　欲界及色界．所作善不善．二十五種業．名等起色業於內相續．取結生時．剎那剎那．令等起故．

　　除無色異熟．及二種五識有七十五種心．名等起色心．於取第一有分時．令等起故．其靜慮勢用心．能加強威儀安立．心．欲界勢用心．及神通能等起表色．其十三種喜相應勢用心．亦能生笑．

　　所謂冷熱氣候者．即火界熱性．是等起色氣候．如其所應．能等起內外色故．

　　食物及所謂滋養物．謂是等起色食．至內消化已．能等起而住故．

　　其肉心及諸根色．唯從業生．二種表色．唯從心生．聲音從心氣生．輕等三色．從氣候心及食物生．非離色．及空界色．從四種生．四相色．非從他生．

　　頌曰．

　　十八與十五．　十三及十二．　從業心氣食．　如次第生起．
　　即彼色自性．　自始具生等．　是故四種相．　不從他所生．

　　論曰．諸色有二十一聚．同生．同減．同所依．同住．

　　命根與八不可分離色．是名命根九色聚．此若與眼俱．即名眼十色聚．如是與耳等俱．則名耳等十色聚．鼻十色聚．舌十色聚．身十色聚．女性十色聚．男性十色聚．及心依處十色聚．如次相應．由八不可分離色與命根色俱．是謂命根九色聚．此九種謂是業等起色聚．

　　心等起色聚有六種．謂不可分離八種淨色．若此與身表俱有．是謂身表九色聚．若與語表聲俱有．是謂語表十色聚．與輕等俱有．則有輕等十一聚．身表輕等十二色聚．語表聲輕等有十三種色聚．

　　淨八色聚．聲九色聚．輕等十一及聲輕等十二色聚．此四種色聚．由氣候等起．

　　淨八色及輕等十一．此二種色聚．由食物等起．

　　又淨八色聚及聲九色聚．此二種色聚．由氣候等起．亦由外得．一切所餘．唯得內色聚．

　　頌曰．

　　業心食氣候．　如次而等起．　九六四及二．　成二十一聚．
　　空色謂類界．　相是類自性．　智者說空相．　非屬此色聚．

　　論曰．此一切色．如其所應．於欲界中．皆得現起．謂於結生時．若濕生類及化生類．極多可得眼．耳．鼻．身．性．心依處七種十色聚．有時化生不得眼．耳．鼻．性根等十色聚．由此應知．彼所缺聚．初受胎有情．可得身．性．根．心依處五種十色聚．有時亦或不得性色聚．從此以後．在其現生時．眼等十聚．少分少分漸得生長．

　　如是．初取結生時．為業等起色．第二剎那為心等起色．其取住時．由氣候等起．其取增長時．由食物等起．於欲界中．由此四種等起色聚．相續而轉．乃至命終．猶如燈燄．亦如河流．

　　其於死時．從十七剎那死心．最後住止時．已無業等起色生起．前此已生業所生色．唯與死心．同時生滅．從此．其心所生及食物所生色．亦滅．從此以後．彼氣候等起色．展轉相續．乃至屍尸存在．

　　頌曰．

　　如是死滅已．　隨處而再生．　於取結生時．　彼色即轉現．

　　論曰．於色界中．不可得鼻．舌．身．性根各十色聚．及食所生色聚．是故彼於結生時．可得眼．耳．心．依處三者．各十色聚．及命九色聚．如是四種．由業等起．於現住位．可得由心．氣候等起．無想有情．無有眼．耳．心依處聲．其心所生一切色亦爾．是故彼等於結生時．唯有命根九色聚．於現住位．除聲有餘氣候等起色．如是欲及色．無想三處中．應知有二種色轉現．謂結生現住別故．

　　頌曰．

　　欲界二十八．　二十三色界．　十七無想天．　無色無所有．
　　初結生不得．　聲表老及死．　其於現住位．　無何而不得．

　　論曰．言涅槃者．謂是出世．由四種道智所應證得．是道是所緣境．槃者．謂愛欲．（涅者謂出離）出離愛欲．故名涅槃．依其自性分別．唯有一種．二種者．謂有餘依涅槃及無餘依涅槃．如是．由行相別故．有空無相無願三種涅槃．

　　頌曰．

　　大仙解脫愛．　無滅無窮極．　無為而無上．　是說為涅槃．
　　如是心心所．　色法與涅槃．　是勝利諦故．　如來說四種．

　　阿毘達摩攝義論分別色品第六竟

　　分別攝集法品第七

　　七十二法種．　謂有實事相．　彼等心相應．　性結我今說．

　　論曰．應知攝集法有四種．謂攝不善法．攝和集法．攝覺支法．及攝一切法．

　　此復云何．初攝不善法者．有四漏．謂欲漏．有漏．見漏．及無明漏．

　　次有四瀑流．謂欲瀑流．有瀑流．見瀑流．及無明瀑流．

　　次有四軛．謂欲軛．有軛．見軛．及無明軛．

　　復次．有四繫縛．謂貪身繫縛．瞋生繫縛．戒禁取身繫縛．及見取身繫縛．

　　復次．有四取．謂欲取．見取．戒禁取．及我見取．

　　復次．有六蓋．謂貪欲蓋．瞋恚蓋．睡眠惡作蓋．掉舉散亂蓋．疑蓋．及無明蓋．

　　復次．有七隨眠．謂欲貪隨眠．有貪隨眠．慢隨眠．見隨眠．疑隨眠．及無明隨眠．

　　復次．契經中說有十結．謂欲貪結．色貪結．無色貪結．瞋結．慢結．見結．戒禁取結．疑結．掉舉結．及無明結．

　　復次．對法中說有十結．謂欲貪結．貪有結．瞋結．慢結．見結．戒禁取結．疑結．嫉結．慳結．及無明結．

　　復次．有十煩惱．謂貪．瞋．痴．慢．見．疑．昏沉．掉舉．無慚．無愧．

　　此所說漏等中．欲漏有漏謂即是愛有彼境界．如是戒禁取執此是實．及執有我．故說邪見唯由此轉．

　　頌曰．

　　所說漏瀑流．　四軛及繫縛．　實事各有三．　取一蓋有九．
　　煩惱十應知．　九種攝要法．

　　論曰．攝和集法者．有六因．謂貪．嗔．痴．無貪．無嗔．無痴．

　　復次．靜慮支有七．謂尋．伺．喜．心一境性．悅．憂．捨．

　　道支有十二．謂正見．正思惟．正語．正業．正命．正精進．正念．正定．邪見．邪思維．邪精進．邪定．

　　有二十二根．謂眼根．耳根．鼻根．舌根．身根．女根．男根．命根．意根．樂根．苦根．喜根．憂根．捨根．信根．勤根．念根．定根．慧根．未知當知根．已知根．具知根．

　　力有九種．謂信力．勤力．念力．定力．慧力．慚力．愧力．無慚力．無愧力．

　　有四增上．謂欲增上．心增上．精進增上．慧增上．

　　有四食．謂段食第一．觸食第二．思食第三．識食第四．

　　於此根中．其未知當知根．即是預流道智．具知根是阿羅漢果智．中間六智．謂所餘根．命根有二．色無色別故．

　　於五識中．諸靜慮支不可得．於非精進中．諸力不可得．於無因中．諸道支不可得．如是．於疑心中．心一境性修道根力．皆不可得．唯於具二因．或三因勢用心中．隨所依力．有一增上可得．

　　頌曰．

　　因六禪支五．　道支有九事．　十六即根事．　力有九種法．
　　增上說四事．　如是食亦爾．　此七攝和集．　善等得圓滿．

　　論曰．攝菩提分者．謂有四念處．循身觀念處．循受觀念處．循心觀念處．循法觀念處．

　　有四正斷．謂已生惡法令斷．未生惡法令不生．未生善法令生．已生善法令增長．

　　有四神足．謂欲神足．心神足．精進神足．慧神足．

　　有五根．謂信根．勤根．念根．定根．慧根．

　　有五力．謂信力．勤力．念力．定力．慧力．

　　有七覺支．謂念覺支．擇法覺支．精進覺支．喜覺支．輕安覺支．三摩地覺支．捨覺支．

　　有八正道支．謂正見．正思維．正語．正業．正命．正精進．正念．正三摩地．

　　今此所說．四念處者．謂與正念是一．其四正斷者．謂即正精進．

　　頌曰．

　　欲及心與捨．　信輕安並喜．　正見正思維．　三離正精進．
　　正念與正定．　實性唯十四．　分別三十七．　總攝成七種．

　　思維輕安及喜捨．　欲心正語等三離．　精進有九念有八．　定四慧五信有二．
　　三十七種無上法．　是為最善分別者．

　　一切皆出世．　或無思維喜．　如次於世間．　清淨有六種．

　　論曰．攝一切法者．有五蘊．謂色蘊．受蘊．想蘊．行蘊．識蘊．

　　有五取蘊．謂色取蘊．受取蘊．想取蘊．行取蘊．識取蘊．

　　有十二處．謂眼處．耳處．鼻處．舌處．身處．意處．色處．聲處．香處．味處．觸處．法處．

　　有十八界．謂眼界．耳界．鼻界．舌界．身界．色界．聲界．香界．味界．觸界．眼識界．耳識界．鼻識界．舌識界．身識界．意界．法界．意識界．

　　有四聖諦．謂苦聖諦．苦集聖諦．苦滅聖諦．苦滅道聖諦．

　　由心所．柔輭色．涅槃別故．有六十九法攝在法處法界中．意處唯攝七識界．

　　頌曰．

　　色與受及想．　餘心所為行．　心識為第五．　是說為五蘊．
　　又有五取蘊．　應知即三有．　以無差別故．　涅槃非蘊攝．
　　根門所緣別．　故成十二處．　根門及所緣．　並所生為界．
　　苦三有輪迴．　愛即諸有因．　涅槃名為滅．　應知出世道．
　　道相應為果．　是名為四諦．　如是由五類．　謂攝一切法．

　　阿毘達摩攝義論分別攝集法品第七竟

　　分別攝緣品第八

　　頌曰．

　　彼諸有為法．　云何諸法緣．　如所應次第．　我今分別說．

　　論曰．攝緣者．應知有二種．謂緣起正理．與發趣正理．

　　緣起正理者．謂唯顯示此有故彼有相．發趣正理者．謂由依緣住故．由論師採集故二者合論．

　　無明緣行．行緣識．識緣名色．名色緣六處．六處緣觸．觸緣受．受緣愛．愛緣取．取緣有．有緣生．生緣老死具足憂悲苦惱．純大苦蘊聚．此即所謂緣起正理．

　　此中應知有三時．十二支．二十種相．三種結續．四種分類．三種輪轉．及二根本．

　　此復云何．三時者．謂無明行在過去時．生老死在未來時．中間八種是現在時．

　　十二支者謂無明．行．識．名色．六處．觸．受．愛．取．有．生．老死．憂悲等言．顯等流果．

　　此中若攝取無明行者．則已攝取愛．取．有．如是．若攝取愛．取．有者．無明．行亦已攝取．若取生．老死者．則已攝取識等五果．

　　頌曰．

　　過去因有五．　現在有五果．　五因為現在．　未來果亦五．

　　論曰．如是即成二十相．三結續及四分類．

　　三輪者．謂無明．愛．取．是煩惱輪．業有一分及諸行是業輪．所謂生有一分及餘支分是異熟輪．二根本者．應知即是無明與愛．

　　頌曰．

　　乃至根本斷．　彼輪迴始滅．　以諸老死集．　故恆受逼迫．
　　無明為緣起．　諸漏而隨轉．　如此輪迴縛．　三有而無始．
　　是故大牟尼．　建立緣起法．

　　論曰．發趣正理者．謂因緣．所緣緣．增上緣．無間緣．等無間緣．俱生緣．互依緣．助緣．具足緣．先生緣．後生緣．數數生緣．業緣．異熟緣．不相應緣．有緣．無緣．離緣．非離緣．此是發趣正理．

　　頌曰．

　　名與名依有六種．　名與名色唯有五．　若名與色唯有一．　色與名依一亦然．

　　諸假立名色．　依名有二種．　二依二有九．　六種緣云何．

　　論曰．名與名為緣有六種者．謂心心所無間滅已．由無間緣．等無間緣無緣及離緣故．可生現在心心所法．由數數生緣故．前勢用心引生後勢用心．由相應緣故．俱生心心所法互相為依．

　　名與色為緣有五種者．謂由因緣等故則因靜慮支．道支．與俱生名色為緣．由業緣故．其俱生思與俱生名色為依緣．及不俱生思與過去業所生名色為依．由異熟緣故．異熟蘊與異熟蘊及俱生色彼此互依．

　　名與色為緣有一種緣者．謂由後生緣故．此身先生已．然後生心心所法．

　　色與色為緣有一種者．謂六所依事於現生中由前生緣故．能生七識界．五種所緣於現生中由前生緣故．能生五識毘提．

　　假立名色與名為緣有二種者．謂由所緣緣及近依緣．所緣緣者．即是色等六種．

　　近依緣有三種．謂所緣近依．無間近依．及有自性近依．

　　所緣近依者．謂唯重境．無間近依者．謂無間滅心心所法．自性近依者．有多種．謂貪等信等法．樂苦．數取趣．食．氣候．臥具．如其次第．為內為外或惡及業與異熟法為緣．

　　名色與名色為緣有九種者．謂如其次第．由增上緣．俱生緣．互依．緣食緣．根緣．不相應緣．有緣．不離緣等．

　　此中增上緣有二種．由所緣增上故．心有粗重所緣．由俱生緣．則四種俱生增上與俱生名色為緣．

　　俱生緣有三種．謂心心所法與心心所及俱生色．互相依止．大種與自類及所造色．彼此互依．於結生時．肉團心與異熟．彼此互依．

　　互依緣有三種．謂心心所法．彼此互依．諸四大種彼此互依．於結生時．肉心與異熟．彼此互依．

　　依止緣有三種．謂心心所法與心心所及俱生色．彼此互相依止．四大種與自類及所造色．彼此互相依止．六所緣事與七識界．互相依止．

　　食緣有二種．謂段食於身．及無色食於俱生名色為緣．

　　根緣有三種．謂五淨色根於五識為緣．色命根於所執受色．及無色諸根於俱生名色為緣．

　　不謂應緣有三種．謂趣結生時．肉心於異熟心．心心所法於俱生色．雖是俱生．而不相應．後生心心所法於前生此身．以後生故．而不相應．六所依事於現生中七識界．由前生故．而不相應．

　　有緣與不離緣．有如是五種．謂俱生．前生．後生．段食．及色命．

　　此一切緣．可由所緣緣．近依緣．有緣而總攝之．

　　此中所謂俱生色者．應知有二種．謂俱生色．於現在生中．一切皆由諸心等起．結生位色．過去業所作．

　　頌曰．

　　此諸三世法．　及離繫諸有．　如此內與外．　有為及無為．
　　由名色假立．　皆三者相攝．　發趣論中說．　二十四種緣．

　　論曰．此中色法者．唯攝色蘊．心心所法．攝無色四蘊及涅槃．如是五種無色．說之為名．所餘名為假立．假立有二種．謂假立所知．及假立能知．

　　云何如是．謂由執取．彼彼大種所變行相．則假立此山．此地等．執取所造行相．則假立房舍．車乘等．執取五蘊等．則假立人我．執取月分位等．則假立時方等．執取無觸行相．則假立井穴等．執取彼彼地相而多修習者．則假立徧處相等．如是等分別．於勝義諦非真實有．唯是名義．影像．是心執取．以為所緣．以此為因故．有彼彼執取．故有此此所徧計．所示現．所想．所說．所知．如是說為假立．此假立名為假立所知．

　　假立能知者．謂有六種．唯是名字之所詮表．此謂假立實有．假立非實有．假立實有非實有．假立非實有實有．假立實有實有．假立非實有非實有．

　　謂色受等恆時於勝義諦有．由此了知．此即名為假立實有．謂地山等恆時於勝義諦非有．由此了知．此即名為假立非實有．所餘二相合假立者．如其次第．應知即是具六神通者．女人聲音．眼識及王子．

　　頌曰．

　　隨順言音故．　及耳識毘提．　此有而無間．　意門即生起．
　　此成彼境界．　則隨順何境．　後即生意門．　彼成意門境．
　　應知此假立．　安立世間法．

　　阿毘達摩攝義論分別攝緣品第八竟

　　分別攝行境品第九

　　此後我當說．　修習奢摩陀．　及毘婆舍那．　二行境如次．

　　論曰．且初攝奢摩陀．謂十徧處．十不淨觀．十念處．四無量．一想．觀四大種．及四無色．如此七類．攝奢摩陀．

　　食欲行者．瞋恚行者．愚痴行者．信行者．覺行者．尋求行者．如是六種攝修行者．

　　有三種修習．初業修習．近分修習．證得修習．

　　應知有三種相．謂下品觀影．取影相．及似質影相．

　　此復云何．所謂十徧處者．謂地徧處．水徧處．火徧處．風徧處．青色徧處．黃色徧處．赤色徧處．白色徧處．空徧處．光明徧處．

　　所謂十不淨想者．謂膨脹．青淤．濃潰．皮裂．食噉．斬砍．離散．支殘．血塗染．蟲騷擾．骨．

　　所謂十隨念者．謂念佛．念法．念僧．念戒．念施．念天．念寂．念死．念身．念出入息．

　　慈悲喜捨．此名為四無量．亦名為梵住．

　　一想者．謂厭食想．一分別者．謂分別四大種．

　　空無邊處等．名四無色．如是一切．共有四十所行境界．釋奢摩陀．

　　諸行者中．貪欲行者宜修十不淨及循身念．瞋恚行者．宜修四無量及青色等四徧處．阿那波那．是愚痴行者及尋求行者所行境界．念佛等六．是具信心行者所修境界．念死念寂念食念四大種．是覺者所修境界．所餘一切行境．適於一切行者．如是於修諸徧處．其廣大圓相．是愚痴行者所行境界．若尋求人．應唯修小圓相．此是分別適宜相．

　　於修習時．初業修習．隨處可得．念佛等八種及厭食想．分別四大種．於此十種行境中．唯得修習近分定．非根本定．其所餘三十行境．亦得依止修習根本定．

　　其修十徧處及阿那波那．證五種靜慮．修十不淨想及觀身念處．可證初靜慮．修慈等三種無量．證得四種靜慮．修捨無量．證得第五靜慮．如是修此二十六種行境．證色界四靜慮．若修四種無色者．證得無色靜慮．此是分別修習相．

　　於諸相中．一切行境．如其所應．略而言之．得下品觀相及取影相．其似質影相．唯由修徧處．不淨想．循身觀．及阿那波那而能證得．由證似質影相．彼可轉進．得近分定．及根本定．

　　此復云何．謂初業行者．取地圓相等．以為所緣．此即說為下品行所修觀相．彼即於此．而修習之．是名修習下品行觀相．

　　如是修習此觀相已．此相由心善為觀取．乃至若於意門分明顯現．猶如眼見．是名影相．彼應守持而修習之．

　　從此以後．專注影相．專意修習者．由修下品行三摩地故．若時似質影相離所依事體．即名假立所緣．由修習所成．於其心中．善為安立．善為集中．是即名為最善修習似質影相．自此以後．由斷障縛故．由成就所修近分定故．是名成就欲界所修三摩地．此後．修持似質相者．由得淨分三摩地力故．證色界第一靜慮．此後．彼修第一靜慮者．由五種修習．謂轉向．入．住．出．迴觀．修習此五種已．即捨尋求等粗惡支．證伺察等微細支由此次第精勤修．如其所應．證得第二靜慮等．如是．於地徧處等．二十二種行境．如法修習．皆可證得似質影相．

　　所餘行境．其四無量．唯於假立有情轉．

　　若彼行者．除空徧處．隨破任一徧處．即得空無邊際下品行觀相．而證第一無色靜慮．若彼行者．以能觀初無色識為所緣．而修下品觀相．證得第二無色靜慮．若得彼者．以無初無色識．則為無所有故．而修下品觀相．證得第三無色靜慮．行者如是．以此第三無色靜慮．修下品觀相．得最寂靜．最妙樂者．證得第四無色靜慮．

　　所餘十行境中．以佛功德等為所緣．修習下品觀相已．善取此相時．唯住下品觀行．或證近分．

　　若有從色界第五靜慮起為現神通者．彼從神通足第五靜慮起已．其意專注所緣．作下品修習已．即於所緣色等．如次證得神通靜慮．

　　所謂神通者．如有頌曰．

　　神變與天耳．　及知他心智．　宿命及天眼．　是名為五種．

　　此是分別境界中．明三摩地行境正理已竟．

　　毘婆舍那行境者．攝七種清淨．謂戒清淨．心清淨．見清淨．斷疑清淨．道非道清淨．修行知見清淨．及知見清淨．

　　有三種相．謂無常相．苦相．無我相．

　　有三種觀．謂無常觀．苦觀．無我觀．

　　有十種觀智．謂有為智．生滅智．壞滅智．恐怖智．障智．厭離智．出離智．觀察智．行捨智．隨順道智．

　　有三解脫．謂空解脫．無相解脫．無願解脫．

　　如是應知．有三解脫觀．謂空解脫觀．無相解脫觀．無願解脫觀．

　　此復云何．謂別解脫律儀戒．根律儀戒．命清淨戒．及緣依具足戒．如是四種清淨．名戒清淨．

　　近分三摩地．根本三摩地．如是二種三摩地．名心清淨．

　　由依相用作．緣起．親因別故．持取名色．是謂見清淨．

　　持取彼名色之緣．是名斷疑清淨．

　　斷諸疑後．修等持者．依蘊等正理．於三界有為過去等差別及如前說通達名色之緣．而為依類分別．謂由盡故無常．由佈畏故苦．由無自在故無我．彼修等持者．依時分位故．或依相續故．或依剎那故．由有為智故．而觀三相．修等持者．於此等相．由緣故．剎那故．生滅智故．數數而觀諸法生滅．如有頌言．

　　光明喜輕安．　勝解與精進．　智證並安樂．　捨受及少欲．

　　若執取光明等者．是為毘婆舍那煩惱障縛．此是建立非道相．是名道非道知見清淨．

　　其修定者．解脫此障已．由證得生滅智．乃至隨順智彼相續觀三相．有九種毘婆舍那智．是名正行知見清淨．

　　如是修正行者．毘婆舍那修成熟已．現在生中．當生根本定．生起意門能引發心．斷諸有分．從此無間．有二三剎那．毘婆舍那心．隨觀無常等一相．則是下品觀相．近分．隨順轉生．彼觀若至頂位．有隨順行捨．謂引趣生出世毘婆舍那．彼生種姓心．緣於涅槃．則轉捨異生種姓．轉得聖種姓．彼於此無間．唯生聖道心．由知苦諦．斷集諦．證滅諦．修道諦故．生起證果毘提．從此轉生聖果心二三剎那已．即墮入有分心．復次．有分心斷已．轉生妙觀察智．

　　頌曰．

　　斷盡諸煩惱．　智者則觀見．　涅槃及道果．　有餘則不見．
　　如是應修習．　六種清淨道．　由四種漸次．　是名知見淨．

　　論曰．由觀無我故．斷除堅固我執．亦名觀空解脫道．由觀無常故．斷除不正相．亦名觀無相解脫道．由觀苦故．斷除愛欲．亦名無願解脫道．是故由毘婆舍那．所引出世道．得三種名．謂若毘婆舍那觀法無我．是名空解脫道．若毘婆舍那觀有為無常．是名無相解脫道．若毘婆舍那觀有漏皆苦．是名無願解脫道．如是果位．隨道毘提．由所修道別故．亦得三名．

　　證果毘提．如前所說．隨其毘婆舍那後．如其次第而證其果．而得其名．謂空解脫等．雖由所緣及業別故．而此三名．一切皆共．是為分別觀相．

　　若修預流果道者．由斷邪見疑故．離生惡趣．極多七次往返．故名預流．

　　若有已修一來道者．伏貪嗔痴．唯一次來生此世．故名一來．

　　若有已修不還道者．斷除欲嗔．別無所斷．不來生此世．故名不來．

　　若已修阿羅漢道者．無別煩惱所斷．是漏盡者．名阿羅漢．應受世間最上供養．是名分別補特伽羅．

　　此中其證果毘提．一切相同．如其次第．唯自果別故．證滅盡等至者．唯不還人．及阿羅漢．

　　如是如其次第．證初靜慮等上界等至．從彼起已．於彼有為法．唯觀彼彼相．乃至證得無所有處．從此作先所應作．證得非想非非想處．於彼起二剎那．證得勢用心．彼相續心即滅．自此以後．名得滅盡等至者．

　　從定起時．若是不來．得不來果心．若是阿羅漢．得阿羅漢果心．唯有一剎那轉已．即是有分．從此轉生妙觀察智．此是分別等至．毘婆舍那行境正理竟．

　　頌曰．

　　願通達聖教．　受用正行果．　智者應修習．　二種修無上．

　　阿毘達摩攝義論分別攝行境品第九竟


