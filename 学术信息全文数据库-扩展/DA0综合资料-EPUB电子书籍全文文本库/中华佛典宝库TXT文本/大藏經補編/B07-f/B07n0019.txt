大藏經補編第 7 冊 No. 19 南傳念安般經


南傳念安般經

　　湯用彤譯

　　譯者謹按中譯安般守意經者．後漢安世高所出。東晉釋道安綜理眾經目錄述有二種．一小安般經．一大安般經．各一卷。現存藏中有佛說大安般守意經．上下二卷．標為安譯．則似係大安般經。本文與陳會注錯參成書。文注不分．非復安譯之舊。

　　安般（ānāpāna）者．通譯為息．十念之一也。入佛法有二甘露門．一不淨觀．二持息念。而於我國六朝禪法則息念為最要。安侯譯十二門經在乎解色解形．譯安般則重發禪數之秘奧。而後者尤要．從之學者塵集．南陽韓林．穎川皮業．會稽陳慧．尤執持不倦。至三國康僧會助陳慧作注．約同時沙門嚴佛調撰沙門十慧經．則亦繹安般之餘緒。六朝定學稱為禪數．數者安般守意六事之一也。蕭梁慧皎序．習禪自世高以至於玄高日．出入盡於數隨．往反窮乎還淨．則彼時念安般之重要概可知矣。

　　本篇譯文出巴利文中阿含．次在第一百十八．題曰念安般經。（Ānāpānasati-sutta）尋其文義可分三大部．初緣起．二佛說．後總結。佛說又分為三．一獎挹僧伽．二安般主文．三廣釋主文。此又有四．一修念安般．二修四念處．三修七覺支．四修智慧解脫。此中修安般一段為全篇關鍵．真可謂其文雖約義關眾經．南傳錫蘭諸籍談念安般者均依此文。北傳我國亦多由此推衍。如雜阿含經二十九．大毗婆沙二十六．均引此文。此即修行道地經之十六特勝．亦即達磨多羅禪經之十六行．即就安世高所譯之經亦有所謂十六勝．然文則與此大異小同。此或上座禪法根本要諦原承佛說．故為各家之所同乎。此本文之可研讀者一也。復次．大安般守意經說四種及六妙門．舊譯解脫道論念安般一段為本經十六特勝段之廣釋亦說四事．而巴利文之清淨道論釋本段時有八事之說（詳如次表）四種數相隨止觀六妙門數息相隨止觀還淨四事算隨逐安置(即止)隨觀(觀)八事數相隨觸安置隨觀還淨遍慮

　　則南傳北傳固大體相通．此演進之迹大可詳究者二也。

　　本經既若是重要．故其廣釋亦須研尋。茲於迻譯經文之外．取解脫道論所言贅為釋文。一因解脫道論解此已詳。二因彼論南傳．遵之以見南方上座之面目。三因解脫道論之中譯所據原文既有不同．而譯者復劣．常有訛舛．今比列之以見整理校勘舊籍甚為今日切要之圖．此支那內學院編印藏要．研究典籍．所以為精識宏願也。

　　如是我聞．一時佛在舍衛城住鹿母故園大閣．與多數有名上座及弟子俱．如尊者舍利弗．尊者目犍連那．尊者迦葉波．尊者迦㫋延．尊者柯底他．尊者迦毗那．尊者純陀．尊者阿耨達．尊者阿難．並與其他有名上座及弟子俱。

　　爾時諸上座比丘教誨新進．有上座比丘教誨十人者．有教誨二十人者．有教誨三十人者．以至有教誨四十人者。彼諸新進比丘經上座教誨．日漸進得特長。

　　即於爾時當望日布薩之候．夏坐終訖之節．月圓之夜．世尊於比丘僧眾圍繞中露天而坐。

　　世尊曠矚靜寂僧眾而告之曰．『諸比丘．余堅執此道。諸比丘．余心堅執此道。諸比丘．汝其堅執無上精進信所未信者．得所未得者．實言其虛誑者．余將於四月之望再至舍衛城。』

　　鄉村諸比丘聞此．遂屆時咸集舍衛城見世尊。於是諸上座對諸新進加以更上教誨．有教誨十人者．有教誨二十人者．有教誨三十人者．乃至有教誨四十人者。諸新進比丘經上座之教誨．日漸進得特長。

　　即於爾時當望日布薩之候．即四月望月圓之夜．世尊於比丘僧眾圍繞中露天而坐。

　　世尊曠矚靜寂比丘僧眾而告之曰．『諸比丘．此羣眾不談瑣屑。諸比丘．此羣眾不作綺語．力爭上流。諸比丘．若斯僧伽若斯羣眾應受敬禮．應受施與．並應受問訊．誠舉世無上之福田也。諸比丘．若斯僧伽若斯羣眾對之薄施即厚施．對之厚施即甚厚施。諸比丘．若斯僧伽若斯羣眾世之所難得而欲面晤者。諸比丘．若斯僧伽斯羣眾．遠人聞風亦均負笈而至。諸比丘．此僧伽此羣眾如是如是。

　　『諸比丘．此僧伽比丘為阿羅漢漏盡圓成．行其所當行．離却負擔．止於善果．有結滅盡．正遍智慧．最終解脫．若是者乃此僧伽之比丘。諸比丘．此僧伽比丘滅盡欲界五結．超人間世。於彼圓寂．永不轉退至此世間。若是者乃此僧伽之比丘。諸比丘．此僧伽比丘滅盡三結．削除貪嗔癡．再來此世僅止一次．若是乃此僧伽之比丘。諸比丘．此僧伽比丘滅盡三結得不來果．永不轉退．必趣正覺．若是乃此僧伽之比丘。諸比丘．此僧伽比丘常修四念處．常修四正斷．常修四神足．常修五根．常修五力．常修七覺支．常修八聖道．常修慈悲喜捨．常修不淨觀．乃至常修無常想定．若如是住乃為此僧伽之比丘。諸比丘．此僧伽比丘常修念安般．若如是住乃為此僧伽之比丘。

　　按以上敘廣演念安般之緣起。據大毗婆沙卷二十六所引十六特勝．係出契經．恐為本經之北傳本。惟其敘緣起事實大殊．此極簡陋．彼則繁富．此中有無演進關係．不可知也。

　　原文語句重複極多．佛經文體固然．譯時多仍其舊。昔釋道安譯經有五失本之說．主張裁除煩重．但今多仍原體俾存其真。

　　『諸比丘．念安般數數修習有大果．有大譽。念安般數數修習可令四念處完成．四念處數數修習可令七覺支完成．七覺支數數修習可令智慧解脫完成。

　　按此段主文．此下廣釋。

　　又按解脫道論引此文略異。其文曰。若人修行念安般成寂寂．成勝妙．成莊嚴．可愛．自娛樂若數數起．惡不善法令除滅．身成不懈怠．眼亦不懈怠．身成不動不搖．心成不動不搖．令滿四念處．令滿七覺意．令滿解脫．世尊所歎．聖所住止．梵所住止．如來所住止。

　　『諸比丘．如何修念安般．如何數習．如何有大果有大譽耶。

　　『諸比丘．於此比丘或往林中．或往樹下．或往空寂地．結跏趺坐．持身正直．繫念在前。

　　按解脫道論釋末句曰．謂繫念住於鼻端．或於口脣．是出入息所緣處彼坐禪人以安念此處。入息出息於鼻端口脣以念觀觸。或現念令息入．現念令息出。現於息入時不作意。於出時亦不作意．是出入息所觸鼻端口脣以念觀知所觸．現念令入息．現念令出息。如人解材以緣鋸力．亦不作意鋸來去想．如是坐禪人於入出息亦不作意入出息想．所觸鼻端口脣以念觀知。

　　『彼念出息．彼念入息。

　　按據清淨道論 Assassati 釋為出息．Passassati 釋為入息．故出先入後。然據解脫道論．則入先出後。今姑依巴利文之清淨道論為正。

　　按解脫道論曰．現念令入息．現念令出息。若坐禪人於出入息作意內外其心成亂．若心起亂其身及心成懈怠動搖．此是過患。若最長息．若最短息．不應作意。若作處最長最短息其身及心皆成懈怠動搖．此是過患。由出入息種種相故不應作著．若如是作心餘緣成亂．若心亂其身及心皆成懈怠動搖．如是過患無邊。起出入息以無邊觸．故應作想如是心不亂。若心遲緩．若心利疾．不當精進。若作遲緩精進成懈怠睡眠．若作利疾精進成起調。若坐禪人若與懈怠睡眠共起．若與調共起．其身及心成懈怠成動搖．此是過患。彼坐禪人以九小煩惱清淨心現念入息．彼相得起。名相者．如抽綿．抽古貝．觸身成樂觸．如涼風觸身成樂觸．如是入出息風觸鼻口脣念作風想不由形色．此謂相。若坐禪人以修多修相成增長．若鼻端增長於眉間於額．成多處住．成滿頭風．從此增長滿身猗樂．此謂具足。復有坐禪人從初見異相．如煙．如霧．如塵．如碎金．猶如針刺．如蟻所嚙．見種種色。若坐禪人心不明了．於彼異相心作異想成顛倒．不成出入息想。若明了坐禪人不作異意想．念現入息．念現出息．雖作餘想．若如是作意異相即滅。是坐禪人得微妙相．心不放逸．念現入息．念現出息．彼相自在．以相自在欲起修行．由欲自在．念現入息．念現出息．起喜已．喜自在已．欲自在念現入息．念現出息．起捨於彼已．捨自在已．欲自在已．喜自在念現入息．念現出息．其心不亂．若心不亂諸蓋滅禪分起．此坐禪人已得寂滅勝四禪定．如初廣說。復次．先師說四種修念安般．所謂算．隨逐．安置．隨觀。問曰．云何名算。答曰．初坐禪人從初出息及至入息從一至十過十不算．復說從一至五過五不算．不令意誤．是時當算乃至離算從入出息事念住．此謂名算。名隨逐者．攝算以念無間逐出入息．此謂隨逐。名安置者．或鼻端．或於唇．是入出息所觸處．於彼作風想令念住．此謂安置。名隨觀者．由觸自在當隨觀相．於此所起喜樂等法應當隨觀．此謂隨觀。彼算為覺滅令得出離覺．隨逐者為滅麤覺於出入息作念無間．安置者為斷於亂作不動想．隨觀者為受持想為知勝法。

　　『彼長出息並知「我長出息．」彼長入息並知「我長入息。」彼短出息並知「我短出息．」彼短入息並知「我短入息。」

　　按解脫道論釋長短息頗難探索．或文有錯漏清淨道論釋此有曰．若象若蛇．因其本性於長程中完成和緩息息均如此出．是曰長。若狗若兔．因其本性於短程中完成疾速．息息均如此出．是曰短。

　　『方其出息了知一切身彼力學．方其入息了知一切身彼力學。

　　按解脫道論曰．知一切身我入息如是學者．以二禪行知一切身．以不愚癡知故．以事故。問曰．云何不愚癡知一切身。答曰．若坐禪人念安般定．身心喜樂觸成滿．由喜樂觸滿一切身成不愚癡問曰．云何以事知一切身。答曰．出入息者所謂一處住色身．出入息事心心數法名身．此色身名身．此謂一切身。彼坐禪人如是以見知一切身雖有身無眾生無命。

　　彼論又曰．如是學者謂三學．一增上戒學．二增上心學．三增上慧學。如實戒此謂增上戒學．如實定此謂增上心學．如實慧此謂增上慧學。彼坐禪人此三學於彼事以念作意學之．修已多修．此謂學之。

　　『方其出息靜止身行彼力學．方其入息靜止身行彼力學。

　　按論曰．令滅身行我入息如是學。云何名身行者．此謂出入息以如是身行曲伸．形隨神動踊振搖．如是於身行現令寂滅。復次．於麤身行現令寂滅．以細身行修行初禪．從彼以最細修第二禪．從彼最細修行學第三禪．令滅無餘修第四禪。門曰．若無餘滅出入息．云何修行念安般。答曰．善取初相故。以滅出入息其相得起成修行相。何以故．諸禪相知喜為事。

　　『方其出息了知喜彼力學．方其入息了知喜彼力學。

　　按論曰．彼念現入息念現出息．於二禪處起喜。彼喜以二行成知．以不愚癡故．以事故。於是坐禪人入定成知喜．以不愚癡以觀故．以對治故．以事故成。

　　『方其出息了知樂彼力學．方其入息了知樂彼力學。

　　按論曰．知樂我入息如是學者．彼現念入息現念出息．於三禪處起樂。彼樂以二行成知．以不愚癡故．以事故．如初所說。

　　『方其出息了知心行彼力學．方其入息了知心行彼力學。

　　按論曰．知心行我息入如是學者．說心行是謂想受二蘊。於四禪處起彼彼心行．以二行成知．以不愚癡故．以事故．已如初說。

　　『方其出息靜止心行彼力學．方其入息靜止心行彼力學。

　　按論曰．令寂滅心行我息入如是學者．說心行是謂想受．於麤心行令寂滅學之．如初所說。

　　『方其出息了知心彼力學．方其入息了知心彼力學。

　　按論曰．知心我入息如是學者．彼現念入息現念出息．其心入出事．以二行成所知．以不愚癡．以事故．如初所說。

　　『方其出息使心歡喜彼力學．方其入息使心歡喜彼力學。

　　按論曰．令歡喜心我入息如是學者．說令歡喜．說喜於二禪處．以喜令心踊躍學之．如初所說。

　　『方其出息使心攝持彼力學．方其入息使心攝持彼力學。

　　按論曰．令教化心我入息如是學者．彼坐禪人現念入息現念出息．以念以作意彼心於事令住令專一心教化．以彼心住學之。

　　『方其出息使心解脫彼力學．方其入息使心解脫彼力學。

　　按論曰．令解脫心我入出息如是學者．彼坐禪人現念入息現念出息．若心遲緩從懈怠令解脫．若心利疾從調令解脫學之．若心高從染令解脫學之．若心下從瞋恚令解脫學之．若心穢污從小煩惱令解脫學之．復次若心不著樂令著學之。

　　『方其出息見無常彼力學．方其入息見無常彼力學。

　　按論曰．見無常我入息如是學者．彼現念入息現念出息．其入出息及入出息事心心數法見其滅生．生滅學之。

　　『方其出息見無欲彼力學．方其入息見無欲彼力學。

　　按論曰．見無欲我入息如是學者．現念入息現念出息．彼無常法．彼法無欲是泥洹．入息學之。

　　『方其出息見滅彼力學．方其入息見滅彼力學。

　　按論曰．見滅我入息如是學者．彼無常法如實見其過患．彼我滅是泥洹．以寂寂見學之。

　　『方其出息見出離彼力學．方其入息見出離彼力學。

　　按論曰．見出離我入息如是學者．彼無常法如實見其過患．於彼過患現捨居止寂滅泥洹．使心安樂學之。如是寂寂如是妙．所謂一切行寂寂．一切煩惱出離．愛滅無欲．寂寂泥洹。

　　『諸比丘．如是修念安般如是數習．可有大果有大譽。

　　『諸比丘．如何修念安般如何數習可令四念處完成耶。

　　『諸比丘．若彼念出息．彼念入息．彼長出息並知「我長出息．」彼長入息並知「我長入息．」彼短出息並知「我短出息．」彼短入息並知「我短入息．」方其出息了知一切身彼力學．方其入息了知一切身彼力學．方其出息靜止心行彼力學．方其入息靜止心行彼力學。諸比丘．若如是時比丘恒於身觀身熱誠精思常念戒世間之憂患．則於身知身．余即分別出入息．因此則如是時比丘恆於身觀身熱誠精思常念戒世間之憂患。

　　『諸比丘．若方其出息了知喜彼力學．方其入息了知喜彼力學．方其出息了知樂彼力學．方其入息了知樂彼力學．方其出息了知心行彼力學．方其入息了知心行彼力學．方其出息靜止心行彼力學．方其入息靜止心行彼力學。諸比丘．若如是時於受觀受熱誠精思常念戒世間之憂患．則於受觀受余即分別至善作意於出入息．因此則如是時比丘恆於受觀受熱誠精思常念戒世間之憂患。

　　『諸比丘．若方其出息了知心彼力學．方其入息了知心彼力學．方其出息使心歡喜彼力學．方其入息使心歡喜彼力學．方其出息使心攝持彼力學．方出入息使心攝持彼力學．方其出息使心解脫彼力學．方其入息使心解脫彼力學。諸比丘．若如是時於心觀心熱誠精思常念戒世間之憂患．凡有結者即余謂其不能修念安般．因此則如是時比丘恒於心觀心熱誠精思常念戒世間之憂患。

　　『諸比丘．若方其出息見無常彼力學．方其入息見無常彼力學．方其出息見無欲彼力學．方其入息見無欲彼力學．方其出息見滅彼力學．方其入息見滅彼力學．方其出息見出離彼力學．方其入息見出離彼力學。諸比丘．若如是時恒於法觀法熱誠精思常念戒世間之憂患．如以智慧見知憂患之除去則是能捨者矣．因此則如是時比丘恆於法觀法熱誠精進常念戒世間之憂患。

　　『諸比丘．如是修念安般如是數習令四念處完成。

　　按論曰．問曰．云何得如此。答曰．長出入息所初四處成身念處．知起所初成受念處．知心所初成心念處．見無常所初成法念處。如是修念安般成滿四念處。

　　『諸比丘．如何修四念處如何修習可令七覺支完成耶。

　　『諸比丘．若比丘恒於身觀身熱誠精思常念戒世間之憂患．若持此時念可以不亂．若持念不亂時則念覺支堅固．念覺支得以修而修．念覺支亦可趣於完成矣。若彼恆如是念．真知此法．決擇．審視．得生圓智。

　　『諸比丘．若比丘恆如是念真知此法決擇審視圓智得生時．擇法覺支堅固．並得以修而修亦趣於完成矣。若真知此法．决擇．審視．圓智得成．則精進堅固而不搖矣．

　　『諸比丘．若比丘真知此法決擇審視圓智得成精進堅固不搖時．則精進覺支堅固並得以修而修亦趣於完成矣。若精進堅固．則離欲喜起矣。

　　『諸比丘．若因精進堅固離欲喜起．則喜覺支堅固．並得以修而修亦趣於完成矣。若有喜意．身心均輕安矣。

　　『諸比丘．若有喜意身心均輕安時．則輕安覺支堅固．並得以修而修亦可趣於完成矣。若身安．則心易定矣。

　　『諸比丘．若身安心易定時則定覺支堅固．並得以修而修亦趣於完成矣。若比丘如是定．則心善捨矣。

　　『諸比丘．若如是定心善捨則捨覺支堅固．並得以修而修亦趣於完成矣。

　　『諸比丘．若比丘〔不論〕於受觀受．或於心觀心．或於法觀法．熱誠精思常念．〔則均如上七段所說．七覺支得次第完成矣。〕(此中刪重出一大段未譯)

　　『諸比丘．如是修四念處如是數習可令七覺支完成。

　　按論曰。云何以修四念處成滿七菩提分。修念處時於念成住不愚癡。此謂念覺分。彼坐禪人如是念住知擇苦無常行。此謂擇法菩提分。如是現擇法行精進不遲緩．此謂精進覺分。由行精進起喜無煩惱．此謂喜覺分。由歡喜心其身及心成猗。是謂猗覺分。由身猗有樂其心成定。此謂定覺分。如是定心成捨。此謂捨覺分。以修四念處成滿七菩提覺分。

　　『諸比丘。如何修七覺支如何數習可令智慧解脫完成耶。

　　『諸比丘。若比丘令念覺支修習則依離依無欲依滅盡並棄滅成熟。則可令念覺支修習矣諸比丘。令擇法精進喜輕安定捨修習〔亦復如是。〕

　　『諸比丘。如是修七覺支如是數習可令智慧解脫完成。』

　　按論曰。云何以修七菩提覺分成滿明解脫。如是多修行七覺分於剎那道成明滿。於剎那果成解脫滿。如是修七菩提分成明解脫滿。

　　佛說如是。諸眾比丘皆大歡喜。

　　按此為總結。


