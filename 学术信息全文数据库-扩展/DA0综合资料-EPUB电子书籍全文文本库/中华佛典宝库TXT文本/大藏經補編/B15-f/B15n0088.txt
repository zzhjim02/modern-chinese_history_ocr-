大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第五十五卷目錄二氏部彙考一後漢(明帝永平一則　桓帝延熹一則)梁(高祖普通一則)陳(宣帝太建一則)北魏(太祖一則　太宗一則　世祖太平真君一則)北齊(顯祖天保一則)北周(高祖天和二則　建德二則　宣帝大象二則)隋(高祖開皇一則)唐(總一則　高祖武德二則　太宗貞觀一則　高宗龍朔一則　乾封一則　中宗嗣聖一則　神龍二則　睿宗景雲一則　元宗開元四則　天寶二則　肅宗上元一則　寶應一則　代宗廣德一則　大曆二則　德宗貞元二則　憲宗元和三則　敬宗寶曆二則　文宗大和三則　開成一則　武宗會昌二則)後唐(廢帝清泰一則)後晉(高祖天福二則)後周(世宗顯德一則)遼(太祖神冊二則)宋(總一則　太祖開寶二則　太宗太平興國二則　淳化一則　真宗景德二則　大中祥符三則　天禧一則　仁宗天聖一則　明道一則　寶元一則　哲宗元祐一則　徽宗崇寧一則　宣和一則　欽宗靖康一則　高宗紹興六則　孝宗乾道四則　淳熙三則)

神異典第五十五卷

　　二氏部彙考一

　　後漢

　　明帝永平八年楚王英奉縑紈贖愆詔以英奉黃老浮屠令還贖以助伊蒲塞桑門之盛饌

　　按後漢書明帝本紀不載

　　按楚王英傳英少時好游俠交通賓客晚節更喜黃老學為浮屠齋戒祭祀永平八年詔令天下死罪皆入縑贖英遣郎中令奉黃縑白紈三十匹詣國相曰托在蕃輔過惡累積歡喜大恩奉送縑帛以贖愆罪國相以聞詔報曰楚王誦黃老之微言尚浮屠之仁祠潔齋三月與神為誓何嫌何疑當有悔吝其還贖以助伊蒲塞桑門之盛饌因以班示諸國中傅英後遂大交通方士作金龜玉鶴刻文字以為符瑞十三年男子燕廣告英與漁陽王平顏忠等造作圖書有逆謀事下案驗有司奏英招聚姦猾造作圖識擅相官秩置諸侯王公將軍二千石大逆不道請誅之帝以親親不忍乃廢英徙丹陽涇縣

　　桓帝延熹九年襄楷以宮中立浮屠老子祠上書切諫不聽

　　按後漢書桓帝本紀論贊帝飾芳林而考濯龍之宮設華蓋以祠浮圖老子

　　按襄楷傳延熹九年楷上書曰臣聞宮中立黃老浮屠之祠此道清虛貴尚無為好生惡殺省慾去奢今陛下嗜慾不去殺罰過理既乖其道豈獲其祚哉或言老子入彝翟為浮屠浮屠不三宿桑下不欲久生恩愛精之至也天神遺以好女浮屠曰此但革囊盛血遂不𦕎之其守一如此乃能成道今陛下婬女艷婦極天下之麗甘肥飲美殫天下之味奈何欲如黃老乎書上即召詣尚書問狀尚書請下司隸正楷罪法收送洛陽獄帝不誅猶司寇論刑

　　按西域傳桓帝好神數祀浮圖老子百姓稍有奉者後遂轉盛

　　梁

　　高祖普通　年詔庾承先學通老釋勒州縣時加敦遣

　　按梁書高祖本紀不載

　　按庾詵傳普通中詔曰庾承先學通黃老該涉釋教並不競不營安茲枯槁可以鎮躁敦俗承先可中書侍郎勒州縣時加敦遣庶能屈志方冀鹽梅

　　按庾承先傳承先字子通潁川鄢陵人也元經釋典靡不該悉九流七略咸所精練郡辟功曹不就

　　陳

　　宣帝太建十四年後主即位詔僧尼道士不依經律者並皆禁絕

　　按陳書後主本紀太建十四年正月丁巳即皇帝位夏四月庚子詔僧尼道士挾邪左道不依經律民間淫祀妖書諸珍怪事詳為條制並皆禁絕

　　北魏

　　太祖好黃老兼崇佛法

　　按魏書太祖本紀不載

　　按釋老志太祖平中山經略燕趙所逕郡國佛寺見諸沙門道士皆致精敬禁軍旅無有所犯帝好黃老頗覽佛經但天下初定戎車屢動庶事草刱未建圖宇招延僧眾然時時旁求焉

　　太宗遵太祖之業亦好黃老佛法

　　按魏書太宗本紀不載

　　按釋老志太宗踐位遵太祖之業亦好黃老又崇佛法京邑四方建立圖像仍令沙門敷導民俗

　　世祖太平真君五年禁私養沙門師巫

　　按魏書世祖本紀太平真君五年春正月戊申詔曰愚民無識信惑妖邪私養師巫挾藏讖記陰陽圖緯方仗之書又沙門之徒假西戎虛誕生致妖孽非所以一齊政化布淳德於天下也自王公已下至於庶人有私養沙門師巫及金銀工巧之人在其家者皆遣詣官曹不得容匿限今年二月十五日過期不出師巫沙門身死主人門誅明相宣告咸使聞知

　　北齊

　　顯祖天保六年勅道士為沙門

　　按北齊書顯祖本紀不載

　　按續文獻通考天保六年以佛道二教不同欲去其一集二家學者論難於前遂勅道士皆剃髮為沙門有不從者殺四人乃奉命

　　北周

　　高祖天和三年帝御大德殿集沙門道士講禮記

　　按周書高祖本紀天和三年秋八月癸酉帝御大德殿集百寮及沙門道士等親講禮記

　　天和四年春二月戊辰帝御大德殿集百寮道士沙門等討論釋老義

　　按周書高祖本紀云云

　　按沈重傳重天和中復於紫極殿講三教義朝士儒生桑門道士至者二千餘人

　　建德二年帝升座辨釋三教

　　按周書高祖本紀建德二年冬十二月癸巳集羣臣及沙門道士等帝升高座辨釋三教先後以儒教為先道教為次佛教為後

　　建德三年初斷佛道二教

　　按周書高祖本紀建德三年夏五月丙子初斷佛道二教經像悉毀罷沙門道士並令還民六月戊午詔曰至道弘深混成無際體包空有理極幽元但岐路既分派源逾遠淳離朴散形氣斯乖遂使三墨八儒朱紫交競九流七略異說相騰道隱小成其來舊矣不有會歸爭驅靡息今可立通道觀聖哲微言先賢典訓金科玉篆秘蹟元文所以濟養黎元扶成教義者並宜弘闡一以貫之俾夫翫培塿者識嵩岱之崇崛守磧礫者悟渤澥之泓澄不亦可乎

　　按佛祖綂紀北周武帝建德二年帝集僧道宣旨曰六經儒教於世為宜真佛無像空崇塔廟愚人信順徒竭珍財凡是經像宜從除毀父母恩重沙門不敬斯為悖逆之甚國法豈容並令反俗用崇孝養時慧遠法師出眾抗答曰若以形像無情事之無福國家七廟豈是有情帝曰佛經外國之法故當廢之七廟上世所立朕亦不以為然將同廢之矣師曰若以外國之法非此所用仲尼所說出自魯國秦晉之地亦應不行七廟若廢則五經無用三教同廢何以治國帝曰魯與秦晉封域雖殊莫非一王之化師曰若秦魯同一王化震旦天竺同在閻浮輪王一化何不同遵帝與師往復數至十二帝不能屈三年五月帝欲偏廢釋教令道士張賓飾詭辭以挫釋子法師知元抗酬精壯帝意賓不能制即震天威以垂難辭左右𠮟元聽制元安詳應對陳義甚高陪位大臣莫不欽歎獨帝不說明日下詔并罷釋道二教悉毀經像沙門道士並令還俗時國境僧道反服者二百餘萬

　　宣帝大象元年初復佛像及天尊像

　　按周書宣帝本紀大象元年冬十月壬戌帝幸道會苑大醮以高祖武皇帝配醮訖論議於行殿是歲初復佛像及天尊像至是帝與二像俱南面而坐大陳雜戲令京城士民縱觀

　　按佛法金湯編宣帝大成元年先是沙門道林以學業進見與武帝議論二十日酬酢七十番武帝不能屈遂許以復教會武帝殂至是道林申請尤力帝許之遂下詔曰先帝惑於異論以釋道為無益故廢而不行然大教所繫詎宜罷黜於是興復二教

　　(按是年改大威為大象)

　　大象二年靜帝即位復行佛道二教

　　按周書靜帝本紀大象二年五月己酉宣帝崩帝入居天臺六月庚申復行佛道二教舊沙門道士精誠自守者簡令入道

　　按續文獻通考劉氏曰此楊堅意也堅將有他志以是求福

　　隋

　　高祖開皇二十年詔盜毀佛及天尊像者以不道論沙門道士壞佛及天尊者以惡逆論

　　按隋書高祖本紀開皇二十年十二月辛巳詔曰佛法深妙道教虛融咸降大慈濟度羣品凡在含識皆蒙覆護所以雕鑄靈相圖寫真形率土瞻仰用申誡敬敢有毀壞偷盜佛及天尊像者以不道論沙門壞佛像道士壞天尊者以惡逆論

　　唐

　　唐置崇元署寺觀監掌寺觀僧尼道士女冠之政

　　按唐書百官志崇元署令一人正八品下承一人正九品下掌京都諸觀名數與道士帳籍齋醮之事新羅日本僧入朝學問九年不還者編諸籍道士女冠僧尼見天子必拜凡止民家不過三夜出踰宿者立案連署不過七日路遠者州縣給程天下觀一千六百八十七道士七百七十六女冠九百八十八寺五千三百五十八僧七萬五千五百二十四尼五萬五百七十六兩京度僧尼道士女冠御史一人涖之每三歲州縣為籍一以留縣一以留州僧尼一以上祠部道士女冠一以上宗正一以上司封(又)有府二人史三人典事六人掌固二人崇元學博士一人學生百人隋以署隸鴻臚又有道場元壇唐置諸寺觀監隸鴻臚寺每寺觀有監一人貞觀中廢寺觀監上元二年置漆園監尋廢

　　高祖武德　年幸國學命僧道講金剛經及老子

　　按唐書高祖本紀不載　按大唐新語高祖嘗幸國學命徐文遠講孝經僧惠乘講金剛經道士劉進嘉講老子詔劉德明與之辯論於是詰難鋒起三人皆屈高祖曰儒元佛義各有宗旨劉徐等並當今傑才德明一舉而蔽之可謂達學矣賜帛五十匹

　　武德九年廢浮屠老子法尋復之

　　按唐書高祖本紀武德九年四月辛巳廢浮屠老子法六月庚申復浮屠老子法

　　按舊唐書高祖本紀九年夏五月辛巳以京師寺觀不甚清淨詔曰釋迦闡教清淨為先遠離塵垢斷除貪慾所以弘宣勝業修植善根開導愚迷津梁品庶是以敷演經教檢約學徒調懺身心捨諸染著衣服飲食咸資四輩自覺王遷謝像法流行末代陵遲漸以虧濫乃有猥賤之侶規自尊高浮惰之人苟避徭役妄為剃度托號出家嗜慾無厭營求不息出入閭里周旋闤闠驅策田產聚積貨物耕織為生估販成業事同編戶迹等齊人進違戒律之文退無禮典之訓至乃親行劫掠躬自穿窬造作妖訛交通豪猾每罹憲網自陷重刑黷亂真如傾毀妙法譬茲稂莠有穢嘉苗𩔗彼淤泥混夫清水又伽藍之地本曰淨居栖心之所理尚幽寂近代以來多立寺舍不求閒曠之境惟趨喧雜之方繕采崎嶇棟宇殊拓錯舛隱匿誘納姦邪或有接延鄺邸鄰近屠酤埃塵滿室羶腥盈道徒長輕慢之心有虧崇敬之義且老氏垂化本實冲虛養志無為遺情物外全真守一是謂元門驅馳世務尢乖宗旨朕膺期馭宇興隆教法志思利益情在護持欲使玉石區分薰蕕有辨長存妙道永固福田正本澄源宜從沙汰諸僧尼道士女冠等有精勤練行守戒律者並令大寺觀居住給衣食勿令乏短其有不能精進戒行者有闕不堪供養者並令罷遣各還桑梓所司明為條式務依法教違制之事悉宜停斷京城留寺三所觀二所其餘天下諸州各留一所餘悉罷之事竟不行

　　太宗貞觀五年詔僧道致拜父母

　　按唐書太宗本紀不載

　　按續文獻通考云云

　　高宗龍朔二年詔釋老致拜君親以令狐德芬讓復詔不拜

　　按唐書高宗本紀不載

　　按舊唐書高宗本紀龍朔二年六月乙丑初令僧尼等並盡禮致拜其父母

　　按佛法金湯編令狐德芬武德初為祕書丞高宗龍朔二年詔釋老致拜君親勅羣臣議之德芬時為司成館大司成議曰竊以釋老二教慈敬弘深有國因循遂開崇尚既久其法須從其道切為拜伏理恐未通何者削髮異冠帶之儀持缽豈罇俎之禮申恩方祈定慧無勞拜跪嚴親報德有冀真如何必屈膝慈后山林既往非無廊廟之賓朝野裁殊理宜高尚其事今使貴以名教有虧其旨臣等愚昧請從不拜為宜時眾議請拜者三百餘人請不拜者五百餘人六月八日詔曰朕商榷群議沉研幽賾然箕潁之風高尚其事遐想前代固亦有之今後不宜拜跪

　　乾封元年詔兗州置觀寺各三所天下諸州置觀寺一所各度七人

　　按唐書高宗本紀不載

　　按舊唐書高宗本紀乾封元年正月兗州界置紫雲仙鶴萬歲觀封巒非煙重輪三寺天下諸州置觀寺一所

　　按續文獻通考兗州置觀寺各三所各度七人天下州一觀一寺各度七人

　　中宗嗣聖八年(即太后天授二年)夏四月令釋教在道法之上僧尼處道士女冠之前

　　按唐書武后本紀不載

　　按舊唐書武后本紀云云

　　神龍元年正月丙子諸州置寺觀一所以中興為名按唐書中宗本紀不載

　　按舊唐書中宗本紀云云神龍二年僧會範道士史崇元等授官封公詔釋道齊班並集永為定式

　　按唐書中宗本紀不載

　　按舊唐書中宗本紀神龍二年二月丙申僧會範道士史崇元等十餘人授官封公以賞造聖善寺功也

　　按續文獻通考是年七月詔曰初太宗以老子為皇宗升於釋氏之上至則天朝復在釋氏之下今此已往遂為定式令齊班並集

　　睿宗景雲二年詔遇法事僧尼與道士女冠齊行進集

　　按唐書睿宗本紀不載

　　按舊唐書睿宗本紀景雲二年夏四月癸未詔以釋典元宗理均跡異拯人化俗教別功齊自今每緣法事集會僧尼道士女冠等宜齊行進集時天下濫度僧尼道士女冠並依舊

　　元宗開元二年令道士女冠僧尼致拜父母

　　開元二十五年正月制道士女冠直隸宗正寺僧尼令祠部檢校

　　按以上唐書元宗本紀不載

　　按舊唐書元宗本紀云云

　　開元二十六年詔天下寺觀各度十七人

　　按唐書元宗本紀不載

　　按續文獻通考開元二十六年正月詔道釋二門皆為聖教其天下寺觀大小各度十七人簡用灼然有經業戒行為鄉里所推仍先取用年高者

　　開元二十七年詔寺觀轉讀經典

　　按唐書元宗本紀不載

　　按續文獻通考開元二十七年二月制曰天下寺觀每一齋日宜轉讀經典懲惡勸善以闡文教

　　天寶三載勅鑄天尊及佛像

　　按唐書元宗本紀不載

　　按舊唐書元宗本紀天寶三載夏四月勅天下州郡取官物鑄金銅天尊及佛各一軀送開元觀開元寺

　　天寶四載法師神邕與道士吳筠面論邪正以邕勝筠命為僧綂

　　按唐書元宗本紀不載

　　按佛祖綂紀天寶四載召中岳道士吳筠入見問以道要對曰深於道者無如老子五千文復問神仙冶煉之法對曰此野人事積歲月以求之非人主所宜留意時內侍高力士素事佛毀於上前遂辭還茅山筠以見斥造論以毀釋氏浙西觀察使陳少遊請法師神邕決之邕約面論邪正旗鼓纔臨筠竟敗北邕遂著翻邪論以攻餘黨少遊聞於朝命邕為僧綂

　　肅宗上元二年詔講論二教

　　按唐書肅宗本紀不載

　　按續文獻通考上元二年四月詔於興善寺設高座講論二教七月於景龍觀設高座講論二教

　　寶應元年八月詔寺觀不許褻瀆弛慢其僧尼道士不得妄托事故非時聚會

　　按唐書肅宗本紀不載

　　按續文獻通考云云

　　代宗廣德元年制偽度僧尼道士女冠並與正度

　　按唐書代宗本紀不載

　　按續文獻通考云云

　　大曆八年勅度僧尼道士

　　按唐書代宗本紀不載

　　按續文獻通考大曆八年正月勅天下寺觀僧尼道士不滿七人者宜度滿七人三七以上者更度一人二七以下者度三人

　　大曆十四年德宗即位勅不得奏置寺觀及度人

　　按唐書德宗本紀不載

　　按舊唐書德宗本紀大曆十四年五月癸亥帝即位六月勅自今更不得奏置寺觀及度人

　　德宗貞元九年六月詔定國忌日寺觀齊僧道人數按唐書德宗本紀不載

　　按續文獻通考云云

　　貞元十二年命沙門道士與儒官討論三教

　　按唐書德宗本紀不載

　　按舊唐書德宗本紀貞元十二年四月庚辰上降誕日命沙門道士加文儒官討論三教上大悅

　　憲宗元和二年詔僧尼道士隸左右街功德使

　　按唐書憲宗本紀不載

　　按舊唐書憲宗本紀元和二年二月辛酉詔僧尼道士全隸左右街功德使自是祠部司封不復關奏

　　元和十年詔停寺觀開講

　　按唐書憲宗本紀不載

　　按續文獻通考元和十年五月詔京城寺觀開講宜準興元勅處分諸畿縣宜勒停其觀察使節度州每三長齋月任一寺一觀置講餘州悉停惡其聚眾且慮變也

　　元和十五年穆宗即位詔以術人柳泌僧大通付京兆府杖死

　　按唐書穆宗本紀不載

　　按舊唐書穆宗本紀元和十五年正月丙午帝即位上始御延英對宰臣詔曰山人柳泌輕懷左道上惑先朝固求牧人貴欲疑眾自知虛誕仍更逃遁僧大通醫方不精藥術皆妄既延禍釁俱是姦邪邦國固有常刑人神所宜共棄付京兆府決杖處死

　　敬宗寶曆元年會沙門道士四百人給賜有差

　　按唐書敬宗本紀不載

　　按續文獻通考敬宗寶曆元年八月幸蓬萊殿會沙門道士共四百人賜食兼給茶絹有差

　　寶曆二年文宗流僧惟貞道士趙歸真於嶺南

　　按唐書文宗本紀不載

　　按舊唐書文宗本紀寶曆二年十二月八日樞密使王守澄中尉梁守謙迎上於江邸甲辰僧惟貞齊賢正簡道士趙歸真並配流嶺南乙巳即位庚申詔妖妄僧惟貞道士趙歸真等或假於卜筮或托以醫方疑眾挾邪已從流竄其情非奸惡迹涉詿誤者一切不問

　　文宗太和元年詔祕書監白居易同沙門義休道士楊弘元等入麟德殿問難三教同異

　　按唐書文宗本紀不載

　　按三教論衡太和元年十月皇帝降誕日奉勅召入麟德殿內道埸對御三教談論略錄大端不可具載第一座祕書監賜紫金魚袋白居易安國寺賜紫引駕沙門義休太清宮賜紫道士楊弘元序云中大夫守祕書監上柱國賜紫金魚袋臣白居易言談論之先多陳三教讚揚演說以啟談端伏料聖心飽知此義伏計聖聽飫聞此談臣故略而不言唯序慶誕贊休明而已聖唐御區宇二百年皇帝承祖宗十四葉太和初歲良月上旬天人合應之期元聖慶誕之日雖古者有祥虹流月瑞電繞樞彼皆瑣微不足引諭伏惟皇帝陛下臣妾四裔父母萬姓恭勤以修己慈儉以養人戎夏又安朝野無事特降明詔式會嘉辰開達四聰闡揚三教儒臣居易學淺才微謬列禁筵會登講座天顏咫尺隕越於前竊以釋門義休法師明大小乘通內外學靈山嶺岫苦海津梁於大眾中能獅子吼所謂彼上人者難為酬對然臣稽先王典籍假陛下威靈發問既來敢不響答(晉問)義休法師所問毛詩稱六義論語列四科何者為四科何者為六義其名與數請為備陳者(對)孔門之徒三千其賢者列為四科毛詩之篇三百其要者分為六義六義者一曰風二曰賦三曰比四曰興五曰雅六曰頌此六義之數也四科者一曰德行二曰言語三曰政事四曰文學此四科之目也在四科內列十哲名德行科則有顏淵閔子騫冉伯牛仲弓言語科則有宰我子貢政事科則有冉有季路文學科則有子游子夏此十哲之名也四科六義之名數今已區別四科六義之旨義今合辨明請以法師本教佛法中比方即言下曉然可見何者即如毛詩有六義亦猶佛法之義例有十二部分也佛經千萬卷其義例不出十二部中毛詩三百篇其旨要亦不出六義內故以六義可比十二部經又如孔門之有四科亦猶釋門之有六度六度者六波羅蜜六波羅蜜者即檀波羅蜜尸波羅蜜羼提波羅蜜毗梨耶波羅蜜禪定波羅蜜般若波羅蜜以唐言譯之即布施持戒忍辱精進禪定智慧是也故以四科可比六度又如仲尼之有十哲亦猶如來之有十大弟子即迦葉阿難須菩提舍利弗迦旃延目乾連阿那律優波離羅睺羅是也故以十哲可比十大弟子夫儒門釋教雖名數則有異同約義立宗彼此亦無差別所謂同出而異名殊途而同歸者也所對若此以為何如更有所疑請以重難(難)法師所難十哲四科先標德行然則曾參至孝孝者百行之先何故曾參獨不列於四科者(對)曾參不列四科者非為德行才業不及諸人也蓋繫於一時之事耳請為終始言之昔者仲尼有聖人之德無聖人之位棲棲應聘七十餘國與時竟不偶知道終不行感鳳泣麟慨然有吾已矣夫之歎然後自衛反魯刪詩書定禮樂修春秋立一王之法為萬代之教其次則敘十哲論四科以垂示將來當此之時顏閔游夏之徒適在左右前後目擊指顧列入四科亦一時也孝經云仲尼居曾子侍此言仲尼閒居之時曾參則多侍從曾參至孝不忍一日離其親及仲尼旅遊歷聘自衛反魯之時曾參或歸養於家不從門人之列倫擬之際偶獨見遺由此明之非曾參德行才業不及諸門人也所以不列四科者蓋一時之闕耳因一時之闕為萬代之疑從此辨之又可無疑矣(僧問)儒書奧義既已討論釋典微言亦宜發問(問)維摩經不可思議品中云芥子納須彌須彌至大至高芥子至微至小豈可芥子之內入得須彌山乎假如入得云何得見假如却出云何得知其義難明請言要旨(僧答不錄難)法師所云芥子納須彌是諸佛菩薩解脫神通之力所致也敢問諸佛菩薩以何因緣證此解脫修何智力得此神通必有所因願聞其說(僧答不錄問道士)儒典佛經討論既畢請迴餘論移問道門臣居易言我太和皇帝祖元元之教挹清淨之風儒素緇黃鼎足列座若不講論元義將何啟迪皇情道門楊弘元法師道心精微真學奧祕為仙列上首與儒爭衡居易竊覽道經粗知元理欲有所問冀垂發蒙(同)黃庭經中有養氣存神長生久視之道常聞此語未究其由其義如何請陳大略(道士答不錄難)法師所答養氣存神長生久視之大略則聞命矣敢問黃者何義庭者何物氣養何氣神存何神誰為此經誰得此道將明事驗幸為指陳(道士答不錄道士問)法師所問孝經云敬一人則千萬人悅其義如何者(對)謹案孝經廣要道章云敬者禮之本也敬其君則臣悅敬一人則千萬人悅所敬者寡而悅者眾此之謂要道也夫敬者謂忠敬盡禮之義也悅者為悅懌歡心之義也要道者謂施少報多簡要之義也如此之義明白各見於經文其間別有所疑即請更難(難)法師所難云凡敬一人則合一人悅敬二人則合二人悅何故敬一人而千萬人悅又問所悅者何義所敬者何人(對)孝經所云一人者謂帝王也王者無二故曰一人非謂臣下眾庶中之一人也若臣下敬一人則一人悅敬二人則二人悅若敬君上雖一人則千萬人悅何以明之設如人有盡忠於國盡敬於君天下見之何人不悅豈止千萬人乎設如有人不忠於國不敬於君天下見之何人不怒亦豈止千萬人乎然敬即禮也禮即敬也故傳云見有禮於其君者事之如孝子之養父母也如此則豈獨空悅乎亦將事而養之也見無禮於其君者誅之如鷹鸇之逐鳥雀也如此則豈獨空不悅乎亦將逐而誅之也由此而言則敬不敬之義悅不悅之理了然可見復何疑哉(退)臣伏惟三教談論承前舊例朝臣因對揚之次多自敘不能及平生志業臣素無志業又乏才能恐煩聖聰不敢自敘謹退

　　太和二年帝誕節召法師知元與道士於麟德殿論道

　　按唐書文宗本紀不載

　　按續文獻通考云云

　　太和七年降誕日僧道講論於麟德殿

　　按唐書文宗本紀不載

　　按舊唐書文宗本紀太和七年冬十月壬辰上降誕日僧徒道士講論於麟德殿翌日御延英上謂宰臣曰降誕日設齋起自近遠朕緣相承已久未可便革雖置齋會惟對王源中等暫入殿至僧道講論都不臨聽宰相路隨等奏誕日齋會誠資景福本非中國教法臣伏見開元十七年張說源乾曜請以誕日為千秋節內外宴樂以慶昌期頗為得禮上深然之宰臣因請十月十日為慶成節上誕日也從之

　　開成三年詔僧道於麟德殿談論

　　按唐書文宗本紀不載

　　按續文獻通考開成三年勅僧道於麟德殿談論法師知元辨捷精壯道流不能屈帝色不平放還桑梓

　　武宗會昌五年以道士趙歸真等言大毀佛寺復僧尼為民

　　按唐書武宗本紀會昌五年八月壬午大毀佛寺復僧尼為民

　　按舊唐書武宗本紀會昌五年道士趙歸真特承恩禮遂舉羅浮道士鄧元起有長年之術帝遣中使迎之由是與衡山道士劉元靖及歸真膠固排毀釋氏而拆寺之請行焉

　　會昌六年宣宗即位以道士劉元靖等排毀釋氏誅之

　　按唐書宣宗本紀不載

　　按舊唐書宣宗本紀會昌六年三月帝即位五月誅道士劉元靖等十二人以其說惑武宗排毀釋氏故也

　　後唐

　　廢帝清泰二年詔立釋道諸科

　　按五代史唐廢帝本紀不載

　　按續文獻通考清泰二年功德使奏每年誕節諸州府奏薦僧道其僧尼欲立講論科講經科表目科文章應制科特念科禪剎聲讚科道士女冠經法科講論科文章應制科表目科聲讚科焚修科以試其能否從之

　　後晉

　　高祖天福五年二月天和節道釋賜紫衣師號者凡九十二人

　　天福六年二月天和節道釋賜紫衣師號者凡百三十有四

　　按以上五代史晉高祖本紀俱不載

　　按續文獻通考云云

　　後周

　　世宗顯德五年六月內出御衣六百餘事錢四十萬羅穀百匹分賜兩階僧道令增修寺觀

　　按五代史周世宗本紀不載

　　按續文獻通考云云

　　遼

　　太祖神冊三年詔建佛寺道觀

　　按遼史太祖本紀神冊三年五月乙亥詔建孔子廟佛寺道觀

　　神冊四年命皇后皇太子分謁寺觀

　　按遼史太祖本紀神冊四年秋八月丁酉謁孔子廟命皇后皇太子分謁寺觀

　　宋

　　宋立祠部鴻臚寺掌道釋宮觀寺院之政

　　按宋史職官志祠部郎中員外郎掌天下祀典道釋祠廟醫藥之政凡宮觀寺院道釋籍其名額應給度牒若空名者毋越常數(又)鴻臚寺舊置判寺事一人以朝官以上充元豐官制行置卿一人少卿一人丞主簿各一人卿掌四夷朝貢宴勞給賜送迎之事及國之凶儀中都祠廟道釋籍帳除附之禁令少卿為之貳丞參領之中太一宮建隆觀等各置提點所掌殿宇齋宮器用儀物陳設錢幣之事在京寺務司及提點所掌諸寺葺治之事傳法院掌譯經潤文左右街僧錄司掌寺院僧尼帳籍及僧官補授之事已上並屬鴻臚寺中興後廢鴻臚不置併入禮部

　　太祖開寶三年十月甲午詔開封府禁止士庶之家喪葬不得用僧道威儀前引

　　按宋史太祖本紀不載

　　按燕翼貽謀錄云云

　　開寶五年詔僧道每當朝集僧先道後勅僧道並隸功德使禁習天文地理

　　按宋史太祖本紀開寶五年十一月癸亥禁僧道習天文地理

　　按佛祖綂紀開寶五年詔僧道每當朝集僧先道後並立殿廷僧東道西間雜副職若遇郊天道左僧右敕僧道並隸功德使出家求度策試經業關祠部給牒

　　太宗太平興國元年詔普度天下童子凡十七萬人按宋史太宗本紀不載

　　按國朝會要云云

　　太平興國四年五月戊子盡括僧道隸西京寺觀官吏及高貲戶授田

　　按宋史太宗本紀云云

　　淳化二年詔國忌日宰相以下詣寺觀行香禁不得事腥酒

　　按宋史太宗本紀不載

　　按佛祖統紀云云

　　真宗景德二年詔釋道歲度十人者特放一人不試經業

　　景德四年詔京城鬻酒肉者並去寺觀百步之外有以酒肉五辛酤市於僧道者許人糾告重論其罪

　　大中祥符二年正月以封禪行慶詔天下寺觀各度一人朝覲泰山陪位僧道各度弟子一人

　　大中祥符三年詔天下州郡僧道有犯公罪者聽用贖法

　　按以上宋史真宗本紀俱不載

　　按佛祖統紀云云大中祥符八年臣僚以車駕詣寺觀計百拜以上請令近臣分拜不許

　　按宋史真宗本紀不載

　　按國朝會要大中祥符八年正月臣僚言每歲上元車駕詣寺觀三十餘處百拜已上望自今諸殿令近臣分拜上謂王旦曰朕祈福中外虔恭拜起未嘗懈怠卿等欲申裁減非朕之意

　　天禧三年普度道釋童行又大會沙門道士

　　按宋史真宗本紀天禧三年八月丁亥大赦天下普度道釋童行

　　按佛祖統紀天禧三年八月恭謝聖祖大赦天下節文云虛皇妙道西竺真乘咸昉化源敢忘崇奉應天下僧尼道士女冠係帳童行並與普度尚書右丞林特提舉祠部文牒是歲度僧二十三萬百二十七人尼萬五千六百四十三人道士七千八十一人女冠八十九人詔於天安殿建道場答謝天地大會沙門道士萬三千八十六人上親以銀藥大錢面賜之

　　按續文獻通考天禧中大會道釋於天安殿凡萬三千餘人又嘗建齋醮親臨賜以銀藥大錢

　　仁宗天聖元年二月壬戌減諸節齋醮道場

　　按朱史仁宗本紀云云

　　明道二年罷創修寺觀

　　按宋史仁宗本紀明道二年夏四月壬子罷創修寺觀帝始親政裁抑僥倖中外大悅

　　寶元二年五月己亥禁女冠尼等非時入內

　　按宋史仁宗本紀云云

　　哲宗元祐七年詔太皇太后本命歲正月一日京師及天下州軍各齋僧尼道士女冠一日在京宮觀寺院開建道場七晝夜

　　按宋史哲宗本紀不載

　　按禮志云云

　　徽宗崇寧元年赦書節文應天下名德僧道為眾師法未有諡號者仰所屬勘會以聞

　　按宋史徽宗本紀不載

　　按佛祖統紀云云

　　宣和元年正月詔改釋為道

　　按宋史徽宗本紀宣和元年春正月乙卯詔佛改號大覺金僊餘為僊人大士僧為德士易服飾稱姓氏寺為宮院為觀改女冠為女道尼為女德

　　欽宗靖康元年詔道君聖節就道觀行香乾龍節仍就佛寺

　　按宋史欽宗本紀不載

　　按佛祖統紀靖康元年詔曰比自大觀初聖節行香許就道觀今後道君聖節仍就道觀若乾龍節仍就佛寺建道場一月一依祖宗舊法其道士官階並與追毀

　　高宗紹興三年詔僧居道上始令僧道用綾牒

　　按宋史高宗本紀不載

　　按佛祖統紀紹興三年二月廬山道法師申劄都省稱崇觀之後道士叨冒資品林靈素王冲道輩視兩府者甚眾遂令道士冒居僧上靖康建炎道士視官已行追毀而國忌行香寺院會聚猶敢傲然居上其蔑視國法有若此者今欲復還祖宗舊制僧史略具載每當朝集僧先道後並立殿廷僧東道西凡遇郊天道左僧右尋送禮部取到太常寺狀稱因革禮乾德元年宣德門肆赦故事道左僧右又檢照嘉祐編敕并紹興新書並以僧道立文為次其政和條內道僧觀寺及道士位在僧上並已刪去不行尋蒙朝旨依條改正以僧居上十一月太常寺徧符諸路應行香立班諸處聚會並依祖宗成法以僧居左自治平末始鬻度牒舊以黃紙印造偽為者多戶部朱異始奏令僧道用勅綾牒

　　紹興十一年陳桷等請釋道之封依舊降勅從之

　　按宋史高宗本紀不載

　　按文獻通考紹興十一年太常卿陳桷等請釋道封大師塔額乞依舊降勅從之

　　紹興十三年道正僧正各申狀爭序位勅僧居道士上

　　按宋史高宗本紀不載

　　按佛祖統紀紹興十三年臨安府道正劉若謙申省乞道士序位在僧上妄稱別得指揮僧正善達陳狀乞檢準紹興三年都省批送法道法師乞復祖宗舊法繼蒙朝旨批下依條改正應行香立班諸處聚會以僧在上告示劉若謙取知委狀後有妄詞以違制論

　　紹興十五年春正月辛未初命僧道納免丁錢

　　按宋史高宗本紀云云

　　按佛祖統紀紹興十五年敕天下僧道始令納丁錢自十千至一千三百凡九等謂之清閒錢年六十已上及殘疾者聽免納道法師致書於省部曰大法東播千有餘歲其間汙隆隨時暫戹終奮特未有如今日抑沮卑下之甚也自紹興中年僧道征免丁錢大者十千下至一千三百國四其民士農工商也僧道舊籍仕版而得與儒分鼎立之勢非有經國理民之異以其祖大聖人而垂化為善故耳至若天災流行雨暘不時命其徒以禱之則天地應鬼神順抑古今耳目所常聞見者也夫苟為國家禦菑而來福祥亦宜稍異庸庶之等夷可也若之何遽以民賦賦且數倍今天下民丁之賦多止緡錢三百或土瘠民勞而得類免者為僧反不獲齒於齊民以其不耕不蠶而衣食於世也夫耕而食蠶而衣未必僧道之外人人耕且蠶也云云

　　紹興二十一年九月戊戌朔籍寺觀絕產以瞻學

　　按宋史高宗本紀云云

　　紹興三十一年二月乙丑復鬻僧道度牒

　　按宋史高宗本紀云云

　　孝宗乾道三年八月四川旱賜制置司度牒四百備振濟

　　按宋史孝宗本紀云云

　　乾道四年出僧道度牒千道禁科場文用佛老語

　　按宋史孝宗本紀乾道四年五月癸亥出僧道度牒千道

　　按佛祖統紀乾道四年九月上謂禮部尚書李燾曰科舉之文不可用佛老語若自脩之山林於道無害倘用之科場恐妨政事

　　乾道七年二月甲子詔寺觀毋免稅役

　　按宋史孝宗本紀云云

　　乾道八年八月召三教之士集內觀堂賜齋

　　按宋史孝宗本紀不載

　　按佛祖統紀云云

　　淳熙二年賜白雲堂印令天下三學諸宗並詣白雲堂公舉用印申明有司

　　按宋史孝宗本紀不載

　　按佛祖統紀淳熙二年三月駕幸上竺炷香禮敬大士詔建護國金光明道場賜白雲堂印令天下三學諸宗並詣白雲堂公舉用印申明有司

　　淳熙七年召雪竇禪師入見與論三教同異

　　按宋史孝宗本紀不載

　　按佛祖統紀淳熙七年召明州雪竇寶印禪師入見上問曰三教聖人本同此理師曰譬如虛空初無南北上曰但所立門戶異耳故孔子以中庸設教師曰非中庸何以立世間華嚴有云不壞世間相而成出世間法上曰今時學者祇觀文字不識夫子心師曰非獨今之學者當時顏子為具體祇說得瞻之在前忽焉在後如有所立卓爾亦未足以識夫子心夫子亦曰二三子以我為隱乎吾無隱乎爾以此而觀當時弟子尚不識夫子心况今人乎張商英有云唯吾學佛然後能知儒上曰朕意常作此見上又問曰老莊之教何如師曰可比佛門中小乘人耳小乘厭身如桎梏棄智如雜毒化火焚身入無為界正如莊子形固可使如槁木心固可使如死灰老子曰吾有大患為吾有身大乘人則不然度眾生盡方證菩提正如伊尹所謂予天民之先覺者也將以斯道覺斯民也如有一夫不被其澤若己推而內之溝中也上大說即日詔住徑山

　　淳熙十四年八月辛未賜度牒一百道備振

　　按宋史孝宗本紀云云

　　按燕翼貽謀錄僧道度牒每歲試補刊印板用紙摹印新法既行獻議者立價出賣每牒一紙為價百三十千然猶歲立為定額不得過數熙寧元年七月始出賣於民間初歲不過三四千人至元豐六年限以萬數而夔州轉運司增價至三百千以次減為百九十千建中靖國元年增至二百二十千大觀四年歲賣三萬餘紙新舊積壓民間折價至九十千朝廷病其濫住賣三年仍追在京民間者毀抹諸路民間聞之一時爭折價急售至二十千一紙而富家停榻漸增至百餘貫有司以聞遂詔已降度牒量增價直別給公據以俟書填六年又詔改用綾紙依將仕郎校尉例宣和七年以天下僧道踰百萬數遂詔住給五年繼更兵火廢格不行南渡以後再立新法度牒自六十千增為百千淳熙初增至三百千又增為五百千又增為七百千然朝廷謹重愛惜不輕出賣往往持錢入行都多方經營而後得之後又著為停榻之令許容人增百千典版又增作八百千近歲給降轉多州郡至減價以求售矣


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第五十六卷目錄二氏部彙考二金(海陵天德一則　章宗明昌三則　承安二則　泰和一則　宣宗興定一則)元(憲宗二則　世祖中統二則　至元九則　成宗元貞一則　大德四則　武宗至大二則　仁宗延祐一則　英宗至治一則　泰定帝泰定三則　致和一則　文宗天曆一則　至順二則　順帝元統一則　至正三則)明(總一則　太祖洪武八則　惠宗建文二則　成祖永樂五則　宣宗宣德三則　英宗正統四則　代宗景泰二則　英宗天順一則　憲宗成化八則　孝宗弘治四則　武宗正德二則　世宗嘉靖七則　穆宗隆慶一則　神宗萬曆三則)皇清(天聰一則　順治八則　康熙九則)

神異典第五十六卷

　　二氏部彙考二

　　金

　　海陵天德元年廢度僧道

　　按金史海陵本紀不載

　　按續文獻通考云云

　　章宗明昌元年春正月戊辰制禁自披剃為僧道者按金史章宗本紀云云

　　明昌二年二月壬辰勅親王及三品官之家毋許僧尼道士出入

　　按金史章宗本紀云云

　　明昌三年勅釋道拜父母其禮數一准常儀

　　按金史章宗本紀明昌三年三月癸巳尚書省奏言事者為釋道之流不拜父母親屬敗害風俗莫此為甚禮官言唐開元二年勅云聞道士女冠僧尼不拜二親是為子而忘其生傲親而徇於末自今以後並聽拜父母其有喪紀輕重及尊屬禮數一准常儀臣等以為宜依典故行之制可

　　承安元年勅大定十五年附籍僧尼道士女冠年六十以上並令受戒

　　按金史章宗本紀承安元年六月丁卯勅自今長老太師大德不限年甲長老太師許度弟子三人大德二人戒僧年四十以上者度一人其大定十五年附籍沙彌年六十以上並令受戒仍不許度弟子尼道士女冠亦如之

　　承安二年降僧道度牒紫褐師德號以助軍儲

　　按金史章宗本紀承安二年夏四月尚書省奏比歲北邊調度頗多請降僧道空名度牒紫褐師德號以助軍儲從之

　　泰和二年十二月癸酉以皇子晬日放僧道戒牒三千

　　按金史章宗本紀云云

　　宣宗興定二年詔沿邊諸州僧道惟本處受度聽依舊居止外來者遣入郡譏其出入

　　按金史宣宗本紀興定二年冬十月戊午尚書省言獲姦細叛亡率多僧道詔沿邊諸州惟本處受度聽依舊居止來自河北山東遣入內郡譏其出入

　　元

　　憲宗元年夏六月以僧海雲掌釋教事以道士李真常掌道教事

　　按元史憲宗本紀云云

　　憲宗　年召僧道二家同詣上所辨析以僧勝勅道士樊志應等削髮為僧

　　按元史憲宗本紀不載

　　按續文獻通考世祖居潛邸時憲宗有旨令僧道二家同詣上所辨析二家自約道勝則僧冠首而為道僧勝則道削髮而為僧既而僧家勝上遣近臣脫懽將道者樊志應等十有七人詣龍光寺削髮為僧焚偽經四十五部天下佛寺為道流所據者二百三十七區悉命歸之

　　世祖中統二年採訪僧道

　　按元史世祖本紀中統二年五月遣王祐於西川等路採訪僧道八月賜慶壽寺海雲寺陸地五百頃

　　中統三年以星變勅作佛事並設醮

　　按元史世祖本紀中綂三年十一月乙酉太白犯鉤鈐丁亥勅聖安寺作佛頂金輪會長春宮設金籙周天醮

　　至元三年夏四月庚午勅僧道祈福於中都寺觀

　　至元四年九月癸丑申嚴西夏中興等路僧尼道士之禁

　　至元七年九月庚子勅僧道也里可溫有家室不持戒律者占籍為民

　　至元十二年秋七月癸未詔遣使江南搜訪僧道陰陽人等

　　至元十三年六月庚午勅西京僧道也里可溫荅失蠻等有室家者與民一體輸賦

　　至元十九年冬十月己丑勅河西僧道也里可溫有妻室者同民納稅

　　按以上俱元史世祖本紀云云

　　至元二十五年命作佛事設醮

　　按元史世祖本紀至元二十五年冬十二月命亦思麻等七百餘人作佛事坐靜於玉塔殿寢殿萬壽山護國仁王等寺凡五十四會天師張宗演設醮三日至元二十七年春二月順州僧道士四百九十一人饑給九十日糧

　　按元史世祖本紀云云

　　至元二十九年秋七月癸亥也里嵬里沙沙嘗簽僧道儒也里可溫答赤蠻為軍詔令止隸軍籍

　　按元史世祖本紀云云

　　成宗元貞元年賜天師張與棣等玉圭又賜帝師佛冠為造宮塔

　　按元史成宗本紀元貞元年春二月賜天師張與棣宗師張留孫真人張志仙等十三人玉圭各一製寶玉五方佛冠賜帝師三月以東作方殷罷諸不急營造惟帝師塔及張法師宮不罷

　　大德元年詔定僧道禁制

　　按元史成宗本紀大德元年夏六月詔僧道犯姦盜重罪者聽有司鞫問十一月壬戌禁僧道擅據鑛炭山塲十二月戊戌中書省臣同河南平章孛羅歡等言富戶規避差稅冒為僧道且僧道作商賈有妻子與編氓無異請汰為民宋時為僧道者必先輸錢縣官始給度牒今不定制僥倖必多帝令議擬以聞

　　大德六年冬十一月詔江南寺觀凡續置民田及民以施入為名者並輸租充役

　　大德八年夏四月命僧道為商者輸稅

　　按以上俱元史成宗本紀云云

　　大德十一年五月武宗即位十二月詔僧道也里可溫荅失蠻並依舊制納稅

　　按元史武宗本紀云云

　　武宗至大二年詔徵僧道租稅

　　按元史武宗本紀至大二年夏六月乙亥中書省臣言河南江浙省言宣政院奏免僧道也里可溫荅失蠻租稅臣等議田有租商有稅乃祖宗成法今宣政院一體奏免非制有旨依舊制徵之

　　至大四年仁宗即位罷僧道諸司

　　按元史仁宗本紀至大四年春三月庚寅帝即位夏四月罷僧道也里可溫荅失蠻頭陀白雲宗諸司

　　按李孟傳孟字道復仁宗嗣立真拜中書平章政事進階光祿大夫時釋老二教設官統治權抗有司撓亂政事僧道尤苦其擾孟言人君之柄在賞與刑賞一善而天下勸罰一惡而天下懲柄乃不失所施失當不足勸懲何以為治僧道士既為出世法何用官府繩治乃奏雪冤死者復其官蔭濫冒名爵者悉奪之罷僧道官天下稱快

　　仁宗延祐七年英宗即位御史請罷僧道濫爵

　　按元史英宗本紀延祐七年春三月帝即位五月壬寅監察御史請罷僧道濫爵及建寺之費丙午御史劉恆請興義倉及奪僧道官

　　英宗至治三年三月辛亥以圓明王道明之亂禁僧道度牒符籙

　　按元史英宗本紀云云

　　泰定帝泰定元年張珪等奏請減罷醮祠佛事僧道典買民田悉役之有畜妻子者罷遣為民不從

　　按元史泰定帝本紀不載　按張珪傳泰定元年六月車駕在上都先是帝以災異詔百官集議珪乃與樞密院御史臺翰林集賢兩院官極論當世得失與左右司員外郎宋文瓚詣上都奏之其議曰累朝斡耳朵所立長秋承徽長寧寺及邊鎮屯戌別議處之自古聖君惟誠於治政可以動天地感鬼神初未嘗徼福於僧道以厲民病國也且以至元三十年言之醮祠佛事之目止百有二大德七年再立功德使司積五百有餘今年一增其目明年即指為例已倍四之上矣僧徒又復營幹近侍買作佛事指以算卦欺昧奏請增修布施莽齋自稱特奉傳奉所司不敢較問供給恐後况佛以清淨為本不奔不欲而僧徒貪慕貨利自違其教一事所需金銀鈔幣不可數計歲用鈔數千萬錠數倍於至元間矣凡所供物悉為己有布施等鈔復出其外生民脂膏縱其所欲取以自利畜養妻子彼既行不修潔適足褻慢天神何以要福比年佛事愈繁累朝享國不永致災愈速事無應驗斷可知矣臣等議宜罷功德使司其在至元三十年以前及累朝忌日醮祠佛事名目止令宣政院主領修舉餘悉減罷近侍之屬並不得巧計擅奏妄增名目若有特奉傳奉從中書復奏乃行世祖之制凡有田者悉役之民典賣田隨收入戶鐵木迭兒為相納江南諸寺賄賂奏令僧人買民田者毋役之以里正主首之屬逮今流毒細民臣等議惟累朝所賜僧寺田及亡宋舊業如舊制勿徵其僧道典買民田及民間所施產業宜悉役之著為令僧道出家屏絕妻孥蓋欲超出世表是以國家優視無所徭役且處之宮寺宜清淨絕俗為心誦經祝壽比年僧道往往畜妻子無異常人如蔡道泰班講主之徒傷人逞欲壞教干刑者何可勝數俾奉祠典豈不褻天瀆神臣等議僧道畜妻子者宜罪以舊制罷遣為民帝不從

　　泰定二年詔寺觀田土與民均役

　　按元史泰定帝本紀泰定二年春正月中書省臣言江南諸寺觀田土非宋舊置并累朝所賜者請仍舊制與民均役從之

　　泰定四年秋七月籍僧道有妻者為民九月禁僧道買民田違者坐罪沒其直

　　按元史泰定帝本紀云云

　　致和元年春正月禁僧道匿商稅夏四月己酉御史楊倬等以民饑請分僧道儲粟濟之不報

　　按元史泰定帝本紀云云

　　文宗天曆二年修醮作佛事

　　按元史文宗本紀天曆二年秋八月遣道士苗道一吳全節修醮事於京師冬十一月后八不沙請為明宗資冥福命帝師率羣僧作佛事七日於大天源延聖寺道士建醮於玉虛天寶太乙萬壽四宮及武當龍虎二山

　　至順元年命僧道輪粟者加師號以庫藏等物給佛寺鑄金印賜道士

　　按元史文宗本紀至順元年春二月命僧道輸己粟者加以師號閏七月籍鎖住野里牙等庫藏田宅奴僕牧畜給大承天護聖寺為永業鑄黃金神仙符命印賜掌全真教道士苗道一

　　至順二年以水旱大給僧道度牒

　　按元史文宗本紀至順二年三月中書省臣言宣課提舉司歲榷商稅為鈔十萬餘錠比歲數不登乞譏僧道為商者仍征其稅有旨誠為僧者其仍免之浙西諸路比歲水旱中書省臣請令寺觀諸田佃民從其主假貸錢穀自賑并給僧道度牒一萬道從之

　　順帝元統二年春正月癸卯勅僧道與民一體充役是歲禁私刱寺觀菴院僧道入錢五十貫給度牒方出家

　　按元史順帝本紀云云

　　至正二年夏六月戊申命江浙撥賜僧道田還官徵糧以備軍儲

　　按元史順帝本紀云云

　　至正六年詔復立佛寺道宮財用規運總管府

　　按元史順帝本紀至正六年冬十二月甲申詔復立大護國仁王寺昭應宮財用規運總管府凡貸民間錢二十六萬餘錠

　　至正十五年夏六月江浙省臣奏請寺觀撥賜田糧盡行拘收從之

　　按元史順帝本紀云云

　　明

　　明定僧尼道士女冠尊卑之分並令拜父母祭祀喪服與常人同衣服不得用紵絲綾羅

　　按明會典釋道二教自漢唐以來通於民俗難以盡廢惟嚴其禁約毋使滋蔓令甲具在最為詳密云

　　凡稱道士女冠者僧尼同若於其受業師與伯叔父母同其於子弟與兄弟之子同　凡僧尼道士女冠並令拜父母祭祀祖先喪服等第皆與常人同違者杖一百還俗若僧道衣服止許用紬絹布匹不得用紵絲綾羅違者笞五十還俗衣服入官其袈裟道服不在禁限

　　太祖洪武三年令僧道自居房舍不得僭用紅色綵畵建齋設醮不許奏章上表投拜青詞

　　按明會典凡寺觀菴院洪武三年令除殿宇棟梁門牕神座案卓許用紅色其餘僧道自居房舍並不許起造斗拱彩畵梁棟及僭用紅色什物牀榻椅子

　　按明大政紀洪武三年六月癸亥中書省奏凡僧道建齋設醮不許奏章上表投拜青詞亦不許塑畫天地神祇及白蓮社明尊教白雲宗巫覡扶鸞禱聖書符呪水諸術並加禁止庶幾左道不興民無惑志詔從之

　　洪武五年罷僧道丁錢造周知冊頒行天下寺觀

　　按明會典凡僧道給度洪武五年令給僧道度牒罷免丁錢僧錄道錄司造周知冊頒行天下寺觀凡遇僧道即與對冊其父兄貫籍告度日月如有不同即為偽冒

　　洪武六年令府州縣止存大寺觀一所僧道必精通經典方給牒女子年未四十不許為尼姑女冠

　　按明會典洪武六年令各府州縣止存大寺觀一所并處其徒擇有戒行者領之若請給度牒必考試精通經典者方許　是年令民家女子年未及四十者不許為尼姑女冠

　　洪武十五年十一月乙酉定天下僧道服色袈裟法服

　　按明大政紀云云

　　洪武二十四年禁僧道雜處於外寺觀非舊額者悉毀之佛經譯定者不許增減辭語道士設醮不許拜奏青詞

　　按明會典凡清理寺觀洪武二十四年令清理釋道二教凡各府州縣寺觀但存寬大可容眾者一所并居之不許雜處於外違者治以重罪親故相隱者流願還俗者聽　又令天下僧道有刱立菴堂寺觀非舊額者悉毀之令佛經翻譯已定者不許增減辭語道士設醮不許拜奏青詞各遵頒降科儀民有效瑜珈教稱為善友假張真人名私造符籙者皆治以重罪

　　按續文獻通考是年辛未勅禮部清理釋道曰佛本異教漢時至自西域當時士民崇敬後有去鬚髮舍兒童出家者其修行則去色相絕嗜欲潔身為善道教始老子至漢張道陵以異術攝召鬼神禦災捍患二教立世久不磨滅者以此今學佛老者皆不循其本俗違教敗行為害甚大自今天下僧道凡各府州縣寺觀雖多但存其寬大可容眾者一所并居之毋雜處於外與民相混違者治以重罪

　　洪武二十六年令考試僧道中式者給牒

　　按明會典凡保舉僧道洪武二十六年令各布政司并直隸府州縣申呈開設僧道衙門保舉到僧人劄付僧錄司道士劄付道錄司考試如果中式就申吏部施行　是年令各司每三年考試能通經典者申送到部具奏出給度牒

　　洪武二十七年榜示僧道禁例

　　按明會典洪武二十七年令榜示天下寺觀凡歸并大寺設砧基道人一人以主差稅每大觀道士編成班次每班一年高者率領餘僧道俱不許奔走於外及交搆有司以書冊稱為題疏強求人財其一二人於崇山深谷修禪及學全真者聽三四人不許毋得私刱菴堂若遊方問道必自備路費毋索取於民所至僧寺必揭周知冊驗實不同者拏送有司僧道有妻妾者許諸人趕逐相容隱者罪之願還俗者聽亦不許收民間兒童為僧違者并兒童父母皆坐以罪年二十以下願為僧者亦須父母具告有司具奏方許三年後赴京考試通經典者始給度牒不通者杖為民有稱白蓮靈寶火居及僧道不務祖風妄為議論沮令者皆治重罪

　　洪武二十八年奏准天下僧道赴京考試不通經典者黜還俗年六十以上者免試

　　按明會典云云

　　惠宗建文三年勅限僧道田人五畞

　　按續文獻通考建文三年秋限僧道田人五畞從戶科給事中陳繼之之議也勅禮部曰朕聞釋道之教其來久矣本以清淨空幻為宗超世離俗為事近代以來俗僧鄙士貪著自養殖貨富豪甚至田連阡陌本欲以財自奉然利害相乘迷不知覺既有饒足之利必受官府之擾况因此不能自守每罹刑憲非惟身遭僇辱而教亦隳焉夫佛道本心陰翊王化其功弘多至於末流所習本乖蠧蝕教門致使訕毀肆行貽累厥初朕甚憫之原其害教之端實自田始今天下寺菴宮觀除原無田產外其有田者每僧道一人各存田五畞免其租稅以供香火之費餘田盡入官有佃戶者佃者自承其業無佃戶者均給平民如舊田不及今定數者不增若有以祖業及歷代撥賜為詞告言者勿理如原係本朝撥賜者不在此例凡僧道一應丁役並免其有自相告訐爭訟非干軍民者聽其本教衙門自治若致傷人命及干軍民詞訟者仍聽有司受理其入理訟有司者不許仍服僧道冠服洪武年間已有清理及開設門榜文當申明遵守教規化緣者不在禁限非奉朝命不許私竊簪剃年未五十者不許為尼及女冠嗚呼多藏厚亡老氏攸戒除欲去累大覺所珍利欲減則善心生善人多則風俗美欽茲定制未底太平遂定銓選法通類覆奏建文四年令寺觀新刱者歸併如舊

　　按明會典洪武三十五年令清理釋道二教凡歷代以來及洪武十五年以前寺觀有名額者不必歸併新刱者歸併如舊(按洪武三十五年即建文四年)

　　成祖永樂元年令僧道三年一給度牒並禁其娶妻妾

　　按明會典永樂元年令三年一給度牒　僧道娶妻妾者杖八十還俗女家同罪離異寺觀住持知情與同罪不知者不坐若僧道假托親屬或僮僕為名求娶而僧道自占者以姦論

　　永樂四年徵天下道士及西僧至京師

　　按明通紀永樂四年十二月徵天下道士至京師朝天宮神樂觀洞神宮修舉金籙齋法薦皇考皇妣車駕幸齋壇七日而畢迎西僧尚師哈立麻至京師先是上在藩邸聞烏思藏有尚師哈立麻者異僧也及即位遣中官侯顯齎書幣往迎五歷寒暑乃至車駕往視之無拜跪禮合掌而已

　　永樂十年申明僧道禁約

　　按明會典永樂十年諭禮部天下僧道多不守戒律民間修齋誦經動輙較利厚薄又無誠心甚至飲酒食肉遊蕩荒淫略無顧忌又有無知愚民妄稱道人一槩蠱惑男女雜處無別敗壞風化洪武中僧道不務祖風及俗人行瑜珈法稱火居道士者俱有嚴禁即揭榜申明違者殺不赦

　　永樂十六年定府州縣僧道人數童子投寺觀必父母皆允又祖父母父母有他子孫侍養鄰里勘保無礙乃許

　　按明會典永樂十六年定天下僧道府不過四十人州不過三十人縣不過二十人限年十四以上二十以下父母皆允方許陳告有司行鄰里勘保無礙然後得投寺觀從師受業五年后諸經習熟然后赴僧道錄司考試果諳經典始立法名給與度牒不通者罷還為民若童子與父母不願及有祖父母父母無他子孫侍養者皆不許有年三四十以上先曾出家而還俗及亡命黥刺亦不許寺觀住持容留違者罪之

　　永樂二十二年十二月甲寅命禮部集僧道於慶壽海印二寺及靈濟宮各建揚大齋七晝夜

　　按明大政紀云云

　　宣宗宣德元年詔考試僧道能通經典方准給牒

　　按明會典宣德元年以僧道行童請給度牒甚多諭禮部先令僧道官取勘禮部同翰林院官禮科給事中及僧道官考試能通經典方准給與

　　宣德二年禮部奏不許濫收額外僧道候考試精通經典者給度牒從之

　　按明大政紀宣德二年十二月禮部奏永樂十六年太宗皇帝定制凡願出家為僧道者府不過四十人州不過三十人縣不過二十人額外不許濫收候五年後考試如果精通經典給與度牒今天下僧道赴京請給度牒者多係額外濫收且不通經典者多請如例悉遣歸從之

　　宣德十年禁僧道私自簪剃及妄言惑眾者

　　按明會典云云

　　英宗正統六年榜示僧道禁約

　　按明會典正統六年令僧道多有壞亂心術不務祖風混同世俗傷壞風化都察院即遵洪武舊例出榜禁約違者罪之　是年令新刱寺觀曾有賜額者聽其居住今後再不許私自刱建

　　正統九年十月頒釋道大藏經典於天下寺觀

　　按名山藏典謨記云云

　　正統十年三月申禁私創寺院庵觀

　　按名山藏典謨記云云

　　正統十四年勅僧道審係額內并貫籍明白精通經典乃許奏請給牒

　　按明會典正統十四年令僧道應給度牒者各僧道衙門先行勘試申送有司審係額內并貫籍明白仍試精通經典方許申送禮部覆試中式然後具奏請給

　　代宗景泰三年令各寺觀田止存六十畂為業

　　按明會典景泰三年令各處寺觀田土每所量存六十畂為業其餘撥與小民佃種納糧

　　景泰六年令僧道持行修潔又丁多不係軍匠等戶仍審係額內方許收度

　　按明會典景泰六年令僧道務要持行修潔本戶丁多不係軍匠鹽竈等籍里老保結呈縣覆實具申府司類呈該部方許收度仍勘各寺觀原定額數如已數多不與出給

　　英宗天順八年詔京城內外寺觀今後不許增修請額

　　按明會典云云

　　憲宗成化元年皇太后壽誕建設齋醮

　　按明大政紀成化元年二月皇太后壽誕令僧道建設齋醮給事中張寧劾禮部尚書姚夔斂會大臣收買炷香詣寺觀行禮祈福祇壞風俗傷名教寧疏云邇者恭遇皇太后誕日令僧道建設齋醮此見皇上將欲表揚孝道慰悅聖慈無所不用其極之心也諸大臣及百執事但當和衷助德仰贊至情上綏懿祉則敬承道德允合舊章而禮部尚書姚夔等乃於各衙門斂會財物收辦炷香約至期赴壇行禮為儒者自失其守業彼者烏知其非臣雖至愚為此深惜切惟人臣之於君願其福也則當勸修德善願其壽也則當勸去逸欲願天心之向願也則當相之保和小民康濟四海故曰求福不回天壽平格又曰欲王以小民受天永命未聞以禱祀得福丹藥致壽假符瑞以永天命者今乃不能盡所當為徒以辦香尺楮列名其上宣揚於佛老之神明率而拜曰為朝廷祈福祝壽天地鬼神山川河岳昭布森列可厚誣以是哉不報

　　成化六年陳音請降佛子真人位號不聽

　　按名山藏典謨記成化六年三月翰林院編修陳音請佛子法王真人妖妄之徒乞降其位號杜其恩賞上曰佛子真人名號祖宗之舊如何可更

　　成化十年給度僧道

　　按名山藏典謨記成化十年六月給度僧道南京監察御史任英言比歲旱澇相仍災異迭見內地荐饑邊塞多警京城內外民食孔艱若復行給度則天下僧道紛集京師米價益貴況此輩奸盜者多即如四川僧徒悟昇乃為賊首乞罷其令不從

　　成化十二年三月禮部尚書鄒幹奏近年度牒僧道過多乞定為限制從之

　　按明大政紀云云

　　成化十三年勅定僧道住持人數

　　按明會典成化十三年凡僧道住持勅建寺觀許二人勅賜井在外寺觀各止許一人

　　成化十八年定僧道犯罪不還俗令

　　按名山藏典謨記成化十八年十二月定僧道犯公罪不還俗人令巡撫南直隸兵部尚書兼左副都御史王恕奏言律法僧道犯罪曾經決罰者並令還俗而江浙僧道多因被人侵占田土負欠租稅詿誤致罪者請同常人收贖法勿令還俗都察院會六部議覆奏從之著為令

　　成化二十年大度僧道以救饑

　　按名山藏典謨記成化二十年十月給空名度牒一萬紙分送山陝令募民願為僧道者令詣避災處輸粟十石給度之十二月預度天下僧道六萬人以救山陝饑

　　成化二十三年令僧道還俗養親是歲僧及方士俱謫降

　　按明會典成化二十三年令僧道有父母現存無人侍養者不問有無度牒許令還俗養親

　　按明通紀成化二十三年九月僧繼曉發原籍為民方士太常卿趙玉芝鄧常思等俱謫戌邊四川番僧國師法王領占竹等悉降革職事并追奪累次降勅印信儀仗發回四川原居光相寺居住

　　孝宗弘治五年四月禁齋醮戒壇之妄

　　按名山藏典謨記云云

　　弘治七年定僧道尼姑女冠律例

　　按明會典凡僧道罪犯弘治七年令僧道尼姑女冠有犯奸淫者就於本寺觀菴院門首枷號一箇月滿日發落

　　弘治十三年定僧道及漢人習學番教律例

　　按明會典弘治十三年奏准僧道官僧人道士有犯挾妓飲酒者俱問發原籍為民若奸拜認義父母親屬俱發邊衛充軍

　　凡僧道額外擅收徒弟者問發口外為民住持還俗僧道官知而不舉者罷職

　　凡漢人出家習學番教不拘軍民曾否關給度牒俱問發原籍各該軍衛有司當差若漢人冒作番人發邊衛充軍

　　凡僧道擅收徒弟不給度牒及民間子弟戶內不及三丁或在十六以上而出家者俱枷號一箇月並罪坐所由僧道官及住持知而不舉者各罷職還俗僧道犯罪雖未給度牒悉照僧道科斷該還俗者查發各原籍當差若仍於原寺觀菴院或他寺觀菴院潛住者並枷號一箇月照舊還俗僧道官及住持知而不舉者各治以罪

　　弘治十六年詔建壽塔及撰真人誥命既而皆罷之按明通紀弘治十六年詔建壽塔於朝陽門外既而罷之時大學士劉健等上言前代人主信佛莫如梁武帝卒餓死臺城本以求福反以致禍觀諸往事可為明鑒我祖宗相傳治天下以堯舜周孔之道而已浮屠異端蠧財惑眾何關於治欲造佛塔非所以訓天下垂後世也又令撰真人杜𣱵祺等誥命及封號健等復言竊惟異端不可信誥命不當與夫誥命朝廷所以奬賢勵能雖卿士大臣必待秩滿考最乃得頒給况祖宗廟號不過十六字親王及文武有功德者諡號一二字此輩何賢何能封號至十八字流布朝野傳聞後世皆曰朝廷所給與儒臣所撰擬也天下後世其謂之何疏入有旨俱報罷

　　武宗正德二年五月月食度天下僧道四萬人

　　按名山藏典謨記云云

　　正德十六年禁私刱菴院寺觀及私度僧道尼姑女冠

　　按明會典正德十六年奏准今後再有私刱菴院寺觀私度僧道尼姑女冠者拏問治罪寺觀拆毀入官

　　凡寺觀菴院除見在處所外不許私自刱建增置違者杖一百還俗僧道發邊遠充軍尼僧女冠入官為奴若僧道不給度牒私自簪剃者杖八十若由家長家長當罪寺觀住持及受業師私度者與同罪並還俗

　　世宗嘉靖二年以楊廷和鄭一鵬等言暫停齋醮

　　按明通紀嘉靖二年三月楊廷和等疏請斥遠僧道停罷齋醮九卿喬宇等各疏諫止上日覽卿等言具見忠愛至意朕已知之

　　按明大政紀嘉靖二年閏四月停齋祀初太監崔文以禱祀誘帝大學士廷和力諫不聽臺諫言之俱不報給事中鄭一鵬上言臣巡光祿見正德十六年五月以來宮中自常膳外少有所取邇者禱祀繁興制用漸廣乾清坤寧諸宮各建齋醮西天西番漢經諸廠亦各有之至於五花宮乾清宮西暖閣坤寧宮東次閣亦有之或連日夜或間日一舉或一日再舉經筵俱虛設而無所用矣傷太平之業失天下之望莫此為甚臣謂挾此術者必皆魏彬張銳之餘黨曩以欺先帝使生民塗炭海內虛耗先帝已誤陛下豈容再誤陛下亟誅之遠之可也臣放金錢一醮蔬腐之費至萬有八千其餘不知幾十萬也以月計之不知幾百萬也今天災時變月無虛日京師之民至有裹席行乞母子裸而餓死者州縣則徵發繁擾仍以饑饉窮者轉為盜賊良者糜於兵刃邊境之民日夜望風荷戈而不得食陛下以為今之民怨耶樂耶忍斂民怨不忍傷佞倖之心忍拂元臣弼士之諫不忍違寺僧之請此愚臣之所未解也伏願改西天廠為寶訓廠以貯祖宗御製諸書西番廠為古訓廠以貯五經子史諸書漢經廠為聽納廠以貯諸臣奏疏選內臣謹畏者司其筦鑰陛下經筵之暇遊息其中則壽何以不若堯舜治何以不若唐虞哉帝曰天時饑饉齋祀暫且停止

　　嘉靖六年勅發尼僧道姑出嫁

　　按明會典嘉靖六年奏准尼僧道姑發還原籍出嫁其菴寺房室土地盡數入官

　　嘉靖八年禁婦女出入寺觀及多蓄行童

　　按明會典靖嘉八年奏准凡宦戚施捨寺觀不許容令婦女出入及多蓄行童若有私自簪剃并犯奸者各照律例問擬

　　嘉靖十八年勅僧道照額設定數每名納銀十兩

　　按明會典嘉靖十八年奏准僧道照國初額設定數每僧道一名納銀十兩在內於兩京工部在外於各布政司直隸於各府上納類解免其赴京其兩京給度在京准二千名南京一千名

　　嘉靖二十九年定僧道官及僧道律例

　　按明會典嘉靖二十九年定僧道官受財枉法滿貫

　　凡僧道官係京官具奏提問在外依律徑自提問受財枉法滿貫亦問充軍及僧道有犯姦盜詐偽逞私爭訟怙終故犯并一應贓私罪名有玷清規妨礙行止者俱發還俗若犯公事失錯因人連累及過誤致罪於行止戒規無礙者悉令運炭納米等項各還職為僧為道

　　僧道犯罪曾經決罰者並令還俗

　　嘉靖三十三年題准僧道由戶部咨禮部填給度牒按明會典嘉靖三十三年題准各府州縣納解年終造冊連庫收繳送戶部給與號紙一張咨送禮部填給度牒

　　嘉靖三十七年議准僧道度牒每名量減銀四兩

　　按明會典云云

　　穆宗隆慶六年題准禮部印發空頭度牒通行各處召納如有來京請給者赴戶部納銀五兩發號紙送禮部給牒

　　按明會典云云

　　神宗萬曆元年勅五城御史驅令遊食僧道回籍禁私自簪剃及不著本等冠服者

　　按明會典萬曆元年令五城御史查各寺觀菴院有遊食僧道驅令回籍仍比照居民保甲法置立油牌開寫年貌籍貫以便稽查其有私自簪剃及不穿戴本等冠服者訪拏治罪

　　萬曆十三年定僧道於寺觀神廟刁姦婦女及縱令婦女於寺觀神廟律例

　　按明會典萬曆十三年定僧道軍民人等於各寺觀神廟刁姦婦女因而引誘逃走或誆騙財物者俱發附近充軍若軍民人等縱令婦女於寺觀神廟有犯者問罪枷號一箇月發落

　　萬曆　　年勅禁私建寺觀僧道果戒行無碍始准給牒其不守清規者令還俗務農

　　按春明夢餘錄宗伯沈鯉拆毀寺觀疏看得戶部尚書王遴條議要將近日私創寺觀庵院盡數拆毀僧道年四十以下無度牒者盡數驅逐歸農流寓者遞歸本籍土著者收入里戶白蓮羅道等會惑眾糜財者悉從重懲治一節為照異端之術足以惑世誣民苟非禮教素明未有不蠱於福田利益之說者在昔已然其風猶未甚也邇來遊手遊食之輩布滿中外此倡彼和莫可收拾以致梵宇琳宮星列棋布而無知之民約會進香建幟號佛者日充斥於道塗豈直民財糜費上虧惟正之供且風俗漸偷釀成地方之禍臣等目擊茲𡚁方欲申飭今尚書王遴條奏及此深得移風易俗足國裕民至計相應酌議題請恭候命下移咨兩京都察院轉行五城內外及天下司府州縣地方大小寺觀庵院除係古剎及奉有欽依建置照舊存留聽其焚修外若係近日私創庵院招集僧尼瀆祀不經者悉行拆毀入官以後再不許新立增置違者依律問遣僧道曾經給有度牒年四十以上者照舊存留其年四十以下未經給度牒者查果戒行無碍始准查照見行事例申送納給度牒如不行給度牒削剃不守清規與流寓遊食之徒一并驅逐原籍務農當差一切白蓮羅道募緣僧道及約會燒香頭戴甲馬口稱佛號等項愚民在內聽緝事衙門在外著巡邏員役嚴加禁捕務得會首倡率之人依律枷號治罪知情故縱者罪亦如之勿視虛文務臻實效然臣等猶有過計焉夫禮者禁於未然易為力而已然者難為功查得僧道之禁即今言官建白本部議覆不啻三令五申矣而齋醮施捨愈昌愈熾俾異端者流安坐而享富厚豈盡左道之愚人抑亦崇尚者之自愚耳崇之於彼而欲禁之於此猶聚羶而驅蠅增薪而止沸也其將能乎今宜於禁令之外仍以禮教隄防之乞勅各撫按嚴督各該守令毋專以薄書期會為急而以移風易俗為要申明聖諭勸化愚民教以君臣父子之常道示以農桑衣食之恆業曉以惠迪從逆之實理喪葬必依家禮有擅作佛事者必罰祈年必於方社有揭榜消禳者必罪大經既正邪慝漸消行之既久果於風化有裨不為俗吏吏部開著上考脫有奉行未至亦宜罰治以示創懲庶幾教化與法制並行民風與世道咸賴矣奉神宗旨各處寺觀庵院除古剎及勅建有名的照舊存留其餘私創無名黷祀不經的兩京著五城御史在外撫按官嚴行稽查應改應毀酌量區處具奏餘依擬

　　皇清

　　天聰六年

　　大清會典釋道二教亦
　　王化所不廢惟嚴其禁約毋使滋蔓令甲具在最為詳密云

　　凡僧道度牒天聰六年定各廟僧道設僧錄司道錄司總管凡通曉經義恪守清規者給與度牒

　　是年定僧道不許自買人簪剃違者治罪

　　順治二年

　　大清會典順治二年定內外僧道俱給度牒以防奸偽其納銀之例停止凡寺廟庵觀若干處僧道若干名各令住持詳查來歷具結投遞僧道官僧道官仍具總結在京城內外者俱令報部在直省者赴該衙門投遞彙送撫按轉行解部頒給度牒不許冒充混領事發罪坐經管官

　　是年定內外僧道有不守清規及犯罪為僧道者住持舉首隱匿不舉一體治罪頂名冒籍度牒者嚴究治罪

　　又定內外寺廟庵觀凡有明朝舊敕盡行繳部不許隱藏又嚴禁京城內外不許擅造寺廟佛像如呈報禮部方許建造其現在寺廟佛像亦不許私自拆毀僧道住處不許私自遷徙移出佛像及自置緣薄募化併不許私自削髮為僧僧道官住持縱隱一體治罪

　　順治三年

　　大清會典順治三年令在京寺廟庵觀不許僧尼道士混處及閒雜俗人居住工部五城查明僧道官容隱者一體重治

　　又定嚴禁京城僧道沿街設置神像念誦經呪或持擊梆磬募化者該管僧道官即行重治如住持募化罪及闔寺如散眾募化罪坐住持併該管僧道官一體治罪

　　順治四年

　　大清會典凡僧道官補授順治四年題准在京僧道錄司由禮部考取移咨吏部補授各府州縣僧道等官令各布政司遴選保舉報部轉咨吏部授職

　　順治六年

　　大清會典順治六年題准內外僧道必有度牒方准住持焚修該部刊刻度牒印發各布政司及順天府查境內僧道素無過犯者每名納銀四兩給度牒一張各州縣於年終申解該司彙解戶部仍報禮部查考其從前給過度牒一并追繳

　　順治八年

　　大清會典順治八年
　　諭僧道俱免納銀如有請給度牒者該州縣確查呈報司府申呈禮部照數給發

　　凡道塲禁例順治八年定

　　皇城內不許作道塲

　　順治九年

　　大清會典順治九年
　　諭僧尼道士已領度牒者務恪守清規用本等衣帽住居本寺廟如夫領度牒私自為僧尼道士及用喇嘛衣服往來者照例治罪

　　順治十五年

　　大清會典順治十五年題准直省僧尼道士已經給過漢字度牒者盡行查繳送部照數換給滿漢字度牒并確查先年已納銀者換給新牒未納銀者納銀給牒

　　順治十七年

　　大清會典順治十七年議准僧道度牒免其納銀令各該撫詳開花名年貌籍貫及焚修寺廟備造清冊併送紙張投部印給度牒

　　康熙元年

　　大清會典康熙元年定凡作道塲者止許在本家院內其當街搭蓋蓆棚揚旛掛榜及僧道張傘捧托香帛遶街行走取水畫地開酆都穿戴盔甲等項俱行禁止違者僧道責二十板為民該管僧道官革職其作道塲之家係官交該部議處係民治以違禁之罪

　　康熙四年

　　大清會典康熙四年題准除興京盛京及京城寺廟遵
　　諭建設外其前代敕建寺廟應各設僧道十名私建大寺廟各設八名次等寺廟各設六名小寺廟各設四名最小寺廟各設二名

　　又題准本戶不及三丁及十六歲以上不許出家違例者枷號一個月僧道官及住持知而不舉者一併治罪罷職還俗

　　康熙六年

　　大清會典康熙六年禮部通計直省勅建大寺廟共六千七十三處小寺廟共六千四百九處私建大寺廟共八千四百五十八處小寺廟共五萬八千六百八十二處僧十一萬二百九十二名道士二萬一千二百八十六名尼八千六百十五名通共寺廟七萬九千六百二十二處僧尼道士十四萬一百九十三名

　　康熙十三年

　　大清會典康熙十三年議准在外僧道等官由各該撫移咨禮部詳查轉咨吏部補授准其註冊停其具題仍知會禮部填給劄付移咨該撫行令任事

　　康熙十五年

　　大清會典康熙十五年題准凡僧尼道士不領度牒私自簪剃者杖八十為民有將逃亡事故度牒頂名冒替者責四十板入官該管僧道官俱革職還俗

　　是年題准停止給發度牒

　　康熙十六年

　　大清會典康熙十六年令京城內寺廟庵院不許設教聚會男女混雜併不許搭蓋高臺演戲斂錢酬神賽會僧道錄司併該管僧道官不時親查有違禁者執送本部將本人及寺廟住持一併治罪該管僧道官不行查拿本部叅處

　　康熙二十二年

　　大清會典康熙二十二年議准仍給盛京僧道度牒

　　康熙二十三年

　　大清會典康熙二十三年議准臺灣僧道舊牒追繳送部換給度牒

　　康熙五十年

　　御製文集康熙五十年十二月十五日

　　上諭禮部近見直隸各省創建寺廟者甚多建造寺廟則佔踞百姓田廬既成之後愚民又為僧道日用湊集銀錢購買貧人田地給與以致民田漸少且遊民充為僧道窩藏逃亡罪犯行事不法者甚多實擾亂地方大無益於民生者也著各省督撫及地方官除原有寺廟外其創建增修永行禁止


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第五十七卷目錄二氏部總論隋書(經籍志後序)宋司馬光迃書(論老釋)朱子全書(諸子)元史(釋老傳序)明朱得之宵練匣(論三教)屠隆鴻苞(鹿園論三教　三教至處　止宿　三教一道)二氏部藝文一庭誥文　宋顏延之答周顒書　齊張融門論　前人難張長史門論書　周顒重答張長史書　前人答蕭司徒書　孔稚珪又答蕭司徒書　前人三答蕭司徒書　前人答朝士訪仙佛兩法體相書　梁陶弘景原道論　宋孝宗釋學外道辯　明劉同升禁度僧道疏　倪岳清淨　屠隆與汪司馬論三教　前人與陸平泉宗伯　前人答張觀察論佛老書　前人

神異典第五十七卷

　　二氏部總論

　　隋書

　　經籍志後序

　　道佛者方外之教聖人之遠致也俗士為之不通其指多雜以迂怪假託變幻亂於世斯所以為弊也故中庸之教是所罕言然亦不可誣也故錄其大綱附於四部之末

　　宋司馬光迃書

　　論老釋

　　或問老釋有取乎迃叟曰有或曰何取曰釋取其空老取其無為自然捨是無取也或曰空則人不為善無為則人不可治奈何曰非謂其然也空取其無利欲之心善則死而不朽非空矣無為取其因任治則一日萬幾有為矣

　　朱子全書

　　諸子

　　向見陸子靜與王順伯論儒釋某嘗竊笑之儒釋之分只爭虛實而已如老氏亦謂恍兮惚兮其中有物窈兮冥兮其中有精所謂物精亦是虛吾道雖有寂然不動然其中粲然者存事事有

　　孟子不闢老莊而闢楊墨楊墨即老莊也今釋子亦有兩般禪學楊朱也苦行布施墨翟也道士則自是假今無說可闢然今禪家亦自有非其佛祖之意者試看古經如四十二章等經可見楊文公集傳燈錄說西天二十八祖知他是否如何舊時佛祖是西域夷狄人却會做中國樣押韻詩今看圓覺云四大分散今者妄身當在何處即是竊列子骨骸反其根精神入其門我尚何存語宋景文說楞嚴前面呪是他經後面說道理處是附會圓覺前數疊稍可看後面一段淡如一段去末後二十五定輪與誓語可笑

　　因說程子耳無聞目無見之答曰決無此理遂舉釋教中有塵既不緣根無所著反流全一六用不行之說蘇子由以為此理至深至妙蓋他意謂六根既不與六塵相緣則收拾六根之用反復歸於本體而使之不行顧烏有此理廣因舉程子之說譬如靜坐時忽有人喚自家只得應他不成不應曰彼說出楞嚴經此經是唐房融訓釋故說得如此巧佛書中唯此經最巧然佛當初也不如是說如四十二章經最先傳來中國底文字然其說却自平實道書中有真誥末後有道授篇却是竊四十二章經之意為之非特此也至如地獄托生妄誕之說皆是竊他佛教中至鄙至陋者為之某嘗謂其徒曰自家有箇大寶珠被他竊去了却不照管亦都不知却去他牆根壁角竊得箇破瓶破罐用此甚好笑西漢時儒者說道理亦只是黃老意思如楊雄太元經皆是故其自言有曰老子之言道德吾有取焉耳後漢明帝時佛始入中國當時楚王英最好之然都不曉其說直至晉宋間其教漸盛然當時文字亦只是將老莊之說來鋪張如遠師諸論皆成片盡是老莊意思直至梁會通間達磨入來然後一切被他掃蕩不立文字直指人心蓋當時儒者之學既廢絕不講老佛之說又如此淺陋被他窺見這箇罅隙了故橫說豎說如是張王沒奈他何人才聰明便被他誘引將去嘗見畫底諸祖師其人物皆雄偉故杲老謂臨濟若不為僧必作一渠魁也又嘗在廬山見歸宗像尤為可畏若不為僧必作大賊矣

　　問釋氏之無與老氏之無何以異曰老氏依舊有如所謂無欲觀其妙有欲觀其竅是也若釋氏則以天地為幻妄以四大為假合則是全無也

　　老氏欲保全其身底意思多釋氏又全不以其身為事自謂別有一物不生不滅歐公嘗言老氏貪生釋氏畏死其說亦好氣聚則生氣散則死順之而已釋老則皆悖之者也

　　佛氏之失出於自私之厭老氏之失出於自私之巧厭薄世故而盡欲空了一切者佛氏之失也關機巧便盡天下之術數者老氏之失也故世之用兵算數刑名多本於老氏之意

　　佛老之學不待深辨而明只是廢三綱五常這一事已是極大罪名其他更不消說

　　釋氏見得高底儘高或問他何故只說空曰說頑空又說真空頑空便是空無物真空却是有物與吾儒說略同但是他都不管天地四方只是理會一箇心如老氏亦只是要存得一箇神氣伊川云只就迹上斷便了不知他如此要何用

　　有言莊老禪佛之害者曰禪學最害道莊老於義理絕滅猶未盡佛則人倫已壞至禪則又從頭將許多義理掃滅無餘以此言之禪最為害之深者頃之復曰要其實則一耳害未有不由淺而深者

　　聖人之學所以異於老釋之徒者以其精粗隱顯體用渾然莫非大中至正之矩而無偏倚過不及之差是以君子智雖極乎高明而見於言行者未嘗不道乎中庸非故使之然高明中庸實無異體故也故曰道之不行也智者過之愚者不及也道之不明也賢者過之不肖者不及也又曰差之毫釐謬以千里聖人丁寧之意亦可見矣(答江元適)

　　元史

　　釋老傳序

　　釋老之教行乎中國也千數百年而其盛衰每繫乎時君之好惡是故佛於晉宋梁陳黃老於漢魏唐宋而其效可覩矣元興崇尚釋氏而帝師之盛尢不可與古昔同語維道家方士之流假禱祠之說乘時以起曾不及其什一焉宋舊史嘗志老釋厥有旨哉乃本其意作釋老傳

　　明朱得之宵練匣

　　論三教

　　或問三教同異陽明老師曰道大無外若曰各道其道是小其道矣心學純明之時天下同風各求自畫就如此廳事元是綂成一間其後子孫分居便有中有傍又傳漸設藩籬猶能往來相助再久來漸有相較相爭甚而至於相敵其初只是一家去其藩籬仍舊是一家三教之分亦只是此其初各以資質相近處學成片段再傳至四五則失其本之同而從之者亦各以資質之近者而往是以遂不相通名利所在至於相爭相敵亦其勢然也故曰仁者見之謂之仁知者見之謂之知纔有所見便有所偏

　　屠隆鴻苞

　　鹿園論三教

　　鹿園居士曰儒一以貫之一者無也貫者有也一以貫之有無合一也費而隱費者有也隱者無也費而隱者有無合一也佛應無所住而生其心無所住者無也生其心者有也無住生心有無合一也老谷神不死谷神無也呼之即應不死也有也谷神不死有無合一也儒顧諟天之明命顧諟即內照也天命無聲臭而聲臭所由生故必顧諟焉佛照見五蘊皆空照即顧諟也五蘊非無也皆空非有也老故常無欲以觀其妙常有欲以觀其竅觀即照也即顧諟也兩觀最重是其入道之功愚按有無合一非無非有乃三教至道非頓悟何以知之故聖功即在內照別無下手處也儒人心情識人也道心見性天也佛煩惱情識人也菩提見性天也老知白情識人也守黑見性天也夫是之謂天人之界也人止一心但靈光外馳則為人心所謂情識也靈光內照則為道心所謂見性也元門指情識為順行見性為逆行故曰五行順行法界火坑五行顛倒大地七寶壇經曰煩惱即是菩提但在悟與不悟爾故偈曰誰知火宅內元是法中王又曰前念迷則佛是眾生後念悟則眾生是佛人無二心非離眾生而為佛也

　　又曰未悟人遇悟人知其心境於答問間潛誘至萬丈崖邊忽地一推落去便得了手此是頓法未悟人不遇悟人自為生死發勇猛心不著邪見惟求見性去尋出路東撞西撞忽然一撞落在萬丈崖下如夢方覺亦是頓法若不頓悟自見本性便通得千經萬論元微祕密之言亦只屬情識一邊不是了手此神秀之所以不得傳衣也

　　溟涬子曰昏昏默默埋照含光是智慧是萬劫不壞底真性昭昭靈靈神光外馳是情識是生死輪廻底種子將此外馳底神光一返而內照便是大悟大徹故曰轉識為知故曰迷則眾生悟即是佛世人多認昭昭靈靈神光外馳底是智認賊作子所以歷劫不見自性王新建致良知之學亦只是認昭昭靈靈底作良知其言曰良知是天理之昭明靈覺處又加一致字更是疊牀架屋未免墮情識一邊縱然致得十分聰明透徹愈透徹則愈散馳今觀其徒最高明者多流而為圓巧伶俐機鋒雄辨善躲閃而習狡猶此情識用事之明驗也廣成子曰至道之精杳杳冥冥至道之極昏昏默默老子曰眾人熙熙如享太牢如登春臺我獨汩兮其未兆如嬰兒之未孩乘乘兮無所歸眾人皆有餘而我獨若遺我其愚人之心也哉俗人昭昭我獨若昏俗人察察我獨若悶又曰知其雄守其雌知其白守其黑鹿園注云雄與白情也雌與黑性也夫杳冥昏默愚悶雌黑皆回光內照外暗內明也馳騖情識昭昭靈靈外明內暗也至如孔門子貢之聰明才辨情識也顏子之終日如愚見性也至如佛門神秀之博聞強記情識也慧能之絕學無物見性也聖聖相傳見性之學如此三教理一至此昭然發朦矣新建之致良知是老氏之所謂昭昭察察也是神秀之時時勤拂拭勿使惹塵埃也故曰佛氏之二乘禪也而猶然攻佛不已不惟不識三教宗旨其於孔門勿欺之學亦有媿矣

　　三教至處

　　元門詆禪是未知禪禪門詆元是未知元儒詆元禪是未知元禪有知之而持論猶然推仙佛附儒隱約委蛇者其說有二賢士大夫既已知二氏之道之美而擔當不勇畏人以異端目己其心好之又不能不談二氏乃動輙附托儒術以逃世人之後議蓋其心猶不能忘情於宣廟兩廡下之俎豆者又有真知二氏之道之美實心皈依而念世人難與驟語不駴則怪姑就世法起論使二氏和合於儒術不至駭俗而其說可以漸行如近世羅念菴持論往往如此此其見亦卓矣若以愚論之亦政不必爾吾儒仙佛其理雖一其作用成就實自不同自剖判以來三教鼎立莫能相廢學者既兼通其理持論立教謂宜明目張胆各探其本源各要其至處以曉示天下後世使日月並明寒暑並行江河並流動植並生乃為頂天立地作三教張主男子如云明知二氏之道可貴第以世人不悟俗儒異議姑托之儒術牽合附會其說使不至駭人無礙儒宗無廢二氏陽詆仙佛陰為主張則二氏之道將終於不明是使俗儒之所以紛紛也豈大豪傑卓絕千古之見哉故愚不自度斷以為論儒道則要儒之至處理固無異於仙佛而其作用成就之不同者不必強推而附之仙佛論仙佛則要仙佛之至處理固無異於儒而其作用成就之不同者不必強推而附之儒嗟乎余孤立寡儔力明三教不敢引類呼朋以求助己嘔血吐心雖蒙世訾詬捐糜不悔矣

　　儒者世法仙佛出世法在世不可無法是故貴儒出世不可無法是故貴仙佛實而公可貴也虛而大不亦可貴乎自剖判以來三教之所以鼎立不廢也儒學實而公仙佛學虛而大儒者實而有虛虛在忘私仙佛虛而有實實在證聖佛仙出世故云虛虛以出世得名非幻妄也儒世法故云實實以世法得名非滯著也所謂各有至處以此知此則不可相廢不必相廢明矣學儒者則詆仙佛以為異端學仙佛者則又詆儒以為拘滯學儒而詆仙佛仙佛有引而去之耳學仙佛而詆儒儒之所以紛紛持論不服也學儒而詆仙佛俗儒也學仙佛而詆儒贗仙佛也孔子以老為猶龍是未嘗詆仙也以西方之人為聖人是未嘗詆佛也佛之立教在諸惡莫作眾善奉行是佛未嘗詆儒也仙之立教在淨明忠孝是仙未嘗詆儒也三教之所以卒於鼎立也三教之徒嘗彼此相非矣而卒於鼎立而不廢是必無庸於相非也

　　止宿

　　元釋氏念常集佛祖通載遠自古七佛以及周漢魏晉六朝唐宋終於元季弘奬佛流闡揚大教可謂法苑之鄧林道源之滄海矣獨不滿其掊擊元門過於刻峻每於道藏丹經悉指為偽纂靈仙真隱咸目為幻妖沙門如此立心如此持論不已狹乎夫佛刳心見性以超劫為涅槃其道廣大而宏通仙馭氣煉神以度世為了脫其道清虛而簡寂大小不同其為道一也上真列仙崇奉如來等於父師佛祖覺皇推奬羣真歡於同氣二氏之徒知不及此掔枝忘本涉流忘源挺刃操戈互相排擊沙門以為道流不抑則禪教不興羽客以為釋氏不摧則元風不暢若云勢不兩立道不並行不知大道為公超歷曠劫入門稍異止宿則同仙佛二道咸以虛無清淨為宗惟見趣悟入差有淺深其為虛無清淨一也譬如太陽行晝太陰行夜日不妬月月不妬日譬如喬岳長峙溟渤長流山不妨海海不妨山仙佛之徒朗潔高遠粹白莊嚴者固多而其偽徒憍慢婬虓妖誕幻惑者亦不少兩家相詆乃皆置其朗潔粹白者而各摘其憍暴妖幻者互為摧擊以求必勝是欲舉噎而廢食舉溺而廢舟也余笑沙門動詆陶弘景輩皆為方士偽譔經文而魏崔浩亦因道士寇謙之故敬信其道勸大武盡毀誅沙門破滅佛教謙之切諫不從此兩家所以漸致憤疾成讎也嗟乎其不類之徒則為之是豈佛祖上真之意哉善乎齊顧歡之論曰泥洹仙化各是一術佛號正真道稱正一一歸無死真會無生在名則反在實則合司徒袁粲曰仙化以變形為上泥洹以陶神為先司徒中郎張融作門律云道之與佛逗極無二吾見道人佛子各戰是非昔有鴻飛天首積遠難亮越人以為鳧楚人以為鳦人自楚越鴻常一耳以此論二氏止宿其庶乎

　　三教一道

　　精炁神名曰三寶神者性也精炁者命也佛氏只說見性明心不提精炁道家卑者單說以術延命高者性命雙修然仙人最高者與天無極佛氏則直超三界萬劫長存道家性命雙修似勝佛氏之單了性而仙道終不及佛道之大何也蓋性者虛無大道生天生地生人生物生炁生精命為性之生出性乃命之統宗惟道虛無立於精炁之先元炁元精雖是先天不落渣滓畢竟謂之精炁便著有這一邊一著於有便墮生滅所以說元氣盡人要死却不聞說這道理有時而盡天地開闢混沌而此個道理萬劫常在佛氏除去諸妄大悟大徹完真歸元了了此性則精炁自然完足冥合虛無說甚長生萬劫不磨此了性命而不足言者也道家卑者不知有性只知煉精調炁以求長生此不過地仙之屬雖得延年終歸速壞何者精炁易盡也此只知修命者也上真以神馭炁性命雙修鍊精化炁鍊炁化神鍊神還虛總之亦歸到虛無大道只因他起初下手處尚著在精炁上所以尚有生滅不能如佛萬劫不壞若從頭碎裂了精炁二物丟了雙修話頭從新向覺皇金剛般若大徹悟一番又何上真之不為如來哉道家有謂佛家獨修孤陰不能長生度世者蓋指頑空之輩枯坐習定而求道者言非謂悟性成佛者也夫性豈孤陰乎儒家正心誠意慎獨中和養虛靈盡人道專為修身治世原不求超生度世全向有這邊下手所以身謝命終理還造化雖著於有然乾淨實際自成天地間無愧怍之人儒者將此道修身治世臨了將此道交還造化仙人將此道度世延年與造化齊久佛氏將此道徹悟到至真至空處超出造化而無極所修持所成就各各不同同此道而已故余斷以為三教合一者以此嗚呼余饒舌矣余亦有大不得已者矣

　　二氏部藝文一

　　庭誥文

　　宋顏延之

　　達見同善通辯異科一曰言道二曰論心三曰校理

　　言道者本之於天論心者議之於人校理者取之於物從而別之繇塗參陳要而會之終致可一若夫元神之經窮明之說義兼三端至無二極但語出梵方故見猜世學事起殊倫故獲非恆情天之賦道非差胡華人之稟靈豈限外內一以此思可無臆栽為道者蓋流出於仙法故以煉形為上崇佛者本在於神教故以治心為先煉形之家必就深曠反飛靈猴丹石粒芝精所以還年却老延華駐彩欲使體合纁霞軌徧天海此其所長及偽者為之則忌災祟課粗願混士女亂妖正此其巨蠧也治心之術必辭親偶閉身性師淨覺信緣命所以反壹無生尅成聖業智邈大明志狹恆劫此其所貴及詭者為之則藉髮落狎菁華傍榮聲謀利論此其甚誣物有不然事無不弊衡石日陳猶患差忒况神道不形固眾端之所假未能體神而不疑神無者以為靈性密微可以積理知洪變歘怳可以大順待照若鏡天肅若窺淵能以理順為人者可與言有神矣若乃罔其真而眚其弊是未加心照耳

　　答周顒書(并答所問)

　　齊張融

　　張融白吾未能忘身故有情身分外既化極魂首復為子弟畱地不欲使方寸舊都日夜荒沒平生所困橫馗而草所以製是門律以律其門非佛與道門將何律故告氣緩命憑魄申陰數感十應通源定本實欲足下發予奇意果能翔牘起情妙見正析既赴所志今為子言

　　周之問曰論云致本則同請問何義是其所謂本乎

　　答彼周曰夫性靈之謂性能知者也道德之謂道可知者也能知而不知所可知非能知之義可知而不為能知所知非夫可知矣故知能知必赴於道可知必知所赴而下士雷情波照鼓欲噪神精明驅動識用沈靄所以倒心下灌昭格於道至若伯陽專氣致柔停虛任魄載營抱壹居凝通靜靜唯通也則照無所沒魄緒停虛故融然自道足下欲使伯陽不靜寧可而得乎使靜而不怕道亦於何而可得今既靜而兩神神靜而道二吾未之前聞也故逗極所以一為性遊簡且韻猖狂曠不能復行次戰思定霸宇內但敷生靈以竦志庶足下罔象以捫珠是以帝屬五而神常一皇有三而道無二鳧乙之交定者鴻乎吾所以直其繩矣

　　周之問曰言道家者豈不以二篇為主言佛教者亦應以般若為宗二篇所貴義極虛無般若所觀照窮法性虛無法性其寂雖同住寂之方其旨則別

　　答彼周曰法性雖以即色圖空虛無誠乃有外張義然環會其所中足下當加以半思也至夫遊無蕩思心塵自拂思以無蕩一舉形上是雖忘有老如騫釋然而有忘釋不伐老當其神地悠悠精和坐廢寂然以湛其神遂通以沖其用登其此地吾不見釋家之與老氏陟其此意吾孰識老氏之與釋家逗極之所以無二親情故妙得其一矣直以物感既分應物難合令萬象與視聽交錯視聽與萬象相橫著之既已深却之必方淺所以苦下之翁且藏即色順其所有不震其情尊其所無漸情其順及物有潛去人時欲無既可西風晝舉而致南精夕夢漢魂中寐不其可乎若卿謂老氏不盡乎無則非期於得意若卿謂盡無而不盡有得意復爽吾所期卿若疑老氏盡有而不亮以教則釋家有盡何以峻迹斯時卿若以釋家時宜迹峻其猶老氏時峻此迹逗極之同茲焉余意

　　周之問曰論云時殊故不同其風是佛教之異於道也世異故不一其義是道言之乖於佛也道佛兩殊非鳧則乙

　　答彼周曰非鳧則乙迹固然矣迹固其然吾不復答但得其世異時殊不宜異其所以之異

　　周之問曰未知高鑒緣何識本

　　答彼周曰綜識施本已吐前牘吾與老釋相識正如此正復是目擊道斯存卿欲必曲鞫其辭吾不知更所以自訟

　　周之問曰若猶取二教以位其本恐戰獄方興未能聽訟也

　　答彼周曰得意有本何至取教

　　周之問曰若雖因二教同測教源者則此教之源每沿教而見矣

　　答彼周曰誠哉有是言吾所以見道未壹於佛但吾之即此言別有奇即耳

　　周之問曰自應鹿巾環杖悠然目擊儒墨誾誾從來何諍

　　答彼周曰虞芮二國之𩰚田非文王所知也碎白玉以泯𩰚其別有尊者乎況夜戰一鴻妄巾鳧乙斯自鹿巾之空負頭上環杖之自誣掌中吾安得了之哉

　　周之問曰苟合源共是分迹雙非則二迹之用宜均去取奚為翔集所向勤務唯佛專氣抱一無謹於道乎

　　答彼周曰應感多端神情數廣吾不翔翮於四果卿尚無疑其集佛吾不翔翮於五通而於集道復何晦且寶聖宜本迹匪情急矧吾已有所集方復移其翔者耶卿得其無二於兩楹故不峻督其去取

　　周之問曰吾則心持釋訓業愛儒言未知足下雅意佛儒安在為當本一末殊為本末俱異耶

　　答彼周曰吾乃自元混百聖同投一極而近論通源儒不在議足下今極其儒當欲列儒圍道故無屬垣耳隙思潛師夜起圖掩天城恐難升之險非子所躋則吾見師之出不見其入也吾已謂百聖同所投何容本末俱其異更以瀝勢倒兵恣卿智勇吾之智勇自縱橫湊出

　　門論

　　前人

　　吾門世供佛舅氏奉道道也與佛逗極無二寂然不動致本則同感而遂通達迹成異其猶樂之不沿不革五帝之祕禮之不襲三皇之聖豈三與五皆殊時故不同其風異世故不一其義安可輒駕庸愚誣誷神極吾見道士與道人戰儒墨道人與道士獄是非昔有鴻飛天道積遠難亮越人以為鳧楚人以為乙人自楚越耳鴻常一鴻乎夫澄本雖一吾自俱宗其本鴻迹既分吾已翔其所集汝可專遵於佛迹而無侮於道本書於二何兩孔周剡山茨

　　少子致書諸遊生者曰張融白鳥哀鳴於將死人善言於就暮頃既病盛生衰此亦魂畱幾氣况驚舟失柂於空壑山足無絆於澤中故視陰之間雖寸每遽不縫不徙也欲使魄後餘意繩墨弟姪故為門律數感其一章通源二道今奏諸賢以為何若

　　難張長史門論書(并問)

　　周顒

　　周剡山茨歸書少子曰周顒頓首懋製來班承復峻其門則參子無踞誠不待奬敬尋同本有測高心雖神道所歸吾知其主然自釋之外儒綱為弘過此而能與仲尼相若者黃老實雄也其教流漸非無邪弊素樸之本義有可崇吾取捨舊懷粗有涇渭與奪之際不至朱紫但蓄積懷抱未及厝言耳途軌乖順不可謬同異之聞文宜有歸辨來旨謂致本則同似非吾所謂同時殊風異又非吾所謂異也久欲此中微舉條裁幸因雅趣試共極言且略如左遲聞深況

　　通源曰道也與佛逗極無二寂然不動致本則同感而遂通達迹誠異周之問曰論云致本則同請問何義是其所謂本乎言道家者豈不以二篇為主言佛教者亦應以般若為宗二篇所貴義極虛無般若所觀照窮法性虛無法性其寂雖同住寂之方其旨則別論所謂逗極無二者為逗極極於虛無當無二於法性耶將二塗之外更有異本儻虛無法性其趣不殊乎若有異本思告異本之情如其不殊願聞不殊之說

　　通源曰殊時故不同其風異世故不一其義吾見道士與道人戰儒墨道人與道士獄是非昔有鴻飛天道積遠難亮越人以為鳧楚人以為乙人自楚越耳鴻常一鴻乎夫澄本雖一吾自俱宗其本鴻迹既分吾已翔其所集周之問曰論云時殊故不同其風是佛教之異於道也世異故不一其義是道言之乖於佛也道佛兩殊非鳧則乙唯足下所宗之本一物為鳩耳驅馳佛道無免二乖未知高鑒緣何識本輕而宗之其有旨乎若猶取二教以位其本恐戰獄方興未能聽訟也若雖因二教同測教源者則此教之源每㳂教而見矣自應鹿巾環杖悠然目擊儒墨誾誾從來何諍苟合源共是分迹雙非則二跡之用宜均去取奚為翔集所向勤務唯佛專氣抱一無謹於道乎言精旨遠企聞後要

　　通源曰汝可專遵於佛跡而無侮於道本周之問曰足下專遵佛跡無侮道本吾則心持釋訓業愛儒言未知足下雅意佛儒安在為當本一末殊為本末俱異邪既欲精探彼我方相究涉理類所關不得無請

　　重答張長史書(并重問)

　　前人

　　周顒頓首夫可以運寄情抱非理何師中外聲訓登塗所奉而使此中介介然去留無薄是則怏怏失路在我奚難足下善欲言之吾亦言之未已也輙復往研遲承來析

　　通源曰法性雖以即色圖空虛無誠乃有外張義所以苦下之翁且藏即色順其所有不震其情尊其所無漸情其順周之問曰苦下之藏即色信矣斯言也更恐有不及於即色容自託以能藏則能藏者廣或不獨出於厲鄉耳夫有之為有物知其有無之為無人識其無老氏之署有題無無出斯域是吾三宗鄙論所謂取捨驅馳夫有能越其度者也佛教所以義奪情靈言詭聲律蓋謂即色非有故擅絕於羣家耳此塗未明在老何續但紛紛[怡-台+黃]沸皆由著有之家因欲茲焉是患既患由有滯而有性未明矯有之家因崇無術有性不明雖則巨蔽然違誰尚靜涉累實微是道家之所以有埤弘教前白所謂黃老實雄者也正何舊說皆云老不及聖若如斯論不得影響於釋宗矣吾之位老不至乃然大夫士應世其體無方或為儒林之宗或為國師道士斯經教之成說也乃至宰官長者咸託身相何為老生獨非一跡但未知涉觀淺深品位高下耳此皆大明未啟權接一方日月出矣爝火宜廢無餘既說眾權自寢足下猶欲抗遺燎於日月之下明此火與日月通源既情崇於日月又無侮於火本未知此火本者將為名乎將或實哉名而已耶道本安在若言欲實之日月為實矣斯則事盡於一佛不知其道也通源之旨源與誰通

　　通源曰當其神地悠悠精和坐廢登其此地吾不見釋家之與老氏陟其此意吾孰識老氏之與釋家又曰今既靜而兩神神靜而道二吾未之前聞也又曰伯陽專氣致柔停虛任魄魄緒停虛故融然自道也又曰心塵自拂一舉形上周之問曰足下法性雖以即色圖空虛無誠乃有外張義竊謂老釋重出對分區野其所境域無過斯言然則老氏之神地悠悠自悠悠於有外釋家之精和坐廢每坐廢於色空登老氏之地則老異於釋陟釋氏之意則釋殊於老神既靜而不兩靜既兩而道二足下未之前聞吾則前聞之矣苟然則魄緒停虛是自虛其所謂虛融然自道亦非吾所聞道若夫心塵自拂一舉形上皆或未涉於大方不敢以通源相和也

　　通源曰足下欲使伯陽不靜寧可而得乎使靜而不怕道亦於何而不得周之問曰甚如來言吾亦慮其未極也此所謂得在於神靜失在於物虛若謂靜於其靜非曰窮靜魄於其魄不云盡魄吾所許也無所間然

　　通源曰若卿謂老氏不盡乎無則非想期於得意若卿謂盡無而不盡有得意復爽吾所期周之問曰盡有盡無非極莫備知無知有吾許其道家唯非有非無之一地道言不及耳非有非無三宗所蘊倘贍餘慮惟足下其眄之念不使得意之相爽移失於有歸耳

　　通源曰非鳧則乙蹟固然矣蹟固其然吾不復答又曰吾與老釋相識正如此正復是目擊道斯存又曰得意有本何至取教又曰誠哉有是言吾所以見道來一於佛周之問曰足下之所目擊道存得意有本想法性之真義是其此地乎佛教有之足下所取非所以何至取教也目擊之本即在教跡謂之鳧乙則其鴻安漸哉諸法真性老無其旨目擊高情無存老蹟旨蹟兩亾索宗無所論所謂無侮於道本當無侮於何地哉若謂探道家之跡見其來一於佛者則是真諦實義㳂文可見矣將㳂於道章而得之乎為㳂於德篇而遇之也若兩無所㳂而元德於方寸者此自足下懷抱與老釋而為三耳或可獨樹一家非老情之所敢逮也

　　通源曰虞芮二國之𩰚田非文王所知也斯自鹿巾之空負頭上環杖之自誣掌中吾安能了之哉周之問曰足下謂苦下之且藏即色則虛空有闕矣足下謂法性以即色圖空則法性為備矣今有人於此操環杖而言法性鹿巾之士執虛無而來誚曰爾不同我吾與爾𩰚足下從容倚棘聽斷於其間曰皆不可也謂其鹿巾空負於頭上環杖自誣於掌中以足下之精明特達而判訟若斯良虞芮之所以於邑也

　　通源曰吾不翔翩於四果卿尚無疑其集佛吾不翔翩於五通而於集道復何晦周之問曰足下不翔翩於四果猶勤集於佛教不翔翩於五通何獨棄於道跡乎理例不通方為彼訴

　　通源曰當欲列儒圍道故先屬垣耳隙周之問曰足下通源唯道源不及儒吾因疑其闕是以相訪但未知融然自道唯道能融將道之融然修儒可會耶雖非義本縱言宜及相釋本多暇幸惠餘音

　　答蕭司徒書

　　孔稚珪

　　稚珪啟民蚤奉明公提拂之仁深蒙大慈弘引之謂恩奬所驅性命必盡敢瀝肝髓乞照神襟民積世門業依奉李老以冲靜為心以素退成行迹蹈萬善之淵神期至順之宅民仰攀先軌自絕秋塵而宗心所向猶未敢墜至於大覺明教般若正源民生平所崇初不違背常推之於至理理至則歸一置之於極宗宗極不容二自仰稟明公之訓憑接明公之風導之以正乘引之以通戒使民六滯頓祛五情方旭廻心頂禮合掌願持民齊敬歸依蚤自靜信重律輕條素已半合所以未變衣鉢眷眷黃老者實以門業有本不忍一日頓棄心世有源不欲終朝悔遁既以二道大同本不敢惜心廻向實顧言稱先業直不忍棄門志耳豈不思樂方廣勤志一乘況仰資明公齊禮道德加須奉誦明公清信至制淨住于序萬門朗奧億品宣元言雖願違心不覺醉更未測明公善誘之妙一至如此博約紛綸精暉照出欲罷尚其不能欲背何以面向而昔而前民固不敏而今而後斯語請事民之愚心正執門範情於釋老非敢異同始私追尋民門昔嘗明一同之義經以此訓張融融乃著通源之論其名少子少子所明會同道佛融之此悟出於民家民家既爾民復何礙始乃遲遲執迹今輙兼敬以心一不空棄黃老一則歸依正覺不期一朝霍然大悟悟之所導舉自明公不勝踴躍之至謹啟

　　又答蕭司徒書

　　前人

　　事以聞復竊研道之異佛止在論極極未盡耳道以論極極在諸天佛乃鄙此不出三界斯則精粗遠近實有慙於大方矣然尋道家此教指設機權其猶仲尼外典極惟天地蓋起百姓所見二儀而已教本因心取會萬物用其所見順而尊之當其尊地俱窮妙物故老子之槖籥維摩之無我合德天地易家有太極所以因物之崇天仍崇之以極妙而至極終有地固淵於天表老子亦云有物混成先天地生已是道在天外稍不以天為道也何異佛家羅漢亦指極四果方至勝鬘自知有餘地道之崇天極猶佛有羅漢果佛竟不止於羅漢道亦於天不息甫信道之所道定與佛道通源矣民今心之所歸輙歸明公所一向道家戒善故與佛家同耳兩同之處民不苟拾道法道之所異輙婉輙入公大乘請於今日不敢復位異同矣服膺之至謹啟下誠伏願採其末悔亮其始位退自悔始自恭自懼謹啟

　　三答蕭司徒書

　　前人

　　十一月二十九日州民御史中丞孔稚珪啟得示具懷甚有欣然理本無二取捨多途諍論云云常所慨也但在始通道則宜然斆而學者則未可君但廣尋諸經不患淪滯其迹也比面別一二

　　答朝士訪仙佛兩法體相書

　　梁陶弘景

　　至哉嘉訊豈蒙生所辨雖然試言之若直推竹柏之匹桐柳者此本性有殊非今日所論若引庖刀湯稼從養溉之功者此又止其所從終無永固之期夫得仙者並有異乎此但斯族復有數種今且談其正體凡質象所結不過形神形神合時則是人是物形神若離則是靈是鬼其非離非合佛法所攝亦離亦合仙道所依今問以何能而致此仙是鑄煉之事極感變之理通也當埏埴以為器之時是土而異於土雖燥未燒遇濕猶壞燒而未熟不久尚毀火力既足表裏堅固河山可盡此形無滅假令為仙者以藥石煉其形以精靈瑩其神以和氣濯其質以善德解其纏眾法共通無礙無滯欲合則乘雲駕龍欲離則尸解化質不離不合則或存或亡於是各隨所業修道進學漸階無窮教功令滿亦畢竟寂滅矣

　　原道論

　　宋孝宗

　　朕觀韓愈原道論謂佛法相混三道相絀未有能辨之者徒文煩而理迂耳若揆之以聖人之用心則無不昭然矣何則釋氏窮性命外形骸於世事了不相關又何與禮樂仁義者哉然猶立戒曰不殺不婬不盜不妄語不飲酒夫不殺仁也不婬禮也不盜義也不妄語信也不飲酒智也此與仲尼又何遠乎從容中道聖人也聖人之所為孰非禮樂孰非仁義又惡得而名焉譬如天地運行陰陽若循環之無端豈有春夏秋冬之別哉此世人強名之耳亦猶仁義禮樂之別聖人所以設教治世不得不然也因其強名揆而求之則道也者仁義禮樂之宗也仁義禮樂固道之用也揚雄謂老氏棄仁義絕禮樂今迹老氏之書其所寶者三曰慈曰儉曰不敢為天下先孔子曰節用而愛人老氏之所謂儉豈非愛人之大者耶孔子曰溫良恭儉讓老氏所謂不敢為天下先豈非讓之大者耶孔子曰唯仁為大老氏之所謂慈豈非仁之大者耶至其會道則互見偏舉所貴者清淨寧一而與孔聖果相背馳乎蓋三教末流昧者執之自為異耳夫佛老絕念無為修身而已孔子教以治天下者特所施不同耳譬猶耒耜而耕機杼而織後世紛紛而惑固失其理或曰當如何去其惑哉曰以佛修心以道養生以儒治世斯可也其惟聖人為能同之不可不論也

　　釋學外道辯

　　明劉同升

　　闢佛者曰虛無寂滅彼未讀內典虛無寂滅是外道佛之所闢也故人雖闢佛無過於佛豈惟無過亦且有功何也闢佛之所闢也三教聖人各具至理其教不同不必相非後之學者不知此是但攻人非以我初入門之小生攻彼久證位之大覺如來說為可憐憫者或曰功不在孟子下或曰功不在愈下亦甚陋矣夫出家亦釋教之一端奈何以棄倫病之佛之教忠教孝言何諄諄其徵心平實正不欲認一漚以為全體山河大地皆心耳若以儒者文字銓之人倫物理皆心也何費紛紛辯論乎黃老之理與不大聲色之旨相近清淨絕嗜慾之原淡泊棄聖智之累五官與神明接一心與天地遊此豈人情淺近可窺測哉予惡黃庭經注釋不得大意而附會以養生之說甚至穢媟雜語滓漬太清亦猶以苦空為無生耳夫一事不知亦為儒者之恥至理所在必收百家之全分門各立終非大道即欲闢釋闢元先當盡讀其書同異較然而後不為二氏所笑予恐盡讀其書則不必闢矣近日西學稍竊儒理文其固陋即以闢儒亦後儒攻擊之所感也自非通人難與深論耳

　　禁度僧道疏

　　倪岳

　　我朝定制每府僧道各不過四十名每州各不過三十名每縣各不過二十名今天下一百四十七府二百七十七州一千一百四十五縣共該額設三萬七千九十名成化十二年度僧一十餘萬成化二十二年度僧二十餘萬以前所度僧道不下二十萬共該五十餘萬以一僧一道每年食米六石論之共該米三百六十餘萬石可勻京中一年歲用之數況彼不耕而食不蠶而衣且又不當本等差役可謂食之眾而為之不舒矣其軍民壯丁私自披剃而隱於寺觀者不知其幾何民食不足藏府之空職此之由若不通查僧道之數以示再度之禁則遊食之徒何由紀極乞勅禮部通查天下竝在京寺觀若干處僧道共若干名如果數多既已關有度牒難以追奪明白具奏不許額外再度僧道真至額數不足之時方許各該有司具給照起送關給度牒敢有無故再言度僧道許六科十三道官紏劾拿問等因前件本部查得永樂十三年十一月二十七日節該欽奉太祖皇帝聖旨今後為僧道的府不過四十名州不過三十名縣不過二十名額外不許濫收續天順二年五月十五日節該欽奉英宗皇帝聖旨今後有願為僧者務從有司取勘戶內三丁以上年十五以下方許出家如額外有缺許照正德十四年榜例保送赴部考通經典然後給與度牒仍定與則例每十年一次開度許縣缺依期來關敢有故違悉發邊衛充軍又查得成化二年一萬三千三百餘名成化二十二年二十二萬四千五百餘名為因十年一度兼且各處納銀賑濟等項多有不查額不由有司保送一槩請給以此額外增添數將十倍是以軍民之籍日削異端之徒日盛侵奪民食耗費民財其為治道之蠢莫此為盛誠有如都御史馬文升所言者合無准其所奏行移兩京僧道錄司并各布政司直隸府州縣各邊衛有寺觀去處通查給度僧道共若干備造文冊送部存照以後各年有為事病故等項追繳度牒者照名開除仍將十年一度之例請乞停止待後各處額數不足之日方許所在官司照依額內名缺起送赴部考中給與度牒再不許內外衙門指名救荒納粟為由奏請給度庶得不至虧國體僧道官亦不敢貪圖僥倖敢有故違許科道官糾劾拿問等因具題節該奉聖旨准冊少見繳到誠恐無知小人止以十年一度為期不知已有前項禁例以致各處僧道行童互相扇誘輙便預先來京潛住各寺宮觀投禮僧道官住持以圖夤緣請給不免蠶食京師將來米價日漸湧貴未必不由於此查得成化十二年節有准預期出榜禁約僧道不許來京騷擾事例理合早為照例查處案呈到部看得天下各處地方災傷數多民不聊生盜賊竊發刧財殺人在在有之中間解到賊徒多有僧人在內皆因先年給度泛濫所致及查先該錦衣衛指揮朱驥等奏稱奉勅巡捕盜賊今為盜之人多係各處無籍僧徒晝則沿街乞食夜則相聚刧掠得贓即分各行建遁雖有巡捕人員無從追捕等因行奏行都察院出榜禁約此為明驗且天下僧道額數不過三萬有餘而成化年間所度已三十五萬有餘此非天地別生一種之人不過出於軍民匠籍之家即今天下軍衛有司工役衙門軍多缺伍匠多缺役里甲冊籍日見凋耗皆由此等之徒躲重投輕捨此入彼若不早為限量將恐天下之人皆流而為僧道之歸其為貽患不可勝言合無本部查照先次奏准事例及累朝奉有欽依事件通行天下司府州縣掌印官督屬查勘原先給度過僧道數目見在若干事故等項若干比與欽定額數有無多少務照先次奏准事理造冊繳報除額數尚多去處外果有額數不足去處始待豐年有收之日徑自具奏本部查照成化十二年奏准給度事另行奏請定奪施行仍要通行禁約各處寺觀僧道行童不許指以請給為由預先來京攪擾各該關津把截去處嚴加盤詰阻當仍行錦衣衛五城巡視監察御史嚴督各兵馬司僧道錄司逐一挨查各處寺觀不許容畱在外僧道行童在內潛住取具住持人員不致扶同容隱結狀繳報違者坐贓問罪無度牒之人發回原籍當差京城內外官員軍民之家亦不許容畱僧俗混雜有壞風俗發覺一體究治其有內外衙門及僧道人員或假救荒等項為由妄行奏擾者仍聽科道官指實叅劾問罪

　　清淨

　　屠隆

　　道者清淨物也三教聖人之所以得道者清淨心也諸情塵膠擾秋毫不清不淨者皆非道也三教聖人作用成就各立門戶各分路岐各抵歸宿而以清淨心合道一也正心誠意是儒之清淨也致虛守靜是仙之清淨也除妄歸真是佛之清淨也夫有善無惡者儒者之心也仙佛善心且無何況惡心乎為善去惡者儒者之行也仙佛善且不為何況為惡乎此所謂同歸於清淨也俗儒往往以仙佛為異端嗟乎夫儒之所稱為正道者得非以洗心滌慮不染不垢乎不知仙佛之洗滌細於儒者何如而又未始有洗滌吾未見仙佛之有可訾議也宋儒謂佛氏假設地獄諸惡業報應以恐嚇眾生不知明有人主則有百官百官中有刑官以陽罰罰有罪之百姓冥有上帝則有萬靈萬靈中有冥官以陰罰罰有罪之眾生百姓以形骸受陽罰於生前以魂氣受陰罰於死後此必然之理也虛空之表上帝端居謂上帝能有萬物而不能有萬靈謂上帝能以好生之心生物而不能以冥報之權懲物亦謬甚矣若云福善禍淫止有生前之陽報而無死後之冥報則顏子以好學夭伯夷以清節餓睢陽武穆諸公以忠孝戮當其身失為善之利矣曹操姦甚於鬼而子孫反為帝王秦檜惡滔於天而首領卒保牖下當其身逃為惡之罰矣雖曰流芳遺臭於白骨何與而上帝之權不亦太疎乎蓋惟為善者雖屈抑一時而卒升天堂永享清虛之福為惡者雖漏網一時而卒沉地獄永受業趣之苦此其所以為帝之靈爽理之常符也或曰善惡報應不於生前死後則冥冥漠漠茫無所知矣吾以極情縱意行之生前而以冥漠無知聽之死後不亦快乎曰子之言亦愚昧可哀矣夫子何言乎無知也未死者不知死者知之矣生時不豫知死後知之矣生而不知死而知之而悔不亦晚乎又曰生而痛苦以有形骸受之也死則形骸壞矣誰為受罰而痛苦乎吾又何畏焉曰生而痛苦以有形骸受之也夫死人亦有形骸何以無有痛苦也曰人生則有魂氣故有痛苦也人死則魂氣不屬故無有痛苦也曰然則人之受痛苦在魂氣不在形骸矣人死形骸且壞而魂氣則存安得而不知痛苦乎故謂地獄業報為佛氏假設非也曰地獄業報既實有之何為儒者不言而佛獨言之乎曰儒法治世故止言世上之禮樂政刑佛法超刧故言刧中之地獄業報儒之不言地獄亦猶卜之不言醫醫之不言卜也亦猶矢之不言函函之不言矢也宋儒又謂佛氏畀之一錢必亂何其不知佛也夫儒之富貴不能淫貧賤不能移威武不能屈所謂不亂也釋迦之入道也淨飯畱之而不住耶須挽之而不戀宮嬪誘之而不惑遇外道種種而自信受雪山諸苦而益堅太子之富貴漠如浮雲哥利之屠毒澹如空花若是而謂其一錢必亂不知佛亦甚矣故世之詆佛者皆起於不知佛者也宋儒之詆仙曰刀圭一入口白日生羽翰但恐逆天理偷生詎能安夫人義當死而苟生乃謂之偷生所不當為而為乃謂之逆理今仙家本清淨虛無而修證大道何為逆理從修證大道而性全命延何為偷生蓋渠欲為儒者赤幟而實未徹仙宗者也夫三教之鼎立非一朝夕矣有能以一夫奮臂力排去二氏而獨存儒教者乎如其不能則是果不可廢也其所以不可廢者何也理一也

　　上帝全體太極真宰萬物陶冶世界故云至尊無上也含生庶物帝所子也羣真萬靈帝所臣也太上元元帝所賓也世尊菩薩帝所師也含生庶物各得太極之理而錯然生出故曰帝所子也羣真萬靈修真成道而隸於天界故曰帝所臣也太上元元體道立極與上帝等帝王宰世界而太上退處無為故曰帝所賓也世尊菩薩修道極於真空直超三界六道人天賴以度脫故曰帝所師也或曰若然則上帝有上而不得為至尊矣曰上帝子庶物臣萬靈賓太上師佛菩薩不亦至尊乎如以上帝有師為不尊則古帝王曰師臣者帝曰先學後臣將亦不得為至尊乎明乎此則知俗儒之以仙佛為異端者亦謬盩甚矣或曰孔子曰攻乎異端斯害也已楊墨佛老者吾儒中之異端也若如子言世果無異端乎曰有之偽學者儒之異端也妖幻者仙佛之異端也是不可以不辨也夫楊墨豈佛老比乎楊氏之道近清真墨氏之道近仁厚皆古獨行高士也清真者自愛太專而與萬物毫不相關仁厚者捐身為物而涃人己親疎之辨其行雖高其道皆有弊有弊則足以誤世害物孟子闢之不為過佛老之道以清虛自度為宗以廣大度盡天下後世眾生為極豈楊墨可比其萬一乎奈何指以為異端而闢之也是非仲尼之意也是非上帝之意也

　　與汪司馬論三教

　　前人

　　三教之理異路同宗羲軒以前溟涬混合與媾為鬬末法支流割席分門互相水火學出世者薄儒教為纏縛譚經世者詆二氏為元虛而佛道兩家又各立門戶羽客則曰佛昧大丹止於陰靈善爽緇流則曰仙迷般若未免報盡還來僕以為不然若如三教之徒互相排毀則可以彼廢此何自洪荒以來鼎立至今卒不毀滅也嘗臆論之堯舜周孔為世立法乃世界砥柱生人命昹自有生以來固誠不可一日而少廢而二氏之道除煩解縛見性超真元妙精實又何可瑕疵如來會一真元盡破諸妄謂大地山河悉從妄立塵緣世法總屬妄因其理至矣然世界眾生不能一一除妄還真見性成佛則世法維持斷不可少儒者之不度世為其染著如舜禹有天下而不與孔子絕意必固我去染著矣與如來之無所住而生其心曷異焉上帝作用太極分陰陽陰陽生萬物萬物歸於陰陽陰陽歸於太極太極歸於無極理至無極何相之有何人天之不為佛哉且人天之中時有大菩薩居之人天事了還歸佛所其與報盡還來者又大自有別矣如來嘗論十種仙人不依正覺修三摩地別修妄念存想固形雖得長生報盡衰現未免輪廻流轉其論良至然此十種仙人者皆不悟真空煉形調氣以其堅固不息故遂得長生以其不悟真空故未免流轉乃若太上由虛極靜篤究竟無名而直達於先天地存夫所謂先天地存者非即佛氏之本來面目乎中古仙人止知修命間有性命雙修者而性宗終不大徹是如來所摘十種正在此輩至許君諶母本忠孝而會於淨明重陽平叔煉神氣而要諸定慧吾曇師因禪定以悟叅同謂非深入般若者乎則又安得與十種仙人同堂而論也元門之徒謂佛子觀空習定不曉金液還丹故沒為清靈之鬼未免投胎奪舍此但指禪師滯寂沉空未了真性者言耳若佛菩薩一悟般若金剛萬刧不壞何投胎奪舍之有故余以為道一也佛家謂之般若道家謂之靈光儒者謂之性皆是物也二氏修之而離物旨入元詮儒者修之而涉世理歸實際而佛氏大徹道家未甚徹此二氏之異處理一而已孔子見老氏而歎以為猶龍歎西方聖人以為無為而化不聞夫子之排擠二氏也而後世儒者之徒乃指二氏為異端謂其傷倫亂教其心亦無他葢將為吾儒赤幟為世教藩籬而不自知其局於小方而不明大道也蓋得儒術之淺而未窺二氏之深也夫吾儒乘日用之理立法扶教二氏乘清虛之理離垢絕塵譬如粟肉以濟枵腹凉漿以解煩渴有何相病何害兩存而必欲力排而去之也傅奕折蕭瑀韓退之表佛骨明目張膽掊擊不遺餘力不聞佛道因二子而遂廢毀也而退之一抵南海即與佛子大顛語而稱其見解晚年得其姪韓清夫為之指迷遂修大道而卒悟其前身為沖和真人若然則退之初年見且未定何據而攻佛耶漢史稱天下豈有仙人盡幻妄耳張子房辟穀而書其卒謂其卒不成仙淮南王本與八公仙去乃諱不言而稱其反誅謂恐啟後世人主好神仙之漸是則然矣然至書唐司馬子微軒轅集宋陳國南諸公彼獨非清虛學道業登仙品者耶乃極其嘉許若深所羨慕而不能置一貶詞何也豈遂不為後世防其漸乎則史臣之詆排神仙亦茫然無定執可知矣士大夫執排仙佛者代不數人乃若漢傅毅闞澤牟子晉王導何充殷浩王恭周顗謝安王濛王坦之庾亮戴逵許詢王珣宗炳劉遺民宋顏延之何尚之梁何點何引沈約劉𢣢唐張說杜鴻漸裴休王維白居易梁肅元德秀于崸馬總李翱柳宗元宋富弼張方平晁迥張九成陳瓘張浚呂居仁蘇軾黃庭堅諸公皆學佛者也周育成子經成子郭叔子呂尚越范蠡漢張良東方朔陰長生梅福樂巴劉寬晉郄鑒鮑靚許邁許穆葛洪楊羲嵇康郭璞梁陶弘景蕭子雲唐顏真卿李泌張志和李白施肩吾陳陶諸公皆學仙者也彼豈皆闇而無識者耶僕每慨三教之理晦蝕不明以致其徒紛紛聚訟迄無休息先生博識多聞靈心密緯叅訂三教要於綂宗築室顏曰太函取三氏書悉貯一室繙閱研摩而又清心寡欲實語實修今世之可與語太函者非先生而誰僕是用悉其生平愚見綜掔剖析與先生試印正焉先生不可無一言以復我

　　與陸平泉宗伯

　　前人

　　道民不奉明公色笑七年於茲矣在昔為小吏由拳時數過從明公每相見便脫去形骸譚析要眇謦欬餘音至今猶惝怳在耳明公應化善權肉身菩薩靜中欛柄已久觀成機熟頃者想當大有證悟初機下士無緣得侍函丈以相印可祗有神馳道民徼天之幸得早遂放廢專精努力冀了生死大事皈依三寶嚴持五戒虔仰蓮座願列巾瓶而重以宿因猶不忘情金液還丹一段公案近嘗研討二氏叅同三教譔結一書夫如來闡揚大覺探本來於妙明太上究極無名標幾先於象帝佛氏從淨智妙圓而悟真空元門由混沌希夷以入神解覺皇見性即了心珠獨朗靈真兼總性命妙法雙修所名雙修二字尚有湊泊安排不如金仙單提見性一了百了超朗直截是故二氏之入道有費安頓有不費安頓有有階級有無階級淺深大小由此以判其為得大道均也葢二氏祖師在虛空之中契同針水味比椒蘭矣奈後之不慧之徒但知各尊其教不知道本融通泥洹之詆仙化往往以長生不死為住著窠臼然此實非元門之極則黃老之本旨也葢如來愍眾生之造惡故誘以極樂之鄉太上為凡夫之執迷故引以長生之路使人欣極樂而修菩提羨長生而理性命及夫真如一證則苦樂兩忘仙品一登則死生雙遣二氏之極元至妙其大者無不同如此道民讀華亭念常譔集佛祖通載元門自老氏而下咸悉力排詆目為偽妄瞋恚滿腹人我山高此斷非佛祖之意夫奉佛尊教何必若是哉念闍黎恐不免地獄矣明公大道標的以為然否如其未然不妨駁正道民世情盡矣竭力以從事此二門不敢尊仙而議佛亦不敢奉佛以詆仙倘一朝得到了手佛奴道民並是弟子不自知究竟若何肯心實辦矣伏候善知識有以教我平湖陸五臺司寇向為四明阿育王舍利殿檀越頃遣高僧無漏來住持本山即令無漏募緣了此殿工而復托道民作功德主道民貧不能以法財為功德為之草一疏文令行募吳越間乞明公主張緣事蓋釋迦文佛舍利阿育王建塔震亙國中一十九處明州鄮縣其一也而此塔則自劉薩訶懇禱從地中湧出尤為奇特迄今宰官居士善信隨喜但有緣法者至則舍利往往現五色光或大如芡實如龍眼如盤盂如車輪變幻神妙殊勝非一明公慨然勸化雲間善信此盛事也所為道法不及寒暄

　　答張觀察論佛老書

　　前人

　　明公以佛老下問及不佞云考亭翁之論佛老謂異端虛無寂滅之教其高過于大學而無實佛老之理果虛無邪果寂滅邪果無實邪而又謂之高過于大學大學之道有體有用佛老既謂之無實矣安得過於大學吾子在法門久其為我著論明之不佞夙承公知又慨二氏之理之不明於天下使天下人不知而造謗陷其身於大罪故退而以書奏孟氏有言予豈好辨哉予不得已也孔子之時佛教未入於中國而孔子似已知之故推尊西方有聖人焉孔子蓋與老氏同時常適周而問禮退而嘆曰老子其猶龍乎終其身不見有一語排老氏若與釋生同時孔子未必排也惟佛不及與孔子見聞而折衷焉以故後之儒者肆為詆毀或非孔子意也子嘗云攻乎異端斯害也已此未必以佛老為異端也蓋三教各有異端如木之有蠢如苗之有莠後世之偽學儒之異端也黃白男女諸旁門老之異端也無為白蓮諸外道佛之異端也必以吾儒為正而以佛老為異端亦或非孔子意也不佞中歲兼學佛老晚年壹意奉佛故請先論佛理就考亭論佛氏之教誠虛無也誠寂滅也以救弊也世人迷真逐妄背覺合塵妄認世間一切法以為實而結縛諸緣膠黏萬物未無解脫之期故佛以虛救之言空花幻泡一切皆不實也妄認世間一切法以為有而為六道流轉三途長淪生死之苦故佛以無救之言成住壞空一切皆非有也一切有為皆屬無常生而復滅滅而復生若轆轤而不休若葛藤而不斷故佛云生滅滅已寂滅為樂暗室燃燈末破幽暗海舶及岸長免漂流其言寂滅以救無常也且虛無寂滅三教咸不能外也儒者云無極而太極無極生太極太極生陰陽五行陰陽五行生萬物無極云者即虛無之理也老莊云天地萬物以無為本致虛極守靜篤吾以觀其復此亦虛無之理也佛氏云清淨本然忽生山河大地又曰空生大覺中如海一漚發有限之微塵國皆依空所生是亦虛無之理也且天地間之有必有執著必有變滅惟虛無者不有惟寂滅者不滅三教之理有至不至而要皆以此理為主宰獨詆佛老以為異端可乎然而佛理實不止於虛無寂滅也何以明其然佛弟子有聲聞緣覺名為二乘人者厭浮生之實有逃而屏於空虛知苦斷集慕滅修道觀物變易自悟無生一切沉於空寂而流於枯禪獨跳之獐不顧後羣自了之漢因知普度是所謂偏空也佛則又為說有以救之蓋如來為凡夫說空空以破其執有為二乘人說有有以破其沉空皆頂門之針對病之藥也如來之說空蓋權托空以救有如來之說有蓋權說有以救空所謂羊鹿以出火宅原非牛車黃葉以止兒啼原非真金也開權顯實佛理之至者則有真空有妙有空而曰真空自含有不沉於空有而曰妙有自含空不滯於有宗鏡錄云談空不斷斯乃即有之空論有不常斯乃即空之有故其所云虛無寂滅是如來之權說也是說也大學之道亦有之言能慮則本於靜安言正心則戒於有所其意皆與佛氏合而考亭謂佛氏之高過於大學良亦有見喜怒哀樂子思要於中節而佛氏則併絕乎貪嗔飲食男女孟子以為天性而佛氏則盡斥為情慾古聖王創為庖廚設為網罟祭祀燕饗悉用犧牲烹臛蕭膋聖賢甘嗜其於萬物之命止云取有時用有節樽節愛養而已而佛氏則戒殺持齋永斷葷血吾儒事上帝交神明則有三日齋七日戒而佛氏則盡受齋戒永不破犯吾儒斟酌取予恐傷廉惠而佛氏之言布施則外而國城珍寶內而頭目腦髓皆所不恡吾儒報施怨德止於直道而佛氏之言忍辱則小而罵詈鞭笞大而肢解割裂並所不嗔吾儒朝乾夕惕法天行健猶云嚮晦晏息也而佛氏之言精進則四大不惜六時翹勤煉去睡魔脇不貼席吾儒寂然不動感而遂通非不談定性也而佛氏之言禪定則妙於那伽極於滅晝三明六通洞然悉了吾儒之智慧觀物窮理雖百世可知而佛氏則世出世間歷萬刧而畢照吾儒之道德博厚高明與兩儀配合而佛氏則天上天下超三界而獨尊語其廣大精微一毛端而現寶王剎一微塵而轉大法輪一字法門海墨書而不盡一偈妙理大千載而莫窮衍剎那為億劫促萬期為須臾總持妙湛含裹十方毗盧遮那遍周沙界所謂其高過於大學以此夫而謂之無實則未為知佛也夫大學之道明德新民而止至善佛氏之自度明德也度他新民也凡夫而二乘而菩薩而如來臻無虞涅槃入常寂光土止至善也佛氏空山河大地空三千大千國土空十方三界空四大五蘊六根十二處十八界二十五有二十八天八萬四千塵勞門而總之山河大地三千大千國土十方三界四大五蘊六根十二處十八界二十五有二十八天八萬四千塵勞門無非是毗盧性海妙明中物葢佛有真諦以彰一性本實之理所謂實際理地不受一塵有俗諦以顯一性緣起之事所謂佛事門中不捨一法是故寂然無為熾然用起熾然用起寂然無為山河國土皆其建立器物世界皆其鑪錘天帝聖神皆其應化人王宰官皆其再來將於樂趣度生則金玉為宮珍饍為食香陰奏樂婇女進御不妨享樂將於苦趣度生則劒樹刀山烊銅熱鐵異類中行代眾生罪不辭受苦立君相之經綸權輿治道勸臣子之忠孝教本人倫戒壇梵網肅於儒者之威儀地獄天堂嚴於王者之賞罰脫瓔珞之衣披華袞之服登治於三五而人不測其從來本菩薩之心行豪傑之事致君於堯舜而世莫窺其作用橫出豎出總是真如順行逆行無非佛事儒者萬物一體四海一家規模宏遠矣而佛氏之普門方之為尤大儒者如傷在念痌瘝乃身中情惻怛矣而佛氏之大悲比之為尤切三世諸佛愚不暇遠引悉數即如今時人男女所共皈老穉所盡曉之釋迦文阿彌陀也觀世音大勢至也文殊普賢也於眾生何其有緣而羣靈何其悲仰也凶人暴客怒氣方張一覩慈容而瞥爾和悅邪男淫女慾火正熾一禮金像而立地清涼有生而愚鈍一事不知至心皈命如來忽然開悟有少壯癡迷無惡不作晚歲禮佛懺悔頓稱善良迷人沉錮有父師所不能訓卒以佛力而挽回天性強梗有王法所不能懲乃以慈教而省改凡夫有熏修之功聖人乘願力而密為授記人不及見然而亦有見者矣祖父墮三途之苦子孫仗佛力而遂獲超度人不及知然而亦有知者矣淨土諸子臨終而見諸佛來迎不可謂晝不見也度亡道塲圓滿而感亡靈來謝不可謂盡無知也陰謀邪障或誦經呪而消除水火刀兵或念名號而解脫如來之視眾生也真如愛子眾生之依如來也真如慈父常覩在目常提在口淪入肌髓熏入心想玉毫光相充塞華夷香火叢林遍滿村郭痛苦纏身呼號大士虎狼逼命求救彌陀真性所發莫知其然急猝自來誰為之使凡此皆如來之全體大用也而謂之無實可乎儒者之排佛也恐其教之大行蠢害世道有妨吾儒不知無慮也儒者以五常四德行禮樂刑政而治教乎生民佛氏以五戒十善行折攝恩威而化導乎愚俗各有妙用兩不相妨非獨不相妨亦有助於儒教儒所不化佛化之儒所不度佛度之也儒如日用飲食濟人之饑虛佛如甘露瓊漿解人之煩渴豈可以濟饑虛者為實解煩渴者為無實乎儒如良藥以療病延生佛如神丹以回陽奪命豈可以療病延生者為實回陽奪命者為無實乎顧夫凡夫逐妄則無動而非妄至人歸真則無作而非真妄人非無寧息時而此中多擾無為亦是有為真人非無紛雜時而本體湛然有作還同無作是故如來應感周徧沙界而無遺妙智法身常處菩提之本座歷萬變而無喧在五慾而不染運無緣之慈愛眾生而自不墮於愛河行不動之悲苦眾生而身不沉於苦海示同凡夫而常不溷於凡夫施恩萬物而不責報於萬物如風雨並作雷電交馳而虛空之體不動江海澎湃波浪洶湧而坤維之極自如故曰寂然無為熾然用起熾然用起寂然無為華嚴經頌云佛住甚深真法性寂滅無相同虛空而於第一實義中示現種種所行事所作利益眾生事皆依法性而得有相與無相無差別入於究竟皆無相宗鏡錄云凡在起滅皆非性也起無起性故雖起而不常滅無滅性故雖滅而不斷葢體用合一虛實渾融斯乃無住之妙門不礙之覺路謂之無實者是萬物蒙日月之照臨忘其照臨萬物荷大地之承載忘其承載也忘其日月之照臨謂其本無照臨日月不辨忘大地之承載謂其本無承載大地無言日月果且無照臨乎哉大地果且無承載乎哉自有佛以來君相有崇奉者有毀滅者聖賢有依皈者有排擊者而其道迄今終不廢其所不廢者足明其不相妨也或曰子廣陳佛之作用是矣但其教辭父母而出家蔑君親而祝髮且不娶妻生子人類將絕吾儒排之者正排其亂倫傷化而子乃謂其教本人倫無乃謬乎曰不然佛欲超生死不得不先遣人緣而既證真常遂得以普度親屬度脫親屬而同離苦海較之結縛情緣而共沈愛河其為恩厚孰大孰小乎釋氏立教先令服勞而孝父母祝壽而報君恩未嘗廢君親也指腹而生羅睺一體而度阿難未嘗廢父子兄弟也舍利弗以德臘而推為長老迦葉以鉗錘而成就同衣未嘗廢長幼朋友也比丘祝髮不畜妻孥居士修行聽衍嗣息比丘既得證果居士亦不妨成道是又何嘗絕滅人類也謂佛亂倫傷化亦未之思耳明公淳誠秉性清素絕塵其在方以內也則為真儒若畱心方以外也則為真釋雖不奉佛而其淳誠清素固諸佛之所印可也其貪狡穢濁者雖奉佛佛不許也昔晉時石虎尚書張離張良家富事佛各起大塔問福報於佛圖澄澄曰事佛在於清淨無慾慈矜為心檀越雖儀奉大法而貪恡未已遊獵無度積聚不窮方當受玩世之罪何福報之可希耶故知奉佛在心不在儀文存心在清淨不在諂曲口奉佛而心不清淨是為以心謗佛口奉佛而身不行道是為以身謗佛皆佛之所不許也至如老氏之教惡世俗之淹污而立於清淨厭人心之矯偽而返於自然標大道於象帝之先鎮天下以無名之璞其精可以理身其緒餘土苴可以治天下國家張子房得其道以興漢基曹參得其道以弘相業漢文躬修元默坐致昇平漢武禱祠神仙享國長久陸法和道術通神剪滅侯景再造梁祚李長源仙骨天授芟除祿山中興唐祚是皆深於黃老建立卓然寧獨絕粒名山飛形霄漢而已惟晉士大夫有以老莊取敗者彼皆竊其放浪之迹失其元素之操口作清談中溺勢利名為脫落實長浮華是學老莊而過非老莊之罪也如即舉以為老莊罪則漢臧綰以儒術而濟贓污歆永以儒術而黨王氏楊雄以儒術而美新安石以儒術而亡宋亦輙以為孔孟罪耶觀孫登譏切嵇阮語則知蘇門生老莊之真嵇阮諸賢老莊之似也觀子房曹參輩之作用則老氏亦非虛而無實者也不佞服膺二氏久稍窺一斑娓娓置辨實非得已以此復明公之下問亦以此觀世俗之回心冀以小作功德逭其宿愆非敢謂佛老之道待不佞而闡明也惟明公進而教之嗟乎古今士大夫有才高一代智籠萬夫精貫星虹氣搖山岳挾雷電於嘯呼走風雲於顧盼駈六合於毫端弄羣愚於掌上圖謀王霸施展經略成敗所關或不難內負本心外犯名義禍福所繫或不辭行一不義殺一不辜忘有限之數作無涯之圖在旦暮之中營千歲之計山河入手富貴熏天玉食錦衣貂冠魚袋金珠滿屋粉黛盈房宅干雲霄田連阡陌既極生前之樂復留身後之名榮光艷於里閭姓字香於翰簡亦可謂逞懷得意矣依憑壯氣馳騁雄心談佛老則斥為眇茫說因果則目為虛幻轉盼之間盛過衰現運去悲來疾病呻吟妻孥哭泣生直營乎萬禩死不能延乎須臾平日抱歉在中心靈難昧業力乘衰而至冤對現前如申生得請夷吾告殂灌魏為厲田蚡乞命凌逵作祟司馬據牀而祈哀簡文靈見桓溫下車而搏顙莊襄周武受罪於陰司陳軫范睢求救於高衲斯皆振世之豪傑絕代之才名功烈巍峨權勢薰灼何等意氣精神也而當其無常一到大運將終壯氣消磨雄心安在骨肉離我罪業隨身此時雖欲投誠諸佛皈命三清入靜室而勤修向蒲團而作課一懺一悔一禮一拜其可得乎夫業必有報因必有果靈爽能求救者幾人隔絕而不及知者何限作業者受報而人不知後人不知而復作業亦可哀矣迷人謂無神無鬼無仙無佛人死無知亦無報應總之皆迷情也聖賢之所談說書傳之所記載遠而聞見之所流傳近而耳目之所覩記鑿鑿乎其必有斷斷乎其不可逃而謗無仙佛撥無因果徒自取重罪耳夫諸佛之梵宇殆遍赤縣神州三清之寶殿亦滿通都大邑道院惟靈官神將肅凜威容梵宇雖帝釋天王尚列北面遍一切處萬古如斯世寧有此僥倖偶然之事哉天下之香火盛於孔廟人心之皈依切於素王抑又何故矣生民以來經歷帝王豪傑不知其幾而終不能廢滅之也且佛老之為道君相可以濟時拯物韋布可以繕性修身得意者可從濃處而得淡失意者可就苦處而得欣生前可以免罪愆死後可以釋冤結成則證聖超凡永斷生死不成猶得減罪增福豫種善根由斯以言佛老亦何負於人哉而毀滅之排擊之也宋儒程朱排佛老者也排斥者固多藏奉者亦不少大都排者未究其宗門奉者深契其妙理不見大鵬或以為猶夫斥鷃不睹海若或以為猶夫溝池也以愚計之為儒而兼奉仙佛儒斯為廣大不奉而亦不排亦不失為真儒儒者僅不失人倫未超生死要必須奉而後得耳儒而奉仙佛仙佛之所印可也即宣聖在天之靈亦未必麾之門牆外也隆灼見其理故敢明目張膽一著論如此知我罪我兩者惟命或曰子故儒者而左袒二氏若是無乃操戈入室乎宣尼兩廡下俎豆羊豕恐不復得饗矣隆曰長齋道人安用此為隆見世之儒者心誠好佛又恐人以異端目之乃緣飾於儒佛之間而調停立論是為首鼠兩端隆不為也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第五十八卷目錄二氏部藝文二(詩)會三教　梁武帝奉和武帝三教詩　釋智藏奉和闡弘二教應詔　北周庾信春日上方即事　唐王維秋夜獨坐　前人寄王山人　白居易味道　前人醉吟二首(錄一首)　前人二氏部紀事二氏部雜錄

神異典第五十八卷

　　二氏部藝文二(詩)

　　會三教

　　梁武帝

少時學周孔弱冠窮六經孝義連方冊仁恕滿丹青踐言貴去伐為善存好生中復觀道書有名與無名妙術鏤金版真言隱上清密行貴陰德顯證表長齡晚年開釋卷猶日映眾星苦集始覺知因果乃方明示教惟平等至理歸無生分別根難一執著性易驚窮源無二聖測善非三英大椿徑億尺小草裁云萌大雲降大雨隨分各受榮心想起異解報應有殊形差池豈作意深淺固物情

　　奉和武帝三教詩

　　釋智藏

心源本無二學理共歸真四執迷叢藥六味增苦辛資緣良雜品習性不同循至覺隨物化一道開異津大士流權濟訓義乃星陳周孔尚忠孝立行肇君親老氏貴裁欲存生由外身出言千里善芬為窮世珍理空非即有三明似未臻近識封岐路分鑣疑異塵安知悟云漸究極本同倫我皇體斯會妙鑿出機神眷言總歸轡廻照引生民顧惟慙宿植邂逅逢嘉辰願陪入明解歲暮有攸因

　　奉和闡弘二教應詔

　　北周庾信

五明教已設三元法復開魚山將鶴嶺清梵兩邊來香烟聚為塔花雨積成臺空心論佛性真氣辨仙才露盤高掌滴風烏平翅廻無勞問待詔自識昆明灰

　　春日上方(一作易)即事

　　唐王維

好讀高僧傳時看辟穀方鳩形將刻杖龜殼用支牀柳色春山映梨花(一作花明)夕鳥藏北牕桃李下閑坐(一作步)但焚香

　　秋夜獨坐(一作冬夜書懷)

　　前人

獨坐悲雙鬢空堂欲二更雨中山果落燈下草蟲鳴白髮終難變黃金不可成欲知除老病惟有學無生

　　寄王山人

　　白居易

聞君減寢食日聽神仙說暗待非常人潛求長生訣言長本對短未離死生轍假使得長生纔能勝夭折松樹千年朽槿花一日歇畢竟共虛空何須誇歲月彭殤徒自異生死終無別不如學無生無生即無滅

　　味道

　　前人

叩齒晨興秋院靜焚香冥坐晚窗深七篇真誥論仙事一卷檀經說佛心此日盡知前境妄多生曾被外塵侵自嫌習性猶殘處愛詠閑詩好聽琴

　　醉吟二首(錄一首)

　　前人

空王百法學未得姹女丹砂燒即飛事事無成身老也(一作也老)醉鄉不去欲何歸

　　二氏部紀事

　　宋書天竺諸國傳沙門慧琳者秦郡秦縣人姓劉氏少出家住冶城寺有才章兼外內之學為廬陵王義真所知嘗著均善論其詞曰有白學先生以為中國聖人經綸百世其德弘矣智周萬變天人之理盡矣道無隱旨教罔遺筌聰叡迪哲何負於殊論哉有黑學道士陋之謂不照幽冥之途弗及來生之化雖尚虛心未能虛事不逮西域之深也於是白學訪其所以不逮云𠇍白曰釋氏所論之空與老氏所言之空無同異乎黑曰異釋氏即物為空空物為一老氏有無兩行空有為異安得同乎白曰釋氏空物物信空耶黑曰然空又空不翅於空矣白曰三儀靈長於宇宙萬品盈生於天地孰是空哉黑曰空其自性之有不害因假之體也今構羣材以成大廈罔專寢之實積一豪以致合抱無擅木之體有生莫俄頃之留太山蔑累息之固興滅無常因緣無主所空在於性理所難據於事用吾以為悞矣白曰所言實相空者其如是乎黑曰然白曰浮變之理交於目前視聽者之所同了邪解之以登道塲重之以輕異學誠未見其淵深黑曰斯理若近求之實遠夫情之所重者虛事之可重者實今虛其真實離其浮偽愛欲之惑不得不去愛去而道塲不登者吾不知所以相曉也白曰今析豪空樹無(缺)垂蔭之茂離材虛室不損輪奐之美明無常增其愒蔭之情陳若偏篤其競辰之慮貝錦以繁采發輝和羹以鹽梅致旨齊侯追爽鳩之樂燕王無延年之術恐和合之辯危脆之教正足戀其嗜好之欲無以傾其愛競之惑也黑曰斯固理絕於諸華墳素莫之及也白曰山高累卑之辭川樹積小之詠舟壑火傳之談堅白唐肆之論蓋盈於中國矣非理之奧故不舉以為教本耳子固以遺情遺累虛心為道而據事剖析者更由指掌之間乎黑曰周孔為教止及一世不見來生無窮之緣積善不過子孫之慶累惡不過餘殃之罰報効止於榮祿誅責極於窮賤視聽之外漠然不知良可悲矣釋迦闢無窮之業拔重關之險陶方寸之慮宇宙不足盈其明設一慈之救羣生不足勝其化敘地獄則民懼其罪敷天堂則物歡其福指泥洹以長歸乘法身以遐覽神變無不周靈澤靡不覃先覺翻翔於上世後悟騰翥而不紹坎井之局何以識大方之家乎白曰固能大其言矣今効神光無徑寸之明驗靈變罔纖介之異勤誠者不覩善救之貌篤學者弗尅陵虛之實徒稱無量之壽孰是期頤之叟咨嗟金剛之固安覿不朽之質苟於事不符宜尋立言之指遺其所寄之說也且要天堂以就善曷若服義而蹈道懼地獄以勅身孰與從理以端心禮拜以求免罪不由祗肅之意施一以徼百倍弗乘無恡之情美泥洹之樂生躭逸之慮贊法身之妙肇好奇之心近欲未弭遠利又興雖言菩薩無欲羣生固以有欲矣甫救交敝之氓永開利競之俗澄神反道其可得乎黑曰不然若不示以來生之欲何以權其當生之滯物情不能頓至故積漸以誘之奪此俄頃要彼無窮若弗勤春稼秋穡何期端坐井底而息意庶慮者長淪於九泉之下矣白曰異哉何所務之乖也道在無欲而以有欲要之北行求郢西征索越方長迷於幽都末謬滯於昧谷遼遼閩楚其可見乎所謂積漸者日損之謂也當先遺其所輕然後忘其所重使利欲日去淳白自生耳豈得以少要多以麄易妙俯仰之閒非利不動利之所蕩其有極哉乃丹青眩媚綵之目土本夸好壯之心興靡廢之道單九服之財樹無用之事割羣生之急致營造之計成私樹之權務勸化之業結師黨之勢苦節以要勵精之譽護法以展陵競之情悲矣夫道其安寄乎是以周孔敦俗弗關視聽之外老莊陶風謹守性分而已黑曰三遊本於仁義盜跖資於五善聖跡之敝豈有內外且黃老之家符章之偽木祝之誣不可勝論子安於彼駭於此玩於濁水違於清淵耳白曰有跡不能不敝有術不能無偽此乃聖人所以桎梏也今所惜在作法於貪遂以成俗不正其敝反以為高耳至若淫妄之徒世自近鄙源流蔑然固不足論黑曰釋氏之教專救夷俗便無取於諸華耶白曰曷為其然為則開端宜懷屬緒愛物去殺尚施周人息心遺榮華之願大士布兼濟之念仁義元一者何以尚之惜乎幽旨不亮末流為累耳黑曰子之論善殆同矣便事盡於生乎白曰幽冥之理固不極於人事矣周孔疑而不辨釋迦辨而不實將宜廢其顯晦之跡存其所要之旨請嘗言之夫道之以仁義者服理以從化帥之以勸戒者循利而遷善故甘辭興於有欲而滅於悟理淡說行於天解而息於貪偽是以示來生者蔽虧於道釋不得已杜幽闇者冥符於姬孔閉其兌由斯論之言之者未必遠知之者未必得不知者未必失但知六度與五教並行信順與慈悲齊立耳殊途而同歸者不得守其發輪之轍也論行於世舊僧謂其貶黜釋氏欲加擯斥太祖見論賞之元嘉中遂參權要朝廷大事皆與議焉賓客輻輳門車常有數十輛四方贈賂相係勢傾一時注孝經及莊子逍遙篇文論傳於世

　　南齊書顧歡傳佛道二家立教既異學者互相非毀歡著夷夏論曰夫辨是與非宜據聖典尋二教之源故兩標經句道經云老子入關之天竺維衛國國王夫人名曰淨妙老子因其晝寢乘日精入淨妙口中後年四月八日夜半時剖左腋而生墜地即行七步於是佛道興焉此出元妙內篇佛經云釋迦成佛有塵劫之數出法華無量壽或為國師道士儒林之宗出瑞應本起歡論之曰五帝三皇莫不有師國師道士無過老莊佛林之宗孰出周孔若孔老非儒誰則當之然二經所說如合符契道則佛也佛則道也其聖則符其跡則反或和光以明近或曜靈以示遠道濟天下故無方而不入智周萬物故無物而不為其入不同其為必異各成其性不易其事是以端委搢紳諸華之容翦髮曠衣羣夷之服擎跽罄折侯甸之恭狐蹲狗踞荒流之肅棺殯槨葬中夏之制火焚水沈西戎之俗全形守體繼善之教毀貌易性絕惡之學豈伊同人爰及異物鳥王獸長往往是佛無窮世界聖人代興或昭五典或布三乘在鳥而鳥鳴在獸而獸吼教華而華言化夷而夷語耳雖舟車均於致遠而有川陸之節佛道齊乎達化而有夷夏之別若謂其致既均其法可換者而車可涉川舟可行陸乎今以中夏之性効西戎之法既不全同又不全異下育妻孥上廢宗祀嗜欲之物皆以禮伸孝敬之典獨以法屈悖禮犯順曾莫之覺弱喪忘歸孰識其舊且理之可貴者道也事之可賤者俗也舍華效夷義將安取若以道邪道固符合矣若以俗邪俗則大乖矣屢見刻舷沙門守株道士交諍小大互相彈射或域道以為兩或混俗以為一是牽異以為同破同以為異則乖爭之由淆亂之本也尋聖道雖同而法有左右始乎無端終乎無末泥洹仙化各是一術佛號正真道稱正一一歸無死真會無生在名則反在實則合但無生之教賒無死之化切切法可以進謙弱賒法可以退夸強佛教文而博道教質而精精非粗人所信博非精人所能佛言華而引道言實而抑抑則明者獨進引則昧者競前佛經繁而顯道經簡而幽幽則妙門難見顯則正路易遵此二法之辨也聖匠無心方圓有體器既殊用教亦異施佛是破惡之方道是興善之術興善則自然為高破惡則勇猛為貴佛跡光大宜以化物道跡密微利用為己優劣之分大略在茲夫蹲夷之儀婁羅之辨各出彼俗自相聆解猶蟲嚾鳥聒何足述效歡雖同二法而意黨道教宋司徒袁粲托為道人通公駮之其略曰白日停光恆星隱照誕降之應事在老先似非入關方炳斯瑞又老莊周孔有可存者依日末光憑釋遺法盜牛竊善反以成蠢檢究源流終異吾黨之為道耳西域之記佛經之說俗以膝行為禮不慕蹲坐為恭道以三繞為虔不尚踞傲為肅豈專戎土爰亦茲方襄童謁帝膝行而進趙王見周三環而止今佛法在華乘者常安戒善行交蹈者恆通文王造周泰伯創吳革化戎夷不因舊俗豈若舟車理無代用佛法垂化或因或革清信之士容衣不改息心之人服貌必變變本從道不遵彼俗教風自殊無患其亂孔老釋迦其人或同觀方設教其道必異孔老治世為本釋氏出世為宗發軫既殊其歸亦異符合之唱自由臆說又仙化以變形為上泥洹以陶神為先變形者白首還緇而未能無死陶神者使塵惑日損湛然常存泥洹之道無死之地乖詭若此何謂其同歡荅曰案道經之作著自西周佛經之來始乎東漢年踰八百代懸數十若謂黃老雖久而濫在釋前是呂尚盜陳恆之齊劉季竊王莽之漢也經云戎氣強獷乃復略人頰車邪又夷俗長跽法與華異翹左跂右全是蹲踞故周公禁之於前仲尼戒之於後又舟以濟川車以征陸佛起於戎豈非戎俗素惡邪道出於華豈非華風本善邪今華風既變惡同戎狄佛來破之良有以矣佛道實貴故戒業可遵戎俗實賤故言貌可棄今諸華士女民族弗革而露首偏踞濫用夷禮出於翦落之徒全是胡人國有舊風法不可變又若觀風流教其道必異佛非東華之道道非西戎之法魚鳥異淵永不相關安得老釋二教交行八表今佛既東流道亦西邁故知世有精粗教有文質然則道教執本以領末佛教救末以存本請問所異歸在何許若以翦落為異則胥靡翦落矣若以立像為異則俗巫立像矣此非所歸歸在常住常住之像常道孰異神仙有死權便之說神仙是大化之總稱非窮妙之至名至名無名其有名者二十七品仙變成真真變成神或謂之聖各有九品品極則入空寂無為無名若服食茹芝延壽萬億壽盡則死藥極則枯此修考之士非神仙之流也明僧紹正二教論以為佛明其宗老全其生守生者蔽明宗者通今道家稱長生不死名補天曹大乖老莊立言本理文惠太子竟陵王子良並好釋法吳興孟景翼為道士太子召入元圃園眾僧大會子良使景翼禮佛景翼不肯子良送十地經與之景翼造正一論大略曰寶積云佛以一音廣說法老子云聖人抱一以為天下式一之為妙空元絕於有景神化贍於無窮為萬物而無為處一數而無數莫之能名強號為一在佛曰實相在道曰元牝道之大象即佛之法身以不守之守守法身以不執之執執大象但物有八萬四千行說有八萬四千法法乃至於無數行亦達於無央等級隨緣須導歸一歸一曰回向向正即無邪邪觀既遣億善日新三五四六隨用而施獨立不改絕學無憂曠刧諸聖共遵斯一老釋未始於嘗分迷者分之而未合億善遍修修遍成聖雖十號千稱終不能盡終不能盡豈可思議

　　梁書陶弘景傳弘景字通明丹陽秣陵人也初母夢青龍自懷而出并見兩天人手執香爐來至其所已而有娠遂產弘景幼有異操年十歲得葛洪神仙傳晝夜研尋便有養生之志謂人曰仰青雲覩白日不覺為遠矣建武中齊宜都王鏗為明帝所害其夜弘景夢鏗告別因訪其幽冥中事多說祕異因著夢記焉弘景性好著述尚奇異顧惜光景老而彌篤天監四年移居積金東澗善辟穀導引之法年逾八十而有壯容深慕張良之為人云古賢莫比曾夢佛授其菩提記名為勝力菩薩乃詣鄮縣阿育王塔自誓受五大戒

　　北史李士謙傳士謙善談元理嘗有客坐不信佛家應報義士謙喻之曰積善餘慶積惡餘殃豈非休咎耶佛經云轉輪五道無復窮已此則賈𧧼所言千變萬化未始有極忽然為人之謂也佛道未來而賢者已知其然矣至若鯀為黃熊杜宇為鶗鴂襃君為龍牛哀為猛獸君子為鵠小人為猨彭生為豕如意為犬黃母為黿宣武為鼈鄧艾為牛徐伯為魚鈴下為鳥書生為虵羊祜前身李氏之子此非佛家變受異形之謂邪客曰邢子才云豈有松柏後身化為樗櫟僕以為然士謙曰此不類之談也變化皆由心作木豈有心乎客又問三教優劣士謙曰佛日也道月也儒五星也客亦不能難而止

　　周書韋敻傳敻辟不應命武帝以佛道儒三教不

　　同詔敻辨其優劣敻以三教雖殊同歸於善其迹似有深淺其致理殆無等級乃著三教序奏之帝覽而稱善

　　中說周公篇子曰詩書盛而秦世滅非仲尼之罪也虛元長而晉室亂非老莊之罪也齋戒修而梁國亡非釋迦之罪也易不云乎苟非其人道不虛行或問佛子曰聖人也曰其教何如曰西方之教也中國則泥軒車不可以適越冠冕不可以之胡古之道也

　　問易篇程元曰三教何如子曰政惡多門久矣曰廢之何如子曰非爾所及也真君建德之事適足推波助瀾縱風止燎爾子讀洪範讜義曰三教於是乎可一矣程元魏徵進曰何謂也子曰使民不倦

　　大唐新語高祖時有國子司業蓋文達涉經史明三教竇抗為冀州集諸儒士令相論難時劉焯劉執思孔穎達劉彥衡皆在坐既相酬答文達所言皆出其意表竇大奇之因問蓋生就誰學劉焯對曰此生岐嶷出自天然以多問寡焯實師導竇曰可謂冰生於水而寒於水也

　　唐書長孫皇后傳后疾太子欲請汎度道人祓塞災會后曰死生有命非人力所支若修福可延吾不為惡使善無效我尚何求且佛老異方教耳皆上所不為豈宜以吾亂天下法

　　御史臺記唐楊茂直任拾遺有補闕姓王精九經不練時事每自言明三教時有僧名道儒妖訛則天捕逐甚急所在題云訪僧道儒茂直與薛兼金戲謂曰勅捕僧道儒足下何以安閒云何關吾事茂直曰足下明三教僧則佛教道則老教何不關吾事乃驚懼興寢不安遂不敢歸寓於曹局數宿祈左右慎其事意復共誑之憂懼不已遇人但云實不明三教事茂直等方寬慰云別訪人非三教也乃敢出

　　學佛考訓元宗開元中嘗御華蕚樓召法師道氤與道士尹謙論辨氤雄論奮發海注河傾謙對答失次理屈辭殫帝嘆羨氤賜絹五百充法施另集佛道論衡一本廷議咸服

　　唐書張說傳元宗時說為集賢院學士宇文融與崔隱甫李林甫共劾奏說引術士王慶則夜祠禱解而奏表其閭引僧道岸窺詗時事冒署右職其言醜慘帝怒詔乾曜隱甫刑部尚書韋抗即尚書省鞫之發金吾兵圍其第

　　常袞傳袞由太子正字累為中書舍人天子誕日諸道為老子浮屠解禱事袞以為諸祠寺寫經造像焚幣埋玉所以賞賚若比丘道士巫祝之流歲巨萬計陛下若以易芻粟減貧民之賦天下之福豈有量哉代宗嘉納

　　李叔明傳叔明與兄仲通俱尹京兆及兼秩御史中丞並節制劒南又與子昇俱兼大夫蜀人推為盛門叔明素惡道佛之弊上言曰佛空寂無為者也道清虛寡欲者也今迷其內而飾其外使農夫工女墮業以避役故農桑不勸兵賦日屈國用軍儲為之斁耗臣請本道定寺為三等觀為二等上寺留僧二十一上觀道士十四每等降殺以七皆擇有行者餘還為民德宗善之以為不止本道可為天下法乃下尚書省雜議於是都官員外郎彭偃曰王者之政變人心為上因人心次之不變不因為下今道士有名亡實俗鮮歸重於亂政輕僧尼帑穢皆天下不逞苟避征役於亂人甚今叔明之請雖善然未能變人心亦非因人心者夫天生蒸人必將有職游閑浮食王制所禁故賢者受爵祿不肖者出租稅古常道也今僧道士不耕而食不織而衣一僧衣食歲無慮三萬五夫所不能致舉一僧以計天下其費不貲臣謂僧道士年未滿五十可令歲輸絹四尼及女冠輸絹二雜役與民同之過五十者免凡人年五十嗜欲已衰况有戒法以檢其性情哉刑部員外郎裴伯言曰衣者蠶桑也食者耕農也男女者繼祖之重也而二教悉禁國家著令又從而助之是以夷狄不經法反制中夏禮義之俗也傳曰女子十四有為人母之道四十九絕生育之理男子十六有為人父之道六十四絕陽化之理臣請僧道士一切限年六十四以上尼女冠四十九以上許終身在道餘悉還為編人官為計口授地收廢寺觀以為廬舍議雖上罷之

　　王仲舒傳仲舒穆宗時除江西觀察使有為佛老法興浮屠祠屋者皆驅出境

　　舊唐書武宗本紀會昌四年三月以道士趙歸真為左右街道門教授先生時帝志學神仙師歸真歸真乘寵每對排毀釋氏言非中國之教蠧耗生靈盡宜除去帝頗信之

　　佛祖綂紀大中祥符六年十一月舍利見於玉清昭慶宮聖祖明慶殿或以為道門無舍利事上謂宰臣王旦曰三教之設其旨一也大抵皆勸人為善惟識達士能一貫之滯情偏執於道益遠

　　宋史司馬光傳光不喜釋老曰其微言不能出吾書其誕吾不信也

　　吹劒錄溫公不好佛謂其微言不出儒書而家法則云十月就寺齋僧誦經追薦祖先象山知荊門上元當設醮乃講洪範錫福章以代之

　　宋景文公筆記戒諸兒吾歿後爾不得作道佛二家齋醮此吾生平所志若等不可違命作之違命作之是死吾也是以吾為遂無知也

　　金史世宗本紀大定十九年三月上謂宰臣曰人多奉釋老意欲徼福朕早年亦頗惑之旋悟其非且上天立君使之治民若盤樂怠忽欲以僥倖祈福難矣果能愛養下民上當天心福必報之

　　大定二十七年十二月甲申上諭宰臣曰人皆以奉道崇佛設齋讀經為福朕使百姓無冤天下安樂不勝於彼乎爾等居輔相之任誠能匡益國家使百姓蒙利不惟身享其報亦將施及子孫矣

　　章宗本紀明昌五年閏十月戊寅上問輔臣孔子廟諸處何如平章政事守貞曰諸縣見議建立上因曰僧徒修飾宇像甚嚴道流次之惟儒者於孔子廟最為滅裂守貞曰儒者不能長居學校非若僧道久處寺觀上曰僧道以佛老營利故務在莊嚴閎侈起人施利自多所以為觀美也

　　輟耕錄孛木魯翀子翬公在翰林時進講罷上問曰三教何者為貴對曰釋如黃金道如白璧儒如五穀上曰若然則儒賤邪對曰黃金白璧無亦何妨五穀於世豈可一日闕哉上大悅

　　明通紀宣德間山西霍州學正曹端字正夫河南澠池人篤尚理學教人務躬行實踐不事浮屠巫覡詣縣上書請毀淫祠父好善信佛及聞端言聖賢之道即從之於是作夜行燭一書與父誦之其言曰佛氏以空為性非天命之性人受之中老氏以虛無為道非率性之道人由之路其言甚精在霍庠十年士子皆服從其教循循稚飭一於禮義郡人亦薰陶而化宣德九年十二月有僧自陳欲化緣修寺祝延聖壽者上斥之既罷朝顧謂侍臣曰人情莫不欲壽古之人君若商中宗高宗祖甲周文王皆享國綿遠其時豈有僧道豈有神仙之說秦皇漢武求神仙梁武帝宋徽宗崇僧道效驗可見矣世人終不悟甚可笑

　　萬曆十年朱正色為江陵縣令倜儻有俠氣後至僉都御史自言逢呂仙曰士大夫踐清華者非佛與仙即精靈也從仙墮者爽朗有幹濟從佛墮者慈從精靈墮者貴而貪狼敗類

　　賢奕彙言云回回教門不供佛不祭神不拜尸所尊敬者惟天天之外最敬孔聖人故其言云僧言佛子在西空道說蓬萊住海東惟有孔門真實事眼前無日不春風

　　二氏部雜錄

　　後漢書桓帝本紀論曰前史稱桓帝好音樂善琴笙飾芳林而考濯龍之宮設華葢以祠浮圖老子斯將所謂聽於神乎

　　諧噱錄二郗奉道二何奉佛皆以財賄謝中郎云二郗謟於道二何佞於佛

　　李氏刊誤李商隱為文曰儒者之師曰魯仲尼仲尼師聃猶龍不知聃師竺乾善入無為稽首正覺吾師吾師夫老子生於周為柱下史司馬遷史記與韓非同傳曰老子無為自化清淨自正韓非揣事情循勢理故作老子韓非同傳此則老子行藏之道盡於是矣既正史不言老子適夷狄師於竺乾未知商隱何為取信孔宣父於魯襄公二十一年至哀公十六年卒當周敬王也聖自天資而能廣學師堯舜文王周公之道以老子老而能熟古事故仲尼師之師之之道謂聖人學無常師主善為師又曰三人行必有我師焉非謂幼而師之如堯舜文王周公之聖德也故袁宏後漢書孔融答李膺曰先君孔子與子先人李耳同德比義而相師友是也孟軻論伯夷非其君不事非其民不使治則進亂則退言伊尹也何事非君何使非民治亦進亂亦進論仲尼則曰可以仕則仕可以止則止可以久則久可以速則速乃所願學史遷直筆述乎聖德以遺後人爾來一千祀歷諸百王行其道者夷夏寧違其教者君臣亂竺乾者經史無聞佛書自言生於周昭王時言後漢明帝夢金人有傅毅對徵於周漢正史並無此文未知聃師竺乾出於何典近世尚綺靡鄙稽古而商隱詞藻奇麗為一時之最所著尺題篇詠少年師之如不及無一言經國無纖意之善唯逞章句因以知夫為錦者纖巧萬狀光輝曜目信其美矣首出百工唯是一端得其性也至於君臣長幼之義舉四隅莫反其一也彼商隱者乃一錦工耳豈妨其愚也哉

　　蒙齋筆談孔子以治詩書禮樂春秋六經而一君無所鈞用老子謂六經先王之陳迹非其所以迹而教之以白鶂之相視眸子不運而風化蟲雄鳴於上雌應於下而風化孔子居三月不出得其為鳥鵲儒魚傳沫細要者化為弟而兄啼蓋以類覺之也自以為不與化為人安能化人而老子可以此正今之所謂禪者但言之不同爾世語吾儒之言易則達語佛氏之言禪則眩殆其不自了而惑於名故為佛氏者亦不以其情告之而待其自悟使人人知孔子之得於老子而老子肯之世豈復更有禪哉吾嘗謂古之至理有不謀而冥契者吾儒之言易佛氏之言禪是也夫世固有不可言而終不可免於言吾儒不得已則命之曰易以其運轉無窮而不可執也佛氏不得已而命之曰禪以其不傳而可以更相與也達其不可執而眩其更相與者禪與易豈二道哉但不知二氏初何以不相為謀而表裏如此惟其道之一爾此段老子先之以性不可易命不可變者此性命之真不可言傳而語之者也繼之以時不可止道不可壅者此其為不可執而可以更相與者也孔子許顏淵曰其心三月不違仁而莊子亦曰孔子不出三月而復見老子蓋古之論道者必以三月為節天道一變也言之同有至是哉

　　學齋呫嗶易繫辭云生生之謂易生生兩字疊言之此大易之妙而吾儒根極用功處易者變易也所謂生生者變化無窮生意不息纔終於冬復生於春纔盡於剝旋生於復靡有間斷人之一身消息盈虛死生得喪萬事萬變無出此理而道家者流乃謂修証長生若使人皆長生而不死物皆長存而不亡則一氣之消息盈虛滅矣勢無此理也釋氏又謂証無生忍法經曰不生不滅則是使天下皆絕生意人人物物塊然如死灰槁木豈有是事哉方之吾儒生則烏可已之言生生之謂易之語葢覺夢之異也世之昧者捨正學而流異端何必昧者皆然雖儒者亦間溺其說矣哀哉

　　祛疑說有客舉倩女離魂話因及張紫陽與雪竇禪師入定事謂雪竇以禪定成至陰之爽故不能持物而還紫陽以金丹凝至陽之神故能持果而返此事之有無不必深辨大槩先輩以此別性宗與神形俱妙之功用不同耳因語客曰陽神能運物陰神不能運固也今山魈物精邪鬼而已飛瓦走石運致寶貨瞬息千里謂之陽神可乎客不能對後每以此問人莫得其說嗚呼知此說者其知性命所以不同歟

　　筆記教之持世者三家而已儒家本孔氏道家本老氏佛家本浮屠氏吾世為儒今華吾體者衣冠也榮吾私者官祿也謹吾履者禮法也睿吾職者詩書也入以事親出以事君生以養死以葬莫非儒也由終日戴天不知天之高終日蹠地不知地之重故天下蚩蚩終無謝生於其本者德大而不可見也道家所尚清淨柔弱聞齒以剛而缺不聞舌以柔而折以有為為末無為為本故為者敗之執者失之賊莫大於德有心心有眼吾有大患為吾有身生生者不生化化者不化然其清淨可以治人柔弱可以治身若等服而行之不害為儒也佛家曰遠方流入中國其言荒茫奓大多所譬諭合羣迷為真指生死為妄以太虛為體其法曰欲言則差欲心則謬如一漚生一漚滅還入於海漚自妄見海無生滅無有也亦無無有亦無無無淡然無所得而止止亦不止也

　　鑑戒錄裴休相公性慕禪林往往掛衲所有兒女多名師女僧兒潛令嬖妾承事禪師留其聖種當時士俗無不惡之李德裕相公性好元門往往冠褐修彭祖房中之術求茅君點化之功沙汰緇徒超升術士但無所就身死朱崖議者以裴李二公累代台鉉不守諸儒之行各迷二教之宗翻成點污空門妖婬元教自莊老之後彭黃以來未有因少女以長生皆向陰丹而損壽夫欲心之難制氣之難防者也至若心中造業身外求真梁武帝為寺奴豈禳困死長孫后號觀音婢難懺產亡所謂善不可不修財不可不捨惑之與黨者非也近二公之行識者笑焉所以時人譏晉公曰趙氏兒皆尼氏女師翁兒即晉公兒却教術士難推算胎月分張與阿誰

　　愧郯錄中興以後駐蹕浙右大剎如徑山淊慈靈隱天竺宮觀如太一開元佑聖皆降勅劄差主首至於遐陬禪席如雪峰南華之屬亦多用黃牒選補珂按李文簡燾續長編熙寧八年八月戊申詔內外宮觀寺院主首及僧道正舊降宣勅差補者自今尚書祠部給帖神祖之意凡以為不足辱制旨而已其制不知更於何時要鄰於瀆也

　　齊東野語理宗朝有待詔馬遠畵三教圖黃面老子則跏趺中坐猶龍翁儼立於傍吾夫子乃作禮於前此葢內璫故令作此以侮聖人也一日傳旨俾古心江子遠作贊亦故以此戲之公即贊之曰釋氏趺坐老聃傍睨惟吾夫子絕倒在地遂大稱旨其辭亦可謂微而婉矣

　　識遺三教各植門庭互有詆訾儒者闢天堂地獄輪廻懺悔之非據理執正而論也若二氏互相詆訾則釋氏云摩訶迦葉下生世間號曰老子老氏云老君遣尹真人喜乘月精曰象下天竺於淨飯夫人口中托生為佛又云老聃入秦西歷流沙化胡成佛蓋各相軋以求勝之論也至二氏於儒教莊子首言孔子問禮老聃釋氏天地經云寶曆菩薩下生號伏羲吉祥菩薩下生號女媧儒童菩薩下生號孔子月明儒童往為顏回昌黎原道佞佛者曰孔子吾師之弟子也本此南唐景福二年易漂水縣南孔子祠為孔子寺以孔子適楚嘗經之地後復改為儒童寺意孔子真佛派吁不能訂其謬過矣又從而溺焉豈不甚哉古今論衡著周書異紀周昭王之二十四年甲寅歲四月八日井泉溢宮殿震夜恆星不見太史蘇繇占為西方聖人生乃周書紀佛生之異也則又安有前唐虞夏商預託生為伏羲女媧等理乎況春秋書恆星不見於莊王十年甲午歲上去昭王甲寅三百四十年周紀亦附會無稽之談也陳太建五年恆星不見史占為法度消天子失政諸侯暴橫國亡之象又豈生異人之祥乎

　　續文獻通考丘氏曰天之主宰曰帝天之神莫尊於昊天上帝也人君居天之位為天之子則當主天之祭其所當祀者一帝而已漢武帝聽姦人之言舍圜丘之位而開八通之鬼道舍冬至之月而用春秋二時果何所據哉雖然此猶天之神也後世尚佛道二教躋人鬼於天帝之上何居

　　賢奕馬端臨曰朱文公常言佛家偷得老子好處后來道家只偷得佛家不好處因是說而推究之仁義禮法者聖賢之說也老氏以為不足為而主於清淨清淨無為者老氏之說也佛氏以為不足為而主於寂滅蓋清淨者求以超出乎仁義禮法而寂滅者又求以超出乎清淨無為者也然曰寂滅而已則不足以垂世立教於是緣業之說因果之說六根六塵四大十二緣生之說層見疊出宏遠微妙然推其所自實本老子高虛元妙之旨增而高之鑿而深之遂自成一家之言而后來之道經反從而依託之然較其詞采則鄙劣彌甚者葢瞿曇設教最久屬付其徒亦甚至又能鼓舞天下之文人才士以羽翼之推原其旨意之所從來而潤色其辭語之所未備故其為書博大奇偉不可以淺窺若老子則其初固未嘗欲以道德五千言設教也羽人方士借其名以自重而實不能知其說於是就佛經脚根下竊其緒餘作諸經懺而復無羽翼潤色之者故無足觀蓋佛襲老之精微泝而上之其說愈精微道襲佛之粗淺沿而下之其說愈粗淺矣

　　耄餘雜識東方日出之地主生故老氏言長生而訪神仙者於東海東木位木陽也故老氏之教還真陽西方日入之地主滅故釋氏言寂滅而修淨土者皈西方西方金位金陰也故釋氏之教證真空

　　太平清話蘇子由每云多疾病則學道宐多憂患則學佛宐

　　古言教即學也教人之教乃學中之一事耳修道之謂教自明誠謂之教皆自學也佛家亦云頓教漸教頓自誠明漸自明誠俗云儒釋道三教教之為言學也

　　儒言無極之真佛言真如道言全真皆是言體佛言空道言虛儒言太極只一個空圈中間再無些子為學只要還此本體不須添出萬千種私智去得一分私智本體乾淨一分克己復禮非二事佛家言但盡凡心即為聖解近之

　　老佛虛無寂滅是去人欲不為一毫勢利情愛所染以故莫可絆繫天理完固真如元如不增不除無欠無餘強名曰太極太虛惟虛惟極抑又何居體認到此天地錙銖今之講聖學者專徇人欲汩於勢利情愛而可非罵老佛乎

　　林泉隨筆梅聖俞贈郭功甫采石月一首言功甫是李白後身生為郭氏子以報子儀納官貰死之恩今按前後身之說始於佛老漢以前未有也歐陽公平生不喜佛老詩文中未嘗不辨而斥之聖俞與公交最久而其言乃如此何耶

　　沆瀣子儒以明神佛以明鬼佛曰無生是畏死之說也老曰不死是貪生之說也

　　無用閒談老氏與佛本亦善人其徒學之者不善耳孔氏之徒豈皆盡善哉學老佛之不善僅足以蠧貨財學孔氏之不善乃至於殺天下在我操殺天下之具而猶嘵嘵然以闢佛老自任哀哉

　　鴻苞溟涬子曰近世士大夫資性近於清虛者頗好習二氏而陽附孔孟如朱子註大學明德曰虛靈不昧四字全用佛經程子作定性書如反鑑索照等語其精處純是佛學至陸象山及近世王陽明之學盡用佛氏二乘禪而皆顯然攻佛不幾于操戈入室乎殊不知見理苟真三教一理本無同異何有是非故世之陰習而陽攻者皆起於不見道之故也

　　佛家般若道家靈光儒家明德總之所謂性也朱紫陽註明德拈出虛靈二字甚善人心虛而量廣然後能容人心靈而機活然後能應物實則有碍鏡昏則不照所謂虛靈乃本然之體不以私欲窒其府不以私欲昏其鑑則本然之虛靈在我矣二氏之修鍊寧出此二字哉二氏修成圓陀陁光閃閃活潑潑是個甚麼捉摸一著虛空粉碎此時那里還有甚麼三教分別

　　人知生之度世而不知死之度世也道家性命雙修故形神俱住釋氏修性之極足以該命故其神不壞形其所不屑者是生而度世者也大忠大孝之人死於忠孝固未始知修二氏之道也而忠孝大節足以培之死而神識不亂上帝愍之神明重之亦何嘗死哉至大聖大賢若周孔顏子雖不學養生言要亦非死者彼為世立法固不欲示人以不死故曰吾夫子能之而能不為是死而度世者也

　　世間士大夫有一等向饒舌闍黎口頭拾得些涕唾開口便罵仙人是眾生有一等跟著方上油嘴道人聽得幾句燒煉底死話便罵佛是出不得陽神底靈鬼又有一等裹青布頭巾思量生豬肉吃底尚自不識性靈是何物只鑽研故紙提著個孝經論語一兩句舊話頭便罵菩薩真人做異端邪道若依這些沒孔鐵椎底見識三教祖師不知在虛空中每日閙了幾塲誰想這三個老翁每日打做一塊同聲同氣甚般相好就是一個裏底人却笑後生們沒見識爭著這閒是非却大家念得一句非吾徒也非吾徒也

　　白樂天寄王山人詩云聞君減寢食日聽神仙說暗待非常人潛求長生訣言長本對短未離死生轍假使得長生纔能勝夭折松樹千年朽槿花一日歇畢竟共虛空何須誇歲月彭殤徒自異生死終無別不如學無生無生即無滅王摩詰詩云獨坐悲雙鬢空堂欲二更雨中山果落燈下草虫鳴白髮終難變黃金不可成欲知除老病惟有學無生二公之言皆欲人舍仙學佛其意是也佛道圓通廣大萬劫不壞明心見性一了百了無有作為無有階級學而成佛何有於仙然而學佛者未必皆佛也仙道駐景延年離塵度世清虛灑落亦何可廢長生止對短命說誠有理然長生道成由仙入佛未為不可故曇鸞未悟從都水而求丹方紫陽既仙續悟真而明禪理良有以也仙當尊佛佛不非仙右丞香山止知其一


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第五十九卷目錄釋教部彙考一周(莊王一則)秦(始皇一則)漢(武帝元狩一則)後漢(明帝永平二則)魏(明帝一則)吳(吳主權赤烏一則　吳主晧一則)晉(總一則　簡文帝咸安二則　孝武帝太元一則　恭帝一則)宋(高祖永初一則　太祖元嘉一則　世祖孝建一則　大明三則　太宗二則)齊(世祖永明三則　高宗一則)梁(高祖天監一則　大通一則　中大通三則　大同二則　中大同一則　太清一則　又二則)陳(高祖永定二則　世祖天嘉一則　高宗太建二則)北魏(太祖天興一則　太宗泰常一則　世祖神麚一則　太廷一則　太平真君三則　高宗興安一則　興光一則　太安一則　和平一則　顯祖皇興一則　高祖延興一則　承明一則　太和七則　又二則　世宗景明二則　正始一則　永平四則　延昌二則　書宗熙平三則　神龜二則　靜帝元象一則　興和一則　武定一則)

神異典第五十九卷

　　釋教部彙考一

　　周

　　莊王九年釋迦生於天竺迦維衛國

　　按魏書釋老志所謂佛者本號釋迦文者譯言能仁謂德充道備堪濟萬物也釋迦前有六佛釋迦繼六佛而成道處今賢劫文言將來有彌勒佛方繼釋迦而降世釋迦即天竺迦維衛國王之子天竺其總稱迦維別名也初釋迦於四月八日夜從母右脅而生既生姿相超異者三十二種天降嘉瑞以應之亦三十二其本起經說之備矣釋迦生時當周莊王九年春秋魯莊公七年夏四月恆星不見夜明是也至魏武定八年凡一千二百三十七年云釋迦年三十成佛導化羣生四十九載乃於拘尸那城娑羅雙樹間以二月十五日而入般涅槃涅槃譯云滅度或言常樂我淨明無遷謝及諸苦累也諸佛法身有二種義一者真實二者權應真實身謂至極之體妙絕拘累不得以方處期不可以形量限有感斯應體常湛然權應身者謂和光六道同塵萬類生滅隨時修短應物形由感生體非實有權形雖謝真體不遷但時無妙感故莫得常見耳明佛生非實生滅非實滅也佛既謝世香木焚尸靈骨分碎大小如粒擊之不壞焚亦不燋或有光明神驗胡言謂之舍利弟子收奉置之寶瓶竭香花致敬募建宮宇謂為塔塔亦胡言猶宗廟也故世稱塔廟於後百年有王阿育以神力分佛舍利於諸鬼神造八萬四千塔布於世界皆同日而就今洛陽彭城姑臧臨渭皆有阿育王寺蓋承其遺迹焉釋迦雖般涅槃而留影迹爪齒於天竺於今猶在中土來往竝稱見之初釋迦所說教法既涅槃後有聲聞弟子大迦葉阿難等五百人撰集著錄阿難親承囑授多聞總持蓋能綜覈深致無所漏失乃綴文字撰載三藏十二部經如九流之異綂其大歸終以三乘為本後數百年有羅漢菩薩相繼著論贊明經義以破外道摩訶衍大小阿毗曇中論十二門論百法論成實論等是也皆傍諸藏部大義假立外問而以內法釋之

　　按隋書經籍志佛經者西域天竺之迦維衛國淨飯王太子釋迦牟尼所說釋迦當周莊王之九年四月八日自母右脅而生姿貌奇異有三十二相八十二好捨太子位出家學道勤行精進覺悟一切種智而謂之佛亦曰佛陀亦曰浮屠皆胡言也華言譯之為淨覺其所說云人身雖有生死之異至於精神則恆不滅此身之前則經無量身矣積而修習精神清淨則佛道天地之外四維上下更有天地亦無終極然皆有成有敗一成一敗謂之一劫自此天地以前則有無量劫矣每劫必有諸佛得道出世教化其數不同今此劫中當有千佛自初至於釋迦已七佛矣其次當有彌勒出世必經三會演說法藏開度眾生由其道者有四等之果一曰須陁洹二曰斯陁含三曰阿那含四曰阿羅漢至羅漢者則出入生死去來隱顯而不為累阿羅漢已上至菩薩者深見佛性以至成道每佛滅度遺法相傳有正象末三等淳醨之異年歲遠近亦各不同末法已後眾生愚鈍無復佛教而業行轉惡年壽漸短經數百千載間乃至朝生夕死然後有大水大火大風之災一切除去之而更立生人又歸淳朴謂之小劫每一小劫則一佛出世初天竺中多諸外道竝事水火毒龍而善諸變幻釋迦之苦行也是諸邪道竝來嬲惱以亂其心而不能得及佛道成盡皆推伏竝為弟子弟子男曰桑門譯言息心而摠曰僧譯言行乞女曰比丘尼皆剃落鬚髮釋累辭家相與和居治心脩淨行乞以自資而防心攝行僧至二百五十戒尼五百戒俗人信馮佛法者男曰優婆塞女曰優婆夷皆去殺盜婬妄言飲酒是謂五誡釋迦在世教化四十九年乃至天龍人鬼竝來聽法弟子得道以百千萬億數然後於拘尸那城娑羅雙樹間以二月十五日入般涅槃涅槃亦曰泥洹譯言滅度亦言常樂我淨初釋迦說法以人之性識根業各差故有大乘小乘之說至是謝世弟子大迦葉與阿難等五百人追共撰述綴以文字集載為十二部後數百年有羅漢菩薩相繼著論贊明其義然佛所說我滅度後正法五百年像法一千年末法三千年其義如此

　　秦

　　始皇三十年西域沙門室利防等始齎梵本經至咸陽

　　按史記始皇本紀不載

　　按佛法金湯編始皇三十年甲申西域沙門室利防等十八人齎梵本經至咸陽有司以聞帝以其異俗囚之利防等念摩訶般若波羅蜜多光明照耀瑞氣盤旋滿于囹圄須臾有金神長丈六持杵揚威擊碎其獄出之帝驚悔即厚禮之而去

　　漢

　　武帝元狩二年始獲佛像

　　按漢書武帝本紀不載

　　按匈奴傳漢使驃騎將軍去病將萬騎出隴西過焉耆山千餘里得休屠王祭天金人

　　(注)師古曰作金人以為天神之主而祭之即今佛像是其遺法

　　按魏書釋老志漢武元狩中遣霍去病討匈奴昆邪王殺休屠王將其眾五萬來降獲其金人帝以為大神列於甘泉宮金人率長丈餘不祭祀但燒香禮拜而已此則佛道流通之漸也及開西域遣張騫使大夏還傳其旁有身毒國一名天竺始聞有浮屠之教

　　(按昆邪王來降武帝本紀係元狩二年)

　　後漢

　　明帝永平　年始遣使天竺得佛經四十二章始建白馬寺

　　按後漢書明帝本紀不載

　　按西域傳天竺國世傳明帝夢見金人長大頂有光明以問羣臣或曰西方有神名曰佛其形長丈六尺而黃金色帝於是遣使天竺問佛道法遂於中國圖書形像焉楚王英始信其術中國因此頗有奉其道者

　　按楚王英傳註袁宏漢記浮屠佛也西域天竺國有佛道焉佛者漢言覺也將以覺悟羣生也其教以脩善慈心為主不殺生專務清靜其精者為沙門沙門漢言息也蓋息意去欲而歸於無為又以為人死精神不滅隨復受形生時善惡皆有報應故貴行善修道以鍊精神以至無生而得為佛也佛長丈六尺黃金色項中佩日月光變化無方無所不入而大濟羣生初明帝夢見金人長大項有日月光以問羣臣或曰西方有神其名曰佛陛下所夢得無是乎於是遣使天竺問其道術而圖其形像焉

　　按魏書釋老志漢哀帝元壽元年博士弟子秦景憲受大月氏王使伊存口授浮屠經中土聞之未之信了也後孝明帝夜夢金人頂有白光飛行殿庭乃訪羣臣傅毅始以佛對帝遣郎中蔡愔博士弟子秦景等使於天竺寫浮屠遺範愔仍與沙門攝摩騰竺法蘭東還洛陽中國有沙門及跪拜之法自此始也愔又得佛經四十二章及釋迦立像明帝令書工圖佛像置清涼臺及顯節陵上經緘於蘭臺石室愔之還也以白馬負經而至漢因立白馬寺於洛城雍關西摩騰法蘭咸卒於此寺浮屠正號曰佛陁佛陁與浮圖聲相近皆西方言其來轉為二音華言譯之則謂淨覺言滅穢成明道為聖悟凡其經旨大抵言生生之類皆因行業而起有過去當今未來歷三世識神常不滅凡為善惡必有報應漸積勝業陶冶麤鄙經無數形澡練神明乃致無生而得佛道其間階次心行等級非一皆緣淺以至深藉微而為著率在於積仁順蠲嗜慾習虛靜而成通照也故其始脩心則依佛法僧謂之三歸若君子之三畏也又有五戒去殺盜婬妄言飲酒大意與仁義禮智信同名為異耳云奉侍之則生天人勝處虧犯則墜鬼畜諸苦又善惡生處凡有六道焉諸服其道者則剃落鬚髮釋累辭家結師資遵律度相與和居治心脩淨行乞以自給謂之沙門或曰桑門亦聲相近總謂之僧皆胡言也僧譯為和命眾桑門為息心比丘為行乞俗人之信憑道法者男曰優婆塞女曰優婆夷其為沙門者初修十誡曰沙彌而終於二百五十則具足成大僧婦入道者曰比丘尼其誡至於五百皆以(闕)為本隨事增數在於防心攝身正口心去貪忿癡身除殺婬盜口斷妄襍諸非正言緫謂之十善道能具此謂之三業清淨凡人修行粗為極云可以達惡善報漸階聖迹初階聖者有三種人其根業太差謂之三乘聲聞乘緣覺乘大乘取其可乘運以至道為名此三人惡迹已盡但脩心盪累濟物進德初根人為小乘行四諦法中根人為中乘受十二因緣上根人為大乘則脩六度雖階三乘而要由脩進萬行拯度億流彌長遠乃可登佛境矣

　　末平八年楚王英奉縑紈贖愆詔以助伊蒲塞桑門之盛饌

　　按後漢書明帝本紀不載

　　按楚王英傳英少時好游俠交通賓客晚節更喜黃老學為浮屠齋戒祭祀八年詔令天下死罪皆入縑贖英遣郎中令奉黃縑白紈三十匹詣國相曰託在蕃輔過惡累積歡喜大恩奉送縑帛以贖愆罪國相以聞詔報曰楚王誦黃老之微言尚浮屠之仁祠潔齋三月與神為誓何嫌何疑當有悔吝其還贖以助伊蒲塞桑門之盛饌因以班示諸國中傅

　　魏

　　明帝　　　年始徙宮西佛圖作周閣百間天竺沙門曇柯迦羅始譯誡律傳於中國

　　按三國志魏明帝本紀不載

　　按魏書釋老志魏明帝曾欲壞宮西佛圖外國沙門乃金盤盛水置於殿前以佛舍利投之於木乃有五色光起於是帝歎曰自非靈異安得爾乎遂徙於道(周)為作周閣百間佛圖故處鑿為濛汜池種芙蓉於中後有天竺沙門曇柯迦羅入洛宣譯誡律中國誡律之始也

　　吳

　　吳主權赤烏四年建塔於佛陀里又造寺奉僧會居按三國志吳主孫權傳不載

　　按佛法金湯編吳赤烏四年康居國三藏康僧會至金陵立茆茨設像行道國人初見咸驚異之有司以聞權召問之會進曰如來大帥化已千年然靈骨舍利神應無方昔阿育王奉之為八萬四千塔此其遺化也權以為誇誕曰舍利可得當為塔之苟其無驗國有常刑會乃以銅瓶置几上請期七日無驗乃展二七日無驗權曰趣烹之會默念佛名真慈豈違我哉更請展期七日五鼓矣聞瓶中鏘然有聲視之乃舍利也黎明進之權與公卿聚觀歎曰希世之瑞也會言舍利威神無能壞者權使力士槌之無損而光自若權為建塔於佛陀里又造寺奉會居賜額曰建初

　　吳主晧　　　年詔毀佛宇

　　按三國志吳主孫晧傳不載

　　按續文獻通考吳主晧嘗詔毀神祠及佛宇

　　晉

　　晉時洛中佛圖四十二所僧人始服雜色衣

　　按魏書釋老志自洛中構白馬寺盛飾佛圖畫迹甚妙為四方式凡宮塔制度猶依天竺舊狀而重構之從一級至三五七九世人相承謂之浮圖或云佛圖晉世洛中佛圖有四十二所矣漢世沙門皆衣赤布後乃易以雜色

　　簡文帝咸安元年以星變詔僧法曠禳之

　　按晉書簡文帝本紀不載

　　按續文獻通考簡文帝為會稽王時好談名理支道林許詢諸人常在齋頭支為法師許為都講支通一義四坐皆厭心許送一難眾人皆忭舞及即帝位有星變詔僧法曠禳之

　　咸安二年勅長干寺造塔

　　按晉書簡文帝本紀不載

　　按佛法金湯編簡文帝咸安二年勅長干寺造塔壯麗殊偉畢工之日光照簷宇帝每讀佛經以為陶鍊精神則聖人可至

　　孝武帝太元六年春正月帝始立精舍於殿內

　　按晉書孝武帝本紀太元六年春正月帝初奉佛法立精舍於殿內引諸沙門以居之

　　恭帝　　　年造丈六佛像親於瓦官寺迎之

　　按晉書恭帝本紀帝深信浮屠道鑄貨千萬造丈六金像親於瓦官寺迎之步從十許里

　　宋

　　高祖末初元年設齋內殿施僧襯資三萬

　　按宋書高祖本紀不載

　　按佛法金湯編宋武帝微時遊京口竹林寺獨臥講堂前有五色龍章眾僧見之以白帝帝喜曰上人無妄言帝為宋公時以京口故宅為普照寺末初元年設齋內殿沙門道照陳詞至百年迅速苦樂俄頃帝善之別施襯資三萬帝嘗手寫戒經口誦梵本造靈根法王等四寺又建東山寺

　　太祖元嘉十二年詔禁興造寺塔沙汰沙門罷道者按宋書太祖本紀不載

　　按天竺諸國傳佛道自後漢明帝法始東流自此以來其教稍廣自帝王至於民庶莫不歸心經誥充積訓義深遠別為一家之學焉元嘉十二年丹陽尹蕭摩之奏曰佛化被於中國已歷四代形像塔寺所在千數進可以繫心退足以招勸而自頃以來情敬浮末不以精誠為至更以奢競為重舊宇頹弛曾莫之脩而各務造新以相姱尚甲第顯宅於茲殆盡材竹銅綵糜損無極無關神祇有累人事建中越制宜加裁檢不為之防流道未息請自今以後有欲鑄銅像者悉詣臺自聞興造塔寺精舍皆先詣在所二千石通辭郡依事列言本州須許報然後就功其有輙造寺舍者皆依不承用詔書律銅宅林苑悉沒入官詔可又沙汰沙門罷道者數百人

　　世祖孝建　年周朗奏請申嚴佛律不聽

　　按宋書世祖本紀不載

　　按周朗傳世祖即位普責百官讜言朗上書言釋氏流教其來有源淵檢精測固非深矣舒引容潤既亦廣矣然習慧者日替其脩束誡者月繁其過遂至糜散錦帛侈飾車從復假粗醫術托雜卜數延妹滿室置酒浹堂寄夫托妻者不無殺子乞兒者繼有而猶倚靈假像背親傲君欺廢疾老震損宮邑是乃外刑之所不容戮內教之所不悔罪今宜申嚴佛律裨重國令其疵惡顯著者悉皆罷遣餘則隨其藝行各為之條使禪義經誦人能其一食不過蔬衣不出布若應更度者則令先習義行本其神心必能草腐人天竦精以往者雖侯王家子亦不宜拘書奏忤旨自解去職

　　大明二年詔沙汰沙門

　　按宋書世祖本紀不載

　　按天竺傳世祖大明二年有曇標道人與羌人高闍謀反上因是下詔曰佛法訛替沙門混雜未足扶濟鴻教而專成逋藪加姦心頻發凶狀屢聞敗亂風俗神人交怨可付所在精加沙汰後有違犯嚴加誅坐於是設諸條禁自非誡行精苦並使還俗而諸寺尼出入宮掖交關妃后此制竟不能行

　　大明四年於中興寺設齋以異僧言改中興為天安寺

　　按宋書世祖本紀不載

　　按天竺傳世祖大明四年於中興寺設齋有一異僧眾莫之識問其名答言名明慧從天安寺來忽然不見天下無此寺名乃改中興曰天安寺

　　大明六年秋九月戊寅制沙門致敬人主

　　按宋書世祖本紀云云

　　按天竺傳先是晉世庾冰始創議欲使沙門敬王者後桓元復述其義並不果行大明六年世祖使有司奏曰臣聞邃宇崇居非期宏峻拳跪槃伏非止敬恭將以施張四維締制八㝢故雖儒法枝派名墨條分至於崇親嚴上厥繇靡爽唯浮屠為教逷自龍堆反經提傳訓遐事遠練生瑩識恆俗稱難宗旨緬謝微言淪隔拘文蔽道在末彌扇遂乃陵越典度偃倨尊戚失隨方之𦕈迹迷製化之淵義夫佛法以謙儉自牧忠虔為道不輕比丘遭道人斯拜目連桑門過長則禮寧有屈膝四輩而簡禮二親稽顙耆臘而直體萬乘者哉故成康創議元興載述而事屈偏黨道挫餘分今鴻源遙洗羣流仰鏡九仙費寶百神聳職而畿輦之內舍弗臣之氓陛席之間延抗禮之客懼非所以澄一風範詳示景則者也臣等參議以為沙門接見比當盡虔禮敬之容依其本俗則朝徽有序乘方兼遂矣詔可前廢帝初復舊

　　太宗　　　年詔諸僧寺隨宜修復

　　按宋書太宗本紀不載

　　按天竺傳世祖寵姬殷貴妃薨為之立寺貴妃子子鸞封新安王故以新安為寺號前廢帝殺子鸞乃毀廢新安寺驅斥僧徒尋又毀中興天寶諸寺太宗定亂下令曰先帝建中興及新安諸寺所以長世垂範弘宣盛化頃遇昬虐法像殘毀師徒奔迸甚以矜懷妙訓淵謨有扶名教可招集舊僧普各還本並使材官隨宜修復

　　泰始七年以故第為湘宮寺

　　按宋書太宗本紀不載

　　按南史虞愿傳明帝以故宅起湘宮寺費極奢侈以孝武莊嚴剎七層帝欲起十層不可立分為兩剎各五層新安太守巢尚之罷郡還見帝曰卿至湘宮寺未我起此寺是大功德愿在側曰陛下起此寺皆是百姓賣兒貼婦佛若有知當悲哭哀愍罪高佛圖有何功德帝大怒

　　按續文獻通考泰始七年以故第為湘宮寺

　　齊

　　世祖永明六年勅沙門法獻元暢為天下僧主會又勅僧於帝前稱名為定式

　　按南齊書世祖本紀不載

　　按續文獻通考末明六年帝勅沙門法獻元暢為天下僧主會帝前稱名不坐他日中興寺僧鍾於帝前稱貧道乃詔稱名為定式

　　末明十年竟陵王子良啟進沙門於殿戶前誦經

　　按南齊書世祖本紀不載

　　按竟陵王子良傳末明十年世祖不豫詔子良甲仗入延昌殿侍醫藥子良啟進沙門於殿戶前誦經世祖為感夢見優曇鉢華子良按佛經宣旨使御府以銅為華插御牀四角

　　末明十一年詔公私不得出家及起立塔寺惟年六十聽朝賢選序

　　按南齊書世祖本紀末明十一年秋七月上不豫戊寅大漸詔曰我識滅之後靈上慎勿以牲為祭惟設餅茶飲干飯酒脯而已顯陽殿玉像諸佛及供養具如別牒可盡心禮拜供養之應有功德事可專在中自今公私皆不得出家為道及起立塔寺以宅為精舍並嚴斷之惟年六十必有道心聽朝賢選序

　　高宗　　　年建皈依寺造千佛金像

　　按南齊書高宗本紀不載

　　按佛法金湯編齊明帝嘗持六齋修十善誦法華般若等經建皈依寺造千佛金像

　　梁

　　高祖天監四年作水陸大齋詔天下寺院擊鐘以救地獄之苦

　　按梁書高祖本紀不載

　　按佛祖綱目初武帝夢神僧告曰六道四生受大苦惱何不為作水陸大齋救拔之帝乃扣沙門惟誌勸帝尋經必有因緣帝乃取佛經躬自披覽創造儀文三年乃成於夜捧文停燭白佛曰若此文理協聖凡願拜起時此燈自明或儀式未祥燈暗如故言訖投地一禮初起燈燭盡明天監四年二月十五日於鎮江金山依議修設誌又嘗假帝神力令見地獄苦相問何以救之曰夙生定業不可頓滅惟聞鐘聲其苦暫息於是詔天下寺院擊鐘當舒徐其聲

　　大通元年車駕幸同泰寺捨身

　　按梁書高祖本紀大通元年三月辛禾輿駕幸同泰寺捨身甲戌還宮赦天下

　　中大通元年輿駕幸同泰寺捨身公卿以下以錢奉贖

　　按梁書高祖本紀中大通元年秋九月癸巳輿駕幸同泰寺設四部無遮大會因捨身公卿以下以錢一億萬奉贖冬十月己酉輿駕還宮大赦改元

　　按魏書蕭衍傳衍崇信佛道於建業起同泰寺又於故宅立光宅寺於鍾山立大愛敬寺兼營長干二寺皆窮工極巧殫竭財力百姓苦之曾設齋會自以身施同泰寺為奴其朝臣三表不許於是內外百官共斂珍寶而贖之衍每禮佛捨其法服著乾陁袈裟令其王侯子弟皆受佛誡有事佛精苦者輒加以菩薩之號其臣下奏表上書亦稱衍為皇帝菩薩衍自以持戒乃至祭其祖禰不設牢牲時人皆竊云雖僭司王者然其宗廟實不血食矣衍未敗前災其同泰寺衍祖父墓前石麟一旦亡失識者咸知其將滅也

　　中大通三年兩幸同泰寺說經

　　按梁書高祖本紀中大通三年冬十月己酉行幸同泰寺高祖升法座為四部眾說大般涅槃經義訖於乙卯十一月乙未行幸同泰寺高祖升法座為四部眾說摩訶般若波羅蜜經義訖於十二月辛丑

　　中大通五年幸同泰寺發摩訶般若經題

　　按梁書高祖本紀中大通五年二月癸未行幸同泰寺設四部大會高祖升法座發金字摩訶般若經題訖於己丑

　　按學佛考訓梁武帝自披袈裟講放光般若經感天雨花地變金色時謂之佛心天子

　　大同三年修長干寺阿育王塔輿駕幸寺設無礙大會請佛舍利還臺供養

　　按梁書高祖本紀大同三年八月辛卯輿駕幸阿育王寺赦天下

　　按續文獻通考大同三年八月脩長干寺阿育王塔出佛爪髮舍利幸寺設無礙會大赦帝自受具寢處略同沙門帝改造阿育王佛塔出舊塔下舍利及佛爪髮髮青紺色眾僧以手伸之隨手長短放之則旋屈為蠡形按僧伽經云佛髮青而細猶如藕莖絲佛三昧經云我昔在宮沐頭以尺量髮長一丈二尺放己右旋還成蠡文則與帝所得同也阿育王即鐵輪王王閻浮提一天下佛滅度後一日一夜役鬼神造八萬四千塔此即其一吳時有尼居其地為小精舍孫綝尋毀除之塔亦同滅吳平後諸道人復於舊處建立焉晉元帝初年更脩飾之至簡文咸安中使沙門安法程造小塔未及成而亡弟子僧二繼而脩立至孝武太元九年上金相輪及承露其後有西河離石縣胡人劉薩何遇疾暴亡而心猶暖其家未敢便殯經七日更蘇說云有兩吏見錄向西北行不測遠近至十八地獄隨報重輕度諸楚毒觀世音語云汝緣未盡若得活可作沙門洛下齊城丹陽會稽竝有阿育王塔可往禮拜乃若壽終則不墮地獄語竟如墜高巖忽然醒寤因此出家名慧達遊行禮塔次至丹陽未知塔處及見越城四望見長千里有異氣因就禮拜果是先阿育王塔所屢放光明由是定知必有舍利乃集眾就掘入一丈得三石碑並長六尺中一碑有鐵函函中有銀函函中又有金函盛三舍利及髮爪各一枚髮長數尺即遷舍利近北對簡文所造塔西造一塔十六年又使沙門仁尚加為三層即是武帝所開者也初穿土四尺得龍窟及昔人所捨金銀環釧釵鑷等諸雜寶物可深九尺許至石磉磉下有石函函內有鐵壺以盛銀坩坩內有金鏤甖盛三舍利如粟粒大圓正光潔函內有琉璃盌盌內有四舍利及髮爪爪有四枚竝為沉香色至其月二十七日帝又到寺禮拜設無礙大會大赦是日以金鉢盛水泛舍利其最小者隱不出帝禮數十拜舍利乃於鉢內放光旋回久之乃當中而止帝問大僧正慧念曰見不可思議事不慧念答曰法身常住湛然不動帝曰弟子欲請一舍利還臺供養至九月五日又設無礙大會遣皇太子王侯朝貴等奉迎是日風景明淨傾覩觀屬所設金銀供具等物並留寺供養并施錢一千萬為寺基業

　　大同四年詔以東冶徒李引之降如來真形舍利大赦幸長干寺設無礙大會𥪡二剎

　　按梁書高祖本紀大同四年秋七月癸亥詔以東冶徒李引之降如來真形舍利大赦天下

　　按續文獻通考大同四年九月十五日帝至長干寺設無礙大會𥪡二剎各以金甖次玉甖盛舍利及爪髮內七寶塔內又以石函盛寶塔分入兩剎剎下及王侯妃主百姓富室所捨環釧等珍寶充積

　　中大同元年幸同泰寺講經設法會

　　按梁書高祖本紀中大同元年三月庚戌法駕出同泰寺大會停寺省講金字三慧經夏四月丙戌於同泰寺解講設法會大赦改元是夜同泰寺災又帝篤信正法猶長釋典製涅槃大品淨名三慧諸經義記復數百卷聽覽餘閑即於重雲殿及同泰寺講說名僧碩學四部聽眾常萬餘人

　　按何敬容傳中大同元年三月高祖幸同泰寺講金字三慧經敬容請預聽勅許之又有勅聽朔朢問訊

　　太清元年又幸同泰寺捨身公卿以錢奉贖

　　按梁書高祖本紀太清元年三月庚子高祖幸同泰寺設無遮大會捨身公卿等以錢一億萬奉贖夏四月丁亥輿駕還宮大赦天下改元

　　　　　年勅劉勰與沙門慧震於定林寺撰經證

　　按梁書高祖本紀不載

　　按劉勰傳勰早孤家貧不婚娶依沙門僧祐與之居處積十餘年遂博通經論因區別部類錄而序之勰為文長於佛理京師寺塔及名僧碑誌必請勰製文武帝時有勅與慧震沙門於定林寺撰經證功畢遂啟求出家先燔鬢髮以自誓勅許之乃於寺變服改名慧地未期而卒

　　　　　年賜江革覺意詩革因啟乞受菩薩戒

　　按梁書高祖本紀不載

　　按江革傳高祖盛於佛教朝賢多啟求受戒革精信因果而高祖未知謂革不奉佛教乃賜革覺意詩五百字云惟當勤精進自疆行勝脩豈可作底突如彼必死囚以此告江革并及諸貴遊又手勅云世間果報不可不信豈得底突如對元延明邪革因啟乞受菩薩戒

　　陳

　　高祖永定元年詔出佛牙設無遮大會

　　按陳書高祖本紀末定元年冬十月乙亥即皇帝位庚辰詔出佛牙於杜姥宅集四部設無遮大會高祖親出闕前禮拜初齊故僧綂法獻於烏纏國得之常在定林上寺梁天監末為攝山慶雲寺沙門慧興保藏慧興將終以屬弟慧志承聖末慧志密送於高祖至是乃出

　　末定二年夏五月輿駕幸大莊嚴寺捨身冬十月發金光明經題十二月又幸大莊嚴寺捨乘輿法物

　　按陳書高祖本紀末定二年夏五月辛酉輿駕幸大莊嚴寺捨身壬戌羣臣表請還宮冬十月乙亥輿駕幸莊嚴寺發金光明經題十二月甲子輿駕幸大莊嚴寺設無碍大會捨乘輿法物羣臣備法駕奉迎即日輿駕還宮

　　世祖天嘉四年夏四月辛丑設無碍大會於太極前殿

　　按陳書世祖本紀云云

　　高宗太建二年建靈剎

　　按陳書高宗本紀不載

　　按學佛考訓陳太建二年建靈剎高十有五丈下安佛爪長二寸闊一寸藏諸寶篋光飛五色焰起一尋傳以為異

　　太建十四年後主即位設無碍大會

　　按陳書後主本紀太建十四年正月丁巳即皇帝位甲戌設無碍大會於太極前殿秋九月丙午設無碍大會於太極殿捨身及乘輿御服大赦天下

　　北魏

　　太祖天興元年詔京城作五級佛圖脩禪堂及沙門座

　　按魏書太祖本紀不載

　　按釋老志魏先建國於元朔風俗淳一無為以自守與西域殊絕莫能往來故浮屠之教未之得聞或聞而未信也及神元與魏晉通聘文帝又在洛陽昭成又至襄國乃備究南夏佛法之事太祖平中山經略燕趙所逕郡國佛寺見諸沙門道士皆致精敬禁軍旅無有所犯帝好黃老頗覽佛經但天下初定戎車屢動庶事草刱未建圖宇招延僧眾也然時時旁求先是有沙門僧朗與其徒隱於泰山之琨[王*而]谷帝遣使致書以繒素旃罽鉢錫為禮今猶號曰朗公谷焉天興元年下詔曰夫佛法之興其來遠矣濟益之功冥及存沒神蹤遺軌信可依憑其勅有司於京城建飾容範修整宮舍令信向之徒有所居止是歲始作五級佛圖耆闍崛山及須彌山殿加以繢飾別構講堂禪堂及沙門座莫不嚴具焉

　　太宗泰常　年贈沙門法果老壽將軍又加沙門曇證老壽將軍之號

　　按魏書太宗本紀不載

　　按釋老志太宗踐位遵太祖之業亦好黃老又崇佛法京邑四方建立圖像仍令沙門敷導民俗初皇始中趙郡有沙門法果誡行精至開演法籍太祖聞其名詔以禮徵赴京師後以為道人綂綰攝僧徒每與帝言多所愜允供施甚厚至太宗彌加崇敬末興中前後授以輔國宜城子忠信侯安成公之號皆固辭帝常親幸其居以門小狹不容輿輦更廣大之年八十餘泰常中卒未殯帝三臨其喪追贈老壽將軍趙胡靈公初法果每言太祖明叡好道即是當今如來沙門宜應盡禮遂常致拜謂人曰能鴻道者人主也我非拜天子乃是禮佛耳法果四十始為沙門有子曰猛詔令襲果所加爵帝後幸廣宗有沙門曇證年且百歲邀見於路奉致果物帝敬其年老志力不衰亦加以老壽將軍號

　　世祖神䴥　年詔沮渠蒙遜送沙門曇摩讖詣京師不至

　　按魏書世祖本紀不載

　　按釋老志世祖初即位亦遵太祖太宗之業每引高德沙門與共談論於四月八日輿諸佛像行於廣衢帝親御門樓臨觀散花以致禮敬先是沮渠蒙遜在涼州亦好佛法有罽賓沙門曇摩讖習諸經論於姑臧與沙門智嵩等譯涅槃諸經十餘部又曉術數禁呪歷言他國安危多所中驗蒙遜每以國事諮之神䴥中帝命蒙遜送讖詣京師惜而不遣既而懼魏威責遂使人殺讖讖死之日謂門徒曰今時將有客來可早食以待之食訖而走使至時人謂之知命

　　太延五年以沙門眾多詔罷年五十以下者

　　按魏書世祖本紀不載

　　按釋老志涼州自張軌後世信佛教敦煌地接西域道俗交得其舊式村塢相屬多有塔寺太延中涼州平徙其國人於京邑沙門佛事皆俱東象教彌增矣尋以沙門眾多詔罷年五十以下者(按徙涼州民於京師本紀係本廷五年)

　　太平真君五年詔禁私養沙門

　　按魏書世祖本紀太平真君五年春正月戊申詔曰愚民無識信惑妖邪私養師巫挾藏讖記陰陽圖緯方伎之書又沙門之徒假西戎虛誕生致妖孳非所以一齊政化布淳德於天下也自王公已下至於庶人有私養沙門師巫及金銀工巧之人在其家者皆遣詣官曹不得容匿限今年二月十五日過期不出師巫沙門身死主人門誅明相宣告咸使聞知

　　太平真君六年制城內不得畱瘞沙門乃移葬惠始南郊外送者六千餘人

　　按魏書世祖本紀不載

　　按釋老志世祖初平赫連昌得沙門惠始姓張家本清河聞羅什出新經遂詣長安見之觀習經典坐禪於白渠北晝則入城聽講夕則還處靜坐三輔有識多宗之劉裕滅姚泓留子義真鎮長安義真及寮佐皆敬重焉義真之去長安也赫連屈丐追敗之道俗少長咸見坑戮惠始身被白刃而體不傷眾大怪異言於屈丐屈丐大怒召惠始於前以所持寶劍擊之又不能害乃懼而謝罪綂萬平惠始到京都多所訓導時人莫測其迹世祖甚重之每加禮敬始自習禪至於沒世稱五十餘年未嘗寢臥或時跣行雖履泥塵初不污足色愈鮮白世號之曰白脚師太延中臨終於八角寺齊潔端坐僧徒滿側凝泊而絕停屍十餘日坐既不改容色如一舉世神異之遂瘞寺內至真君六年制城內不得留瘞乃葬於南郊之外始死十年矣開殯儼然初不傾壞送葬者六千餘人莫不感慟中書監高允為傳頌其德即惠始冢上立石精舍圖其形像經毀法時猶自全立

　　太平真君七年詔諸州坑沙門毀諸佛像及佛圖

　　按魏書世祖本紀太平真君七年春三月詔諸州坑沙門毀諸佛像徙長安城工巧二千家於京師夏四月戊子鄴城毀五層佛圖於泥像中得玉璽二其文皆曰受命於天既壽末昌其一刻其旁曰魏所受漢傳國璽

　　按釋老志世祖即位富於春秋既而銳志武功每以平定禍亂為先雖歸宗佛法敬重沙門而未存覽經教深求緣報之意及得寇謙之道帝以清淨無為有仙化之證遂信行其術時司徒崔浩博學多聞帝每訪以大事浩奉謙之道尤不信佛與帝言數加非毀常謂虛誕為世費害帝以其辯博頗信之會蓋吳反杏城關中騷動帝乃西伐至於長安先是長安沙門種麥寺內御騶牧馬於麥中帝入觀馬沙門飲從官酒從官入其便室見大有弓矢矛楯出以奏聞帝怒曰此非沙門所用當與蓋吳通謀規害人耳命有司案誅一寺閱其財產大得釀酒具及州郡牧守富人所寄藏物葢以萬計又為窟室與貴室女私行淫亂帝既忿沙門非法浩時從行因進其說詔誅長安沙門焚破佛像勅留臺下四方令一依長安行事又詔曰彼沙門者假西戎虛誕妄生妖孽非所以一齊政化布淳德於天下也自王公以下有私養沙門者皆送官曹不得隱匿限今年二月十五日過期不出沙門身死容止者誅一門時恭宗為太子監國素敬佛道頻上表陳刑殺沙門之濫又非圖像之罪今罷其道杜諸寺門世不脩奉土木丹青自然毀滅如是再三不許乃下詔曰昔後漢荒君信惑邪偽妄假睡夢事胡妖鬼以亂天常自古九州之中無此也夸誕大言不本人情叔季之世闇君亂主莫不眩焉由是政教不行禮義大壞鬼道熾盛視王者之法蔑如也自此以來代經亂禍天罰亟行生民死盡五服之內鞠為丘墟千里蕭條不見人迹皆由於此朕承天緒屬當窮運之敝欲除偽定真復義農之治其一切盪除胡神滅其蹤迹庶無謝於風氏矣自今以後敢有事胡神及造形像泥人銅人者門誅雖言胡神問今胡人共云無有皆是前世漢人無賴子弟劉元真呂伯疆之徒乞胡之誕言用老莊之虛假附而益之皆非真實至使王法廢而不行葢大姦之魁也有非常之人然後能行非常之事非朕孰能去此歷代之偽物有司宣告征鎮諸軍刺史諸有佛圖形像及胡經盡皆擊破焚燒沙門無少長悉坑之是歲真君七年三月也恭宗言雖不用然猶緩宣詔書遠近皆豫聞知得各為計四方沙門多亡匿獲免在京邑者亦蒙全濟金銀寶像及諸經論大得祕藏而土木宮塔聲教所及莫不畢毀矣始謙之與浩同從車駕苦與浩諍浩不肯謂浩曰卿今促年受戮滅門戶矣後四年浩誅備五刑時年七十浩既誅死帝頗悔之業已行難中修復恭宗潛欲興之未敢言也佛淪廢終帝世積七八年然禁稍寬弛篤信之家得密奉事沙門專至者猶竊法服誦習焉唯不得顯行於京都矣先是沙門曇曜有操尚又為恭宗所知禮佛法之滅沙門多以餘能自效還俗求見曜誓欲守死恭宗親加勸喻至於再三不得已乃止密持法服器物不暫離身聞者歎重之

　　高宗興安元年詔復佛法州郡聽建佛圖一區

　　按魏書高宗本紀興安元年冬十有二月乙卯初復佛法

　　按釋老志高宗踐極下詔曰夫為帝王者必祇奉明靈顯彰仁道其能惠著生民濟益羣品者雖在古昔猶序其風烈是以春秋嘉崇明之禮祭典載功施之族况釋迦如來功濟大千惠流塵境等生死者歎其達觀覽文義者貴其妙明助王政之禁律益仁智之善性排斥羣邪開演正覺故前代以來莫不崇尚亦我國家常所尊事也世祖太武皇帝開廣邊荒德澤遐及沙門道士善行純誠惠始之倫無遠不至風義相感往往如林夫山海之深怪物多有姦淫之徒得容假託講寺之中致有兇黨是以先朝因其瑕釁戮其有罪有司失旨一切禁斷景穆皇帝每為慨然值軍國多事未遑脩復朕承洪緒君臨萬邦思述先志以隆斯道今制諸州郡縣於眾居之所各聽建佛圖一區任其財用不制會限其好樂道法欲為沙門不問長幼出於良家性行素篤無諸嫌穢鄉里所明者聽其出家率大州五十小州四十人其郡遙遠臺者十人各當局分皆足以化惡就善播揚道教也天下承風朝不及夕往時所毀圖寺仍還脩矣佛像經論皆復得顯京師沙門師賢本罽賓國王種人少入道東遊涼城涼平赴京罷佛法時師賢假為醫術還俗而守道不改於脩復日即反沙門其同輩五人帝乃親為下髮師賢仍為道人綂是年詔有司為石像令如帝身既成顏上足下各有黑石冥同帝體上下黑子論者以為純誠所感

　　興光元年秋勅為太祖以下五帝鑄釋迦像

　　按魏書高宗本紀不載

　　按釋老志興光元年秋勅有司於五緞大寺內為太祖已下五帝鑄釋迦立像五各長一丈六尺都用赤金二萬五千斤

　　太安　年師子國沙門奉佛像三至京師又沙勒胡沙門致佛鉢及像迹

　　按魏書高宗本紀不載

　　按釋老志太安初有師子國胡沙門邪奢遺多浮陁難提等五人奉佛像三到京都皆云備歷西域諸國見佛影迹及肉髻外國諸王相承咸遣工匠摹寫其容莫能及難提所造者去十餘步視之炳然轉近轉微又沙勒胡沙門赴京師致佛鉢迸畫像迹

　　和平　年帝奉沙門曇曜以師禮以輪穀入僧曹者為僧祇戶粟犯罪者為佛圖戶

　　按魏書高宗本紀不載

　　按釋老志和平初師賢卒曇曜代之更名沙門綂初曇曜以復佛法之明年自中山被命赴京值帝出見於路御馬前銜曜衣時以為馬識善人帝後奉以師禮曇曜白帝於京城西武州塞鑿山石壁開窟五所鐫建佛像各一高者七十尺次六十尺雕飾奇偉冠於一世曇曜奏平齊戶及諸民有能歲輸穀六十斛入僧曹者即為僧祇戶粟為僧祇粟至於儉歲賑給饑民又請民犯重罪及官奴以為佛圖戶以供諸寺掃洒歲兼營田輸粟高宗竝許之於是僧祗戶粟及寺戶徧於州鎮矣曇曜又與天竺沙門常那邪含等譯出新經十四部又有沙門道進僧超法存等竝有名於時演唱諸異

　　顯祖皇興元年幸石窟寺又起永寧寺搆七級佛圖高三百餘尺造釋迦立像高四十三尺

　　按魏書顯祖本紀皇興元年秋八月丁酉行幸武州山石窟寺

　　按釋老志顯祖即位敦信尤深覽諸經論好老莊每引諸沙門及能談元之士與論理要初高宗太安末劉駿於丹陽中興寺設齋有一沙門容止獨秀舉眾往目皆莫識焉沙門惠璩起問之答名惠明又問所住答云從天安寺來語訖忽然不見駿君臣以為靈感改中興為天安寺是後七年而帝踐祚號天安元年是年劉彧徐州刺史薛安都始以城地來降明年盡有淮北之地其歲高祖誕載於是起永寧寺搆七級浮圖高三百餘尺基架博敞為天下第一又於天宮寺造釋迦立像高四十三尺用赤金十萬斤黃金六百斤(按高祖生本紀係皇興元年)

　　高祖延興二年詔沙門不得浮遊民間行者仰以公文又詔造立圖寺不得費竭財產又以東平郡佛像變成金銅色普告天下

　　按魏書高祖本紀延興二年夏四月詔沙門不得去寺浮游民間行者仰以公文

　　按釋老志高祖踐位顯祖移御北苑崇光宮覽習元籍建鹿野佛圖於苑中之西山去崇光右十里巖房禪堂禪僧居其中焉延興二年夏四月詔曰比丘不在寺舍遊涉村落交通姦猾經歷年歲令民間五五相保不得容止無籍之僧精加隱括有者送付州鎮其在畿郡送付本曹若為三寶巡民教化者在外齎州鎮維那文移在臺者齎都維那等印牒然後聽行違者加罪又詔曰內外之人興建福業造立圖寺高敞顯博亦足以輝隆至教矣然無知之徒各相高尚貧富相競費竭財產務存高廣傷殺昆蟲含生之類苟能精致累土聚沙福鍾不朽欲建為福之因未知傷生之業朕為民父母慈養是務自今一切斷之又詔曰夫信誠則應遠行篤則感深歷觀先世靈瑞乃有禽獸易色草木移性濟州東平郡靈像發輝變成金銅之色殊常之事絕於往古熙隆妙法理在當今有司與沙門綂曇曜令州送像達都使道俗咸覩實相之容普告天下皆使聞知

　　承明元年幸永寧寺度僧尼百餘人又詔起建明寺按魏書高祖本紀承明元年冬十月辛未輿駕幸建明佛寺大宥罪人　按釋老志承明元年八月高祖於未寧寺設大法供度良家男女為僧尼者百有餘人帝為剃髮施以僧服令脩道戒資福於顯祖是月又詔起建明寺

　　太和元年幸永寧寺設齋聽講

　　按魏書高祖本紀不載

　　按釋老志太和元年二月幸永寧寺設齋赦死罪囚三月又幸永寧寺設會行道聽講命中祕二省與僧徒討論佛義施僧衣服寶器有差又於方山太祖營壘之處建思遠寺自正光至此京城內寺新舊且百所僧尼二千餘人四方諸寺六千四百七十八僧尼七萬七千二百五十八人太和四年春正月丁巳罷畜鷹鷂之所以其地為報德佛寺

　　按魏書高祖本紀云云

　　按釋老志太和四年春詔以鷹師為報德寺

　　按續文獻通考太和四年詔以鷹師地為報德寺為文明皇太后資福也

　　太和十年冬簡遣僧尼凡麤者令還俗

　　按魏書高祖本紀不載

　　按釋老志太和十年冬有司奏前被勅以勒籍之初愚民僥倖假稱入道以避輸課其無籍僧尼罷遣還俗重被旨所檢僧尼寺主維那當寺隱審其有道行精勤者聽仍在道為行凡麤者有籍無籍悉罷歸齊民令依旨簡遣其諸州還俗者僧尼合一千三百二十七人奏可

　　太和十六年詔以四月八日七月十五日聽度僧尼按魏書高祖本紀不載

　　按釋老志太和十六年詔四月八日七月十五日聽大州度一百人為僧尼中州五十人下州二十人以為常準著於令

　　太和十七年詔立僧制四十七條

　　按魏書高祖本紀不載

　　按釋老志云云

　　太和二十年詔準師義哭僧登於門外又詔為沙門跋陁立少林寺

　　按魏書高祖本紀不載

　　按釋老志太和十九年四月帝幸徐州白塔寺顧謂諸王及侍官曰此寺近有名僧嵩法師受成實論於羅什在此流通後授淵法師淵法師授登紀二法師朕每翫成實論可以釋人深情故至此寺焉時沙門道登雅有義業為高祖眷賞恆侍講論曾於禁內與帝夜談同見一鬼二十年卒高祖甚悼惜之詔施帛一千匹又設一切僧齋并命京城七日行道又詔朕師登法師奄至徂背痛怛摧慟不能已已比藥治慎喪未容即赴便準師義哭諸門外續素之又有西域沙門名跋陁有道業深為高祖所敬信詔於少室山陰立少林寺而居之公給衣供

　　太和二十一年詔於僧羅什舊堂所建三級浮圖又令訪其子以聞是年改監福曹為昭元以斷僧務

　　按魏書高祖本紀不載

　　按釋老志太和二十一年五月詔曰羅什法師可謂神出五才志入四行者也今常住寺猶有遺地欽悅脩蹤情深遐邇可於舊堂所為建三級浮圖又見逼昏虐為道殄軀既暫同俗禮應有子嗣可推訪以聞當加敘接

　　按續文獻通考是年改監福曹為昭元備官屬以斷僧務

　　　　　年京兆王太興請為沙門詔皇太子於四月八日為之下髮

　　按魏書高祖本紀不載

　　按京兆王太興傳初太興遇患請諸沙門行道所有資財一時布施乞求病愈名曰散生齋及齋後僧皆四散有一沙門方云乞齋餘食太興戲之曰齋食既盡惟有酒肉沙門曰亦能食之因出酒一斗羊脚一雙食盡猶言不飽及辭出後酒肉俱在出門追之無所見太興遂佛前乞願向者之師當非俗人若此病得差即舍王爵入道未幾便愈遂請為沙門表十餘上乃見許時高祖南討在軍詔皇太子於四月八日為之下髮施帛二千匹

　　　　　年起七覺殿為四禪室

　　按魏書高祖本紀不載

　　按佛法金湯編魏文帝每運慈悲常行信捨口誦法華身持淨戒起七覺殿為四禪室

　　世宗景明　年詔準代京靈巖寺石窟於窟南伊闕山為高祖文昭皇太后營窟二所

　　按魏書世宗本紀不載

　　按釋老志景明初世宗詔大長秋卿白整準代京靈巖寺石窟於洛南伊闕山為高祖文昭皇太后營石窟二所初建之始窟頂去地三百一十尺至正始二年中始出斬山二十三丈至大長秋卿王質謂斬山太高費功難就奏求下移就平去地一百尺南北一百四十尺

　　景明四年夏四月庚寅南天竺國獻辟支佛牙

　　按魏書世宗本紀云云

　　正始　年詔孫惠蔚於禁內夜講佛經

　　按魏書世宗本紀不載

　　按孫惠蔚傳惠蔚先單名蔚正始中侍講禁內夜論佛經有愜帝旨詔使加惠號惠蔚法師焉

　　末平元年詔僧人犯殺人已上罪者依俗斷餘犯付昭元曹

　　按魏書世宗本紀不載

　　按釋老志先是立監福曹及改為昭元備有官屬以斷僧務高祖時沙門道順惠覺僧意惠紀僧範道弁惠度智誕僧顯僧義僧利竝以義行知重世宗即位末平元年秋詔曰緇素既殊法律亦異故道教彰於互顯禁勸各有所宜自今已後眾僧犯殺人已上罪者仍依俗斷餘犯悉付昭元以內律僧制之

　　末平二年冬帝為諸僧朝臣講維摩詰經沙門綂惠深請定僧尼法禁從之

　　按魏書世宗本紀末平二年冬十有一月己丑帝於式乾殿為諸僧朝臣講維摩詰經

　　按釋老志二年冬沙門綂惠深上言僧尼浩曠清濁混流不遵禁典精麤莫別輒與經律法師羣議立制諸州鎮郡維那上坐寺主各令戒律自修咸依內禁若不解律者退其本次又出家之人不應犯法積八不淨物然經律所制通塞有方依律車牛淫人不淨之物不得為己私畜唯有老病年六十已上者限聽一乘又比來僧尼或因三寶出貸私財募緣州外又出家捨著本無凶儀不應廢道從俗其父母三師遠聞凶問聽哭三日若在見前限以七日或有不安寺舍遊止民間亂道生過皆由此等若有犯者脫服還民其有造寺者限僧五十以上啟聞聽造若有輙管置者處以違勅之罪其僧寺僧眾擯出外州僧尼之法不得為俗人所使若有犯者還配本屬其外國僧尼來歸化者求精檢有德行合三藏者聽住若無德行遣還本國若其不去依此僧制治罪詔從之

　　末平三年迎置玉像於洛濱報德寺

　　按魏書世宗本紀不載

　　按釋老志先是於𢘆農荊山造珉玉丈六像一末平三年冬迎置於洛濱之報德寺世宗躬觀致敬

　　末平四年夏詔僧祗粟不得專委維那令刺史共加監括又詔遣僧祗戶趙苟子等還鄉

　　按魏書世宗本紀不載

　　按釋老志末平四年夏詔曰僧祗之粟本期濟施儉年出貸豐則收入山林僧尼隨以給施民有窘敝亦即賑之但主司冒利規取贏息及其徵責不計水旱或償利過本或翻改券契侵蠢貧下莫知紀極細民嗟毒歲月滋深非所以矜此窮乏宗尚慈拯之本意也自今已後不得專委維那都尉可令刺史共加監括尚書檢諸僧祗有穀之處州別列其元數出入贏息賑給多少并貸償歲月見在未收上臺錄紀若收利過本及翻改初券依律免之勿復徵責或有私債轉施償僧即以丏民不聽收檢後有出貸先盡貧窮徵債之科一準舊格富有之家不聽輙貸脫仍冒濫依法治罪又尚書令高肇奏言謹案故沙門綂曇曜昔於承明元年奏涼州軍戶趙苟子等二百家為僧祗戶立課積粟擬濟饑年不限道俗皆以拯施又依內律僧祗戶不得別屬一寺而都維那僧暹僧頻等進違成旨退乖內法肆意任情奏求逼召致使吁嗟之怨盈於行道棄子傷生自縊溺死五十餘人豈是仰贊聖明慈育之意深失陛下皈依之心遂令此等行號巷哭叫訴無所至乃白羽貫耳列訟宮闕悠悠之人尚為哀痛况慈悲之士而可安之請聽苟子等還鄉課輸儉乏之年周給貧寡若有不虞以擬邊捍其暹等違旨背律謬奏之愆請付昭元依僧律推處詔曰暹等特可原之餘如奏

　　延昌　年天下僧尼寺舍至一萬三千七百二十七所

　　按魏書世宗本紀不載

　　按釋老志世宗篤好佛理每年常於禁中親講經論廣集名僧摽明義旨沙門條錄為內起居焉上既崇之下彌企尚至延昌中天下州郡僧尼寺積有一萬三千七百二十七所徒侶逾眾

　　延昌　年靈太后以李瑒言佛為鬼教罰金一兩

　　按魏書世宗本紀不載

　　按李孝伯傳李瑒字琚羅涉歷史傳頗有文才氣尚豪爽公強當世延昌末司徒行參軍遷司徒長兼主簿太師高陽王雍表薦瑒為其友正主簿于時民多絕戶而為沙門瑒上言禮以教世法導將來跡用既殊區流亦別故三千之罪莫大不孝不孝之大無過於絕祀然則絕祀之罪重莫甚焉安得輕縱背禮之情而肆其向法之意也正使佛道亦不應然假令聽然猶須裁之以禮一身親老棄家絕養既非人理尢乖禮情堙滅大倫且闕王貫交缺當世之禮而求將來之益孔子云未知生焉知死斯言之至亦為備矣安有棄堂堂之政而從鬼教乎又今南服未靜眾役仍煩百姓之情方多避役若復聽之恐捐棄孝慈比屋而是沙門都統僧暹等忿瑒鬼教之言以瑒為毀謗佛法泣訴靈太后太后責之瑒自理曰竊欲清明佛法使道俗兼通非敢排棄真學妄為訾毀且鬼神之名皆通靈達稱自百代正典敘三皇五帝皆號為鬼天地曰神祇人死曰鬼易曰知鬼神之情狀周公自美亦云能事鬼神禮曰明則有禮樂幽則有鬼神是以明者為堂堂幽者為鬼教非天非地本出于人應世導俗其道幽隱名之為鬼愚謂非謗且心無不善以佛道為教者正可謂達眾妙之門耳靈太后雖知瑒言為允然不免暹等之意獨罰瑒金一兩

　　肅宗熙平元年詔遣沙門惠生使西域採經律

　　按魏書肅宗本紀不載

　　按釋老志熙平元年詔暹沙門惠生使西域採諸經律正光三年冬還京師所得經論一百七十部行於世

　　熙平二年靈太后令度僧不得濫取非人僧尼不得私度犯者以違旨論

　　按魏書肅宗本紀熙平二年夏四月乙卯皇太后幸伊闕石窟寺即日還宮

　　按釋老志熙平二年春靈太后令曰年常度僧依限大州應三百人者州郡於前十日解送三百人其中州二百人小州一百人州統維那與官精練簡取充數若無精行不得濫採若取非人刺史為首以違旨論太守縣令綱寮節級連坐統及維那移五百里外異州為僧自今奴婢悉不聽出家諸王及親貴亦不得輒啟請有犯者以違旨論其僧尼輒度他人奴婢者亦移五百里外為僧僧尼多養親識及他人奴婢子年大私度為弟子自今斷之有犯還俗被養者歸本寺寺主聽容一人出寺五百里二人千里私度之僧皆由三長罪不及已容多隱濫自今有一人私度皆以違旨論鄰長為首里黨各相降一等縣滿十五人郡滿三十人州鎮滿三十人免官寮吏節級連坐私度之身配當州下役時法禁寬褫不能改肅也

　　熙平　年於城內起末寧寺立佛圖高四十餘丈

　　按魏書肅宗本紀不載

　　按釋老志肅宗熙平中於城內大社西起末寧寺靈太后親率百寮表基立剎佛圖九層高四十餘丈其諸費用不可勝計景明寺佛圖亦其亞也至於官私寺塔其數甚眾

　　神龜元年夏詔為胡國珍設齋令人出家冬以尼禮葬皇太后於北邙任城王澄奏請禁城內建寺僧不滿五十不得別造

　　按魏書肅宗本紀神龜元年秋九月戊申皇太后高氏崩於瑤光寺冬十月丁卯以尼禮葬於北邙

　　按釋老志元年冬司空公尚書令任城王澄奏曰仰惟高祖定鼎嵩瀍卜世悠遠慮括終始制洽天人造物開符垂之萬葉故都城制云城內唯擬一永寧寺地郭內唯擬尼寺一所餘悉城郭之外欲令永遵此制無敢踰矩逮景明之初微有犯禁故世宗仰修先志爰發明旨城內不造立浮圖僧尼寺舍亦欲絕其希覬文武二帝豈不愛尚佛法葢以道俗殊歸理無相亂故也但俗眩虛聲僧貪厚潤雖有顯禁猶自冒營至正始三年沙門綂惠深有違景明之禁便云營就之寺不忍移毀求自今已後更不聽立先旨含寬抑典從請前班之詔仍卷不行後來私謁彌以奔競永平二年深等復立條制啟云自今已後欲造寺者限僧五十已上聞輙聽造若有輙營置者依俗違勅之罪其寺僧眾擯出外州邇來十年私營轉盛罪擯之事寂爾無聞豈非朝格雖明恃福共毀僧制徒立顧利莫從者也不俗不道務為損法人而無厭其可極乎夫學迹沖妙非浮識所辯元門曠寂豈短辭能究然淨居塵外道家所先功緣冥深匪尚華遁苟能誠信童子聚沙可邁於道場純陁儉設足薦於雙樹何必縱其盜竊資營寺觀此乃民之多幸非國之福也然比日私造動盈百數或乘請公地輙樹私福或啟得造寺限外廣制如此欺罔非可稍計臣以才劣誠沗工務奉遵成規裁量是總所以披尋舊旨研究圖格輙遣府司馬陸昶屬崔孝芬都城之中及郭邑之內檢括寺舍數乘五百空地表剎未立塔宇不在其數民不畏法乃至於斯自遷都已來年踰二紀寺奪民居三分且一高祖立制非徒欲使緇素殊途抑亦防微深慮世宗述之亦不錮禁營福當在杜塞未萌今之僧寺無處不有或比滿城邑之中或連溢屠沽之肆或三五少僧共為一寺梵唱屠音連簷接響像塔纏於腥臊性靈沒於嗜慾真偽混居往來紛雜下司因習而莫非僧曹對制而不問其於汙染真行塵穢練僧薰蕕同器不亦甚歟往在北代有法秀之謀近日冀州遭大乘之變皆初假神教以惑眾心終設姦誑用逞私悖太和之制因法秀而杜遠景明之禁慮大乘之將亂始知祖宗叡聖防遏處深履霜堅冰不可不慎昔如來闡教多依山林今此僧徒戀著城邑豈湫隘是經行所宜浮諠必栖禪之宅當由利引其心莫能自止處者既失其真造者或損其福乃釋氏之糟糠法中之社鼠內戒所不容王典所應棄矣非但京邑如此天下州鎮僧寺亦然侵奪細民廣占田宅有傷慈矜用長嗟苦且人心不同善惡亦異或有栖心真趣道業清遠者或外假法服內懷悖德者如此之徒宜辨涇渭若雷同一貫何以勸善然覩法贊善凡人所知矯俗避嫌物情同趣臣獨何為孤議獨發誠以國典一廢追理至難法網暫失條縐將亂是以冒陳愚見兩願其益臣聞設令在於必行立罰貴能肅物令而不行不如無令罰不能肅孰與亡罰頃明詔屢下而造者更滋嚴限驟施而違犯不息者豈不以假福託善幸罪不加人殉其私吏難苟劾前制無追往之辜後旨開自今之恕悠悠世情遂忽成法今宜加以嚴科特設重禁糾其來違懲其往失脫不峻檢方垂容借恐今旨雖明復如往日又旨令所斷標榜禮拜之處悉聽不禁愚以為樹榜無常禮處難驗欲云有造立榜證公須營之辭指言嘗禮如此則徒有禁名實通造路且徒御已後斷詔四行而私造之徒不懼制旨豈是百官有司怠於奉法將由網漏禁寬容託有他故耳如臣愚意都城之中雖有標榜營造麤功事可改立者請依先制在於郭外任擇所便其地若買得券證分明者聽其轉之若官地盜作即令還官若靈像既成不可移撤請依今勅如舊不禁悉令坊內行止不聽毀坊開門以妨里內通巷若被旨者不在斷限郭內準此商量其廟像嚴立而逼近屠沽請斷旁屠殺以潔靈居雖有僧數而事在可移者令就閑敞以避隘陋如今年正月赦後造者求依僧制案法科治若僧不滿五十者共相通容小就大寺必令充限其地賣還一如上式自今外州若欲造寺僧滿五十已上先令本州表列昭元量審奏聽乃立若有違犯悉依前科州郡已下容而不禁罪同違旨庶仰遵先皇不朽之業俯奉今旨慈悲之令則繩墨可全聖道不墜矣奏可未幾天下喪亂加以河陰之酷朝士死者其家多捨居宅以施僧尼京邑第舍略為寺矣前日禁令不復行焉

　　按任城王澄傳靈太后銳於繕興在京師則起永寧太上公等佛寺功費不少外州各造五級佛圖又數為一切齋會施物動至萬計百姓疲於土木之功金銀之價為之踊上削奪百官事力費損庫藏澄上表切諫雖卒不從常優禮答之

　　按胡國珍傳國珍女即靈太后也國珍年雖篤老而雅敬佛法時事齋潔自彊禮拜神龜元年四月七日步從所建佛像發第至閶闔門四五里八日又立觀像晚乃肯坐勞熱增甚因遂寢疾十二日薨肅宗詔自始薨至七七皆為設千僧齋令七人出家百日設萬人齋二七人出家

　　神龜二年崔光以皇太后登佛圖又幸嵩高上表切諫不從

　　按魏書肅宗本紀神龜二年九月庚寅皇太后幸嵩高山癸巳還宮

　　按崔光傳神龜二年八月靈太后幸末寧寺躬登九層佛圖光表諫曰內經寶塔高華堪室千萬唯盛言香花禮拜豈有登上之義獨稱三寶階從上而下人天交接兩得相見超世奇絕莫可而擬恭敬拜跪悉在下級遠存矚眺周見山河因其所盼增發嬉笑未能級級加虔步步崇慎徒使京邑士女公私湊集上行下從理勢必然伏願息躬親之勞廣風靡之化勿踐勿履顯固億齡九月靈太后幸嵩高光上表諫太后不從

　　靜帝元象元年詔城中新立寺皆毀廢又詔牧守令長造寺以枉法論

　　按魏書靜帝本紀不載

　　按釋老志元象元年秋詔曰梵境幽元義歸清曠伽藍淨土理絕塵囂前朝城內先有禁斷自聿來遷鄴率由舊章而百辟士民屆都之始城外新城並皆給宅舊城中暫時普借更擬後須非為永久如聞諸人多以二處得地或捨舊城所借之宅擅立為寺知非己有假此一名終恐因習滋甚有虧𢘆式宜付有司精加隱括且城中舊寺及宅並有定帳其新立之徒悉從毀廢冬又詔天下牧守令長悉不聽造寺若有違者不問財之所出并計所營功庸悉以枉法論

　　興和二年春詔以鄴城舊宮為天平寺

　　按魏書靜帝本紀不載

　　按釋老志興和二年春詔以鄴城舊宮為天平寺世宗以來至武定末沙門知名者有惠猛惠辨惠深僧邏道欽僧獻道晞僧深惠光惠顯法榮道長並見重於當世自魏有天下至於禪讓佛經流通大集中國凡有四百一十五部合一千九百一十九卷正光以後天下多虞王役尢甚於是所在編民相與入道假慕沙門實避調役猥濫之極自中國之有佛法未之有也略而計之僧尼大眾二百萬矣其寺三萬有餘流弊不歸一至於此識者所以歎息也

　　武定六年集名僧於顯陽殿講說佛經

　　按魏書靜帝本紀不載

　　按北齊書杜弼傳武定六年四月八日魏帝集名僧於顯陽殿講說佛理弼與吏部尚書楊愔中書令邢邵祕書監魏收等並侍法筵勅弼昇師子座當眾敷演昭元都僧達及僧道順並緇林之英問難鋒至往復數十番莫有能屈帝曰此賢若生孔門則何如也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十卷目錄釋教部彙考二北齊(總一則　顯祖天保二則　世祖大寧一則　後主天統三則　幼主承光一則)隋(高祖開皇一則　仁壽一則　煬帝大業一則)唐(高祖武德一則　太宗貞觀三則　高宗永徹一則　顯慶一則　龍朔一則　中宗嗣聖三則　景龍一則　睿宗先天一則　元宗開元一則　肅宗至德一則　上元一則　又一則　代宗永泰一則　大曆三則　又一則　德宗建中一則　興元一則　貞元三則　憲宗元和四則　穆宗長慶四則　敬宗寶曆一則　文宗太和二則　開成一則　武宗會昌五則　宣宗大中一則　懿宗咸通四則　僖宗一則)

神異典第六十卷

　　釋教部彙考二

　　北齊

　　北齊置昭元寺設大綂諸員以掌佛教

　　按隋書百官志後齊昭元寺掌諸佛教置大綂一人綂一人都維那三人亦置功曹主簿員以管諸州郡縣沙門曹

　　顯祖天保二年詔稠禪師至鄴都建寺居之帝請受菩薩戒

　　按北齊書顯祖本紀不載

　　按佛祖統紀北齊文宣帝天保二年詔稠禪師至鄴都建雲門寺以居之師宴坐一室未嘗送迎帝至弟子勸之師曰賓頭盧迎王七步致王失國吾德雖不逮儀相似之所以不敢自欺冀致福於帝耳帝惑左右以師慢己欲躬加害師旦出寺二十里拱立道旁帝怪問之師曰恐血汙伽藍耳帝即悔謝謂僕射楊遵彥曰如此真人何可謗耶遂同輦還宮問曰弟子前身何人師曰曾作羅剎王今猶好殺祝盆水使視之見羣剎在後帝大敬信請受菩薩戒末不食肉盡停五坊鷹犬傷生之具及境內屠殺

　　天保十年帝如甘露寺禪居深觀

　　按北齊書顯祖本紀天保十年春正月甲寅帝如遼陽甘露寺二月丙戌帝於甘露寺禪居深觀惟軍國大政奏聞

　　世祖大寧二年夏五月壬午詔以城南雙堂閏位之苑廻造大總持寺秋八月辛丑詔以三臺宮為大興聖寺

　　按北齊書世祖本紀云云

　　後主天統二年春三月乙巳太上皇帝詔以三臺施興聖寺

　　按北齊書後主本紀云云

　　天統三年太上皇詔悉蠲諸寺雜戶一准平人

　　按北齊書後主本紀天綂三年秋九月己酉太上皇帝詔諸寺署所綰雜保戶姓高者天保之初雖有優勅權假力用未免者今可悉蠲雜戶任屬郡縣一准平人

　　天綂五年春正月辛亥詔以金鳳等三臺未入寺者施大興聖寺夏四月甲子詔以并州尚書省為大基聖寺晉祠為大崇皇寺

　　按北齊書後主本紀云云

　　幼主承光元年鑿晉陽西山為大佛像又起大寶林寺

　　按北齊書幼主本紀帝每災異寇盜水旱亦不貶損惟諸處設齋以此為修德嘗鑿晉陽西山為大佛像一夜然油萬盆光照宮內又為胡昭儀起大慈寺未成改為穆皇后大寶林寺窮極工巧運石填泉勞費億計人牛死者不可勝紀

　　隋

　　高祖開皇四年建興善寺居僧靈藏勅僕射參問起居

　　按隋書高祖本紀不載

　　按佛祖綂紀隋開皇四年靈藏律師始與帝為布衣交及即位建大興善寺以居之勅左右僕射每旦參問起居嘗陪駕洛州歸之者眾帝手勅曰弟子是俗人天子律師是道人天子有欲離俗者任師度之由是度人至數萬有疑之者帝曰律師化人為善朕禁人為惡意則一也

　　仁壽元年夏六月頒舍利於諸州

　　按隋書高祖本紀云云

　　煬帝大業二年詔沙門致敬王者以僧明瞻等不從而止

　　按隋書煬帝本紀不載

　　按佛祖綂紀大業二年詔沙門道士致敬王者沙門明瞻等抗詔不從帝詰之對曰陛下若使準制罷道則不敢不奉如知大法可崇則法服之下僧無敬俗之典帝默然而止

　　唐

　　高祖武德七年傅奕上疏極詆佛法帝善之

　　按唐書高祖本紀不載

　　按傅奕傳高祖拜奕太史令武德七年上疏極詆浮圖法曰西域之法無君臣父子以三塗六道嚇愚欺庸追既往之罪窺將來之福至有身陷惡逆獄中禮佛口誦梵言以圖偷免且生死壽夭本諸自然刑德威福繫之人主今其徒矯托皆云由佛攘天理竊主權書曰惟辟作福惟辟作威惟辟玉食臣有作福作威玉食害于而家凶于而國五帝三王未有佛法君明臣忠年祚長久至漢明帝始立胡祠然惟西域桑門自傳其教西晉以上不許中國髠髮事胡至石苻亂華乃弛厥禁主庸臣佞政虐祚短事佛致然梁武齊襄尢足為戒昔褒姒一女營惑幽王能亡其國况今僧尼十萬刻繪泥像以惑天下有不亡乎陛下以十萬之眾自相夫婦十年滋產十年教訓兵農兩足利可勝既邪昔高齊章仇子他言僧尼塔廟外見毀宰臣內見嫉妃嬙陽讒陰謗卒死都市周武帝入齊封寵其墓臣竊賢之又上十二論言益痛切帝下奕議有司唯道源佐其請中書令蕭瑀曰佛聖人也非聖人者無法請誅之奕曰禮始事親終事君而佛逃父出家以匹夫抗天子以繼體悖所親瑀非出空桑乃尊其言蓋所謂非孝者無親瑀不答但合爪曰地獄正為是人設矣帝善奕對未及行會傳位止太宗即位常問奕卿拒佛法奈何弈曰佛西胡黠人爾欺訹夷狄以自神至入中國而孅兒幻夫摸象莊老以文飾之有害國家而無補百姓也帝異之

　　太宗貞觀十六年幸弘福寺為穆太后追福

　　按唐書太宗本紀不載

　　按佛祖綂紀貞觀十六年上幸弘福寺為穆太后追福自製疏稱皇帝菩薩戒弟子謂寺主道懿曰朕頃以老子是朕先宗故令居釋氏先卿等能無憾乎對曰陛下尊祖宗降成式詎敢有怨上曰佛老尊卑通人自鑑豈一時在上即以為勝朕宗自柱下故先老子凡有功德僉向釋門往日所在戰塲皆立佛寺太原舊第亦以奉佛初未嘗創立道觀存心若此卿等應知

　　貞觀十九年沙門元奘等自西域歸京師詔於弘福寺翻譯諸經

　　按唐書太宗本紀不載

　　按舊唐書方技傳僧元奘姓陳氏大業未出家博涉經論嘗謂翻譯者多有訛謬故就西域廣求異本以參驗之貞觀初隨商人往遊西域元奘既辯博出羣所在必為講釋論難番人遠近咸尊服之在西域十七年經百餘國悉解其國之語仍採其山川謠俗土地所有撰西域記十二卷貞觀十九年歸至京師太宗見之大悅與談論於是詔將梵本六百五十七部於弘福寺翻譯仍勅右僕射房元齡太子左庶子許敬宗廣召碩學沙門五十餘人相助整比

　　貞觀二十二年勅有司寫元奘新譯佛經御製序文頒賜九道總管

　　按唐書太宗本紀不載

　　按佛祖綂紀貞觀二十二年上幸坊州玉華宮召奘法師既至上曰朕在京苦熱故就此山泉石之凉憶見法師故遣相屈此日所翻何經奘曰近譯彌勒瑜伽師地論帝宣論親覽謂侍臣曰佛教廣大猶瞻天瞰海莫極高深九流典籍猶汀瀅方溟渤耳世言三教齊致者此妄談也因勅有司寫新譯經論頒賜九道總管御製大唐三藏聖教序以冠其首詔皇太子撰菩薩藏經後序上自是平章法義不輟於口敬侍法師親於家人

　　高宗永徽二年九月癸巳廢玉華宮以為佛寺

　　按唐書高宗本紀不載

　　按舊唐書高宗本紀云云

　　顯慶元年詔左僕射于志寧等潤色元奘所定之經御安福門觀元奘迎御製慈恩寺碑文詔皇子於奘師寺授歸戒

　　按唐書高宗本紀不載

　　按舊唐書高宗本紀元年夏四月戊申御安福門觀僧元奘迎御製并書慈恩寺碑文導從以天竺法儀其徒甚盛

　　按方技傳高宗東宮為文德太后追福造慈恩寺及翻經院內出大幡勅九部樂及京城諸寺幡蓋眾伎送元奘及所翻經像諸高僧等入住慈恩寺顯慶元年高宗又令左僕射于志寧侍中許敬宗中書令來濟李義府杜正倫黃門侍郎薛元超共潤色元奘所定之經國子博士范義頵太子洗馬郭瑜弘文館學士高若思等助加翻譯成七十五部上之後以京城人眾競來禮謁元奘乃奏請逐靜翻譯勅移於宜君山故玉華宮六年卒時年五十六歸葬於白鹿原士女送葬者數萬人

　　按佛祖統紀元年十一月武后生皇子神光滿室賜名佛光王踰月詔於奘法師寺出家落髮授歸戒

　　龍朔元年幸天宮寺度僧二十人

　　按唐書高宗本紀不載

　　按舊唐書高宗本紀龍朔元年九月幸天宮寺是高祖潛龍時舊宅上周歷殿宇感愴久之度僧二十人

　　中宗嗣聖六年(即太后永昌元年)五月己巳白馬寺僧薛懷義為新平道行軍總管以擊突厥

　　按唐書武后本紀云云

　　嗣聖七年(即太后天授元年)頒大雲經於天下令諸州各置大雲寺

　　按唐書武后本紀天授元年七月頒大雲經於天下按舊唐書武后本紀有沙門十人偽撰大雲經表上之盛言神皇受命之事制頒於天下令諸州各置大雲寺總度僧千人

　　嗣聖十七年(即太后久視元年)斂天下僧錢為佛祠大像以張廷珪諫罷役

　　按唐書武后本紀久視元年八月庚申斂天下僧錢作大像

　　按張廷珪傳武后稅天下浮屠錢營佛祠於白司馬坂作大像廷珪諫以為傾四海之財殫萬民之力窮山之木為塔極冶之金為象然猶有為之法不足高也填塞澗穴覆壓蟲蟻且巨億計工員窮窶驅役為勞饑渴所致疾疹方作又僧尼乞匈自贍而州縣督輪星火迫切鬻賣以充非浮屠所謂隨喜者今天下虛竭蒼生彫弊謂宜先邊境實府庫養人力后善之召見長生殿賞慰良厚因是罷役

　　景龍　年盛興佛寺

　　按唐書中宗本紀不載

　　按辛替否傳景龍中盛興佛寺公私疲匱替否上疏曰今疆場危駭倉稟空虛卒輪不充士賞不及而大建寺宇廣造第宅伐木空山不給棟梁運土滿路不充牆壁所謂佛者清淨慈悲體道以濟物不欲利以損人不榮身以害教今三時之月掘山穿地損命也殫府虛帑損人也廣殿長廊榮身也損命則不慈悲損人則不愛物榮身則不清淨寧佛者之心乎昔夏為天子二十餘世而商受之商二十餘世而周受之周三十餘世而漢受之由漢而後歷代可知已咸有道之長無道之短豈窮金玉修塔廟享久長之祚乎臣以為減彫琢之費以賙不足是有佛之德息穿掘之苦以全昆蟲是有佛之仁罷營構之直以給邊垂是有湯武之功回不急之祿以購廉清是有唐虞之治陛下緩其所急急其所緩親未來疏見在失真實冀虛無重俗人之所為而輕天子之業臣竊痛之今出財依勢避役亡命類度為沙門其未度者窮民善人耳拔親樹知豈離朋黨畜妻養孥非無私愛是致人毀道非廣道求人也陛下常欲填池壍捐苑囿以賑貧人今天下之寺無數一寺當陛下一宮壯麗用度尚或過之十分天下之財而佛有七八陛下何有之矣雖役不食之人不衣之士猶尚不給况必待天生地養風動雨潤而後得之乎臣聞國無九年之儲曰非其國今計倉廩度府庫百僚共給萬事用度臣恐不能卒歲假如兵旱相乘則沙門不能擐甲冑寺塔不足穰饑饉矣帝不省

　　睿宗先天元年西天沙門婆羅請然燈供佛帝臨觀燈輪

　　按唐書睿宗本紀不載

　　按佛祖綂紀睿宗先天元年西天沙門婆羅請然燈供佛帝御延熹門臨觀燈輪高二十丈點金銀燈五百盞望之若華樹

　　元宗開元二年詔檢責天下僧尼

　　按唐書元宗本紀不載

　　按姚崇傳元宗時崇封梁國公遷紫微令中宗時近戚奏度僧尼溫戶疆丁因避賦役至是崇建言佛不在外悟之於心行事利益使蒼生安穩是謂佛理烏用姦人以汩真教帝善之詔天下汰僧偽濫髮而農者二萬餘人

　　按舊唐書元宗本紀開元二年春正月丙寅紫微令姚崇上言請檢責天下僧尼以偽濫還俗者二萬餘人

　　肅宗至德元載詔沙門諷頌祈福

　　按唐書肅宗本紀不載

　　按佛祖綂紀肅宗至德元載帝在靈武以軍需不足宰相裴冕請鬻僧道度牒謂之香水錢時寇難方盛或勸帝宜憑佛祐詔沙門百人入行宮朝夕諷唄帝一夕夢沙門身金色誦寶勝如來以問左右或對曰賀蘭白草谷有新羅僧無漏常誦此名召見行在既而不空至遂并畱之託以祈福

　　上元二年皇后以帝不康刺血寫佛經百僚復於佛寺齋僧

　　按唐書肅宗本紀不載

　　按舊唐書肅宗本紀上元二年正月甲午上不康皇后張氏刺血寫佛經九月上不康百僚於佛寺齋僧

　　　　　年以南陽為國師

　　按唐書肅宗本紀不載

　　按學佛考訓唐肅宗志慕禪宗禮南陽為國師晨夕問道

　　代宗永泰元年九月命百官觀浮圖像於光順門復勅於資聖西明二寺講仁王佛經閏十月斂民貲作浮圖供

　　按唐書代宗本紀末泰元年九月庚寅命百官觀浮圖像於光順門閏十月癸丑斂民貲作浮圖供

　　按王縉傳縉素奉佛不茹葷食肉晚節尤謹妻死以道政里第為佛祠諸道節度觀察使來朝必邀至其所諷令出財佐營作初代宗喜祠祀而未重浮屠法每從容問所以然縉與元載盛陳福業報應帝意向之由是禁中祀佛諷唄齋薰號內道塲引內沙門日百餘饌供珍滋出入乘廄馬度支具廩給或夷狄入寇必合眾沙門誦護國仁王經為禳厭幸其去則橫加錫與不知紀極胡人官至卿監封國公者著籍禁省勢傾公王羣居賴寵更相陵奪凡京畿上田美產多歸浮屠雖藏奸宿亂踵相逮而帝終不悟詔天下官司不得箠辱僧尼初五臺山祠鑄銅為瓦金塗之費億萬計縉給中書符遣浮屠數十輩行州縣斂丐貲貨縉為上言國家慶祚靈長福報所馮雖時多難無足道者祿山思明毒亂方煽而皆有子禍僕固懷恩臨亂而踣西戎內寇未及擊輙去非人事也故帝信愈篤七月望日宮中造盂蘭盆綴飾鏐琲設高祖以下七聖位幡節衣冠皆具各以帝號識其幡自禁內分詣道佛祠鐃吹鼓舞奔走相屬是日立仗百官班光順門奉迎導從歲以為常羣臣承風皆言生死報應故人事置而不修大曆政刑日以堙陵由縉與元載杜鴻漸倡之也

　　按舊唐書代宗本紀末泰元年九月內出仁王佛經兩與付資聖西明二佛寺置百尺高座講之及奴虜寇逼京畿方罷講冬十月己未復講仁王佛經於資聖寺

　　大曆三年詔杭州僧惠崇內賜紫袈裟

　　按唐書代宗本紀不載

　　按代宗實錄云云

　　大曆四年帝建道塲感佛光現

　　按唐書代宗本紀不載

　　按佛祖統紀代宗大曆四年帝於大明宮建道塲感佛光現諸王公主近侍諸臣竝覩光相自子夜至鷄鳴宰相裴冕上表稱賀

　　大曆九年勅建七級浮圖於牛首山

　　按唐書代宗本紀不載

　　按佛祖統紀大曆九年帝夢建康牛首山辟支佛來見勅太子詹事古侁於山中建七級浮圖

　　　　　年詔僧徒入內道塲禮萬佛山

　　按唐書代宗本紀不載

　　按杜陽雜編代宗崇奉釋氏每春百品香和銀粉以塗佛室遇新羅國獻五彩氍毹製度巧麗亦冠絕一時每方寸之內即有歌舞伎樂列國山川之象忽微風入室其上復有蜂蝶動搖燕雀飛舞俯而視之莫辨真假又獻萬佛山可高一丈因置山於佛室以氍毹藉其地焉萬佛山則彫沉檀珠玉以成之其佛之形大者或逾寸小者七八分其佛之首有如黍米者有如半菽者其眉目口耳螺髻毫相無不悉具而更鏤金玉水精為幡葢流蘇庵羅薝蔔等樹構百瑤為樓閣臺殿其狀雖微而勢若飛動又前有行道僧徒不啻千數下有紫金鐘徑闊三寸上以龜口銜之每擊其鐘則行道之僧禮首至地其中隱隱謂之梵音葢關戾在乎鐘也其山雖以萬佛為名其數則不可勝紀上因置九光扇於巖巘間四月八日召兩眾僧徒入內道塲禮萬佛山是時觀者歎非人工及覩九色光於殿中咸謂之佛光即九光扇也由是上令三藏僧不空念天竺密語千口而退

　　德宗建中元年秋七月丁丑罷內出盂蘭盆不命僧為內道塲

　　按唐書德宗本紀不載

　　按舊唐書德宗本紀云云

　　興元元年迎法照法師入禁中教宮人念佛及五會按唐書德宗本紀不載

　　按佛祖統紀德宗興元元年法照法師於并州行五會教人念佛帝於中宮常聞東北方有念佛聲遣使尋至太原果見師勸化之盛乃迎入禁中教宮人念佛亦及五會

　　貞元三年宇文炫奏以鄉落廢寺為學舍材勅以侵毀三寶罪之

　　按唐書德宗本紀不載

　　按佛祖統紀貞元三年京兆尹宇文炫奏乞以鄉落廢寺為學舍材勅曰奉佛之宮轉為儒館此侵毀三寶之漸罪在不宥炫慙懼即日自解歸

　　貞元六年詔送佛骨還無憂王寺

　　按唐書德宗本紀不載

　　按舊唐書德宗本紀貞元六年二月岐州無憂王寺有佛指骨寸餘先是取來禁中供養乙亥詔送還本寺

　　貞元十三年以霍仙鳴病令於諸寺齋僧

　　按唐書德宗本紀不載

　　按舊唐書德宗本紀貞元十三年秋七月己丑右神策中尉霍仙鳴病賜馬十匹令於諸寺齋僧

　　憲宗元和六年勅孟簡等翻譯觀音經

　　按唐書憲宗本紀不載

　　按舊唐書憲宗本紀元和六年春正月勅諫議大夫孟簡給事中劉伯芻工部侍郎歸登右補闕蕭俛等於豐泉寺翻譯大乘本生心地觀音經

　　元和十三年十二月庚戌迎佛骨於鳳翔

　　按唐書憲宗本紀云云

　　元和十四年迎佛骨至京師

　　按唐書憲宗本紀不載

　　按韓愈傳愈遷刑部侍郎時憲宗遣使者往鳳翔迎佛骨入禁中三日乃送佛祠王公士人奔走膜唄至為夷法灼體膚委珍貝騰沓係路愈聞惡之乃上表曰佛者夷狄之一法耳自後漢時始入中國上古未嘗有也昔黃帝在位百年年百一十歲少昊在位八十年年百歲顓頊在位七十九年年九十歲帝嚳在位七十年年百五歲堯在位九十八年年百一十八歲帝舜在位及禹年皆百歲此時天下太平百姓安樂壽考然而中國未有佛也其後湯亦年百歲湯孫太戊在位七十五年武丁在位五十年書史不言其壽推其年數葢不減百歲周文王年九十七歲武王年九十三歲穆王在位百年此時佛法亦未至中國非因事佛而致然也漢明帝時始有佛法明帝在位纔十八年其後亂亡相繼運祚不長宋齊梁陳元魏以下事佛漸謹年代尤促惟梁武帝在位四十八年前後三捨身施佛宗廟祭不用牲牢晝日一食止於菜果後為侯景所逼餓死臺城國亦尋滅事佛求福乃更得禍由此觀之佛不足信亦可知矣高祖始受隋禪則議除之當時羣臣識見不遠不能深究先王之道古今之宜推闡聖明以救斯弊其事遂止臣常恨焉伏惟睿聖文武皇帝陛下神聖英武數千百年以來未有倫比即位之初即不許度人為僧尼道士又不許別立寺觀臣當時以為高祖之志必行於陛下今縱未能即行豈可恣之令盛也今陛下令羣僧迎佛骨於鳳翔御樓以觀舁入大內又令諸寺遞加供養臣雖至愚必知陛下不惑於佛作此崇奉以祈福祥也直以豐年之樂徇人之心為京都士庶設詭異之觀戲玩之具耳安有聖明若此而肯信此等事哉然百姓愚冥易惑難曉苟見陛下如此將謂真心信佛皆云天子大聖猶一心信向百姓微賤於佛豈合更惜身命以至灼頂燔指十百為羣解衣散錢自朝至暮轉相倣效惟恐後時老幼奔波棄其生業若不即加禁遏更歷諸寺必有斷臂臠身以為供養者傷風敗俗傳笑四方非細事也佛本夷狄之人與中國言語不通衣服殊製口不道先王之法言身不服先王之法服不知君臣之義父子之情假如其身尚在奉其國命來朝京師陛下容而接之不過宣政一見禮賓一設賜衣一襲衛而出之於境不令貳於眾也况其身死已久枯朽之骨凶穢之餘豈宜以入宮禁孔子曰敬鬼神而遠之古之諸侯弔於其國必令巫祝先以桃茢祓除不祥然後進弔今無故取朽穢之物親臨觀之巫祝不先桃茢不用羣臣不言其非御史不舉其失臣實恥之乞以此骨付之水火未絕根本斷天下之疑絕前代之惑使天下之人知大聖人之所作為出於尋常萬萬也佛如有靈能作禍祟凡有殃咎宜加臣身上天鑒臨臣不怨悔表入帝大怒持示宰相將抵以死裴度崔羣曰愈言訐牾罪之誠宜然非內懷至忠安能及此願少寬假以來諫爭帝曰愈言我奉佛太過猶可容至謂東漢奉佛以後天子咸夭促言何乖刺邪愈人臣狂妄敢爾固不可赦於是中外駭懼雖戚里諸貴亦為愈言乃貶潮州刺史

　　按舊唐書憲宗本紀元和十四年春正月丁亥迎鳳翔法門寺佛骨至京師留禁中三日乃送諸寺王公士庶奔走捨施如不及刑部侍郎韓愈上疏極陳其弊癸巳貶愈為潮州刺史

　　元和十五年穆宗即位幸安國寺觀盂蘭盆又盛飾諸佛寺

　　按唐書穆宗本紀不載

　　按舊唐書穆宗本紀元和十五年正月丙午帝即位七月乙卯上幸安國寺觀盂蘭盆壬戌盛飾安國慈恩千福開業章敬等寺縱吐蕃使者觀之

　　穆宗長慶元年劉總奏請為僧以私第為佛寺詔賜寺額及僧衣又賜號大覺

　　按唐書穆宗本紀不載

　　按舊唐書穆宗本紀長慶元年二月己卯幽州節度使劉總奏請去位落髮為僧三月甲子劉總請以私第為佛寺乃遣中使賜寺額曰報恩幽州奏劉總堅請為僧又賜以僧衣賜號大覺總是夜遁去幽州人不知所之夏四月庚午易定奏劉總已為僧三月二十七日卒於當道界贈太尉

　　長慶二年幸善因寺施僧錢百萬又命景王侍從皇太后幸石甕寺

　　按唐書穆宗本紀不載

　　按舊唐書穆宗本紀長慶二年十月己卯上由複道幸咸陽止於善因佛寺施僧錢百萬十一月庚午命景王率禁軍五百騎侍從皇太后幸華清宮又幸石甕寺癸酉上幸華清宮迎太后即日馳還太后翌日方還十二月己未兩軍容內司公主戚屬之家竝以上疾痊平詣寺為僧齋

　　長慶三年賜僧絹二百匹又賜五百匹

　　按唐書穆宗本紀不載

　　按舊唐書穆宗本紀長慶三年八月上由複道幸興慶宮至通化門賜持盂僧絹二百匹十一月上御通化門觀作毗沙門神因賜絹五百匹

　　長慶四年敬宗即位徐泗王智典請置僧尼戒壇

　　按唐書敬宗本紀不載

　　按舊唐書敬宗本紀長慶四年正月癸酉皇太子即位十二月乙未徐泗王智典請置僧尼戒壇浙西觀察使李德裕奏狀論其姦幸時自憲宗朝有敕禁私度戒壇智興冒禁陳請蓋緣久不興置由是天下沙門奔走如不及智興邀其厚利由是致富時議醜之

　　敬宗寶曆二年以殷侑違制請置僧尼戒壇敕罰俸料

　　按唐書敬宗本紀不載

　　按舊唐書敬宗本紀寶曆二年三月辛未江西觀察使殷侑請於洪州寶曆寺置僧尼戒壇敕殷侑故違制令擅置戒壇罰一季俸料

　　文宗太和三年沈傳師請為僧尼起戒壇詔罰一月俸料

　　按唐書文宗本紀不載

　　按舊唐書文宗本紀太和三年十月己酉江西沈傳師奏皇帝誕月請為僧尼起方等戒壇詔曰不度僧尼累有敕命傳師忝為藩守合奉詔條誘致愚妄庸非禮道宜罰一月俸料

　　太和九年詔不得度人為僧尼以李訓言罷內道塲出靈像尋復之

　　按唐書文宗本紀不載

　　按舊唐書文宗本紀太和九年秋七月丁巳詔不得度人為僧尼

　　按佛祖統紀太和九年四月翰林學士李訓請罷長生殿內道塲沙汰僧尼偽濫者是日出大內靈像夜大風含元殿四鴟吻皆震墜拔殿前樹者三壞金吾仗館舍內外樓觀城門數十所光化門西城俱壞士民震恐帝以訓所請忤天意亟下勅停前沙汰復立大內儀像風始息

　　開成二年詔慶成節勿廣置齋筵大集僧眾

　　按唐書文宗本紀不載

　　按舊唐書文宗本紀開成二年八月甲申詔曰慶成節朕之生辰天下錫宴庶同歡泰不欲屠宰用表好生非是信尚空門將希無妄之福恐中外臣庶不諭朕懷廣置齋筵大集僧眾非獨凋耗物力兼恐致惑生靈自今宴會蔬食任陳酺醢末為常例

　　武宗會昌元年廢浮屠法

　　按唐書武宗本紀不載

　　按食貨志武宗即位廢浮屠法天下毀寺四千六百招提蘭若四萬籍僧尼為民二十六萬五千人奴婢十五萬人田數千萬頃大秦穆護祆二千餘人上都東都每街留寺二每寺僧三十人諸道留僧以三等不過二十人腴田鬻錢送戶部中下田給寺家奴婢丁壯者為兩稅戶人十畝以僧尼既盡兩京悲田養病坊給寺田十頃諸州七頃主以耆壽

　　會昌三年詔廻紇破滅令在京外宅及東都修功德按唐書武宗本紀不載

　　按舊唐書武宗本紀會昌三年二月詔廻紇既以破滅應在京外宅及東都修功德其廻紇及摩尼寺莊宅錢物等竝委功德使以御史臺及京兆府各差官點檢收抽不得容諸色人影占如犯者竝處極法錢物納官摩尼寺僧委中書門下條疏聞奏

　　會昌四年勅斷屠出於釋氏正月及三元日宜各斷三日列聖忌斷一日餘不禁

　　按唐書武宗本紀不載

　　按舊唐書武宗本紀會昌四年春正月敕齋月斷屠出於釋氏國家創業猶近梁隋卿相大臣或沿茲弊鼓刀者既獲厚利糾察者潛受請求正月以萬物生植之初宜斷三日列聖忌斷一日仍准開元二十二年敕三元日各斷三日餘月不禁時帝志學神仙師趙歸真歸真乘寵每對排毀釋氏言非中國之教蠹耗生靈盡宜除去帝頗信之

　　會昌五年八月壬午大毀佛寺復僧尼為民

　　按唐書武宗本紀云云

　　按舊唐書武宗本紀會昌五年道士趙歸真特承恩禮遂舉羅浮道士鄧元起有長年之術帝遣中使迎之由是與衡山道士劉元靖及歸真膠固排毀釋氏而拆寺之請行焉夏四月敕祠部檢括天下寺及僧尼人數凡大寺四千六百蘭若四萬僧尼二十六萬五百秋七月庚子敕併省天下佛寺中書門下條疏聞奏據令式諸上州國忌日官吏行香於寺其上州望各留寺一所有列聖尊容便令移於寺內其下州寺竝廢其上都東都兩街請留十寺寺僧十人勅曰上州各留寺工作精妙者留之如破落亦宜廢毀其合行香日官吏宜於道觀其上都下都每街留寺兩所寺留僧三十人上都左街留慈恩薦福右街留西明莊嚴中書又奏天下廢寺銅像鐘磬委鹽鐵使鑄錢其鐵像委本州鑄為農器金銀鍮石等像銷付度支衣冠士庶之家所有金銀銅鐵之像勅出後限一月納官如違委鹽鐵使依禁銅法處分其土木石等像合畱寺內依舊又奏僧尼不合隸祠部請隸鴻臚寺其大秦穆護祆等祠釋教既已釐革邪法不可獨存其人竝勒還俗遞歸本貫充稅戶如外國人送還本處收管八月制朕聞三代已前未嘗言佛漢魏之後像教𥧲興是由季時傳此異俗因緣染習蔓衍滋多以至於蠹耗國風而漸不覺誘惑人意而眾益迷洎於九州山原兩京城闕僧徒日廣佛寺日崇勞人力於土木之工奪人利於金寶之飾遺君親於師資之際違配偶於戒律之間壞法害人無逾此道且一夫不田有受其饑者一婦不蠶有受其寒者今天下僧尼不可勝數皆待農而食待蠶而衣寺宇招提莫知紀極皆雲構藻飾僭擬宮居晉宋齊梁物力凋療風俗澆詐莫不由是而致也况我高祖太宗以武定禍亂以文理華夏執此二柄是以經邦豈可以區區西方之教與我抗衡哉貞觀開元亦常釐革剗除不盡流衍轉滋朕博覽前言旁求輿議弊之可革斷在不疑而中外誠臣協予至意條疏至當宜在必行懲千古之蠹源成百王之典法濟人利眾予何讓焉其天下所拆寺四千六百餘所還俗僧尼二十六萬五百人收充兩稅戶拆招提蘭若四萬餘所收膏腴上田數千萬頃收奴婢為兩稅戶十五萬人隸僧尼屬主客顯明外國之教勒大秦穆護祓二千餘人還俗不雜中華之風於戲前古未行似將有待及今盡去豈謂無時驅游惰不業之徒已踰十萬廢丹雘無用之室何啻億千自此清淨訓人慕無為之理簡易齊政成一俗之功將使六合黔黎同歸皇化尚以革弊之始日用不知下制明廷宜體予意十一月甲辰勅悲田養病坊緣僧尼還俗無人主持恐殘疾無以取給兩京量給寺田賑濟諸州府七頃至十頃各於本管選耆壽一人勾當以充粥料

　　會昌六年宣宗即位勅上都兩街舊留四寺外更添置八所

　　按唐書宣宗本紀不載

　　按舊唐書宣宗本紀會昌六年三月帝即位五月左右街功德使奏准今月五日赦書節文上都兩街舊留四寺外更添置八所兩所依舊名興福寺保壽寺六所請改舊名寶應寺改為資聖寺青龍寺改為護國寺菩提寺改為保唐寺清禪寺改為安國寺法雲尼寺改為唐安寺崇敬尼寺改為唐昌寺右街添置八所西明寺改為福壽寺莊嚴寺改為聖壽寺舊留寺二所舊名千福寺改為興元寺化度寺改為崇福寺永泰寺改為萬壽寺溫國寺改為崇聖寺經行寺改為龍興寺奉恩寺改為興福寺勅旨依奏誅道士劉元靖等十二人以其說惑武宗排毀釋氏故也

　　宣宗大中元年閏三月大復佛寺

　　按唐書宣宗本紀云云

　　按舊唐書宣宗本紀大中元年閏三月敕會昌季年併省寺宇雖云異方之教無損致理之源中國之人久行其道釐革過當事體未弘其靈山勝境天下州府應會昌五年四月所廢寺宇有宿舊名僧復能修創一任住持所司不得禁止

　　懿宗咸通　年令沙門入禁中為禱祠事

　　按唐書懿宗本紀不載

　　按蕭倣傳倣咸通初為左散騎常侍懿宗怠政事喜佛道引桑門入禁中為禱祠事數幸佛廬廣施予倣諫以為天竺法割愛取滅非帝王所尚慕今筆梵言口佛音不若懲謬賞濫罰振殃祈福况佛者可以悟取不可以相求帝雖昏縱猶嘉歎其言

　　咸通五年裴坦以興佛寺上疏切諫優詔答之

　　按唐書懿宗本紀不載

　　按舊唐書懿宗本紀咸通五年春正月諫議大夫裴坦上疏論天下徵兵財賦方匱不宜過興佛寺以困國力優詔答之

　　咸通十二年五月上幸安國寺賜講經僧沉香高座按唐書懿宗本紀不載

　　按舊唐書懿宗本紀云云按杜陽雜編上敬天竺教十二年冬製二高座賜新安國寺一為講座一曰唱經座各高二丈砑沈檀為骨以漆塗之鏤金銀為龍鳳花木之形徧覆其上又置小方座前陳經案次設香盆四隅立金穎伽高三丈磴道欄檻無不悉具前繡錦襜褥精巧奇絕冠於一時即設萬人齋勅大德僧撤首為講論上刱修安國寺臺殿廊宇制度宏麗就中三間華飾祕邃天下稱之為最工人以夜繼日而成之上親幸賞勞觀者如堵降誕日於宮中結綵為寺賜升朝官以下錦袍李可及嘗教數百人作四方菩薩蠻隊

　　咸通十四年三月迎佛骨於鳳翔

　　按唐書懿宗本紀云云

　　按舊唐書懿宗本紀咸通十四年三月庚午詔兩街僧於鳳翔法門寺迎佛骨四月八日佛骨至京自開遠門達安福門綵棚夾道念佛之音震地上登安福門迎禮之迎入內道塲三日出於京城諸寺士女雲合威儀盛飾古無其比制曰朕以寡德纘承鴻業十有四年頃屬寇猖狂王師未息朕憂勤在位愛育生靈遂乃尊崇釋教至重元門迎請真身為萬姓祈福今觀覩之眾隘塞路岐載念狴牢寢興在慮嗟我黎人陷於刑辟况漸當暑毒繫於縲絏或積幽凝滯有傷和氣或關連追擾有妨農務京畿及天下州府縣禁囚徒除十惡忤逆故意殺人官典犯贓合造毒藥放火持杖開發墳墓外餘罪輕重節級遞減一等其京城軍鎮限兩日內疏理訖聞奏天下州府勅到三日內疏理聞奏

　　按杜陽雜編十四年春詔大德僧數十軰於鳳翔法門寺迎佛骨百官上疏諫有言憲宗故事者上曰但生得見歿而無恨也遂以金銀為寶剎以珠玉為寶帳香舁仍用孔雀氄毛飾其寶剎小者高一丈大者二丈刻香檀為飛簾花檻瓦木階砌之類其上徧以金銀覆之舁一剎則用夫數百其寶帳香舁不可勝紀工巧輝煥與日爭麗又悉珊瑚瑪瑙珍珠瑟瑟綴為幡幢計用雜珍寶不啻百斛其剪綵為幡為傘約以萬隊四月八日佛骨入長安自開遠門安福樓夾道佛聲震地士女瞻禮僧徒道從上御安福寺親自頂禮泣下霑臆即召兩街供奉僧賜金帛各有差仍京師耆老元和迎真體者悉賜銀椀錦綵長安豪家競飾車服駕肩彌路四方挈老扶幼來觀者莫不蔬素以待恩福時有軍卒斷左臂於佛前以手執之一步一禮血流灑地至肘行膝步齧指截髮不可算數又有僧以艾覆頂上謂之鍊頂火發痛作即掉其首呼叫坊市少年擒之不令動搖而痛不可忍乃號哭臥於道上頭頂焦爛舉止窘迫凡見者無不大哂焉上迎佛骨入內道塲即設金花帳溫凊牀龍鱗之席鳳毛之褥焚玉髓之香薦瓊膏之乳皆九年訶陵國所貢獻也初迎佛骨有詔令京城及畿甸於路傍壘土為香剎或高一二丈迨八九尺悉以金翠飾之京城之內約及萬數時妖言香剎搖動有佛光慶雲現路衢說者迭相為異又坊市豪家相為無遮齋大會通衢間結綵為樓閣臺殿或水銀以為池金玉以為樹競聚僧徒廣設佛像吹螺擊鈸燈燭相繼又令小兒玉帶金額白脚呵唱於其間恣為嬉戲又結錦繡為小車輿以載歌舞如是充於輦轂之下而延壽里特為繁華之最是歲秋七月天子宴駕公主薨而上崩同昌之號明矣

　　僖宗　　　年詔歸佛骨於法門

　　按唐書僖宗本紀不載

　　按杜陽雜編僖宗皇帝即位詔歸佛骨於法門其道從威儀十無其一具體而已然京城耆耄士女爭為送別執手相謂曰六十年一度迎真身不知再見復在何時即伏首於前嗚咽流涕所在香剎詔悉鏟除近甸百無一二焉


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十一卷目錄釋教部彙考三後梁(太祖開平二則　末帝貞明一則　龍德一則)後唐(莊宗同光三則)後晉(高祖天福一則　出帝開運一則)後周(太祖廣順二則　世宗顯德二則)遼(太祖二則　神冊一則　天贊一則　太宗天顯一則　會同一則　穆宗應曆一則　景宗保寧二則　聖宗統和七則　開泰三則　太平一則　興宗重熙三則　道宗清寧一則　咸雍七則　太康五則　大安二則　壽隆三則)宋一(太祖建隆三則　乾德三則　開寶七則　太宗太平興國六則　雍熙四則　端拱二則　淳化四則　至道三則　真宗咸平五則　景德五則　大中祥符七則　天禧四則　乾興一則)

神異典第六十一卷

　　釋教部彙考三

　　後梁

　　太祖開平元年勅僧尼改屬祠部泉州沙門智宣往西竺求經回詣闕進辟支佛骨貝葉梵經

　　按五代史梁太祖本紀不載

　　按佛祖統紀云云

　　開平三年大明節勅百官諸寺行香祝壽

　　按五代史梁太祖本紀不載

　　按佛祖統紀云云

　　末帝貞明元年東塔院沙門歸序進經論會要詔編入大藏賜演教大師

　　按五代史梁末帝本紀不載

　　按佛祖綂紀云云

　　龍德元年春三月丁亥朔禁私度僧尼

　　按五代史梁末帝本紀云云

　　按佛祖統紀元年勅天下毋得私度僧尼願出家者入京城比試經業

　　後唐

　　莊宗同光元年勅設千僧齋

　　按五代史唐莊宗本紀不載

　　按佛祖統紀同光元年誕節勅僧錄慧江道士程紫霄入內殿談論設千僧齋

　　同光二年敕僧慧然入內殿咨問禪法

　　按五代史唐莊宗本紀不載

　　按佛祖綂紀同光二年勅三聖慧然禪師入內殿咨問禪法上曰朕下大梁收得一顆無價寶珠未有人酬價然曰請陛下寶看上以手舒幞頭角然曰帝王之寶誰敢酬價帝說然亡敕諡廣濟大師通寂之塔

　　同光三年騎將史銀鎗乞出家賜號無學大師

　　按五代史唐宗莊本紀不載

　　按佛祖統紀同光三年騎將史銀鎗有戰功隨駕入洛忽悟禪道乞出家名契澄賜號無學大師以其居為立德院

　　後晉

　　高祖天福四年勅國忌行香飯僧為定式又勅以僧可洪大藏經音義入大藏

　　按五代史晉高祖本紀不載

　　按西溪蒙語行香起於後魏及江左齊梁間每然香薰手或以香末散行謂之行香唐初因之文宗朝省蠡奏設齋行香事無經據乃罷宣宗復釋教行其儀朱梁開國大明節百官行香祝壽石晉天福中寶正固奏國忌行香宰臣跪爐百官立班仍飯僧百人即為定式國朝至今因之

　　按佛祖綂紀天福四年勅國忌宰臣百僚詣寺行香飯僧末以為式漢中沙門可洪進大藏經音義四百八十卷勅入大藏

　　出帝開運元年勅為高祖寫大藏經奉安明聖寺以資鴻福

　　按五代史晉出帝本紀不載

　　按佛祖綂紀云云

　　後周

　　太祖廣順二年十一月以在京潛龍宅為佛宮賜額天勝禪寺

　　按五代史周太祖本紀不載

　　按續文獻通考云云廣順三年十一月中印土僧法進賜紫衣

　　按五代史周太祖本紀不載

　　按續文獻通考云云

　　世宗顯德元年賜團柏谷佛寺僧紫衣以潛龍宮為皇建禪院以沙門義楚所進釋氏書付史館

　　按五代史周世宗本紀不載

　　按續文獻通考世宗顯德元年四月幸團柏谷佛寺賜主僧紫衣九月以潛龍宮為皇建禪院遣沙門清興居之是月齊州沙門義楚進釋氏六帖三十卷義楚少負名操亦通儒學將佛書麗事以類相從擬白氏儒書所集帝覽而嘉之賜以紫衣其書付史館

　　顯德二年大毀佛寺及佛像禁私度僧尼

　　按五代史周世宗本紀顯德二年夏五月甲戌大毀佛寺禁民親無侍養而為僧尼及私自度者

　　又按周本紀世宗即位之明年廢天下佛寺三千三百三十六是時中國乏錢乃詔悉毀天下銅佛像以鑄錢嘗曰吾聞佛說以身世為妄而以利人為急使其真身尚在苟利於世猶欲割截况此銅像豈有所惜哉由是羣臣皆不敢言

　　按佛祖統紀是歲帝既并省寺院勅男年十五以上誦經百紙或讀五百紙女年十三以上誦經七十紙或讀三百紙陳狀出家本郡考試以聞祠部給牒方得剃度

　　遼

　　太祖以唐天復二年始建開教寺

　　按遼史太祖本紀唐天復二年九月城龍化州於潢河之南始建開教寺

　　太祖六年建天雄寺

　　按遼史太祖本紀六年以兵討兩冾以所獲僧崇文等五十人歸西樓建天雄寺以居之以示天助雄武

　　神冊三年五月乙亥詔建佛寺

　　天贊四年十一月丁酉幸安國寺飯僧

　　按以上俱遼史太祖本紀云云

　　太宗天顯十年幸弘福寺為皇后飯僧

　　按遼史太宗本紀天顯十年冬十一月丙午幸弘福寺為皇后飯僧見觀音畫像乃大聖皇帝應天皇后及人皇王所施顧左右曰昔與父母兄弟聚觀於此歲時未幾今我獨來悲歎不已乃自製文題於壁以極追感之意讀者悲之

　　會同五年幸菩薩堂飯僧

　　按遼史太宗本紀會同五年六月丁丑聞皇太后不豫上幸菩薩堂飯僧五萬人

　　穆宗應曆二年冬十二月辛卯以生日飯僧

　　按遼史穆宗本紀云云

　　景宗保寧六年冬十二月戊子以沙門昭敏為三京諸道僧尼都總管加兼侍中

　　保寧八年八月癸卯漢遣使言天清節設無遮會飯僧祝釐

　　按以上俱遼史景宗本紀云云

　　聖宗統和二年九月辛未以景宗忌日詔諸道京鎮遣官行香飯僧

　　統和四年秋七月辛巳以殺敵多詔上京開龍寺建佛事一月飯僧萬人

　　統和七年夏四月己未幸延壽寺飯僧

　　統和九年春正月丙子詔禁私度僧尼

　　統和十年九月癸卯幸五臺山金河寺飯僧

　　統和十二年夏四月戊戌以景宗石像成幸延壽寺飯僧

　　統和十五年冬十月丁酉禁諸山寺毋濫度僧尼

　　開泰元年八月丙申那沙乞賜佛像詔賜護國仁王佛像一

　　開泰四年冬十一月庚申詔汰東京僧

　　開泰九年十二月丁亥禁僧然身煉指

　　太平四年秋七月甲戌諸路奏飯僧尼三十六萬

　　按以上俱遼史聖宗本紀云云

　　興宗重熙八年十一月戊戌召僧論佛法

　　重熙十一年十二月己酉以宣獻皇后忌日上與皇太后素服飯僧於延壽憫忠三學三寺

　　重熙二十三年冬十月癸丑以開泰寺鑄銀佛像曲赦在京囚

　　按以上俱遼史興宗本紀云云

　　道宗清寧十年秋七月辛巳禁僧尼私詣行在妄述禍福取財物

　　咸雍二年冬十二月戊子僧守志加守司徒

　　咸雍三年冬十一月壬辰夏國遣使進回鶻僧金佛梵覺經

　　咸雍四年春二月癸丑頒行御製華嚴經贊

　　咸雍五年閏十一月己未僧智福加守司徒

　　咸雍六年十二月戊午加圓釋法鈞二僧並守司空咸雍七年八月辛巳置佛骨於招仙浮圖罷獵禁屠殺

　　按以上俱遼史道宗本紀云云

　　咸雍八年飯僧南京中京春泰寧江三州人請受具足戒許之御書華嚴經頌示羣臣又賜高麗佛經

　　按遼史道宗本紀咸雍八年春正月癸未烏古敵烈部詳穩耶律巢等奏克北邊捷以戰多殺人飯僧南京中京三月癸卯有司奏春泰寧江三州三十餘人願為僧尼受具足戒許之秋七月丁未以御書華嚴經五頌出示羣臣冬十二月庚寅賜高麗佛經一藏

　　太康元年三月乙巳命皇太子寫佛書

　　太康四年秋七月甲戌諸路奏飯僧尼三十六萬

　　太康五年秋九月己卯詔諸路毋禁僧徒開壇冬十一月丁丑召沙門守道開壇於內殿

　　太康九年冬十一月甲寅詔僧善知讎校高麗所進佛經頒行之

　　太康十年春正月丙午復建南京奉福寺浮圖

　　大安元年冬十一月己未詔僧尼無故不得赴闕

　　大安九年夏四月乙卯興中府甘露降遣使祠佛飯僧

　　壽隆元年冬十一月甲辰夏國進貝多葉佛經

　　壽隆三年冬十一月戊午以安車召毉巫閭山僧志達

　　壽隆六年十一月丙子召毉巫閭山僧志達設壇於內殿

　　按以上俱遼史道宗本紀云云　又按道宗本紀後贊道宗一歲而飯僧三十六萬一日而祝髮三千

　　宋一

　　太祖建隆元年詔以聖誕節普度行童復諸路寺院及佛像

　　按宋史太祖本紀不載

　　按國朝會要建隆元年詔以二月十六日聖誕為長春節賜百官宴於相國寺是日以慶誕恩詔普度行童八千人

　　按佛祖綂紀元年六月詔諸路寺院經顯德二年當廢未毀者聽存其已毀寺所有佛像許移置存留於是人間所藏銅像稍稍得出

　　建隆二年置建隆寺為死於兵者薦冥福又設千僧齋詔誕聖節命僧祝壽

　　按宋史太祖本紀建隆二年春正月戊申以揚州行宮為建隆寺秋八月辛亥幸崇夏寺觀修三門

　　按佛祖綂紀二年詔前征李重進凡死於兵者以揚州行宮置建隆寺為薦冥福如唐太宗貞觀四年故事四月上幸相國寺祈雨出內帑設千僧齋已而大雨

　　按續文獻通考二年詔誕聖節京師及天下命僧升座祝壽為準

　　建隆三年詔館西域僧於相國寺又詔試行童通經者給牒高昌國遣僧獻佛牙

　　按宋史太祖本紀不載

　　按佛祖綂紀建隆三年西域于闐國沙門善名七人來詔館於相國寺十一月高昌國遣僧法淵獻辟支佛牙

　　按續文獻通考三年詔每歲試行童通蓮經七軸者給祠部牒披剃

　　乾德三年滄州僧道圓以佛舍利貝葉梵經來獻

　　按宋史太祖本紀不載

　　按天竺國傳乾德三年滄州僧道圓自西域還得佛舍利一水晶器貝葉梵經四十夾來獻道圓晉天福中詣西域在塗十二年住五印度凡六年五印度即天竺也還經于闐與其使偕至太祖召問所歷風俗山川道里一一能記

　　按佛祖綂紀道圓獻佛舍利貝葉梵經上召見便殿賜紫方袍器幣

　　乾德四年賜僧行勤等一百五十七人錢各三萬至西域求佛書召僧崇蘊入內講金剛經又敕莊嚴佛像以李藹毀釋教勅流沙門島

　　按宋史太祖本紀乾德四年春三月癸未僧行勤等一百五十七人各賜錢三萬游西域

　　按天竺國傳四年僧行勤等一百五十七人詣闕上言願至西域求佛書許之以其所歷甘沙伊肅等州焉耆龜茲于闐割祿等國又歷布路沙加濕彌羅等國並詔諭其國令人引導之

　　按佛祖綂紀四年上初詔西川轉運使沈義倫於益州以金銀字寫金剛經進上至是召天清寺沙門崇蘊入內講演勅內侍張重進往峩眉山普賢寺莊嚴佛像因嘉州屢奏白水寺普賢相見也河南府進士李藹造滅邪集以毀釋教竊藏經以為衾事聞上以為非毀聖道誑惑百姓勅刺流沙門島

　　乾德五年禁毀佛像勅沙門文勝編修大藏經

　　按宋史太祖本紀乾德五年七月丁酉禁毀銅佛像按佛祖綂紀五年詔曰禁錮以來天下多輦佛像赴京顧惟像教世許尊瞻忽從鎔毀甚乖歸敬應諸郡銅像依舊存留但不許鑄造新像右街應制沙門文勝奉勅編修大藏經隨函索隱凡六百六十卷

　　開寶二年長春節詔天下沙門殿試經律論義十條全中者賜紫衣

　　按宋史太祖本紀不載

　　按佛祖綂紀云云

　　開寶三年幸開寶寺觀新鐘詔成都造佛經

　　按宋史太祖本紀開寶三年九月己酉幸開寶寺觀新鐘

　　按續文獻通考開寶三年詔成都造金銀佛經各一藏

　　開寶四年詔館梵僧於相國寺勅雕大藏經板

　　按宋史太祖本紀不載

　　按佛祖綂紀開寶四年沙門建盛自西竺還詣闕進貝葉梵經同梵僧曼殊室利偕來室利者中天竺王子也詔館於相國寺持律甚精都人施財盈屋並無所用勅高品張從信往益州雕大藏經板

　　開寶五年禁鐵鑄浮屠及佛像詔僧入大內誦藏經又詔於尼寺置壇受戒又詔禁道塲夜集士女賜天竺沙門紫服金幣

　　按宋史太祖本紀開寶五年春正月壬辰朔禁鐵鑄浮屠及佛像

　　按佛祖綂紀五年詔京城名德元超等入大內誦金字大藏經車駕臨幸並賜紫方袍又詔曰僧尼無間實紊教法自今於尼寺置壇受戒尼大德主之又詔曰釋門之本貴在清虛梵剎之中豈宜汙雜適當崇闡尤在精嚴如聞道塲齋會夜集士女深為褻瀆無益修持宜令功德司祠部告諭諸路並加禁止西天竺沙門可智法見真理三人來朝賜紫方袍西天竺沙門蘇葛陀來貢舍利文殊華賜紫服金幣西天竺沙門彌羅等十四人來朝並賜紫服

　　開寶六年幸相國寺限諸州僧及百人歲許度一人詔天竺僧赴闕賜紫方袍

　　按宋史太祖本紀開寶六年三月丙子幸相國寺觀新修塔十二月限度僧法諸州僧帳及百人歲許度一人

　　按佛祖綂紀六年知鄜州王龜從表稱中天竺三藏法天至譯聖無量壽經七佛讚河中府梵學沙門法進執筆綴文龜從潤色詔法天赴闕召見慰問賜紫方袍

　　按歸田錄太祖皇帝初幸相國寺至佛像前燒香問當拜與不拜僧錄贊寧奏曰不拜問其何故對曰現在佛不拜過去佛贊寧者頗知書有口辯其語雖類俳優然適會上意故微笑而頷之遂以為定制至今行幸焚香皆不拜也議者以為得禮

　　開寶八年臨幸佛寺禮無畏三藏塔手書金剛經讀誦

　　按宋史太祖本紀開寶八年冬十一月臨視新龍興寺

　　按佛祖綂紀八年三月上幸洛陽至龍門山廣化寺開無畏三藏塔瞻敬真體四月上將郊天而雨不止遣使禱無畏塔及期而霽上自洛陽回京師手書金剛經常自讀誦宰相趙普因奏事見之上曰不欲甲冑之士知之但言常讀兵書可也

　　開寶九年幸諸寺院觀藏經

　　按宋史太祖本紀開寶九年八月己亥幸新龍興寺乙巳幸等覺院遂幸東築院賜工人錢又幸開寶寺觀藏經

　　太宗太平興國元年勅復官倉為龍興寺帝製新譯聖教序賜天竺僧

　　按宋史太宗本紀不載

　　按類苑太平興國元年初周世宗廢龍興寺以為官倉國初寺僧擊鼓求復至是不已上遣使持劒詰之曰前朝為倉日久何為煩瀆天廷且密戒懼即斬之僧辭自若曰前朝不道毀像廢寺正賴今日聖明興復之耳貧道何畏一死中使以聞上大感歎勅復以為寺

　　按續文獻通考元年帝製新譯三藏聖教序賜天竺三藏法師

　　太平興國二年使改龍興寺為太平興國寺立開先殿以奉太祖御容西天沙門吉祥來進貝葉梵經

　　按宋史太宗本紀不載

　　按佛祖綂紀云云

　　太平興國三年詔賜天下寺額及僧紫方袍又賜僧諡及塔號遣趙鎔迎明州阿育王佛舍利塔以僧綂贊寧為翰林

　　按宋史太宗本紀不載

　　按佛祖綂紀太平興國三年三月賜天下無名寺額曰太平興國曰乾明開寶寺沙門繼從等自西天還獻梵經佛舍利塔菩提樹葉孔雀尾拂並賜紫方袍四月詔諡廬山遠法師曰圓悟塔曰凝寂末法師曰覺寂塔曰實智中天竺沙門鉢納摩來獻佛舍利塔敕供奉官趙鎔往吳越迎明州阿育王佛舍利塔吳越王俶奉版圖歸朝令僧綂贊寧奉釋迦舍利塔入見於滋福殿上素聞其名一日七宣賜號通慧大師除翰林與學士陶穀同列或誚之曰青瑣朱楹安容此物及與之語師援據經史袞袞不已誚者為之畏服學士王禹偁徐鉉每有疑則就質之皆為下拜事以師禮滋福殿者安佛像經藏立剎聲鐘即內道塲也

　　太平興國五年鑄佛像修建諸禪寺及僧塔又建譯經院始興譯事

　　按宋史太宗本紀不載

　　按佛祖綂紀太平興國五年正月勅內侍張廷訓往代州五臺山造金銅文殊萬善菩薩像奉安於真容院詔重修五臺十寺以沙門芳潤為十寺僧正十寺者真容華嚴壽寧典國竹林金閣法華祕密靈境大賢也勅內侍張仁贊往成都鑄金銅普賢像高二丈奉安嘉州峨嵋山普賢寺之白水建大閣以覆之詔重修峨嵋五寺即白水普賢黑水華嚴中峰乾明光相也河中府沙門法進請三藏法天譯經於蒲津守臣表進上覽之大悅召入京師始興譯事二月北天竺迦濕彌羅國三藏天息灾烏填曩國三藏施護來召見賜紫衣勅二師同閱梵夾時上盛意翻譯乃詔中使鄭守均於太平興國寺西建譯經院為三堂中為譯經東序為潤文西序為證義五月中天竺沙門護羅來獻貝葉梵經勅賜紫服沙門知則進所著聖無量壽經疏賜號演教大師詔建開聖禪寺於誕生之地奉優填王栴檀瑞像釋迦佛牙太祖親緘銀塔中梁誌公真身錫杖刀尺勅內侍衛欽往泗州修僧迦大師塔凡十三層改普照王寺為太平興國

　　太平興國七年威虜軍奏得佛舍利深州奏得佛像勅就邑寺安奉詔僧天息灾等譯經因定儀式又詔普度童行西天竺附僧光遠進佛舍利

　　按宋史太宗本紀太平興國七年九月己丑朔西京諸道係籍沙彌令祠部給牒

　　按佛祖綂紀七年正月威虜軍奏言築城穿土得石函鐵函銅函銀函金函凡五重中有琉璃瓶盛佛舍利有刻石記云貞觀二十一年藏佛舍利謹遣牙吏以聞深州奏陸澤縣人王緒牧牛田中見一白兔逐之入土穴中探穴得石佛五十軀制度奇古長皆尺餘勅就邑寺安奉像常放白光六月譯經院成詔天息灾等居之賜天息灾明教大師法天傳教大師施護顯教大師令以所將梵本各譯一經詔梵學僧法進常謹清沼等筆受綴文光祿卿楊說兵部員外郎張洎潤文殿直劉素監護天息灾述譯經儀式於東堂面西粉布聖壇開四門各一梵僧主之持祕密呪七日夜又設木壇布聖賢名字輪目曰大法曼拏羅請聖賢阿伽沐浴設香花燈水殽果之供禮拜遶旋祈請冥祐以殄魔障第一譯主正坐面外宣傳梵文第二證義坐其左與譯主評量梵文第三證文坐其右聽譯主高讀梵文以驗差誤第四書字梵學僧審聽梵文書成華字猶是梵音第五筆受翻梵音成華言第六綴文回綴文字使成句義第七參譯參考兩土文字使無誤第八刊定刊削冗長定取句義第九潤文官於僧眾南向設位參詳潤色僧眾日日沐浴三衣坐具威儀整肅所須受用悉從官給天息灾言譯文有與御名廟諱同者前代不避若變文回避慮妨經旨今欲依國學九經但闕點畫詔答佛經用字宜從正文廟諱御名不須回避七月天息灾上新譯聖佛母經法天上吉祥持世經施護上如來莊嚴經各一卷詔兩街僧選義學沙門百人詳定經義時左街僧錄神曜等言譯塲久廢傳譯至艱天息灾等即持梵文先翻梵義以華文證之曜眾乃服詔新經入藏開板流行車駕親幸譯經院召僧眾賜坐慰諭賜臥具繒帛什物度其院童子十人悉取禁中所藏梵本令其翻譯十二月詔選梵學沙門為筆受義學沙門十人為證義自是每歲誕節必獻新經皆召坐賜齋以經付藏詔曰朕方隆教法用福邦家其內外諸郡童行並與剃度成都沙門光遠遊西天還詣闕進西天竺王子沒徒曩表佛頂印貝多葉菩提樹葉詔三藏施護譯其表曰伏聞支那國有大天子至聖至神富貴自在自慚福薄無由朝謁遠蒙皇恩賜金剛座釋迦如來袈裟一領即已披挂供養伏願支那皇帝福慧圓滿壽命延長一切有情度諸沉溺謹以釋迦舍利附沙門光遠以進

　　太平興國八年詔修高僧傳又詔賜譯經院各傳法選童子送院受學賜僧法遇勅書往中天竺勅內侍奉舍利藏僧伽塔下又勅建壽昌寺

　　按宋史太宗本紀不載

　　按佛祖綂紀太平興國八年六月詔翰林贊寧修大宋高僧傳寧乞歸錢唐撰述詔許之又詔譯經院賜名傳法於西偏建印經院天息灾等言歷朝翻譯並藉梵僧若遐阻不來則譯經廢絕欲令兩街選童子五十人習學梵字詔令高品王文壽選惟淨等十人引見便殿詔送譯經院受學惟淨者江南李煜之姪口受梵章即曉其義歲餘度為僧升梵學筆受賜紫衣光梵大師沙門法遇自西天來獻佛頂舍利貝葉梵經法遇化眾造龍寶葢金襴袈裟將再往中天竺金剛座所供養乞給所經諸國書詔賜三佛齊葛古羅柯蘭諸國勅書以遣之泗州奏僧伽塔白晝放光士民然頂臂香供養者日千餘人勅內侍奉釋迦舍利藏之塔下上以新譯經示宰臣曰佛氏之教有裨政理普利羣生達者自悟淵源愚者妄生誣謗朕於此道微識其宗凡為君而正心無私即自利行也凡行一善以安天下即利它行也如梁武捨身為奴此小乘偏見非後代所宜法也趙普對曰陛下以堯舜之道治世以如來之行修心聖智高遠非臣下所能知也詔以御製蓮花心回文偈祕藏詮逍遙詠宣示近臣勅內侍張承貴往天台山重建壽昌寺從沙門自珣請也

　　雍熙元年日本國沙門奝然來朝詔賜大藏經勅造羅漢像五百十六身奉安壽昌寺

　　按宋史太宗本紀不載

　　按佛祖綂紀雍熙元年三月日本國沙門奝然來朝然言其國傳襲六十四世八十五主至應神天皇始傳中國文字至欽明天皇壬申歲始傳佛教於百濟當梁承聖初年至用明立有太子名聖德年七歲便悟佛法於菩提寺講勝鬘經感天雨花始遣使入中國求法華經當隋開皇中也至孝德立白雉四年遣僧道照入中國從奘法師傳法當唐永徽四年也次足姬立令僧智通入中國求大乘法當顯慶三年也次文武立寶龜二年令僧元昉入中國求法當開元四年也次孝明立天平勝寶四年遣使入中國求內外教典當天寶中也次元武立遣僧空海入中國傳智者教當元和年中也次文德立令僧常曉入中國求釋迦密教當大中年也上聞其王一姓傳繼臣下皆世官謂宰臣曰島夷君臣乃能世祚未久若是奝然求謁五臺及回京師乞賜印本大藏經詔有司給與之勅造羅漢像五百十六身奉安天台壽昌寺

　　雍熙二年以天竺僧為朝請大夫詔尋訪梵經館西天僧通梵語者於傳法院又詔僧於內殿建道塲

　　按宋史太宗本紀雍熙二年閏九月乙未禁僧人置妻孥冬十月丙午以天竺僧天息災施護法天並為朝請大夫試鴻臚少卿

　　按佛祖綂紀雍熙二年上覽新譯經謂宰臣曰天息災等妙得翻譯之體乃詔天息災除朝散大夫試光祿卿法天施護並除朝奉大夫試鴻臚卿法天改名法賢並月給酥酪錢有差新譯經論並刊板印行天息災等言聞陝西諸路頗有道俗收藏梵經乞下尋訪以資翻譯詔從之又詔兩街供奉僧於內殿建道塲為民祈福歲以為常西天僧有精通梵語可助翻譯者悉館於傳法院嶺南僧置妻孥詔所在長吏誡厲以順正教

　　雍熙三年詔係帳童行並與剃度以御製聖教序冠新譯經首

　　按宋史太宗本紀不載

　　按佛祖綂紀雍熙三年詔天下係帳童行並與剃度自今後讀經及三百紙所業精熟者方許係帳又以御製三藏聖教序賜天息灾等令冠新譯經首

　　雍熙四年敕內侍送寶冠瓔珞袈裟往峩眉山普賢寺

　　按宋史太宗本紀不載

　　按佛祖綂紀雍熙四年勅內侍送寶冠瓔珞袈裟往峩眉普賢寺是日眾見普賢大士乘紫雲行空中久之方沒

　　端拱元年勅以高僧傳編入大藏又詔箋釋御製佛乘文集

　　按宋史太宗本紀不載

　　按佛祖綂紀端拱元年翰林通慧大師贊寧上表進高僧傳三十卷璽書襃美令編入大藏勅住京師天壽寺兩街僧錄可朝等請箋釋御製佛乘文集詔許之

　　端拱二年開寶寺塔成帝親以舍利奉藏勅內侍往峩眉修佛像及寺宇

　　按宋史太宗本紀端拱二年八月癸亥詔作開寶寺舍利塔成

　　按佛祖綂紀端拱二年開寶寺建寶塔成八隅十一層三十六丈上安千佛萬菩薩塔下作天宮奉安阿育王佛舍利塔皆杭州塔工喻浩所造凡八年而畢賜名福勝塔院安舍利日上肩輿微行自手奉藏有白光起小塔一角大塔放光洞照天地士庶焚香獻供者盈路內侍數十人求出家掃塔上謂近臣曰我宿世曾親佛座但未通宿命耳詔直學士院朱昂撰塔銘謂曰儒人多薄佛向中竺僧法遇乞為本國佛金剛座立碑學士蘇易簡為之指佛為夷人朕惡其不遜遂別命製之卿宜體此意勅內侍謝保意領將作匠賜黃金三百兩往峩眉飾普賢像再修寺宇并賜御製文集令直院徐鉉撰記

　　淳化元年詔建淳化寺奉石佛像又詔赤脚道者入見賜高麗國大藏經并御製佛乘文集

　　按宋史太宗本紀不載

　　按佛祖綂紀淳化元年通利軍建城掘地於古寺基得巨石佛十軀詔建淳化寺以奉其像又詔赤脚道者入見上曰南方禪律如何化物對曰究之一理上起遶龍牀一帀云是禪是律對曰究之一理上說高麗國王治遣使乞賜大藏經并御製佛乘文集詔給之

　　淳化二年賜沙門重達及中天竺僧紫服勅僧贊寧充史館編脩

　　按宋史太宗本紀不載

　　按佛祖綂紀淳化二年太原沙門重達自西天還往反十年進佛舍利貝葉梵經賜紫服住西京廣愛寺勅翰林贊寧充史館編修中天竺那爛陀寺沙門補陀吃多來朝進佛舍利梵經賜紫服南海占城國沙門淨戒詣闕獻如意金銅鈴杵龍腦香

　　淳化四年詔西邊諸郡梵僧西來中國僧西遊而還者所持梵經並先具奏封題進上高麗國王治遣使謝賜藏經御製文集

　　按宋史太宗本紀不載

　　按佛祖綂紀云云

　　淳化五年于闐國沙門進大乘祝藏經以法賢言詔焚棄之

　　按宋史太宗本紀不載

　　按佛祖綂紀淳化五年于闐國沙門吉祥進大乘祝藏經詔三藏法賢等詳定賢奏此經是于闐書體非是梵文其中無請問人及聽法眾前後六十五處文義不正帝召賢諭之曰使邪偽得行非所以崇佛教也宜焚棄之以絕後惑

　　至道元年詔諸州僧三百人歲度一人尼百人度一人又詔進盂蘭盆儀

　　按宋史太宗本紀不載

　　按燕翼貽謀錄李主佞佛度人為僧不可數計太祖既下江南重行沙汰其數尚多太宗乃為之禁至道元年六月己丑詔江南兩浙福建等處諸州僧三百人歲度一人尼百人歲度一人

　　按佛祖綂紀至道元年中天竺沙門迦羅扇帝來朝進佛頂舍利貝葉梵經詔度僧尼誦經百紙讀經五百紙為合格又詔兩街僧錄省才進盂蘭盆儀

　　至道二年詔以御製祕藏詮二十卷緣識五卷逍遙詠十卷命兩街箋注入大藏頒行勅史館編修贊寧知西京教門寺

　　至道三年九月西天竺沙門羅護羅來朝進貝葉梵經賜紫服

　　按以上宋史太宗本紀俱不載

　　按佛祖綂紀云云

　　真宗咸平元年御製聖教序令置先帝聖教序後賜天竺沙門紫衣以贊寧充右街僧錄

　　按宋史真宗本紀不載

　　按佛祖綂紀咸平元年御製三藏聖教序賜明教大師法賢等令置先帝聖教序後沙門可升注序進上詔知制誥朱昂兼譯經潤文官中天竺沙門伱尾抳等來朝進佛舍利梵經菩提樹葉菩提子數珠賜紫衣西天竺沙門佛護來朝進梵經賜紫衣勅史館編修贊寧充右街僧錄

　　咸平二年以聖教序賜傳法院陳恕請罷譯經院不許勅贊寧遷左街僧錄

　　按宋史真宗本紀咸平二年七月壬寅製聖教序賜傳法院

　　按佛祖綂紀咸平二年禮部侍郎陳恕言譯經院久費供億乞罷之上以先朝盛典不許勅史館編修贊寧遷左街僧錄

　　咸平三年八月試光祿卿天息灾亡諡慧辨法師勅有司具禮送終

　　咸平四年五月試鴻臚卿法賢亡諡元覺法師勅送終如慧辨禮

　　按以上宋史真宗本紀俱不載

　　按佛祖綂紀云云咸平六年詔擇僧可者始令往西天取經又詔隋僧智者科教類次刊牘賜名天台總錄

　　按宋史真宗本紀不載

　　按佛祖綂紀咸平六年知開封府陳恕言僧徒往西天取經者臣嘗召問皆罕習經業而資狀庸陋或往諸藩必招輕慢自今宜試經業察人材擇其可者令往詔可二月詔隋智者禪師科教類次刊牘凡百五十四部賜名天台總錄譯館請繫開元東土集傳制曰可

　　景德元年賜諸國沙門紫服以旱召西天梵僧作呪法詔楊億裁定傳燈錄頒行

　　按宋史真宗本紀不載

　　按佛祖綂紀景德元年日本國沙門寂照來進無量壽佛像金字法華經水晶數珠賜紫方袍西天三藏法護來進佛舍利貝葉梵經賜紫衣束帛館於譯經院北天沙門戒賢來進梵經賜紫服七月亢旱召西天梵僧於金明池水心立壇呪龍有雲霧自池中出須臾雨至自後歲旱必作呪法多驗東吳沙門道原進禪宗傳燈錄三十卷詔翰林學士楊億裁定頒行

　　景德二年幸傳法院觀新譯經召僧見便殿閱試行業

　　按宋史真宗本紀景德二年九月庚午幸興國寺傳法院觀新譯經

　　按佛祖綂紀二年三月迦濕彌羅國沙門目羅失稽來進梵經菩提樹葉七月西天沙門達摩波來進梵經賜紫服九月上幸譯經院令三藏諸僧坐賜香茶繒綵有差上以諸寺住持先是僧職遷補或非其才至是召見便殿閱試行業

　　景德三年孫奭奏請減損修寺度僧不許

　　按宋史真宗本紀不載

　　按佛祖綂紀景德三年諸王府侍讀孫奭奏請減損修寺度僧上曰釋道二門有助世教人或偏見往往毀訾縱使僧道時有不捨安可即廢

　　景德四年賜交州佛氏書臣僚請禁佛教不聽

　　按宋史真宗本紀景德四年秋七月乙亥交州來貢賜佛氏書

　　按佛祖綂紀四年臣僚言愚民無知佞佛過度謂捨財可以邀福修供可以滅罪蠢國害政宜加禁止上謂宰臣曰佛教使人遷善誠有其益安可禁之且佛法所至甚廣雖荒服諸國皆知信奉唯道教中原有之然不甚盛王旦對曰頃歲虜使登開寶塔瞻禮甚虔誓當戒殺及至上清宮不復屈膝是知四夷唯重佛而不敬道也上曰然詔遣使送金襴袈裟往惠州羅浮山中閣寺奉釋迦瑞像仍為國建祈福道塲感五色祥禽集於齋所

　　景德　年始令宰相率內職赴佛寺行香

　　按宋史真宗本紀不載

　　按王文正筆錄舊制國忌迭命宰相參知政事一員率文武常參官赴佛寺行香內職不預焉景德中同樞密院事王公欽若陳公堯叟率內職同赴乃聽自今大忌樞密使內職學士內諸司使軍職下洎列校同為一班先詣西上閤門進名奉慰宰相參知政事文武百官為一班次詣閤門進名奉慰訖退齊赴佛寺行香小忌則否

　　大中祥符二年禁毀金寶塑浮屠像敕僧惟淨試光祿卿同預譯經賜吳國大長公主號報慈正覺大師按宋史真宗本紀大中祥符二年二月癸丑禁毀金寶塑浮屠像

　　按佛祖綂紀二年昇州崇勝寺賜名承天立甘露戒壇勅光梵大師惟淨試光祿卿同預譯經九月吳國大長公主出家法名清裕賜號報慈正覺大師即太宗第七女幼不茹葷血上幸延聖寺抱對佛願舍為尼至是乞落髮詔建資聖院以居之勅釋門威儀教坊樂部以為迎導時密王女曹王女及後宮三十餘人皆隨出家詔於是日普度天下童子十人度一人又詔於洛陽甲馬營太祖誕聖之地建應天寺以奉神御

　　大中祥符三年詔天下諸路皆立戒壇禁官民毀辱僧尼詔出經論題目考試沙門館僧雲豁於北御園西天中天竺沙門來朝

　　按宋史真宗本紀不載

　　按佛祖綂紀大中祥符三年詔京師太平興國寺立奉先甘露戒壇天下諸路皆立戒壇凡七十二所京師慈孝寺別立大乘戒壇勅品官無故毀辱僧尼口稱禿字者勒停見任庶民流千里詔知制誥李維出經論題目考試沙門以為遷補左右街之序左街相國寺右街開寶寺又詔吉州西峰雲豁禪師館於北御園入定月餘求歸故山詔許之師每入定或經歲方出西天沙門眾德來朝進舍利梵經菩提印中天竺沙門覺稱法戒來朝進舍利梵夾金剛座真容菩提樹葉召見便殿慰勞甚厚館於譯經院稱進讚聖頌詔惟淨譯之稱謂學士楊億曰入此國見屠殺豬羊市肆懸肉痛不忍觀西竺食肉五辛者驅出城故無貨者心不欲久居此願至五臺禮文殊即還本土晉公丁謂問之曰數萬里遠來更何所為稱曰并欲禮宣律師塔耳及還詔賜金襴袈裟奉安金剛座及賜裝錢茶果

　　大中祥符四年幸廣化諸寺瞻無畏塔及摩騰真身詔修普賢寺設三萬僧齋歲度僧四人又詔守堅道者入見令宮女皆出焚香賜般尼國沙門紫服

　　按宋史真宗本紀不載

　　按佛祖綂紀大中祥符四年三月上幸洛陽龍門山廣化寺瞻無畏三藏塔製讚刻石置之塔所復幸白馬寺瞻摩騰三藏真身上謂近臣曰摩騰至今千年而全身不壞良可尊敬宜嚴論寺僧用心守護因御製以褒之詔賜黃金三千兩增修峨嵋山普賢寺設三萬僧齋歲度僧四人又詔漣水軍守堅道者入見令宮女皆出焚香每一女至前上給之曰后也師皆言非如是數十人師忽起曰陛下好養此人他日必作家主即章獻太后也師乞歸山詔許之在山常紙衣閉戶不見人有置食庭前者人退自取之五月般尼國沙門寂賢來進梵經菩提印賜紫服十一月益州守臣李士衡進大慈寺沙門仁贊編脩釋氏會要四十卷

　　大中祥符五年詔沙門茂貞入見又詔日本國建寺賜額神光

　　按宋史真宗本紀不載

　　按佛祖綂紀大中祥符五年二月詔嘉州峩眉山沙門茂貞入見上賜以詩館於景德寺舒王元偁夢青衣童持書以授中使足蹈黃雲隱隱而沒王以問師答曰將有儲嗣降孕之慶未幾仁宗生日本國遣使稱貢言國東有祥光見舊傳中原天子聖明則應此瑞上喜詔日本建寺賜額神光勅詞臣為撰寺記

　　大中祥符六年詔試童行經業方許剃度賜開寶寺塔號又賜編修大藏經錄名大中祥符法寶錄西天竺沙門來賜紫服召僧崇矩入內殿講經

　　按宋史真宗本紀不載

　　按佛祖綂紀大中祥符六年二月詔天下官吏試童行經業方許剃度五月開寶寺福勝塔有金色光見相輪上又有聖僧遶塔翌日得五色舍利上親幸敬觀見舍利於塔表大如月色同水晶往來飛動於鈴索之上士庶同瞻於地甎上獲舍利五千餘粒詔賜號靈感之塔時京師天清寺興慈塔亦有舍利見相輪上上曰像教嘉祥生民之福也八月兵部侍郎譯經潤文官趙安仁奉詔編脩大藏經錄成凡二十一卷賜名大中祥符法寶錄仍賜御製序云自太平興國以來凡譯成經律論四百十三卷祕書監楊億光梵大師惟淨等編次又請以兩朝御製佛乘文集編入大藏下詔褒許諡泗州僧伽大士普照明覺大師公私不得指斥其名九月西天竺沙門知賢等來進舍利梵經賜紫服十一月西天波羅奈沙門滿賢進梵經無憂樹葉浮石崇矩法師至京師上聞其名召入內殿講四十二章經盛談名理上心大悅賜紫服金幣香藥

　　大中祥符八年詔以太宗御製妙覺集編入大藏南海注輦國遣使進天竺梵經

　　按宋史真宗本紀不載

　　按佛祖綂紀大中祥符八年勅汀州南安巖名均慶院賜太宗御書百二十軸詔以太宗御製妙覺集五卷付傳法院編入大藏南海注輦國遣使來貢進天竺梵經其使言四十年以來海無風懤意中國有聖人出世

　　大中祥符九年天竺諸國沙門來進舍利梵經勅修龍門山石龕佛詔沙門智悟祈雨

　　按宋史真宗本紀不載

　　按佛祖統紀大中祥符九年二月北天竺優填曩國沙門天覺南天竺師子國沙門妙德西天竺迦蹉國沙門等來各進舍利梵經各賜紫衣金幣四月中天竺薩縛羅國沙門童壽來進梵經賜紫服五月東天竺縛鄰捺國沙門普積來進梵經賜紫服西京龍門山石龕佛歲久廢壞上命沙門栖演給工修飾凡一萬七千三百三十九尊九月不雨詔泗州龜山沙門智悟入京止開寶寺祈雨悟先在泗州祈雨有感曾斷一臂至是又曰若七日得雨更舍一臂五日大雨乃截一臂上遣使賜藥悟曰無害人見所截臂無血甚異之泗守與郡人皆夢僧伽謂之曰悟是五百羅漢中一來此救世

　　天禧元年詔新譯頻那夜迦經不許入藏賜台州東掖山智者教文印本四千餘卷

　　按宋史真宗本紀不載

　　按佛祖綂紀天禧元年四月詔曰金仙垂教實利含生貝葉謄文當資傳譯苟師承之或異必邪正以相叅既失精詳浸成訛謬而况葷血之祀甚瀆於真乘厭詛之辭尤乖於妙理其新譯頻那夜迦經四卷不許入藏自今以後似此經文不得翻譯七月詔賜台州東掖山智者教文印本四千六百二十卷住山本如勸郡人建教藏閣以奉之

　　天禧三年詔以御注佛經入藏頒行又詔賜女真國大藏經

　　按宋史真宗本紀不載

　　按佛祖綂紀天禧三年譯經三藏法護等請以御注四十二章經御注遺教經入藏頒行詔可十一月東女真國入貢乞賜大藏經詔給與之

　　天禧四年詔以御製釋典法音集附大藏賜西天竺沙門紫服又特賜僧知禮號法智

　　按宋史真宗本紀不載

　　按佛祖綂紀天禧四年正月右街講經祕演等請以御製釋典法音集命僧箋注凡三十卷乞附大藏詔可初是楊億提舉其事集中有六種震動之語一僧箋之將三百字暗碎不可觀億削去自注云地體本靜動必有變人服其簡西天竺沙門普善來進梵經賜紫服附馬都尉李遵勗奏四明知禮法師高行遺身上嘉歎不已特賜法智之號仍宣旨住世演教不許遺身時譯經院證義簡長等二十三人各寄聲詩贊美道德

　　天禧五年詔遣內侍請僧法智領眾修法華懺又詔建資聖禪院為將士戰亡者追福

　　按宋史真宗本紀不載

　　按佛祖綂紀天禧五年詔遣內侍俞源清往四明延慶請法智法師領眾脩法華懺為國祈福師為述脩懺要旨上之詔於并州建資聖禪院為將士戰亡者追福門下侍郎平章事丁謂兼譯經潤文使翰林學士晁迥李維兼潤文官是歲天下僧數三十九萬七千六百十五人尼六萬一千二百四十人

　　乾興元年仁宗即位章懿太后遣使請僧遵式為國行懺賜龜茲國僧紫服

　　按宋史仁宗本紀乾興元年二月戊午即位

　　按佛祖綂紀乾興元年章懿太后遣使詣錢唐天竺請遵式法師為國行懺師著金光明護國道塲儀上之因奏天台教卷乞入大藏龜茲國僧華嚴來進佛骨舍利梵經賜紫服


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十二卷目錄釋教部彙考四宋二(仁宗天聖七則　景祐一則　寶元一則　慶曆六則　皇祐三則　至和一則　嘉祐二則　又一則　英宗治平一則　神宗熙寧四則　元豐四則　哲宗元祐四則　紹聖一則　元符一則　徽宗建中靖國一則　崇寧三則　大觀一則　政和一則　宣和四則　欽宗靖康一則　高宗建炎一則　紹興十二則　孝宗乾道六則　淳熙九則　光宗紹熙一則　寧宗慶元一則　嘉定一則　理宗寶慶一則　淳祐二則　度宗咸淳一則)金(太宗天會一則　海陵貞元一則　正隆一則　世宗大定三則　章宗承安一則　宣宗貞祐一則)

神異典第六十二卷

　　釋教部彙考四

　　宋二

　　仁宗天聖元年勅內侍降香入天竺靈山為國祈福南海駐輦國進金葉天竺梵經

　　按宋史仁宗本紀不載

　　按佛祖統紀天聖元年勅內侍楊懷古降香入天竺靈山為國祈福慈雲式法師復以天台教文入藏為請懷古為奏上知南海駐輦國遣使進金葉天竺梵經詔三藏法護譯之

　　天聖二年詔賜天台教文入藏及賜白金百兩飯靈山千眾西天沙門愛賢護賢來進貝葉梵經詔賜紫服

　　按宋史仁宗本紀不載

　　按佛祖統紀云云

　　天聖三年夏竦等進新譯經音義七十卷詔不許收度曾犯真刑及文身者

　　按宋史仁宗本紀不載

　　按佛祖統紀天聖三年翰林學士夏竦同三藏惟淨等進新譯經音義七十卷判都省馬亮言佛道貴重人天所師請無得收度曾犯真刑及文身者詔從之

　　天聖五年西域僧獻梵書惟淨進大藏經目錄賜名天聖釋教錄

　　按宋史仁宗本紀天聖五年二月丁丑西域僧法吉祥等來獻梵書

　　按佛祖統紀五年三藏惟淨進大藏經目錄二表賜名天聖釋教錄凡六千一百九十七卷

　　天聖六年罷兩川歲貢織佛御製三寶讚

　　按宋史仁宗本紀天聖六年春正月己酉罷兩川乾元節歲貢織佛

　　按佛祖綂紀天聖六年御製三寶讚以賜宰輔及譯經院

　　天聖七年勅建慈化寺為先帝薦福

　　按宋史仁宗本紀不載

　　按佛祖統紀天聖七年勅於京師大建慈化寺謂宰臣曰此蓋為先帝薦福之舉今後毋得無故擅興力役

　　天聖九年勅迎六祖衣鉢奉安大內清淨堂詔僧懷問往西天建塔迎開寶寺佛牙置禁中尋奉還寺

　　按宋史仁宗本紀不載

　　按佛祖統紀天聖九年勅韶州守臣詣寶林山南華寺迎六祖衣鉢入京闕供養及至奉安大內清淨堂勅兵部侍郎晏殊撰六祖衣鉢記傳法院言沙門懷問嘗往天竺為真宗皇帝建塔於佛金剛座之側今欲再往為皇太后今上更建二塔乞賜先朝聖教序皇太后發願文聖上三寶讚刊石塔下及製袈裟奉釋迦像詔可仍令詞臣撰沙門懷問三往西天記初太祖疑宣律師佛牙非真遣使取自洛烈火煅之色不變心敬神異遂製發願文太宗朝復取驗以火製偈讚以申敬因奉安大相國寺法華院真宗嘗迎供開寶寺靈感塔下瞻拜之夕神光洞發遂製偈讚上以三朝敬事遂迎置禁中以薔薇水灌之忽於穴中得舍利一五色映人因為製讚以金䀃二重藏之奉以還寺

　　景祐元年毀天下無額寺院賜趙元昊佛經詔試童行誦法華經中選者始得度

　　按宋史仁宗本紀景祐元年閏六月乙亥毀天下無額寺院十二月癸酉賜西平王趙元昊佛經

　　按佛祖統紀景祐元年詔試天下童行誦法華經中選者得度命參政宋綬夏竦同監試有童行誦經不過問習業幾年對曰十年矣二公笑且閔之約歸各取經誦綬十日竦七日不遺一字是歲天下僧三十八萬五千五百二十人尼四萬八千七百四十人

　　寶元二年僧懷問等自中天竺還召見慰勞賜號及紫衣金幣

　　按宋史仁宗本紀不載

　　按佛祖統紀寶元二年五月三往西天懷問同沙門得濟永定得安自中天竺摩竭陀國還進佛骨舍利貝葉梵經貝多子菩提樹葉無憂樹葉菩提子念珠西天碑十九本召見慰勞賜號顯教大師紫衣金幣

　　慶曆元年僧惟淨中丞孔輔道請罷譯經不許

　　按宋史仁宗本紀不載

　　按佛祖統紀慶曆元年三藏法師惟淨言西土進經新舊萬軸鴻臚之設有費廩祿欲乞停罷譯經上曰三聖舊謨焉敢即廢且琛貢之籍非鴻臚則不可識未幾中丞孔輔道上疏請罷譯經上出淨疏示之諭以先朝盛典不可輙廢

　　慶曆二年賜僧本如號及紫方袍又賜白蓮社額

　　按宋史仁宗本紀不載

　　按佛祖統紀慶曆二年初東掖山本如法師結百僧修法華長懺一年是年七月駙馬都尉李尊勗以聞於朝賜號神照紫方袍嘗於山西南見一虎臥以杖擊之曰非汝住處也虎俛首而去後於虎臥處結屋為庵以是年歸閒此中慕盧山之風與郇公章得象諸賢結白蓮社六七年間寖成巨剎主上素聞道風因賜白蓮之額

　　慶曆三年詔迎佛牙入內殿禱雨作金殿奉藏

　　按宋史仁宗本紀不載

　　按佛祖統紀慶曆三年六月久旱詔迎相國寺佛牙入內殿躬禱須臾雨大注乃作金殿四門以象天宮用以奉藏復製發願文以見歸敬宰相章得象兼譯經潤文使

　　按學佛考訓三年詔迎佛牙於禁中禱雨以海上薔薇水灌之得舍利一顆貯琉璃瓶中七寶嚴飾藉以白㲲覆以瓔珞龍鳳衣供奉踰月

　　慶曆四年靈感塔災勅取塔基舍利入內供養

　　按宋史仁宗本紀不載

　　按佛祖統紀慶曆四年六月開寶寺靈感塔災勅中使取塔基所藏舍利多入內供養將事再建諫臣余靖力諫上不說

　　慶曆七年詔封紫服神僧為慈忍寧濟大師御製譯經頌賜僧法護

　　按宋史仁宗本紀不載

　　按佛祖統紀慶曆七年春不雨遣使往隨州大洪山祈雨使人晨興叩殿遇紫服神僧以目視之翌日大雨詔封慈忍寧濟大師御製譯經頌賜三藏法護

　　慶曆八年詔請僧法華於化成殿齋

　　按宋史仁宗本紀不載

　　按佛祖統紀諫臣司馬光屢疏乞立儲嗣上聞開寶寺法華有異行夜焚香默祝翌日請法華大士於化成殿齋暨旦上道衣凝佇俄內侍奏言法華自右掖門趨入將至寢殿訶不能止上笑曰朕召之耳至則徑升御榻趺坐受齋上問儲嗣事索紙連書十三十三字後英宗繼統乃濮王第十三子

　　皇祐元年詔再建靈感塔勅中使往陳留八關寺迎佛指舍利

　　按宋史仁宗本紀不載

　　按佛祖統紀皇祐元年詔再建靈感塔奉藏舍利勅中使往陳畱八關寺迎佛指舍利或以為偽上命試以烈火擊以金椎了無所損俄而舍利流迸光照西方上曰功德欲歸闡教乎乃以水晶寶匣盛之御製發願文奉迎歸寺初是陳留邑人為沙門義津建寺請額為闡教俄有梵僧至曰我自天竺擕佛指舍利欲求吉祥處奉安非師不能護施之而去既而瑞光屢發祈禱頻應

　　皇祐二年以宰相文彥博兼譯經潤文使詔僧懷璉等入對化成殿賜舜老夫依舊為僧

　　按宋史仁宗本紀不載

　　按佛祖統紀皇祐二年宰相文彥博兼譯經潤文使彥博在京師與淨嚴禪師結僧俗十萬人念佛為往生淨土之願詔左街淨因禪寺懷璉禪師入對化成殿升座右街僧錄智林等問話奏對稱旨賜號大覺初舜老夫住廬山棲賢南康守以私忿民其衣大覺迎至淨因居以正室上每召師入內未嘗言之一日嘉王至寺見大覺侍立舜旁甚恭怪問左右知大覺曾入舜室歸以奏上上召對便殿道貌奇偉敬之曰山林之高人也即於扇上書賜曉舜依舊為僧再住棲賢寺賜紫衣銀鉢

　　皇祐五年西天沙門智吉祥等來朝進梵經各賜紫服

　　按宋史仁宗本紀不載

　　按佛祖統紀云云

　　至和元年勅賜諸僧號

　　按宋史仁宗本紀不載

　　按佛祖統紀至和元年勅三藏法護戒德高勝可特賜六字師號曰普明慈覺傳梵大師上夢至景德寺門見龍蟠地上驚而寤遣使往視之見一僧臥門外其名道隆明日召見奏對詳敏賜號明悟禪師勅曹門外建華嚴院以居之

　　嘉祐元年乾元節勅開寶寺福勝塔院建大齋施僧袈裟

　　按宋史仁宗本紀不載

　　按佛祖統紀云云

　　嘉祐三年西夏國奏國內新建伽藍乞賜大藏經典詔許之

　　按宋史仁宗本紀不載

　　按佛祖統紀云云

　　　　　年以歲度僧太多始三分減一

　　按宋史仁宗本紀不載

　　按張洞傳洞判祠部時天下戶口日蕃民去為僧者眾洞奏至和元年勅增歲度僧舊勅諸路三百人度一人後率百人度一人又文武官內臣墳墓得置寺撥放近歲滋廣若以勳勞宜假之者當依古給戶守冢禁勿樵採而已今祠部帳至三十餘萬僧失不裁損後不勝其弊朝廷用其言始三分減一

　　英宗治平四年神宗即位給陝西轉運司度僧牒令糴穀賑旱賜天下寺院額

　　按宋史神宗本紀治平四年正月帝即位冬十月庚戌給陝西轉運司度僧牒令糴穀賑霜旱州縣

　　按佛祖統紀四年勅天下私造寺院及三十間者並賜壽聖之額

　　神宗熙寧元年始鬻僧度牒

　　按宋史神宗本紀不載

　　按佛祖統紀熙寧元年七月司諫錢公輔言祠部遇歲饑河決乞鬻度牒以佐一時之急自今聖節恩賜並與裁損鬻牒自此始是歲天下僧二十二萬六百六十人尼三萬四千三十人

　　熙寧三年夏四月丁卯給兩浙轉運司度僧牒募民入粟

　　按宋史神宗本紀云云

　　熙寧五年勅錢唐天竺觀音院歲度一僧以奉香火按宋史神宗本紀不載

　　按佛祖統紀云云

　　熙寧七年八月丁丑賜環慶安撫司度僧牒以募粟振漢蕃饑民

　　按宋史神宗本紀云云

　　元豐三年勅設千僧齋改賜譯經僧試少卿者為三藏法師

　　按宋史神宗本紀不載

　　按佛祖統紀元豐三年正月勅大內設千僧齋施袈裟金剛經為慈聖太后追福詳定官制朝儀以自唐至本朝譯經僧官皆授試光祿卿或鴻臚卿今後改賜譯經三藏法師試少卿者賜三藏法師革江州東林律院為禪席命常總禪師居之

　　元豐五年詔僧宗本入對延和殿

　　按宋史神宗本紀不載

　　按佛祖統紀元豐五年詔相國寺闢六十四院為八禪二律以東西序為慧林智海二巨剎詔淨慈宗本禪師住慧林東林常總禪師住智海總固辭許之本入對延和殿山呼即就榻加趺侍衛驚顧師方自若賜茶舉盞撼蕩之上問受業對曰承天永安上大喜語論久之既退上目之曰僧中寶也侍者問主上何語曰吃茶閑話耳

　　按可談元豐間詔僧慈本住慧林禪院召見賜茶以為榮遇先公侍上見宣諭慈本上云京師繁盛細民逐末朕要卿來勸人作善別無他語

　　元豐七年王安石請以江寧府園廬為僧寺賜額報本禪院

　　按宋史神宗本紀不載

　　按佛祖綂紀云云

　　按熙豐日曆王安石劄子奏幸遇聖運超拔等夷知獎眷怜逮兼父子載天負地感涕難勝顧迫衰殘糜捐何補不勝螻蟻微願臣今所居江寧府上元縣園屋為僧寺一所永遠祝延聖壽如蒙矜許特賜名額廣昭希曠榮遇一時仰憑威神誓報無已取進止奉聖旨依所乞以報本禪寺為名額

　　元豐八年皇太子手寫佛書為帝祈福

　　按宋史哲宗本紀元豐八年二月神宗寢疾宰相王珪乞早建儲為宗廟社稷計又奏請皇太后權同聽政神宗首肯三月甲午朔皇太后垂簾於福寧殿諭珪等曰皇子性莊重從學穎悟自皇帝服藥手寫佛書為帝祈福因出以示珪等所書字極端謹珪等稱賀遂奉制立為皇太子

　　哲宗元祐元年高麗僧義天來朝

　　按宋史哲宗本紀不載

　　按佛祖統紀元祐元年高麗王子祐世僧統義天來朝勅禮部蘇軾館伴有司供帳甚設義天四上表乞傳華嚴教乃勅主客楊傑送至錢唐受法於慧因淨源法師復往天竺謁慈辯諫法師傳天台教見靈芝照律師請戒法及資持記至金山謁佛印元禪師坐納其禮楊傑驚問其故元師曰義天異域僧耳若屈道徇俗何以示華夏師法朝廷聞之以師為知大體義天既還國乃建剎傳教奉慈辯為始祖復寄金書華嚴經新舊三譯於慧因建閣以藏

　　元祐三年勅內侍齎黃金往東林妝飾神運五殿佛像

　　按宋史哲宗本紀不載

　　按佛祖統紀云云

　　元祐五年詔賜僧昇號曰神智

　　按宋史哲宗本紀不載

　　按佛祖統紀元祐五年神智昇法師來居越之興福時趙清獻公抃為帥適亢旱大疫久禱不應遂請師迎大士入府治懇禱一夕雨如霔疫病亦息抃奏於朝賜所居曰圓通錫師號曰神智

　　元祐七年詔賜佛陀波利塔院額

　　按宋史哲宗本紀不載

　　按佛祖統紀元祐七年潁川守臣蘇軾言佛陀波利塔院祈禱屢驗乞降勅額詔賜光梵之院波利在唐儀鳳初復回西竺取尊勝呪經再來譯傳後至潁而亡里人漆其身造塔以嚴事之

　　紹聖元年召僧於禁中為宣仁作小祥道塲

　　按宋史哲宗本紀不載

　　按道山清話紹聖改元九月禁中為宣仁作小祥道塲宣隆報長老陛座上設御幄於旁以聽其僧祝曰伏願皇帝陛下愛國如身視民如子每念太皇之保佑常如先帝之憂勤庶尹百僚謹守漢家之法度四方萬里永為趙氏之封疆既而有僧問話云太皇今居何處答云身居佛法龍天上心在兒孫社稷中當時傳播人莫不稱嘆於戲太皇之聖華夷稱為女堯舜方其垂簾每有號令天下人謂之快活條貫

　　元符三年徽宗即位詔修嵩高少陵道塲

　　按宋史徽宗本紀元符三年正月帝即位

　　按佛祖統紀元符三年詔治泰陵登封令樓异請因餘力脩嵩高少林道塲官民同役一朝而具名曰面壁蘭若既而林中產芝草十二本雨甘露於池上夜有光屬於天後山陳無己為之記

　　徽宗建中靖國元年召僧詣禁中講經

　　按宋史徽宗本紀不載

　　按可談建中靖國元年召僧詣禁中講經賜十禪師號及御製僧惟白續燈錄序釋徒尤以為盛事

　　崇寧二年勅天下建崇寧寺賜諸僧諡

　　按宋史徽宗本紀崇寧二年九月癸巳令天下郡皆建崇寧寺

　　按佛祖統紀二年賜終南山唐澄照律師道宣諡法慧大師天竺山慈雲大師遵式諡法寶大師南屏梵臻諡實相大師孤山智圓諡法海大師

　　崇寧三年勅迎相國寺佛牙入內供養賜諸僧諡

　　按宋史徽宗本紀不載

　　按佛祖統紀崇寧三年勅迎相國寺三朝御讚釋伽佛牙入內供養隔水晶匣舍利出如雨點詔諡白馬寺摩騰三藏啟道圓通法師竺法蘭開教總持法師雙林傅大士等空紹覺大士方山李長者顯教妙嚴長者

　　崇寧五年詔除佛法

　　按宋史徽宗本紀不載

　　按佛祖統紀崇寧五年十月徽宗詔曰有天下者尊事上帝敢有弗虔而釋氏之教乃以天帝置於鬼神之列瀆神逾分莫此之甚有司其除削之又勅水陸道塲內設三清等位元豐降詔止絕務在檢舉施行舊來僧居多設三教像遂為院額殿名釋迦居中老君居左孔聖居右非所以奉天真與儒教之意可迎其像歸道觀學舍以正其名洛京沙門永道讀詔泣曰域中孔老法天制教故不違天佛出世法天人所師故不違佛自古明王奉佛以事上帝者為知此理也佛法平等故其垂教雖聖凡俱會而君臣尊卑之分莫不自殊祖宗以來奉法已定一旦除削吾恐毀法之禍兆於此矣聞者為之憮然

　　大觀三年禁勳戚指占有額寺院充墳寺功德

　　按宋史徽宗本紀不載

　　按佛祖統紀大觀三年勅勳臣戚里應功德墳寺自造屋置田止賜名額蠲免科敷從本家請僧住持不許指占有額寺院充墳寺功德許御史臺內侍省彈劾施行

　　大觀四年春正月辛酉詔士庶拜僧者論以大不恭二月庚午朔禁然頂煉臂刺血斷指五月壬寅停僧牒三年

　　按宋史徽宗本紀云云

　　政和四年取驗陳留八關寺佛指

　　按宋史徽宗本紀不載

　　按佛祖統紀政和四年方士言陳留八關寺佛指乃海狗指耳有詔取驗火焚鐵捶十餘日色不變勅加禮還之

　　宣和元年詔毀佛法

　　按宋史徽宗本紀宣和元年正月乙卯詔佛改號大覺金仙餘為仙人大士僧為德士易服飾稱姓氏寺為宮院為觀尼為女德

　　按佛祖統紀元年正月詔曰自先王之澤竭而胡教始行於中國雖其言不同要其歸與道為一教雖不可廢而猶為中國禮義害故不可不革其以佛為大覺金仙服天尊服菩薩為大士僧為德士尼為女德士服巾冠執木笏寺為宮院為觀住持為知宮觀事禁毋得留銅鈸塔像初釋氏之廢外廷莫有承向者開封尹盛章為奸人激以利害始為之從乃以上旨諭蔡京京曰國家安平日久英雄無所用多隱於此徒一旦毀其居而奪之衣食是將安所歸乎必大啟怨咨聚而為變諸君他日將使誰任其咎上聞之怒曰是輩欲懼我耳京家人勸之曰上怒矣京曰吾以身當之以報佛會僧徒將投牒於京求辨論盛章廉得之捕其首高僧日華嚴明覺二律師凡七十杖殺之左街寶覺大師永道上書曰自古佛法未嘗不與國運同為盛衰魏太武崔浩滅佛法未三四年浩竟赤族文成大興之周武衛元嵩滅佛法不五六年元嵩貶死隋文帝大興之唐武宗趙歸真李德裕滅佛法不一年歸真誅德裕竄死宣宗大興之我國家太祖太宗列聖相承譯經試僧大興佛法成憲具在雖萬世可守也陛下何忍一旦用奸人之言為驚世之舉陛下不思太武見弒於閹人之手乎周武為鐵獄之囚乎唐武受奪壽去位之報乎此皆前監可觀者陛下何蹈惡君之禍而違祖宗之法乎書奏上大怒勅流道州上以京執不肯行遂罷輔相之議專決於左右盛章逼僧錄洪炳上表奉旨於是盡改僧為德士悉從冠服否則毀之京數懇列於上前曰天下佛像非諸僧自為之皆子為其父臣為其君以祈福報恩耳今大毀之適足以動人心念非社稷之利也上意為之少回

　　宣和二年詔復釋氏名稱

　　按宋史徽宗本紀宣和二年六月丁亥復寺院額九月乙巳復德士為僧

　　按佛祖統紀宣和二年八月下詔曰向緣奸人建議改釋氏之名稱深為未允前旨改德士女德士者依舊稱為僧尼九月詔大復天下僧尼

　　宣和七年六月道州永道得旨放回勅住昭先禪院賜名法道以旌護法

　　按宋史徽宗本紀不載

　　按佛祖統紀云云

　　宣和八年勅禁毀辱僧尼

　　按宋史徽宗本紀不載

　　按佛祖統紀宣和八年七月吳國公主敬重空門勅品官庶民如有毀辱僧尼罵稱禿字者照祥符三年指揮治罪

　　欽宗靖康二年高宗即位召僧克勤詣行在說法命僧法道為宣教郎總管司參謀軍事

　　按宋史高宗本紀不載

　　按佛祖統紀靖康二年五月康王即位於宋州十月上幸揚州遣使八輩召金山克勤禪師詣行在所演說禪法賜號圓悟東京留守宗澤承制命法道法師住左街天清寺補宣教郎總管司叅謀軍事為國行法護佑軍旅師往淮潁勸化豪右出糧助國軍賴以濟

　　高宗建炎四年以林靈素故居為資福院詔加僧法道為圓通法濟大師

　　按宋史高宗本紀不載

　　按佛祖統紀建炎四年二月乙亥上次江心寺有旨以林靈素故居為資福教院丞相呂頤浩舉圓辨法師道琛主之三月己未上發江心詔法道法師隨駕陪議軍國事上欲加以冠冕師力辭詔加圓通法濟大師四月上駐蹕於會稽天旱詔道法師禱於圓通寺即日雨至上大說

　　紹興二年帝於禁中書佛經披讀詔建觀音殿

　　按宋史高宗本紀不載

　　按佛祖統紀紹興二年正月上駐蹕於錢唐升為臨安府上每於禁中書金剛圓覺普門品心經七佛偈暇日常自披讀以發聖解又御書阿育王山舍利塔曰佛頂光明之塔二月詔再建天竺觀音大士殿

　　紹興三年詔僧居道上

　　按宋史高宗本紀不載

　　按佛祖統紀紹興三年二月廬山道法師申劄都省稱崇觀之後道士叨冒資品林靈素王冲道輩視兩府者甚眾遂令道士冒居僧上靖康建炎道士視官已行追毀而國忌行香寺院聚會猶敢傲然居上其蔑視國法有若此者今欲復還祖宗舊制僧史略具載每當朝集僧先道後並立殿廷僧東道西凡遇郊天道左僧右尋送禮部取到太常寺狀稱因革禮乾德元年宣德門肆赦故事道左僧右又檢照嘉祐編勅并紹興新書並以僧道立文為次其政和條內道僧觀僧及道士位在僧上並已刪去不行尋蒙朝旨依條改正以僧居上十一月太常寺徧符諸路應行香立班諸處聚會並依祖宗成法以僧居左

　　紹興四年勅建水陸大齋濟度戰沒之人

　　按宋史高宗本紀不載

　　按佛祖統紀紹興四年偽齊劉豫同金虜入寇上下詔親征九月上親詣天竺大士殿焚香恭禱早平北虜既而淮東宣撫使韓世忠敗金人齊人於承州世忠獻俘行在因陳戰沒之人乞加贈恤上蹙然曰死於鋒鏑誠為可憫即勅直學士院胡松年具詞建水陸大齋以為濟度是夕也有見鬼神來會甚眾有夢戰死者咸忻然相慶以為自此得生善趣者上聞之大說

　　紹興五年詔道法師入內祈雨賜金鉢又賜僧應如度牒銀幣

　　按宋史高宗本紀不載

　　按佛祖統紀紹興五年彌月大旱詔道法師入內祈雨結壇作法以四金瓶各盛鮮鯽噀水默祝遣四急足投諸江使未回而雨已洽上大悅特賜金鉢九月上幸天竺大士殿炷香住山應如奏對如流上悅賜萬歲香山以供大士及度牒銀幣之類

　　紹興七年詔有額寺院充墳寺功德者並令改正

　　按宋史高宗本紀不載

　　按佛祖統紀紹興七年左司諫陳公輔上疏乞照祖宗成法不許執政指射有額寺院應臣僚前曾陳乞有額寺院充墳寺功德者並令改正許與無額小院詔可初是知院李綱占常州普利及邵武興聖臺臣論奏以兩處俱為有額有所違礙詔令別占無額小院士論為快又樞密沈與求奏稱墳寺妙嚴院雖本家建造既元有勅額不當撥賜上以為自造之屋不必改正時諫臣謂與求能體祖宗法意革今日之弊宜從所請有旨許之

　　紹興九年勅天下州郡立報恩光孝禪寺為徽宗專建追嚴之所

　　按宋史高宗本紀不載

　　按佛祖統紀云云

　　紹興十二年五月停給度僧牒

　　按宋史高宗本紀云云

　　按佛祖統紀十二年左脩職郎詹叔義上財賦表乞住賣度牒朝廷從之時臨安府乞度牒脩天竺大士殿敕給錢五萬緡謂侍臣曰朕觀古者人主欲除釋老二教或毀其像或廢其徒皆不及久往往愈熾今不放度牒則自可漸銷而制勝

　　紹興十三年勅建佛寺壽星院僧乞撥度牒不許

　　按宋史高宗本紀不載

　　按佛祖統紀十三年勅西湖北山建天申萬壽圓覺寺再脩西湖壽星院主事者乞撥度牒上曰言者皆欲賣牒以資國用然一牒所得不過二百緡而一夫不耕矣若住撥十年則其徒自少矣

　　紹興二十四年詔以上天竺為御前道塲特免科敷等事

　　紹興三十年十一月住靈隱道昌禪師上表乞頒行度牒不報

　　紹興三十一年禮部侍郎吳子才奏乞頒行度牒言事者以佞佛斥之罷歸田里

　　按以上宋史高宗本紀俱不載

　　按佛祖統紀云云紹興三十二年孝宗即位出內府玉器施大士殿

　　按宋史孝宗本紀不載

　　按佛祖統紀紹興三十二年五月禪位於太子十月淫雨不止上遣內侍禱於上天竺燎烟始升曉日開霽上喜出內府玉器三品以施大士殿壽成太后施七寶冠

　　孝宗乾道元年召僧子琳入見勅禁毀辱僧尼

　　按宋史孝宗本紀不載

　　按佛祖綂紀乾道元年二月召靈山子琳法師入見問曰朕欲讀經以何為要師曰金剛圓覺最為要道問參禪之法師曰直須自悟上悅賜號慈受三月以鄭國公主出家勅品官庶民有毀辱僧尼罵稱禿字者依祥符宣和勅旨品官勅停庶民流千里仰天下州軍徧榜曉諭仍許僧尼錄白指揮與度牒隨身永同公據應僧尼過犯官司不得私理須奏聞取旨施行

　　乾道三年幸上天竺授僧若訥右街僧錄勅建內觀堂於禁中一遵上竺制度

　　按宋史孝宗本紀不載

　　按佛祖統紀乾道三年二月駕幸上天竺禮敬大士問住山若訥曰大士之前合拜不合拜師曰不拜則各自稱尊拜則遞相恭敬上欣然致拜又問歲旦脩光明懺之意師曰佛為梵釋四王說金光明三昧之道囑其護國護人後世祖師立為懺儀於歲旦奉行其法為國祈福此盛世之典也上悅授右街僧錄復賜錢即道翊法師故居建十六觀堂命內翰樓鑰作記三月勅於禁中建內觀堂一遵上竺制度

　　乾道四年召僧若訥領五十僧入內觀堂修佛事

　　按宋史孝宗本紀不載

　　按佛祖統紀乾道四年四月八日召上竺訥法師領五十僧入內觀堂行護國金光明三昧齋罷說法上曰佛法固妙安得如許經卷師曰有本者如是上悅進授左街僧錄慧光法師自是歲歲佛生日賜入內僧帛五十匹修舉佛事

　　乾道七年召僧慧遠入對選德殿

　　按宋史孝宗本紀不載

　　按佛祖統紀乾道七年二月靈隱慧遠禪師入對選德殿上曰如何免得生死對曰不悟大乘終未能免上曰如何得悟對曰本有之性磨以歲月自然得悟上曰悟後如何對曰悟後始知今日問答皆非上曰一切處不是後如何對曰脫體現前更無可見之相上有省首肯之

　　乾道八年幸天竺寺召諸僧集內觀堂賜齋

　　按宋史孝宗本紀乾道八年春正月丁酉幸天竺寺玉津園

　　按佛祖統紀八年正月車駕幸靈隱錫賚有加八月召天竺訥法師徑山印禪師靈隱遠禪師及三教之士集內觀堂賜齋復令遠禪師獨對東閣賜坐問曰前日睡中忽聞鐘聲不知夢覺是同是別對曰夢覺無殊教誰分別上曰鐘聲從何處起對曰從陛下問處起十月賜靈隱慧遠佛海禪師

　　乾道九年幸天竺寺召訥法師獨對選德殿

　　按宋史孝宗本紀乾道九年正月辛酉幸天竺寺玉津園

　　按佛祖統紀九年正月召上竺訥法師獨對選德殿賜坐問大士歷代靈跡及法華經旨

　　淳熙元年詔於上竺建藏殿召僧入對禁中

　　按宋史孝宗本紀不載

　　按佛祖統紀淳熙元年二月賜內帑於上竺建藏殿及賜大藏經皇太子為書殿榜四月召鴈山靈峰中仁禪師入對禁中五月召靈隱遠禪師入對便殿

　　淳熙二年詔建護國金光明道塲召僧若訥入對遣中使迎佛舍利塔

　　按宋史孝宗本紀不載

　　按佛祖統紀淳熙二年三月駕幸上竺炷香禮敬大士詔建護國金光明道塲賜白雲堂印令天下三教諸宗並詣白雲堂公舉用印申明有司六月召上竺訥法師獨對內觀堂十二月遣中使至阿育王山迎佛舍利塔上瞻禮之頃見塔上有如月輪他日復見如水晶者勅迎往東宮皇太子見相輪上纍纍若水晶貫珠

　　淳熙三年迎舍利於碧琳堂詔以天台教文入藏召僧德光入對選德殿

　　按宋史孝宗本紀不載

　　按佛祖統紀淳熙三年正月迎舍利於碧琳堂上見塔角有光若金珠者勅內侍奉塔還山具齋以謝靈貺又勅福州依天聖二年已降聖旨天台一宗教部付開元東禪鏤版入藏先是慈雲式法師奏乞天台教文入藏詔可之二月詔台州報恩德光禪師入住靈隱十一月入對選德殿上問曰釋迦雪山六年所成者何事師曰將謂陛下忘卻上說賜號佛照禪師

　　淳熙四年召光禪師入對內殿

　　按宋史孝宗本紀不載

　　按佛祖統紀淳熙四年召靈隱光禪師入對內殿進宗門直指上問浙東名山太白玉几之外以何為勝師曰保國護聖國清萬年上悅當時侍臣咸皆歎賞以為名對

　　淳熙五年御書太白名山賜住山了朴禪師

　　按宋史孝宗本紀不載

　　按佛祖統紀云云

　　淳熙七年召僧雪竇等入對內殿

　　按宋史孝宗本紀不載

　　按佛祖統紀淳熙七年召明州雪竇寶印禪師入見上問曰三教聖人本同此理師曰譬如虛空初無南北上曰但所立門戶異耳故孔子以中庸設教師曰非中庸何以立世間華嚴有云不壞世間相而成出世間法上曰今時學者祇觀文字不識夫子心師曰非獨今之學者當時顏子為具體祇說得瞻之在前忽焉在後如有所立卓爾亦未足以識夫子心夫子亦曰二三子以我為隱乎吾無隱乎爾以此而觀當時弟子尚不識夫子心况今人乎張商英有云唯吾學佛然後能知儒上曰朕意常作此見上又問曰老莊之教何如師曰可比佛門中小乘人耳小乘厭身如桎梏棄智如雜毒化火焚身入無為界正如莊子形固可使如槁木心固可使如死灰老子曰吾有大患為吾有身大乘人則不然度眾生盡方證菩提正如伊尹所謂予天民之先覺者也將以斯道覺斯民也如有一夫不被其澤者若己推而內之溝中也上大悅即日詔住徑山又詔佛照禪師德光住阿育王山十一月召對內殿賜妙勝之殿四字為釋迦舍利殿額

　　淳熙十年上親注圓覺經賜徑山寶印禪師刊行於世

　　按宋史孝宗本紀不載

　　按佛祖統紀云云

　　淳熙十一年僧錄若訥請試經以行古道貴牒以限常人詔下僧司具格式以供申不明不果行

　　按宋史孝宗本紀不載

　　按佛祖統紀淳熙十一年上竺左街僧錄若訥劄子洪惟聖朝遵用唐制立試經度僧之科竊詳太宋高僧傳洪覺範僧寶傳所載自建隆開國至於南渡名德高行皆先策試法華然後得度以由此經是如來出世一化之妙唱羣生之宗趣袠惟七卷繁簡適中故學者誦習無過與不及之患自唐至今五百年來昭垂令典雖下及萬世可舉而行唐世之式遠矣及我朝而甚詳如文瑩湘山錄載國初潭州僧童試經此州郡比試也歐陽歸田錄載執政宋綬夏竦同試童行此朝廷開試也若僧史略載朱梁時不許私度願出家者入京比試竊詳三書之意當是天下童行先就州郡試中然後入京執政開塲親監覆試第名奏上乃下祠部給牒若特詔疏恩如建隆八千僧太平普度十七萬則又不在試經之限或謂有虧國用者則將對之曰但於每歲以千牒為試經之擬即以千牒之資均於餘牒俾不能誦經而裕於財者亦得求度厥今天下僧冗矣試經以行古道貴牒以限常人誠足以復祖宗之成法救末流之冗弊也上可其奏付執政下僧司具格式以供申不明竟為中書所沮

　　淳熙十六年光宗即位尊孝宗號壽皇壽皇召慧光若訥法師注金剛般若經

　　按宋史光宗本紀淳熙十六年二月壬戌孝宗行內禪禮帝上尊號曰至尊壽皇聖帝

　　按佛祖統紀壽皇召慧光若訥法師入內殿注金剛般若經書成上積日披覽益有省發

　　光宗紹熙二年十月慧光法師入寂諡宗教廣慈法師塔曰普照

　　按宋史光宗本紀不載

　　按佛祖統紀云云

　　寧宗慶元三年勅加封隋僧智者為靈惠大師

　　按宋史寧宗本紀不載

　　按佛祖統紀慶元三年荊門軍申忠翊郎趙善瑩狀當陽縣玉泉山景德禪寺為隋智者禪師開山道塲蜀將軍關王奉智者為師祈禱屢應乞賜加封勅宜賜靈惠大師

　　嘉定十一年正月乙未以度僧牒千給四川軍費

　　按宋史寧宗本紀云云

　　理宗寶慶二年勅天申萬壽圓覺寺改為天台教以師贊法師主之

　　按宋史理宗本紀不載

　　按佛祖統紀云云

　　淳祐六年勅以僧澄照諸記附入大藏

　　按宋史理宗本紀不載

　　按佛祖統紀淳祐六年十一月臨安明慶聞思律師奏南山澄照律師戒疏業疏事鈔等并大智律師述三部諸記共七十三卷乞附入大藏制可續據省部下諸郡經坊鏤板頒行

　　淳祐十年勅指占有額寺院充守墳功德者並與追正

　　按宋史理宗本紀不載

　　按佛祖統紀淳祐十年三月臣寮上言國家優禮元勳大臣近貴戚里聽陳乞守墳寺額蓋謂自造屋宇自置田產欲以資薦祖父因與之額故大觀降旨不許近臣指射有額寺院充守墳功德及紹興新書不許指射有額寺院著在令甲凡勳臣戚里有功德院止是賜額蠲免科敷之類聽從本家請僧住持初非以國家有額寺院與之邇年士夫一登政府便萌規利指射名剎改充功德侵奪田產如置一莊子弟無狀多受庸僧財賄用為住持米鹽薪炭隨時供納以一寺而養一家其為汙辱祖宗多矣况宰執之家所在為多若人占數寺則國家名剎所餘無幾官中一有科需則必均諸人戶豈不重為民害臣愚欲望睿旨申嚴舊制應指占勅額寺院並與追正仍從官司請僧庶以杜絕私家交通寺院賄貨之弊制可

　　度宗咸淳九年五月丁卯申禁奸民妄立經會私刱菴舍以避征徭保伍容庇不覺察坐之

　　按宋史度宗本紀云云

　　金

　　太宗天會元年十月己亥上京慶元寺僧獻佛骨却之

　　按金史太宗本紀云云

　　海陵貞元三年以張浩張暉見僧法寶失大臣體命各杖之

　　按金史海陵本紀貞元三年三月壬子以左丞相張浩平章政事張暉每見僧法寶必坐其下失大臣體各杖二十僧法寶妄自尊大杖二百乙卯命以大房山雲峰寺為山陵建行宮其麓

　　正隆元年二月庚辰御宣華門觀迎佛賜諸寺僧絹五百匹綵五十段銀五百兩十一月癸巳禁二月八日迎佛

　　按金史海陵本紀云云

　　世宗大定二年正月甲戌除迎賽神佛禁令

　　按金史世宗本紀云云

　　大定十四年諭民無建佛寺

　　按金史世宗本紀大定十四年四月乙丑上諭宰臣曰聞愚民祈福多建佛寺雖已條禁尚多犯者宜申約束無令徒費財用

　　大定二十六年幸諸佛寺

　　按金史世宗本紀大定二十六年三月癸巳香山寺成幸其寺賜名大永安給田二千畝粟七千株錢二萬貫九月辛丑幸仙洞寺壬寅幸香林淨名二寺甲辰朔幸盤山上方寺因徧歷中盤天香感化諸寺

　　章宗承安四年二月庚午御宣華門觀迎佛

　　按金史章宗本紀云云

　　宣宗貞祐三年五月壬戌降空名宣勅紫衣師德號度牒以補軍儲八月丙申諭樞密院撒合輦所簽軍有具戒僧人可罷遣之

　　按金史宣宗本紀云云


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十三卷目錄釋教部彙考五元(總一則　憲宗一則　世祖中統三則　至元二十五則　成宗元貞一則　大德十則　武宗至大四則　仁宗皇慶二則　延祐七則　英宗至治二則　泰定帝泰定四則　致和一則　文宗天曆二則　至順三則　順帝元統一則　至元四則　至正九則)

神異典第六十三卷

　　釋教部彙考五

　　元

　　元設宣政院掌釋教僧徒及吐蕃之境置院使同知副使參議經歷都事照磨之屬諸元帥府招討司安撫司萬戶府皆隸焉

　　按元史百官志宣政院秩從一品掌釋教僧徒及吐蕃之境而隸治之遇吐蕃有事則為分院往鎮亦別有印如大征伐則會樞府議其用人則自為選其為選則軍民通攝僧俗並用至元初立總制院領以國師二十五年因唐制吐蕃來朝見於宣政殿之故更名宣政院置院使二員同知二員副使二員參議二員經歷二員都事四員管勾一員照磨一員二十六年置斷事官四員二十八年增僉院同僉各一員元貞元年增院判一員大德四年罷斷事官至大初省院使一員至治三年置院使六員天曆二年罷功德使司歸宣政定置院使一十員從一品同知二員正二品副使二員從二品僉院二員正三品同僉三員正四品院判三員正五品叅議二員正五品經歷二員從五品都事三員從七品照磨一員管勾一員並正八品掾史十五人蒙古必闍赤二人回回掾史二人怯里馬赤四人知印二人宣使十五人典吏有差

　　斷事官四員從三品經歷知事各一員令史五人知印奏差譯史通事各一人至元二十五年始置客省使秩從五品大使二員副使一員至元二十五年置

　　大都規運提點所秩正四品達魯花赤一員提點一員大使一員副使一員至元二十八年置

　　上都規運提點所秩正四品達魯花赤一員提點一員大使一員副使一員知事一員至元二十八年置

　　大都提舉資善庫秩從五品達魯花赤一員提舉一員同提舉一員副提舉一員掌錢帛之事至元二十六年置

　　上都利貞庫秩從七品提領一員副使一員掌飲膳好事金銀諸物元貞元年置

　　大濟倉監支納一員大使一員

　　興教寺管房提領一員

　　吐蕃等處宣慰司都元帥府秩從二品宣慰使五員

　　經歷二員都事二員照磨一員捕盜官二員儒學教授一員鎮撫二員其屬二

　　脫思麻路軍民萬戶府秩正三品達魯花赤一員萬戶一員副達魯花赤一員副萬戶一員經歷一員知事一員鎮撫一員

　　西夏中興河州等處軍民總管府秩正三品達魯花赤一員總管一員同知一員治中一員府判二員經歷一員知事一員屬官稅務提領寧河縣官寧河脫脫禾孫五員寧河弓甲匠達魯花赤

　　洮州元帥府秩從三品達魯花赤一員元帥二員知事一員

　　十八族元帥府秩從三品達魯花赤一員元帥一員同知一員知事一員

　　積石州元帥府達魯花赤一員元帥一員同知一員知事一員脫脫禾孫一員

　　禮店文州蒙古漢軍西蕃軍民元帥府秩正三品達魯花赤一員元帥一員同知一員經歷知事各一員

　　鎮撫二員蒙古奧魯官一員蒙古奧魯相副官一員

　　禮店文州蒙古漢軍奧魯軍民千戶所秩從五品達魯花赤一員千戶一員副千戶一員總把五員百戶八員

　　禮店文州蒙古漢軍西蕃軍民上千戶所秩正四品達魯花赤一員千戶一員百戶一員新附千戶二員

　　禮店階州西水蒙古漢軍西蕃軍民總把二員

　　吐蕃等處招討使司秩正三品招討使二員知事一員鎮撫一員其屬附

　　脫思麻探馬軍四萬戶府秩正三品萬戶五員千戶八員經歷一員鎮撫一員

　　脫思麻路新附軍千戶所秩從五品達魯花赤一員千戶一員副千戶一員

　　文扶州西路南路底牙等處萬戶府秩從三品達魯花赤一員萬戶二員

　　鳳翔等處千戶所秩從五品達魯花赤一員千戶一員百戶二員

　　慶陽寧環等處管軍總把一員

　　文州課程倉糧官一員

　　岷州十八族週廻捕盜官二員

　　常陽帖城阿不籠等處萬戶府秩從三品達魯花赤一員千戶一員

　　階文扶州等處蕃漢軍上千戶所秩正五品達魯花赤一員千戶二員

　　貴德州達魯花赤知州各一員同知州判各一員脫脫禾孫一員捕盜官一員

　　必呈萬戶府達魯花赤二員萬戶四員

　　松潘客疊威茂州等處軍民安撫使司秩正三品達魯花赤一員安撫使一員同知一員僉事一員經歷知事照磨各一員鎮撫一員威州保寧縣茂州文山縣文川縣皆隸焉

　　靜州茶上必里溪安鄉等二十六族軍民千戶所達魯花赤一員千戶一員

　　龍木頭都留等二十二族軍民千戶所達魯花赤一員千戶一員

　　岳希蓬蘿蔔村等處二十二族軍民千戶所達魯花赤一員千戶一員

　　折藏萬戶府達魯花赤一員萬戶一員

　　吐蕃等路宣慰使司都元帥府宣慰使四員同知二員副使一員經歷都事各二員捕盜官三員鎮撫二員

　　朵甘思田地裏管軍民都元帥府都元帥一員經歷一員鎮撫一員

　　剌馬兒剛等處招討使司達魯花赤一員招討使一員經歷一員

　　奔不田地裏招討使司招討使一員經歷一員鎮撫一員

　　奔不兒亦思剛百姓達魯花赤一員

　　碉門魚通黎雅長河西寧遠等處軍民安撫使司秩正三品達魯花赤一員安撫使一員同知一員副使一員僉事一員經歷知事照磨各一員鎮撫二員

　　六番招討使司達魯花赤一員招討使一員經歷一員知事一員雅州嚴道縣名山縣隸之

　　天全招討使司達魯花赤一員招討二員經歷知事各一員

　　魚通路萬戶府達魯花赤一員萬戶一員經歷知事各一員黎州隸之

　　碉門魚通等處管軍守鎮萬戶府達魯花赤一員萬戶二員經歷知事各一員鎮撫二員千戶八員百戶二十員彈壓四員

　　長河西管軍萬戶府達魯花赤一員萬戶二員

　　長河西裏管軍招討使司招討使二員經歷一員朵甘思招討使一員

　　朵甘思哈答李唐魚通等處錢糧總管府達魯花赤一員總管一員副總管一員答剌答脫脫禾孫一員哈裏脫脫禾孫一員朵甘思瓮吉剌滅吉思千戶一員

　　亦思馬兒甘萬戶府達魯花赤一員萬戶二員

　　烏思藏納里速古魯孫等三路宣慰使司都元帥府宣慰使五員同知二員副使一員經歷一員鎮撫一員捕盜司官一員其屬附見

　　納里速古兒孫元帥二員

　　烏思藏管蒙古軍都元帥二員

　　擔裏管軍招討使一員

　　烏思藏等處轉運一員

　　沙魯思地裏管民萬戶一員

　　搽里八田地裏管民萬戶一員

　　烏思藏田地裏管民萬戶一員

　　速兒麻加瓦田地裏管民官一員

　　撒剌田地裏管民官一員

　　出蜜萬戶一員

　　嗷籠答剌萬戶一員

　　思答籠剌萬戶一員

　　伯木古魯萬戶一員

　　湯卜赤八千戶四員

　　加麻瓦萬戶一員

　　扎由瓦萬戶一員

　　牙里不藏思八萬戶府達魯花赤一員萬戶一員千戶一員擔裏脫脫禾孫一員

　　迷兒軍萬戶府達魯花赤一員萬戶一員初厚江八千戶一員卜兒八官一員

　　憲宗元年夏六月以僧海雲掌釋教事

　　按元史憲宗本紀云云

　　世祖中統元年十二月以梵僧八合思八為帝師授以玉印綂釋教

　　按元史世祖本紀云云

　　中綂三年作佛事

　　按元史世祖本紀中統三年十一月乙酉太白犯鉤鈐丁亥勅聖安寺作佛頂金輪會十二月作佛事於昊天寺七晝夜賜銀萬五千兩

　　中統四年以建太廟作佛事

　　按元史世祖本紀中統四年三月癸卯初建太廟

　　按續文獻通考建大廟命僧作佛事七晝夜歲以為常

　　至元元年遣僧祈雨

　　按元史世祖本紀至元元年四月壬子東平太原平陽旱分遣西僧祈雨

　　至元二年詔州郡設僧錄等官設三學講三禪會

　　按元史世祖本紀至元二年二月甲子詔諭總統所僧人通五大部經者為中選以有德業者為州郡僧錄判正副都綱等官仍于各路設三學講三禪會

　　至元三年詔僧道祈福以僧機為總統

　　按元史世祖本紀至元三年夏四月庚午勅僧道祈福於中都寺觀詔以僧機為總統居慶壽寺

　　至元四年春正月禁僧官侵理民訟

　　按元史世祖本紀云云

　　至元六年作佛事於太廟詔升國師八思巴號大寶法王賜玉印

　　按元史世祖本紀至元六年十二月作佛事於太廟七晝夜

　　按八思巴傳八思巴者土番薩斯迦人族款氏也世祖即位尊為國師授以玉印命製蒙古新字至元六年詔頒行天下詔曰朕惟字以書言言以紀事此古今通制我國家肇基朔方俗尚簡古未遑制作施用文字因用漢楷及畏吾字以達本朝之言考諸遼金以及遐方諸國例各有字今文治寖興字書有闕於一代制度實為未備故特命國師八思巴創為蒙古新字譯寫一切文字期於順言達事而已自今以往凡有璽書頒降者並用蒙古新字仍各以其國字副之遂升號八思巴曰大寶法王更賜玉印至元七年禁僧冒據民田更定其服色是年啟建白傘蓋佛事歲以為常請膽巴金剛上師住持仁王寺按元史世祖本紀至元七年閏十一月詔諭西夏提刑按察司管民官禁僧徒冒據民田十二月建大護國仁王寺於高良河勅更定僧服色

　　按祭祀志至元七年以帝師八思巴之言於大明殿御座上置白傘蓋一頂用素段泥金書梵字於其上謂鎮伏邪魔護安國剎自後每歲二月十五日於大殿啟建白傘蓋佛事用諸色儀仗社直迎引傘蓋周遊皇城內外云與眾生祓除不祥導迎福祉歲正月十五日宣政院同中書省奏請先期中書奉旨移文樞密院八衛撥傘鼓手一百二十人殿後軍甲馬五百人擡舁監壇漢關羽神轎軍及雜用五百人宣政院所轄宮寺三百六十所掌供應佛像壇面幢幡寶蓋車鼓頭旗三百六十壇每壇擎執擡舁二十六人鈸鼓僧一十二人大都路掌供各色金門大社一百二十隊教坊司雲和署掌大樂鼓板杖鼓篳篥龍笛琵琶箏𥱧七色四百人興和署掌妓女雜扮隊戲一百五十人祥和署掌雜把戲男女一百五十人儀鳳司掌漢人回回河西三色細樂每色各三隊三百二十四人凡執役者皆官給鎧甲袍服器仗以鮮麗整齊為尚珠玉金繡裝束奇巧首尾排列三十餘里都城士女閭閻聚觀禮部官點視諸色隊仗刑部官巡綽喧鬧樞密院官分守城門而中書省官一員總督視之先二日於西鎮國寺迎太子遊四門舁高塑像具儀仗入城十四日帝師率梵僧五百人於大明殿內建佛事至十五日恭請傘蓋於御座奉置寶輿諸儀衛隊仗列殿前諸色社直暨諸壇面列崇天門外迎引出宮至慶壽寺具素食食罷起行從西宮門外垣海子南岸入厚載紅門由東華門過延春門而西帝及后妃公主於五德殿門外搭金脊吾殿綵樓而觀焉及諸隊仗社直送金傘還宮復恭置御榻上帝師僧眾作佛事至十六日散謂之游皇城六月中上京亦如之

　　按續文獻通考至元七年詔請膽巴金剛上師住持仁王寺普度僧員

　　至元八年五月己巳修佛事於瓊華島

　　按元史世祖本紀云云

　　至元九年遣使祀興國寺又集僧誦大藏經

　　按元史世祖本紀至元九年春正月勅燕王遣使持香旛祀五臺興國寺秋七月集都城僧誦大藏經九會十二月建大聖壽萬安寺

　　至元十一年以亦鄰真襲帝師位

　　按元史世祖本紀至元十一年三月帝師八合思八歸土番國以其弟益鄰真襲位建大護國仁王寺成至元十三年設資戒會又命國師作佛事

　　按元史世祖本紀至元十三年二月辛酉車駕幸上都設資戒大會於順德府開元寺閏三月甲子禁西番僧持軍器九月壬辰朔命國師益鄰真作佛事於太廟辛酉設資戒會於京師

　　至元十四年二月詔以僧亢吉益鄰真加加瓦並為江南總攝掌釋教除僧租賦禁擾寺宇者

　　按元史世祖本紀云云

　　至元十六年命散都修佛事置大護國仁王寺總管府帝師卒勅設齋賜號

　　按元史世祖本紀至元十六年夏四月令泉州僧依宋例輸稅以給軍餉五月丙寅勅江南僧司文移毋輙入遞七月命散都修佛事十有五日八月置大護國仁王寺總管府十二月建聖壽萬安寺於京城帝師亦鄰吉卒勅諸國教師禪師百有八人即大都萬安寺設齋圓戒賜衣

　　按八思巴傳至元十六年八思巴卒訃聞賻贈有加賜號皇天之下一人之上宣文輔治大聖至德普覺真智佑國如意大寶法王西天佛子大元帝師

　　至元十七年立都功德使司賜國師掌教所印又印造戒本頒諸路僧人

　　按元史世祖本紀至元十七年三月乙卯立都功德使司從二品掌奏帝師所統僧人五月辛酉賜國師掌教所印十二月勅鏤板印造帝師八合思八新譯戒本五百部頒降諸路僧人

　　至元十九年罷都功德使詔帝師答耳麻八剌剌吉統領釋教

　　按元史世祖本紀至元十九年夏四月禁土番僧給驛太煩擾害於民自今非奉旨勿給秋七月闍婆國貢金佛塔冬十一月罷都功德使脫烈其修設佛事妄費官物皆徵還之十二月詔立帝師答耳麻八剌剌吉塔掌玉印統領諸國釋教造帝師八合思八舍利塔

　　至元二十年春三月臺臣言五臺山造寺伐木及南城建新寺役重詔罷之

　　按元史世祖本紀云云

　　至元二十一年以宋陵冢金銀寶器修天衣寺

　　按元史世祖本紀至元二十一年春二月立法輪竿於大內萬壽山高百尺秋九月丙申以江南總攝楊璉真加發宋陵冢所收金銀寶器修天衣寺

　　至元二十二年毀宋郊天臺為佛寺大集諸路僧作資戒會

　　按元史世祖本紀至元二十二年春正月毀宋郊天臺桑哥言楊璉真加云會稽有泰寧寺宋毀之以建寧宗等攢宮錢塘有龍華寺宋毀之以為南郊皆勝地也宜復為寺以為皇上東宮祈壽時寧宗等攢宮已毀建寺勅毀郊天臺亦建寺焉辛卯發諸衛軍六千八百人給護國寺修造十二月集諸路僧四萬於西京普恩寺作資戒會七日夜命帝師也憐八合失甲自羅二思八等遞作佛事於萬安興教慶壽等寺凡一十九會

　　至元二十三年以亦攝思憐為帝師命西僧作佛事凡三十會

　　按元史世祖本紀至元二十三年春正月以江南廢寺田土為人古據者悉付總統楊璉真加修寺是歲以亦攝思憐為帝師命西僧遞作佛事於萬壽山玉塔殿萬安寺凡三十會

　　至元二十四年十二月癸亥立尚乘寺是歲命西僧監臧宛卜卜思哥等作佛事坐靜於大殿寢殿萬壽山五臺山等寺凡三十三會

　　按元史世祖本紀云云

　　至元二十五年以宋宮室為塔寺改釋教總制院為宣政院是歲作佛事凡五十四會

　　按元史世祖本紀至元二十五年春二月江淮總攝楊璉真加言以宋宮室為塔一為寺五已成詔以水陸地百五十頃養之夏四月甲戌萬安寺成佛像及窗壁皆金飾之凡費金五百四十兩有奇水銀二百四十斤遼陽省新附軍逃還各衛者令助造尚書省仍命分道招集之冬十月瀛國公趙㬎學佛法於土番十一月改釋教總制院為宣政院秩從一品印用三臺十二月命亦思麻等七百餘人作佛事坐靜於玉塔殿寢殿萬壽山護國仁王等寺凡五十四會

　　至元二十六年詔集僧誦梵寺所貯經命帝師及西僧作佛事

　　按元史世祖本紀至元二十六年冬十二月詔天下梵寺所貯藏經集僧看誦仍給所費俾為歲例幸大聖壽萬安寺置旃檀佛像命帝師及西僧作佛事坐靜二十會

　　至元二十七年立營田提舉司掌僧寺貨產禁諸王遣僧建寺擾民是歲作佛事凡七十二會

　　按元史世祖本紀至元二十七年三月立江南營田提舉司秩從五品掌僧寺貲產六月繕寫金字藏經凡糜金三千二百四十四兩九月乙巳禁諸王遣僧建寺擾民是歲命帝師西僧遞作佛事坐靜於萬壽山厚載門茶罕腦兒聖壽萬安寺桓州南屏庵雙泉等所凡七十二會

　　至元二十八年以輦真术納恩為釋教都總綂授吃剌思八斡節兒為帝師

　　按元史世祖本紀至元二十八年春二月癸酉以隴西四川總攝輦真术納思為諸路釋教都總綂五月遣脫脫塔剌海忽辛三人追究僧官江淮總攝楊璉真加等盜用官物辛亥罷脫脫塔剌海忽辛等理算僧官錢穀十二月宣政院臣言宋全太后瀛國公母子以為僧尼有地三百六十頃乞如例免徵其租從之辛卯授吃剌思八斡節兒為帝師統領諸國僧尼釋教事宣政院上天下寺宇四萬二千三百一十八區僧尼二十一萬三千一百四十八人

　　至元二十九年給還楊璉真加土田人口之隸僧坊者詔聽僧食鹽不輪課是歲修佛事七十二會

　　按元史世祖本紀至元二十九年春三月壬戌給還楊璉真加土田人口之隸僧坊者初璉真加重賂桑哥擅發宋諸陵取其寶玉凡發冢一百有一所戕人命四攘盜詐掠諸贓為鈔十一萬六千二百錠田二萬三千畞金銀珠玉寶器稱是臺省諸臣乞正典刑以示天下帝猶貸之死而給還其人口土田六月戊辰詔聽僧食鹽不輪課十二月命國師諸僧呪師修佛事七十二會

　　至元三十年冬十月戊申僧官總統以下有妻者罷之是歲作佛事祈福五十一

　　按元史世祖本紀云云

　　至元三十一年成宗即位以合剌思八斡節而為帝師

　　按元史成宗本紀至元三十一年夏四月即位六月以合剌思八斡節而為帝師賜玉印冬十二月用帝師奏釋京師大辟三十人杖以下百人賜諸鰥寡貧民鈔二百錠

　　成宗元貞元年以國忌飯僧七萬賜帝師佛冠及玉印是歲大建佛寺

　　按元史成宗本紀元貞元年春正月壬戌以國忌即大聖壽萬安寺飯僧七萬二月製寶玉五方佛冠賜帝師三月以東作方殷罷諸不急營造惟帝師塔及張法師宮不罷四月丙午為皇太后建佛事於五臺山以前工部尚書涅只為將作院使領工部事燕南河北道肅政廉訪使宋德柔為工部尚書董其役以大都保定真定平陽太原大同河間大名順德廣平十路應其所需五月戊寅以魯國大長公主建佛寺於應昌給鈔千錠金五十兩九月乙亥用帝師奏釋大辟三人杖以下四十七人冬十二月荊南僧普照等偽撰佛書有不道語伏誅甲子賜帝師雙龍紐玉印

　　大德元年皇太后將往佛寺祈祝李元禮止之

　　按元史成宗本紀大德元年春三月五臺山佛寺成皇太后將親往祈祝監察御史李元禮上封事止之五月給鈔千錠建臨洮佛寺

　　大德二年三月戊子詔僧人犯奸盜詐偽聽有司專決輕者與僧官約斷約不至者罪之

　　按元史成宗本紀云云

　　大德三年命補陀僧使日本罷江南諸路釋教總綂所

　　按元史成宗本紀大德三年春三月癸巳命妙慈弘濟大師江浙釋教總綂補陀僧一山齎詔使日本詔曰有司奏陳向者世祖皇帝常遣補陀禪僧如智及王積翁等兩奉璽書通好日本咸以中途有阻而還爰自朕臨御以來綏懷諸國薄海內外靡有遐遺日本之好宜復通問今如智已老補陀寧一山道行素高可令往諭附商舶以行庶可必達朕特從其請蓋欲成先帝遺意耳至於惇好息民之事王其審圖之五月壬午罷江南諸路釋教總綂所秋七月庚辰中書省臣言江南諸寺佃戶五十餘萬本皆編民自楊總攝冒入寺籍宜加釐正從之

　　大德五年賜諸寺地仍賜鈔

　　按元史成宗本紀大德五年春二月戊戌賜昭應宮興教寺地各百頃興教仍賜鈔萬五千錠上都乾元寺地九十頃鈔皆如興教之數萬安寺地六百頃鈔萬錠南寺地百二十頃鈔如萬安之數七月癸丑詔禁畏吾兒僧陰陽巫覡道人呪師自今有大祠禱必請而行違者罪之命御史臺檢照宣政院并僧司案牘

　　大德六年詔僧犯罪御史臺與宣政院同鞫以星變命設水陸大會

　　按元史成宗本紀大德六年春正月詔自今僧官僧人犯罪御史臺與內外宣政院同鞫宣政院官徇情不公者聽御史臺治之三月壬寅太陰犯輿鬼命僧設水陸大會七晝夜十一月詔江南寺觀凡續置民田及民以施入為名者並輪租充役

　　大德七年罷修寺工役禁僧人以修寺擾民又罷白雲宗攝所仁王寺營田提舉司及僧官有妻者

　　按元史成宗本紀大德七年三月罷修建僧寺工役夏四月左丞相答剌罕言僧人修佛事畢必釋重囚有殺人及妻妾殺夫者皆指名釋之生者苟免死者負冤於福何有帝嘉納之五月辛巳詔僧人與民均當差役秋七月禁僧人以修建寺宇為名齎諸王令旨乘傳擾民罷江南白雲宗攝所其田令依例輸租八月己丑罷護國仁王寺元設江南營田提舉司九月丙子罷僧官有妻者十一月甲子命依十二章斷僧官罪

　　大德八年以輦真監藏為帝師

　　按元史成宗本紀大德八年春正月庚午以輦真監藏為帝師冬十一月丁卯復免僧人租壬申詔凡僧姦盜殺人者聽有司專決

　　大德九年以相加班為帝師

　　按元史成宗本紀大德九年春正月戊午帝師輦真監藏卒賻金五百兩銀千兩幣帛萬匹鈔三千錠仍建塔寺二月乙未建大天壽萬寧寺三月庚戌以吃剌八思斡節兒姪相加班為帝師冬十月常州僧錄林起祐以官田二百八十頃冒為己業施河西寺勅募民耕種輸其租於官

　　大德十年罷江南白雲宗都僧錄司

　　按元史成宗本紀大德十年春正月戊午罷江南白雲宗都僧錄司汰其民歸州縣僧歸各寺田悉輸租五月癸未詔西番僧往還者不許馳驛給以舟車

　　大德十一年武宗即位以別不花建寺為國祝釐詔厚賜之又詔諸寺僧誦藏經為三宮祈福以中書省言詔省佛事又詔作佛事毋釋重囚

　　按元史武宗本紀大德十一年五月即位六月徽政使𠇗頭等言別不花以私錢建寺為國祝釐其父為諸王斡忽所害請賜以斡忽所得歲賜命以五年與之甲寅勅內郡江南高麗四川雲南諸寺僧誦藏經為三宮祈福八月丙午建佛閣於五臺寺九月皇太子建佛寺請買民地益之給鈔萬七百錠有奇十一月建佛寺於五臺山十二月丁巳以中書省言國用浩穰民貧歲歉詔宣政院併省佛事中書省臣言自元貞以來以作佛事之故放釋有罪失於太寬故有司無所遵守今請凡內外犯法之人悉歸有司依法裁決從之十二月勅內庭作佛事毋釋重囚以輕囚釋之

　　武宗至大元年立營繕署及白雲宗攝所又立萬億河渠司以僧為之又以西番僧為翰林承旨是歲大建佛寺為水陸大會

　　按元史武宗本紀至大元年春二月發軍五千百人修五臺山佛寺己未以皇太子建佛寺立營繕署秩五品三月復立白雲宗攝所秩從二品設官三員五月丙子以西番僧從駕上都途中擾民禁之禁白蓮社毀其祠宇以其人還隸民籍八月戊申立中都萬億司寧夏立河渠司秩五品官二員參以二僧為之冬十月甲辰從帝師請以釋教都總管朵兒只八兼領囊八地產錢物為都總管府達魯花赤總其財賦以西番僧教瓦班為翰林承旨乙巳改護國仁王寺昭應規運總管府為會福院秩從二品十一月以軍五千人供造寺工役辛巳以銀七百五十兩鈔二千二百錠幣帛三百匹施昊天寺為水陸大會癸未皇太后造寺五臺山摘軍六千五百人供其役閏十一月勅河西僧戶準先朝定制從軍輸稅一與民同

　　至大二年罷白雲宗攝所立頭陀禪錄司詔僧俗相犯照舊法治租稅亦不許奏免又詔封西僧子為寧國公賜金印

　　按元史武宗本紀至大二年三月辛卯罷杭州白雲宗攝所立湖廣頭陀禪錄司六月以皇太子言宣政院先奉旨毆西番僧者截其手詈之者斷其舌此法昔所未聞有乖國典且於僧無益僧俗相犯已有明憲乞更其令又言宣政院文案不檢覈於憲章有碍遵舊制為宜並從之九月以大都城南建佛寺十二月封西僧迷不韻子為寧國公賜金印

　　至大三年營五臺寺改承華普慶寺總管府為崇祥監封僧亦憐真乞烈思為文國公是歲立規運總管府又改為隆禧院

　　按元史武宗本紀至大三年春正月營五臺寺役工匠千四百人軍三千五百人夏四月改大承華普慶寺總管府為崇祥監六月庚戌立規運都總管府秩正三品領大崇恩福元寺錢糧置提舉司資用庫大益倉隸之冬十月封僧亦憐真乞烈思為文國公賜金印十一月壬午改大崇恩福元寺規運總管府為隆禧院秩從二品

　　至大四年仁宗即位賜國師板的答鈔萬錠建寺又以西僧藏不班八為國師賜玉印又大賜普慶寺

　　按元史仁宗本紀至大四年春正月武宗崩二月戊申罷運江南所印佛經御史臺臣言白雲宗總攝所綂江南為僧之有髮者不養父母避役損民乞追收所受璽書銀印勒還民籍從之丁卯命西番僧非奉璽書驛券及無西番宣慰司文牒者勿輙至京師仍戒黃河津吏驗問禁止罷總綂所及各處僧錄僧正都綱司凡僧人訴訟悉歸有司三月庚寅帝即位夏四月罷僧道也里可溫答失蠻頭陀白雲宗諸司五月癸未賜國師板的答鈔萬錠以建寺於舊城六月己未復置長信寺閏七月辛亥以西僧藏不班八為國師賜玉印冬十月己巳勅繪武帝御容奉安大崇恩福元寺月四上祭辛未賜大普慶寺金千兩銀五千兩鈔萬錠西錦綵緞紗羅布帛萬端田八萬畝邸舍四百間丁丑禁諸僧寺毋得冒侵民田辛巳罷宣政院理問僧人詞訟

　　仁宗皇慶元年陛崇祥監為崇祥院置五臺寺濟民局又賜西僧金幣及諸寺地勅拘還回回合的先降璽書

　　按元史仁宗本紀皇慶元年春正月癸卯勅諸僧犯奸盜詐偽鬪訟仍令有司專治之己未陞崇祥監為崇祥院秩正二品二月壬申遣使賜西僧金五千兩銀二萬五千兩幣帛三萬九千九百匹三月置五臺寺濟民局佚從五品賜汴梁路上方寺地百頃夏四月辛未給鈔萬錠修香山永安寺六月壬申賜崇福寺河南官地百頃十二月勅回回合的如舊祈福凡詞訟悉歸有司仍拘還先降璽書

　　皇慶二年勅修佛事以蔬食毌釋重囚諸王駙馬佛寺毌徵田擾民僧俗辨訟令有司及主僧同問

　　按元史仁宗本紀皇慶二年春二月各寺修佛事日用羊九千四百四十勅遵舊制易以蔬食丁亥功德使亦憐真等以佛事奏釋重囚不允賜西僧搠思吉斡節兒鈔萬錠夏四月乙酉御史臺臣言西僧以作佛事之故累釋重囚外任之官身犯刑憲輙營求內旨以免罪諸王駙馬寺觀臣僚土田每歲徵租亦極為擾民請悉革其弊制曰可六月乙亥詔諭僧俗辨訟有司及主僧同問續置土田如例輸稅秋七月癸巳以作佛事釋囚徒二十九人九月以相兒加思巴為帝師勅鎮江路建銀山寺勿徙寺傍塋冢

　　延祐元年以作佛事擇釋獄囚

　　按元史仁宗本紀延祐元年三月乙巳以僧人作佛事擇釋獄囚命中書審察閏三月罷呪僧月給俸六月甲辰拘河西僧免輸租賦璽書

　　延祐二年春正月己巳置大聖壽萬安寺都總管府秩正三品二月庚子詔以公哥羅古羅思監藏班藏卜為帝師賜玉印仍詔天下冬十月授白雲宗主沈明仁榮祿大夫司空

　　按元史仁宗本紀云云

　　延祐三年賜諸寺田置織佛像提調所禁僧以所佩印移文有司

　　按元史仁宗本紀延祐三年春正月壬戌賜上都開元寺江浙田二百頃華嚴寺百頃秋七月辛酉賜普慶寺益都田百七十頃八月戊戌置織佛像工匠提調所秩七品設官二員十一月大萬寧寺住持僧米普雲濟以所佩國公印移文有司紊亂官政勅禁止之

　　延祐四年給帝師寺廩食及鈔禁總攝沈明仁以印移文有司

　　按元史仁宗本紀延祐四年春正月己未給帝師寺廩食鈔萬錠六月癸亥禁總攝沈明仁所佩司空印毋移文有司　按八思巴傳延祐四年宣徽使會每歲內庭佛事所供其費以斤數者用麫四十三萬九千五百油七萬九千酥二萬一千八百七十蜜二萬七千三百

　　延祐五年書金字藏經陞印經提舉司為延福監置永福寺都總管府是歲以作佛事釋囚

　　按元史仁宗本紀延祐五年二月給書西天字維摩經金三千兩三月給金九百兩銀百五十兩書金字藏經夏四月陞印經提舉司為延福監秩正三品九月甲戌以作佛事釋重囚三人輕囚五十三人辛巳置大永福寺都總管府秩三品冬十月勅僧人除宋舊有及朝廷撥賜土田免租稅餘田與民一體科徵壬辰建帝師巴思八殿於大興教寺給鈔萬錠

　　延祐六年授僧從吉祥等大司空司徒及開府儀同三司又大賜諸寺鈔仍陞乾元寺提點所為總管府是歲以作佛事釋輕重囚

　　按元史仁宗本紀延祐六年春二月特授僧從吉祥榮祿大夫大司空加榮祿大夫大司徒僧文吉祥開府儀同三司三月壬午賜大興教寺僧齋食鈔二萬錠六月壬子賜大乾元寺鈔萬錠俾營子錢供繕修之費仍陞其提點所為總管府給銀印秩正三品給鈔四十萬錠秋七月甲戌皇姊大長公主祥哥剌吉作佛事釋全寧府重囚二十七人勅按問全寧守臣阿從不法仍追所釋囚還獄命分簡奴兒及流囚罪稍輕者屯田肇州九月癸巳以作佛事釋大辟囚七人流以下囚六人十月中書省臣言白雲宗總攝沈明仁強奪民田二萬頃誑誘愚俗十萬人私賂近侍妄受名爵已奉旨追奪請汰其徒還所奪民田其諸不法事宜令覈問有旨朕知沈明仁姦惡其嚴鞫之延祐七年英宗以白雲宗攝沈明仁坐罪詔籍冒為白雲僧者為民罷諸僧濫爵及即位以西僧為法師授金印大作佛事建佛寺又詔各郡建帝師殿召西僧赴京師

　　按元史仁宗本紀延祐七年春正月辛卯江浙行省丞相黑驢言白雲僧沈明仁擅度僧四千八百餘人獲鈔四萬餘錠既已辭伏今遣其徒沈崇勝潛赴京師行賄求援請逮赴江浙併治其罪從之　按英宗本紀七年春正月仁宗崩二月壬子罷造永福寺丁巳修佛事丁卯白雲宗攝沈明仁為不法坐罪詔籍江南冒為白雲僧者為民己巳修鎮雷佛事於京城四門罷上都乾元寺規運總管府奪僧輦真吃剌思等所受司徒國公制仍銷其印三月帝即位甲午作佛事於寶慈殿夏四月以西僧牙八的里為元水延教三藏法師授金印乙丑仁宗喪卒哭作佛事七日五月己卯禁僧馳驛仍收元給璽書壬寅監察御史請罷僧道濫爵及建寺之費丙午御史劉恆請興義倉及奪僧道官六月京師疫修佛事於萬壽山辛酉詔免僧人雜役辛未修寧夏欽察魯佛事給鈔二百一十二萬貫秋七月乙未賜西僧沙加鈔萬五千貫九月甲申建壽安山寺給鈔千萬貫冬十月壬子作佛事於文德殿四十日庚申勅譯佛書乙丑幸大護國仁王寺帝師請以醮八兒監藏為土番宣慰司都元帥從之庚午命拜住督造壽安山寺十一月丁亥作佛事於光天殿丁酉詔各郡建帝師八思巴殿其制視孔子廟有加十二月庚戌鑄銅為佛像置玉德殿壬戌召西僧輦真哈剌思赴京師勅所過郡縣肅迎己巳勅罷明年二月八日迎佛

　　英宗至治元年大建佛寺作佛像及金浮屠又金書西番經製御服珠袈裟又以僧法洪為司徒遣使賜西番僧金銀幣帛有差

　　按元史英宗本紀至治元年春正月丁丑修佛事於文德殿以壽安山造佛寺置庫掌財帛秩從七品二月己酉作仁宗神御殿於普慶寺辛亥調軍三千五百人修上都華嚴寺大永福寺成賜金五百兩銀二千五百兩鈔五十萬貫幣帛萬匹監察御史觀音保鎖咬兒哈的迷失成珪李謙亨諫造壽安山佛寺殺觀音保鎖咬兒哈的迷失杖珪謙亨竄於奴兒干地丁卯以僧法洪為釋源宗主授榮祿大夫司徒三月丙子建帝師八思巴寺於京師辛巳遣使賜西番撒思加地僧金二百五十兩銀二千二百兩袈裟二萬幣帛旛茶各有差壬午遣呪師朵兒只往牙濟班卜二國取佛經癸未製御服珠袈裟乙酉寶集寺金書西番波若經成置大內香殿益壽安山造寺役軍五月丙子毀上都回回寺以其地營帝師殿丁亥修佛事於大安閣六月作金浮屠於上都藏佛舍利冬十二月車駕幸西僧灌頂寺命帝師公哥羅古羅思監藏班藏卜詣西番受具足戒賜金千三百五十兩銀四千五十兩幣帛萬匹鈔五十萬貫乙丑置中瑞司冶銅五十萬斤作壽安山寺佛像

　　至治二年以西僧為司徒又以西僧疾詔為釋囚復賜鈔遣迎帝師於宣德府是歲稅江浙僧寺田括僧有妻者為民

　　按元史英宗本紀至治二年春正月癸巳以西僧羅藏為司徒二月西僧亦思剌蠻展普疾詔為釋大辟囚一人笞罪二十人三月庚辰勅江浙僧寺田除宋故有永業及世祖所賜者餘悉稅之閏五月癸卯禁白蓮佛事九月辛亥幸壽安山寺賜監役官鈔人五千貫丙寅西僧班吉疾賜鈔五萬貫十一月括江南僧有妻者為民乙卯遣西僧高主瓦迎帝師宣德府十二月西僧灌頂疾請釋囚帝曰釋囚祈福豈為師惜朕思惡人屢赦反害善良何福之有

　　至治三年建佛寺勅金書藏經又勅天下諸司命僧誦經十萬部又勅釋囚放生是年泰定帝即位大作佛事

　　按元史英宗本紀至治三年春正月壬寅命太僕寺僧給牝馬百匹供世祖仁宗御容殿祭祀二月癸亥朔作上都華嚴寺八思巴帝師寺及拜住第役軍六千二百人丁亥勅金書藏經二部命拜住等總之夏四月壬戌朔勅天下諸司命僧誦經十萬部甲戌勅都功德使闊兒魯至京師釋囚大辟三十一人杖五十七以上者六十九人放籠禽十萬令有司償其直勅京師萬安慶壽聖安普慶四寺揚子江金山寺五臺萬聖祐國寺作水陸佛事七晝夜　按泰定帝本紀至治三年八月即位冬十月癸亥修佛事於大明殿十一月車駕次於中都修佛事於昆剛殿十二月丙子命嶺北守邊諸王徹徹禿月修佛事以却𡨥兵己卯命僧作佛事於大內以厭雷塑馬哈吃剌佛像於延春閣之徵清亭下

　　泰定帝泰定元年大作佛事受戒於帝師又繪帝師像頒各行省俾塑祀之是歲宋本等請罷僧濫爵張珪等請罷功德使司稅僧田遣僧有妻者為民不聽按元史泰定帝本紀泰定元年春正月命僧諷西番經於光天殿二月己未修西番佛事於壽安山寺曰星吉思吃剌曰闊兒魯弗卜曰水朵兒麻曰颯間卜里喃家經僧四十人三年乃罷甲子作佛事命僧百八人及倡優百戲導帝師游京城癸未宣諭也里可溫各如教具戒三月監察御史宋本李嘉賓傅巖起言太尉司徒司空三公之職濫假僧人及會福殊祥二院並辱名爵請罷之不報夏四月修佛事於壽昌殿甲戌命呪師作佛事厭雷六月丁卯大幄殿成作鎮雷坐靜佛事辛未修黑牙蠻答哥佛事於水晶殿癸酉帝受佛戒於帝師秋七月丙午以畏兀字譯西番經置長慶寺以宦者阿亦伯為寺卿八月辛未繪帝師八思巴像十一頒各行省俾塑祀之九月乙巳昭獻元聖皇后忌日修佛事飯僧萬萬人冬十月丙子命帝師作佛事於延春閣辛丑造金寶蓋飾以七寶貯佛舍利

　　按張珪傳泰定元年六月車駕在上都先是帝以灾異詔百官集議珪乃與樞密院御史臺翰林集賢兩院官極論當世得失與左右司員外郎宋文瓚詣上都奏之其議曰累朝斡耳朵所立長秋承徽長寧寺及邊鎮屯戌別議處之自古聖君惟誠於治政可以動天地感鬼神初未嘗微福於僧道以厲民病國也且以至元三十年言之醮祠佛事之目止百有二大德七年再立功德使司積五百有餘今年一僧其目明年即指為例已倍四之上矣僧徒又復營幹近侍買作佛事指以算卦欺昧奏請增修布施莽齋自稱特奉傳奉所司不敢較問供給恐後况佛以清淨為本不奔不欲而僧徒貪慕貨利自違其教一事所需金銀鈔幣不可數計歲用鈔數千萬錠數倍於至元間矣凡所供物悉為己有布施等鈔復出其外生民脂膏縱其所欲取以自利畜養妻子彼既行不修潔適足褻慢天神何以要福比年佛事愈繁累朝享國不永致災愈速事無應驗斷可知矣臣等議宜罷功德使司其在至元三十年以前及累朝忌日醮祠佛事名目止令宣政院主領修舉餘悉減罷近侍之屬並不得巧計擅奏妄增名目若有特奉傳奉從中書復奏乃行

　　泰定二年詔僧寺續置田與民均役罷西僧修佛事及金書藏經是歲帝與皇后俱受佛戒於帝師濮州鄄城縣請徙堯塚上佛寺御史乞更正僧人給驛法俱不報

　　按元史泰定帝本紀泰定二年正月中書省臣言江南民貧僧富諸寺觀田土非宋舊置并累朝所賜者請仍舊制與民均役從之二月己亥命西僧作燒壇佛事於延華閣四月丁酉濮州鄄城縣言城西堯塚上有佛寺請徙之不報七月癸亥修大乾元寺庚午以國用不足罷書金字藏經壬申御史臺臣言西僧修佛事所費不貲於國無益宜除罷從之冬十月乙未皇后亦憐真八剌受佛戒於帝師丁巳幸大承華普慶寺祀昭獻元聖皇后於影堂賜僧鈔千錠十二月乙酉帝復受佛戒於帝師

　　按帝師八思巴傳泰定二年西臺御史李昌言嘗經平凉府靜會定西等州見西番僧佩金字圓符絡繹道途馳騎累百傳舍至不能容則假館民舍因迫逐男子奸污女婦奉元一路自正月至七月往返者百八十五次用馬至八百四十餘匹較之諸王行省之使十多六七驛戶無所控訴臺察莫得誰何且國家之製圓符本為邊防警報之虞僧人何事而輙佩之乞更正僧人給驛法且令臺憲得以糾察不報

　　泰定三年大修佛事建寺書經鑄銅佛像以帝師兄尚公主錫王爵賜帝師金銀鈔幣以萬計又賜諸寺鈔及土田

　　按元史泰定帝本紀泰定三年春二月乙未修佛事厭雷於崇天門丙申建顯宗神御殿於盧師寺賜額曰大天源延壽寺勅以金書西番字藏經甲戌建殊祥寺於五臺山賜田三百頃三月甲子命功德使司簡歲修佛事一百二十七遣僧修佛事於臨洮鳳翔星吉兒宗山等處五月乙巳修鎮雷佛事三十一所乙卯以帝師兄鎖南藏卜領西番三道宣慰司事尚公主錫王爵秋七月壬子皇后受牙蠻答哥戒於水精殿甲寅幸大乾元寺勅鑄五方佛銅像九月辛亥命帝師還京修灑淨佛事於大明興聖隆福三宮冬十月壬午帝師以疾還撤思加之地賜金銀鈔幣萬計勅中書省遣官從行備供億賜大天源延聖寺鈔二萬錠吉安臨江二路田千頃中書省臣言養給軍民必藉地利世祖建大宣文弘教等寺賜永業當時已號虛費而成宗復搆天壽萬寧寺較之世祖用增倍半若武宗之崇恩福元仁宗之承華普慶租榷所入益又甚焉英宗鑿山開寺損兵傷農而卒無益夫土地祖宗所有子孫當共惜之臣恐茲後藉為口實妄興工役徼福利以逞私欲惟陛下察之帝嘉納焉十一月癸卯中書省臣言西僧每假元辰疏釋重囚有乖政典請罷之有旨自今當釋者勅宗正府審覆以皇子小薛夜啼命帝師修佛事釋重囚三人置大承華普慶寺總管府罷規運提點所

　　按帝師八思巴傳元起朔方固已崇尚釋教及得西域世祖以其地廣而險遠民獷而好鬬思有以因其俗而柔其人乃郡縣土番之地設官分職而領之於帝師乃立宣政院其為使位居第二者必以僧為之出帝師所辟臯而總其政於內外者帥臣以下亦必僧俗並用而軍民通攝於是帝師之命與詔勅並行於西土百年之間朝廷所以敬禮而尊信之者無所不用其至雖帝后妃主皆因受戒而為之膜拜正衙朝會百官班列而帝師亦或專席於坐隅且每帝即位之始降詔褒護必勅章佩監絡珠為字以賜蓋其重之如此其未至而迎之則中書大臣馳驛累百騎以往所過供億送迎比至京師則勅大府假法駕半仗以為前導詔省臺院官以及百司庶府並服銀鼠質孫用每歲二月八日迎佛威儀往迓且命禮部尚書郎中專督迎接及其卒而歸葬舍利又命百官出郭祭餞大德九年專遣平章政事鐵木兒乘傳護送賻金五百兩銀千兩幣帛萬匹鈔三千錠皇慶二年加至賻金五千兩銀一萬五千兩錦綺雜綵共一萬七千匹雖其昆弟子姓之往來有司亦供億無乏泰定間以帝師弟公哥亦思監將至詔中書持羊酒郊勞而其兄瑣南藏卜遂尚公主封白蘭王賜金印給圓符其弟子之號司空司徒國公佩金玉印章者前後相望為其徒者怙勢恣睢日新月盛氣燄熏灼延於四方為害不可勝言

　　泰定四年皇子受佛戒於智果寺以西僧為帝師賜玉印

　　按元史泰定帝本紀泰定四年春正月庚申皇子允丹藏卜受佛戒於智果寺二月帝師叅馬亦思吉思卜長出亦思宅卜卒命塔失鐵木兒紐澤監修佛事三月命西僧作止風佛事夏四月甲午以西僧公哥列思巴沖納思監藏班藏卜為帝師賜玉印仍詔論天下僧冬十月癸卯命帝師作佛事於大天源延聖寺

　　致和元年作佛事帝受佛戒於帝師

　　按元史泰定帝本紀致和元年春正月命帝師修佛事於禁中三月乙卯帝御興聖殿受無量壽佛戒於帝師庚辰命僧千人修佛事於鎮國寺丙戌詔帝師命僧修佛事於鹽官州仍造浮屠二百一十六以厭海溢

　　文宗天曆元年大作佛事

　　按元史文宗本紀天曆元年秋九月命高昌僧作佛事於延春閣又命也里可溫於顯懿莊聖皇后神御殿作佛事冬十月己丑朔命西僧作佛事十一月辛未遣西僧作佛事於興和新內戊寅作佛事於五臺寺十二月丙午幸大崇恩福元寺謁武宗神御殿分命諸僧於大明殿延春閣興聖宮隆福宮萬歲山作佛寺又命西僧百人作佛事於徽猷閣七日

　　天曆二年建佛寺置總管府及營繕提點總其工役並給以永業又大作佛事受佛戒於帝師給金銀鈔幣送故帝師舍利還其國免僧尼一切徭役

　　按元史文宗本紀天曆二年春正月丙寅帝幸大崇恩福元寺己巳賜內外軍土四萬二千二百七十人鈔各一錠作佛事中書省臣言佛事歲費以今較舊增多金千一百五十兩銀六千二百兩鈔五萬六千二百錠幣帛三萬四千餘匹請悉減汰從之二月建遊皇城佛事三月己巳命改集慶潛邸建大龍翔集慶寺夏四月丁酉給鈔萬錠為集慶大龍翔寺置永業河南廉訪司言河南府路以兵旱民飢乞括江淮僧道餘粮以賑從之五月以儲慶司所貯金三十鋌銀百鋌建大承天護聖寺乙亥幸大聖壽萬安寺作佛事於世祖神御殿又於玉德殿及大天源延聖寺作佛事秋八月庚子命阿榮趙世安督造建康龍翔集慶寺甲寅置隆祥總管府秩正三品總建大承天護聖寺工役九月乙卯朔作佛事於大明殿興聖隆福諸宮市故宋太后全氏田為大承天護聖寺永業己未立龍翔萬壽營繕提點所海南營繕提點所並秩正四品隸龍翔總管府冬十月己丑立大承天護聖寺營繕提點所秩正五品甲辰畏兀僧百八人作佛事於興聖殿戌申作佛事於廣寒殿庚戌以親祀太廟禮成詔天下罷大承天護聖寺工役十一月乙卯以立皇后詔天下受佛戒於帝師作佛事六十日后八不沙請為明宗資冥福命帝師率羣僧作佛事七日於大天源延聖寺皇后以銀五萬兩助建大承天護聖寺西夏僧總統封國公冲卜卒其弟監藏班臧卜襲職仍以璽書印章與之丙寅改普慶修寺人匠提舉司為營繕提點所秩從五品隸隆祥總管府以平江官田百五十頃賜大龍翔集慶寺及大崇禧萬壽寺十二月以西僧輦真吃剌思為帝師詔僧尼徭役一切無有所與辛卯命帝師率其徒作佛事於凝暉閣詔諸僧寺田自金宋所有及累朝賜予者悉除其租其有當輸租者仍免其役僧還俗者聽復為僧己亥遣使驛致故帝師舍利還其國給以金五百兩銀二千五百兩鈔千五百錠幣五千匹壬寅命江浙行省印佛經二十七藏甲辰以明年正月武宗忌辰命高麗漢僧三百四十人預誦佛經二藏於大崇恩福元寺壬子織武宗御容成即神御殿作佛事

　　按蓋苗傳苗擢監察御史天曆初文宗詔以建康潛邸為佛寺務窮壯麗毀民居七十餘家仍以御史大夫督其役苗上封事曰臣聞使民以時使臣以禮自古未有不由斯道而致隆平者陛下龍潛建業之時居民困於供給幸而獲覩今日之運百姓跂足舉首以望非常之恩今奪晨時以刱佛寺又廢民居使之家破產蕩豈聖人御天下之道乎昔漢高帝興於豐沛為復兩縣光武中興南陽免稅三年既不務此而隆重佛氏何以滿斯民之望哉且佛以慈悲為心方便為教今尊佛氏而害生民無乃違其方便之教乎臺臣職專糾察表正百司今乃委以修繕之役豈其禮哉書奏御史大夫果免督役

　　至順元年帝及皇后燕王明宗皇子並受佛戒大賜諸寺鈔幣田土為永業遣使齎金銀詣杭州書佛經命河南諸行省誦藏經是歲以中書省臣言減上都歲作佛事百六十五所為百四所永為例

　　按元史文宗本紀至順元年春正月遣使齋金千五百兩銀五百兩詣杭州書佛經賜海南大興龍普明寺鈔萬錠市𣱵業地戊寅賜隆禧總管府田千頃二月丁酉帝及皇后燕王阿剌忒納答剌並受佛戒己亥命明宗皇子受佛戒詔諭樞密院以屯田子粒鈔萬錠助建佛寺免其軍卒土木之役命市故瀛國公趙㬎田為大龍翔集慶寺永業御史臺臣言不必予其直帝曰吾建寺為子孫黎民計若取人田而不予直非朕志也夏四月壬午朔命西僧作佛事於仁智殿自是日始至十二月終罷以陝西饑勅有司作佛事七日壬辰以所籍張珪諸子田四百頃賜大承天護聖寺為永業壬寅括益都般陽寧海閑田十六萬二千九十頃賜大承天護聖寺為永業立益都廣農提舉司及益都般陽寧海諸提領所並隸隆祥總管府五月己卯遣使詣五臺山作佛事六月命河南湖廣江西甘肅行省誦藏經六百五十部施鈔三萬錠秋七月命西僧為皇子燕王作佛事閏七月籍鎖住野里牙等庫藏田宅奴僕牧畜給大承天護聖寺為永業中書省臣言內外佛寺三百六十七所用金銀鈔幣不貲今國用不充宜從裁省命省人及宣政院臣裁減上都歲作佛事百六十五所定為百四所令有司末為歲例八月有言蔚州廣靈縣地產銀者詔中書大禧院遣人涖其事歲所得銀歸大承天護聖寺辛酉以世祖是月生命京師率僧百七十人作佛事九月丙午命西僧作佛事於大明殿至治初以白雲宗田給壽安山寺為永業至是其僧沈明琦以為言有旨令中書省改正之十一月命帝師率西僧作佛事內外凡八所以是日始歲終罷十二月詔龍翔集慶寺工役佛事江南行臺悉給之丁卯命西僧於興聖光天宮十六所作佛事

　　至順二年加僧寶峯司徒立廣教總管府以掌僧尼之政又以僧為國師賜金玉印大建寺作佛事以金書佛經是歲以宣政院臣言列聖神御殿及諸寺佛事歲二百十六勅汰其十六為定式

　　按元史文宗本紀至順二年春正月庚辰住持大承天護聖寺僧寶峯加司徒丁亥以壽安山英宗所建寺未成詔中書省給鈔十萬錠供其費仍命燕鐵木兒撤迪等總督其工役戊子以晉邸部民劉元良等二萬四千餘戶隸壽安山大昭孝寺為永業戶二月戊申立廣教總管府以掌僧尼之政凡十六所曰京畿山後道曰河東山右道曰遼東山北道曰河南荊北道曰兩淮江北道曰湖北湖南道曰浙西江東道曰浙東福建道曰江西廣東道曰廣西兩海道曰燕南諸路曰山東諸路曰陝西諸路曰甘肅諸路曰四川諸路曰雲南諸路秩正三品府設達魯花赤總管同知府事判官各一員宣政院選流內官擬注以聞總管則僧為之己未命西僧為皇子古納答剌作佛事一周歲甲子中書省臣言陛下不用經費不勞人民創建大承天護聖寺臣等願上嚮所易鈔本十萬錠銀六百鋌助建寺之需從之甲戌命田賦總管府稅鑛銀輪大承天護聖寺三月特令沙津愛護持必剌忒納失里為三藏國師賜玉印戊子以西僧旭伱迭八答剌班的為三藏國師賜金印以籍入速速班丹徹理帖木兒貲產賜大承天護聖寺為永業庚子以將幸上都命西僧作佛事於乘輿次舍之所夏四月命西僧於五臺及霧靈山作佛事各一月為皇太子古訥答剌祈福發衛卒三千助大承天護聖寺工役詔以泥金畏兀字書無量壽佛經千部五月丙戌太禧宗禋院臣言累朝所建大萬安等十二寺舊額僧三千一百五十人歲例給糧今其徒猥多請汰去九百四十三人制可乙未詔以泥金書佛經一藏甲辰宣政院臣言舊制列聖神御殿及諸寺所作佛事每歲計二百十六今汰其十六為定式制可秋七月命西僧於大都萬歲山憫忠閣作佛事起八月八日至車駕還大都日止九月御史臺臣言大聖壽萬安寺壇主司徒嚴吉祥盜公物畜妻孥宜免其司徒壇主之職從之冬十月辛酉命西僧作佛事於興聖宮十有五日

　　至順三年置興瑞司掌中宮佛事以作佛事釋囚遣使往帝師所居以珠織制書諭其屬仍分賜鈔幣又給僧司徒印是歲寧宗即位以皇弟受戒於西僧

　　按元史文宗本紀至順三年三月置興瑞司掌中宮歲作佛事秩正三品乙未以帝師泛舟於西山高梁河調衛士三百挽舟四月以作佛事祈福釋御史臺所囚定興劉縣尹及刑部囚二十六人五月遣使往帝師所居撤思吉牙之地以珠織制書宣諭其屬仍給鈔四千錠幣帛各五千匹分賜之辛卯復以司徒印給萬安寺僧嚴吉祥詔給鈔五萬錠修帝師巴思八影殿秋七月乙亥命僧於鐵幡竿修佛事施金百兩銀千兩幣帛各五百匹布二千匹鈔萬錠　按寧宗本紀至順三年十月帝即位以皇弟燕帖古思受戒於西僧加兒麻哇剌

　　順帝元統二年詔節佛事冗費

　　按元史順帝本紀元統二年春正月癸卯勅僧道與民一體充役三月甲辰中書省臣言興和路起建佛事一路所費為鈔萬三千五百三十餘錠請依上都大都例給饍僧錢節其冗費從之夏四月乙酉中書省臣言佛事布施費用太廣以世祖時較之歲增金三十八錠銀二百三錠四十兩繒帛六萬一千六百餘匹鈔二萬九千二百五十餘錠請除累朝期年忌日之外餘皆罷從之

　　至元元年冬十二月詔凡有妻室之僧令還俗為民既而復聽為僧

　　按元史順帝本紀云云

　　至元二年冬十一月丁巳遣河南行省平章政事玥珞普華於西番為僧十二月以燕鐵木兒居第賜灌頂國師曩哥星吉號大覺海寺塑千佛於其內

　　至元三年冬十二月徵西域僧伽剌麻至京師號灌頂國師賜玉印

　　至元五年春正月癸亥禁濫予僧人名爵

　　至正元年春正月命永明寺寫金字經一藏

　　按以上俱元史順帝本紀云云

　　至正二年以納麟言行宣政院設崇教所治僧獄訟按元史順帝本紀不載

　　按納麟傳至正二年麟除行宣政院使上天竺者舊僧彌戒徑山耆舊僧惠洲恣縱犯法納麟皆坐以重罪請行宣政院設崇教所擬行省理問官秩四品以治僧獄訟從之

　　至正三年冬十二月丙申詔寫金字藏經

　　至正六年冬十二月甲申詔復立大護國仁王寺昭應宮財用規運總管府凡貸民間錢二十六萬餘錠至正七年春二月甲戌朔興聖宮作佛事賜鈔二千錠三月壬申遣使修上都大乾元寺冬十一月撥山東地土十六萬二千餘頃屬大承天護聖寺

　　至正十三年春正月庚午朔用帝師請釋放在京罪囚三月甲申詔修大承天護聖寺賜鈔二萬錠

　　按以上俱元史順帝本紀云云

　　至正十四年作朵思哥兒好事建佛寺皇太子以修佛事釋囚

　　按元史順帝本紀至正十四年春正月丁丑帝謂脫脫曰朕嘗作朵思哥兒好事迎白傘蓋遊皇城實為天下生靈之故今命剌麻選僧一百八人仍作朵思哥兒好事凡所用物官自給之母擾於民二月建清河大壽元忠國寺以江浙廢寺田歸之冬十一月皇太子修佛事釋京師死罪以下囚

　　按帝師八思巴傳歲時祝釐禱祠之常號稱好事者其目不一有曰鎮雷阿藍納四華言慶讚也有曰亦思滿藍華言藥師壇也有曰搠思串卜華言護城也有曰朵兒禪華言大施食也有曰朵兒只列朵四華言美妙金剛迴遮施食也有曰察兒哥朵四華言迴遮也有曰籠哥兒華言風輪也有曰𠾱朵四華言作施食也有曰出朵兒華言出水濟六道也有曰黨剌朵四華言迴遮施食也有曰典朵兒華言常川施食也有曰坐靜有曰魯朝華言獅子吼道場也有曰黑牙蠻答哥華言黑獄帝主也有曰搠思江朵兒麻華言護江神施食也有曰赤思古林搠華言自受主戒也有曰鎮雷坐靜有曰吃剌察坐靜華言祕密坐靜也有曰斟惹華言文殊菩薩也有曰古林朵思華言至尊大黑神迴遮施食也有曰歇白咱剌華言大喜樂也有曰必思禪華言無量壽也有曰覩思哥兒華言白傘蓋呪也有曰收札沙剌華言五護陀羅尼經也有曰阿昔答撒答昔里華言八十頌般若經也有曰撒思納屯華言大理天神呪也有曰闊兒魯弗卜屯華言大輪金剛呪也有曰且八迷屯華言無量壽經也有曰亦思羅八華言最勝王經也有曰撒思納屯華言護神呪也有曰南占屯華言懷相金剛也有曰卜魯八華言呪法也又有作擦擦者以泥作小浮屠也又有作答兒剛者其作答兒剛者或一作二所以至七所作擦擦者或十萬二十萬以至三十萬又嘗造浮屠二百一十有六實以七寶珠玉半置海畔半置水中以鎮海災

　　至正二十二年皇太子召西番高麗諸僧列坐清寧殿

　　按元史順帝本紀至正二十二年冬十二月皇太子常坐清寧殿分布長席列坐西番高麗諸僧皇太子曰李好文先生教我儒書多年尚不省其義今聽佛法一夜即能曉焉於是頗崇尚佛學

　　至正二十四年秋八月禁止西番僧人好事

　　按元史順帝本紀云云


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十四卷目錄釋教部彙考六明(太祖洪武七則　惠宗建文一則　成祖永樂十則　仁宗洪熙一則　宣宗宣德二則　英宗正統三則　代宗景泰一則　英宗天順二則　憲宗成化十二則　孝宗弘治七則　武宗正德九則　世宗嘉靖七則　神宗萬曆一則)皇清(天聰一則　崇德一則　順治三則　康熙二則)

神異典第六十四卷

　　釋教部彙考六

　　明

　　太祖洪武四年詔徵高僧廣薦佛會

　　按宋濂蔣山寺廣薦佛會記洪武四年冬十有二月詔徵江南高僧十人欽天監擇日於蔣山太平興國禪寺建薦法會上宿齋室却葷肉弗御者一月復勅中書右丞相汪廣洋左丞相胡惟庸移書城社之神具宣上意俾達諸冥期以畢集

　　洪武五年大建鍾山法會

　　按列朝詩集洪武五年正月十五日朝廷就鍾山寺大建法會普濟幽冥四年十二月十五日上御奉天殿集公侯百官宣諭建會之因禁天下屠宰上先齋戒一月以嚴法至正月十三日三鼓時上御奉天殿集公侯百官奉上佛表命禮部尚書齎赴鍾山啟建法會焚之十五日上服袞冕乘輦輅赴法會至日夕迎佛上率公侯百官臨法筵供佛行大禮樂用善世等曲先是十四日微雪呈祥尋即開霽是夕星月在天風露湛寂絲竹迭奏燈火交輝禮儀之盛前古莫及

　　洪武六年封番僧為灌頂國師及贊善等王俱賜金章誥命

　　按明通紀洪武六年八月詔西番土番各族酋長舉故有官職者至京受職賜印俾因俗為治以故元攝帝師喃加巴藏卜為熾盛佛寶國師分設烏思藏甘朵衛二都指揮使司自指揮宣慰招討等司及萬戶府千戶所凡三十三處以官其酋長自是番僧有封為灌頂國師及贊善王闡化王正覺大乘法王如來大寶法王者俱賜金章誥命領其人民間歲朝貢

　　洪武十五年改善世院為僧錄司設左右善世闡教講經覺義以司釋教之事是歲詔選高僧分侍諸王按明會典國初置善世院洪武十五年改僧錄司正六品衙門設左右善世左右闡教左右講經左右覺義職專釋教之事屬禮部其衙門南京建於天界寺永樂後北京建於大興隆寺今大興隆寺燬徙於大隆善寺

　　凡本司官俱選精通經典戒行端潔者為之不支俸如有文移以僧人掌行僕從以佃戶充役

　　凡僧有三等曰禪曰講曰教在外僧人府屬僧綱司州屬僧正司縣屬僧會司管領皆綂於本司　凡本司官每月止朝朔望班列於西如遇慶賀頒詔等事行禮皆預班列於東

　　凡在京祭祀本司官皆不預在外同

　　凡內外僧官專一檢束天下僧人恪守戒律清規違者從本司懲治若犯與軍民相干者從有司懲治

　　按明通紀十五年詔選高僧分侍諸王僧道衍往燕府住持慶壽禪寺

　　洪武二十年令民年二十以上者不許為僧

　　按明會典云云

　　洪武二十五年定僧官僧人服色又令造周知冊頒示天下僧寺

　　按明會典凡僧官僧人服色洪武二十五年令瑜珈僧許穿靴

　　凡僧人給授度牒洪武二十五年令本司造周知冊編次在京在外寺院僧人備開各年甲姓名字行及為僧年月并所給度牒字號頒示天下僧寺備照凡遊方行脚至者以冊驗之其有不同許獲送有司解京治以重罪容留者罪如之其後不造歲久仍有詐偽者至正綂五年令照舊造冊

　　洪武二十六年令試僧能通經典者給牒

　　按明會典洪武二十六年令各司每三年考試能通經典者申送到部具奏出給度牒

　　凡各處額設寺俱有僧人住持從各寺僧人保舉有戒行通經典者僧綱等司申本司給與劄付其有錢糧大寺轉申禮部出給劄付

　　惠宗建文四年六月燕王即位十月以僧道衍為僧錄司左善世

　　按明通紀云云

　　成祖永樂二年擢僧道衍為太子少保

　　按明通紀永樂二年四月擢左善世僧道衍為太子少保始復姓姚賜名廣孝上自是稱為姚少師而不名亦終不蓄髮娶妻居止多在僧寺常賜二宮人亦不近上乃召還之

　　永樂四年迎西僧尚師哈立麻至京師

　　按明通紀永樂四年迎西僧尚師哈立麻至京師先是上在藩邸聞烏思藏有尚師哈立麻者異僧也及即位遣中官侯顯齎書幣往迎五歷寒暑乃至車駕往視之無拜跪禮合掌而已

　　按明外史方技傳釋子智光武定人洪武時奉命兩使烏斯藏榜葛剌泥八剌地湧塔諸國永樂時又使烏斯藏迎尚師哈立麻遂通番國諸經多所翻譯歷事六朝寵錫冠羣僧

　　永樂五年以諸郡請度牒僧千八百人發戍遼東甘肅命西僧尚師哈立麻啟建法壇尋加封使領天下釋教

　　按明通紀永樂五年正月直隸及浙江諸郡軍民子弟披剃為僧赴京請度牒者千八百人禮部以聞上怒曰皇考之制民年四十以上始聽出家今犯禁若此是不知有朝廷矣命悉付兵部編軍籍發戍遼東甘肅二月命西僧尚師哈立麻於靈谷寺啟建法壇薦祀皇考皇妣尚師率天下僧伽舉場普度大齋科十有四日卿雲天花甘雨甘露舍利祥光青鳥白鶴連日畢集一夕檜柏生金色花徧於都城金仙羅漢變現雲表白象青獅莊嚴妙相天燈導引旛葢旋繞種種不絕又聞梵唄空樂自天而降羣臣上表稱賀學士胡廣等獻聖孝瑞應歌頌自是之後上潛心釋典作為佛曲使宮中歌舞之三月封西僧哈立麻為萬行具足十分最勝圓覺妙智慧普應祐國演教如來大寶法王西天大善自在佛領天下釋教賜金百兩銀千兩彩幣寶鈔織金珠袈裟金銀器皿鞍馬賜儀仗與郡王同其徒孛羅等皆封為大國師並賜印誥金幣等物宴之於華葢殿

　　永樂六年禁軍民子弟僮奴自削髮為僧

　　按明會典永樂六年令軍民子弟僮奴自削髮為僧者并其父兄送京師發五臺山做工畢日就北京為民種田及盧龍牧馬寺主僧擅容留者亦發北京為民種田

　　永樂八年命番僧為國師又遣使往西土徵尚師昆澤思巴

　　按明大政紀永樂八年九月庚申命番僧綿思吉等為淨慈妙濟國師各給護勅俾自在修行遣內官關僧齎書及銀幣往西土徵尚師昆澤思巴十月命番僧班丹藏卜等為淨覺弘濟等國師把弁等為禪師各給誥印

　　永樂十年十二月烏思藏尚師昆澤思巴來朝先遣人進舍利佛像

　　按明大政紀云云

　　永樂十五年禁僧尼私創菴院

　　按明會典云云

　　永樂十六年定度僧例并僧人額數

　　按明會典永樂十六年定凡度僧例以十年一次先期禮部奏准在京行童從本寺具名在外從僧綱等司造冊給批俱由本司轉申禮部施行本部考試能通經典者給與度牒其僧人額數府不過四十人州三十人縣二十人

　　永樂十七年頒佛經佛曲

　　按明通紀永樂十七年秋御製佛曲成並刊佛經以傳九月十二日欽頒佛經至大報恩寺當日夜本寺塔見舍利光如寶珠十三日現五色毫光卿雲捧日千佛觀音菩薩羅漢妙相畢集續頒佛經佛曲至淮安給散又現五色圓光彩雲滿天雲中現菩薩羅漢天花寶塔龍鳳獅象又有紅鳥白鶴盤旋飛繞續又命尚書呂震都御史王彰齎捧諸佛世尊如來菩薩尊者名稱歌曲往陝西河南頒給神明協應屢現卿雲圓光寶塔之祥文武羣臣上表稱賀上甚喜悅中官因是益重佛禮僧建立梵剎以祈福者徧兩京城內外云

　　永樂十九年西僧大寶法王來朝

　　按明通紀永樂十九年西僧大寶法王來朝或請駕親勞之夏原吉曰夷人慕義遠來宜示以倫義若萬乘一屈下必有走死而不顧者矣上曰爾欲效韓愈耶乃不出勞他日法王入見上命原吉拜之原吉曰王人雖微序於諸侯之上况夷狄耶長揖而已

　　仁宗洪熙元年賜釋智光號大國師錫以金印

　　按明外史方技傳仁宗頗信異教釋子有智光者亦賜號圓融妙慧淨覺弘濟輔國光範衍教灌頂廣善大國師錫以金印英宗嗣位復加號西天佛子錫以玉印其崇信如此

　　宣宗宣德四年吳忠奏修圓果寺塔不許

　　按明通紀宣德四年二月工部尚書吳忠言昨山西圓果寺奏本寺是古蹟道塲為國祝聖之所舊塔損壞乞役民為之上曰卿欲藉此求福乎朕以安民為福其止之勿勞吾民

　　宣德八年令天下有司關津但遇削髮之人捕送原籍治罪如律

　　按明會典云云

　　英宗正綂元年復造僧人周知冊

　　按明通紀英宗正綂元年十月令僧錄司復照洪武舊制造僧人周知冊洪武中凡僧人給受度牒令本司造周知冊自在京及在外寺院僧名以次編之其年甲姓名字行及始為僧年月與所授度牒字號俱載於僧名以下頒示天下僧寺凡遊脚至者以冊驗之其不同許拿送有司解京治以重罪容留者罪如之其後不造歲久詐偽者多至是令覆照舊造

　　(按前洪武二十五年會典云正綂五年令照舊造冊與此年分互異)

　　正綂十年賜大藏經於甘露寺

　　按續文獻通考正綂十年春二月賜大藏經於甘露寺勅曰朕體天地保民之心恭成皇曾祖考之志刊印大藏經典頒賜天下用廣流傳茲以大藏安置直隸鎮江府甘露禪寺永充供養所在僧官僧徒看誦讚揚上為國家祝釐下為生民祈福須務敬奉守護不許縱容閒雜之人私借觀玩輕慢褻瀆致有損壞遺失敢有違者必重究之故諭

　　正綂十三年修大興隆寺作佛事

　　按名山藏典謨記正綂十三年二月修大興隆寺禁城西作佛事上臨幸焉寺初名慶壽金章宗時所創王振言其朽敝上大役軍民重修費物料鉅萬既成壯麗甲於京師

　　代宗景泰五年車駕擇日臨幸隆福寺以楊浩等上疏即日罷行

　　按明通紀景泰五年四月新建隆福寺成車駕擇日臨幸有司已夙駕除道太學生濟寧楊浩上疏言陛下即位之初首幸太學海內之士聞風快覩今又棄儒術而重佛教豈有聖明之主事夷狄之鬼而可垂範後世者耶儀制郎中章綸亦上疏言佛者夷狄之法非聖人之道以萬乘之尊臨非聖之地史官書之傳之萬世實累聖德帝覽疏即日罷行

　　按名山藏典謨記景泰四年三月大隆福寺成寺甲京師費以數十萬(按通紀作五年四月此作四年三月互異)

　　英宗天順元年勅賜中外寺額

　　按名山藏典謨記天順元年十月勅中外寺額曰真慶嘉福圓林觀音淨覺普壽南泉雲間慶寧永慶妙亨常樂顯寧惠明昭靈昭寧碧峰護國景會福巖靈雲報因報國大勝清源普利英臺慈會興善淨業廣福崇化法空廣惠延壽龍泉普濟靜仁業慶龍興凡四十寺十一月賜中外寺額曰清光永泰龍泉靈巖歸義隆安地藏重熙法幢延供華光普陀大雲海會智安福勝普應青塔陽坡穀積石佛夕照普安通法普仁嘉福法寧開化大寧法寶罔極永峰圓廣觀音顯法永福保安崇慶廣福圓真凡四十寺

　　天順二年勅今後僧徒每十年一度

　　按明大政紀天順二年正月勅今後僧徒每十年一度景泰間太監興安崇信佛教每三年度僧數萬於是僧徒多濫天順二年又如期天下僧徒復來京師聚集數萬上召李賢曰僧徒豈可如此泛濫賢對曰陛下明見最是宜禁之遂出榜曉諭今後每十年一度擅自披剃二十以上者俱令還俗違者發邊衛充軍度者俱照定額考送於是僧徒散去

　　天順八年令僧年二十以上無度牒者勒還俗

　　按明會典天順八年令各處僧人年二十以上無度牒者即便還俗有隱瞞年歲者并其師治罪

　　憲宗成化二年三月命禮部給度牒鬻僧以賑濟饑民

　　按明大政紀云云

　　成化四年封西僧為法王佛子國師

　　按名山藏典謨記成化四年四月封西僧劄巴堅參為萬行莊嚴功德最勝智慧圓明能仁感應顯國光教弘妙大悟法王西天至善金剛普濟大智慧佛劄實巴為清修正覺妙慈普濟護國衍教灌頂弘善西天佛子大國師鎖南堅參為靜修弘善國師九月癸亥彗星見六科給事中魏元等言僧徒過為信待每遇生愍之辰輒費無限貲財建無益齋醮而西番劄實巴等又加以法王名號賞賚隆厚出乘椶轎導用金吾計其奉養過於親王又朝廷賞賚無節玩好太多或印施經懺或填寫佛經或為繪畫之像或造寶石之具雲南等處鑛塲採辦不止如此而欲民富國安不可得也伏惟陛下革去法王等號勅止寺觀不得建醮修齋節無益之賞罷不急之好十三道御史康永韶等亦奏佛之無益從古論之今寵遇番僧有佛子國師法王名號儀衛過於王侯服玩擬於供御錦衣玉食徒類數百竭閭閻之脂膏奉虛幻之妄徒又多中國之人習為番教圖寵貴者伏望資遣番僧使之還國若繫中國人追奪成命使供稅役如是則民生厚上納之命西天佛子劄實巴出所求田地歸民禮部請發遣番僧上曰恐失遠人心惟禁僭耳監察御史左鈺言比者言官陳言請革番僧名號斷天下之疑絕後代之惑陛下是之及禮部欲行發遣又復停罷伏望師周孔之格言行堯舜之常道佛若有知必是臣言不報

　　成化六年上欲於西山建佛閣以六科給事中諫已之

　　按明大政紀成化六年五月上欲於西山建佛閣六科給事中言四方旱暵夏秋無收百姓嗷嗷待哺荊襄流民強梗陝西虜寇侵掠致勞宸慮分遣大臣巡視動調官軍今乃起無名之工為不急之務徒費國用有傷治體若謂建閣果有福利孰若以之賑濟饑民賞勞軍士其為福利豈不大哉上曰歲荒民饑西山佛閣其亟已之

　　成化十年勅建塔葬大應法王撥官軍四千供役

　　按名山藏典謨記成化十年三月崇王之國大應法王劄實巴死有旨如大慈法王例建塔葬之撥官軍四千供役禮科給事中王坦言劄實巴夷狄之人假名釋氏陛下待之殊禮封之顯號特借此以撫其種類使不患邊耳如例祭葬之足矣而祭祀之品逾於王者造塔之費幾於山陵今畿甸饑饉連年餓殍載路即以是費拯流離垂死之民豈不愈於厚一荒誕之胡僧哉上曰給事中言濫矣大應法王造塔比大慈法王已減三之二不許

　　成化十二年大學士商輅等請禁給番僧金銀印信及造塔

　　按名山藏典謨記成化十二年七月大學士商輅等條陳時政六事其一言哈密等處番人來京攜帶玉石多被細人誘引進貢計囑行戶高直賣官規取厚利閑住番僧往往自都綱禪師陞至國師佛子法王等給與金銀印信圖書其有死亡徒弟承襲更求造塔二者皆侵耗朝廷財物宜行禁治

　　成化十四年六月大慈恩寺禪師喃渴領占等乞給銀印許之

　　按名山藏典謨記云云

　　成化十五年以傳奉得官者二十餘人

　　按名山藏典謨記成化十五年九月傳奉陞禪師結幹領占為國師冠帶十月傳奉陞僧繼曉為僧錄司左覺義閏十月陞大慈恩寺國師乳奴班丹為灌頂大國師覺義綽吉堅參為國師大隆善護國寺灌頂大國師班卓兒藏卜為佛子國師著癿領占為灌頂國師其以傳奉得官者四人十一月以傳奉得官者十七人

　　成化十八年九月大慈恩寺灌頂大國師劄實堅剉乳奴班班丹得陞為西天佛子賜誥命衣帽等物

　　成化十九年二月命襄城侯李瑾統軍夫萬人修大慈恩寺

　　按以上俱名山藏典謨記云云

　　成化二十年建大鎮國永昌寺是年以傳奉得官者三十有七人

　　按明通紀成化二十年建大鎮國永昌寺下刑部員外郎林俊及後軍都督府經歷張黻獄并謫遠州先是僧繼曉者始以淫術欺誑楚府事敗走匿京師夤緣梁芳等引入禁中其術得售尊為法王賜美珠十餘金寶不可勝計乃言於上發內庫銀數十萬兩西華門外拆毀民居刱建佛寺大臣畏罪皆不言於是林俊上疏言今年以來災異迭興兩京地震陵寢動搖日月繼蝕野熊入城監戒之昭莫此為甚陝西山西河南連年饑饉人民流離餓死填路賑濟無從可為流涕而僧繼曉乃欺罔聖德發內庫銀數十萬建大鎮國永昌寺以有用之財供無益之費工役不息人怨日興臣謂不斬繼曉異日之禍未可言也然縱之者梁芳也芳傾覆陰狠引用奸邪排斥忠良數年之間假以進貢買辦為名盜祖宗百餘年之府庫殆盡家貲山積尚銘不足多所在風擾汪直莫能過今內而朝臣以及閭井之徒亦皆痛心饑民之死莫不欲食梁芳繼曉之肉而卒不敢以此言進者所惜者官所畏者死耳臣何忍畏死不言以為陛下仁聖之累耶上覽疏大怒下俊錦衣衛獄張黻上疏論救并逮赴獄各杖數十謫俊雲南姚州判官黻降宗州知州

　　按名山藏典謨記成化二十年十一月大陞法王國師禪師以傳奉得官者三十有七人

　　成化二十一年正月繼曉革去國師為民追奪其誥勅

　　按名山藏典謨記云云

　　成化二十三年九月僧繼曉發原籍為民四川番僧國師法王領占竹等悉降革職事并追奪累次降勅印信儀仗發回四川原居光相寺居住

　　按明通紀云云

　　孝宗弘治三年八月詔毀黃村尼寺禮部尚書耿裕侍郎倪岳周經皆正人力贊毀之

　　按明大政紀云云

　　弘治六年詔行取番僧領占竹以倪岳柴昇等上疏極論遂罷

　　按名山藏典謨記弘治六年十月行取番僧領占竹來居大慈恩寺禮部尚書倪岳等言領占竹被劾遣還復承召命騷驛傳啟倖門後難杜也上曰毋傳令自來禮科右給事中夏昂劾奏領占竹先因獻頂骨數珠骷髏法盌叨冒陞賞皇上登御革職遣還遠近稱快岳所諫阻豈區區一傳哉願皇上嚴邪正治忽之防也上猶未允工科給事中柴昇等上疏極論遂罷

　　弘治八年王雲鳳等上疏禁給度牒

　　按明大政紀弘治八年二月禮部祠祭郎中王雲鳳疏禁給度牒不報初尚書倪岳因災異疏弊政用四事曰懲邪慝禁給度牒停減齋醮議處宗室言甚剴切後度僧不止乃獨疏列千餘言三上皆不報及旨下度僧不多人皆嘉其有回天之力

　　弘治十二年以清寧宮成詔國師設壇慶讚

　　按名山藏典謨記弘治十二年十月以清寧宮成命大能仁寺灌頂國師那卜堅參等設壇慶讚三日大學士劉健等言佛老異教宮庭禁地胡羯妄徒累日連朝喧雜掖庭驚動寢廟廢祖宗之法重聖德之累且以皇上至孝純誠保佑自天豈必假異術於宮禁然後可以上奉重慈祈永福壽哉臣平日尸素臨事乏規此等詔旨猝不與聞伏望速頒明詔撤壇斥僧臣不勝待罪俟命時科道官皆以為言上曰卿言是顧永樂朝亦有之既府部科道皆極言上曰有舊事姑胥後

　　弘治十四年太監李興請建寺賜額隆禧陞僧錄司定錡右講經

　　按名山藏典謨記弘治十四年五月太監李興請建寺大興縣東臯村以祝聖更乞賜額護勅以僧錄司左覺義定錡住持得旨陞定錡右講經額寺曰隆禧弘治十五年五月行取番僧國師領占竹於大慈恩寺禮部尚書張昇諫不允

　　按名山藏典謨記云云

　　弘治十六年詔建壽塔既而罷之

　　按明通紀弘治十六年詔建壽塔於朝陽門外既而罷之時大學士劉健等上言前代人主信佛莫如梁武帝卒餓死臺城本以求福反以致禍觀諸往事可為明鑒我祖宗相傳以治天下堯舜周孔之道而已浮屠異端蠹財惑眾何關於治欲造佛塔非所以訓天下垂後世也疏入有旨報罷

　　武宗正德二年造新寺於內苑陞慈恩能仁護國三寺禪師為國師

　　按名山藏典謨記正德二年三月造新寺於內苑上習佛門焉因陞大慈恩寺禪師領占竹為灌頂大國師大能仁寺禪師麻的寶哩塔西麻㭮耶𨚗卜堅參大隆善護國寺禪師普肖藏卜為國師皆予誥

　　正德四年八月陞大隆善護國寺國師普肖藏卜為法王剌麻羅竹班卓班丹端竹班卓羅竹朵而只堅參俱為左覺義

　　按名山藏典謨記云云

　　正德五年陞諸僧為法王佛子及覺義都綱帝自命為大慶法王給僧度牒數萬以廣番教

　　按名山藏典謨記正德五年四月陞大能仁寺國師𨚗小堅參禪師劄巴藏播為法王都綱𨚗卜領占為佛子公葛端竹堅播札失為禪師大隆善護國寺剌毛綽即羅竹為佛子大慈恩寺國師乳如領占為西天佛子革職國師哈剌札為佛子剌麻也舍窩為禪師六月陞大隆善寺禪師星吉班丹為國師左覺義羅竹班等為禪師剌麻癿竹為左覺義三竹捨剌為右覺義倫竹堅參為都綱大慈恩寺佛子乳奴領占捨剌札俱為法王剌麻捨列星吉為佛子也夫短竹為禪師大能仁寺剌麻領占播為都綱上自命曰大慶法王因鑄大慶法王西天覺道圓明自在大定慧佛金印兼給誥命鐫印曰天一十月陞國師羅竹班卓丹端竹為灌頂大國師禪師領占陸竹為國師給番僧度牒三萬漢僧道士各五千以廣番教

　　正德六年番僧奏討田百頃為大慶法王下院

　　按明通紀正德六年上方好佛自名大慶法王外廷無敢諫會番僧奏討田百頃為大慶法王下院傅珪因劾僧曰法王何為者至與尊號並列大不道當誅有詔不問其妄求亦止

　　正德七年十一月大慈恩寺法王乞修造僧房許之工部諫不聽

　　按名山藏典謨記云云

　　正德八年為番僧修寺造塔賜大慶法王行童度牒聽其收度自便

　　按明大政紀正德八年七月西僧欲奪甘州民田地遣官督建僧寺禮部尚書劉春執不可止之時關中饑春力爭以為不可大略謂非止病民邊警至不可支持必致擾害疏入幾兩月報下竟停之

　　按名山藏典謨記正德八年四月大役軍士為番僧修大慈恩寺鬻爵贖罪以充費十月大慈恩寺灌頂大國師也舍窩死命造塔葬之工部及工科給事中執奏曰非故事上曰著為令十一月賜大慶法王領占班丹番行童度牒聽其收度自便

　　正德九年正月吏部尚書楊一清上言不宜創梵宇於西內時不能行

　　按明通紀云云

　　正德十年給大德法王國師誥命賜胡僧知三生法王金印袈裟

　　按名山藏典謨記正德十年二月保安寺大德法王綽吉我些兒為其徒領占綽節兒綽供劄失請得為正副使還居烏斯藏比大乘法王例入貢并給與國師誥命得入番熬設廣茶下禮部尚書劉春議不可令覆議春執奏詔與誥命罷設茶勅是時上習番經被番僧服綽吉我些兒輩出入豹房參廁權貂及領占綽節兒等歸輜重相屬傳郵煩費焉五月大護國保安寺右覺義班丹倫竹為其師祖大善法王星吉班丹乞祭葬禮部執奏無故事特許之十一月嬖倖言西域胡僧有知三生者西人謂之活佛上使太監劉充往迎率指揮千戶百餘人甲士千人以珠琲為幡幢黃金為七供賜法王金印袈裟及其徒饋賜鉅萬計勅以十年往返得便宜處置錢物益發官軍護送之

　　正德十三年遣中官劉充迎活佛賜西域番僧食茶遣番僧封烏斯藏國酋為闡教王

　　按明大政紀正德十三年三月上遣中官劉充迎活佛使烏斯藏巡撫淮揚都御史叢蘭疏斥佛老無益乞還充勿遣不報時番國烏斯藏傳聞國西有童子記其生前事者以為活佛上遣使迎之所過誅求百計勢張甚蘭檄有司毋徇所欲至淮謁辭之南京兵部尚書喬宇上疏諫遣使迎活佛甚傷國體宇云國朝祖宗相承所以不絕番僧朝貢者不過羈縻遠夷而已非崇奉信惑之也陛下天縱聖明無微不燭抑豈不知西方之佛教無益中國之治乎不報

　　按名山藏典謨記正德十三年五月賜西域番僧食茶八萬九千餘斤人許帶六千斤下番不為例七月遣番僧覺義領占劄巴等封烏斯藏國酋為闡教王劄巴等乞給馬快船三十載食鹽為入番買路資部科執奏詔特許之

　　世宗嘉靖十四年燬興隆寺併慈恩寺一應修齋俱革

　　按明會典嘉靖十四年大興隆寺燬令永不許復併大慈恩寺一應修齋俱革僧徒聽告就各寺依住有歸化者量給原寺田畝仍免差徭六年

　　嘉靖十五年除禁中佛殿併毀佛像佛骨佛牙諸物按明大政紀嘉靖十五年五月帝欲除去禁中釋殿以其地奉建慈慶慈寧二宮命廷臣集議僉以為可帝即命撤之尋召李時夏言入視大善殿見金範佛像不下千百皆命銷毀其几案懸鍍金函藏貯尚多佛骨佛牙諸物言退上疏力請焚瘞帝從之於是禁中邪穢迸斥殆盡

　　按春明夢餘錄宗伯夏言議瘞佛骨疏比者恭遇皇上諮及羣臣欲除去禁中釋殿奉建兩宮以備一代之制一時廷議仰贊皇上篤養盡制之孝闢邪崇正之化盛德大業光前振後矣今月十一日伏奉聖旨命大學士李時同臣言入看即所謂大善殿者臣等看得殿內有鑄金銀像鉅細不下千百且多邪鬼淫褻之狀仰惟聖明燭其誕妄不經一旦奮然舉而除之甚盛舉也但臣見諸几案之上及懸庋梁栱之間與夫金函之所藏貯者為物尚多不可識辨問之守者且云是為佛骨是為佛牙枯朽摧裂奇離磈礧計不下千斤臣惟佛法之入中國自漢明帝時始然不過人誦其書習其教而已至唐憲宗時乃迎佛骨至京師其臣韓愈極言其不祥不宜以入宮禁憲宗不能聽且深辠愈竟遠斥之臣意自後人莫敢矯其非凡番僧持以誑惑中國之人而名為佛顱佛骨者相屬於道由是流入天子宮禁之內歷世皆然不以為異今殿中所有未必非勝國所遺累朝以來亦必以為彼法則然未嘗深究以延至今茲者恭惟皇上躬堯舜禹湯文武之資行堯舜禹湯文武之道始議毀佛屋毀除穢像使詭異之行不得瀆留清禁此真卓越千古之見出於尋常萬萬者也然殿宇像設既除所有前項佛頭佛牙之類皆屬污穢不宜使之尚存臣請乞以此物勅下所司瘞之草野一切掃而淨之以杜愚冥疑惑之端實為大聖人非常作為有補名教甚大功德罔極臣不勝幸甚後世幸甚疏入答曰大善殿所貯佛骨諸不經之物瘞之草野恐後日好事之人仍為啟視不如焚之以杜永患遂命禮部俱於城外焚之

　　嘉靖十六年勅聽僧徒還俗禁修葺寺院及私自披剃為僧

　　按明會典嘉靖十六年題准各該有司欽遵聖諭化正僧徒願自還俗者聽其自求安便各處寺院年久宮殿任其頹壞不許修葺民間幼童不許捨入為僧私自披剃如有此等罪其父母及其鄰佑

　　嘉靖二十二年令燬大慈恩寺

　　按明會典云云

　　嘉靖四十二年十月罷遣番僧封諸藏著為令

　　按名山藏典謨記云云

　　嘉靖四十三年十二月詔番僧入貢者限人入邊如成化弘治故事

　　按名山藏典謨記云云

　　嘉靖四十五年詔禁僧尼戒壇

　　按明會典凡禁止戒壇嘉靖四十五年令在外行撫按衙門督率有司各查本處僧寺若干僧徒若干明白登簿不時查點不到者罪坐住持立限投銷一切寄住遊僧發回原籍當差在京廠衛衙門及五城御史將京城內外地方大小僧寺嚴加巡緝有指稱受戒奸淫不法者訪拏重治

　　按明通紀嘉靖四十五年九月詔順天府按官嚴禁僧尼戒壇說法仍令廠衛巡城御史通查勘京城內外僧寺如有仍前受戒寄寓者收捕下獄四方遊僧並聽所在有司遞回原籍當是時白蓮教盛行御史鮑承蔭以妖盜本為一途恐投邪鼓眾釀成大患遂令禁之

　　神宗萬曆七年烏思藏僧鎖南堅錯求通貢

　　按明通紀萬曆七年烏思藏僧鎖南堅錯求通貢堅錯者即闡化王答賴剌麻也故號稱活佛以傳經說法戒淫殺為虜所尊禮稱輪廻轉法功德世界佛大國師萬曆五年套酋切近黃台吉約俺答迎堅錯西海上飲長生水俺答所從部落數十萬人徒以奉堅錯教無淫逞者其教化可知矣

　　皇清

　　天聰七年

　　大清會典凡喇嘛禁例天聰七年定喇嘛班第出居城外清淨處所有請喇嘛念經治病者家主治罪

　　又定喇嘛班第有容留婦女及不呈明禮部私為喇嘛蓋寺廟者治罪

　　崇德五年

　　大清會典崇德五年題准新收僧人納銀送戶部查收隨給用印度牒令僧綱司分發

　　順治四年

　　大清會典順治四年定喇嘛不許私自遊方有遊方到京者著發回原籍

　　順治十一年

　　大清會典順治十一年定禁止創建寺廟其修理頹壞寺廟聽從其便

　　順治十八年

　　大清會典順治十八年題准京城內白塔居住喇嘛九名西大達廟居住喇嘛八名及額木齊喇嘛應照舊留住外其餘喇嘛班第俱令於京城外居住如有擅進京城居住者將喇嘛送刑部照違法例治罪

　　康熙六年

　　大清會典康熙六年議准凡喇嘛班第令該管大喇嘛逐日詳查禮部每月詳查有請念經治病者於大喇嘛處說明准去仍令交還大喇嘛

　　康熙二十三年

　　大清會典康熙二十三年覆准嗣後喇嘛所到處不過三日即令起程違者留住家長寺廟住持及失察官員俱行治罪喇嘛除犯死罪外所犯別罪停其入官仍照律治罪遞解原籍　又定班第不許服用金黃色黃色吳巴什吳巴三察不許服用金黃色黃紅色如
　　上賜者准用違者治罪


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十五卷目錄釋教部彙考七佛國記(鄯善國　𠌥夷國　于闐國　子合國　竭叉國　陀歷國　烏萇國　弗樓沙國　那竭國　羅夷國　跋那國　毗荼國　摩頭羅國　拘薩羅國　摩竭提國　師子國)續博物志(釋氏之源)野客叢談(佛入中國)墨池浪語(佛法入中國)釋教部總論一宋謝康樂集(辨宗論)

神異典第六十五卷

　　釋教部彙考七

　　佛國記

　　鄯善國

　　其國王奉法可有四千餘僧悉小乘學諸國俗人及沙門盡行天竺法但有精粗從此西諸國類皆如是惟國國胡語不同然出家人皆習天竺書天竺語

　　𠌥夷國

　　其國僧有四千餘人皆小乘學法則齊整秦土沙門至彼都不預其僧例

　　于闐國

　　其國人民盡皆奉法以法樂相娛眾僧乃數萬人多大乘學皆有眾食彼國人民星居家家門前皆起小塔最小者可高二丈許作四方僧房供給客僧其國僧伽藍名瞿摩帝是大乘學國中十四大僧伽藍不數小者從四月一日城裏便灑掃道路莊嚴巷陌其城門上張大幃幕事事嚴飭王及夫人采女皆住其中瞿摩帝僧是大乘學王所敬重最先行像離城三四里作四輪像車高三丈餘狀如行殿七寶莊校懸繒幡蓋像立車中二菩薩侍作諸天侍從皆金銀雕瑩懸於虛空像去門百步王脫天冠易著新衣徒跣持華香翼從出城迎像頭面禮足散華燒香像入城時門樓上夫人采女搖散眾華紛紛而下如是莊嚴供具車車各異一僧伽藍則一日行像四月一日為始至十四日行像乃訖行像訖王及夫人乃還宮耳其城西七八里有僧伽藍名王新寺作來八十年經三王方成可高二十五丈雕文刻鏤金銀覆上眾寶合成塔後作佛堂莊嚴妙好梁柱戶扇窗牖皆以金薄別作僧房亦嚴麗整飭非言可盡嶺東六國諸王所有上價寶物多作供養

　　子合國

　　其國王精進有千餘僧多大乘學

　　竭叉國

　　其國王作般遮越師般遮越師漢言五年大會也會時請四方沙門皆來雲集莊嚴眾僧坐處懸繒旛蓋作金銀蓮華著繒座後鋪淨坐具王及羣臣如法供養或一月二月或三月多在春時王作會已復勸諸羣臣設供供養或一日二日三日五日供養都畢王以所乘馬鞍勒自副使國中貴重臣騎之并諸白㲲種種珍寶沙門所須之物共諸羣臣發願布施布施已還從僧贖其地山寒不生餘榖唯熟麥耳眾僧受歲已其晨輙霜故其王每讚眾僧令麥熟然後受歲其國中有佛唾壺以石作色似佛鉢又有佛一齒國人為佛齒起塔有千餘僧盡小乘學

　　陀歷國

　　其國有眾僧皆小乘學

　　烏萇國

　　其國佛法甚盛名眾僧住止處為僧伽藍凡有五百僧伽藍皆小乘學若有客比丘到悉供養三日三日過已乃令自求所安

　　弗樓沙國

　　其國佛昔將諸弟子遊行佛鉢即在此月氏王大興兵眾來伐此國欲取佛鉢既伏此國已月氏王篤信佛法欲持鉢去故興供養供養三寶畢乃校飾大象置鉢其上象便伏地不能得前更作四輪車載鉢八象共牽復不能進王知與鉢緣未至深自愧歎即於此處起塔及僧伽藍并留鎮守種種供養可有七百餘僧日將中眾僧則出鉢與白衣等種種供養然後中食至暮燒香時復爾可容二斗許雜色而黑多四際分明厚可二分瑩徹光澤貧人以少華投中便滿有大富者欲以多華而供養正復百千萬斛終不能滿

　　那竭國

　　其國醯羅城中有佛頂骨精舍盡以金薄七寶校飾國王敬重頂骨慮人抄奪乃取國中豪姓八人人持一印印封守護清晨八人俱到各視其印然後開戶開戶已以香汁洗手出佛頂骨置精舍外高座上以七寶圓碪碪下琉璃鍾覆上皆珠璣校飾骨黃白色方圓四寸其上隆起每日出後精舍人則登高樓擊大鼓吹螺敲銅鈸王聞已則詣精舍以華香供養供養已次第頂戴而去從東門入西門出王朝朝如是供養禮拜然後聽國政居士長者亦先供養乃修家事日日如是初無懈倦供養都訖乃還頂骨於精舍中有七寶解脫塔或開或閉高五尺許以盛之精舍門前朝朝恆有賣華香人凡欲供養者種種買焉諸國王亦恆遣使供養精舍處方四十步雖復天震地裂此處不動

　　羅夷國

　　其國近有三千僧兼大小乘學

　　跋那國

　　其國亦有三千許僧皆小乘學

　　毗荼國

　　其國佛法興盛兼大小乘學見秦道人往乃大憐憫作是言如何邊地人能知出家為道遠求佛法悉供給所須待之如法東南諸寺甚多僧眾萬數

　　摩頭羅國

　　其國捕那河邊左右有二十僧伽藍可有三千僧佛法轉盛凡沙河以西天竺諸國國王皆篤信佛法供養眾僧時則脫天冠共諸宗親羣臣手自行食行食已鋪氈於地對上座前坐於眾僧前不敢坐牀佛在世時諸王供養法式相傳至今從是以南名為中國中國寒暑調和無霜雪人民殷樂無戶籍官法唯耕王地者乃輸地利欲去便去欲住便住王治不用刑罔有罪者但罰錢隨事輕重雖復謀為惡逆不過截右手而已王之侍衛左右皆有供祿舉國人民悉不殺生不飲酒不食葱蒜唯除旃荼羅旃荼羅名為惡人與人別居若入城市則擊木以自異人則識而避之不相搪挨國中不養豬鷄不賣生口市無屠行及酤酒者貨易則用貝齒唯旃荼羅獵師賣肉耳自佛般泥洹後諸國王長者居士為眾僧起精舍供養供給田宅園圃民戶牛犢鐵券書錄後王王相傳無廢至今不絕眾僧住止房舍牀褥飲食衣服都無缺乏處處皆爾眾僧常以作功德為業及誦經坐禪客僧往到舊僧迎逆代擔衣鉢給洗足水塗足油與非時漿須臾息已復問其臘數次第得房舍臥具種種如法眾僧住處作舍利佛塔目連阿難塔并阿毗曇律經塔安居後一月諸希福之家勸化供養僧作非時漿眾僧大會說法說法已供養舍利佛塔種種香華通夜然燈使彼人作舍利弗本婆羅門時詣佛求出家大目連大迦葉亦如是諸比丘尼多供養阿難塔以阿難請世尊聽女人出家故諸沙彌多供養羅云阿毗曇師者供養阿毗曇律師者供養律年年一供養各自有日摩阿衍人則供養般若波羅蜜文殊師利觀世音等眾僧受歲竟長者居士婆羅門等各持種種衣物沙門所須以布施僧眾僧亦自各各布施佛泥洹已來聖眾所行威儀法則相承不絕

　　拘薩羅國

　　其國城南門千二百步道西長者須達起祗洹精舍佛上忉利天為母說法波斯匿王思見佛即刻牛頭栴檀作佛像置佛坐處祗洹精舍本有七層諸國王人民競興供養懸繒旛蓋散華燒香然燈續明日日不絕鼠銜燈炷燒花旛蓋遂及精舍七重都盡諸國王人民皆大悲惱謂栴檀像已燒却後四五日開東小精舍戶忽見本像皆大歡喜共治精舍得作兩重遂移像本處

　　摩竭提國

　　其國昔阿育王作小兒時當道戲遇釋迦佛行乞食小兒歡喜即以一掬土施佛佛持還泥經行地因此果報作鐵輪王王閻浮提乘鐵輪案行閻浮提見鐵圍兩山間地獄治罪人即問羣臣此是何等答言是鬼王閻羅治罪人王自念言鬼王尚能作地獄治罪人我是人主何不作地獄治罪人耶即問臣等誰能為我作地獄主治罪人者臣答言唯有極惡人能作耳王即遣臣遍求惡人見泄水邊有一長壯黑色髮黃眼青以脚鉤兼魚口哹禽獸禽獸來便射殺無得脫者得此人已將來與王王密勅之汝作四方高牆內植種種華果并好谷池莊嚴校飾令人渴仰牢作門戶有人入者輒捉種種治罪莫使得出設使我入亦治罪莫放今拜汝作地獄主有比丘次第乞食入其門獄卒見之便欲治罪比丘惶怖求請須臾聽我中食俄頃得有人入獄卒內置碓臼中擣之赤沫出比丘見已思惟此身無常苦空如泡如沫即得阿羅漢既而獄卒捉內鑊湯中比丘心顏欣悅火滅湯冷中生蓮華比丘坐上獄卒即往白王獄中奇怪願王往看王言我前有要今不敢往獄卒言此非小事王宜疾往更改先要王即隨入比丘為說法王得信解即壞地獄悔前所作眾惡由是信重三寶常至貝多樹下悔過自責受八齋王夫人問王常遊何處羣臣答言恆在貝多樹下夫人伺王不在時遣人伐其樹倒王來見之迷悶躃地諸臣以水灑面良久乃蘇王即以塼累四邊以百甖牛乳灌樹根身四布地作是誓言若樹不生我終不起誓已樹便即根上而生以至於今今高減十丈

　　師子國

　　其國王遣使中國取貝多樹子於佛殿旁種之高可二十丈其樹東南傾王恐倒故以八九圍柱拄樹樹當拄處心生遂穿柱而下入地成根大可四圍許柱雖中裂猶裹在其外人亦不去樹下起精舍中有坐像道俗敬仰無倦城中又起佛齒精舍皆七寶作王淨修梵行城內人信敬之情亦篤其國立治以來無有饑荒喪亂眾僧庫藏多有珍寶無價摩尼其王入僧庫遊觀見摩尼珠即生貪心欲奪取之三日乃悟即詣僧中稽首悔前罪心告白僧言願僧立制自今已後勿聽王入其庫看比丘滿四十臘然後得入其城中多居士長者薩薄商人屋宇嚴麗巷陌平整四衢道頭皆作說法堂月八日十四日十五日鋪施高座道俗四眾皆集聽法其國人云都可五六萬僧悉有眾食王別於城內供五六千人眾須食者則持本鉢往取隨器所容皆滿而還佛齒常以三月中出之未出十日王莊校大象使一辯說人著王衣服騎象上擊鼓喝言菩薩從三阿僧祗劫苦行不惜身命以國妻子及挑眼與人割肉貿鴿截頭布施投身餓虎不恡髓腦如是種種苦行為眾生故成佛在世四十九年說法教化令不安者安不度者度眾生緣盡乃般泥洹泥洹已來一千四百九十七年世間眾生長悲却後十日佛齒當出至無畏山精舍國內道俗欲植福者各各平治道路嚴飾巷陌辦眾華香供養之具如是唱已王便夾道兩邊作菩薩五百身種種變現或作須大挐或作睒變或作象王或作鹿馬如是形像皆彩畫莊校狀若生人然後佛齒乃出中道而行隨路供養到無畏精舍佛堂上道俗雲集燒香然燈種種法事晝夜不息滿九十日乃還城內精舍城內精舍至齊日則開門戶禮敬如法無畏精舍東四十里有一山山中有精舍名跋提可有二千僧僧中有一大德沙門名達摩瞿諦其國人民皆共宗仰住一石室中四十許年常行慈心能感蛇鼠使同止一室而不相害城南七里有一精舍名摩訶毗訶羅有三千僧住有一高德沙門戒行清潔國人咸疑是羅漢臨終之時王來省視依法集僧而問比丘得道耶便以實答言是羅漢既終王即案經律以羅漢法葬之於精舍東四五里積好大薪縱廣可三丈餘高亦爾近上著栴檀沈水諸香木四邊作階上持淨好白㲲周帀蒙𧂐上作大轝牀似此間輲車但無龍魚耳當闍維時王及國人四眾咸集以華香供養從轝至墓所王自華香供養供養訖轝著𧂐上蘇油遍灌然後燒之火然之時人人敬心各脫上服及羽儀傘蓋遙擲火中以助闍維闍維已即檢取骨以起塔王篤信佛法欲為眾僧作新精舍先設大會飯食僧供養已乃選好上牛一䨇金銀寶物莊校角上作好金犂王自耕四邊然後割給民戶田宅書以鐵券自是已後代代相承無敢廢易

　　續博物志

　　釋氏之源

　　秦二十一年鑄金狄十二釋氏之源本霍去病討休屠王獲其祭天金人武帝以為神列於甘泉宮魏黃初元年徙長安銅狄重不可致或言金狄泣因留霸城南人有見薊子訓與父老共摩銅狄曰正見鑄此時計爾日已近五百年矣董卓毀其九為錢苻堅毀其二為錢其一百姓推置陝北河中或云翁仲頭髻常出晉軍至髻不復出

　　野客叢談

　　佛入中國

　　傅奕韓退之皆言佛自後漢明帝時始入中國此蓋論其顯然者不知佛法之入中國其來久矣觀魏略西戎傳曰昔漢哀元壽元年博士景慮受大月氏王使伊存口傳浮屠經又觀劉向列僊序曰得仙者百四十六人其七十四人已在佛經則知漢成哀間已有佛經矣觀漢武故事昆邪王殺休屠王以其眾降得金人之神上置之甘泉宮金人皆長丈餘其祭不用牛羊惟燒香禮拜上使依其國俗又元狩三年穿昆明池底得黑灰帝問東方朔朔曰可問西域道人知是劫灰又知佛法自武帝時已入中國矣今人惟知佛法入中國自明帝始不知自武帝始也薛正己記仲尼師老耼老耼師竺乾審是則佛入中國又不止於武帝

　　墨池浪語

　　佛法入中國

　　佛法入中國不始於漢明帝列子西方有聖人老子師竺乾可証蓋周穆王時文殊目連來化穆王即列子所謂化人也化人示穆王云高四臺是迦葉佛說法處因造三會道塲至秦穆公時扶風獲一石佛穆公不識棄馬坊中公疾令由余往視之曰此真佛神也公取像澡浴安清淨處像遂放光公宰牲祭之神擎棄遠處由余又曰臣聞佛清淨所有供養燒香而已公遂欲造佛像由余於高四臺南村得一老人姓王名安年百八十自云曾於三會道塲見人造之臣老無力村北有兄弟四人曾於道塲內為諸匠執作今請共造成一銅像相好圓備公悅大賞賚之彼人於土臺上造重閣高三百尺時人號為高四臺其人姓高兄弟四人同立故也故名高四然則秦穆公時佛法已入中國矣

　　釋教部總論一

　　宋謝康樂集

　　辯宗論(問答附)

　　同遊諸道人竝業心神道求解言外余枕疾務寡頗多暇日聊申由來之意庶定求宗之悟釋氏之論聖道雖遠積學能至累盡鑒生不應漸悟孔氏之論聖道既妙雖顏殆庶體無鑒周理歸一極有新論道士以為寂鑒微妙不容階級積學無限何為自絕今去釋氏之漸悟而取其能至去孔氏之殆庶而取其一極一極異漸悟能至非殆庶故理之所去雖合各取然其離孔釋矣余謂二談救物之言道家之唱得意之說敢以折中自許竊謂新論為然聊答下意遲有所悟

　　法勖問敬覽清論明宗極雖微而一悟頓了雖欣新剖竊有所疑夫明達者以體理絕欲悠悠者以迷惑嬰累絕欲本乎見理嬰累由於乖宗何以言之經云新學者離般若便如失明者無導是為懷理蕩患於茲顯矣若涉求未漸於大宗希仰猶累於塵垢則永劫劬勞期果緬邈既懷猶豫伏遲嘉訓初答道與俗反理不相關故因權以通之權雖是假旨在非假智雖是真能為非真非真不傷真本在於濟物非假不遂假濟物則反本如此之劫無空勤期果有如皎日勖再問案論孔釋其道既同救物之假亦不容異而神道之域雖顏也孔子所不誨實相之妙雖愚也釋氏所必教然則二聖建言何乖背之甚哉再答二教不同者隨方應物所化地異也大而挍之華民易於見理難於受教故閉其累學而開其一極夷人易於受教難於見理故閉其頓了而開其漸悟漸悟雖可至昧頓了之實一極雖知寄絕累學之冀良由華人悟理無漸而誣道無學夷人悟理有學而誣道有漸是故權實雖同其用各異昔向子期以儒道為壹應吉甫謂孔老可齊皆欲窺宗而況真實者乎

　　勖三問重尋答以華夷有險易之性故二聖敷異同之教重方附俗可謂美矣然淵極朗鑒作則於上愚民蒙昧伏從於下故作則宜審其政伏從必是其宗令孔廢聖學之路而釋開漸悟之逕筌蹄既已紛錯羣黎何由歸真三答冬夏異性資春秋為始末晝夜殊用緣辰暮以往復況至精之理豈可逕接至粗之人是故傍漸悟者所以密造頓解倚孔教者所以潛成學聖學聖不出六經六經而得頓解不見三藏而以三藏果筌蹄歷然何疑紛錯魚兔既獲羣黎以濟僧維問承新論法師以宗極微妙不容階級使夫學者窮有之極自然之無有若無契何須言無也若資無以盡有者焉得不謂之漸悟耶初答夫累既未盡無不可得盡累之弊始可得無耳累盡則無誠如符契將除其累要須傍教在有之時學而非悟悟在有表託學以至但階級教愚之談一悟得意之論矣

　　維再問論云悟在有表得不以漸使夫涉學希宗當日進其明不若使明不日進與不言同若日進其明者得非漸悟乎再答夫明非漸至信由教發何以言之由教而信則有日進之功非漸所明則無入照之分然向道善心起損累出垢伏伏似無同善似惡乖此所務不俱非心本無累至夫一悟萬滯同盡耳

　　維三問答云由教而信則有日進之功非漸所明則無入照之分夫尊教而推宗者雖不永用當推之時豈可不蹔令無耶若許其蹔合猶自賢於不合非漸如何三答蹔者假也真者常也假知無常常知無假今豈可以假知之蹔而侵常知之真哉今蹔合賢於不合誠如來言竊有微證巫臣諫莊王之言物賒於己故理為情先及納夏姬之時己交於物故情居理上情理雲互物己相傾亦中智之率任也若以諫日為悟豈容納時之惑耶且南為聖也北為愚也背北向南非停北之謂向南背北非至南之稱然向南可以至南背北非是停北非是停北故愚可去矣可以至南故悟可得矣

　　慧驎演僧維問當假知之壹合與真知同異初答與真知異

　　驎再問以何為異再答假知者累伏故理暫為用用暫在理不恆其知真知者照寂故理常為用用常在理故𣱵為真知

　　驎三問累不自除故求理以除累今假知之一合理實在心在心而累不去將何以去之乎三答累起因心心觸成累累怕觸者心日昏教為用者心日伏伏累彌久至於滅累然滅之時在累伏之後也伏累滅累貌同實異不可不察滅累之體物我同忘有無壹觀伏累之狀他己異情空實殊見殊實空異己他者入於滯矣壹無有同我物者出於照也

　　驎維問三世長於百年三千廣於赤縣四部多於戶口七寶妙於石沙此亦方有小大故化有遠近得不謂之然乎初答事理不同恆成四端自有小大各得其宜亦有賢愚違方而處所謂世同時異物是人非譬割鷄之政亦有牛刀佩璽而聽豈皆唐虞今謂言游體盡於武城長世皆覃於天下未之聞也且俱稱妙覺而國土精粗不可以精粗國土而言聖有優劣景迹之應本非所徵矣

　　維再問論曰或道廣而事狹或事是而人非今不可以事之大小而格道之粗妙誠哉斯言但所疑不在此耳設令周孔實未盡極以之應世故自居宗此自是世去聖遠未足明極夫降妙數階以接羣粗則粗者所不測然數階之妙非極妙之謂推此而言撫世者於粗為妙然於妙猶粗矣以妙求粗則無往不盡以粗求妙則莫覩其源無往不盡故謂之窮理莫覩其源故仰之彌高今豈可就顏氏所崇而同之極妙耶再答今不藉顏所推而謂之為極但謂顏為庶幾則孔知幾矣且許禹昌言孔非本談以堯則天體無是同同體至極豈計有之小大耶

　　維三問凡世人所不測而又昌言者皆可以為聖耶三答夫昌言賢者尚許其賢昌言聖者豈得反非聖耶日用不知百姓之迷蒙唯佛究盡實相之崇高今欲以崇高之相而令迷蒙所知未之有也苟所不知焉得不以昌言為信既以釋昌為是何以孔昌為非耶

　　法綱問云敬披高論探研宗極妙判權實存旨儒道遺教孔釋昌言折中允然新論可謂激流導源瑩拂發揮矣詳復答勖維之問或謂因權以通或學而非悟爾為元句徒設無關於胷情焉竊所未安何以言之夫道形天隔幾二險絕學不漸宗曾無髣髴馳騁有端思不出位神崖曷由而登機峰何從而超哉若勤務於有而坐體於無者譬猶揮毫鍾張之則功侔羿養之能不然明矣蓋同有非甚礙尚不可以翫此而善彼豈況乎有無之至背而反得以相通者耶又云累既未盡無不可得盡累之弊始可得無耳論曰夫膏肓大道摧輈元路莫尚於封有之累也葢有不能袪有袪有者必無未有先盡有累然後得無也就如所言累盡則無爾為累之自去實不無待實不無待則不能不無故無無貴矣如彼重闇自晞無假火日無假火日則不能不設亦明無尚焉落等級而奇頓悟將於是乎躓矣暇任之餘幸思嘉釋來難云同有非甚礙尚不可以翫此而善彼豈況乎有無之至背而反得以相通者耶此是拘於所習以生此疑耳夫專翫筆札者自可不工於弧矢弧矢既工復翫筆札者何為不兼哉若封有而不向宗自是封者之失造無而去滯何為不可得背借不兼之有以詰能兼之無非惟鍾胡愧射於更李羿養慙書於羅趙觸類之躓始充巧歷之歎今請循其本夫憑無以伏有伏久則有忘伏時不能知知則不復辯是以坐忘日損之談近出老莊數緣而滅經有舊說如此豈累之自去實無之所濟且明為晦新功在火日但火日不稱功於幽闇般若不言惠於愚蠢耳推此而往詎俟多云

　　慧琳問云三復精議辯㦎二家斟酌儒道實有懷於論矣至於去釋漸悟遺孔殆庶蒙竊惑焉釋云有漸故是自形者有漸孔之無慚亦是自道者無漸何以知其然耶中人可以語上久習可以移性孔氏之訓也一合於道場非卜地之所階釋家之唱也如此漸絕文論二聖詳言豈獨夷束於教華拘於理將恐斥離之辯辭長於新論乎勖道人難云絕欲由於體理當謂日損者以理自悟也論曰道與俗反本不相關故因權以通之物濟則反本問曰權之所假習心者亦終以為慮乎為曉悟之日與經之空理都自反耶若其永背空談翻為末說若始終相扶可循教而至不答維驎假知中殊為藻豔但與立論有違假者以旋迷喪理不以鑽火致惑苟南向可以造越背北可以棄燕信燕北越南矣慮空可以洗心捐有可以袪累亦有愚而空聖矣如此但當勤般若以日忘瞻郢路而驟進復何憂於失所乎將恐一悟之唱更躓於南北之譬耶孔雖曰語上而云聖無階級釋雖曰一合而云物有佛性物有佛性其道有歸所疑者漸教聖無階級其理可貴所疑者殆庶豈二聖異塗將地使之然斥離之歎始是有在辭長之論無乃角弓耶難云若其末背空談翻與末說若始終相扶可循教而至可謂公孫之辭辯者之囿矣夫智為權本權為智用今取聖之意則智即經之辭則權傍權以為檢故三乘咸蹄筌既意以歸宗故般若為魚兔良由民多愚也故教迂矣若人皆得意亦何貴於攝悟假知之論旨明在有者能為達理之諫是為交賒相傾非悟道之謂與其立論有何相違燕北越南有愚空聖其理既當頗獲於心矣若勤者日忘瞻者驟進亦實如來言但勤未是得瞻未是至當其此時可謂向宗既得既至可謂一悟將無同轡來馳而云異轍耶

　　論曰由教而信有日進之功非漸所明無入照之分問曰由教而信而無入照之分則是闇信聖人若闇信聖人理不關心政可無非聖之尢何由有日進之功答曰顏子體二未及於照則向善已上莫非闇信但教有可由之理我有求理之志故曰關心賜以知二回以知十豈直免尢而已實有日進之功(以下王衛軍問答)

　　論曰蹔者假也真者常也假知無常常知無假又曰假知累伏理蹔為用用蹔在理不恆其知問曰蹔知為假知者則非不知矣但見理尚淺未能常用耳雖不得與真知等照然寧無入照之分耶若蹔知未是見理豈得云理蹔為用又不知以何稱知

　　答曰不知而稱知者正以假知得名耳假者為名非蹔知如何不恆其用豈常之謂既非常用所以交賒相傾故諫人則言政理悅己則犯所知若以諫時為照豈有悅時之犯故知言理者浮談犯知者沈惑推此而判自聖已下無淺深之照然中人之性有崇替之心矣

　　論曰教為用者心日伏伏累彌久至於滅累問曰教為用而累伏為云何伏耶若都未見理專心闇信當其專心惟信而已謂此為累伏者此是慮不能竝為此則彼廢耳非為理累相權能使累伏也凡厥心數孰不皆然如此之伏根本未異一倚一伏循環無已雖復彌久累何由滅

　　答曰累伏者屬此則廢彼實如來告凡厥心數孰不皆然亦如來旨更恨不就學人設言而以恆物為譏耳譬如藥驗者疾易痊理妙者吝可洗洗吝豈復循環疾痊安能起滅則事不侔居然已辯但無漏之功故資世俗之善善心雖在五品之數能出三界之外矣平叔所謂冬日之陰輔嗣亦云遠不必攜聊借此語以况入無果無阻隔


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十六卷目錄釋教部總論二齊竟陵王集(淨住子淨行法門　皇覺辨德門一　開物歸信門二　滌除三業門三　修理六根門四　生老病死門五　尅責身心門六　檢覆三業門七　訶詰四大門八　出家順善門九　在家從惡門十　沈冥地獄門十一　出家懷道門十二　在家懷善門十三　三界內苦門十四　出三界外樂門十五　斷絕疑惑門十六　十種慚愧門十七　極大慚愧門十八　善友勸聚門十九　戒法攝生門二十　自慶畢故丘止斷門二十一　大忍惡對門二十二　緣境無礙門二十三　一志努力門二十四　禮舍利寶塔門二十五　敬重正法門二十六　奉養僧田門二十七　勸請增進門二十八　隨喜萬善門二十九　廻向佛道門三十　發願莊嚴門三十一)

神異典第六十六卷

　　釋教部總論二

　　齊竟陵王集

　　淨住子淨行法門

　　遺教經云波羅提木叉是汝大師若住於世無異我也又云波羅提木叉住則我法住波羅提木叉滅則我法滅是故眾僧於望海再說禁戒謂之布薩外國云布薩此云淨住亦名長養亦名增進所謂淨住身口意身絜意如戒而住故曰淨住子者紹繼為義以沙門淨身口七支不起諸惡長養增進菩提善根如是修習成佛無差則能紹續三世佛種是佛之子故云淨住子

　　皇覺辨德門一

　　九十六種道而佛道為最上勝者非無其義夫立名所以表德非德無以顯名有名未必具德有德名非虛唱是知名有真假德有虛實豈可道俗混同竊名假實而不辨析者乎今覩殊教異軌分衢舛迹未嘗不有其名而闕其德不無其稱而求其用是知有名無德者外道也有德無名者佛道也譬若濟海託舟踐途寄足故經云直心是道塲無虛假故發行是道塲能辯事故如是四弘六度俱稱道塲藉如此之勝因獲若斯之妙果所以解脫去其累般若窮其照相好表其容法身顯其德語其至仁則三念齊想言其自在則無畏獨步談其累功則十力為用仰其妙極則不共之法神通方便無量法門洞達三世了照萬有卓然明顯英聖超羣故號如來十號具足既自覺於生死昏夜又復起於未覺悟者斯可謂有其名德無不包具其美德無不備故知形端則影直聲調則響和未見貌醜鑒鏡有悅目之華體矬照水發溢羣之觀書云不登山無以知天之高不測水無以知地之厚也凡如斯之異學皆漏於佛之大道矣故經云世間亦有常樂我淨出世亦有常樂我淨世間者有名無義出世者有名有義故六師結誓經問佛名德佛答云最正覺自得不染一切法一切智無畏自然無師保至獨無等倫自獲於正道如來天人尊一切智無畏今各既知至德有歸邪正異趣善惡分逕凡聖路隔幸得信因果悟非常順智流入正道諸聖竝能悼川上之不追悟交臂之潛往病生滅之無窮慕我淨之恆樂凡我咸已仰風餐化割愛辭榮豈得不懍然增到形命相競者乎故當清和其性哀愍有形等心存濟以法惠施不犯不取有求不逆常志大乘內外相副是名具足清淨度門

　　開物歸信門二

　　如來愍念眾生愛同一子何嘗不以善權方便弘濟益之津乎所以垂形丈六表現靈儀隨方應感法身匪一及其金容託體相好莊嚴顯發眾生欣樂瞻覩行則大千震動眾魔懾伏住則洞達諸定外道歸化坐則演示方等釋梵諮仰臥則開一實道三乘稟德言則三塗靜苦笑則四生受樂聞聲者證道見形者解脫當此之時豈不盛哉今者雖稟精靈昏惑障重進不覩分衛國城退不聞八音辯說將由罪業深厚煩惱固牢非唯恐不見前佛後佛來聖近賢深憂惡道無由可絕發如此意實有切情之悲運如是想不覺痛心之苦豈容順默使流宴安苦海沉淪沸火而不自拔者乎當須慷慨凜厲挫情折意生增上心懺悔滅罪去諸塵累乃可歸信自不堅強其志忘身捨命捍勞忍苦銜悲惻愴者將恐煩惱熾火無由而滅無明重闇開了未期譬如牢獄重囚具嬰眾苦抱長枷牢大械帶金鉗負鐵鎖捶撲其軀膿瘡穢爛周遍形骸臭惡纏帀而欲以此狀求見國主貴臣雖復一心無怠懇誠嘉到恐升高殿踐王筵亦無由而果假令愍念欲覩為難何以故以其具諸罪惡不離苦具故若去枷脫鎖洗垢嚴服王不我礙自然而現今欲歸信亦復如斯將見如來相好光明者先當淨身口意洗除心垢六塵愛染永滅不起十惡重障淨盡無餘業累既除表裏俱淨方可運明想於迦維標清心於寶剎去諸塵勞入歸信門必然仰覩法身無礙如囚脫枷鎖自然見於王我今除煩惱亦必覩諸佛若不如是雖復慇懃倍切直恐障礙難通豈可不五體投地如泰山崩一心歸信無復疑想奉為至尊皇太子七廟聖靈龍神八部一切劇苦眾生敬禮十方一切三世諸佛求哀懺悔既悔之後常行柔軟調和心堪愛心不放逸心寂滅心真正心不雜心無貪恡心勝心大心慈悲安樂心善歡喜心度一切心守護眾生心無我所心如來心發如是等廣勝妙心專求多聞修離欲定奉戒清淨念報恩德常懷悅豫不捨眾生

　　滌除三業門三

　　身口意三禍患之首故經云有身則苦生無身則苦滅既知其患苦則應挫而滅之滅苦之要莫過懺悔懺悔之法先當潔其心淨其慮端其形整其貌恭其身肅其容內懷慚愧鄙恥外發書云禮無不敬敖不可長又曰過而能改是謂無過經云於一切眾生敬之如親想各自省其過然後懺悔眾等從無始世界以來至於此生由於身意造諸苦業竝緣愚痴多違至教遂乃憍慢懈怠形用不恭眠坐放逸行動輕傲或入出僧坊登上堂殿禮拜旋遶形不卑恭或於父母師長上中下座善友知識前服用不端動止乖法非禮而觀用違體製或盜三寶財及親屬物一切他有抄掠強奪欺誑增減非分相陵或淫佚恣縱非時非處罔隔禽獸不避親族或造五逆水火焚澆攻略坑陷加毒無罪或剠劓刖刵考掠斫射傷毀斬截殘害剝裂屠割炮燒煑炙燖瀹諸如此罪或為淫欲或為財利或為慳貪或為癡我無慚賢愚不愧聖達今思此過若影隨形怖懼慚愧悲惻懺悔痛苦懺悔已有相加害者從今已去為真善友生生相向以法示誨願十方佛特加攝念悔身業障永更不造次懺口業此是患苦之門禍累之始書曰一言可以興邦一言可以喪國又曰言行君子之樞機樞機一發榮辱之主經云不得離間惡口妄言綺語諂曲華詞構扇狡亂故知有言之患招報實重廣如自愛經彰斯業相又如經云失命因緣尚不妄語何況戲笑搆扇是非常以直心懺悔口業次懺意業意為身口之本罪福之門書云檢七情務九思思無邪動必正七情者喜怒憂懼愛惡欲者也九思者視思明聽思聰色思溫貌思恭言思忠事思敬疑思問忿思難見利思義此皆所以洗除胷懷去邪務正經云不得貪欲瞋恚愚癡邪見故知萬惡川流事由心造何以知其然若瞥緣心起故口發惡言言由意顯便行重罪今欲緘其言而正其身者未若先挫其心而次折其意故經云制之一處無事不辦既心會於道身過不遏而止意順於理口失不防而滅然身口業麤易可抑絕意造細微難可壑盡廣如諸經說其相狀

　　修理六根門四

　　經云罪無定相隨因緣造既是因緣而生今亦隨因緣而滅前已懺其重惡則三業俱明又欲莊嚴容體則須六根清淨固知心之驅役諸識亦猶君之總策諸臣故書云君人者懍乎如朽索之御六馬言其畏敬御物不及於亡驗之此事曉然俱了但以萬境森然感發內外更相因倚搆接心識故經云心王若正則六臣不邪須各慚愧制馭根識如法句經心意品說昔有道人河邊學道但念六塵曾無寧息龜從河出水狗將噉龜龜縮頭尾四脚藏於甲中不能得便狗去復出便得入水道人因悟我不及龜放恣六情不知死至輪轉五道皆由意根故須聰明六根罪業我從無始已來眼根因緣隨逐諸色見勝美之事不能修學見不善之業隨順履行獲此雙眼其淨甚少惟見無慙無恥之色不見賢聖神通方便作用之色雖有雙目與盲不異是大可恥一也我從無始已來耳根因緣隨逐外聲聞說正善信忠勸矣不能修學反生憤結聞邪惡事歡然順行緣此因故唯聞一切不善音聲不聞清淨正法之聲十方諸佛常說妙法我今不聞生聾不異是大可恥二也我從無始已來鼻根因緣若聞正教戒德妙香初不樂聞反生妨礙聞諸惡欲邪媚之香深心耽著由此業故墮大地獄生在邊地不聞賢聖五分之香不聞三乘四攝等香使我輪廻常與善隔是大可恥三也我從無始已來舌根因緣造過特多貪著厚味不淨說法致此罪緣常淪生死是大可恥四也我從無始已來身根因緣多造眾罪自重輕他增長痴愛由此業故得下賤報於佛勝緣無由攀附是大可恥五也我從無始已來意根因緣備造眾惡至人經教拔苦出要心不希行更生違拒乃學異論規圖罪種致無正信求名求利增長我見乖僻尢重臨死之時方悔虛過此大可恥六也

　　生老病死門五

　　尋夫遠劫已來三業所纏六根所惑染愛潤業沈沒迄今生老病死實為大苦故經云一身死壞復受一身生死無數盡天下草木斬以為籌計吾故身不能數矣所以達人興厭高升界繫之表愚夫貪生恆淪死生之獄故須識過可得長辭如胞胎經云眾生受胎冥冥漠漠狀若浮塵在胎十月四十二變識微苦毒楚痛難忍臭處迫迮劇於牢獄饑渴寒熱過於餓鬼母飽急塞母饑悶絕食冷如冰食熱如火飲多如漂大海行急如墮險谷坐久如土鎮笮立久如懸廁屋下熏上壓無時大苦及將欲生倍復艱難如赤身受刃叫聲震烈雖具此苦復多不全若一日百日一月十月或在胞胎墮落或出生母子喪命當思此生實是大苦次思老苦經云年耆相熟形變色衰坐起苦極餘命無幾涅槃經云譬如燈炷唯賴膏油膏油既盡光炷非久人亦如是唯賴壯膏壯膏既盡衰老之炷何得久住又如折軸無所復用如遭霜花人不欲視又經云是日已過命亦隨減如少水魚斯有何樂當思此老復為大苦次思病苦皆由風寒冷熱食飲不節四時變改則水石乖戾況此假合之體危脆之形望免四大不虧百一無惱豈可得也及至苦患切身心煩愁塞求生不差求死不絕痛楚百端窮憂自結屎尿臭處妻子為之改容形體不攝傍人為之變色況單身寄病誰肯提攜故經云慈父孝子至病死時不能相救此至言也實為大苦次思死苦經云死者盡也氣絕神逝形體蕭索人物一綂無生不終又經云去處懸遠而無伴侶無所破壞見者愁毒等經又云獨生獨死身自當之幽冥幽冥會見無期是以聖人以身為患豈復以死更受生乎往來無道勞我精神誓斷貪源絕其生本是故死苦實由此身如來出家立言此意

　　尅責身心門六

　　身為苦本自所造集於生死中復增惡業不能改悔隨順佛語是故特須深自尅責經云見人之過口不得言己身有惡則應發露書云聞人之過如聞父母之名耳可得聞口不得言又云君子顯其過經云讚人之善不言己美書云君子揚人之美不伐其善書云恕己可為譬勿殺勿行杖書云己所不欲勿施於人今以經書交映內外之教其本均同正是音殊名異若使理乖義越者則不容有此同致所以稱內外者本非行分但以心表為言也經云佛為眾生說法斷除闇惑猶如良醫隨病授藥書云天道無親唯仁是與若出家之人觀空無常厭離生死行出世法是則為內乖此為外在家之人歸崇三寶持戒修善奉行禮義是則為內乖此為外今內外道俗共知內美之稱由心外惡之名在行豈得不捨外惡勤修內善若欲修行先自尅責當知求進是假名退檢是實名欲涉千里者必裹糧衛足而致也欲升彼岸者必聚智糧具戒足而登也所以能果者實由退檢覺察校試輕重故能却斷無明退截老死愚闇滅則慧光發四相遷則戒德顯故知廉退者進之兆也貪求者退之萌也夫求而獲者虛則實愛情深故有傾危墮墜之苦此外道之法也退而獲者實則意無深戀故得常安涅槃之樂斯佛道之法也今者但應退檢不及以自責躬若志求進必損我傷物退檢失則彼我兼利當知尅責心口是八正之路檢察身行是解脫之蹤是故如上善自尅責則無善而不歸也

　　檢覆三業門七

　　尅責之情猶昧審的之旨未彰故以事檢心校所修習既知不及彌增悚恧何謂檢校檢我此身從旦至中從中至暮從暮至夜從夜至曉乃至一時一刻一念一頃有幾心幾行幾善幾惡幾心欲摧滅煩惱幾心欲降伏魔怨幾心念三寶四諦幾心念苦空無常幾心念報父母恩慈幾心願代眾生受苦幾心發念菩薩道業幾心欲布施持戒幾心欲忍辱精進幾心欲禪寂顯慧幾心欲慈濟五道幾心欲勸勵行所難行幾心欲超求辨所難辨幾心欲忍苦建立佛法幾心欲作佛化度羣生上已檢心次復檢口如上時刻從旦已來已得演說幾句深義已得披讀幾卷經典已得理誦幾許文字已得幾過嘆佛功德已得幾過稱菩薩行已得幾過稱讚隨喜已得幾過廻向發願次復檢身如上時刻已得幾過屈身禮佛幾拜已得幾過屈身禮法禮僧已得幾過執勞掃塔塗地已得幾過燒香散華然燈已得幾過拂除塵垢正列供具已得幾過懸幡表剎合掌供養已得幾過遶佛恭敬幾十百帀如是檢察會理甚少違道極多白淨之業裁不足言煩惱重障森然滿目闇礙轉積解脫何由如上檢察自救無功何有時間議人善惡故須三業自相訓責知我所作幾善幾惡

　　訶詰四大門八

　　上已檢校所行多諸廢惰由此四大勿致懈怠是故訶詰令其覺悟夫三界遐曠六道繁滋莫不依因四大相資成體聚則為身散則歸空然風火性殊地水質異各稱其分皆欲求適求適非一所以乖忤易動故一大不調四大俱疾乍增乍損痾疹續生風輕而地重水冷而火熱互相煎惱無時得安經喻四虵信哉可患又此四大無慚無恥無恩無義我今恐其不安所以資給所須然彼四大初無感愧何以知之至如悲風霜殞嚴冬雪零便須綿纊衣裘臥褥溫室若季夏鬱蒸熇赫炎烈復須輕絺廣室風扇牙簞春秋改節氣候清爽復須輕輭服御乃至食則甘肥珍餚充滿飲則瓜果溫漿冷水隨時資給安苦求樂此皆四大所須而我供贍未曾拒逆而此四大求索無慙不知有無有則充給不厭無則恐迫令得如饑須食不可蹔闕脫致乖違內愁外戰增發火大不知我艱辛不恕我空乏唯欲貪求無有休息是名無慙云何無恥汝之所須無窮我隨給汝不少雖然當受初無愧容我既役智盡謀以相資贍而汝初無矜念於我於少日中不須衣食云何無恩今既得我如此供給未嘗為我造作善事獲我衣食飽煖怡懌反更思念作一切惡少時禪誦禮拜即生懈怠云何無義此四大身不可期懷不可委信我今為汝種種供須反復橫起種種愛著驅逼於我行殺盜淫我既愚痴不能制革還相隨順生諸疾病或遭王法牢獄鞭杖為汝所招我既嬰苦汝亦無利猶復不知更求更索從今日去不復隨汝流轉老病生死大海汝當隨我行道作諸善業方可給汝隨病衣食趣得支身以除饑渴汝當善自驅策令我蚤得五分法身常化遊行自在無礙

　　出家順善門九

　　上已檢校所行知乖道實遠尅責自咎則進趣有途前雖道俗總論混知其過然在家罪重出家罪輕但出家之人行業階差生熟難辨然阡陌而觀亦麤見其迹今出家者未登聖境而期望之人恆引聖責凡良由大教勝遠尊之者責重法律精微信之者望深何以知然今欲見雅形妙相之體當覩儀容端麗之人欲觀仁義盛德之風當尋有禮有義之行何常見眾多之口競譏棄諸外道正以不足及言所以息議在於眾僧動為論端實由我法清勝嫉之者多我法高遠毀之者眾書云城高則𧘂生道尊則魔盛今乍聞詰誚之言乃足驚怪就理而尋非無義而發試為檢其所修比其所習福之深濃罪之厚薄可加意察之夫父母是孝戀難遣而能辭親妻子恩染難奪而能割愛勢位物情所競而能棄榮饑苦是人所難忍而能節食滋味是人所貪嗜而甘厭蔬澀翹勤是人所厭怠而能精苦七珍是人所恡惜而能捨離錢帛是人所蓄聚而能棄散奴僮是人所資侍而自給不使五色是人所欣覩而棄之不顧八音是人所競聞而絕之不聽飾翫細滑人所保著而能精粗無礙安身養體人所共同而能忘形捨命眠臥是人所不免而晝夜不寢為業恣口朋遊人所恆習而處靜自檢白衣飲饌不知紀極而進食如毒白衣日夜無所不甘而己限以晷刻虛腹白衣則華屋媲偶而己塚間離著又行住坐臥如是法禮拜圍遶如是法讀誦講說如是法食飲便利如是法受供行施如是法修道習行如是法略說如上無非有法數則三千威儀廣則說不可盡餘如出家功德經說

　　在家從惡門十

　　俗士每言談之次或問白衣歸向何法無不答云釋氏純臣縱復實心錯背亦羞言其乖咎所以爾者實由大法精勝不欲與善相違故也既言其信當事與言同若言事相反者便是矯偽諛諂側佞邪媚天下所驚嗟四海所駭嘆若欲真實期於三世者見沙門之過當知凡劣形服雖異喜怒何殊便思其理可崇本不在人何得以鄙恡之行用廢大道乎且其積習勝業已積熙連沙喻可不深思今諸士女試自檢察實自多過瞋恚不避尊貴惡罵無復高卑貪求不計毀辱慳恡不知禮節淫欲不擇禽獸黜退不避親族加以憍慢放逸貢高懟恨諍訟邪命詐現異相以利求利惡求多求無有恭敬不隨教誨身見有見及以無見未嘗省退以禮自制一何苦哉惟恐我不勝人人莫及我經說起慢此業熾盛燒滅宿世所種善根又云為惡雖少後苦無邊如毒在身終為重患諸俗人等唯欲營生不知顧死然生不可保死必奄至尋此危命非朝則夕俄頃之間兇變無常如佛為愚痴富老公說偈汲汲憂子財非我何所有愚人多預慮莫知當來變廣文如彼何得不思貪求積聚終必散失身死名滅唯業相隨又觀女人所起患毒倍於男子經云女人甚深惡難與為因緣恩愛一縛著牽人入罪門女人有何好但是諸不淨何不審諦觀為此發狂亂郁伽長者經云在家修道當觀女人生厭離想非常久想不淨潔想臭穢惡想羅剎惡鬼恆噉人想貪色難飽無止足想惡知識妨淨行想三惡道增憂苦不斷目面唇口惑人之具人為所惑破家滅國殺親害子眾禍之本皆由女色

　　沈冥地獄門十一

　　萬法雖差功用不一至於明昧相形唯善惡二途而已語善則人天勝果差別於目驗述惡則三途劇苦皎然而非虛而愚惑之夫好起疑異多言人天是妄造地獄非實說以不覩故便不知推因以測果由不了故復不知驗果以尋因既因果未分空扇是非疑途亂起明在何日無論未來其事難了但以即今善惡是驗冥漠非妄夫有形則影現有聲則響應未見形存而影滅聲續而響乖故知善惡相資亦復如是幸各明信無厝疑心何謂地獄經中廣說此洲地下八大地獄最下阿鼻四萬由旬鐵城四周表裏火徹銅狗黑虵哮吼嚼咋甚可怖畏諸小獄者散在鐵圍山間海渚空野眾處備受寒熱難可具說獄各有主牛頭阿傍其性殘虐無一慈忍見受苦者唯憂不苦唯憂不毒或問獄卒眾生受苦甚可憐愍而汝無慈常懷毒害獄卒答曰諸受苦者由是不孝父母謗佛法僧罵辱親疎毀陷一切破壞和合瞋恚殺害貪淫欺詐邪命邪求及以邪見憍慢懈怠放逸怨恨迷沒聲色耽著酒食犯所受戒不知慙愧具足惡業來此受苦受苦既畢恆加諫喻此是惡處今已得脫勿復重來然此眾生初無改悔今日得出俄頃復來勞我形力加毒於彼今觀此輩既不修善往趣泥洹則是無知不識避苦所以倍痛害之何由得生慈忍又經云有十惡業殺生偷盜能令眾生墮於地獄畜生餓鬼無量劫數乃得為人還受短命貧窮等報又感外報棘刺沙礫水草少味不如意等且身口意此三發業之始自作教人見作隨喜此三成業之由現報生報後報此三感業之所故論云三三合九種從三煩惱生然前九位業通善惡受三塗報唯在三毒是故行人先須觀彼於此人身可有出理

　　出家懷道門十二

　　自大聖已還性體未圓三相所遷四山作固所以如來智周域外尚假苦切之言令諸有生得人律行今居在凡愚善惡雜糅何能免點累之愆愛染之失若聞所說當深嘆悼何時免離若斯之過不得內懷驚疑增其忿憾也然則起忿之來誠由著我如經所說執我見者生死大患第一破戒且舉一我無人不患自非正聚誰不弊之出家本意為滅此惑故諸行者常須遮制積功不已漸得出有迷此不修還同無始徒在僧倫更招苦業今聞出家之美不得便言無惡又聞俗人之惡不可便言無善故通述之宜各警策夫出家者猶信故入道也當去愛著順佛語則出世之行成也若於行有虧則非謂之信也內既無信則翦落衲衣缻鉢等於身無用略引數條不得自怠已去憒鬧得空間已離俗愛無攀緣已出馳動入寂定已離染著得無礙已捨苦境得無惱已離妻子無纏縛已棄飾好厭華侈已絕聲色滅貪求已斷榮辱去我見已向八正趣道門已披弘誓忍辱鎧已服解脫涅槃衣已望畢竟空寂舍已登慈悲喜捨堂已見迴向之大利已聽多聞自覺音佛見出家之利樂如此所以勸獎誡勵修學故經云蓋聞沙門之為道也捨家妻子捐棄愛欲斷絕六情守戒無為其清淨一心則萬邪滅矣一心之道者聲色不能汙榮位不能動免離憂苦存兦自在塊然獨立捨五慳除兩穢二堅縛二障法二種垢二雨雹二癰瘡二燒法二種病四破戒者一謂三業不淨二謂聞空怖畏三謂不為泥洹四謂貪著我見又如經說菩薩修行先除四失謂捨欺誑重報恩決嫌疑滅諂心如是備行諸度妙行清淨廣大安住寂靜

　　在家懷善門十三

　　前已聞其惡深自鄙悼今顯其善悅以進道何以知之自非貪欲情厚染愛性深富貴意重勢利心濃者則不容安處累縛黑闇所纏故知在家者眾患之本矣故使室家妻子宗親眷屬周旋來往朋友遊處奉上接下皆須將意意不獨往其應筐篚筐篚之用非求不至既馳求事廣財念無窮惟念多蓄不顧無常擁積腐壞靡知分散是為欲不慳貪便不能得既不屬纏繞百心不同不加鞭罰則為惡者眾雖曰止惡要由意瞋起是為欲不瞋恚亦不能得為此資生校計馳求萬方以利縈心不知患害水火盜賊艱苦備經或夭身命殘殺無辜宴集歡樂非此不濟起貪痴心謂我加爾飲噉之後暢快莫思是為欲不起痴而不能得當知白衣與善相違故曰所作之事與地獄對門又曰居處如牢獄妻子如枷鎖財物如重擔親戚如怨家而今在窮苦之地繫縛憂厄艱辛纏累備諸苦惱不親三寶不近正法窮迷闇障劇苦之內而能一日一夜守持清禁六時行道兼修六齋或持一戒二戒三戒乃至五戒八戒十戒菜蔬節味檢身口意又率妻子內外眷屬迴向崇善建菩提因或撤父母之供妻子之分財貨衣服甘珍餚果窮其所有敬供精潔合室營奉晨昏翹注或為疾病患危急縣官牢獄或親族崩亡祈福魂路或生善滅罪始發信心崇仰沙門在聖無別由其隨順佛正教故所以順佛語故出離生死若違佛語必墮惡道是故常應堅發正願願受化生自在飛行一切佛剎隨所感見應接羣生學佛威儀入如來室著如來衣坐如來座巧便大慧開悟解脫於諸法中究竟無障盡虛空際大誓莊嚴

　　三界內苦門十四

　　夫三界牢獄四圍輪轉在家出家未斷我倒無得免者既為生死所纏身心勞累遷變無窮無非是苦故經云三界皆苦何可樂者而眾生常惑謂言世間是常是樂出世樂因無常是苦何其沈迷頓此顛倒纔驗刺身即覺苦受何得云樂略引數條證知唯苦若謂飲食為樂者則應多所餐進身和心悅何意小乖分度便成疹患若謂衣服為樂者則應春夏一服愛心無厭何意寒暑異服明不甘樂所以苦本若謂室宇為樂者何意不常一處既致馳動明知避苦若謂妻子眷屬為樂者則應長相歌笑何意俄爾無常悲號哽噎當知眷屬實是苦本若謂妙色以為樂者則應長悅心目永慰形骸何意須臾顏貌變改髮白面黑傷痛少年華美之艷故知此色本是自苦不是外來若謂好聲以為樂者則應絲竹繁會親聽無厭何意小久便致昏倦耳不樂聞當知是苦若謂酣酒以為樂者則應適意遣憂長無惱患何故神昏心悶骨節慘痛或因此事鞭杖鎖繫喪身夭命破家亡國受苦無量若謂朋遊為樂者則應終日遊散不知厭極何意每一登臨少時便倦後更相攜無復行意若謂淫佚為樂者則應血氣剛強眼明神爽少而不老壯而不變何意恣情逞欲輙有疲困抽腦徹髓頭眩眼亂心驚氣迫筋骨緩縱口燥唇焦四肢振掉抽拔五藏由此夭命當知淫佚實是苦本若謂榮位為樂者則應始終不變無恥無辱何意黜陟之間憔悴立至已上諸條大舉而言然此六塵五情遊心之處無非是苦所以大聖覺察三界牢獄知苦不迷解脫生死

　　出三界外樂門十五

　　佛世尊說三界世間總是苦聚非唯一苦而已又是無常無我不淨終歸於空出世之外則有常樂我淨具八自在而眾生長迷妄謂為樂一何可悲且說一苦隨相有八何謂八苦所謂生苦老苦病苦死苦愛別離苦怨憎會苦求不得苦五盛陰苦於一苦中更有諸苦故諸行人策勵行道節身口意翹勤匪懈羣小無知謂之為苦大聖圓照三達洞了知此小苦大樂正因雖有勞頓所期者大非謂為苦故引諸行相用簡有心若捨身命憐愍眾生得佛金色身光明洞徹行住坐臥震動大千相若禮拜父母師長賢聖得佛頂高明相若不誑眾生讚揚其德得佛眉間毫相若行慈愛仁救眾生得佛紺青螺髮相若以光燈供養施人得佛頂出日光相若以慈意視眾生者得佛淨目上下眴相若絕滋味十善化人得佛四十齒齊密相若說慈善志意堅強得佛四牙白淨相若絕口四過得佛方頰車廣長舌相若行施平等得佛果時七處合滿相若忍苦行決定無亂得佛師子臆相若行正淨醫藥救人得佛身方正相若行慈仁不杖眾生得佛修臂指長相若視地行不踐蟲命得佛行不蹈地相若手扶接有苦眾生得佛手內外握相若行四攝攝取眾生得佛手足網相若以淨心供養善人得佛手足輪千輻理相若施衣服隱過蔽惡得佛陰馬藏相若說除患死法得佛鹿腨腸相若善莊嚴不解眾生肢節得佛鉤鎖骨相若柔和順塔右遶從人得佛右旋毛相若平治道去棘刺得佛一孔一毛相若不服華綺沐浴於人得佛皮膚細輭相若掃塔除穢得佛身不受塵相若修萬行常願具足得佛胷卍字相若捨國城妻子得佛淨土眷屬賢聖相若自節食上味施人得佛上味相若常誦讀不惡口加人得佛總持口香氣相若說法引接眾生得佛面無饑渴滿口光辯才相若持戒無缺得佛法身圓備相若在山間頭陀苦行得佛塵累都盡相若捨華堂幽林禪思眾生謂苦不能行之菩薩志意堅強所期者大不以為苦故得自然宮殿七寶房舍早得成佛眾生猶自流轉生死海中豈非為顛倒惑纏之所致也故當勤加精進修行此行便出三界

　　斷絕疑惑門十六

　　夫因果感應影響相生必然之道理無差舛而眾生業行不純善惡迭用以不純故報有精麤或貴或賤或美或惡其事迹匪一不了本行故致疑惑何者如精進奉戒應得長生子孫熾盛親族榮顯而返見身命夭促門族衰殄屠害之人應嬰促壽眷屬殘滅而反延年壽考宗強援廣清廉之行應招富足而見貧苦貪盜之人應見困窘而覩豐饒此乃緣其福故現世輕受如金剛般若云由持經故為人輕賤是人先世罪業應墮惡道以今輕賤故先世罪滅所以致有此疑者由其無明惑故妄起顛倒不能解了三世業相今略出數條世人惑事用以懲誡庶有識者識以除疑智人以生為苦所以不忍愚夫貪生以生為樂是一惑也智人以不生則不死故云涅槃寂滅之樂而愚夫惡死不知遠死之方是二惑也智人以居家為苦譬之牢獄書云割情在於驕奢而愚夫染著以為榮樂是三惑也智人知妻子之累故比之枷鎖書云割情在於所愛而愚夫以恩愛為懽欣是四惑也智人以眷屬是繫縛之本放之如讎而愚夫繫戀以為勝適是五惑也智人以榮利是自滅之筌書云割情在於速達而愚夫不計讒害取貴是六惑也智人以色聲香味為苦本書云割情在於嗜欲而愚夫為之沈溺迷醉且列如前不容致惑是以智人當勤自勉自生老病死不離其身勿生疑惑一生空過今更出之以顯疑相見布施者疾患早亡便起疑心慳悋見持戒人過中不食致患懷疑自養見忍辱人檢心攝形致患懷惱勸令開意見誦經人旦夕緣理致患勸息見菜蔬人致患瘦弱勸噉肥美見坐禪者致患勸臥聞語引進便稱本情懈怠自恣隨順流俗曾不思量朝聞夕死如救頭然何有情賴更習常俗以死自誓方曰有志

　　十種慚愧門十七

　　既已同知在家男女之惡又見出家僧尼瑕累又聞疑惑顛倒之門退自思省實可慚愧經云慚愧得具足能滅闇障故又云慚如鐵鉤能制人非法若無慚愧與諸禽獸無相異也涅槃經云有二白法能救眾生一慚二愧慚者自不作惡愧者不教他作慚者內自羞恥愧者發露向人有慚愧故則能恭敬父母師長懷慚愧故罪則除滅顯相如此各須慚愧順清白法事乃無量略舉十條以為綱要第一慚愧諸佛如來往昔欲令我等離苦獲安所以發心行菩提道忍苦受辱令成法身常以正法為我解說而我不能如說修行第二慚愧父母哀哀父母生我劬勞長養教詔常懷憂惕既為人子不順誨約反學凶強陵蔑貴賤既乖諍子上失令名深為可愧第三慚愧諸子然彼實能晨昏定省色養無虧而終貧賤無物賑給故使諸子無由得立又闕教導使子愚昏實為可愧第四慚愧師僧然我父母生育訓誨不能使我出生死海今此師僧教我出家受增上戒懷羅漢胎得羅漢果而我違犯深為可愧第五慚愧弟子既能晨夕依教策修而反固遮有違聖說致使道業寸尺無功一生空過無法制奉顧斯負累亦可深愧第六慚愧帝王恆以十善化導天下故國土安寧五穀豐熟所以百姓安家復業出家之人泰然安樂任其禪誦而今懈怠深是可愧第七慚愧檀越出家所懷解脫為本形骸資待衣食為先所以諸俗為道興福供給資緣故隆正業而或不全失於敬重亦可深愧第八慚愧良友知識化導見佛因緣令具梵行大經唱示而我聞諫反以為讎背逆三歸禮向神俗迷著善導故違正誨深為可愧第九慚愧所化諸人由我無德久不種緣致使開悟莫能津濟故令聽者徒枉功夫縱聞雜善不獲純淨內心自疾深可慚愧第十慚愧天龍神鬼護法冥祇我本發心誓度一切故諸天龍擁護無惱而我愆缺情志不恆唯知負恩但增慚愧

　　極大慚愧門十八

　　慚愧之義以不及為本若於正行悉能遵奉則無假慚愧書云內省不疚何憂何懼又曰心苟無瑕何恤無家今既理妙難精觸向乖背一念之間造過無量過無量故慚愧亦應無量前已略舉大致其中枝派不可縷悉更立此門使尋文求旨知理無不攝也夫眾生以我見故不能推美於物引惡在己而於萬善不能修習見人勝行意欲陵之無慚之甚何得不見今列位顯之庶可斂迹若見直心行慚愧人我不能行願彼不作見行布施持戒人開解脫門願其早止見行忍辱精進人自不能行願早退沒見多聞修定者自不能行不欲使作見行慈悲喜捨者不能讚勉欲其不行見菜蔬一食者自不行故勸令退敗見行伏心人應慚愧法乃勸不行乖八正道見學問誦經人自無此行不使彼作見圍遶禮拜者自嬾惰故嫉令不行見有唱導梵音者自不及彼願不為之見經行頭陀者既不能行反謗毀滅今據叔世設法開化以此為高義當生信滅罪祈福弘道而今登無畏座開廣笑謔之端飾詞自麗之美高言興色誹誚往還儀容傲佷初無謙遜永不退省我解未深唯詰諮者尋經有謬故經云若為利養名譽我心愛黨而說法者是名非說若利於彼增信心故滅煩惱故起淨業故知慚知愧開八正路是名善說如過去世有苦岸比丘說有眾生我人壽命違於佛語命終入阿鼻地獄仰臥伏臥左右脅臥各九百萬億歲爾後更歷諸餘地獄自外徒黨受苦難言故知不依佛教毀謗正法其罪實重當知法師實亦為難其善則致福無量其惡則獲罪亦重是故法師應須極大慚愧然居在世間養生之急在於衣食由此衣食勞亂極深所須繒纊皮革無不損生殘命著他皮肉還養肉身乃至食噉一粒之食非用功夫無由入口推度前功商量我腹上入下出常流不止而於其中選擇精肥進納輭滑貪嗜美味無羞無恥須臾變改臭不可近將行將坐如廁不殊何有智者於食生貪若生貪者大須慚愧與彼畜獸復何取別

　　善友勸獎門十九

　　夫能了除疑惑內發慚愧勸獎之功善知識也今欲修習萬行非善知識無由進道經云如栴檀葉在伊羅林其葉則臭伊羅臭葉在栴檀林其葉則香書云與善人居如入蘭芷之室久而偕芳與惡人居如在飽魚之肆與之俱臭又云近墨必緇近朱必赤故知善友能作佛事是大因緣是同梵行善知識者今能將我得升淨土惡知識者今能陷我墜於地獄當知善恩不可酬報夫善惡之理皎然明白但以任情適道則進趨之理遲善友勸獎便勇猛之心疾經有獎課之文書有勸學之說當知要行實由勸成故經云菩薩自身布施亦勸他人令行布施自行持戒忍辱精進一心智慧亦勸他人令行此事然則勝美之事欣樂羨仰物之恆情今若徒有願樂之心不行願樂之事未見其果猶若絕糧思味其於饑渴終無濟益故略引數條盛行要事以相警誡今有財富室溫家給人足不勞營覓自然而至復有貧苦饑弊形骸勞悴終日願於富饒而富饒未嘗暫有以此苦故勸其布施力厲修福若有衣裘服翫鮮華充備又有尺布不全垢膩臭雜是以勸獎令施衣服及以室宇若見百味珍羞連几重案又有藜藿不充困於水菜所以勸獎令施飲食若見榮位通顯乘肥衣輕適意自在復有卑陋猥賤人不齒錄塗炭溝渠坐臥糞穢此苦可厭勸令修福除滅憍慢奉行謙敬豈可他人常貴我常在賤若見形貌端正吐言廣利又有面狀矬陋所言險暴此苦可捨勸令忍辱若見意力強幹少病登勞行道無礙有人多患不安所行莫濟見有此苦勸施醫藥令其進趨故法句經云四時行道得度眾苦一者少年有力勢時二者有財物時三者遇三寶福田時四者當計萬物必離散時常行此四必得道跡應自督課不待他勸

　　戒法攝生門二十

　　前已勸獎於他我今自加課勵凡論課勵要必託境行因若心志浮蕩則進趨無寄然託境行因戒為其始可謂入聖之初門出俗之正路如乖此訓末處三塗人天長絕是以經云譬如大地長生萬物戒亦如是能生眾生人天華果故經云若無此戒諸善功德皆不得生良以三塗苦報罪障所纏人天勝果堪為道器欲感勝果非戒不生是以聖人先明此教然三歸五品戒法兩科七種小學要以三歸為宗一乘大教必崇三聚為本並如經律具顯規猷卓爾憲章行業明逾鑒鏡今粗舉其大致用光恆俗所以發戒之原須依三寶者蓋由佛法僧寶天人所尊歸依生信必能出有若歸邪神反增苦趣故經說云歸佛清信士不歸諸天神故須先定邪正方識逆順經云信為道元功德之母智是解脫出有之因誠至言也若無此信心志浮虛歸戒不得是以發足立信為先何謂三歸謂佛法僧此三可重故名為寶何謂為佛自覺覺彼無師大智五分法身也何謂為法能軌能正滅諦涅槃清淨無相也何謂為僧能和和眾無學功德自他滅處也何謂為歸可憑可向也何謂為寶能招利樂正心依仗近獲人天遠登無學此則三寶區別之門若論極教理唯一統照無不周照周等覺謂之佛寶禮無非法謂之法寶至德常和謂之僧寶此乃體一義三同性三寶眾生解悟信知佛性離此生死招興利樂是故一切無不歸憑第一翻邪三歸第二五戒三歸第三八戒三歸第四十戒第五具戒第六十善戒第七大菩薩戒此之七戒所防過境近約大千世界之內一切六根六大並是戒境廣如常說

　　自慶畢故止新門二十一

　　從前發心已來知至德可歸檢校尅責滅諸惡門疑惑既遣慚愧續修勸獎兼行戒德又顯得捨如是之罪障餐聽若斯之勝法豈得不踊躍歡喜差抃自慶者乎經云八難難度一地獄難二餓鬼難三畜生難四邊地難五長壽夭難六雖得人身盲聾瘖瘂不能聽受難七雖得人身六情完具而世智辯聰信邪倒見不信三寶肆意輕侮此身死已便在三途隨業沈沒久乃得出時在人道還不正信家生第八前後佛間不覩正法徒生一世增長邪見具造眾罪尋爾徒死是故經云徒生徒死甚可憐愍奉法行人先崇此意生死大事不可自寬今略出自慶數條繫在心首佛言地獄難免而今同得免離此苦一自慶也佛言餓鬼難免而今同得遠於此苦二自慶也佛言畜生難捨而今同得不樹此因三自慶也佛言生在邊地不知仁義今在中國修習禮智四自慶也佛言生長壽夭不知植福福盡命終還墮惡道而今不以世樂自娛廻以供養五自慶也佛言人身難得一失不返有過盲龜浮木之譬今得人身六自慶也佛言六根難具今無缺損七自慶也佛言丈夫男身難得我已得也佛言女人身者須知佛性則是丈夫我已知也佛言邪辯難捨我今歸正法也佛言佛前佛後是為大難我今相與慷慨立志既見色像又聞正法則同鹿野滅惑不殊也佛言見佛為難我今頂禮佛所記像功用等倫也佛言聞法為難我今備得聞也佛言出家為難我今具隨眾也佛言出家專信倍復為難我今一心無敢二見敬法愛法以法為師經中偈言惟念過去世供養為輕微蒙報歷遐刧餘福值天師淨慧斷生死癡愛銷無遺佛恩流無窮是故重自歸

　　大忍惡對門二十二

　　夫道從苦生不由樂果德憑功建非情所集故經云忍辱第一道於諸眾生心無礙故以其在苦則多礙多惱起不善業今所以得無礙者良由在礙而修無礙故礙而不為礙既於礙而無所礙豈非忍力之所致乎經云娑婆世界五濁之剎五痛五燒具諸惡報是故發大乘者多來此土以救苦為資糧以拔惱為要行此土一日修善勝於他方淨國百千萬刼所以爾者良由極苦之地心不及善而能於劇苦之中卓然發意忍苦受辱豈不奇哉所謂火中生蓮華此實為其有他方淨土無修福地所以不及此土何者淨國七財豐溢不假布施攝貧窮也淨國律儀圓淨不假持戒攝毀禁也淨國則無辱無忍穢土無事非辱在辱能忍勝他方也淨國精進如救頭然不假翹勤攝懈怠也淨國之人入法流水念念修順無出入觀不假寂定攝亂意也淨國智慧明滿不假才巧說攝愚痴也又淨國之人非無弘誓但弘誓之功不及淨土四攝四等例同無用淨國樂故則救苦之心薄惡土苦故則進善之心猛故經云行於非道通達佛道也夫欲發廣大心行菩薩行自非履危涉險備受艱難蹈熾火歷冰霜嬰苦切甘楚毒於萬苦中而能忍受者則道塲可踐若無此惱忍何從生藉此煩惱起我諸善所謂塵勞之儔為如來種當知忍者有力大人功德之本所謂忍痛癢忍思想忍疾病忍饑苦忍疲勞忍寒暑忍憂悲忍熱惱忍惡罵無恥辱忍撾打無恚礙忍貪欲無愛著忍憍慢無背道忍所難忍忍所難行忍所難作忍所難辦能行此者真可謂大忍辱矣

　　緣境無礙門二十三

　　經云在俗則謂之為縛在道則謂之為解解即無礙所致縛即資待所招今若欲有待於無待則有待更煩無待於無待則有待自遣有待既遣則無礙之門可入若志在於資養便覩縛纏更重但眾生凡類觸向多阻不資於物則自濟無方資於物者累之重也生累纏繞解脫何由今既深知其累累實為苦何以知之今欲陸行非車輿人馬不動一累礙也今欲水遊非舟航不移二累礙也今欲養身非衣裘屋宅則無所憑託三累礙也今欲養命非粳糧黍粟五味柔軟則無所資待四累礙也今欲修習一慧髣像無向五累礙也今欲求見一佛及一淨土發奇特心冥漠不見六累礙也今欲徹視十方障礙滿目七累礙也今欲求佛聖智以除障惑近是眾生心行而我不覩八累礙也今欲披文尋義雖課心力近在淺言不達意旨九累礙也今欲誦習經典受己忘漏十累礙也凡此累礙其事無量聖人所無礙自在者由何而致實由遠諸塵勞自策為本是所資待莫不勤役自辦不假於地而他為我用所謂讓而得者則其理通求而獲者則其理滯菩薩不求自利但欲利益眾生是以其利在己而得無礙眾生常利我忘彼所以恆縛而無解聖是可求而得非是末隔無津今若欲學聖捨凡者當遵聖人所習雖其途無量然津濟要趣唯一解脫耳故經云若自無縛欲解彼縛斯有是處今欲學菩薩道必須棄凡夫縛凡夫縛者唯願得五欲縱意自在實大縛也菩薩行人棄之不顧經云不得畜養奴婢畜生當自翹勤出離生死若假於他他還縛我無解脫期今云無奴不立無婢不辦此乃氣力強梁之時一旦臥牀百事同棄自救不暇何憂及人宜自勉勵則解脫之門易可登耳

　　一志努力門二十四

　　初從辨德極於無礙善惡二途凡聖苦樂明了審諦斯言備矣唯應努力勤而行之經云感傷世間貪意長流沒於愛欲之海吾獨欲反其源故自勉而特出是以世世勤苦不以為勞經云我與阿難空王佛所共發菩提心我常勤精進所以速成正覺又云得正法智己以無疲厭心為眾生說斯可謂努力矣夫眾生流轉三有觸苦相纏所以情識闇弱慮淺多迷每一修善怯退遑擾念念之間百變乖舛自非勸之以努力獎之以剛幹則勇銳驍果之心不發經云眾生與無明怨賊鬬戰亦不異世間剠敵相禦世間則須金鉦壯其氣鼓鐘激其忿鬱拂增其怒決裂成其力不資此發勇不假此振威何能摧鳴條之戰拉牧野之師乎今與煩惱共戰當集無漏之智命無畏之師控道品之眾禦六度之侶建道塲之幡擊甘露之鼓著弘誓鎧冑被忍辱袍甲握智慧弓刀執堅固箭盾精進督怠惰翹勤課不及登行登歡喜稅駕頓法雲種智斷其勇方便運其略於是無明老死之賊協附四魔之軍影響波旬因倚天女憑帶鬼神億千萬眾擔山吐火雷電四繞欲入闇惑之旅退金剛之師由乎菩薩忍調無想積德久善魔怨稽伏一念努力豁然大明非法王壞正法王勝此並經中之盛事若不努力何由辦也如人營家晨起夜寐劬勞督課便自室內盈實饑寒不切但能努力無所不濟出世妙行事不殊俗若小努力微復加意三明六通不足為難更運方便重課心形信順之忍漸深自至豈得空捨一生虛過三塗切己力無所施方復生悔何嗟及矣所以努力一門貫通前後位心極行唯此而已願幽明聖鑒照覽窮途故敢發言託文現意

　　禮舍利寶塔門二十五

　　大聖詮化隨機感發譬若一音說法各得其解是故應以現生蒙利者所以降神母胎誕聖王宮應以出家蒙利者所以捨金輪位剃除鬚髮應以相好蒙利者所以現成正覺坐菩提樹應以實相蒙利者所以三轉法輪十二部經應以滅度蒙利者所以雙樹潛輝現於涅槃良由眾生障業煩多是故聖化隨應不一然則現於涅槃者復是增發悲戀之心以悲慕故善心濃到凡禮拜像塔皆宜感發悲心潸然思慕慘切其情追想正法我不餐仰泣想如來不親音旨如入祖禰之廟覩靈若在歔欷無顏如來慇懃令我等具諸苦行而我違背自墮惡道在於像末未蒙解脫以苦報故憶如來恩是以今各歸心於此像塔嗚咽涕零慚顏哽慟至心奉為至尊皇后皇太子七廟聖靈今日信施龍神八部廣及一切劇苦眾生敬禮十方三世一切諸剎土中所有如來形像靈廟敬禮釋迦如來一切現在靈骨舍利敬禮如來現在頂骨舍利敬禮如來現在鏤葢舍利敬禮如來現在眼睛舍利敬禮如來現在一切紺髮紅爪舍利敬禮如來現在一切指骨舍利敬禮如來現在一切牙齒舍利敬禮如來現在衣鉢水缻錫杖眾具敬禮過去四佛生地并行坐遺迹敬禮如來得道樹寶塔敬禮如來轉法輪處寶塔敬禮如來般涅槃處寶塔敬禮如來滅後阿育王造八萬四千塔敬禮阿育王所造無量諸佛像敬禮天上人間海中龍宮一切像塔敬禮此國諸州諸瑞聖像敬禮此國諸寺諸山無量靈像敬禮天上人間海中無量形像願一切眾生不在佛前佛後常見佛生常見佛出家常見佛得道常見佛涅槃能建立是無量像塔盡於來際佛事不絕

　　敬重正法門二十六

　　諸法本空寂滅無說以因緣故現有文字當知文字經典本在破病滅惑為先惑既八萬四千故使教門亦有八萬四千法藏至於病銷惑遣藥亦隨亡如栰喻者可以情悉然羣生沈罔隨言封滯由此見故教藥常陳所以金簡盈於寶殿玉軸煥於神宮辯析空有於假實表發權智於無方故如來一代四十九年隨緣示教種種說法及於涅槃但有聲教計隨言說必致淪兦然以義理談元正宗無昧言雖得喪金旨難乖故立法依用𣱵刊定天魔外道莫敢侵陵自慧日已沈法雲遐布非夫簡冊無由獻功尊大迦葉法門英㒞擊鐘聲告召集無學千僧一夏撰結遺言十二義求三藏文攝多羅葉典其量莫思蘊積西夏將及千載時運漸染東翻漢朝沿彼至今年垂六百雜錄正經七千餘卷詞義明敏談味無遺近則安國利人遠則超凡證聖備如卷部智者尋之至心奉為至尊皇后皇太子七廟聖靈天龍八部乃至十方一切劇苦眾生敬禮一切真如法藏敬禮十方一切諸所說法藏敬禮過去一切諸佛法藏敬禮賢刧初佛拘樓孫如來天龍宮法藏敬禮拘那含牟尼佛天龍宮中法藏敬禮迦葉佛天龍宮中一切法藏敬禮釋迦如來天龍宮一切法藏敬禮西印度黑峯山寺一切法藏敬禮沮渠國大乘十二部法藏敬禮北印度石壁八字捨身法藏敬禮神州大國一切眾藏經典敬禮易州石經朔州恆安石窟經像敬禮一切受持三藏諸法師等敬禮一切禪師律師讀誦經典諸行人等願一切含靈入如是法門常能總持廣說教化通達無礙

　　奉養僧田門二十七

　　僧稱福田羣道宗尚斯何故耶良由發蒙俗之幽心啟正道之遐趣拯沉淪而將濟於三尼御法網而弘護於萬齡由是道被天下德光四俗能生善種號曰福田德響楗槌又稱應供心乖理義行越法科則顯乖剃落之容幽受空樹之譬及與施主為讎隙與骨肉為瘡疣熱血之相可尋石女之倫不遠僧護佛藏明言不迷智論大經清範攸屬固當日須三省事必九思念念策心無時寧舍方可入三乘之一位預三寶之一員盛德可觀六道歸依而出有高行難擬七眾相從為福田豈非形寄域中情超域外者也流俗纏糾封附昏迷處處生著何能遠出是以樹立僧寶為俗良田令興福力得出生死不徒設也然佛超累表作範區中為物受供而實不受法在除惑清淨非情供養感果自隨生業僧含凡聖形繫往因縱成無學猶嬰善報身謝無餘方出諸有今以形累有緣多須資待故凡施者教多在僧然供養於僧備有三寶故佛有言隨順我語供養佛也為解脫故供養法也眾僧受用供養僧也有斯理義故名眾僧良福田矣奉為至尊皇后皇太子七廟聖靈天龍八部乃至十方一切劇苦眾生敬禮十方一切僧寶敬禮當來下生佛兜率天彌勒菩薩僧敬禮遊方大士文殊師利菩薩僧敬禮護法大士普賢菩薩僧敬禮十方一切行大道心菩薩僧敬禮十方一切行緣覺心辟支佛僧敬禮十方一切行下乘者諸聲聞僧敬禮賓頭闍住法萬載諸聲聞僧敬禮佛子羅睺羅住法萬載諸聲聞僧敬禮剡州山海九億萬住法萬載諸聲聞僧敬禮三千界內見在一切諸凡聖僧願一切含靈常與賢聖同乘正道開智生福不墮惡趣生生遭遇為善知識拔除煩惱得出諸有

　　勸請增進門二十八

　　勸請者慇懃之至意也由發慇懃之意則願善之情深矣是故於一切纖微之善咸須慇懃勸請增進令生慧行不容中廢然勸請有二勸請眾生修行戒善具諸德本勸請諸佛救護眾生說法久住十方四惡趣我今悉勸請修持諸戒行獲得於人身十方一切人我今悉勸請修十善業得生於天上十方諸天人我今悉勸請登立正定聚得離於惡道十方諸學人我今悉勸請覺察諸煩惱速證無學地十方阿羅漢我今悉勸請知非究竟位唯有一佛乘十方辟支佛我今悉勸請成就大悲智教化諸眾生人天二乘眾我今悉勸請體覺如來藏修習菩薩行一切諸菩薩我今悉勸請修行十度行速登於十地兜率天菩薩我今悉勸請常轉不退輪速下度羣生菩薩智未明我今悉勸請金剛滅塵累顯發真實相十方一切佛初成正覺者我請轉法輪安樂諸眾生十方一切佛若欲捨壽命我今歸命請願久住於世如是佛菩薩我今皆勸請發此慇懃心是故稽首禮

　　隨喜萬善門二十九

　　眾生以愚惑故多懷嫉妒憎上之心是以見人行善則興惡想摧毀破壞不令成就然彼前人未必損行而此嫉者妄增惱熱增長惑業生死不絕是以聖人調心制意行此隨喜亦復勸請眾生如說奉行十方一切眾所有微細善仁義及禮智孝養謙恭敬慈和及愛敬廉貞清潔行若有如是善我今悉隨喜離欲在家人奉修如來戒三歸五八戒十善菩薩戒清淨諸律儀離惡名聞者如是諸功德我今悉隨喜飯僧施法衣浴除煩惱垢救攝諸貧窮饑寒窮塞者疾病艱危苦施藥(缺三字)如是諸功德我今悉隨喜曠路作好井橋船度人物(缺四字)果施佛并供僧渴乏除熱惱其福實無量如是等功德我今悉隨喜造經流法教然燈發慧明習誦及轉讀決子諸義趣若復為人說倍增歡喜心如是諸功德我今悉隨喜建立諸塔廟堂殿及寶剎彩畫及木像金銀銅石等傳寫諸相好顯示於法身如是諸功德我今悉隨喜若有造僧坊牀帳及臥具令彼息心者安意於禪林出入苦空門次第寂滅觀如是諸功德我今悉隨喜如來大慈悲善說諸法門發生隨喜行令我等修學隨喜諸聲聞忍苦度生死隨喜諸菩薩不捨惡道受隨喜十方佛無畏天人尊能於三界獄引出諸眾生願令眾生類悉得於佛道是故我隨喜稽首禮諸佛

　　廻向佛道門三十

　　言廻向者以不著為義原一切眾生備修萬行捨身命財所以不得解脫生死者皆緣耽著果報不能捨離若能不執其心修行攝度隨有微福廻施羣生向於佛道者則於果報不復生著便於生死蕭然解脫故經云如所說修行廻向為大利是以一切所作善業皆因廻向兼勸眾生不著果報何者即此身形果報之本終日養飼莊嚴雕飾要必當死徒為保著自非愚闇所以貧受此身少有慧明何得無時不厭以是智者撫臆論心不容貪著廻流生死十方諸眾生所行微善業仁孝及謙敬慈愛柔和等忠正修禮智矜逮賑孤窮如是世俗善悉廻向佛道一切諸外道種種勤苦行五熱炙其身投岩赴水火反縛塗炭等無量諸邪見今皆為廻向同歸正覺道一切清信士歸戒行十善乃至諸女人亦能修福德又能善說法開化眾妙福廻向施羣生共成無上道一切弟子眾聞聲即解悟善來成比丘乃至四道果方便及初觀苦空非常想亦廻施羣生共向無上道十方諸辟支自然成緣覺深悟在別世曉了因緣法隱顯化眾生獨處樂善寂如是兼一切畫廻向佛道十方諸菩薩讀誦於經法入禪出禪者勸總行眾善如是等三善一切眾德本亦廻施眾生歸向無上道一切諸善本乃至賢聖果解空未能窮有無不雙盡悉令於一切同入真妙境著廻有相心皆向解脫道如是諸菩薩我今勸廻向發此無著心是故稽首禮

　　發願莊嚴門三十一

　　原眾惡所起皆緣意地貪瞋癡也自害害他勿過於此故經號為根本三毒能煩能惱勞擾身心於緣起惡三三九種然此九種義通善惡三善根生名善業道三不善根生名惡業道是故行人常一其心不令動亂微起相見即自覺察守護人根不令塵染常發弘順以自莊嚴順一切眾生皆從今日乃至菩提眼常不看貪淫邪豔惑人之色不看瞋恚醜狀屠裂愚癡疑闇倨慢邪眾之色願見一切十方常住法身之色菩薩下生八相之色如來相好聖眾和會善集之色願一切眾生耳常不聞悲啼愁嘆聲地獄苦楚聲餓鬼畜生受苦聲八苦交對聲四百四病起發聲八萬四千塵勞聲願耳常聞諸佛說法八音聲八萬四千波羅蜜聲三乘聖果十地功德如是等聲願一切眾生鼻常不聞殺生滋味飲食之氣三十六物革囊之氣發欲羅綺脂澤之氣五辛能重九相尸氣願鼻常聞十方世界諸樹草木之香五戒八戒十善六念諸德香學無學人十地五分十力八萬四千諸度無漏之香十方諸佛說法之香願一切眾生舌恆不嘗眾生有命身肉雜味能生煩惱滋味願舌恆嘗甘露不死之味天自然食在其舌根變成上味諸佛所食之味法喜禪悅之味解脫泥洹最上勝味願一切眾生身常不覺邪淫細滑生欲樂觸不覺鑊湯寒冰之觸餓鬼畜生諸苦惱觸脫百四病寒熱風霜蚊䖟蚤虱饑渴諸苦等觸願身常覺清凉強健心悟安隱證道飛行八自在觸願一切眾生皆從今日乃至菩提意常覺知九十八使八萬四千塵勞之法十惡五逆九十六種邪師之法三塗可厭生死大苦願意常知一切眾生皆有佛性佛為醫王法為良藥僧為看病者為諸眾生治生死患令得解脫心常無礙空有不染


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十七卷目錄釋教部總論三梁昭明集(解二諦義　解法身義)朱子全書(釋氏)青巖叢錄(佛教宗傳)簷曝偶談(言性以空)荊川稗編(羅欽順佛心性辨)祖庭指南(自序)

神異典第六十七卷

　　釋教部總論三

　　梁昭明集

　　解二諦義(并問答)

　　二諦理實深元自非虛懷無以通其弘遠明道之方其由非一舉要論之不出境智或時以境明義或時以智顯行至於二諦即是就境明義若迷其方三有不絕若達其致萬累斯遣所言二諦者一是真諦二名俗諦真諦亦名第一義諦俗諦亦名世諦真諦俗諦以定體立名第一義諦世諦以褒貶立目若以次第言說應云一真諦二俗諦一與二合數則為三非直數過於二亦名有前後於義非便真既不因俗而有俗亦不由真而生正可得言一真一俗真者是實義即是平等更無異法能為雜間俗者即是集義此法得生浮偽起作第一義者就無生境中別立美名言此法最勝最妙無能及者世者以隔別為義生滅流動無有住相涅槃經言出世人所知名第一義諦世人所知名為世諦此即文證褒貶之理二諦立名差別不同真俗異等以一義說第一義諦以二義說正言此理德既第一義亦第一世既浮偽更無有義所以但立世名諦者以審實為義真諦審實是真俗諦審實是俗真諦離有離無俗諦即有即無即有即無斯是假名離有離無此為中道真是中道以不生為體俗既假名以生法為體

　　南澗寺慧超諮曰浮偽起作名之為俗離於有無名之為真未審浮偽為當與真一體為當有異

　　令旨答曰世人所知生法為體出世人所知不生為體依人作論應如是說若論真即有是空俗指空為有依此義明不得別異又諮真俗既云一體未審真諦亦有起動為當起動自動不關真諦令旨又答真理寂然無起動相凡夫惑識自橫見起動又諮未審有起動而凡夫橫見無起動而凡夫橫見令旨又答若有起動則不名橫見以無動而見動所以是橫又諮若法無起動則唯應一諦令旨又答此理常寂此自一諦橫見起動復是一諦唯應有兩不得言一又諮為有橫見為無橫見令旨又答依人為語有此橫見又諮若依人語故有橫見依法為談不應見動令旨又答法乃無動不妨橫者自見其動

　　丹陽尹晉安王蕭綱諮曰解旨依人為辨有生不生未審浮虛之與不生只是一體為當有異

　　令旨答曰凡情所見見其起動聖人所見見其不生依人為論乃是異體若語相即則不成異具如向釋不復多論又諮若真不異俗俗不異真豈得俗人所見生法為體聖人所見不生為體令旨答即俗知真即真見俗就此為談自成無異約人辨見自有生不生殊又諮未審俗諦之體既云浮幻何得於真實之中見此浮幻令旨答真實之體自無浮幻惑者橫構謂之為有無傷真實體自虛元又諮聖人所見見不流動凡夫所見自見流動既流不流異愚謂不得為一令旨答不謂流不流各是一體正言凡夫於不流之中橫見此流以是為論可得成一又諮真寂之體本自不流凡夫見流不離真體然則但有一真不成二諦令旨　體恆相即理不得異但凡見浮虛聖覩真寂約彼凡聖可得立二諦名

　　招提寺慧琰諮曰凡夫見俗以生法為體聖人見真以不生為體未審生與不生但見其異復依何義而得辨一

　　令答曰凡夫於無稱有聖人即有辨無有無相即此談一體又諮未審此得談一一何所名令答正以有不異無無不異有故名為一更無異名又諮若無不異有有不異無但見其一云何為二令答凡夫見有聖人見無兩見既分所以成二又諮聖人見無無可稱諦凡夫見有何得稱諦令答聖人見無在聖為諦凡夫審謂為有故於凡為諦

　　柄元寺曇宗諮曰聖人為見世諦為不見世諦

　　令答曰聖知凡人見有世諦若論聖人不復見此又諮聖人既不見世諦云何以世諦教化眾生令答聖人無惑自不見世諦無妨聖人知凡夫所見故曲隨物情說有二諦又諮聖人知凡見世諦即此凡夫不令答此凡即是世諦聖人亦不見此凡又諮聖既不見凡焉知凡見世諦令答聖雖自無凡亦能知有凡自謂為有故曲赴其情為說世諦

　　司徒從事中郎王規諮曰未審真俗既不同豈得相即之義

　　令答聖人所得自見其無凡人所得自見其有見自不同無妨俗不出真外又諮未審既無異質而有二義為當義離於體為當即義即體令答更不相出名為一體愚聖見殊自成異義又諮凡夫為但見俗亦得見真不令答止得見俗不得見真又諮體既相即寧不覩真令答凡若見真不應覩俗覩俗既妄焉得見真

　　靈根寺僧遷諮曰若第一以無過為義此是讚嘆之名真離於俗亦應是讚嘆之名

　　令答曰即此體真不得言嘆第一義諦既更立美名所以是歎又諮無勝我者既得稱讚歎我體即真何故非嘆令答無勝我者所以得稱讚嘆我體即真亦是我真故非讚嘆又諮我無過者所以得稱讚嘆我是不偽何得非讚令答不偽直是當體之名如人體義謂之解義正足稱其實體豈成讚嘆又諮此法無能出者焉能即是讚嘆令答既云無出非讚如何

　　羅平侯蕭正立諮曰未審俗諦是生法以不

　　令答曰俗諦之體正是生法又諮俗既橫見何得有生令答橫見為有所以有生又諮橫見為有實自無法實既無法說何為生令答即此生法名為橫見亦即此橫見名為生法又諮若是橫見不應有生若必有生何名橫見令答既云橫見實自無生但橫見為有有此橫生

　　衡山侯蕭恭諮曰未審第一義諦既有義目何故世諦獨無義名

　　令答曰世既浮俗無義可辨又諮若無義可辨何以稱諦令答凡俗審見故立諦名又諮若凡俗見有得受諦名亦應凡俗見有得安義字令答凡俗審見故諦名可立浮俗無義何得強字為義又諮浮俗雖無實義不無浮俗之義既有此浮俗何得不受義名令答正以浮俗故無義可辨若有義可辨何名浮俗

　　中興寺僧懷諮曰令旨解言真不離俗俗不離真未審真是無相俗是有相有無相殊何得同體

　　令答曰相與無相此處不同但凡所見有即是聖所見無以此為論可得無別又諮既是一法云何得見為兩見既有兩豈是一法令答理乃不兩隨物所見故得有兩又諮見既有兩豈不相違令答法若實兩可得相違法實不兩人見自兩就此作論焉得相乖又諮人見有兩可說兩人理既是一豈得有兩令答理雖不兩而約人成兩

　　始興王第四男蕭映諮曰第一義諦其義第一德亦第一不

　　令答曰義既第一德亦第一又諮直言第一已包德義何得復加義字以致繁複令答直言第一在義猶昧第一見義可得𥁞美又諮若加以義字可得盡美何不加以德字可得盡美令答第一是德豈待復加但加義字則德義雙美又諮直稱第一足見其美偏加義字似有所局令答第一表德復加義字二美俱陳豈有所局

　　吳平世子蕭勵諮曰通旨云第一義諦世諦褒貶立名真俗二諦定體立名尋真諦之理既妙絕言慮未審云何有定體之旨

　　令答曰談其無相無真不真寄名相說以真定體又諮若真諦無體今寄言辨體未審真諦無相何不寄言辨相令答寄言辨體猶恐貶德若復寄言辨相則有累虛元又諮真諦元虛離於言說今既稱有真豈非寄言辨相令答寄有此名名自是相無傷此理無相虛寂又諮未審此寄言辨體為是當理為不當理令答無名而說名不合當理又諮若寄言辨名名不當理未審此寄將何所說令答雖不當理為接引眾生須名相說

　　宋熙寺慧令諮曰真諦以不生為體俗諦以生法為體而言不生即生生即不生為當體中相即為當義中相即

　　令答云體中相即義不相即又諮義既不即體云何即令答凡見其有聖覩其無約見成異就體恆即又諮體既無兩何事須即令答若體無別兩緣見有兩見既兩異須明體即又諮若如解旨果是就人明即令答約人見為二二諦所以名生就人見明即此亦何妨

　　始興王第五男蕭[暘-勿+((傘-(企-止))-┬+(一/ㄎ))]諮曰真諦稱真是實真不

　　令答曰得是實真又諮菩薩會真之時為忘俗忘真不令答忘俗忘真故說會真又諮若忘俗忘真故說會真忘俗忘真何謂實真令答若存俗存真何謂實真正由兩遣故謂實真又諮若忘俗忘真而是實真亦應忘真忘俗而是實俗令答忘俗忘真所以見真忘真忘俗彌見非俗又諮菩薩會真既忘俗忘真今呼實真便成乖理令答假呼實真終自忘真兩忘稱實何謂乖理

　　興皇寺法宣諮曰義旨云俗諦是有是無故以生法為體未審有法有體可得稱生無是無法云何得有生義

　　令答曰俗諦有無相待而立既是相待故並得稱生又諮若有無兩法並稱為生生義既一則有無無異令答俱是凡夫所見故生義得同是有是無焉得不異又諮若有無果別應有生不生令答既相待立名故同一生義

　　程鄉侯蕭祗諮曰未審第一之名是形待以不

　　令答曰正是形待又諮第一無相有何形待令答既云第一豈得非待又諮第一是待既稱第一世諦待於第一何不名為第二若俗諦是待而不稱第二亦應真諦是待不名第一令答若稱第一是待於義已足無假說俗第二方成相待又諮若世諦之名不稱第二則第一之稱無所形待令答第一褒真既云相待世名是待直置可知

　　光澤寺法雲諮曰聖人所知之境此是真諦未審能知之智為是真諦為是俗諦

　　令答曰能知是智所知是境智來冥境得言即真又諮有智之人為是真諦為是俗諦令答若呼有智之人即是俗諦又諮未審俗諦之人何得有真諦之智令答聖人能忘於俗所以得有真智又諮此人既冥無生亦應不得稱人令答冥於無生不得言人寄名相說常自有人

　　靈根寺慧令諮曰為於真諦中見有為俗諦中見有

　　令答曰於真諦中橫見有俗又諮俗諦之有為實為虛令答是虛妄之有又諮為當見妄為當見有令答見於妄有又諮無名相中何得見有名相令答於無名相見有名相所以妄有又諮於無名相妄見為有譬如火熱惑者言冷得就熱中有冷相不若於無相而有名相亦於火中應有此冷令答火自常熱妄見有冷此自惑冷熱不嘗異

　　湘宮寺慧興諮曰凡夫之惑為當但於真有迷於俗亦迷

　　令答曰於真見有此是迷真既見有俗不成迷俗又諮若使解俗便成解真若不解真豈得解俗令答真理虛寂惑心不解雖不解真何妨解俗又諮此心不解真於真可是惑此心既解俗於惑應非惑令答實而為語通自是惑辨俗森羅於俗中各解

　　莊嚴寺僧旻諮曰世俗心中所得空解為是真解為是俗解

　　令答可名相似解又諮未審相似為真為俗令答習觀無生不名俗解未見無生不名真解又諮若能照之智非真非俗亦應所照之境非真非俗若是非真非俗則有三諦令答所照之境既即無生無生是真豈有三諦又諮若境即真境何不智即真智令答未見無生故非真智何妨此智未真而習觀真境豈得以智未真智而使境非真境

　　宣武寺法寵諮曰真諦不生不滅俗諦有生有滅真俗兩義得言有異談其法體只得是一未審體從於義亦得有二不

　　令答曰體亦不得合從於義又諮未審就凡聖兩見得言兩義亦就凡聖兩見得言兩體令答理不相異所以云一就凡聖兩見得有二體之殊又諮若使凡者見有聖人見無便應凡夫但見世諦有聖人應見太虛無令答太虛亦非聖人所見太虛得名由於相待既由待生並凡所見又諮凡夫所見空有得言是一不令答就凡為語有實異無約聖作談無不異有

　　建業寺僧愍諮曰俗人解俗為當解俗參差而言解俗為當見俗虛假而言解俗

　　令答曰只是見俗參差而言解俗又諮俗諦不但參差亦是虛妄何故解參差而不解虛妄令答若使凡夫解虛妄即是解真不解虛妄所以名為解俗

　　光宅寺敬脫諮曰未審聖人見真為當漸見為當頓見

　　令答曰漸見又諮無相虛懷一見此理萬相並寂未審何故見真得有由漸令答自凡之聖解有淺深真自虛寂不妨見有由漸又諮未審一得無相並忘萬有為不悉忘令答一得無相萬有悉忘又諮一得無相忘萬有者亦可一得虛懷窮彼真境不應漸見令答如來會寂自是窮真淺行聖人恆自漸見又諮若見真有漸不可頓會亦應漸忘萬有不可頓忘令答解有優劣故有漸見忘懷無偏故萬有並寂

　　解法身義(并問答)

　　法身虛寂遠離有無之境獨脫因果之外不可以智知不可以識識豈是稱謂所能論辨將欲顯理不容嘿然故隨從言說致有法身之稱天竺云達摩舍利此土謂之法身若以當體則是自性之目若以言說則是相待立名法者軌則為旨身者有體之義軌則之體故曰法身略就言說粗陳其體是常住身是金剛身重加研覈其則不爾若定是金剛即為名相定是常住便成方所所謂常住本是寄名稱曰金剛本是譬說反談實體則性同無生故云佛身無為不墮諸法故涅槃經說如來之身非身是身無量無邊無有足跡無知無形畢竟清靜無知清靜而不可為無稱曰妙有而復非有離無離有所謂法身

　　招提寺慧琰諮曰未審法身無相不應有體何得用體以釋身義

　　令答曰無名無相乃無體可論寄以名相不無妙體又諮若寄以名相不無妙體則寄以名相不成無相令答既云寄以名相足明理實無相又諮若寄以名相而理實無相理既無相云何有體令答寄言執物何得無體又諮亦應寄言執物非復無相令答執物義邊理非無相所言無相本談妙體又諮真實本來無相正應以此執物何得隱斯真實強生言相令答真實無相非近學所窺是故接諸庸淺必須寄以言相

　　光宅寺法雲諮曰未審法身常住是萬行得不

　　令答曰名相道中萬行所得又諮既為萬行所得豈是無相若必無相豈為萬行所得令答無名無相何曾有得寄以名相假言有得又諮實有萬行實得佛果安可以無相全無所得令答問者住心謂實有萬行今謂萬行自空豈有實果可得又諮現有眾生修習萬行未審何故全謂為無令答凡俗所見謂之為有理而檢之實無萬行又諮經說常住以為妙有如其假說何謂妙有令答寄以名相故說妙有理絕名相何妙何有

　　莊嚴寺僧旻諮曰未審法身絕相智不能知絕相絕知何得猶有身稱

　　令答曰無名無相曾有何身假名相說故曰法身又諮亦應假名相說是智所照何得不可以智知不可以識識令答亦得寄名相慧眼所見又諮若慧眼能見則可以智知若智不能知則慧眼無見令答慧眼無見亦無法可見又諮若云無見有何法身令答理絕聞見實無法身又諮若無法身則無正覺正覺既有法身豈無令答恆是寄言故有正覺正覺既在寄言法身何得定有

　　宣武寺法寵諮曰未審法身之稱為正在妙本金姿丈六亦是法身

　　令答曰通而為論本跡皆是別而為語止在常住又諮若止在常住不應有身若通取丈六丈六何謂法身令答常住既有妙體何得無身丈六亦能執物故可通稱法身又諮若常住無累方稱法身丈六有累何謂法身令答眾生注仰妄見丈六丈六非有有何實累又諮若丈六非有指何為身令答隨物見有謂有應身又諮既曰應身何謂法身令答通相為辨故兼本跡覈求實義不在金姿

　　靈根寺慧令諮曰未審為以極智名曰法身為以絕相故曰法身

　　令答曰無名無相是集藏法身圓極智慧是實智法身又諮無名無相則無身不身既有法身何謂無相令答正以無相故曰法身又諮若以無相故曰法身則智慧名相非復法身令答既是無相智慧豈非法身又諮如其有身何名無相若是無相何得有身令答於無名相假說法身又諮若假說法身正存名相云何直指無相而謂法身令答既於無相假立名相豈得異此無相而說法身

　　靈味寺靜安諮曰未審法身乘應以不

　　令答曰法身無應又諮本以應化故稱法身若無應化何謂法身令答曰本以執則之體名為法身應化之談非今所執又諮若無應化云何可執既為物執豈無應化令答眾生注仰蒙益故云能為物執化緣已畢何所應化又諮若能益眾生便成應化若無應化何以益物令答能生注仰執則自成何勞至人俯應塵俗又諮既生注仰豈無應化若無應化注仰何益令答正由世尊至極神妙特深但令注仰自然蒙祐若應而後益何謂至神不應而益故成窮美若必令實應與菩薩豈殊

　　朱子全書

　　釋氏

　　孟子不闢老莊而闢楊墨楊墨即老莊也今釋子亦有兩般禪學楊朱也苦行布施墨翟也道士則自是假今無說可闢然今禪家亦自有非其佛祖之意者試看古經如四十二章等經可見楊文公集傳燈錄說西天二十八祖知他是否如何舊時佛祖是西域夷狄人却會做中國樣押韻詩今看圓覺云四大分散今者妄身當在何處即是竊列子骨骸反其根精神入其門我尚何存語宋景文說楞嚴前面呪是他經後面說道理處是附會圓覺前數疊稍可看後一段淡如一段去末後二十五定輪與夫誓語可笑

　　宋景文唐書贊說佛多是華人之譎誕者攘莊周列禦寇之說佐其高此說甚好如歐陽公只說箇禮法程子又只說自家義理皆不見他正贓却是宋景文捉得他正贓佛家先偷列子列子說耳目口鼻心體處有六件佛家便有六根又三之為十八戒初間只有四十二章經無恁地多到東晉便有談議如今之講師做一篇議總說之到後來談議厭了達磨便入來只靜坐於中有稍受用處人又都向此今則文字極多大槩都是後來中國人以莊列說自文夾插其間都沒理會了

　　因說程子耳無聞目無見之答曰決無此理遂舉釋教中有塵既不緣根無所著反流全一六用不行之說蘇子由以為此理至深至妙蓋他意謂六根既不與六塵相緣則收拾六根之用反復歸於本體而使之不行顧烏有此理廣因舉程子之說譬如靜坐時忽有人喚自家只得應他不成不應曰彼說出楞嚴經此經是唐房融調釋故說得如此巧佛書中唯此經最巧然佛當初也不如是說如四十二章經最先傳來中國底文字然其說却自平實道書中有真誥末後有道授篇却是竊四十二章經之意為之非特此也至如地獄託生妄誕之說皆是竊他佛教中至鄙陋者為之某嘗謂其徒曰自家有箇大寶珠被他竊去了却不照管亦都不知却去牆根壁角竊得箇破瓶破罐用此甚好笑西漢時儒者說道理亦只是黃老意思如揚雄太元經皆是故其自言有曰老子之言道德吾有取焉耳後漢明帝時佛始入中國當時楚王英最好之然都不曉其說直至晉宋間其教漸盛然當時文字亦只是將莊老之說來鋪張如遠師諸論皆成片盡是老莊意思直至梁會通間達磨入來然後一切被他掃蕩不立文字直指人心蓋當時儒者之學既廢絕不講老佛之說又如此淺陋被他窺見這箇罅隙了故橫說豎說如是張王沒奈他何人才聰明便被他誘引將去嘗見畵底諸祖師其人物皆雄偉故杲老謂臨濟若不為僧必作一渠魁也又嘗在廬山見歸宗像尢為可畏若不為僧必作大賊矣

　　問釋氏之無與老氏之無何以異曰老氏依舊有如所謂無欲觀其妙有欲觀其竅是也若釋氏則以天地為幻妄以四大為假合則是全無也

　　老氏欲保全其身底意思多釋氏又全不以其身為事自謂別有一物不生不滅歐公嘗言老氏貪生釋氏畏死其說亦好氣聚則生氣散則死順之而已釋老則皆悖之者也

　　佛氏之失出於自私之厭老氏之失出於自私之巧厭薄世故而盡欲空了一切者佛氏之失也機關巧便盡天下之術數者老氏之失也故世之用兵算數刑名多本於老氏之意

　　佛老之學不待深辨而明只是廢三綱五常這一事已是極大罪名其他更不消說

　　釋氏見得高底儘高或問他何故只說空曰說頑空又說真空頑空便是空無物真空却是有物與吾儒說略同但是他都不管天地四方只是理會一箇心如老氏亦只是要存得一箇神氣伊川云只就迹上斷便了不知他如此要何用

　　有言莊老禪佛之害者曰禪學最害道莊老於義理絕滅猶未盡佛則人倫已壞至禪則又從頭將許多義理掃滅無餘以此言之禪最為害之深者頃之復曰要其實則一耳害未有不由淺而深者

　　某人言天下無二道聖人無兩心儒釋雖不同畢竟只是一理某說道惟其天下無二道聖人無兩心所以有我底著他底不得有他底著我底不得若使天下有二道聖人有兩心則我行得我底他行得他底曹問何以分別儒釋差處曰只如說天命之謂性釋氏便不識了便遮說是空覺吾儒說底是實理看他便錯了他云不染一塵不捨一法既不染一塵却如何不捨一法到了是說那空處又無歸著且如人心須是其中自有父子君臣兄弟夫婦朋友他做得徹到底便與父子君臣兄弟夫婦朋友都不相親吾儒做得到底便父子有親君臣有義兄弟有序夫婦有別朋友有信吾儒只認得一箇誠實道理誠便是萬善骨子

　　佛也只是理會這箇性吾儒也只理會這箇性只是他不認許多帶來底

　　儒釋言性異處只是釋言空儒言實釋言無儒言有釋氏虛吾儒實釋氏二吾儒一釋氏以事理為不緊要而不理會

　　吾儒心雖虛而理則實若釋氏則一向歸空寂去了問釋氏以空寂為本曰釋氏說空不是便不是但空裏面須有道理始得若只說道我見箇空而不知有箇實底道理却做甚用得譬如一淵清水清冷徹底看來一如無水相似他便道此淵只是空底不曾將手去探是冷是溫不知道有水在裏面佛氏之見正如此今學者貴於格物致知便要見得到底今人只是一班兩點見得些子所以不到極處也

　　吾以心與理為一彼以心與理為二亦非故欲如此乃是見處不同彼見得心空而無理此見得心雖空而萬理咸備也雖說心與理一不察乎氣稟物欲之私是見得不真故有此病大學所以貴格物也

　　釋氏合下見得一箇道理空虛不實故要得超脫盡去物累方是無漏為佛地位其他有惡趣者皆是眾生餓鬼只隨順有所修為者猶是菩薩地位未能作佛也若吾儒合下見得箇道理便實了故首尾與之不合

　　佛家有流注想水本流將去有些滲漏處便留滯

　　徐子融有枯槁有性無性之論先生曰性只是理有是物斯有是理子融錯處是認心為性正與佛氏相似只是佛氏磨擦得這心極精細如一塊物事剝了一重皮又剝一重皮至剝到極盡無可剝處所以磨弄得這心精光他便認做性殊不知此正聖人之所謂心故上蔡云佛氏所謂性正聖人所謂心佛氏所謂心正聖人所謂意心只是該得這理佛氏元不曾識得這理一節便認知覺運動做性如視聽言貌聖人則視有視之理聽有聽之理言有言之理動有動之理思有思之理如箕子所謂明聰從恭睿是也佛氏則只認那能視能聽能言能思能動底便是性視明也得不明也得聽聰也得不聰也得言從也得不從也得思睿也得不睿也得他都不管橫來豎來他都認做性他最怕人說這理字都要除掉了此正告子生之謂性之說也僩問禪家又有以揚眉瞬目知覺運動為弄精魂而訶斥之者何也曰便只弄精魂只是他磨擦得來精細有光彩不如此粗糙爾僩問彼言一切萬物皆有破壞惟有法身常住不滅所謂法身便只是這箇曰然不知你如何占得這物事住天地破壞又如何被你占得這物事常不滅問彼大槩欲以空為體言天地萬物皆歸於空這空便是他體曰他也不是欲以空為體他只是說這物事裏面本空著一物不得

　　問釋氏作用是性曰便只是這性他說得也是孟子曰形色天性也惟聖人然後可以踐形便是此性如口會說話說話底是誰目能視視底是誰耳能聽聽底是誰便是這箇其言曰在眼曰見在耳曰聞在鼻齅香在口談論在手執捉在足運奔徧現俱該法界收攝在一微塵識者知是佛性不識喚作精魂他說得也好所以禪家說直指人心見性成佛他只要你見得言下便悟做處便徹見得無不是此性也說存養心性養得來光明寂照無所不徧無所不通唐張拙詩云光明寂照徧河沙凡聖含靈共我家又曰實際理地不受一塵佛事門中不舍一法他箇本自說得是所養者也是只是差處便在這裏吾儒所養者是仁義禮智他所養者只是視聽言動儒者則全體中自有許多道理各自有分別有是非降衷秉彝無不各具此理他只見得箇渾淪底物事無分別無是非橫底也是豎底也是直底也是曲底也是非理而視也是此性以理而視也是此性少間用處都差所以七顛八倒無有是處吾儒則只是一箇真底道理他也說我這箇是真實底道理如云惟此一事實餘二則非真只是他說得一邊只認得那人心無所謂道心無所謂仁義禮智惻隱羞惡辭遜是非所爭處只在此吾儒則自天命之謂性率性之謂道以至至誠盡人物之性贊天地之化育識得這道理無所不周無所不徧他也說我這箇無所不周無所不徧然眼前君臣父子兄弟夫婦上便不能周徧了更說甚周徧他說治生產業皆與實相不相違背如善財童子五十三參以至神鬼神仙士農工商技藝都在他性中他說得來極闊只是其實行不得只是諱其所短強如此籠罩去他舊時瞿曇說得本不如此廣闊後來禪家自覺其陋又翻轉窠臼只說直指人心見性成佛

　　問龜山集中所答了翁書論華嚴大指不知了翁諸人何為好佛之篤曰只是見不透故覺得那箇好以今觀之也是好也是動得人道夫曰只為他大本不立故偏了先生默然良久曰真所謂詖淫邪遁蓋詖者是他合下見得偏儒者之道大中至正四面均平釋氏只見一邊於那處都蔽塞了這是詖辭知其所蔽淫者是只見得一邊又却說得周遮浩瀚所以其書動數百卷是皆陷於偏而不能返這是淫辭知其所陷邪者是他見得偏了於道都不相貫屬這是邪辭知其所離遁者是他已離於道而不通於君臣父子都已棄絕見去不得却道道之精妙不在乎此這是遁辭知其所窮初只是詖詖而後淫淫而後邪邪而後離離而後遁要之佛氏偏處只是虛其理理是實理他却虛了故於大本不立也因問溫公解禪偈却恐後人作儒佛一貫會了先生因誦之曰此皆佛之至陋者也妙處不在此又問遺書云釋氏於敬以直內則有之義以方外則未也道夫於此未安先生笑曰前日童蜚卿正論此以為釋氏大本與吾儒同只是其末異某與言正是大本不同因檢近思錄有云佛有一箇覺之理可言敬以直內矣然無義以方外其直內者要之其本亦不是這是當時記得全處前者記得不完也又曰只無義以方外則連敬以直內也不是了又曰程子謂釋氏唯務上達而無下學然則其上達處豈有是耶亦此意學佛者嘗云儒佛一同某言你只認自家說不同若果是又何必言同只這靠傍底意思便是不同便是你底不是我底是了

　　儒者以理為不生不滅釋氏以神識為不生不滅龜山云儒釋之辨其差眇忽以某觀之真似冰炭

　　舉佛氏語曰千種言萬般解只要教君長不昧此說極好問程子曰佛氏之言近理所以為害尤甚所謂近理者指此等處否曰然他只是守得這些子光明全不識道理所以用處七顛八倒吾儒之學則居敬為本而窮理以充之其本原不同處在此

　　問釋氏入定道家數息曰他只要靜則應接事物不差孟子便也要存夜氣然而須是理會旦晝之所為曰吾儒何不效他恁地曰他開眼便依舊失了只是硬把捉不如吾儒非禮勿視聽言動戒謹恐懼乎不睹不聞敬以直內義以方外都一切就外面攔截曰釋氏只是勿視勿聽無那非禮工夫曰然季通因曰世上事便要人做只管似他坐定做甚日月便要行天地便要運曰他不行不運固不是吾輩是在這裏行是在這裏運只是運行又有差處如今胡喜胡怒豈不是差他是過之今人又不及

　　問昔有禪僧每自喚曰主人翁惺惺著大學或問亦取謝氏常惺惺法之語不知是同是異曰謝氏之說地步闊於身心事物上皆有工夫若如禪者所見只看得箇主人翁便了其動而不中理者都不管矣且如父子天性也父被他人無禮子須當去救他却不然子若有救之之心便是被愛牽動了心便是昏了主人翁處若如此惺惺成甚道理向曾覽四家錄有些說話極好笑亦可駭說若父母為人所殺無一舉心動念方始名為初發心菩薩他所以叫主人翁惺惺著正要如此惺惺字則同所做工夫則異豈可同日而語

　　郭德元問禪者云知之一字眾妙之門他也知得這知字之妙曰所以伊川說佛氏之言近理謂此類也他也微見得這意思要籠絡這箇道理只是他用處全差所以都間斷相接不著僩問其所謂知正指此心之神明作用者否曰然郭又問圭峯云作有義事是省悟心作無義事是狂亂心狂亂由情念臨終被業牽省悟不由情臨終能轉業又自注云此義非仁義之義乃理義之義甚好笑曰他指仁義為恩愛之義故如此說他雖說理義何嘗夢見其後杲老亦非之云理義之義便是仁義之義如何把空虛打做兩截

　　禪只是一箇呆守法如麻三斤乾屎橛他道理初不在這上只是教他麻了心只思量這一路專一積久忽有見處便是悟大要只是把定一心不令散亂久後光明自發所以不識字底人才悟後便作得偈頌悟後所見雖同然亦有深淺某舊來愛問參禪底其說只是如此其間有會說者却吹噓得大如杲佛日之徒自是氣魄大所以能鼓動一世如張子韶汪聖錫輩皆北面之

　　或問禪家說無頭當底說話是如何曰他說得分明處却不是只內中一句黑如漆者便是他要緊處於此曉得時便盡曉得他又愛說一般最險絕底話如引取人到千仞之崖邊猛推一推下去人於此猛省得便了或曰不理會得也是一事不了曰只此亦是格物

　　魯可幾問釋氏因緣之說曰若看書作善降之百祥作不善降之百殃則報應之說誠有之但他說得不是又問陰德之說如何曰也只是不在其身則在其子孫耳

　　佛家不合將才作緣習緣習是說宿緣

　　甘吉父問仁者愛之理心之德時舉因問釋氏說慈即是愛也然施之不自親始故愛無差等先生曰釋氏說無緣慈記得甚處說融性起無緣之大慈蓋佛氏之所謂慈並無緣由只是無所不愛若如愛親之愛渠便以為有緣故父母棄而不養而遇虎之饑餓則捨身以食之此何義理耶

　　初西域僧來東漢時令鴻臚寺寄居後以為僧居因名曰寺寺是官寺非釋者取之

　　宇宙之間一理而已天得之而為天地得之而為地而凡生於天地之間者又各得之以為性其張之為三綱其紀之為五常葢皆此理之流行無所適而不在若其消息盈虛循環不已則自未始有物之前以至人消物盡之後終則復始始復有終又未嘗有頃刻之或停也儒者於此既有以得於心之本然矣則其內外精粗自不容有纖毫之間而其所以修己治人垂世立教者亦不容其有纖毫造作輕重之私焉是以因其自然之理而成自然之功則有以參天地贊化育而幽明巨細無一物之遺也若夫釋氏則自其因地之初而與此理已背馳矣乃欲其所見之不差所行之不謬則豈可得哉蓋其所以為學之本心正為惡此理之充塞無間而使己不得一席無理之地以自安厭此理之流行不息而使己不得一息無理之時以自肆也是以叛君親棄妻子入山林捐軀命以求其所謂空無寂滅之地而逃焉其量亦已隘而其勢亦已逆矣然以其立心之堅苦用力之精專亦有以大過人者故能卒如所欲而實有見焉但以其言行求之則其所見雖自以為至元極妙有不可以思慮言語到者而於吾之所謂窮天地亘古今本然不可易之實理則反瞢然其一無所覩也雖自以為直指人心而實不識心雖自以為見性成佛而實不識性是以殄滅彝倫墮於禽獸之域而猶不自知其有罪蓋其實見之差有以陷之非其心之不然而故欲為是以惑世而罔人也至其為說之窮然後乃有不舍一法之論則似始有為是遁詞以蓋前失之意然亦其秉彝之善有終不可得而殄滅者是以翦伐之餘而猶有此之僅存又以牽於實見之差是以有其意而無其理能言之而卒不能有以踐其言也凡釋氏之所以為釋氏者始終本末不過如此蓋亦無足言矣然以其有空寂之說而不累於物欲也則世之所謂賢者好之矣以其有元妙之說而不滯於形器也則世之所謂智者悅之矣以其有生死輪廻之說而自謂可以不淪於罪苦也則天下之傭奴爨婢黥髠盜賊亦匍匐而歸之矣此其為說所以張皇輝赫震耀千古而為吾徒者方且蠢焉鞠躬屏氣為之奔走服役之不暇也幸而一有間世之傑乃能不為之屈而有聲罪致討之心焉然又不能究其實見之差而詆以為幻見空說不能正之以天理全體之大而偏引交通生育之一說以為主則既不得其要領矣而徒欲以戎狄之醜號加之其於吾徒又未嘗教之以內修自治之實而徒驕之以中華列聖之可以為重則吾恐其不唯無以坐收摧陷廓清之功或乃往遣之禽而反為吾黨之詬也嗚呼惜哉

　　誨諭儒釋之異在乎分合之間既聞命矣頃見蘇子由張子韶書皆以佛學有得於形而上者而不可以治世嘗竊笑之是豈知天命之性而敘秩命討巳粲然無所不具於其中乎彼其所以分者是亦未嘗真有得於斯耳(答轉無答)

　　聖人之學所以異於老釋之徒者以其精粗隱顯體用渾然莫非大中至正之矩而無偏倚過不及之差是以君子智雖極乎高明而見於言行者未嘗不道乎中庸非故使之然高明中庸實無異體故也故曰道之不行也智者過之愚者不及也道之不明也賢者過之不肖者不及也又曰差之毫釐謬以千里聖人丁寧之意亦可見矣(答江元適)

　　來書云賢士大夫因佛學見性然後知夫子果有不傳之妙論語之書非口耳可傳授某謂論語固非口耳所可傳授然其間自有下工夫處不待學佛而後知也學佛而後知則所謂論語者乃佛氏之論語而非孔氏之論語矣(答吳公濟)

　　遺書所云釋氏有盡心知性無存心養性亦恐記錄者有誤要之釋氏只是恍惚之間見得些心性影子却不曾仔細見得真實心性所以都不見裏面許多道理政使有存養之功亦只是存養得他所見底影子固不可謂之無所見亦不可謂之不能養但所見所養非心性之真耳(答胡季隨)

　　陳經正云我見天地萬物皆我之性不復知我身之為我矣伊川先生曰他人食飽公無餒乎正是說破此病知言亦云釋氏以虛空沙界為己身而不知其父母所生之身亦是說此病也(答林擇之)

　　佛學之與吾儒雖有略相似處然正所謂貌同心異似是而非者不可不審明道先生所謂句句同事事合然而不同者真是有味非是見得親切如何敢如此判斷耶聖門所謂聞道聞只是見聞玩索而自得之之謂道只是君臣父子日用常行當然之理非有元妙奇特不可測知如釋氏所云豁然大悟通身汗出之說也如今更不可別求用力處只是持敬以窮理而已參前倚衡今人多錯說了故每流於釋氏之說先聖言此只是說言必忠信行必篤敬念念不忘到處常若見此兩事不離心目之間耳如言見堯於羹見舜於牆豈是以我之心還見我心別為一物而在身外耶無思無為是心體本然未感於物時事有此本領則感而遂通天下之故矣恐亦非如所論之云云也所云禪學悟入乃是心思路絕天理盡見此尤不然心思之正便是天理流行運用無非天理之發見豈待心思路絕而後天理乃見耶且所謂天理復是何物仁義禮智豈不是天理君臣父子兄弟夫婦朋友豈不是天理若使釋氏果見天理則亦何必如此悖亂殄滅一切昏迷其本心而不自知耶凡此皆近世淪陷邪說之大病不謂明者亦未能免俗而有此言也(答吳斗南)

　　所云釋氏見處只是要得六用不行則本性自見只此便是差處六用豈不是性若待其不行然後性見則是性在六用之外別為一物矣譬如磨鏡垢盡明見但謂私欲盡而天理存耳非六用不行之謂也又云其接人處不妨顛倒作用而純熟之後却自不須如此前書所譏不謂如此正謂其行處顛錯耳只如絕滅三綱無父子君臣一節還可言接人時權且如此將來熟後却不須絕滅否此箇道理無一息間斷這裏霎時壞了便無補填去處也又云雖無三綱五常又自有師弟上下名分此是天理自然他雖欲滅之而畢竟絕滅不得然其所存者乃是外面假合得來而其真實者却已絕滅故儒者之論每事須要真實是當不似異端便將儱侗底影象來此罩占真實地位也此等差互處舉起便是不勝其多寫不能窮說不能盡今左右既是於彼留心之久境界熟了雖說欲却歸此邊來終是脫離未得某向來亦曾如此此只是覺得大槩不是了且權時一齊放下了只將自家文字道理作小兒子初上學時樣讀後來漸見得一二分意思便漸見得他一二分錯處迤邐看透了後直見得他無一星子是處不用著力排擯自然不入心來矣今云取其長處而會歸於正便是放不下看不破也今所謂應事接物時時提撕者亦只是提撕得那儱侗底影象與自家這下工夫未有干涉也(答陳衛道)

　　世衰道微異論蜂起近年以來乃有假佛釋之似以亂孔孟之實者其法首以讀書窮理為大禁常欲學者注其心於茫昧不可知之地以僥倖一旦恍然獨見然後為得蓋亦有自謂得之者矣而察其容貌辭氣之間修己治人之際乃與聖賢之學有大不相似者左右於此無乃亦惑其說而未能忘耶夫讀書不求文義玩索都無意見此正近年釋氏所謂看話頭者世俗書有所謂大慧語錄者其說甚詳試取一觀則其來歷見矣若曰儒釋之妙本自一同則凡彼之所以賊恩害義傷風壞教聖賢之所大不安者彼既悟道之後乃益信其為幻妄而處之愈安則亦不待他求而邪正是非已判然於此矣(答許生)

　　來書謂聖門以仁為要而釋氏亦言正覺亦號能仁又引程氏之說為證某竊謂程氏之說以釋氏窮幽極微之論觀之似未肯以為極至之論但老兄與儒者辨不得不借其言為重耳然儒者言仁之體則然至語其用則毫釐必察故曰仁之實事親是也又曰孝弟也者其為仁之本與此體用所以一源而顯微所以無間也釋氏之云正覺能仁者其論則高矣美矣然其本果安在乎(答李伯諫)

　　來書云輪回因果之說造妖揑怪以誑愚惑眾故達磨亦排斥之某竊謂輪回因果之說乃佛說也今以佛為聖人而斥其言至於如此則老兄非特叛孔子又謗佛矣豈非知其說之有所窮也而為是遁辭以自解免哉抑亦不得已於儒者而姑為此計以緩其攻也嗚呼吾未見聖人立說以誑愚惑眾而聖人之徒倒戈以伐其師也孰謂本末殊歸首尾橫決如是而尚可以為道乎(答李伯諫)

　　來書謂伊川先生所云內外不備者為不然蓋無有能直內而不能方外者此論甚當據此正是某所疑處若使釋氏果能敬以直內則便能義以方外便須有父子有君臣三綱五常闕一不可今日能直內矣而其所以方外者果安在乎又豈數者之外別有所謂義乎以此而觀伊川之語可謂失之恕矣然其意不然特老兄未之察耳所謂有直內者亦謂其有心地一段工夫耳但其用功却有不同處故其發有差他却全不管著此所以無方外之一節也固是有根株則必有枝葉然五穀之根株則生五穀之枝葉華實而可食稊稗之根株則生稊稗之枝葉華實而不可食此則不同耳參木以根株而愈疾鉤吻以根株而殺人其所以殺人者豈在根株之外而致其毒哉故明道先生又云釋氏惟務上達而無下學然則其上達處豈有是也元不相連屬但有間斷非道也此可以見內外不備之意矣(答李伯諫)

　　來書云儒佛見處既無二理其設教何異也蓋儒教本人事釋教本死生本人事故緩於見性本死生故急於見性某謂既謂之本則此上無復有物矣今既二本不知所同者何事而所謂儒本人事緩見性者亦殊無理三聖作易首曰乾元亨利貞子思作中庸首曰天命之謂性孔子言性與天道而孟子道性善此為本於人事乎本於天道乎緩於性乎急於性乎俗儒正坐不知天理之大故為異說所迷反謂聖學知人事而不知死生豈不誤哉聖賢教人盡心以知性躬行以盡性終始本末自有次第一皆本諸天理緩也緩不得急也急不得直是盡性至命方是極則非如見性之說一見之而遂已也上蔡云釋氏之論性猶儒者之論心釋氏之論心猶儒者之論意此語剖析極精試思之如何(答李伯諫)

　　來書云子貢之明達性與天道猶不與聞某竊謂此正癡人前說夢之過也來書又謂釋氏本死生悟者須徹底悟去故祖師以來由此得道者多某謂徹底悟去之人不知本末內外是一是二二則道有二致一則死生人事一以貫之無所不了不知傳燈錄中許多祖師幾人做得堯舜禹稷幾人做得文武周孔須有徵驗處(答李伯諫)

　　來書云特聖人以中道自任不欲學者躐等某謂此正是王氏高明處己中庸處人之說龜山嘗力詆之矣須知所謂不欲學者躐等者乃是天理本然非是聖人安排教如此譬諸草木區以別矣且如一莖小樹不道他無草木之性然其長須有漸是亦性也所謂便欲當人立地成佛者正如將小樹來噴一口水便要他立地干雲蔽日豈有是理設使有此幻術亦不可謂之循理此亦見自私自利之規模處(答李伯諫)

　　有李伯諫者舊嘗學佛自以為有所見論辨累年不肯少屈近嘗來訪復理前語某因問之天命之謂性公以此句為空無一法耶為萬理畢具耶若空則浮屠勝果實則儒者是此亦不待兩言而決矣渠雖以為實而猶戀著前見則請因前所謂空者而講學以實之某又告之曰此實理也而以為空則前日之見誤矣今欲真窮實理亦何藉於前日已誤之空見而為此二三耶渠遂脫然肯捐舊習而從事於此此人氣質甚美內行修飭守官亦不苟得其回頭吾道殊有賴也(答張敬夫)

　　青巖叢錄

　　佛教宗傳

　　佛氏之學其未入中國也世尊大弟子阿難陀多聞總持有大智慧結集世尊所說為修多羅藏而諸尊者或後或先各闡化源優波羅集為四部律謂之毗尼金剛薩埵於毗盧遮那前親授瑜珈五部謂之祕密章句無著天親頻升知足天宮咨參慈氏相與造論發明大乘謂之唯識宗旨西竺龍勝以所得毗羅之法弘其綱要謂之中觀論燉煌杜法順深入華嚴不思議境大宣元旨謂之華嚴法界觀此其大略也自漢末平二年佛法始入中國厥後離為異宗曰教曰禪曰律凡三焉魏嘉平初曇柯羅始持僧祗戒本至洛陽曇無得曇諦等繼之立羯磨法唐南山澄照律師道宣作疏以明之四分律遂大行是為南山之宗薩埵以瑜珈授龍猛猛授龍智智授金剛智唐開元中智來中國大建曼茶羅法事大智道氤大慧一行及不空三藏咸師尊之是為瑜珈之宗唐貞觀三年三藏元奘往西域諸國會戒賢於那蘭陀寺因授唯識宗旨以歸授慈恩基基乃網羅舊說廣製疏論是為慈恩之宗梁陳之間北齊惠聞因讀中觀論悟旨遂遙禮龍勝為師開空假中三觀止觀法門以法華宗旨授慧思思授天台國師智顗其說乃大備顗授灌頂頂授智威智威授惠威惠威授元朗元朗授湛然是為天台之宗隋末順以法界觀授智儼儼授賢首法藏至清凉國統國師澄觀追宗其學著華嚴疏論數百萬言圭峯宗密繼之而其化廣被是為賢首之宗瑜珈久亡南山亦僅存其行於今者唯慈恩天台賢首而天台為尢盛此則世之所謂教也世尊大法自迦葉二十八傳至菩提達磨乃弘教外別傳之旨謂不立文字可以見性而成佛達磨傳慧可可傳僧璨璨傳道信信傳弘忍忍傳曹溪大鑒禪師慧能而其法始盛能二弟子懷讓行思皆深入其閫奧讓傳得一一之學江西宗之其傳為懷海海傳希運運傳臨濟慧照大師義元元立三元門以策厲學徒是為臨濟之宗海之旁出為溈山大圓禪師靈佑佑傳仰山智通大師慧寂父唱子和微妙元機不可湊泊是為溈仰之宗思傳希遷遷之學湖南宗之其傳為道悟悟傳崇信信傳宣鑑鑑傳義存義存傳雲門匡真大師文偃偃之語言如青天震雷聞者掩耳是為雲門之宗元沙師備實偃之同門友其傳為桂琛琛傳法眼大師文益益雖依華嚴六相唱明宗旨而迥然獨立不涉凡情是為法眼之宗遷之旁出為藥山惟儼儼以寶鏡三昧五位顯訣三種滲漏傳曇晟晟傳洞山悟本大師良价价傳曹山元證大師本寂而復大振是為曹洞之宗法眼再傳至延壽流入高勾驪仰山三傳至芭蕉徹石晉開運中亦亡弗繼雲門曹洞雖僅存然不絕如綫惟臨濟一宗大用大機震蕩無際久盛於今此則世之所謂禪也律學均以南山為宗真悟智圓律師允堪著會正記等文實出六十家釋義之外是為會正之宗至大智律師元照復別以法華開顯圓意作資持記乃與會正之說不能有同是為資持之宗二宗今雖並存而學者多遵資持之教此則世之所謂律也大抵佛之為道本無二門自去聖既邈源遠而流益分於是師異指殊各建戶庭互相矛盾禪則譏教為滯於名相教則譏禪為溺於空寂若律之為用雖禪教所共持而取舍各不同至於為教禪之學者又各立異以取勝一彼一此不相出入自教宗言之慈恩立三教天台則分四教賢首則又為五教自禪宗言之慧能與神秀同受法於弘忍能則為頓宗秀則為漸宗道一神會同出於能道一則密契心印神會則復於知解其不同如此至若天台教宗之一也而四明知禮孤山智圓性善性惡之說如冰炭之不相投臨濟禪宗之一也而或以棒或以喝至橫川拱則復以聲偈其示人之要如枘鑿之不相合支派乖錯論說紛紜殆不得而悉數也

　　簷曝偶談

　　言性以空

　　佛居大地之陰西域也日必後照地皆西傾水皆西流也故言性以空孔子居大地之陽中國也日必先照地皆東傾水皆東流也故言性以實意者亦地氣有以使之然歟佛得性之影儒得性之形是以儒以明人佛以明鬼

　　荊川稗編

　　羅欽順佛心性辨

　　楞伽大旨有四曰五法曰三自性曰八識曰二無我一切佛法悉入其中經中明言之矣五法者名也相也妄想也正智也如如也三自性者妄想自性緣起自性成自性也八識者藏識心識意識眼識耳識鼻識舌識身識也二無我者人無我法無我也凡此諸法不出迷悟兩途蓋迷則為名為相為妄想為妄想緣起自性為人法二執而識藏轉為諸識悟則為正智為如如為成自性為人法無我而諸識轉為真識所謂人法則五陰十二入十八界是已五陰者色受想行識也十二入者眼耳鼻舌身意六根對色聲香味觸法六塵也加之六識是為十八界合而言之人也析而言之法也有所覺之謂悟無所覺之謂迷佛者覺也而覺有二義有始覺有本覺始覺者目前悟入之覺即所謂正智也即人而言之也本覺者常住不動之覺即所謂如如也離人而言之也因始覺而合本覺所以成佛之道也及其至也始覺正智亦泯而本覺朗然獨存則佛果成矣故佛有十號其一曰等正覺此之謂也本覺乃見聞知覺之體五陰之識屬焉見聞知覺乃本覺之用十八界之識屬焉非本覺即無以為見聞知覺舍見聞知覺則亦無本覺矣故曰如來於陰界入非異非不異其謂法離見聞知覺者何懼其著也佛以離情遣著然後可以入道故欲人於見聞知覺一切離之離之云者非不見不聞無知無覺也不著於見聞知覺而已矣金剛經所謂心不住法而行布施應無所住而生清淨心即其義也然則佛氏之所謂性不亦明甚矣乎彼明以知覺為性始終不知性之為理乃欲強合於吾儒以為一道如之何其可合也昔達摩弟子波羅提常言作用是性有偈云在胎為身處世為人在眼曰見在耳曰聞在鼻辨香在口談論在手執捉在足運奔徧現俱該沙界收攝在一微塵識者知是佛性不識喚作精魂識與不識即迷悟之謂也知是佛性即所謂正智如如喚作精魂即所謂名相妄想此偈自是真實語後來桀黠者出嫌其淺近乃人人揑出一般鬼怪說話直是元妙直是奇特以利心求者安得不為其所動乎張子所謂詖淫邪遁之辭翕然並興一出於佛氏之門誠知言矣然造妖揑怪不止其徒但嘗略中其毒者往往便能如此吾黨尤不可不知楞伽四卷卷首皆云一切佛語心品良以萬法唯識諸識唯心種種差別不出心識而已故經中之言識也特詳首言諸識有二其首之以諸識有二種生住滅乃其所謂生死根也終之以識宅常住乃其所謂涅槃相也然而生死即涅槃涅槃即生死此是佛家本語初無二相故諸識雖有種種名色實無二體但迷之則為妄悟之則為真苟能滅妄識而契真識則有以超生死而證涅槃矣真識即本覺也涅槃即所覺之境界也由此觀之佛氏之所謂性有出於知覺之外邪雖其言反覆多端窮其本末不過如此然驟而觀之者或恐猶有所未達也輙以藏識為主而分為數類以盡其義藏即所謂如來藏也以其含藏善惡種子故謂之藏其所以為善為惡識而已矣故曰藏識藏識一爾而有本有末曰真相曰真識曰真實相曰無始流注曰藏識海曰涅槃曰平等智慧曰不生不滅等是智曰如來清淨智曰自性無垢畢竟清淨曰識宅曰常住此為一類皆言乎其本體也曰流注生住滅相生注滅曰業相曰分別事識曰識浪曰樂種種跡境界曰意識曰生滅等是識曰識藏生住地無明與七識俱如海浪身常生不斷曰識藏名曰心意意識及五識身曰意及眼識等此為一類皆言乎其末流也曰轉相曰現識曰轉識曰覺相智隨轉此為一類言乎本末之流所由分也其言及修行處又當自為一類如曰諸虛妄滅則一切根識滅曰見習轉變名為涅槃曰妄想識滅名為涅槃曰意識滅七識亦滅曰所有及勝曰遠離思惟想曰離無常過離於我論曰欲求勝進者當淨如來藏及識藏名若無識藏名如來藏者則無生滅曰自妄想慧滅故解脫凡此皆言修行之法也欲窮其說者合數類而玩之則知余所謂滅妄識而契真識誠有以得其要領矣夫識者人心之神明耳而可認為性乎且其以本體為真末流為妄既分本末為兩截謂迷則真成妄謂悟則妄即真又混真妄為一途蓋所見既差則心無主故其言七顛八倒更無是處吾黨之號為聰明特達者顧不免為其所惑豈不深可惜哉佛氏分本末為兩截混真妄為一途害道之甚無過於此不可但如此說過須究言之夫以心識為本六識為末固其名之不可易者然求其實初非心識之外別有所謂六識也又非以其本之一分而為末之六也蓋凡有所視則全體在目有所聽則全體在耳有所言則全體在口有所動則全體在身只就此四件說取簡而易見也所謂感而遂通便是此理以此觀之本末明是一物豈可分而為二而以其半為真半為妄哉若真妄之不可混則又可得而言矣夫目之視耳之聽口之言身之動物雖未交而其理已具是皆天命之自然無假於安排造作莫非真也及乎感物而動則有當視者有不當視者有當聽者有不當聽者有當言者有不當言者有當動者有不當動者凡其所當然者即其自然之不可違者故曰真也所不當然者則往往出於情欲之使然故曰妄也真者存之妄者去之以此治其身心以此達諸家國天下此吾儒所以立人極之道而內外本末無非一貫也若如佛氏之說則方其未悟之先凡視聽言動不問其當然與不當然一切皆謂之妄及其既悟又不問其當然與不當然一切皆謂之真吾不知何者在所當存乎何者在所當去乎當去者不去存者必不能存人欲肆而天理滅矣使其說肆行而莫之禁中國之為中國人類之為人類將非幸歟楞伽四卷並無一理字註中却多用理字訓釋其說蓋本他經之文爾常見楞嚴有云理則頓悟乘悟併銷圓覺有云一者理障碍正知見二者事障續諸生死事理二障在楞伽但謂之惑障智障爾非逃儒歸佛者誰能易之雖其所用理字不過指知覺而言初非吾儒所謂性命之理然言之便足以亂真不可不辨達磨告梁武帝有云淨智妙圓體自空寂只此八字已盡佛性之形容矣其後有神會者常著顯宗記反覆數百語說得他家道理亦自分明其中有云湛然常寂應用無方用而常空空而常用用而不有即是真空空而不無便成妙有妙有即摩訶般若真空即清淨涅槃此言又足以發盡達磨妙圓空寂之旨余常合而觀之與繫辭傳所謂寂然不動感而遂通天下之故殆無異也然孰知其所甚異者正惟在於此乎夫易之神即人之心程子常言心一也有指體而言者寂然不動是也有指用而言者感而遂通是也蓋吾儒以寂感言心而佛氏以寂感為性此其所為甚異也良由彼不知性為至精之理而以所謂神者當之故其應用無方雖不失圓通之妙而高下無所準輕重無所權卒歸於冥行妄作而已矣與吾儒之道安可同年而語哉程子常言仁者渾然與物同體佛家亦有心佛眾生渾然齊致之語何其相似也究而言之其相遠奚啻燕越哉唐相裴休深於禪學者也常序圓覺經疏首兩句云夫血氣之屬必有知凡有知者必同體此即心佛眾生渾然齊致之謂也蓋其所謂齊同不出乎知覺而已矣且天地之間萬物之眾有有知者有無知者謂有知者為同體則無知者非異體乎有同有異是二本也蓋以知覺為性其窒礙必至於此若吾儒所見則凡賦形於兩間者同一陰陽之氣以成形同一陰陽之理以為性有知無知無非出於一本故此身雖小萬物雖多其血氣之流通脉絡之聯屬元無絲毫空闕之處無須臾間斷之時此其所以為渾然也然則所謂同體者亦豈待於採攬牽合以為同哉夫程子之言至言也但恐讀者看得不子細或認從知覺上去則是援儒以助佛非吾道之幸矣有物先天地無形本寂寥能為萬象主不逐四時凋此詩乃高禪所作也自吾儒觀之昭然太極之義夫復何言然彼初未嘗知有陰陽安知有所謂太極哉此其所以大亂真也今先據佛家言語解釋一番使彼意既明且盡再以吾儒言語解釋一番然後指其異同之實則似是之非有不難見者矣以佛家之言為據則無始菩提所謂有物先天地也湛然常寂所謂無形本寂寥也心生萬法所謂能為萬象主也常住不滅所謂不逐四時凋也作者之意不亦明且盡乎求之吾儒之書太極生兩儀是固先天地而立矣無聲無臭則無形不足言矣富有之謂大業萬象皆一體也日新之謂盛德萬古猶一時也太極之義不亦明且盡乎詩凡二十字其十七字彼此意義無甚異同不足深辨所當辨者三字爾物也萬象也以物言之菩提不可為太極明矣以萬象言之在彼經教中即萬法爾以其皆生於心故謂之能主然所主者實不過陰界入自此之外仰而日月星辰俯而山河大地近而君臣父子兄弟夫婦朋友遠而飛潛動植水火金石一切視為幻而空之矣彼安得復有所謂萬象乎哉為此詩者蓋嘗窺見儒書遂竊取而用之爾余於前記嘗有一說正為此等處請復詳之所謂天地間非太極不神然遂以太極為神則不可此言殊未敢易誠以太極之本體動亦定靜亦定神則動而能靜靜而能動者也以此分明見得是二物不可混而為一故繫辭傳既曰一陰一陽之謂道矣而又曰陰陽不測之謂神由其實不同故其名不得不異不然聖人何用兩言之哉然其體則同一陰陽所以難於領會也佛氏初不識陰陽為何物固無由知所謂道所謂神但見得此心有一點之靈求其體而不可得則以為空寂推其用而徧於陰界入則以為神通所謂有物者此耳以此為性萬無是處而其言之亂真乃有如此詩者可無辨乎然人心之神即陰陽不測之神初無二致但神之在陰陽者則萬古如一在人心者則與生死為存亡所謂理一而分殊也佛氏不足以及此矣吾黨之士盍相與精察之南陽慧忠破南方宗旨云若以見聞覺知是佛性者淨名不應云法離見聞覺知若行見聞覺知是則見聞覺知非求法也南僧因問法華了義謂開佛知見此復何為忠曰他云開佛知見尚不言菩提二乘豈以眾生癡倒便成佛之知見耶汾州無業有云見聞覺知之性與太虛齊壽不生不滅一切境界本自空寂無一法可得迷者不了即為境惑一為境惑流轉無窮此二人皆禪林之傑出者其言皆見於傳燈錄何若是之不同耶蓋無業是本分人說本分說話慧忠則所謂神出鬼沒以逞其伎倆者也彼見南方以見聞覺知為性便對其人捏一般說話務要高他一著使之莫測蓋桀黠者之情狀每每如此嘗見金剛經明有是法平等無有高下之語佛與眾生固然迷悟不同其知見之體即是平等豈容有二又嘗見楞嚴中有兩段語其一佛告波斯匿王云顏貌有變見精不變變者受滅彼不變者元無生滅其二因與阿難論聲聞有云其形雖寐聞性不昏縱汝形銷命光遷謝此性云何為汝銷滅此皆明以見聞為性與波羅提說相合若淨名則緊要在一離字余前章論之悉矣先儒嘗言佛氏之辭善遁便是此等處傳燈錄中似此儘多究其淵源則固出於瞿曇也蓋瞿曇說法常欲離四句為一異俱不異俱有一無有無常非無常然終有不能離者如云非異非不異非有非無有非常非無常只楞伽一經累累見之此便是遁辭之根若將異處窮著他他便有非異一說將無常窮著他他便有非無常一說自非灼然看得他破只得聽他愚弄爾大慧禪師宗杲者當宋南渡初為禪林之冠有語錄三十卷頃嘗遍閱之直是會說左來右去神出鬼沒所以能聳動一世渠嘗拈出一段說話正余所欲辨者今具於左僧問忠國師古德云青青翠竹盡是法身鬱鬱黃華無非般若有人不許云是邪說亦有信者云不思議不知若為國師曰此是普賢文殊境界非諸凡小而能信受皆與大乘了義經合故華嚴經云佛身充滿於法界普現一切羣生前隨緣赴感靡不周而恆處此菩提座翠竹既不出於法界豈非法身乎又般若經云色無邊故般若亦無邊黃華既不越於色豈非般若乎深遠之言不省者難為措意又華嚴座主問大珠和尚云禪師何故不許青青翠竹盡是法身鬱鬱黃華無非般若珠曰法身無象應翠竹以成形般若無知對黃華而顯相非彼黃華翠竹而有般若法身故經云佛真法身猶若虛空應物現形如水中月黃華若是般若般若即同無情翠竹若是法身翠竹還能應用座主會麼曰不了此意珠曰若見性人道是亦得道不是亦得隨用而說不滯是非若不見性人說翠竹著翠竹說黃華著黃華說法身滯法身說般若滯般若所以皆成諍論宗杲云國師主張翠竹是法身直主張到底大珠破翠竹不是法身直破到底老漢將一箇主張底一箇破底收作一處更無拈提不敢動著他一絲毫要你學者具眼余於前記常舉翠竹黃華二語以謂與鳶飛魚躍之言絕相似只是不同欲吾人識其所以不同處蓋引而未發之意今偶為此異同之論所激有不容不盡其言矣據慧忠分析語與大珠成形顯相二言便是古德立言本旨大珠所以不許之意但以黃華翠竹非有般若法身爾其曰道是亦得即前成形顯相二言曰道不是亦得即後非彼有般若法身一言也慧忠所引經語與大珠所引經語皆合直是明白更無餘蘊然則與吾儒鳶飛魚躍之義所以不同者果何在耶誠以鳶魚雖微其性同一天命也飛躍雖殊其道同一率性也彼所謂般若法身在花竹之身之外吾所謂天命率性在鳶魚之身之內在內則是一物在外便成二物二則二本一則一本詎可同年而語哉且天命之性不獨鳶魚有之花竹亦有之程子所謂一草一木亦皆有理不可不察者正惟有見乎此也佛氏祗緣認知覺為性所以於花竹上便通不去只得以為法界中所現之物爾楞伽以四大種色為虛空所持楞嚴以山河大地咸是妙明真心中物其義亦猶是也宗杲於兩家之說更不拈動總是占便宜却要學者具眼殊不失為人之意余也向雖引而不發今則舍矢如破矣吾黨之士夫豈無具眼者乎宗杲嘗謂士人鄭尚明曰你只今這聽法說法一段歷歷孤明底未生已前畢竟在甚麼處曰不知杲曰你若不知便是生大你百歲後四大五蘊一時解散到這裏歷歷孤明底却向甚麼處去曰也不知杲曰你既不知便是死大又嘗示呂機宜云見今歷歷孤明與人分是非別好醜底決定是有是無是真實是虛妄前此臨濟亦嘗語其徒曰四大身不解說法聽法是汝目前歷歷孤明勿形段者解說法聽法觀此數節則佛氏之所謂性亦何難見之有渠道理只是如此本不須苦求解悟然而必以悟為則者只是要見得此歷歷孤明境界更親切爾縱使見得親切夫安知歷歷孤明者之非性而性自有真邪杲答曾天游侍郎第二書說得他家道理直是明盡渠最善捏怪却有此等說話又不失為本分人也書云尋常計較安排底是識情隨生死遷流底亦是識情怕怖慞惶底亦是識情而今參學之人不知是病只管在裏許頭出頭沒教中所謂隨識而不隨智以故昧却本地風光本來面目若或一時放下一日不思量計較忽然失脚蹋著鼻孔即此識情便是真空妙智更無別智可得若別有所得有所證則又却不是也如人迷時喚東作西及至悟時即西便是東無別有東此真空妙智與太虛空齊壽只這太虛空中還有一物礙得他否雖不受一物礙而不妨諸物於空中往來此真空妙智亦然凡聖垢染著一點不得雖著不得而不礙生死凡聖於中往來如此信得及見得徹方是箇出生入死得大自在底漢細觀此書佛氏之所謂性無餘蘊矣忽然蹋著鼻孔便是頓悟之說而不能無疑於此則亦杲答呂舍人書有云心無所之老鼠入牛角便見倒斷也倒斷即是悟處心無所之是做工夫處其做工夫只看話頭便是如狗子無佛性鋸解秤錘柏樹子竹篦子麻三斤乾屎橛之類皆所謂話頭也余於柏樹子話偶嘗驗過是以知之然向者一悟之後佛家書但過目便迎刃而解若吾聖賢之微詞奧旨竟不能通後來用工久之始知其所以然者蓋佛氏以知覺為性所以一悟便見得箇虛空境界証道歌所謂了了見無一物亦無人亦無佛是也渠千言萬語只是說這箇境界悟者安有不省若吾儒之所謂性乃帝降之衷至精之理細入於絲毫秒忽無一非實與彼虛空境界判然不同所以決無頓悟之理世有學禪而未至者略見些光影便要將兩家之說和合而為一彌縫雖巧敗闕處不可勝言弄得來儒不儒佛不佛心勞日拙畢竟何益之有昔有儒生悟禪者嘗作一頌云斷除煩惱重增病趣向真如亦是邪隨順世緣無罣礙涅槃生死是空華宗杲取之嘗見杲示人有水上葫蘆一言凡屢出此頌第三句即水上葫蘆之謂也佛家道理真是如此論語有云君子之於天下也無適也無莫也義之與比使吾夫子當時若欠却義之與比一語則所謂無適無莫者何以異於水上葫蘆也哉

　　祖庭指南

　　自序

　　自六佛出世相傳說法度人而不傳所說迨釋迦佛於靈山會上說四十九年法卒云未嘗說一字可見說原不說也特以不立文字教外別傳付囑摩訶迦葉且告曰吾以正法眼藏密付於汝汝當護持并敕阿難副二傳化無令斷絕付偈付衣從此而始在天竺國遞遞相傳二十八祖幸達磨怜念震旦依佛授記運光於彼遂囑弟子不若密多羅住天竺傳法而躬泛重溟且三周寒暑始達南海與梁武不契復住少林得遇神光真正踰海越漠為法求人際會未諧如愚若訥者究竟慧可安心僧璨懺罪了無異轍所謂至道無難惟嫌揀擇是也四祖遲遲以待五祖再世受法俱非偶然至盧道人樵採鬻薪之下便曉諸佛妙理非關文字視學通內外之神秀何啻三舍避之而卒傳其道者槽廠獦獠人也南宗北宗又從此始嗣六祖者南嶽青原嶽出馬祖祖出臨濟溈仰雲門法眼脈雖有四而臨濟為正傳原出石頭頭出曹洞一花五葉又從此始論佛法機緣臨濟可謂闡發殆盡亦不過稟承少室覓箇不受人惑的人興化薦得濟師於黃檗處喫棒底道理而拈香有專主風穴問答俱化首山會處不在法華汾陽化處不在停箸皆無始來時面目全也慈明徐整敝衣不負西河獅子楊岐知是般事白雲悟了遇人信哉他人住處我不住他人行處我不行也浮山接引五祖依白雲何至公無我若是佛果透頂透底剪斷葛藤虎丘想酢生液聲振瞌睡應菴通楊岐正脈密菴喚法眼作沙盆無準受破菴開示不捉胡孫高峰枕子聲中峰竹篦子此意拈向處箇箇脫言詮或覩松豁然或燈花落處或火燎眉毛或水墮莖菜或無露圭角俱謾他一點不得至於樵採為業觸積薪而省與六祖若出一轍而一條白棒中興臨濟宗風密老人真千古一人焉費隱禪師處今日更難矣非不抱遠公虛懷大愚汪度而世之攘奪如故非不景行海舟之自得師存獎之認薦主而世之奔競如故至於尊祖敬宗有稟承而無我慢大孝至友隆水木而敦同氣乃世之澆漓又如故然而直心直行至公無私密老人稱之人亦能諒之歷住名剎新堂構以紹前徵併後躅聽之將來昔孔子知我罪我惟春秋孟子謂功不在禹下余謂費師之功不在孔孟下是同是別總之昧卻佛乘迷卻師承故展轉支離今急編嫡傳一帙細為剖白孰頭可斷而法不可貶孰身可化而道不可輕孰虛己讓賢孰師資道契孰心心相印孰鉢鉢相承臚列古方為俗耳針砭佛腸鼓吹名曰指南余敢曰不藉眾長於尊宿亦豈敢曰遂昭月旦於千秋庶幾以一滴獅子乳迸散十斛驢乳不無小補也伏願開椷者目擊道存思人人本具箇箇圓成上追七佛諸祖芳躅何以獨隆於往古下考六祖暨三十五世大宗師何以媲美於百禩可見僧佛非有二乘承不相襲但力杜邪知邪見返炤迴光便透脫分曉所謂白雲迷卻舊行蹤臘月燒山火正紅再得慈風來扇發冷冰冰處煖烘烘蓋開眼見明合眼見暗不開不合堂堂顯露過去未來不隔一線既將眼看又心看乃見重敲火裏冰噫晴霄月曬梅花冷寒夜霜敲木葉疎我憑此道勉知己漸使清風廓九垓


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十八卷目錄釋教部藝文一西域傳後諭　後漢書喻道論　晉孫綽達性論　宋何承天答顏光祿書　前人重答顏光祿書　前人與宗居士論釋慧琳白黑論書　前人又答宗居士書　前人重答宗居士書　前人答王衛軍問辨宗論書　謝靈運維摩經十譬贊　前人

神異典第六十八卷

　　釋教部藝文一

　　西域傳後論

　　後漢書

　　論曰西域風土之載前古未聞也漢世張騫懷致遠之略班超奮封侯之志終能立功西遐羈服外域自兵威之所肅服財賂之所懷誘莫不獻方奇納愛質露頂肘行東向而朝天子故設戊己之官分任其事建都護之帥總領其權先馴則賞籯金而賜龜綬後服則繫頭顙而釁北闕立屯田于膏腴之野列郵置于要害之路馳命走驛不絕于時月商胡販客日款于塞下其後甘英乃抵條支而歷安息臨西海以望大秦拒玉門陽關者四萬餘里靡不周盡焉若其境俗性智之優薄產載物類之區品川河嶺障之基源節氣涼暑之通隔梯山棧谷繩行沙度之道身熱首痛風災鬼難之域莫不備寫情形審求根實至于佛道神化興自身毒而二漢方志莫有稱焉張騫但著地多暑濕乘象而戰班勇雖列其奉浮圖不殺伐而精文善法導達之功靡所傳述余聞之後說也其國則殷乎中土玉燭和氣靈聖之所降集賢懿之所挺生神迹詭怪則理絕人區感驗明顯則事出天外而騫超無聞者豈其道閑往運數開叔葉乎不然何誣異之甚也漢自楚英始盛齋戒之祀桓帝又修華葢之飾將微義未譯而但神明之邪詳其清心釋累之訓空有兼遣之宗道書之流也且好仁惡殺蠲敝崇善所以賢達君子多愛其法焉然好大不經奇譎無已雖鄒衍談天之辨莊周蝸角之論尚未足以概其萬一又精靈起滅因報相尋若曉而昧者故通人多惑焉葢導俗無方適物異會取諸同歸措夫疑說則大道通矣贊曰遏矣西胡天之外區土物琛麗人性淫虛不率華禮莫有典書若微神道何恤何拘

　　喻道論

　　晉孫綽

　　或有疑至道者喻之曰夫六合遐邈庶類殷充千變萬化渾然無端是以有方之識各期所見鱗介之物不達卑壤之事毛羽之族不識流浪之勢自得於窞井者則怪游溟之量翻翥於數仞者則疑冲天之力纏束世教之內肆觀周孔之跡謂至德窮於堯舜微言盡乎老易焉復覩夫方外之妙趣寰中之元照乎悲夫章甫之委裸俗韶夏之棄鄙俚至真絕於漫習大道廢於曲士也若窮迷而不遷者非辭喻之所感試明其旨庶乎有悟於其聞者焉

　　夫佛也者體道者也道也者導物者也應感順通無為而無不為者也無為故虛寂自然無不為故神化萬物萬物之求卑高不同故訓致之術或精或麤悟上識則舉其宗本不順者復殃放酒者羅刑婬為大罰盜者抵罪三辟五刑犯則無赦此王者之常制宰牧之所司也若聖王御世百司明達則向之罪人必見窮測無逃形之地矣使奸惡者不得容其私則國無違民而賢善之流必見旌敘矣且君明臣公世清理治猶能令善惡得所曲直不濫況神明所蒞無遠近幽深聰明正直罰惡祐善者哉故毫釐之功錙銖之釁報應之期不可得而差矣歷觀古今禍福之證皆有由緣載籍昭然豈可掩哉何者陰謀之門子孫不昌三世之將道家明忌斯非兵凶戰危積殺之所致邪若夫魏顆從治而致結草之報子都守信而受驄驥之錫齊襄委罪故有墜車之禍晉惠棄禮故有弊韓之困斯皆死者報生之驗也至于宣孟愍翳桑之饑漂母哀淮陰之憊並以一餐拯其懸餒而趙蒙倒戈之祐母荷千金之賞斯一獲萬報不踰世故立德闇昧之中而慶彰萬物之上陰行陽曜自然之勢譬猶灑粒於土壤而納百倍之收地穀無情於人而自然之利至也

　　或難曰報應之事誠皆有徵則周孔之教何不去殺而少正卯刑二叔伏誅邪答曰客可謂達教聲而不體教情者也謂聖人有殺心乎曰無也答曰子誠知其無心於殺殺固百姓之心耳夫時移勢異物有薄淳結繩之前陶然太和暨於唐虞禮法始興爰逮三代刑網滋彰刀斧雖嚴而猶不懲至於君臣相滅父子相害吞噬之甚過於豺虎聖人知人情之固於殺不可一朝而息故漸抑以求厥中猶蝮蛇螫足斬之以全身癰疽附體決之以救命亡一以存十亦輕重之所權故刑依秋冬所以順時殺春蒐夏苗所簡胎乳三驅之禮禽來則韜弓聞聲覩生肉至則不食釣而不綱弋不射宿其于蜫蟲每加隱惻至于議獄緩死眚災肆赦刑疑從輕寧失有罪流涕授鉞哀矜勿喜生育之恩篤矣仁愛之道盡矣所謂為而不恃長而不宰德被而功不在我日用而萬物不知舉茲以求足以悟其歸矣

　　或難曰周孔適時而教佛欲頓去之將何以懲暴止姦統理羣生者哉答曰不然周孔即佛佛即周孔蓋外內名之耳故在皇為皇在王為王佛者梵語晉訓覺也覺之為義悟物之謂猶孟軻以聖人為先覺其旨一也應世軌物蓋亦隨時周孔救極弊佛教明其本耳其為首尾其致不殊即如外聖有深淺之跡堯舜世夷故二后高讓湯武時難故兩君揮戈淵默之與赫斯其跡則胡越然其所以跡者何嘗有際哉故逆尋者每見其二順通者無往不一

　　或難曰周孔之教以孝為首孝德之至百行之本本立道生通于神明故子之事親生則致其養沒則奉其祀三千之責莫大無後體本父母不敢夷毀是以樂正傷足終身含愧也而沙門之道委離所生棄親即疎刓剔鬚髮殘其天貌生廢色養終絕血食骨肉之親等之行路背理傷情莫此之甚而云弘道敦仁廣濟羣生斯何異斬刈根本而修枝幹而言不殞碩茂未之聞見皮之不存毛將安附此大乖于世教子將何以祛之答曰此誠窮俗之所甚惑倒見之為大謬諮嗟而不能默已者也夫父子一體惟命同之故母嚙其指兒心懸駭者同氣之感也其同無間矣故惟得其歡心孝之盡也父隆則子貴子貴則父尊故孝之為貴貴能立身行道永光厥親若匍匐懷袖日御三牲而不能令萬物尊己舉世我賴以之養親其榮近矣夫緣督以為經守柔以為常形名兩絕親我交忘養親之道也既已明其宗且復為客言其次者夫忠孝名不並立穎叔違君書稱純孝石碏戮子武節乃全傳曰子之能仕父教之忠策名委質二乃辟也然則結纓公朝者子道廢矣何見危授命誓不顧親皆名注史筆事標教首記注者豈復以不孝為罪故諺曰求忠臣必于孝子之門明其雖小違于此而大順于彼矣且鯀放遐裔而禹不告退若令委堯命以尋父屈至公于私慼斯一介之小善非大者遠者矣周之泰伯遠棄骨肉託跡殊域祝髮文身存亡不反而論稱至德書著大賢誠以其忽南面之尊保沖虛之貴三讓之功遠而毀傷之過微也故能大革夷俗流風垂訓夷齊同餓首陽之上不恤孤竹之裔仲尼目之為仁賢評當者寧復可言悖德乎梁之高行毀容守節宋之伯姬順理忘生並名冠烈婦德範諸姬秉二婦之倫免愚悖之譏耳率此以談在乎所守之輕重可知也昔佛為太子棄國學道欲全形以遁恐不免維縶故釋其鬚髮變其章服既外示不及內修簡易于是捨華殿而即曠林解龍袞以衣鹿裘遂垂條為宇藉草為茵去櫛梳之勞息湯沐之煩頓馳騖之轡塞欲動之門目遏元黃耳絕淫聲口忘甘苦意放休戚心去于累胷中抱一載乎營魄內思安般一數二隨三止四觀五還六淨遊志三四出入十二門禪定拱默山停淵淡神若寒灰形猶枯木端坐六年道成號佛三達六通正覺無上雅身丈六金色焜燿光遏日月聲協八風相三十二好姿八十形偉羣有神足無方于是游步三界之表恣化無窮之境廻天儛地飛山結流存忘倏忽神變緜邈意之所指無往不通大範羣邪遷之正路眾覽小道靡不遵服于斯時也天清地潤品物咸亨蠢蠕之生浸毓靈液枯槁之類改瘁為榮還照大國廣敷法音父王感悟亦升道場以此榮親何孝如之于是後進篤志之士被服弘訓思齊高軌皆由父老不異所尚承歡心而後動耳若有昆弟之列者則服養不廢既得弘修大業而恩紀不替且令逝沒者得福報以生天不復顧歆于世祀斯豈非兼善大通之道乎夫東鄰宰牛西鄰禴祀殷美黍稷周尚明德興喪之期于茲著矣佛有十二部經其四部專以勸孝為事慇懃之旨可謂至矣而俗人不詳其源流未涉其場肆便瞽言妄說輙生攻難以螢燭之見疑三光之盛芒隙之滴怪淵海之量以誣罔為辨以果敢為名可謂狎大人而侮天命者也

　　達性論

　　宋何承天

　　夫兩儀既位帝王參之宇中莫尊焉天以陰陽分地以剛柔用人以仁義立人非天地不生天地非人不靈三才同體相須而成者也故能稟氣清和神明特達情綜古今智周萬物妙思窮幽賾制作侔造化歸仁與能是為君長撫養黎元助天宣德日月淑清四靈來格祥風協律玉燭揚輝九穀芻豢陸產水育酸鹹百品備其膳羞棟宇舟車銷金合土絲紵元黃供其器服文以禮度娛以八音庇物殖生罔不備設夫民用儉則易足易足則力有餘力有餘則志情泰樂治之心於是生焉事簡則不擾不擾則神明靈神明靈則謀慮審濟治之務於是成焉故天地以儉素訓民乾坤以易簡示人所以訓示慇懃若此之篤也安得與夫飛蛾蠉蠕竝為眾生哉若夫眾生者取之有時用之有道行火俟風暴畋漁候豺獺所以順天時也大夫不麛卵庶人不數罟行葦作歌霄魚垂化所以愛人用也庖廚不邇五犯是翼殷后改祀孔釣不綱所以明仁道也至於生必有死形斃神散猶春榮秋落四時代換奚有於更受形哉詩云愷悌君子求福不回言弘道之在己也三后在天言精靈之升遐也若乃內懷嗜欲外憚權教慮深方生施而望報在昔先師未之或言余固不敏罔知請事焉矣

　　答顏光祿書

　　前人

　　敬覽芳訊研復淵旨區別三才步驗精粹宣演道心褒賞施士貫綜幽明推誠及物行之於己則美敷之於教則弘殆無所聞退尋嘉誨之來將欲令參觀斗極復迷反逕思或昧然未全曉洽故復重伸本懷足下所謂共成三才者是必合德之稱上哲之人亦何為其然夫立人之道取諸仁義惻隱為仁者之表恥惡為義心之端牛山之木剪性於鑿斧恬漠之想汩慮於利害誠宜滋其萌蘗援其善心遂乃存而不算得無過與又云議三才者無取於氓隸言眾生者亦何濫於聖智既已聞命獨未知二塗當以何為判將伊顏下麗寧喬札上附企望不倦以祛未了必令兩籍俱舉宮和符合豈不盡善又曰大德日生有萬之所同同於所方萬豈得生之可異非謂不然人生雖均被大德不可謂之眾生譬聖人雖同稟五常不可謂之眾人奚取於不異之生必宜為眾哉來告云人則役物以為養物則見役以養人大判如此便是顧同圖議至於情嗜不禁害生慘物所謂甚者泰者聖人固已去之又云以道為心者或不劑此而止請問不止者將自己不殺邪令受教咸同邪若自己不殺取足市鄽是故遠庖廚意必欲推之於編戶吾見雅論之不可立矣又云若同草木便當煙盡精靈在天將何憑以立夫神魄恍惚遊魂為變發揚悽愴亦於何不之仲由屈於知死賜也失於所問不更受形前論之所明言所憑之方請附夫子之對及施報之道必然之符當謂于氏高門俟積善之慶博陽不伐膺公候之祚何關於後身乎又云經世恆談施者勿憶士子服義惠而弗有誠哉斯言微恨設報以要惠說徒之所先悅報而為惠舉世之常務疑經受累劫之罪勤施獲積倍之報不似吾黨之為道者是以怏怏耳知欲引之上濟亦甚所不惜但丈夫處實者頗陋前識之華故不為也若此施非周急惠存功譽揆諸高明亦有恥乎此吾率其恆心久而不化內慚璩予未暇有所誚也何承天白

　　重答顏光祿書

　　前人

　　吾少信管見老而彌篤既言之難云將湮腐方寸故願憑流颺以託鱗融厚故意垂懷惠以重釋稽證周明華辭博贍夫良玉時玷賤夫指其瑕望舒抱魂野人睨其缺豈伊好辯未獲云已復進請益之問庶以研盡所滯來告云三才之論故當本諸三畫三畫既陳中稱君德所以神致太上崇一元首若如論旨以三畫為三才則初擬地爻三議天位然而遯世無悶非厚載之目君子乾乾非蒼蒼之稱果兩儀罔託亦何取於立人但爻在中和宜應蓄德耳又云惻隱窮博愛之量恥惡盡祐直之方則為上仁上義便是計體仁義者為三才尋又云喬札未獲上附伊顏宜其下麗則黃裳之人其猶弗及雖賾之旨高下無淮故惑者未悟也夫陰陽陶氣剛柔賦性圓首方足容貌匪殊惻隱恥惡悠悠皆是但參體二儀必舉仁義為端取知欲限以名器慎其所假遂令惠人潔士比性於毛羣庶幾之賢同氣於介族立象之意豈其然哉又云已均被同眾復何諱眾同故當殊其特靈不應異其得生夫特靈之神既異於眾得生之理何嘗暫同生本於理而理異焉同眾之生名將安附若執此生名必使從眾則混成之物亦將在例邪又云謹為垣防猶患踰盜況乃罔不設備以充侈志方開所泰何議去甚足下始云皇聖設候物之教謹順時之經將以反漸息泰今復以方開所泰為難未詳此將難鄙議將譏聖人也又云市庖之外豈無御養神農所書中散所述何必以刲刳為稟和爓淪為翼善夫禋瘞繭栗宗社三牲膮膷豆俎以供賓客七十之老俟肉而飽豈得唯陳列草石取備上藥而已吾所憂不立者非謂洪論難持退嫌此事不可頓去於世耳又云天下寧有無形之有顧此惟疑宜見正定尋來旨似不嫌有鬼當謂鬼宜有質得無求天竺之書說鬼別為生類故邪昔人以鬼神為教乃列於典經布在方策鄭僑吳札亦以為然是以雲和六變實降天神龍門九成人鬼或格足下雅秉周禮近忽此義方詰無形之有為支離之辯乎又云後身著戒可不敬與慈護之人深見此數未詳所謂慈護者誰氏之子若據外書報應之說皆吾所謂權教者耳凡講求至理曾不析以聖言多採譎怪以相扶翼得無似以水濟水邪又云物無妄然必以類感常善以救善亦從之勢猶影表不慮自來斯言果然則類感之物輕重必侔影表之勢修短有度制飾土木不發慈愍之心順時蒐守未報慘虐之性天宮華樂焉賞而上升地獄幽苦奚罰而淪陷唱言窮軒輊立法無衡石一至於此且阿保傅愛慎及溷腴良庖提刀情怵介族彼聖人者明竝日月化關三綂若令報應必符亦何妨於教而緘扃羲唐之紀埋閉周孔之世肇結網罟興累億之罪仍制牲牢開長夜之罰遺彼天廚甘此芻豢曾無拯溺之仁橫成納隍之酷其為不然宜簡淵慮若謂窮神之知猶有所不盡雖高情愛奇想亦未至於侮聖也足下論仁義則云情之者少利之者多言施惠則許其遺賢忘報在情既少孰能遺賢利之者多曷云忘報若能推樂施之士以期欲仁之疇演忘報之意引向義之心則義實在斯求仁不遠至於濟有生之類入無死之地慶周兆物尊冠百神斯旨宏誕非本論所及無乃秦師將遁行人言肆乎豈其相迫居吾語子聖人在上不與百神爭長有始有卒焉得無死之地夫辯章幽明研精庶物反初結繩終繁文教性以道率故絕親譽之名範圍造化無傷博愛之量以畋以漁養兼賢鄙三品之獲實充賓庖金石發華笙籥協節醉酒飽德介茲萬年處者弘日親之業仕者數先王之教誠著明君澤被萬年龍章表觀鳴玉節趨斯亦堯孔之樂地也及其不遇考槃阿澗以善其身殺鷄為黍聊寄懷抱或負鼎割烹揚隆名於長世或屠羊鼓刀陵高志於浮雲此又君子之處心也何必陋積善之延祚希無驗於來世生背當年之真懽徒疲役而靡歸繫風捕影非中庸之美慕夷眩妖違通人之致蹲膜揖讓終不竝立竊願吾子捨兼而遵一也及蜀梁二叔甘人驛胥之譬非本義所繼故不復具云

　　與宗居士論釋慧琳白黑論書

　　前人

　　近得賢從中郎書說足下勤西方法事賢者志其大豈以萬刦為奢但恨短生無以測冥靈耳冶城慧琳道人作白黑論乃為眾僧所排擯賴蒙值明主善救得免波羅夷耳既作比丘乃不應明此白徒亦何為不言足下試尋二家誰為長者吾若昧然望有以佳悟何承天白

　　又答宗居士書

　　前人

　　何承天前送均善論并諮求雅旨來答周至及以為茲理興喪宜明不可但處以可否之間吾雖不能一切依附亦不甚執偏見但求夜光於巨海正自未得耳以為佛經者善九流之別家雜以道墨慈悲愛施與中國不異大人君子仁為己任心無憶念且以形像彩飾將諧常人耳目其為糜損尚微其所弘益或著是以兼而存之至於好事者遂以為超孔越老唯此為貴斯未能求立言之本而眩惑於末說者也知其言者當俟忘言之人若唯取信天堂地獄之應因緣不滅之驗抑情菲食盡勸禮拜庶幾廕羅帳之蓋升彌鐙之座淳于生所以大謔也論云眾聖老莊皆云有神明復何以斷其不如佛言答曰明有禮樂幽有鬼神聖王所以為教初不昧其有也若果有來生報應周孔寧當緘默而無片言邪若夫嬰兒之臨坑凡人為之駭怛聖者豈獨不仁哉又云人形至粗人神實妙以形從人豈得齊終答曰形神相資古人譬以薪火薪敝火微薪盡火滅雖有其妙豈有獨傳又云心之所感崩城隕霜白虹貫日太白入昴氣禁之醫冷煖輙應專誠妙感以受身更生七寶之土何為不可哉答曰崩城隕霜貫日入昴不明來生之譬非今論所宜引也又見水火之禁冀其能生七寶之鄉猶觀大冶銷金冀其能自陶鑄終不能亦可知也又曰有諦無諦此唱居然甚安自古千變萬化有俄然皆已空矣當其盛有之時豈不常必有空之實愚者不知其理唯見其有答曰如論云當其盛有之時已必有空之實然則即物常空空物為一矣今空有未殊而賢愚異稱何哉昔之所謂道者於形為無形於事為無事恬漠沖粹養智怡神豈獨愛欲未除宿緣是畏唯見其有豈復是過以此嗤齊侯猶五十步笑百步耳又云舟壑潛謝佛經所謂見在不住誠能明之則物我常虛答曰潛謝不住豈非自生入死自有入無之謂乎故其言曰有駭形而無損心有旦宅而無憤死賈生亦云化為異物又何足患此達乎死生之變者也而區區去就在生慮死心繫無量志生天堂吾黨之常虛異於是焉又云神光靈變及無量之壽皆由誠信幽奇故映其明今沒於邪見理固天隔答曰今亦不從慢化者求其光明但求之於誠信者耳尋釋迦之教以善權救物若果應驗若斯何為不見其靈變以曉邪見之徒豈獨不愛數十百萬之說而吝俄頃神光徒為化聲之辯竟無明於真智終年疲役而不知所歸豈不哀哉又云內懷虔仰故拜禮悔罪達夫無常故情無所吝委妻子而為施豈有邀於百倍答曰繁巧以興事未若除貪欲而息競遵戒以洗悔未若剪榮冀以全朴況乃誘所尚以祈利忘天屬以要譽謂之無邀吾不信也又云泥洹以無樂為樂法身以無身為身若誠能餐仰則躭逸稍除獲利於無利矣答曰泥洹以離苦為樂法身以接苦為身所以使餐仰之徒不能自絕耳果歸於無利勤者何獲而云獲於無利邪此乃形神俱盡之證恐非雅論所應明言也又云欲此道者可謂有欲於無欲矣至若啟導麄近者有影響之實亦猶于公以仁活致封嚴氏以好殺致誅厲妙行以希天堂謹五戒以遠地獄雖有欲於可欲實踐日損之塗此亦西行而來郢何患其不至答曰謂麄近為啟導比報應於影響不亦善乎但影響所因必稱形聲尋常之形安得八萬由旬之影乎所滯若有欲於無欲猶是常滯於所欲夫耳目殊司工藝異業末技所存慮信不竝是以金石克諧泰山不能呈其高鴻鵠方集冥秋不能傳其旨而欲以有欲成無欲希望就日損雖云西行去郢滋遠如之何又云若身死神滅是物之真性但當與周孔并力致教何為誑以不滅欺以物理使燒祝髮膚絕其牉合以盡傷性之美答曰華戎自有不同何者中國之人秉氣清和含仁抱義故周孔明性習之教外國之徒受性剛弱貪欲忿戾故釋氏嚴五戒之科來論所謂聖無常心就物之性者也徵暴之戒莫苦乎地獄誘善之勸莫美乎天堂將盡殘害之根非中庸之謂周孔則不然順其天性去其甚泰婬盜著於五刑酒辜明於周誥春田不圍澤見生不忍死五犯三驅釣而不網是以仁愛普洽澤及㹠魚嘉禮有常俎老者得食肉春耕秋收蠶織以時三靈格思百神咸秩方彼之所為者豈不弘哉又甄供灌之賞嚴疑法之罰述蒱宰之問為勸化之本演焄蒿之答明來生之驗𥙆服盱衡而矜斯說者其處心亦悍矣論又稱著陁尸梨之屬神理風操不在琳比丘後足下既明常人不能料度近事今何以了其勝否於百年之前數千里之外邪若琳比丘者僧貌而天虛似夫深識真偽殊不肯忌經護師崇飾巧說吾以是敬之孫興公論云竺法護之淵遠于法蘭之純博足下欲比中土何士也及楚英之修仁寺笮融之賙行饉寧復有清真風操乎昔在東邑有道含沙門自吳中來深見勸譬甚有懇誠因留三宿相為說鍊形澄神之緣罪福起滅之驗皆有條貫吾拱聽讜言申旦忘寢退以為士所以立身揚名著信行道者實賴周孔之教子路稱聞之而未之能行唯恐有聞吾所行者多矣何遽捨此而務彼又尋稱情立文之制知來生之為奢究終身不已之哀悟受形之難再稱聖人我師周公豈欺我哉緣足下情篤故具陳始末想耆舊大智誨人不倦於此未默耳前已遣取明佛論遲尋至冀或朗然於心何承天白

　　重答宗居士書

　　前人

　　重告并省大論置陣如項籍既足下以賤漢祖況弱士乎證譬堅明文詞淵富誠欲廣其利澤施及凡民深知君子之用心也足下方欲影響以神其教故宜緘默成人之美但當為外國之事或非中華所務是以有前言耳果令中外宜同余則陋矣敢謝不敏雖然猶有所懷夫明天地之性者不致惑於迂怪識盛衰之逕者不役心於理表儻令雅論不因善權篤誨皆繇情發豈非通人之蔽哉未緣言對聊以代面何承天白

　　答王衛軍問辨宗論書

　　謝靈運

　　靈運白一悟理質以經誥可謂俗文之談然書不盡意亦前世格言幽僻無事聊與同行道人共求其衷偎辱高難詞微理析莫不精究尋覽彌日欣若暫對輒復更伸前論雖不辨酧釋來問且以示懷耳海嶠岨廻披示無期臨白增懷眷歎良深

　　維摩經十譬贊

　　前人

　　聚沫泡合

水性本無泡激流遂聚沫即異成貌狀消散歸虛壑君子識根本安事勞與奪愚俗駭變化橫服生欣怛

　　燄

性內相表狀非炎安知火新新相推移熒熒非向我如何滯著人終歲迷因果

　　芭蕉

生分本多端芭蕉知不一含萼不結核敷華何有實至人善取譬無宰誰能律莫昵緣合時當視分散日

　　聚幻

幻工作同異誰謂復非真一從逝物過既往亦何陳謬者疑久近遠者皆自賓勿起離合情曾無百代人

　　夢

覺謂寢無知寐中非無見意狀盈眼前好惡迭萬變既悟眇已往惜為浮物戀孰視婆娑盡寧當非赤縣

　　影響合

影響順形聲資物故生理一旦揮霍去何因相像似羣有靡不然昧漠呼自己四色尚無本八微欲安恃

　　浮雲

泛濫明月陰薈蔚南山雨能為變動用在我竟無取俄已就飛散豈復得攢聚諸法既無我何由有我所

　　電

倏爍驚電過可見不可逐恆物生滅後誰復覈遲速慎勿空留念橫使神理恧發己道易孚忘情長之福


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第六十九卷目錄釋教部藝文二釋何衡陽達性論書　宋顏延之重釋何衡陽書　前人又釋何衡陽書　前人與孔中丞釋疑惑書　齊蕭子良又與南郡太守劉景蕤書　前人法門頌啟　王融謝竟陵王示法制啟　前人淨行頌三十一首　前人出古育王塔下佛舍利詔　梁武帝淨業賦　同前答皇太子請御講勅　同前又又答菩提樹頌手勅　同前答晉安王請開講啟敕　同前答晉安王謝開講般若啟勅　同前勅答臣下神滅論　同前勅沈約撰佛記序　同前與周捨論斷肉勅　同前又又又又答曹思文勅　同前喻智藏勅　同前唱斷肉經竟制　同前立神明成佛義記　同前捨道歸佛文　同前金剛般若懺文　同前摩訶般若懺文　同前斷酒肉文　同前

神異典第六十九卷

　　釋教部藝文二

　　釋何衡陽達性論書

　　宋顏延之

　　前得所論深見弘慮崇致人道黜遠生類物有明微事不愆義維情輔教足使異門掃軌況在靳同豈忘所附徒恐琴瑟專一更失闡諾故略廣數條取盡後報足下云同體二儀共成三才者是必合德之稱非遭人之目然總庶類同號眾生亦含識之名豈上哲之諡然則議三才者無取於氓隸言眾生者亦何濫於聖智雖情在序別自不患亂倫若能兩籍方教俱舉達義節彼離文採此共實則可便倍害自和析符復合何詎怏怏執呂以毀律且大德曰生有萬之所同同於所方萬豈得生之可異不異之生宜其為眾但眾品之中愚慧羣差人則役物以為養物則見役以養人雖始或因順終至裁殘庶端萌起情嗜不禁生害繁慘天理鬱滅皇聖哀其若此而不能頓奪所滯故設候物之教謹順時之經將以開仁育識反漸息泰耳與道為心者或不劑此而止又知大制生死同之榮落類諸區有誠亦宜然然神理存沒儻異於枯荄變謝就同草木便當煙盡而復云三后升遐精靈在天若精靈必在果異於草木則受形之論無乃更資來說將由三后粹善報在生天邪欲毀後生反立升遐當毀更立固知非立所除若徒有精靈尚無體狀未知在天當何憑以立吾怯於庭斷故務求依倣而進退思索未獲所安凡氣數之內無不感對施報之道必然之符言其必符何猜有望故遺惠者無要在功者有期期存未善去惠乃至人有賢否則意有公私不可見物或期報因謂樹德皆要且經世恆談貴施者勿憶士子服義猶惠而勿有況在聞道要更不得虛心而動必懷嗜事盡憚權邪曾不能引之上濟每驅之下淪雖深誚校責亦已後言不代足下嬰城素堅難為飛書而吾自居憂患情理無託近辱褒告欲其布意裁往釋慮不或值顏延之白

　　重釋何衡陽書

　　前人

　　薄從歲事躬斂山田田家節隙野老為儔言止穀稼務盡耕牧談年計耦無聞達義重獲微辨得用招慰啟告精至愈慙固結今復妄書往懷以輸未述夫藉意探理不若析之聖文三才之論故當本之三畫三畫既陳中稱君德所以神致太上崇一元首故前謂自非體合天地無以元應斯弘知研其清慮未肯存同猶以兼容罔棄廣載不遺篤物之志誠為優贍恐理位雜越疑陽遂眾若惻隱所發窮博愛之量恥惡所加盡祐直之正則上仁上義吾無間然但情之者寡利之者眾預有其分而未臻其極者不得以配擬二儀耳今方使極者為師不極者為資扶其敬讓去其忮爭令鑿斧鑄刀利害寢端驅百代之民出信厚之塗則何萌不滋何善不援而誣以不算未值其意三才等列不得取偏才之器眾生為號不可濫無生之人故此去氓隸彼甄聖智兩籍俱舉旨在於斯若喬札未能道一皇王豈獲上附伊顏猶共賴氣化宜乎下麗二塗之判易於頤指又知以人生雖均被大德不可謂之眾生譬聖人雖同稟五常不可謂之眾人夫不可謂之眾人以茂人者神明也今已均被同眾復何諱眾同故當殊其特靈不應異其得生徒忌眾名未虧眾實得無似蜀梁逃畏卒不能避所謂役物為養見役養人者欲言愚慧相傾惛筭相制事由智出作非天理是以始矜萌起終哀鬱滅豈與足下芻豢百品共其指歸凡動而益流下民之性化而裁之上聖之功謹為垣防猶患踰盜况乃罔不備設以充侈志方開所泰何議去甚故知慘物之談不得與薄夫同憂樂殺意偏好生情博所云與道為心者博乎生情將使虛排率遂跖實莫反利澤通天而不為惠庸適恩止麝卵事法豺獺邪推此往也非惟自己不復往咎市鄽乎庖廚且市庖之外非無御養神農所書中散所述公理美其事仲彥精其業是亦古有其傳今聞其人何必以刲刳為稟和之性爓瀹為翼善之具哉若以編戶難齊憂鄙論未立是見二叔不咸慮周德先亡儻能伸以遠圖要之長世則日計可滿歲功可期精靈草木果已區別遊魂之答亦精靈之說若雖有無形天下寧有無形之有顧此惟疑宜見正定仲尼不答有無未辨足下既辨其有豈得同不辨之答雖子嗜學懼未獲所附或是曉晦塗隔隱著事懸遂令明月廢照世智限心知謂必符之言體之極於罔講求反意如非相盡或世人守璞受讓玉市將譯胥牽俗還說國情苟未照盡請復具伸近釋報施首稱氣數者以為物無妄然各以類感感類之中人心為大心術之動隸歷所不能得及其積致烏可勝原而當斷取世見據為高證莊周云鹵莽滅裂報亦如之孫卿曰報應之勢各以類至後身著戒可不敬與慈護之人深見此數故正言其本非邀其末長美遏惡反民大順濟有生之類入無死之地令慶周兆物尊冠百神安宜祚極子嗣福限卿相而已常善以救善亦從之勢猶影表不應自來何言乎要惠悅報疑罪勤施似由近驗吝情遠猜德教故方罰矜功而濫咎亡賢遺存異義公私殊意已備前白若不重云想處實陋華者復見其居厚去薄耳若施非周急惠而期譽乃如之人誠道之蠹惟子之恥丘亦恥之

　　又釋何衡陽書

　　前人

　　聖慮難原神應不測中散所云中人自竭莫得其端豈其淺斥所可深抽徒以魏文大布見刊異世滕修蝦鬚取愧當時故於度外之事怯以意裁耳足下已審其虛實方書之不朽獨鑒堅精難復疑問聊寫餘懷依答條釋事緯殃福義雜胡華雖存簡章自至煩文過此已往余欲無言

　　答曰若如論旨以三畫為三才則初擬地爻三議天位然而遯世無悶非厚載之目君子乾乾非蒼蒼之稱果兩儀罔託亦何取於立人但爻在中和宜應君德耳釋曰聞之前學淳象始於三畫兼卦終於六爻三畫立本三才之位六爻未變羣龍所經是以重卦之後則以出處明之故遯世乾乾潛藏皆行聖人適時之義兼之道也若以初爻非地三位非天以為兩儀罔託立人無取未知足下前論三才同體何因而生若猶受之繫說不軼師訓何獨得之複卦喪之單象如羲文之外更有三才此自春秋新意吾無識焉且遯世乾乾雖非覆載之名一體之中未失卑高之實豈得以變動之辭廢立本之義又知以爻在中和宜應君德若徒有中和之爻竟無中和之人則爻將何放若中和在德則不得人皆中和體合之論固未可殊越

　　答曰上仁上義便是計體仁義者為三才尋又云僑札未獲上附伊顏宜其下麗則黃裳之人其猶弗及雖賾之旨高下無准故惑者未悟釋曰所云上仁上義謂兼總仁義之極可以對饗天地者耳非謂少有恥愛便為三才前釋已具怪復是問肆彼域中惟王是體知三才兩儀非聖不居易者同歸可無重惑案東魯階差僑札理不允備何由上附至位依西方準墨伊顏未護法身故當下麗生品來論挾姬議釋故兩解此意冀以取了反致辭費聖作君師賢為臣資接暢神功影響大業行藏可共默語亦同體分至此何負黃裳議者徒見不得等位元首橫生誚恨而不知引之極地更非守節之情指斷如斯何謂無準

　　答曰夫陰陽陶氣剛柔賦性圓首方足容貌非殊惻隱恥惡悠悠皆是但參體二儀必舉仁義為端耳釋曰若謂圓首方足必同恥惡惻隱之實容貌匪殊皆可參體二儀蹻跖之徒亦當在三才之數邪若誠不得則不可見橫目之同便與大人同列悠悠之倫品量難齊既云仁者安仁智者利仁又云力行近仁畏罪強仁若一之正位將真偽相冒莊周云天下之善人寡不善人多其分若此何謂皆是

　　答曰知欲限以名器慎其所假遂令惠人潔士比性於毛羣庶幾之賢同氣於介族立象之意豈其然乎釋曰名器有限良由資體不備雖欲假之疑陽謂何含靈為人毛羣所不能同稟氣成生潔士有不得異象放其靈非象其生一之而已無乃誣漫

　　答曰己均被同眾云云特靈之神既異於眾得生之理何嘗暫同生本於理而理異焉同眾之生名將安附若執此生名必使從眾則混成之物亦將在例邪釋曰吾前謂同於所方豈得生之可異足下答云非謂不然又曰奚取不異之生必宜為眾是則去吾為眾而取吾不異豈有不異而非眾哉所以復云故當殊其特靈不應異其得生耳今答又謂得生之理何嘗暫同生本於理而理異焉請問得生之理故是陰陽邪吾不見其異而足下謂未嘗暫同若有異理非復煦蒸邪則陰陽之表更有受生塗趣三世詎宜堅立使混成之生與物同氣豈混成之謂若徒假生名莫見生實則非向言之匹言生非生即是有物不物李叟此說或更有其義以無詰有頗為未類

　　答曰謹為垣坊云云始云皇聖設候物之教謹順時之經將以反漸息泰今復以方開所泰為難未詳此將難鄙議為譏聖人也釋曰前觀本論自九穀以下至孔釣不綱始知高議謂凡有宰作皆出聖人躬為尸匠以率先下民也孤鄙拙意自謂每所施為動必有因聖人從為之節使不遷越此二懷之大斷彼我所不同吾將節其奢流故有息泰之說足下方明備設未知於何去甚而中答又云所謂甚者聖人固已去之不了此意故近復以所泰為問答云未詳誰難或自忌前報

　　答曰市庖之外云云夫禋瘞繭栗宗社三牲膮膷(音鴞香牛羹也)豆俎以供賓客七十之老俟肉而飽豈得惟陳草石取備上藥而已而憂不立者非謂洪論難持退嫌此事不可頓去於世耳釋曰神農定生周人備教既倡粒食又言上藥既用犧牢又稱蘋蘩祭膳之道故無定方前舉市庖之外復有御養者捐奪刳瀹之滯以明延性不一非謂經世之事皆當取備草石然芻豢之功希至百齡芝术之懿亟問千歲由是言之七十之老何必謝恩於肉食但自封一域者捨此無術耳想不可頓去於世猶是前釋所云不能頓奪所滯也始獲符同敢不歸美既知不可頓去或不謂道盡於此

　　答曰天下寧有無形之有云云尋來旨似不嫌有鬼當謂鬼宜有質得無惑天竺之書說鬼別為生類邪昔人以鬼神為教乃列於典經布在方策鄭僑吳札亦以為然是以雲和六變實降天神龍門九成人鬼咸格足下雅秉周禮近忽此義方詰無形之有為支離之辯乎釋曰非惟不嫌有鬼乃謂有必有形足下不無是同處有復異是以比及質詰欲以求盡請捨天竺之說謹依中土之經又置別為生類其議登遐精靈體狀有無固然宜報定典策之中鬼神累萬所不了者非其名號比獲三論每來益眾萬鬼畢至竟未片答雖啟告周博非解企渴無形之有既不匠立徒謂支離以為通說若以覈正為支離者將以浮漫為直達乎

　　答曰後身著戒云云未詳所謂慈護者誰氏之子若據外書報應之說皆吾所謂權教者耳凡講求至理曾不析之聖言多採譎怪以相扶翼得無似以水濟水乎釋曰慈護之主計亦久聞其人責以誰子將以文殊釋氏知謂報應之說皆是權教權道隱深非聖不盡雖子通識慮亦未見其極吾疲於推求而足下逸於獨了良有惡然若權教所言皆為欺妄則自然之中無復報應吾懦於擊決足下烈於專斷亦又懼焉神高聽卑庸可誣哉想云聖言者必姬孔之誥今之所談皆其信順之事而謂曾不析之復是未經詳思來論立姬廢釋故吾引釋符姬答不越問未覺多採由金日磾不生華壤何限九服之外不有窮理之人內外為判誠亦難乎若自信其度獨思耳目習識之表皆為譎怪則吾亦已矣

　　答曰又云物無妄然必以類感云云斯言果然則類感之物輕重必侔影表之勢修短有度致飾土木不發慈愍之心順時蒐狩未根慘虐之性天宮華樂焉賞而上升地獄幽苦奚罰而淪陷唱言窮軒輊立法無衡石一至於此釋曰影表之說以徵感報來意疑不必侔嫌其無度即復除福應也福應非他氣數所生若滅福應即無氣數矣足下功存步驗而還伐所知想信道為心者必不至此若謂不慈於土木之飾有甚於順時之殺者無乃大負夫人之心黃屋玉璽非必堯舜之情崇居麗養豈是釋迦之意責天宮之賞求地獄之罰頗類昔人亞夫之詰英布之問有味乎其言此蓋眾息心之所詳吾可得而略之

　　答曰且阿保傅愛慎及涵腴良庖提刀情怵介族彼聖人者明並日月化關三統若令報應必符亦何妨於教而緘扃羲唐之紀埋閉周孔之世肇結網罟興累億之罪仍制牲牢開長夜之罰遺彼天廚甘此芻豢曾無拯溺之仁橫成納隍之酷其為不然宜簡淵慮若謂窮神之智猶有不盡雖高情愛奇想亦未至於侮聖釋曰知謂報應之義緘羲周之世以此推求為不符之證羲唐邈矣人莫之詳尚書所載不過數篇方言德刑之美遑記禍福之源今帝典王策猶不書性命之事而微闕文以為古必無之斯亦師心之過也且信順殃慶咸列姬孔之籍謂之埋閉如小逕并但言有遠近教有淺深故使智者與此而奪彼邪夫生必有欲欲必有求欲歉則爭求給則恬爭則相害恬則相安網罟之設將蠲害以取安乎且畋漁牲牢其事不異足下前答已知牲牢不可頓去於今世復謂畋漁不可獨棄於古未為通類矣好生惡死每下愈篤故宥其死者順其情奪其生者逆其性至人尚矣何為犯順而居逆哉是知不能頓奪所滯故因為之制耳聖靈雖茂無以叡懵惛之心弱喪之民何可勝論罪罰之來將物自取之事遠難致不由天廚見遺物近易躭故常芻豢自甘拯溺出隍眾哲所共但化物不同非道之異不盡之讓亦如過當子長愛奇本不類此

　　答曰足下論仁義則云情之者少利之者多言施惠則許其遺賢忘報在情既少孰能遺賢利之者多曷云忘報若能推樂施之士以期欲仁之疇演忘報之意引向義之心則義實在斯求仁不遠釋曰情仁義者寡利仁義者眾聞之莊書非直孤說未獲詳校遽見彈責夫在情既少利之者多不能遺賢曷云忘報實吾前後勤勤以為不得配擬二儀者耳復非篤論所應據正若樂施忘報即為體仁忘報而施便為合義可去欲字并除向名在斯不遠誰不是慕

　　答曰濟有生之類云云斯旨宏誕非本論所及無乃秦師將遁行人言肆乎釋曰足下論挾姬釋吾亦答兼戎周足下以此抑彼謂福及高門吾伸彼釋此云慶周兆物足下據此所見謂祚止公侯吾信彼所聞云尊冠百神本議是爭曷云不及夫論難之本以易奪為體失之己外輙云宏誕求理之塗幾乎塞矣師遁言肆或不在此

　　答曰豈其相迫居吾語子聖人在上不與百神爭長有始有卒焉得無死之地云云釋曰豈其相迫一何務德居吾語子又何壯辭凡為物之長豈爭之所得非惟不爭必將下之不可見尊冠百神便謂與百神爭長無乃取之滕薛棄之體仁知謂物有始卒無不死之地求之域內實如來趣前釋所謂勝類諸區有誠亦宜然者也至如山經所圖仙傳所記事關世載己不可原况復道絕恆情理隔常照必以於我不然皆當絕棄此又所不得安

　　答曰夫辯章幽明研精庶物云云釋曰逮省此章盛陳列代文博體周頗善師法歌誦聖世足為繁聲討求道義未是要說耳昔在幼壯微涉羣紀皇王之軌賢智之迹側聞其略敢辱其詳惠示之篤實勤執事答曰何必陋積慶之延祚希無驗於來生蹲膜揖讓終不並足竊願吾子捨兼而遵一云云釋曰不陋積慶已伸信順之條貫希來生之驗亦具感報之說藻袞大裘同用一體蹲膜揖讓何為不俱行一世理有可兼無謂宜捨

　　答曰蜀梁二叔甘人譯胥之譬非本論所經故不復具云釋曰近此數條聊發戲端亦猶越人問布見採於前談肆業及之無相多怪然二叔為問欲以却編戶之疑沒而不答誠有望焉足下連國雲從宏論風行吾幽生孤說每獲竊議此之不侔事有固然實由通才所共者理歘忘其煩貪復息心

　　與孔中丞釋疑惑書

　　齊蕭子良

　　覽君書具一二每患浮言之妨正道激烈之傷純和亦已久矣孟子有云君王無好智君王無好勇勇智之過生乎患禍所遵正當仁義為本今因修釋訓始見斯行之所發誓念履行欲卑高同其美且取解脫之喻不得不小失存其大至於形外之間自不足及言真俗之教其致一耳取之者未達故橫起異同君云積業棲信便是言行相舛豈有奉親一毀一敬而云大孝未之前聞夫仁人之行非是殘害加其美廉潔之操不藉貪竊成其德如此則三歸五戒豈得一念而可捨十善八正寧有瞥想之可遺未見輕其本而能重其末所謂本既傾矣而後枝葉從之今云二途雖異何得相順此言故是見其淺近之談耳君非不覩經律所辨何為偏志一方埋沒通路夫士未嘗離俗施訓即世之教可以知之若云斯法空成詭妄更增疑惑應當毀滅就即因而言閨門孝悌者連鄉接黨竟有幾人今可得以無其多絓諸訓誥經史箴誡悉可焚之不君今遲疑於內教亦復與此何殊哉所以歸心勝法者本不以禮敬標其心兢仰祇崇者不以在我故忘物今之慇懃克己者政為君輩之徒耳欲今相與去憍矜除慢傲節情欲制貪求修禮讓習謙恭奉仁義敦孝悌課之以博施廣之以汎愛賞之以英賢拔之以儁異復何慙於鬼神乎孜孜策勵良在於斯雖未能奉遵亦意不忘之今未有夜炎之投而按劍已起欲相望於道德寧不多愧當繇未見此情故常信斯心耳在懷則不然每苦其不及司徒之府本五教是勸方共敦斯美行以率無慾使之詭譎諂佞望門而自殄浮偽蕩逸踐庭而變迹等彼息心之館齊此無慾之臺不亦善乎一則仰順宸極普天之慈二則敬奉儲皇垂愛之善宵旦而警惕者正患此心無遂耳悠悠之語好自多端其云願善政言未知傷化之重儻令詭事以忠孝佞悅以仁義虛設以禮讓假柱以方直乃至一日克己天下歸仁况能旬則有餘所望過矣本自開心所納正若此矯不多如其此煩未廣故鄙薄深慨君正應規諫其乖開發未達云何言傷孝本語損義基於邑有懷非所望也若此事可棄則欣聞餘善又云未必勸人持戒當令善繇下發必如此而弘教者放勳須四凶革而啟聖虞舜待商均賢而德明如斯而遂美其可望乎君之此意則應廣有所折便當詰堯以土階之儉嘉離宮之麗貶禹以茅茨之陋崇阿房之貴恥汲黯之正容榮祝鮀之媚色其餘節義貞信謙恭之德皆當改途而反面復何行之可修也凡聞於言必察其行覩於行必求於理若理不乖而行不越者請無造於異端真殊途同歸未必孱然一貫頃亦多有與君此意同者今寄言此紙情不專一者厝心於疑罔國君普宣示之略言其懷無見髣髴翰迹易煩中不盡意比見君別更委悉也

　　又

　　夫人心之不同猶若其貌豈其容一而等其智乎鑒有待之參差足見情靈之乖舛矣一得其志者非言談之所盡一背其途者豈游說之所翻見君雖復言面委盡而不及此處者良由彼我之見既異幸可各保其方差無須空構是非橫起謗議耳棲心入信者前良不無此志今以效善之為樂故挫憍陵以待物君若以德越往賢聖逾前修智超羣類位極人貴者自可逍遙世表以道化物高其懷無求自足而退於前良恐未能懸絕空秉兩途獨異勝法若悠悠相期本不及言意在不薄為復示斯懷耳比面別一二近聊有此釋滯兩卷想於外已當見之今送相示若已覽者付反幸無勞形目脫未覩者為可一歷意本不期他翻正是自釋疑滯耳君見之必當撫掌也

　　與南郡太守劉景蕤書

　　前人

　　去冬因君與劉居士書今春得其返价辭趣翩翩足有才藻實子雲之筆札元瑜之書記伸復咨嗟彌用欽想此子含真抱璞比調雲霞背俗居幽寓歡林敘養志南荊可與卞寶爭價韜光梵服固同隋照共明雖顏段之棲遲偃仰楊鄭之寂寞恬淡取之若人信可同日而語矣且道性天悠禪心自謐敦悅九部研味三乘在家菩薩行之而不難白衣居士即之而匪易逝將燭昏霾於慧炬拯淪溺於法橋扇靈萼之留風鏡貞林之絕影僕棲尚既同情契彌至而悠悠京苑間以江山假復神通遠邇冥交曉曙疇得寫析深襟辨明幽旨迹生滅之中談究真俗之諦義故重有別書招來畿邑居問道之次具為敦請此蘭山桂水既足逍遙儒侶元宗復多朋往非以一爵相加豈其旌蒲為分直闇投誠素庶必能元了脫悠爾來儀想時加資遣也

　　法門頌啟

　　王融

　　伏以迦文啟聖道冠百靈常住置言理高萬乘神儀挺發非望雲就日所追睿識獨尊豈生明弱言能企鹿苑金輪弘汲引以濟俗鶴林雙樹顯究竟以開氓惜乎祇園滅影鷲嶽淪光微辭既遙大義如綴自不宣遊十地擁接九區豈有導覺水之塞源拯法雲於落仞明公覽四諦之必空悟三業之暫有應務屈己則仁兼旦爽隨方申道則慧一淨名驅率土於福林入蒼黔於正術

　　謝竟陵王示法制啟

　　前人

　　翔慧燭於昏塗灑法水於塵路至夫澄心洗累之規莊情束影之制解網出界之訓滅惑淨照之旨固以行首霜威字端風厲信可以糟滓五書糠氛百氏昇罩聃周筲竿尼旦所謂窺七澤而狹潢汙登泰山而小天下

　　淨行頌三十一首

　　前人

　　皇覺辨德篇頌

紫實昧朱狂斯濫哲舛逕揚鑣分源競枻麗景或幽澄舒每缺水激波生烟深火滅情端徒總理向空徹不有明心誰驅聖轍

　　開物歸信篇頌

生浮命舛識罔情違業雲結影慧日潛暉逶迤修道極夜無歸登山小魯泛海難沂參珉見璧辨礫知璣迷其未遠匪正何依

　　滌除三業篇頌

樂由生滅患以身全業資意造事假言筌利名畢倚榮辱茲纏燕驥匪躡周鍇徒鐫惑端風緒愛境旌懸不勤一至何階四禪

　　修理六根篇頌

傾都麗佳繞梁之曲肥馬輕裘蕙肴芳醁晦黑滋生昏嚚競欲貌蕩魂浮身甘意觸靈龜攝根晴葵衛足蟲草或虞人如不勖

　　生老病死篇頌

穠華易遷繁蕉不實星髮鮐肌鄰光愒日二䜿潛言十巫空術生之往矣高松蕭瑟即化翻靈從緣墜質噬臍有譏嗟然何汩

　　尅責身心篇頌

瞻彼進德莫敢或遑顧咨小智徒以大康豈無通術跋此榛荒雖有重離迹照螢光循情內負撫事外傷層羅一舉空念高翔

　　檢覆三業篇頌

潭風緬沒旅俗膠加競文內疾誰靦心瑕再惟情反三省身華貴危窮濫貧懾豪奢邅廻六蔽紛綸七邪不圖厥始逸馬難罝

　　訶詰四大篇頌

迅矣百齡綿茲六入出沒昏疑與居愛習矻矻子求營營爾給匪德日歸惟殃斯集貪人敗類無厭自及昭回不希元墟何泣

　　出家順善篇頌

澡身浴德晦迹埋名將安寶地誰留化城道塲曠謐禪逕閒清風飄弗響震瞮徒驚嘯傲焉慮脫落何營長捐有結永寘無生

　　在家從惡篇頌

石磨則磷玉生雖堅維居必徙豈曰能賢冰開春日蘭敗秋年教隨類反習乃情遷命符三漏生偕十纏茲焉遂往憂畏方延

　　沉冥地獄篇頌

冥津殊復曉高聽亦能卑陰牆雖兩密幽夜有四知炎山翻烈火冰澗帀寒澌羅城振雲幕鋒樹鬱霜枝茹荼非云苦集木豈稱危求仁曾已得長歎欲何為

　　出家懷道篇頌

韞石諒非真飾瓶信為假竊服臯門上濫吹溜軒下鳳祀徒驚心騶交終好野實相豈或照浮榮未能捨迹殊冠冕客事襲驅馳者已矣歇鄭聲無然亂周雅

　　在家懷善篇頌

處塵貴不染被褐重懷珠美玉曜幽石芳蘭挺叢芻四民不為侶三界豈能渝諒茲親愛染寧以財利拘煩流捨智寶榛路坦夷途萬物竟何匹烈火樹紅芙

　　三界內苦篇頌

心怨動紛遶情怡輙遷互歡愛一離遠傷憂坐衰暮連幌結清陰高臺起風露腐毒緣芳旨夭伐實修嫭慾網必虧生繁罝或全免眇眇夜何期悠悠終肯悟

　　出三界外樂篇頌

端襟測煩海矯步寫埃氛三受猶絕雨八苦若浮雲輪心仰圓極罄質委方墳朝遊淨國侶暮集靈山羣燈祗開遠照香字薦嘉熏俛首睇人俗信矣靜為君

　　斷絕疑惑篇頌

生塗非一理識緒固饒津徒駭東陵富空嗟北郭貧國生曾已戾顏氏信為仁逢尤昭往業習善會茲身勤憂永夷泰晏安終苦辛合名且云重豈若樹良因

　　十種慚愧篇頌

神膏施惟重元酒恩未隆明璣隋水上潤玉藍田中稟天性所極資敬道攸崇羽毛共以勢輪軌相為通報德愴前雅酬言愛餘風遵途每多舛顧省能無忡

　　極大慚愧篇頌

冬狐理豐毳春蠶緒輕絲形骸翻為阻心識還自欺華容羈卯日生平少年時驅車追俠客酌酒弄妖姬但念目前好安知身後悲惕然一以愧永與情愛辭

　　善友獎勸篇頌

蘭室改蓬心栴崖變伊草丹青有必渝絲皪豈常皓曲轅且繩直詭木遂雕藻一簣或成山百里倦中道隆漢乃王臣失楚信元保勉矣德不孤至言匪虛造

　　戒法攝心篇頌

金山嚴寶仞瓊畹烈瑤荑牆狐議不窟檐燕豈能棲淨花莊思序慧沼盥身倪六羣儻未一七眾固恆齊端儀有直景正道無傾蹊維宮超以悟襄野竟何迷

　　自慶畢故止新篇頌

春非我春秋非秋一經長夜每悠悠陶形練氣住元造啟蒙夷阻出重幽榮公三樂非為曠箕生五福豈能求靈姿妙境往難集微言至道此云修年逢生幸曾以慶盈愆貳過儻知憂畢故斷新別苦海希賢庶善憑智流

　　大忍惡對篇頌

春山之下玉抵禽漢水之陽璧千金清業神居德非重潔己愚侶道已深愛憎喜怒生而習榮華芳旨世所欽鴻才巨力萬夫敵誰肯制此方寸心逸驥狂兕獷不御繁羈密柙儻能禁遣情遺事復何想寂然無待恣幽情

　　緣境無礙篇頌

怳象惚物終不名龍舉鸞集竟誰辨絕智亡身孰為礙韜名戢曜故能顯匪日匪月灼以懸安飛安翔虛而踐璧石無間恣出沒水火有性任舒卷敷教應俗鶩泉流現迹依方迅風轉大哉超世莫與羣希轅慕舜宜自勉

　　一志努力篇頌

像北二山尚有移河中一洲亦可為精誠必至霜塵下意氣所感金石離有子刺掌修名立王生擢髮美譽垂自來勤心少騫墜何不努力出憂危勝幡法鼓縈且擊智師道眾紛以馳有常無我儼既列無明有縛孰能窺

　　禮舍利寶塔篇頌

越人鑄金誠有思魏后妝木亦云悲中賢小節猶可戀去聖彌遠情彌滋祗樹蕭條多宿楚王宮寂寞尠遺基設像居室若有望間儀駐景曖如之連卿共日獨先後道悠命舛將無時傾懷結想惻以慕乖靈寫照拂塵疑

　　敬重正法篇頌

出不自戶將何由行不以法欲焉修之燕入楚待駿足陵河越海寄輕舟仁言為利壯已博聖道弘濟邈難求通明洞燭煥層景深凝廣潤湛淵流翼善開賢敷教義照蒙啟惑滌煩憂功成弗有名弗居淡然無執與化遊

　　奉養僧田篇頌

五玉已潤談而信八桂雖芳風乃掃妙理至言唯聖實不自伊人孰弘道照空觀法識遷流撫俗瞻光厭生老絕滅情嗜斷歡怡縱落豪華棄雕藻親愛倏忽信風烟財利悠悠若塵草測以龍雲豈曰高濯足江漢更慚皓

　　勸請增進篇頌

俟河之清逢聖朝靈智俯接一其遙白日馳光不流照葵雚微志徒傾翹遍盈空有盡三界綿塞宇宙罄八遼德光業遠升至覺寂寞常住獨能超煎灼欲火思雲露沈汩使水望舟橋弘慈廣度昔有誓法輪道御且徐鑣

　　隨喜萬善篇頌

聞善若己燭良書見賢思齊美通誥感幽動地孝有誠殞首流腸忠為操振禮摛文弘憲則機謀飆勇靜姦暴明白入素志冲聞高論窮微契神奧捐軀濟物不邀名輕財貴義豈期報百行萬善紛塗軌求誠罄想畢歡蹈

　　廻向佛道篇頌

悠悠九土各異形擾擾四俗非一情驅車秣馬徇世業市交鬻義街虛名三墨紛紜殊不會七儒委鬱曾未并吉凶拘忌迺數術取與離合實縱橫朝日夕月竟何取投巖赴火空捐生咄嗟失道爾廻駕沔彼流水趣東瀛

　　發願莊嚴篇頌

心所期兮彼之岸何事浮俗久淹逭照慧日兮駕法雲騰危城兮出塵館芳珠煜兮聞歲時寶樹䬙兮警昏旦清露摶甘末以挹喜園流采常為翫無待殷鼎方丈羞安用秦箏纖指彈勒誠款願長不渝習苦塵勞從此捍

　　出古育王塔下佛舍利詔

　　梁武帝

　　天地盈虛與時消息萬物不得齊其蠢生二儀不得恆其覆載故勞逸異年懽慘殊日去歲失稔斗粟貴騰民有困窮遂臻斯濫原情察咎或有可矜下車問罪聞諸往誥貴歸元首實在朕躬若皆以法繩則自新無路書云與殺不辜寧失不經易曰隨時之義大矣哉今真形舍利復現於世逢希有之事起難遭之想今出阿育王寺設無礙會耆年童齒莫不欣悅如積飢得食如久別見親幽顯歸心遠近馳仰因時布德允叶神靈凡天下罪無輕重皆赦除之

　　淨業賦(有序)

　　同前

　　少愛山水有懷丘壑身羈俗羅不獲遂志舛獨往之行乖任縱之心因爾登庸以從王事屬時多故世路屯蹇有事戎旅略無寧歲上政昬虐下䜿姦亂君子道消小人道長御刀應敕梅蟲兒茹法珍俞靈韻豐勇之如是等多輩誌公所謂亂戴頭者也誌公者是沙門寶誌形服不定示見無方於時羣小疑其神異乃羈之華林外閤公亦怒而言曰亂戴頭亂戴頭各執權軸人出號令威福自由生殺在口忠良被屠馘之害功臣受無辜之誅服色齊同分頭各驅皆稱帝主人主尊極用其詭詐疑亂眾心出入盤遊無忘昏曉屏除京邑不脫日夜屬纊者絕氣道旁子不遑哭臨月者行產路側母不及抱百姓懍懍如崩厥角長沙宣武王有大功於國禮服無報酷害奄及至於弟姪亦罹其禍遂復遣桓神與杜伯符等六七輕使以至雍州就諸軍帥欲見謀害眾心不與故事無成後遣劉山陽灼然見取壯士貙虎器甲精銳君親無校便欲束身待戮此之橫暴出自羣小畏壓溺三不弔况復姦豎乎若默然就死為天下笑俄而山陽至荊州為蕭穎胄所執即遣馬驛傳道至雍州乃赫然大號建牙豎旗四方同心如響應聲以齊永元二年正月發自襄陽義勇如雲舳艫翳漢竟陵太守曹宗馬軍主殷昌等各領騎步夾岸迎候波浪逆流亦四十里至朕所乘舫乃止有雙白魚跳入䑽前義等孟津事符冥應雲動天行雷震風馳郢城尅定江州降款姑熟甲冑望風退散新亭李居士稽首歸降獨夫既除蒼生甦息便欲歸志園林任情草澤下逼民心上畏天命事不獲已遂膺大寶如臨深淵如履薄冰猶欲避位以俟能者若其遜讓必復魚漬非直身死名辱亦負累幽顯乃作賦曰日夜常思維循環亦已窮終之或得離離之必不終負扆臨朝冕旒四海昧旦乾乾夕惕若厲朽索御六馬方此非譬世論者以朕方之湯武然朕不得以比湯武湯武亦不得以比朕湯武是聖人朕是凡人此不得以比湯武但湯武君臣義未絕而有南巢白旗之事朕君臣義已絕然後掃定獨夫為天下除患以是二途故不得相比朕布衣之時唯知禮義不知信向烹宰眾生以接賓客隨物肉食不識菜味及至南面富有天下遠方珍羞貢獻相繼海內異食莫不畢至方丈滿前百味盈俎乃方食輟筋對案流泣恨不得以及溫凊朝夕供養何心獨甘此膳因爾蔬食不噉魚肉雖自內行不使外知至於禮宴羣臣餚膳按常菜食味習體過黃羸朝中班班始有知者謝朏孔彥穎等屢勸解素乃是忠至未達朕心朕又自念有天下本非宿志杜恕有云刳心擲地數片肉耳所賴明達君子亮其本心誰知我不貪天下唯當行人所不能行者令天下有以知我心復斷房室不與嬪侍同屋而處四十餘年矣於時四體小惡問上省師劉澄之姚菩提疾候所以劉澄之云澄之知是飲食過度所致答劉澄之云我是布衣甘肥恣口劉澄之云官昔日食那得及今日食姚菩提含笑搖頭云唯菩提知官房室過多所以致爾於時久不食魚肉亦斷房室以其智非和緩術無扁華默然不言不復詰問猶令為治劉澄之處酒姚菩提處丸服之病逾增甚以其無所知故不復服因爾有疾常自為方不服醫藥亦四十餘年矣本非精進既不食眾生無復殺害障既不御內無復欲惡障除此二障意識稍明內外經書讀便解悟從是已來始知歸向禮云人生而靜天之性也感物而動性之欲也有動則心垢有靜則心淨外動既止內心亦明始自覺悟患累無所由生也乃作淨業賦云爾

　　觀人生之天性抱妙氣而清靜感外物以動欲心攀緣而成眚過恆發於外塵累必由於前境若空谷之應聲似遊形之有影懷貪心而不厭縱內意而自騁目隨色而變易眼逐貌而轉移觀五色之元黃翫七寶之陸離著華麗之窈窕躭冶容之逶迤在寢興而不捨亦日夜而忘疲如英媒之在摘若駿馬之帶羈類白日之麗天乃歷年之不虧觀耳識之愛聲亦如飛鳥之歸林既流連於絲竹亦繁會於五音經昏明而不絕歷四時而相尋或亂情而惑慮或慆耳而堙心至如香氣馞起觸鼻發識婉娩追隨氤氳無極蘭麝夾飛如鳥二翼若渴飲毒如寒披𣗥舌之嗜味眾塵無有大苦鹹酸莫不甘口噉食眾生虐及飛走唯日不足長夜飲酒悖亂明行罔慮幽咎身之受觸以自安怡美目清揚巧笑蛾眉細腰纖手弱骨豐肌附身芳潔觸體如脂狂心迷惑倒想自欺至如意識攀緣亂念無邊靡懷善想皆起惡筌如是六塵同障善道方紫奪朱如風靡草抱惑而生與之偕老隨逐無明莫非煩惱輪廻火宅沈溺苦海長夜執固終不能改迍否相隨災異互起內懷邪信外縱淫祀排虛枉命蹠實橫死妄生神祐以招福祉前輪折軸後車覆軌殃國禍家亡身絕祀初不內訟責躬反己皇天無親唯與善人外清眼境內淨心塵不與不取不愛不嗔如玉有潤如竹有筠如芙蓉之在池若芳蘭之生春淤泥不能汙其體重昏不能覆其真霧露集而珠流光風動而生芬為善多而歲積明行動而日新常與德而相隨恆與道而為鄰見淨業之愛果以不殺而為因離欲惡而自修故無障於精神患累已除障礙亦淨如久澄水如新磨鏡外照多像內見眾病既除客塵又還自性三途長乖八難永滅止善既修行善無缺清淨一道無有異轍唯有哲人乃能披襟如石投水莫逆於心心清冷其若冰志皎潔其如雪在欲結其既除懷憂畏其亦滅與恩愛而長違顧生死而永別覽當今之逸少想後來之英童懷荊玉而未剖藏神器而存躬修聖行其不已信善積而無窮永劫揚其美名萬代流於清風豈伏強而稱勇乃道勝而為雄

　　答皇太子請御講敕

　　同前

　　省啟欲須吾講具汝等意書云一日二日惟日萬機今復過之年耆根熟氣力衰耗荷此黼扆有踰重負日中或得一食或不得食周旦吐握未足為勞楚君旰食方今非切未明求衣聿來弗休晝勞夜思精華已竭數術多事未獲垂拱兼國務靡寄豈得坐談須道行民安乃當議耳越敕

　　又

　　省重啟猶欲須吾講說具汝等所懷亦不異前答緣邊未入國度多乏如是等事恆須經計其餘繁碎非可具言率土未寧菜食者眾兼款附相繼賞與未周怨望者多懷音者少漢世渾并賈誼亦且流慟魏室無虞楊阜猶云可悲况今爪牙腹心不二之臣又論道帷幄之士四聰不開八達路壅王侯雖多維城靡寄晝厲夕惕如履霜刃以朽索馭六馬豈是為喻詩不云乎知我者謂我心憂不知我者謂我何求方今信非談日汝等必欲爾者自可令諸僧於重雲中講道義也越敕

　　又

　　省汝等啟復具所懷汝等未達稼穡之艱難安知天下負重庸主少君所以繼踵顛覆皆由安不思危况復未安者耶殷鑒不遠在於前代吾今所行雖異曩日但知講說不憂國事則與彼人異術同亡易言其亡繫于苞桑斯則乾乾夕惕僅而後免汝等思之一二具如前敕越敕

　　答菩提樹頌手敕

　　同前

　　省啟覽所上菩提樹頌捃採致佳辭味清淨仰讚法王稱歎道樹意思口說乃至手書極得三業之善但所言國美皆非事實不無綺語過也越敕

　　答晉安王請開講啟敕

　　同前

　　省啟具汝所懷法事既善豈不欣然吾內外眾緣憂勞紛總食息無暇廢事論道是所未遑汝便為未體國也越敕

　　答晉安王謝開講般若啟敕

　　同前

　　省啟具之為汝講金字般若波羅蜜經發題始竟四眾雲合華夷畢集連雨累日深慮廢事景物開明幽顯同慶實相之中本無去來身雖不到心靡不在善自調養慎勿牽勞尚有兩旬日數猶奢今雖不同後會未晚也吾始還臺不復多敕越敕

　　敕答臣下神滅論

　　同前

　　位現致論要當有體欲談無佛應設賓主標其宗旨辨其短長來就佛理以屈佛理則有佛之義既躓神滅之論自行豈有不求他意妄作異端運其隔心鼓其騰口虛畫瘡痏空致詆訶篤時之蟲驚疑於往來滯甃之鼃河漢於遠大其故何也淪蒙怠而爭一息抱孤陋而守井𠏉豈知天地之長久溟海之壯闊孟軻有云人之所知不如人之所不知信哉觀三聖設教皆云不滅其文浩博難可具載止舉二事試以為言祭義云惟孝子為能饗親禮運云三日齊必見所祭若謂饗非所饗見非所見違經背親言語可息神滅之論朕所未詳

　　敕沈約撰佛記序

　　同前

　　去歲令虞闡等撰佛記并令作序序體不稱頻治改猶未盡致尋佛教因三假以寄法藉二諦以明理達相求宗不著會道論其旨歸似未至極乃不應以此相煩亦是一途善事可得為厝筆不以故指敕闡等結序未體又似小異

　　與周捨論斷肉敕

　　同前

　　法寵所言慚愧而食眾生此是經中所明羅剎婦女云我念汝我食汝法寵此心即是經之羅剎

　　又

　　僧辯所道自死肉若如此說䲭鴉鳩鴿觸處不死那不見有一自死者麞鹿雉兔充滿野澤亦不曾見有一自死者而覓死肉其就屠殺家覓死魚必就罾網處若非殺生豈有死肉經言買肉與自殺此罪一等我本不自為正為諸僧尼作離苦因緣

　　又

　　眾生所以不可殺生凡一眾生具八萬戶蟲經亦說有八十億萬戶蟲若斷一眾生命即是斷八萬戶蟲命自死眾生又不可食者前所附蟲雖已滅謝後所附蟲其數復眾若煑若炙此斷附蟲皆無復命利舌端少味害無量眾生其中小者非肉眼能觀其中大者灼然共見滅慈悲心增長惡毒此實非沙門釋子所可應行

　　又

　　眾僧食肉罪劇白衣白衣食肉乃不免地獄而止是一罪至於眾僧食肉既犯性罪又傷戒律以此為言有兩重罪若是學問眾僧食肉者此為惡業復倍於前所以如此既親達經教為人講說口稱慈悲心懷毒害非是不知知而故犯言行既違即成詭妄論學問人食肉則罪有三重所以貴於解義正為如說修行反復噉食魚肉侵酷生類作惡知識起眾怨對墜墮地獄疾於䂎矛善惡報應必也不亡凡出家人實宜深思

　　又

　　聲聞受律儀戒本制身口七支一受之後乃至睡眠悶等律儀恆生念念得未曾有律儀所以爾者睡眠等非起惡心故不損不失乃至常生若起欲殺心於聲聞法雖不失身口戒而於戒有損非唯損不殺戒亦兼污餘戒至於手挾齒齧動身口業則失身口戒爾時律儀無作即斷不續既失不殺戒亦損污餘戒所以爾者旃陀羅人為屠肉時為何等人殺正為食肉者若食肉者即有殺分於不殺戒即成有缺若謂於善律儀受殺生分於不殺戒無所缺者是不善律儀人持八戒齋是惡律儀猶應相續若惡律儀人持八戒齋惡律儀不復相續者是知善律儀人受諸殺分是不殺戒即時便缺別解脫戒不復解脫惡律儀人無論持八戒齋但起一念善心惡律儀即斷若一念不斷多念亦應不斷若多念斷是知一念時斷善律儀人其事亦爾無論受諸殺分有少殺分不殺律儀即時亦斷菩薩人持心戒故自無有食眾生理若缺聲聞戒終不免地獄等苦

　　答曹思文敕

　　同前

　　具一二縝既背經以起義乖理以致談滅聖難以聖責乖理難以理詰如此則言語之論略成可息

　　喻智藏敕

　　同前

　　求空自閒依空入慧高蹈養神實是勝樂不違三乘亦以隨喜惟別之際能無恨然岐路贈言古人所重猶勸法師行無礙心大悲為首方便利益隨時用舍不宜頓杜以隔礙心行菩薩道無有是處

　　唱斷肉經竟制

　　同前

　　諸僧道諸小僧輩看經未遍互言無斷肉語今日此經言何所道所以唱此革屣文者本意乃不在此正為此三十三日法雲法師講涅槃斷肉事於時僧正慧超法寵法師難云若經文究竟斷一切肉乃至自死不得食者此則同尼乾斷皮革不得著革屣若開皮革得著革屣者亦應開食肉法雲法師乃己有通釋而二法師難意未了於時自仍通云若是聖人故自云著此物若中行人亦不著此著此皆是下行人所以不同尼乾者諸有所舍若無麻紵之鄉亦有開皮革義論有麻紵處大慈者乃實應不著但此事與食肉不得頓同凡著一革屣經久不壞若食噉眾生就一食中便害無量身命况日日餐咀數若恆沙亦不可得用革屣以並斷肉於時諸僧乃無復往復恐諸小僧執以為疑方成巨弊所以唱此不受革屣文正欲釋一日所疑非關前制凡噉肉者是大罪障經文道昔與眾生經為父母親屬眾僧那不思此猶忍食噉眾生已不能投身餓虎割肉貿鷹云何反更噉他身命諸僧及領徒眾法師諸尼及領徒眾者各還本寺宣告諸小僧尼令知此意

　　立神明成佛義記

　　同前

　　夫涉行本乎立信信立由乎正解解正則外邪莫擾信立則內識無疑然信解所依其宗有在何者願神明以不斷為精精神必歸妙果妙果體極常住精神不免無常無常者前滅後生剎那不住者也若心用於攀緣前識必異後者斯則與境俱往誰成佛乎經云心為正因終成佛果又言若無明轉則變成明案此經意理如可求何者夫心為用本本一而用殊殊用自有興廢一本之性不移一本者即無明神明也尋無明之稱非太虛之目土石無情豈無明之謂故知識慮應明體不免惑惑慮不知故曰無明而無明體上有生有滅生滅是其異用無明心義不改將恐見其用異便謂心隨境滅故繼無明名下加以住地之目此顯無明即是神明神明性不遷也何以知然如前心作無間重惡後識起非想妙善善惡之理大懸而前後相去甚迥斯用果無一本安得如此相續是知前惡自滅惑識不移後善雖生暗心莫改故經言若與煩惱諸結俱者名為無明若與一切善法俱者名之為明豈非心識性一隨緣異乎故知生滅變遷酬於往因善惡交謝生乎現境而心為其本未曾異矣以其用本不斷故成佛之理皎然隨境遷謝故生死可盡明矣

　　捨道歸佛文

　　同前

　　維天監三年四月八日梁國皇帝蘭陵蕭衍稽首和南十方諸佛十方尊法十方聖僧伏見經云發菩提心者即是佛心其餘諸善不得為喻能使眾生出三界之苦門入無為之勝路故如來漏盡智凝成覺至道通機德圓取聖登慧炬以照迷鏡法流以澄垢啟瑞迹於天中爍靈義於象外度羣迷於慾海引含識於涅槃登常樂之高山出愛河之深際言乖四句語絕百非應迹娑婆示生淨飯王宮誕相步三界而為尊道樹成光普大千而流照但以機心淺薄好生厭怠自期二月當至雙林遂乃湛說圓常且復潛輝鶴樹闍王滅罪婆藪除殃若不逢值大聖法王誰能救接在迹雖隱其道無虧弟子經遲迷荒躭事老子歷葉相承染此邪法習因善發棄迷知返今捨舊翳歸憑正覺願使未來世中童男出家廣弘經教化度含識同共成佛寧在正法之中長淪惡道不樂依老子教暫得生天涉大乘心離二乘念正願諸佛證明菩薩弟子蕭衍和南

　　金剛般若懺文

　　同前

　　菩薩戒弟子皇帝稽首和南十方諸佛無量尊法一切賢聖如來以四十年中所說般若本末次第略有五時大品小品枝條分散仁王天王宗源派別金剛道行隨義制名須真法才以人標題雖復前說後說應現不同至理至言其歸一揆莫非無相妙法悉是智慧深經以有取之既為殊失就無求也彌見深乖義異去來道非內外遣之又遣之不能得其真空之益空之未足明其妙真俗同棄本迹俱冥得之於心然後為法是以無言童子妙得不言之妙不說菩薩深見無說之深弟子習學空無修行智慧早窮尊道克己行法方欲以家刑國自近及遠一念之善千里斯應一心之力萬國皆歡恆沙眾生皆為法侶微塵世界悉是道場今謹於某處建如千僧如千日金剛般若懺現前大眾至心敬禮釋迦牟尼佛金剛般若禮長老須菩提願諸佛菩薩以般若因緣同時集會哀憐萬品護念羣生引入慧流同歸佛海得金剛之妙寶見金牒之深經頂戴奉持終不捨離逮得己利盡諸有結心行自在無復塵勞稽首敬禮常住三寶

　　摩訶般若懺文

　　同前

　　菩薩戒弟子皇帝稽首和南十方諸佛及無量尊法一切賢聖觀夫常樂我淨蓋真常之妙本無常苦空乃世相之累法而苦樂殊見分別之路興真俗異名計著之情反顛倒我人之所彌見愚癡取舍有無之間轉成專附豈知妙道無相至理絕言實法唯一真如不二諸佛以慈悲之力開方便之門教之以遣蕩示之以冥滅百非俱棄四句皆亡然後無復塵勞解脫清淨但般若之說唯有五時而智慧之旨終歸一趣莫非第一義諦悉是無上法門弟子頗學空無深知虛假王領四海不以萬乘為尊攝受兆民彌覺萬機成累每時丕顯嗟三有之洞然終日乾乾歎四生之俱溺常願以智慧燈照朗世間般若舟濟渡凡識今謹於某處建如千僧如千日大品懺現前大眾至心敬禮慧命須菩提願諸眾生離染著相迴向法喜安住禪悅同到香城共見寶臺般若識諸法之無相見自性之恆空無生法忍自然具足稽首敬禮常住三寶

　　斷酒肉文

　　同前

　　弟子蕭衍敬白諸大德僧尼諸義學僧尼諸寺三官向已粗陳魚肉障累招致苦果今重復欲通白一言閻浮提壽云百二十至於世間罕聞其人遷變零落亦無宿少經言以一念頃有六十剎那生老無常謝不移時暫有諸根俄然衰滅三途等苦倏忽便及欲離地獄其事甚難戒德清淨猶懼不免況於毀犯安可免乎雖復長齋菜食不勤方便欲免苦報亦無是處何以故爾此生雖可不犯眾罪後報業強現無方便二途等苦不能遮止況復飲酒噉食眾生諸僧尼必信佛語宜自力勵若云菜食為難此是信心薄少若有信心宜應自強有決定心菜食何難菜蔬魚肉俱是一惑心若能安便是甘露上味心若不安便是臭穢下食所以涅槃經言受食之時令作子肉想如俱非惑豈須此法且置遠事止借近喻今已能蔬食者厭惡血腥其餘不能蔬食者厭惡菜茹事等如此宜應自力迴不善惑以為善惑就善惑中重為方便食菜子想以如是心便得決定凡不能離魚肉者皆云菜蔬冷令人虛乏魚肉溫於人補益作如是說皆是倒見今試復粗言其事不爾若久食菜人榮衛流通凡如此人法多患熱榮衛流通則能飲食以飲食故氣力充滿是則菜蔬不冷能有補益諸苦行人亦皆菜蔬多悉患熱類皆堅強神明清爽少於昏疲凡魚為生類皆多冷血腥為法增長百疾所以食魚肉者神明理當昏濁四體法皆沈重無論方招後報有三途苦即時四大交有不及此豈非惑者因心各有所執甘魚肉者便謂為溫為補此是倒見事不可信復有一種人食菜以為冷便復解素此是行者未得菜意菜與魚肉如水與火食菜纔欲得力復噉魚肉魚肉腥臊能滅菜力所以惑者云菜為性冷凡數解素人進不得菜蔬之力退不得魚肉邪益法多羸冷少有堪能是諸僧尼復當知一事凡食魚肉是魔境界行於魔行心不決定多有留難內外眾魔共相繞作所以行者思念魚肉酒是魔漿故不待言凡食魚肉嗜飲酒者善神遠離內無正氣如此等人法多衰惱復有一種人雖能菜食恃此憍慢多於瞋恚好生貪求如是之人亦墜魔界多於衰惱又有一種人外行似熟內心麤惡見人勝己常懷忿嫉所行不善皆悉覆相如是等人亦行魔界雖復菜蔬亦多衰惱若心力決正蔬食苦到如是等人多為善力所扶法多堪能有不直者冥應思覺勿以不決定心期決定人諸大德僧尼有行業已成者今日已去善相開導令未得者今去皆得若已習行願堅志力若未曾行願皆改革今日相與共為菩提種子勿怪弟子蕭衍向來所白


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十卷目錄釋教部藝文三答元圃園講頌令　梁蕭統上大法頌表　簡文帝上武帝菩提樹頌啟　同前謝勅齎錢并白檀香充法會啟　同前謝勅齎苦行像并佛蹟啟　同前謝賚納袈裟啟　同前謝勅聽從舍利入殿禮拜啟　同前謝勅使入光嚴殿禮拜啟　同前謝勅為建涅槃懺啟　同前答湘東王書　同前又答湘東王書　同前八關齋制序　同前大法頌　同前元圃園講頌　同前菩提樹頌　同前悔高慢文　同前六根懺文　同前唱導文　同前千佛願文　同前為諸寺檀越願疏　同前

神異典第七十卷

　　釋教部藝文三

　　答元圃園講頌令

　　梁蕭統

　　得書并所製講頌首尾可觀殊成佳作辭典文豔既溫且雅豈直斐然有意可謂卓爾不羣覽以廻環良同愈疾至於雙因八辯彌有法席之致銀草金雲殊得物色之美吾在原之意甚用欣懌遲面乃悉此不盡言綂報

　　上大法頌表

　　簡文帝

　　臣綱言臣聞至理隆而德音闡成功臻而頌聲作在乎奚斯考甫神雀嘉樹或止事乎區中慶昭乎一物猶且手舞足蹈傳式方來况乃道出百非義高三代而可閣筆韜詞詠歌不作者也伏惟陛下天上天下妙覺之理獨圓三千大千無緣之慈普被慧舟匪隔法力無垠躬紆尊極降宣至理澤雨無偏心田受潤是以九圍共溺竝識歸涯萬國均夢一日俱曉佛法之勝事國家之至美稽之上古未有斯盛雅頌之作不可闕也謹上大法頌一首曹丕從征之賦劉坦遊侍之談曾無連類伏兼悚恧不勝喜悅之誠謹遣狀詔鍾超寶奉表獻頌以聞

　　上武帝菩提樹頌啟

　　同前

　　臣聞擊轅小唱有慕風雅巴人淺曲實仰陽春是以葑葵細葉有傾朝景爝火微光不能自息伏惟陛下至德欽明元猷廣運乃神乃聖道跨軒媯正覺正真功符圓極常住為樂法喜為甘慈雨被於無垠睿化覃於幽顯故八風調四氣正天下定海外安弘龍窟之威紹鷲山之法無為不住實愍蒼生無相乃宣引歸真域製茲道樹顯此金容使誓願者結因頂禮者增福會途已一古今誰二伏以器表承露東阿薦銘瑞啟黃龍中山興頌臣雖不敏實有愚心謹上菩提樹頌一首學謝稽古思非沈鬱不足以光揚盛德髣髴一隅願恧芻言伏祗慙震謹啟

　　謝敕齎錢并白檀香充法會啟

　　同前

　　臣綱啟傳詔奉宣敕旨以臣明法會垂齎錢二十萬白檀薰陸𦺐香各十斤黃紙詔書先開泉府青雲好氣次集桂宮貨重文龜芳踰麗草散金廡下止及軍吏積穀充家纔班親族未若資此良田方開五蓋入茲法度長出四流假詞敬祖尚慚難述借辯君卿猶知非謝不任荷戴謹啟事以聞

　　謝敕賷苦行像并佛跡啟

　　同前

　　臣綱啟舍人顧𢈻奉宣敕旨以金銅苦行佛并佛跡供養具等賷使供養伏以六年道樹超出四魔千輻足輪德圓萬善故能聞見悟解逢遇祛塵天聽恩隆曲加獎被謹修飾櫩宇齋潔身心翹仰慈光伏待昭降千唱四辯尚不宣心輕毫弱簡豈能陳謝不任下情謹啟事謝聞

　　謝賚納袈裟啟

　　同前

　　臣綱啟宣傳左右俞景茂奉宣勅旨垂賚鬱泥真納九條袈裟一緣精同織縷巧均結毳邁彼良疇成斯妙服雖復貴比千金輕踰二兩無以匹此洪恩方斯殊賚臣臥疾累旬未堪行踐不獲即被新染陪侍寶坊塵緣穢體愧荷相集不任慙悚之至謹啟事謝聞

　　謝敕聽從舍利入殿禮拜啟

　　同前

　　臣綱啟舍人王景曜至奉宣敕旨曲垂逮問并聽臣隨從舍利入殿禮拜謹奉秋色照澄預表光瑞臣比身心得無障惱明陪扈寶函謹鞠躬恭到但不生羽翼無假神通身升淨土高排閶闔足踐蓮華方茲非喻行躡寶梯比斯未重誘導殊恩實廻始望顧茲塵縛喜戴不勝謹啟

　　謝敕使入光嚴殿禮拜啟

　　同前

　　臣綱啟舍人王景曜奉宣敕旨曲垂勞問并使明入光嚴殿禮拜法身謹奉臣粗蒙恩造明守開恭到遂以勞屢升淨土風積水厚不足為喻微心悚躍上謝無辭不任下情謹啟事謝聞

　　謝敕為建涅槃懺啟

　　同前

　　臣綱啟伏聞敕旨垂為臣於同泰寺瑞應殿建涅槃懺臣障雜多災身穢饒疾鍼艾湯液每黷天覽重蒙曲慈降斯大福冀慧雨微垂即滅身火梵風纔起私得清涼無事非恩伏枕何答不任下情謹奉啟謝聞

　　答湘東王書

　　同前

　　暮春美景風雲韶麗蘭葉堪把沂川可浴弟召南寡訟時綴甘棠之陰冀州為政暫止褰䄡之務唐景薦大言之賦安汰述連環之辯盡遊翫之美致足樂耶吾春初臥疾極成委弊雖西山白鹿懼不能瘉子預赤丸尚憂未振高臥六安每思扁鵲之問靜然四屋念絕修都之香豈望文殊之來獨思吳客之辨屬以皇上慈被率土甘露聿宣鳴銀鼓於寶坊轉金輪於香地法雷驚夢慧日暉朝道俗輻輳遠邇畢集聽眾白黑日可兩三萬獨以疾障致隔聞道豈止楊僕有關外之傷周南起留滯之恨第十三日始侍法筵所以君長近還未堪執筆敬祖前邁裁欲勝衣每自念此愍然失慮江之遠矣寤寐相思每得弟書輕疴遺疾尋別有信此無所伸

　　又答湘東王書

　　同前

　　十八日晚於華林閣外省中得弟九月一日書甚慰懸想秋節淒清比如常也州事多少無足疲勞濠梁之氣不異恆日差盡怡悅時有樂事游士文賓比得談賞終宴追隨何如近日注漢功夫轉有次第思見此書有甚饑惄吾蒙受菩薩禁戒簉預大士此十二日便於東城私懺十七日旦早入寶雲壁門照日銅龍吐霧紅泉含影青蓮吐芳法侶成羣金山滿座身心快樂得未曾有昨旦平等寺法會中後無礙受持天儀臨席睟容親證拜伏雖多疲勞頓遣剃頂之時此心特至心口自謀併欲剪落無疑馬援遣蝨之談不辭應氏赤壺之諷僧璡典議不異昔日竟日問璡殊均子路探鉤取名名曰因理皇情印可今便奉行昨晡後方還所住徐摛庾吾羌恆日夕鏡遠在直時來左右但不得倜儻殊異盤下之時稍習節文欲避酒泉之職尹王相去既爾伸款對臨汝侯比多屬疾來宮小稀其間信使差得其簡[暘-勿+((傘-(企-止))-┬+(一/ㄎ))]兼詹事暕為洗馬時伸話言數語論辯句之侯東撫復成離闊衡山九嶷尋應引邁臨岐有歎望水興嗟但吾自至都已來意志忽怳雖開口而笑不得真樂不復飲酒垂二十旬次公醒狂自成無理知耆艾數信述吾經過適憶途遵江夏路出西浮日月易來已涉秋暮而韋述有長沮之弊必笑之災術異葛仙形均荀序弟復資其糧餼特為經營轉禍為福事均北叟分別已來每增慨憶歎因月積想逐時旋每有西郵事同撫䏶相見之期未知何日瞻言玉嶺靜對金關懷勞之深未嘗弭歇善自保惜及此不多綱疏

　　八關齋制序

　　同前

　　夫五宅易昏四流不汩業動心風情漂愛燄自非識達真空照靈珠於難曉神緣妙境蓄慈根於未化無以却此四魔登茲十善今列筵肅靜高宇間邃香吐六銖烟浮五色目對金容耳餐玉韻無容使情緣異染形不肅恭類倚於鴛宮同力於羊角宜制此心虵祛斯醉象立制如左咸勉聽思謹條八關齋制如左睡眠籌至不覺罰禮二十拜擎香鑪聽經三契一出不請刺罰禮十拜二出過三契經不還罰禮十拜三鄰座睡眠維那至而不語者罰禮十拜四鄰座睡眠私相容隱不語維那者罰禮十拜五維那不勤聽察有犯制者不即糺舉為眾座所發覺者維那罰禮二十拜擎香鑪聽經三契六白黑維那更相糺察若有阿隱罰禮二十拜七聽經契終有不唱讚者罰禮十拜八請刺無次第罰禮十拜九請刺白黑刺有誤者罰禮十拜

　　大法頌(有序)

　　同前

　　皇帝以湛然法身不捨本誓神力示現降應茲土龍顏日角參漏重瞳衡表連珠文為玉斗自納麓開基天地之德已布封唐啟迹日月之照先明百揆之序方舜九河之導均禹尚弘事殷之禮且屈在田之則自五昴朝飛告赤文之瑞其雨七日受綠色之符神器有歸鼎運斯集焦門厭棄德之君鮪水發白旄之陣然後受皇天之眷命當四海之樂推豈假祀蚩尤於沛庭託河冰於王霸於時鳳鳳裂序蒼蒼舛度乃選五石以補之坤軸傾斜積冰發坼乃緯九藪而正之陰兔兩重陽烏三足乃定王業以暉之攝提乖方孟陬失紀乃置清臺而辨之維冠冕於已頹綴珩珮於既毀自憑玉几握天鏡履璿璣而端拱居巖廊而淵默於今三十有二載也是以天德一於上地數二於下復朗參辰不易日月兩曜如合璧五精如連珠禋宗類昊虔丘禮澤敬行五祀功被百神川嶽呈祥風烟効祉青雲干呂黃氣出翼聽隃山之威鳳製大夏之貞筠陽管叶春雌鍾應律上林之課匪疎相府之占無謬奏六英於若水張咸池於洞庭秉翟動和天之樂建華宣易俗之奏協律有渢渢之序典樂致雍雍之節詩書乃陳緗縹斯備蒲輪受伏生之誦科斗薦魯宅之文蒸栗殺青玉牒石記填委廣內暉煥麒麟置台命袞法河依嶽建職樹司區雲祥火高山容與赤黻邐迤色麗文翬章研織烏諫鼓高懸芻言不棄肺石通惋書謗橋板草名指佞便辟去朝獸稱觸罪奸回放黜是以龍翔鳳集河溓海夷露下若飴泉浮如醴桂薪不斧而丹甑自熟玉臯詎率而銀甕斯滿河光似幕樹彩成車氛氳四照暉麗五色神明磊落徵祥布濩金鱗鐵面貢碧砮之賝航海梯山奉白環之使戴日戴斗靡不來王太平太蒙無思不服方叔召虎之臣均鼙應鼓之將秉龍虎之祕韜握朱元之異略受脤於廟堂之上揚威於關塞之下出玉門而直指度金城而奏策蕩雜種之殘妖匡中原之塗炭北臨地脉西出天渠昆夷罷患夙沙自服獲邊陲之鹿懸密須之鼓藁街有受纓之虜詔水觀受降之首四表無塵六合共貫皇德隆矣太平之風浹乎無外矣天子內韜無生之至慧外應體乾之弘迹將欲改權教示實道遣方便之說導化城之迷乃端扆神居吁而言曰若夫眇夢華胥怡然姑射服齊宮於元扈想至治於汾陽輕九鼎於褰裳視萬乘如脫屣斯蓋示至公之要道未臻於出世也至於藏金玉於川岫棄琴瑟乎大壑卑宮菲食茨堂土階彤車非巧鹿裘靡飾斯蓋示物以儉亦未階於出世也解網放禽穿泉掩胔起泣辜之澤行扇暍之慈推溝之念有如不足納隍之心無忘宿寤蓋所以示物以為仁亦未階乎出世也紫府青丘陘山漳木敦河上之道文悅岐伯之章句甘泉啟太一之壇嵩山置奉高之邑碣石刻羨門之誓不期作交門之歌斯蓋止愛久齡事在諸己篤而為論彌有未弘雖獲巃嵷之禪終墮長生之難徒階三清之樂不祛八倒之境豈若燃智慧之炬照生死之闇出五陰之聚升六度之舟浮眾德之海踐不生之岸於是莊嚴國界建立道塲廣行利益開闡佛事驅彼眾生同躋仁壽引茲具縛俱入大乘九有傾心十方草靡如憑津濟咸賴歸依[暘-勿+((傘-(企-止))-┬+(一/ㄎ))]乎若朝日之聞眾華霈乎若農夫之遇膏雨功德之翼已圓智慧之門必備以為般若經者方等大法峻極靡際深邃無底籠萬善乎無相兆九垓而無邊譬由枝川派別入大海而同味眾芳雜彩到須彌而一色空空不著如如俱會不合不散無去無來種覺可生允茲佛母羣典弗逮是號經王乃欲震一音雨法雨示五眼引重昏昭陽紀歲元枵次星夾鍾應乎仲春甲申在乎吉日將幸同秦大轉法輪茲寺者我皇之所建立改大理之署成伽藍之所化鐵繩為金沼變鐵網為香城照神光於熱沙起清涼於炎火千櫨嶻孼百栱穹隆紅璧元梁華榱玉砌三階齊列四注周流上玉翼而捫天飛銀楹而蔽景虹拖蜿垂承甍繞𣠚蓮抽井倒冒宇臨窗彤彤寶塔既等法華之座峩峩長表更同意樂之國下鑿白銀之塹傍暉金薄之甎高門洞啟不因銅馬之飾寶殿霞開無假鳳皇之瑞金輪燭日妙臨淄之地下層臺累駕邁宛委之空飛夏宇凝霜溫室含暖雕樓之內滴動而響生洞扉之裏鷦歸而氣激幢號摩尼旛懸金縷盤徑十丈鈴圍四斛舒七寶之交枝流八功之淨水地芝候月天華逆風法鼓夜鳴聲中聞法瓊枝旦動葉裏成音妙德陽之宮麗未央之閫故銅櫩三丈追嗤井幹玉樓十二遙恥神仙譬彼清凉之臺同符蘭臺之寺忉利照園之東帝釋天城之北故以辛壬癸甲緜蠻霮䨴吁哉其不可狀鏘鏘旰旰瓌譎雜錯邈乎其不可名於是璧日揚精景雲麗色薰風徐動淵露微垂後距屯威前茆警列武較星連鴻鐘吐響運天官之法駕啟天路之威神百靈扶持千乘雷動六虬齊軫七斗垂暉雲罕乘空勾陳翼駕超光躡景日被天廻金葢玉舉豹服鼉鼓纖驪沃若天馬半漠綠弓黃弩象飾魚文佽飛案節不勞斬蛟之劍虎賁弢羽豈假鳴烏之射湛湛奕奕轔轔赫赫出乎大通之門天子降雕輦之貴行接足之禮頂拜金山歸依月面如聞萬歲之聲若觀六變之動於是乃披如來之衣登獅子之座均百慮之紛總愍三請之慇懃啟真慧之深宗明度彼之弘教二諦現空有之津二智包權實之底大乘豁其靡礙道心究其歸涯因果之攝不運而行真俗莫求弗動斯到不以二法會乎中道盡佛淵海入佛法藏極修妬之妙典研龍宮之祕法宣娑婆之奧旨闡眾聖之微言正水既沾邪難自息慧日普照毒霜並消除黑闇於四生遣無明於三界巍巍乎若彌樓之在巨海穆穆乎譬眾星之遶圓月於時天龍八部側塞空界積衣成座散華至膝三千化穢土之質火宅有離苦之期惡道蒙休泥犂普息詵詵學侶濟濟名僧皆樂說如辨才智慧如身子踰乎青目黑齒高彼廣膝赤髭咸符寫瓶之思並沾染㲲之施如金復冶似玉更雕聞所未聞得未曾得鬱搖動色請益無倦百司俱列簪履相趨豐豹焜煌華綬苒蒻謂舍衛之集大林之講無以過也將令一一佛性逢了因而俱出一一佛土咸遣二而除三比夫歌南風尚黃老臨辟雍講孔宅ㄠ魔安足而語哉距於三月甲辰法席圓滿如來放大光明現希有事雄雄吐色珠火非儔曈曈上映丹紫競發榮河恥其祥潤汾陰陋其暉影掩入殿之紫雲奪鴻門之妙氣昔法華初唱毫照普林般若聿宣通身盡笑王城之瑞千載更逢豈非聖主同諸佛身降茲妙相等諸佛力若符契焉猶秉淵默之謙虛弘懍焉之至誠為而不宰推而勿居以百姓之心為心非關諸己荷負無倦攝受四生皇太子臣綱視膳東廂親承大法以為西巡東狩讚頌以興柴山望祀詠歌斯作况頂開而受露鞠躬而聞道敢述盛德之形容以為頌曰

玉牒悠敻青史綿長道㳂五勝風殊百王商丘命瑱姬水開璜河澄待聖海謐期皇方天譬地功歸有梁垂拱南面克己巖廊權輿教義製造衣裳九韶革響六樂改張儀鳳婉婉擊石鏘鏘廣修璧水洞啟膠庠輕軺徵聘旌帛搜揚蘭臺且富廣內斯藏芸香蘭馥綠字摛章文功既被武跡斯彰題雕臆鏤舌紫支黃南街請質北闕來王飛旌集翰勒跡書狼銀車引附黑節招荒文同海截化普龍鄉西踰月屈東漸扶桑卑宮類禹解網如湯衢室納異明臺引良善旌弗卷諫鼓其鏜萬符集祉百神啟祥黑丹吐潤朱草舒芳珠懷鏡像星含喜光液池下鶴高梧集凰赤熊旦繞素雉朝翔觀玉伯友訪道西王遊經建木巡指盛唐終非運出豈曰津梁我有無礙共向圓常玉鑾徐動金輪曉莊紫虬翼軑綠驥騰驤虎文駐蹕龍驂啟行闌千玉馬照曜天狼元旄映日翠鳳晞暘前飛格澤後擁陸梁風移霆掃參差焜煌峩峩寶座郁郁名香法徒學侶塵沙堵牆慈雲吐澤法雨垂凉三密不限四辨難量猶茲海寶譬彼山王慧流總被藥木開芒佛日出世同遣惑霜帝釋歌詠幽祗贊揚空華競下天琴自張山含影色地入毫光非烟繞氣陸藕開房澤普三界恩均八方巍巍蕩蕩為舟為航伊臣稽首萬壽無疆

　　元圃園講頌(井序)

　　同前

　　竊以寶山峻極駘足未窺慧海遙波輕舟詎泛故以探沙亂妙類杵迷形百代同昏千年誰啟皇上託應金輪均符玉鏡低矜苦習續照慈燈鶴樹還春龍泉更曉元水三祥丹陵瀉電功韜火宅德覆雲衢智慧之光猶初日照忍辱之力如明月珠天成地平遐肅邇睦澤漏無底化行靡外滄河鏡淥碧海調風停瑞氣於三辰汎祥烟於五節鱗羽被解羅之澤黎元沐仁壽之慈於是正化潛通法輪常轉類空境之傳虛猶懸河之瀉潤儲君德彰妙象體睿春瓊視膳問晨遊心法犍搦管摛章既㛹娟錦縟清談論辨亦參差玉照夏啟恧德周頌慙風乃於元圃園棲聚息心之英並命陳徐之士摳談𣱵日講道終朝賓從無聲芳香動氣七辨懸流雙因俱啟情遊彼岸理愜祗園靈塔將涌天華乍落於時藏秋仲節麗景妍晨氣冷金扉霜浮玉管茲園邃密獨華勝地畫堂玉砌碧水銀沙鳥頡頏於瓊音樹葳蕤於妙葉液水穿流蓬山寫狀風生月殿日照槐烟綱叨藉殊寵陪奉塵末預入寶樓竊窺妙簡鳧興藻抃獨瑩心靈敢作頌曰

皇儀就日帝道昌雲化隆垂拱德曼鴻芬機乘八解道照三墳巍巍蕩蕩萬代一君重離照景玉潤舒華七淨標美三善稱嘉降茲法雨普洽生芽漣漪義水照曜文華芳園靉靆天宮類寶析論冥空元機入道密宇浮清重閣相藻日映金雲風搖銀草肩隨接武握寶靈珠皆抽四照並掞九衢顧惟多缺徒奉瑛瑜終如燕石更似齊竽

　　菩提樹頌(并序)

　　同前

　　竊以因緣假有眾生之滯根法本不然至人之妙理是以三界六趣遶業障而自迷八解十智導歸宗而虛豁是以能仁大師隨緣布道愍燄宅之既焚傷欲流之永騖託白淨之宮照黃金之色居茲三惑示畫篋之非真出彼四門驚浮雲之易滅於是佛日啟法雷震設漸教降權迹三寶現世一道知歸大接羣蒼救茲未度法雨法水之潤等世界於無邊智燈智炬之光同虛空於莫限物因難量化緣將息林開白樹目映青枝悲哉六識沉淪八苦不有大聖誰拯慧橋皇帝體乾元之叡德合天地之純誠照玉鏡之神握太平之運吞虞孕夏罩漢籠周御六氣而子蒼生扇二儀而布亭毒緯樂經禮偃武修文秋荼不設廢九律之嚴科春雨愛生解三驅之密網固以咸池之靈自失汾水之德知慙少陽懋善於元真蕃臣變和於槐袞八凱三座九𣗥四科之士內宣王事運策橫行專城推轂之將外守封疆一同文軌萬方共貫穿胷鏤臆之酋短身長臂之師南越鑠石北極天沙東邁日枝西踰月紀莫不梯峰挂迥越繩度之山航海跨深汎浮毛之浪奉方入貢進忠請職獻同心之鳥貢比肩之獸爾乃嘉祥競發寶瑞咸委靈芝潏露月萃郊園義鳳仁虎日聞郡國如珠如璧既照燭於中畿若雲非雲亦徘徊於宮雉於是驅黎民於仁壽濟動植於幽隍歲樂民殷家給戶足斑白不提挈童穉有謳歌從善如流應風猶草開農務本鑄刃銷鋒紅粒盈箱青蚨委貫上照天下漏泉天既成矣地既平矣天子乃均一子愍四先示正行之因標出要之路廣設道塲大弘妙法涅槃寶棹接眾惑於背流慈悲光明照羣迷於未曉法輪遍乎大千清凉被於小葉故天人舞鳳去照園而讚善菩薩飛象越香土而來儀五百寶蓋騰光自合十千纓絡縣空下墜龕室莊嚴國界殊特製三時之殿聳四柱之臺雖漢后望神之宮軒轅待仙之觀曾何足擬髣髴寶雲儀形等覺於是想成道之初建菩提之樹四海呈珍百工薦巧雕金鏤碧綴鏡懸珠製似雪山形同飛蓋四布垂陰五面益物名高滿月德踰普覆並艷千光之樹連英五色之華璧日垂彩玉帶生烟微風徐動寶枝成樂儼然妙色蔭此曲枝顯若金山尊如聚月信女百味之初諸天四鉢之狀散漫祥草連翩青雀伏吐電之魔却擔山之鬼奇姿瓌質不可勝言此實生善之妙緣進行之深福當今盛美曩代未聞方應照德不窮懸諸日月巍巍永樂萬萬斯年敢作頌曰

綿史載觀靈篇眇鏡寶冊葳蕤帝圖掩映鳥紀稱祥龍書表慶九州布德五絃作詠蒸哉至矣有梁啟聖功覆終古業高受命金輪降道玉衡齊政無思不服有德斯盛一乘運出五眼清淨稟識康歌昆蟲得性舜廚靈蓮堯庭神莢豈如道樹覆潤弘浹靡密垂光芬芳委疊時動百華乍開千葉現彼法身圖茲瑞牒海度六舟城安四攝惠澤既播淳風普叶休明智鏡清朗法泉百神嗟仰千佛稱傳榮光動照玉燭調年菩提永立波若長宣穆穆明后萬壽如天

　　悔高慢文

　　同前

　　弟子蕭綱又重至心歸依三寶竊聞禮稱弗傲表洙泗之遺文經云不慢驗踰闍之妙典故一遇恆神陵伽尚生餘習上賓天帝淮南猶有誤辭亦有才曰隱淪調惟高俗猶足座庳晉君立前齊主况復道隆三學法兼五眾如過前殿似出北門而不密室致恭遺弓接足敢藉勝緣願起弘誓從今日始乃至菩提于諸出家悉表虔敬方欲削除七慢折制六根賓頭下步庶無厥咎耆達棄車方思景慕幽顯大眾咸為證明

　　六根懺文

　　同前

　　今日此眾誠心懺悔六根障業眼識無明易傾朱紫一隨浮染則千紀莫歸雖復天肉異根法慧殊美故因見前境隨事起惡今願舍此肉眸俱瞬佛眼如抉目王見淨名方丈之室多寶踊塔之瑞牟尼鷲嶽之光彌勒龍華之始常遊淨土永步天宮耳根闇鈍多種眾惡悅染絲歌聞勝法善音昏然欲睡聽鄭衛淫靡聳身側耳知勝善之事樂之者希淫靡之聲欣之者眾願捨此穢耳得彼天聰聞開塔關籥之聲彈指謦咳之響諸佛所說悉皆總持香風淨土之聲寶樹鏗鏘之響於一念中怳然入悟鼻根過患彌復頑嚚耽染六蘭流連百和鬱金易著薝蔔難排雖復一薰一蕕叶性難遺空中海上彌不自覺至如雕鑪在彼翠霧霏烟識染相牽彌生織累所以蝍蛆甘帶自謂馨香烏鵶嗜鼠不疑穢惡今願捨此鼻根得彼天受振裳躧步跨栴檀之迥林提囊拭鉢捧香積之寶飯長離穢濁永保清升舌根障重染惡尤深毒刺爭與惡虵競起既貪五黃六禽之旨又甘九鼎八珍之味所以焚山破卵涸水枯鱗黿臛不斟有染指之過羊羹不及致入陣之苦雖復鴝䐿鹿胃猶不稱甘鳳肺龍胎更云不美雖羅鼎俎未必皆嘗在彼眾生於命已酷或復間朋亂友破俗傷真變紫奪朱反白為黑所以讒言三至曾母投杼端木一說越霸吳亡故知三寸之舌未易可掉駟馬既出於事難追願斷煩惑入清淨境既同阿難乞乳之譏又等淨名寂默之致餐禪悅之六味服法喜之三德形恭心到永趣菩提身根頑觸唯貪細軟質體塵礙不重戈矛莫不愛我輕他陵人傲物縱此裸蟲不羈醉象六塵四倒自此而生五蓋十纏因斯而致所以象簟清潤遨遊於夏室重衾狐白溫煦於冬房結駟廣廈動靜必安鷁首翠樓去來有託所以三業之過出自機關四大假成豈有真我願捨此畫瓶得彼金色淨寶珠之法飾煦琉璃之慧體長歸五分末等十身意識攀緣其罪山積險同夢幻譬若猴猿懸鏡高堂一念難淨走丸索上百慮先馳至如二十五有紛繞不息九十八使驚騖無已所以灰心滅智行拔於三乘風禪露飲道高於六度今願斷此意根祛累斯盡心當恬泊洞煦無生一切眾罪悉滅俗門三界異途歸之真域懺悔已竟誠心作禮

　　唱導文

　　同前

　　夫十惡緣巨易惑心塗萬善力微難感靈性是以摩鉗赴火立志道塲薩埵投身必之妙覺眾生積染流浪不歸苦海易沈慈波空蕩渴愛與生死共門無朋與結網同路各趣百非纏茲四苦人思戮力昭彼三明是以如來因機致化如大醫王隨病施藥當今王化之基格天網地扇仁風於萬古改世季於百王覆載蒼生慈育黎首天涯海外奉道餐風抱嗉吹脣含仁飲德民無賢肖愛均一子眾等宜各克己丹誠澄心慊到奉為至尊敬禮娑婆世界釋迦文佛歡喜世界旃檀德尊水精剎土月電如來寶明世界山海慧佛奉願聖御與天地比隆慈明與日月齊照九有被康哉之澤八方延仁壽之恩玉燭之美日著遐方擊壤之歌遍聞天下敬由心起五體所以外恭情發於中六識所以單到故一善染心萬劫不朽百燈曠照千里通明憑法致安積善延慶今日幸遇茲訓誘豈得不罄竭心途奉為皇太子敬禮東方寶海南方燈明西方無量壽北方相德奉願離明內映合璧外和玉震雲浮金聲海鏡日朝顏色四善流風既擅溫文之德實著監國之重蒼生飲德有識餐仁燮和內化事炳周經讚德含章訓高惇史故以配正奉天表七教於仁德宣風緝惠闡六服於溫慈各宜攝心奉為貴嬪歸命敬禮五十三佛三十五尊當來賢劫千劫在百七十奉願月相與萬善同休金聲與四時並祐興七覺以炳照冏十智於當樂閨守奉仁宮儲欽德暉同疊璧煥若崑瓊蓋聞嵩高惟嶽作屏皇家宗子維城克固磐石所以戚均魯衛任等蕭曹三台正席坐而論道九𣗥勤王恪居連事宜各運心奉為臨川安成建安鄱陽始興豫章南康廬陵湘東武陵諸王家國戚屬六司鼎貴歸命敬禮舍利形像菩提妙塔多寶踴現釋迦碎身奉願心鏡凝深身清嶽峙克隆帝祉永茂皇枝眾各一心歸命三寶三界異術五道分逕天人植業各歸一果鬼神牽報事炳冥途上善華果既乖正力五濁煩心彌多惱累雖復聰明正直三牲之祀未虧陰陽不測六根之滯猶染眾等宜各露誠逮為天龍八部護塔善王乃至修羅八臂摩醯三目盡為敬禮尊經正典清淨波若究竟涅槃法華會一之文淨名不二之說願一切善神永斷無明長遵正本臥處寶宮坐甘香積帝釋淵廣泛般若之舟淨居深沈駕牛車之美澤及三界明照四天大悲拔苦事炳前經弘慈與樂義高名訓是以靈權降迹出沒不同菩薩位懷顯晦多術無邊劇惱扇八苦於修途有縛纏情繞六趣於危道金鎖玉牀猶念解脫雕珠飾綺不及途中至如飄颻熱風滄浪冰水暗室千重黑城百仞鐵輪碎骨銅柱焦腸傷出刀鋒橫抽劍鍔如斯眾苦尤為險脆一息不追則萬劫永別剎那暫斷則千代長離相與共託閻浮泡生幻處危脆之質有險蜉蝣風電之馳誠難可駐况復三相併蹙二鼠攢危毒箭惡蛇尤為可畏庶憑正法拔茲累染長享百福永斷六塵對至無疆唯佛可恃今為六道四生三途八難慈悲懇倒一心遍禮十住菩薩三行聲聞禮救世觀音獻葢寶積西方大勢東國妙音四辨淨名二土螺髻珠頂善宿彌勒文殊金剛藏解脫月棄陰蓋常舉手十大弟子五百羅漢願囹圄空虛疾惱消息城中百縣方外千城凡在幽執一同寬蕩人協覆蛇俗化匡蟻類服鴆之不死同拔劍之無傷含生不縷轉死自溫渭橋日飽翳桑無餓打塞三塗填碎地獄破魔兵眾壤生死軍閻羅發十善之心牛傍啟五戒之業如魚少水若鴈窮林一聽法音即捨穢質人運五體歸命三寶

　　千佛願文

　　同前

　　蓋聞九土區分四民殊俗昏波易染慧業難基故法身寂鏡有照斯感滌無明於欲海度蒼生於寶船或輕慈導捨薄笑牽悲曲艷口宣斜光頂入自鹿樹表光金河匿曜故象法眾生希向有形雖千聖異迹一智同塗弟子某甲久沒迷波長流苦沫不生意樹未啟心燈而蓋生一念敬造千佛雖復無上無為極相難辨非空非有妙智難觀而紺髮日光蓮眸月面庶可長表誠敬永寄心期

　　為諸寺檀越願疏

　　同前

　　菩薩戒弟子蕭綱歸依十方盡虛空界一切諸佛歸依十方盡虛空界一切尊法歸依十方盡虛空界一切聖僧積習長夜輪轉覆灰末劫易危煩流難拯不樹兩門豈修二翼常恐虛蕉染惑永結駛河愛藤懸網長垂苦岸敢承三寶覺悟之方於幽顯前發弘誓願今願為武當山大平寺并此鎮望楚白塔同安習善延明頭陀上鳳林下鳳林廣嚴等寺皆盡形壽永為檀越雖七寶四事多謝往賢一念片言庶符般若方類不滅之燈終非起烟之密以此功德仰福皇帝春宮家國內外咸同此善乃至天龍八部六道四生普皆蒙福


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十一卷目錄釋教部藝文四謝齊竟陵王示華嚴瓔珞啟　染沈約均聖論　前人答陶華陽　前人究竟慈悲論　前人述僧設會論　前人述僧中食論　前人因緣義　前人懺悔文　前人千僧會願文　前人為文惠太子禮佛願疏　前人為文惠太子解講疏　前人為齊竟陵王發講疏(并頌)　前人為齊竟陵王解講疏　前人又為南郡王捨身疏　前人捨身願疏　前人禮佛唱導發願文　王僧孺懺悔禮佛文　前人初夜文　前人答釋法雲書　陸倕答釋法雲書　王筠謝東宮賜聖僧餘饌啟　劉孝威謝東宮賜淨饌啟　前人南齊書高逸傳後論　蕭子顯與蕭諮議等書　元帝與劉智藏書　同前修心賦(有序)　陳江總香讚　前人花讚　前人燈讚　前人幡讚　前人羣臣請陳武帝懺文　前人諫崇釋疏　北魏裴延儁

神異典第七十一卷

　　釋教部藝文四

　　謝齊竟陵王示華嚴瓔珞啟

　　梁沈約

　　竊以六詩雨散百氏雲興或事止襃刺或義單小辨莫不雕風烟之氣狀流日月之英華明公該元體妙凝神宙表廕法雲於六合揚慧日於九天因果悟其初心菩提證其後業陟無生之遠岸汎正水之安流受三遠十號之尊崇建四辨八聲之妙極法身與金剛齊固常住與至理俱存

　　均聖論

　　前人

　　自天地權與民生攸始遐哉眇邈無得而言焉無得而言因有可言之象至於太虛之空曠無始之杳茫豈惟言象莫窺良以心慮事絕及天地蕞爾來宅其中毫端之泛巨海方斯非譬然則有此天地已來猶一念也我之所久莫過軒羲而天地之在彼太虛猶軒義之在彼天地齷齪之徒惟謂赫胥為遠何其瑣瑣為念之局耶世之有佛莫知其始前佛後佛其道不異法身湛然各有應感感之所召跨大千而咫尺緣苟未應雖踐跡而弗覩娑婆南界是曰閻浮葱嶺以西經塗密邇緣運未開自與理隔何以言之夏殷已前書傳簡寡周室受命經典備存象寄狄鞮隨方受職重譯入貢總括要荒而八蠻五狄莫不愚鄙文字靡識訓義不通咸納贄王府登樂清廟西國密塗厥路非遠雖葉書橫字華梵不同而深義妙理干焉自出唐虞三代不容未有事獨西限道未東流豈非區區中國緣應未啟求其會歸尋其旨要寧與四夷之樂同日而語乎非為姬公所遺蓋由斯法宜隱故也炎昊之世未火未粒肉食皮衣仁惻之事弗萌懷抱非肉非皮死亡立至雖復大聖殷勤思存救免而身命是資理難頓奪實宜導之以漸稍啟其源故燧人火化變腥為熟腥熟既變蓋佛教之萌兆也何者變腥為熟其事漸難積此漸難可以成著迄乎神農復垂汲引嘉穀肇播民用粒食歉腹充虛非肉可飽則全命減殺於事彌多自此已降矜護日廣春蒐免其懷孕夏苗取其害穀秋獮冬狩所害誠多頓去之難已備前說周孔二聖宗條稍廣見其生不忍其死聞其聲不食其肉草木斬伐有時廢卵不得妄犯漁不竭澤畋不燎原釣而不綱弋不射宿肉食蠶衣皆須耆齒牛羊犬豕無故不殺此則戒有五支又開其一也逮於酣醟於酒淫迷乎色詭妄於人攘濫自己外典所禁無待釋教四者犯人人為含靈之首一者害獸獸為生品之末上聖開宗宜有次第亦由佛戒殺人為業最重也內聖外聖義均理一而蔽理之徒封著外教以為烹羊豢豕理固宜然惑者又云若如釋氏之書咸有緣報之業則禹湯文武並受刲刳周公孔子俱入鼎鑊是何迷於見道若斯之篤邪試尋斯証可以有悟矣

　　答陶華陽

　　前人

　　難云釋迦之現近在莊王唐虞夏殷何必已有周公不言恐由未出非關宜隱育王造塔始敬王之世閻浮有四則東國不容都無答曰釋迦出世年月不可得知佛經既無年曆注記此法又未東流何以得知是周莊之時不過以春秋魯莊七年四月辛卯恆星不見為據三代年既不同不知外國用何曆法何因知魯莊之四月是外國之四月乎若外國用周正邪則四月辛卯長曆推是五日了非八日若用殷正邪周之四月殷之三月用夏正邪周之四月夏之二月都不與佛家四月八日同也若以魯之四月為證則日月參差不可為定若不以此為證則佛生年月無證可尋且釋迦初誕唯空中自明不云星辰不見也瑞相又有日月星辰停住不行又云明星出時墮地行七步初無星辰不現之語與春秋恆星不現意趣末乖若育王造塔是敬王之世閻浮有四此道已流東國者敬王已來至於六國記注繁密曾無一槩育王立塔非敬王之時又分明也以此而推則釋迦之興不容在近周世公旦之情何得未有

　　難云夫子自以華禮興教何宜乃說夷法故歎中國失禮求之四夷亦良有別意答曰弘教次第前論已詳不復重辨

　　難云四夷之樂裁出要荒之際投諸四裔亦密邇危羽之野禹跡所至不及河源越裳白雉尚稱重譯則天竺罽賓久與上國殊絕衰周已後時或有聞故鄒子以為赤縣於宇內止是九州中之一耳漢初長安乃有浮圖而經像眇昧張騫雖將命大夏甘英遠屆安息猶弗能宣譯風教必其發夢帝庭乃稍興顯此則似時有通礙非關運有起伏也答曰本以西域路近而大法不被此蓋由緣應未發非謂其途為遠也其路既近而此法永不東流若非緣應未至何以致此及後東被皆由緣應宜發通礙各有其時前論已盡也

　　難曰若必以緣應有會則昔之淳厚羣生何辜今之澆薄羣生何幸假使斯法本以救澆者夫為罪莫過於殺肉食之時殺孰甚焉而方俟火粒甫為教萌於大慈神力不有所躓乎若秔糧未播殺事難息未審前時過去諸佛復以何法為教此教之萌起在何佛兼四戒犯人為報乍輕一殺害獸受報更重首輕末重亦為未達夫立人之道曰仁與義周孔所云聞聲不食斬伐以時者蓋欲大明仁義之道於鳥獸草木尚曰其然况在乎人而可悖虐非謂內惕寡方意在緣報覩迹或似論情顧乖不審於內外兩聖其事可得是均以不此中參差難用頓悟謹備以諮洗願具啟諸蔽答曰民資肉食而火粒未啟便令不肉教豈得行前論言之已具不復重釋眾生緣果所遭各有期會當昔佛教未被是其惡業盛時後之聞法是其善業萌時善惡各有其時何關淳厚之與澆薄五支之戒各有輕重非殺戒偏重四支並輕且五業雖異而互相發起犯人之戒人重故先出犯獸之戒獸輕故後被訓戒之道次第宜然周公孔子漸弘仁惻前論已詳請息重辨若必以釋教乖方域之理外此自一家之學所不敢言

　　究竟慈悲論

　　前人

　　釋氏之教義本慈悲慈悲之要全生為重恕己因心以身觀物欲使抱識懷知之類愛生忌死之羣各遂厥宜得無遺失而俗迷日久淪惑難愛革之一朝則疑怪莫啟設教立方每由漸致又以情嗜所深甘腴為甚嗜深於情尤難頓革是故開設三淨用伸權道及涅槃後說立言將謝則大明隱惻貽厥將來夫肉食蠶衣為方未異害命夭生事均理一瀹繭爛蛾非可忍之痛懸庖登俎豈偏重之業而去取異情開抑殊典尋波討源良有未達漁人獻鮪肉食同有其緣枲妾登絲蠶衣共頌其分假手之義未殊通閉之詳莫辨訪理求宗未知所適外典云五畞之宅樹之以桑則五十者可以衣帛矣鷄豚犬彘勿失其時則七十者可以食肉矣然則四十九年已前所衣宜布矣六十九年已前所食宜蔬矣輕煖於身事既難遣甘滋於口又非易忘對而為言非有優劣宜枲麻果菜事等異同攘寒實腹曾無一異偏通繒纊當有別途請試言之夫聖道隆深非思不洽仁被羣生理無偏漏拯麤去甚教義斯急繒衣肉食非己則通及晚說大典弘宣妙訓禁肉之旨載現於言黜繒之義斷可知矣而禁淨之始猶通蠶革蓋是敷說之儀各有次第亦猶闡提二義俱在一經兩說參差各隨教立若執前迷後則闡提無入善之途禁淨通蠶則含生無頓免之望難者又以闡提入道聞之後說蠶革宜禁曾無槩理大聖弘旨義豈徒然夫常住密奧傳譯遐阻泥洹始度咸謂已窮中出河西方知未盡關中晚說厥義彌暢仰尋條流理非備足又按涅槃初說阿闍世王大迦葉阿難三部徒眾獨不來至既而二人並來唯無迦葉迦葉佛大弟子不容不至而經無至文理非備盡昔涅槃未啟十數年間廬阜名僧已有蔬食者矣豈非乘心闇踐自與理合者哉且一朝裂帛可以終年烹牢待膳互時引日然則一歲八蠶已驚其驟終朝未肉盡室驚嗟拯危濟苦先其所急敷說次序義實在斯外聖又云一人不耕必有受其饑者故一人躬稼亦有受其飽焉桑野漁川事雖非己炮肉裂繒咸受其分自涅槃東度三肉罷緣服膺至訓操槩彌遠促命有殫長蔬靡惓秋禽夏卵比之如浮雲山毛海錯事同於腐鼠而繭衣纊服曾不懷疑此蓋慮窮於文字思迷於弘旨通方深信之客庶有鑒於斯理斯理一悟行迷克反斷蠶肉之因固蔬枲之業然則含生之類幾於免矣

　　述僧設會論

　　前人

　　夫修營法事必有其理今世召請眾僧止設一會當由佛在世時常受人請以此擬像故也而佛昔在世佛與眾僧僧伽藍內本不自營其食具也至時持鉢往福眾生今之僧眾非唯持鉢者少乃有腆恣甘腴廚膳豐豪者今有加請召並不得已而後來以滋腴之口進蔬䔩之具延頸蹙額固不能甘既非樂受不容設福非若在昔不得自營非資四輩身口無託者也此以求福不其反乎篤而論之其義不爾何者出家之人本資行乞戒律昺然無許自立廚帳并畜淨人者也今既取足寺內行乞事斷或有持鉢到門便呼為僧徒鄙事下劣既是眾所鄙恥莫復行乞悠悠後進求理者寡便謂乞食之業不可復行白淨王子轉輪之貴持鉢行詣以福施者豈不及千載之外凡庸沙門躬命僕豎自營口腹者乎今之請僧一會既可髣像行乞行乞受請二事不殊若以今不復行乞又不請召則行乞求法於此末冥此法既冥則僧非佛種佛種既離則三寶墜於地矣今之為會者宜追想在昔四十九年佛率比丘入城乞食威儀舉止動目應心以此求道道其焉適若以此運心則為會可矣

　　述僧中食論

　　前人

　　人所以不得道者由於心神昏惑心神所以昏惑由於外物擾之擾之大者其事有三一則勢利榮名二則妖妍靡曼三則甘旨肥濃榮名雖日用於心要無晷刻之累妖妍靡曼方之已深甘旨肥濃為累甚切萬事云云皆三者之枝葉耳聖人知不斷此三事求道無從可得不得不為之立法使簡而易從也若直云三事惑本並宜禁絕而此三事是人情所甚惑念慮所難遣雖有禁約之旨事難卒從譬於方舟濟河豈不欲直至彼岸河流既急曾無直濟之理不得不從流邪靡久而獲至非不願速事難故也禁此三事宜有其端何則食之於人不可頓息其於情性所累莫甚故推此晚食併置中前自中之後清虛無事因此無事念慮得簡在始未專在久自習於是束以八支紆以禁戒靡曼之欲無由得前榮名眾累稍隨事遣故云往古諸佛過中不餐此蓋是遣累之筌蹄適道之捷徑而或咸謂止於不食此乃迷於向方不知厥路者也

　　因緣義

　　前人

　　凡含靈之性莫不樂生求生之路參差不一一爾流遷塗徑各異一念之間眾緣互起一因一果內有差忒好生之性萬品斯同自然所稟非由緣立固知樂生非因緣因緣非樂生也雖然復俱宅形骸而各是一物一念既召眾緣眾緣各隨念起善惡二念誠有不同俱資外助事由一揆譬諸非木非土穀芽不生因緣性識其本既異因果不惑雖則必然善惡獨起亦有受礙雖云獨起起便成因內因外緣實由乎此也

　　懺悔文

　　前人

　　弟子沈約稽首上白諸佛眾聖約自今生已前至於無始罪業參差固非詞象所筭識昧往緣莫由證舉爰始成童有心嗜慾不識慈悲莫辨罪報以為毛羣魪品事允庖廚無對之緣非惻隱所及晨剉暮爚亙月隨年嗛腹填虛非斯莫可兼曩昔蒙稚精靈靡達遨戲之間恣行夭暴蠢動飛沈罔非登俎儻相逢值橫加勦撲却數追念種彙實蕃遠憶想間難或詳盡又暑月寢臥蚊䖟噆膚忿之於心應之於手歲所殲殞略盈萬計手因怒運命因手傾為殺之道事無不足迄至於今猶未頓免又嘗竭水而漁躬事網罭牽驅士卒懽娛賞會若斯等輩眾夥非一黨隸賓遊愆眚交互或盜人園實或倫人芻豢弱性蒙心隨喜讚悅受分吞贓皎然不昧性愛墳典苟得忘廉取非其有卷將二百又綺語者眾源條繁廣假妄之愆雖免大過微觸細犯亦難備陳又追尋少年血氣方壯習累所纏事難排豁淇水上宮誠無云幾分桃斷袖亦足稱多此實生死牢穽未易洗拔灌志慘舒性所同稟遷怒過嗔有時或然厲色嚴聲無日可免又言謔行止曾不尋研觸過斯發動淪無紀終朝紛擾薄暮不休來果昬頑將由此作前念甫謝後念復興尺波不息寸陰驟往愧悔攢心罔知云厝今於十方三世諸佛前見在眾僧大眾前誓心尅己追自悔責收遜前愆洗濯今慮校身諸失歸命天尊又尋七尺所本八微是構折而離之莫知其主雖造業者身身隨念滅而念念相生離續無已往所行惡造既由心行惡之時其心既染既染之心雖與念滅往之所染即成後緣若不本諸真諦以空滅有則染心之累不卒可磨今者與此愧悔磨昔所染所染得除即空成性其性既空庶罪無所託布髮頂禮幽顯證成此念一成相續不斷日磨歲瑩生生不休迄至道場無復退轉又彼惡加我皆由我昔加人若不滅此重緣則來惡彌遘當今斷絕永息來緣道無不在有來斯應庶達今誠要之咸達

　　千僧會願文

　　前人

　　弟子沈約上白十方諸佛十方諸大聖今見目前眾僧三界非有五陰皆無四倒十纏共相和合一切如電揮萬劫於俄頃丘井易淪終漂沈於苦岸迷塗邃遠弱喪忘歸區區七尺莫知其假耳目之外謂為空談靡依靡歸不信不受生靈一謝再得無期約所以撫心自惻臨踐非譬者也至聖凝寂無迹可尋緣應所感事惟拯物持鉢安行出彼祗樹不逾停午以福眾生芳塵餘法峨然未改約以往夏遘罹痾疾帝上哀矜深垂愍慮以月次徂暑日在丙寅仰會千僧於其私宅隆茲重施弗知所限既已奉祗洪德又思自罄家財一舉盈千力難私辦稍而後滿事或易充草堂約法師於所住山寺為營八集其一仰憑上定林寺祐法主今月二十九日第十會集百僧於所創田廬福不虛捐聞之經訓心路皎然又過於此凡有涓毫應證來業無巨無細咸歸聖主仰願十方共明此誓豈足少酬天眷蓋以微寄誠心云爾

　　為文惠太子禮佛願疏

　　前人

　　維年月朔日皇太子某稽首和南十方諸佛一切賢聖夫至理可祈必憑誠於正覺極妙有感乃歸仰於真如然後取證現前獲驗茲日去歲皇帝暫虧御膳小廢乾行四海震惶百司戰悚諱歷劫多幸夙世善緣忝生王家叨守儲嗣臣子心地倍用焦迫禁門旦啟欣問豎之安寢扉早闢訪饍夫之宰祗樹獨園伏膺下拜伽藍精舍繞足頂禮百神警衛萬福具臻曾不信宿聖躬和愈豈非三寶之弘慈十號之法力既而天從心欲誠願克果今於崇正殿奉還法會千僧仍留百僧八關行道又度二士同日出家惟願藉此功德奉資皇帝陛下壽與南山共久年將北極俱長道懋農軒德高堯舜上界八萬之劫可期下方七百之祚未擬元良之位長守膝下之懽上嗣之所永保懷袖之愛以茲法田奉中宮皇后殿下福履攸善無思不屆天母之德厚載不能加任姒之盛坤儀寧足匹末及諸王妃主宮掖嬪房未來因緣過去眷屬並同茲辰預此慈善又普為積苦餓鬼受辠畜生三途八難六道十惡水陸蠢動山藪翾飛濕生化生有想無想皆藉今日悲慈咸簉浣濯人天攝受幽顯證明庶憑眾力共相津濟謹疏

　　為文惠太子解講疏

　　前人

　　皇太子以建元四年四月十五日集大乘望僧於元圃園安居寶地禁苑皆充供具珍臺綺榭施佛及僧震元音於六宵暢微言於永劫三達宣其妙果十住讚其祥緣踐二氣而業升離九旬而功就暨七月既望乃敬捨寶軀爰及與冕自纓已降凡九十九物願以此力普被幽明帝室有嵩華之固蒼黔饗仁壽之福若有淪形苦海得隨理悟墜體翱塗不遠斯復十方三世咸證伊言茲誓或騫無取正覺

　　為齊竟陵王發講疏(并頌)

　　前人大矣哉妙覺之為妙也無相非色空不可極而立言垂訓以汲引為方慈波慧水雖可溉而莫知其源者也靈篇寶籍遠探龍藏蓋無得而言焉至於義指天山之表文隱交河之外又非斷籌所能筭也逮於祗樹菴園之妙吼四諦一乘之正說重譯而通中土莫不恆沙之一焉而詞源海廣理塗靈奧雖字流附響萬軫同起分條散葉離文析句未或暨其萬一也竟陵王殿下神超上地道冠生知樹寶業於冥津疑正解於冲念若夫方等之靈邃甘露之深元莫有不遊其塗而啟其室也祕藏之被東國者靡不畢集皆繕以寶縑文以麗篆凝光瓊笥炫彩瑤縢思欲敷震微言昭感未悟乃以永明元年二月八日置講席於上邸集名僧於帝畿皆深辨真俗洞測名相分微靡滯臨疑若曉同集於邸內之法雲精廬演元音於六宵啟法門於千載濟濟乎實矌代之盛事也自法王已降暨於聽僧條載如左以記其事焉乃作頌曰

十號神寂三達空元迹由聖隱教以慈宣氤氳緒法昭晰遺筌標聲妙住騰華寶蓮文摛龍藏義溢中天惟王稟照道冠增璿星羅寶幄雲開梵筵思馳春馬理折秋蟬靈場絢彩正水興蓮乘茲上果未導芳緣

　　為齊竟陵王解講疏

　　前人

　　夫憑形輝化必由委氣之途因方導理必同肖天之質是以表靈邃瑞誕聖王宮駐彩辰緯停華日月故能積慈成聖累妙成空坦照路於道揚拔迷根於苦岸弟子蕭子良滌盥煩襟栖情正業肅萃僧英敬敷慧典密藏奧文雲開雨散今魄首丹逵日弦上朔止步凝想空明屬念雖神迹稍緬而遺塵在茲乃飾筵藻殿張帷盛邸潔誠祗事建斯寶集蘭泉波涌芳藹雲廻祕理探微元况悠邈宗條既舉窮功允就論堂卷座義鼓停音乘此芳緣將升上住十方三世有證無爽

　　又

　　夫妙極眾象湛思必通理冠羣方有感斯應自鸞音輟唱圓光寢輝委華之相不傳踊地之符已遠行言人道事難於造次一悟階空効隔於俄頃若非積毫成仞累爝為明無以方軌慧門維舟法岸弟子是用夕惕載懷惟日不足者也故敬集名僧演敷奧籍震微起滯輪動雲廻月殿含呂魄弦上日甘露既窮輟言寶座卷文罷席衣屣相趨仰惟先后稟靈娥德叶景軒度道載華嶽化洽汾陰早棄蘭宮夙違椒掖千乘不追萬鍾靡及終天之慕不續於短年欷報之誠思隆於末劫敬捨軀服以充供施藉此幽通控情妙覺仰願聖靈速登寶位越四天之表記十號之尊帷茲三世咸證於此敢誓丹衷庶符皎日

　　為南郡王捨身疏

　　前人

　　弟子蕭王上白諸佛世尊道德僧眾夫色固無象觸必歸空三世若假八微終散雖復廻天震地之威窮於寂滅齊冠楚組之麗靡救埃壤而嗜慾易繁每疚心術捨施難弘用迷假照弟子樹因曠劫嚮報茲生託景中璇聯華日彩玉組夙紆蕃麾早建蘭池紫燕之乘擾於外閑黼帳翠帷之飾光於中寢徒以心源尚滯情路未昭識謝兼忘理慚獨悟不能叶調五氣綏御六神霜暑或愆風露時舛是以敷襟上寔棲誠妙覺敬捨肌膚之外凡百一十八種當令經衛夙理府絡時順萬祉雲翔百妖窮滌望北極而有恆瞻南山而同永又願宸居納祜則天均慶少陽介福儷日承休儲妃闡膺祥之符皇枝廣惟祺之祚敬飾崇甍嚴置寶幄仰延息心旁旅清信勗茲弘誓證其幽疑庶可以感降禎和招對靈應元塗匪昧要之無爽

　　捨身願疏

　　前人

　　優婆塞沈君敬白十方三世諸佛本師釋迦如來安養阿彌陀世尊云云一切眾聖今日道俗諸大賢德夫形非定質眾緣所聚四微不同風火亦異析而離之本非一物燕肝越胆未足為譬靜念求我無時可得而積此淪昏生生不已一念儻值曾未移時障習相蕩旋迷厥路橫指空呼名之為有豐己傷物日夜靡休蓄身外之財以充其慾攘非己之分用成其侈豈直溫肌㗖腹若此而已哉至於積篋盈藏未嘗登體溢俎充庖既飫斯棄曾不知粟帛所從事非因己悠悠黔首同有其分離多共寡猶或未均我若有餘物何由足仁者之懷不應若此侵他之財世稱為盜盜之甚者孰過於斯幽顯推求無一或可君仰藉時來久乘休運玉粒晨炊華燭夜炳目此迄今歷年三十遂乃服冕榮國裂土承家潤盈身己慶流僕妾室非懸磬俸有兼金救寒止於重裘而笥委餘襲冬夜既蒙累繭而櫝有羸衾自斯已上侈長非一雖等彼豪家其陋已甚方諸窶室所邁實多悟此非常事由諸佛有懷捨散宜光道塲饑寒困苦為患乃切布滿州縣難悉經緣其當稱力因事一旦隨年頭目髓腦誠難輕慕虧己贍物未易頓行誓欲廣念深恩積微成著施路檀門冀或能踐以大梁天監之八年年次元枵日殷鳥度夾鍾紀月十八在於新所創蔣陵皇宅請佛及僧髣髴祗樹息心上士凡一百人雖果謝菴園飯非香國而野粒山蔬可同屬饜兼捨身資服用百有一十七種微自損撤以奉現前眾僧夫室家患苦刀俎非切制除蕭散形質超然蠢彼羣生咸有佛性不因翦削此路莫由緣業舛互世諦煩記變形改飾即事為難故關以八支導彼清信一日一夜同佛出家本弘外教事非僧法而世情乖舛同迷斯路招屈名僧寘之虛室主人高臥取逸閒堂呼為八闢去之實遠雖有供施之緣而非斷漏之業約今謹自即朝至於明旦排遺俗累一同善來分留上德勖成微志藉此輕因庶證來果功德之言非所敢及

　　禮佛唱導發願文

　　王僧孺

　　夫至覺元湛本絕聲言妙慮虛通固略筌象雖事絕百非而有來斯應理亡四句故無感不燭皇上道照機前思超繫表凝神汾水則心謝寰中屈道軒丘則形勞宇內斯乃法忍降迹示現閻浮之境大權住地俯應娑婆之域故欲洗拔萬有度脫羣生濯淨水於寶池蔭高枝於道樹折伏攝受之仁遇緣而咸拯苦言軟語之德有感而斯唱日用不知利益莫限眾等相與增到奉逮至尊五體歸命敬禮云云仰願皇帝陛下至道與四時並運元風與八埏共廣反淳源於三古捨澆波於九代至治已覩於今日大道復屬於此時虎豹蹈而不驚虺蛇蹍而莫噬埋金坻玉毀契焚文嘉禾生醴泉出金車玉馬自相暉曜元鶴丹鳳飛鳴來往光景之所照燭舟車之所驅汎若不屈膝係頸廻首華音入侍藁街迎拜渭水與天地而長久等金石而逾固中嶽可轉長河有清而我聖皇愈溫愈晬不言而化行無為而教肅

　　夫道備監撫望表元良察遠知微貫宗勾極不勞斧藻無待審諭况復靜悟空有同觀貞俗能行能說既信既持眾等齊誠奉逮儲君殿下歸命敬禮云云仰願皇太子殿下厚德體於蒼莽廣載侔於磻礡前星照曜東離煥炳淑聞自遠和氣熏天異才爭入端人並至玉體怡清金聲妙越

　　夫茂實英聲道周德廣秉珪襲袞之貴坐槐憩棠之尊猶應共惜東暾俱吝西𡹮悟蕉蘆之非實知鏡月之虛街信秉電之不留黔畫水之隨合惟宜照之智炬灌以寶瀾增此睿根成斯妙植又各增到奉逮太尉等諸王殿下歸命敬禮云云仰願諸王既明且哲聲跨於河楚令聞令望道均於旦奭德貫右戚義藹周親作鉉則與二曜相終臨嶽則與四維等固若彭涓之遐永譬松筠之貞悅

　　夫天枝峻密帝葉英芬莫不玉震蘭搖金鏘桂縟覩寸文而驗錦觀一毛而測鳳並能才高銅爵詞富雲臺彬彬亹亹超超灼灼以斯勝善奉逮諸王殿下歸命敬禮云云仰願諸王殿下穆穆與清風並扇英英將白雲共朗永鍾清祉長享元吉出牧則聲高民上入朝則譽光物右德重山王智超海藏鏗鏘麗於珠樹皎鏡光於玉田

　　夫道流雲幄德感椒闈必以前藉勝因宿稟嘉數况重霑法雨更披慧日雖異姜后解珥請罪於周王不待樊姬捨肉有激於荊后而遵恭儉去嗜欲𢬵彫璣撤靡麗了心不滯正見無疑眾等齊誠奉為六宮眷屬歸命敬禮云云願六宮眷屬業華姬日聲麗媯辰震彩鐫圖傳芳詩史位齊寶印行等月光具六神通得四無礙

　　夫稟閒明之德懷深妙之心豈非修習有本故能依止無倦義興等諸公主忘斯華重甘此翹到並宿世之所記別故現前所以信了影響至真寤寐元極人各增到仰為諸公主歸命敬禮云云願諸公主日增智性彌長慧根四攝四依已遵已蹈七善七定靡退靡輟盛此王姬光茲帝女長享湯沐與河山而同固永報緹綺貫寒暑而無窮

　　夫三相雷奔八苦電激或方火宅乍擬駃河故以尺波寸景大力所不能駐月御日車雄才莫之能遏其間飲苦餐毒抱痛銜悲身口為十使所由意思乃八疵之主眾等相與彼我齊到懺悔業纏無始已來至於今日所為十惡自作教他見善不讚聞惡隨喜焚林涸澤走犬揚鷹窮鄭衛之響極甘旨之味戲笑為惡倏忽成非悔慢形像陵踐塔寺不敬方等毀離和合自定權衡棄他斗斛愧心負理昧主欺親雖七尺非他方寸在我而能性其情在人未易恣此心口眾罪所集各運丹懇五體自投歸命敬禮云云願現前眾等身口清淨行願具足消三障業朗三達智五眼六通得意自在

　　懺悔禮佛文

　　前人

　　夫有非自有有取所以有無非自無無著所以無故有取之惑興倏成萬累無著之念起一超九劫是知道之所貴空有兼忘行之所重真假雙照稟氣含靈莫聞斯本肖形賦影靡測由來故發茲識窟猶緜蒙其莫辨導此愚相尚窈冥而未悟茫茫有同暗海幽幽實在危城業風縈薄三有長騖惑水邅廻二死相屬以苦捨苦從暗入暗尋本不離色心即事莫非生滅是用抱此纏蓋輪廻生死恣其六愛興其八邪或狙詐而克昌乍仁義而溘死或才均智等此賤彼豪或共日並時人升我墜唯言報施寂寥不知因對皎徹曩緣今果過現殖成有如符契不謬毫髮而欲以促生運其長術浮命廻其冥數當知剎那交謝瞬息不畱東榑纔吐西崦已仄譬閱川之駛流若棲葉之輕露偽城易弛毒樹自攻若非實假兩明真俗俱辨豈能寫誠廻向刻意修習不退不沒愈堅愈固南平大王殿下含辰象之正氣畜海岳之淳靈宿侍八恆早遊七覺藉妙因於永劫招勝果於茲地若真金之愈鎣美玉之載琢是用未積已散不藏而捨故今式招靈指仰屈神儀建此齊肅譬茲關楗盛來緇素濟濟洋洋名香遍室寶華覆地高梵宛轉寧止震木遏雲清桴遙奕非直騰魚御馬即願四部至誠五體歸命東方云云願大王殿下五畏內遣十力外扶百福莊嚴萬祉周集愕夢無忤其慮甘寢有恬其神更闢寶衢愈興慧業

　　夫元極凝淡非學者所窺妙本難思豈行人能測是以十地云覩有羅縠之疑三乘稱見懷狂羊之惑自非鑒窮機覺照極冥虛窮理盡性體元含一安能濟世仁壽拯物阽危道包碧海聲高赤縣昔堯曜唯在即世舜黑不兼來果四巡疲於禹迹六事倦於湯身並域中之勤勞方內之成益豈有度元元於苦海拔冗冗於畏途運神刀震法吼究香城之妙理窮金河之奧說慧高龍樹智出馬鳴必欲洗濯臣民獎導緇白天覆地養水產陸生咸降慈悲悉蒙平等奉為皇帝陛下儲君太子歸命敬禮云云仰願皇帝陛下景祚與七政相齊皇基與二曜均永地平天成樂和禮洽玉燭道正氛氳無爽條風祥雨膏潤相屬却馬偃伯鑄戟銷戈南泊北臨西被東漸灑甘雨布慧雲唯繩可結在冠已盡唐哉皇哉為導為首又願皇太子殿下睿業清暉與貞明而並燭粹範溫儀從嵩霍而俱峻聲出姬誦道越漢莊永沐智水長照慧日上妙居身至仁在己自雙樹八枝潛光匿曜寶城不闢慧扇方掩而聖后騖法輪於長路棹寶舟於遙壑道浹人祇福隆祧墠肅事園寢虔奉宗祏藉斯妙果奉逮七廟聖靈歸命敬禮云云仰願重明累聖僾然如在騰神淨國總駕天宮託化金蕖遨遊寶殿

　　夫誠心內惻則至覺如在形力外殫則法身咫步眾等相與增到為諸王兄弟妃主戚屬歸命敬禮云云願諸王殿下裂壤盛於諸姬磐石過於隆漢德高魯衛義重間平論道則百辟依風作翰則羣黎仰化弘闡至教紹隆季像第內少長並膺此多福若百華之春麗譬萬寶之秋成信解堅深翹向無怠

　　夫小乘志劣事唯一己大士意均乃包六趣今日檀主信等明珠無勞傍鏡質同挺玉不待外光常欲物我均心怨親等觀眾等各歸誠為二十八天四王釋梵人間貧病地獄辛楚敬禮尊儀靈像菩提寶塔云云大乘奧藏妙法深經大身無邊身大力無量力四向四果八賢八聖願六氣氛氳四序熙穆至冶光萬宇元化洞九幽襲介披鱗濕生卵化八苦六窮三塗五道俱蒙惠利並識遵依刀林輟刃劍樹搖險迷域開道直指四衢闇室生明大啟三曜俱向道塲同登種覺

　　初夜文

　　前人

　　夫遠自無始至於有身生死輪騖塵轢莫之比明暗遞來薪火不能譬逝水非駛千月難保蓼蟲習苦桂蠹喜甘大睡劇於據梧長昏甚於枕麯義非他召事實己招曾不知稟此形骸所由而至將斯心識竟欲何歸唯以勢位相高爭驕華於一旦車徒自盛競馳騖於當年莫不恃其雄心壯齒紅顏緇髮口恣肥醲身安輕靡繁絃促柱極滔滛而不厭玉牀象席窮靡曼而無已謂悲泉若木出沒會不關人蹲烏顧兔升落常自在彼殊不知命均脆草身為苦器何異犬羊之趣屠肆麋鹿之入膳廚秋蛾拂燄而不疑春蠶縈絲而靡悟未辨先對不識因習及其一觸畏途孟門非險轘裂肢解方斯不臻其痛斷趾鑿肩比茲未極其苦輪廻起伏杳杳悠悠是以天中之天降悲提引壅夏河之長瀉撲秋原之猛燎或同商主乍等醫王形遍三千教傳百億或恣其神力或寂諸梵境言則三塗離苦笑則四生受樂乃應病投機解紛說理制之日夜稱為八關以八正鑰為法關楗斯實出世之妙津在家之雄行眾等相與運誠奉逮南平王殿下歸命敬禮云云仰願大王殿下睿業清暉與南岳而相固貞心峻節等東溟而共廣萬累烟消百災霧滅巧幻所不惑疆魔莫能嬈逐慘舒而適體隨暄凉而得性自稟儀天之氣永固膳衛之道得六神通力具四無礙智夫日在昆吾則慮繁事擾景落濛汜則神靜志怡璧月珠星含華相照輕雲薄霧朗然自戢鳴鐘浮響光燈吐輝法幢卷舒拂高軒而徐薄名香郁馥出重檐而輕轉金表含映珠柱洞色况復天尊端嶷威光四照煥發青蓮容與珂雪覺祗衛之咫尺若林園之斯在大招離垢之賓廣集應真之侶清梵含吐一唱三嘆密義抑揚連環不輟南平王體得機之敏資入神之微抱德含和經仁緯義善無細而不窮累有輕而必捨受同虛籥照如懸鏡忘魯衛之尊高略柎萼之華重建希有之勝席臨難遇之法場相與五體歸命敬禮云云仰願大王殿下入不二門登一相道德階不動智超遠行洋溢惠聲與八風而共遠優游玉體等六律而相調餐雪山之良藥挹露城之甘味袞服瓛珪與四時而永久朱輪緹幟貫千祀而常然

　　答釋法雲書

　　陸倕

　　辱告惠示至尊所答臣下審神滅論昔者異學爭途孟子抗周公之法小乘亂道龍樹陳釋迦之教於是楊墨之黨舌舉口張六師之徒轍亂旗靡言神滅者可謂學僻而堅南路求燕北轅首楚以斯適道千里而遙聖上愍其迷途爰奮天藻鉤深致遠盡化知神俾此困蒙均斯冰釋陳茲要道同彼月照弟子並以凡薄沾竊恩紀纓冕則天之朝食飫稽古之論贊幸之誠獨知踊躍猥頒告逮謹用書紳陸倕呈

　　答釋法雲書

　　王筠

　　筠和南辱告垂示上答臣下審神滅論竊聞僾然有見禮典之格言今則不滅法教之弘旨但妙相盧元神功凝靜自非體道者豈能默領其宗不有知機者無由冥應其會聖主迹同萬機心游七淨哀愍羣生嫗煦庶物滌彼蓋纏勖以解慧祛其蒙惑躋之仁壽信大哉為君善於智度者也弟子世奉法言家傳道訓而學淺行疎封累猶軫既得餐稟聖教預聞弘誘一音得解萬善可偕抃躍之情無以譬說弟子王筠和南

　　謝東宮賜聖僧餘饌啟

　　劉孝威

　　齊桓柏寢之器周穆軒宮之寶乳糜香飯蔗液瓊漿五杏七桃靈瓜仙棗莫不氣馥上天薰流下界石崇芳果金谷僅於萬株陳湯木滋杜陵幾於千樹猶自高謝珍奇多慚品族

　　謝東宮賜淨饌啟

　　前人

　　糜獻牛牧飯出龍宮千品甘露之食百花珍藥之果餅兼髓乳漿苞蔗柰雕盤流其滋旨寶器委其包香足使五世長者羞彼識味一角仙人恥其呪術微物多幸叨奉曲恩性命可捐殊私難答

　　南齊書高逸傳後論

　　蕭子顯

　　史臣曰顧歡論夷夏優老而劣釋佛法者理寂乎萬古迹兆乎中世淵源浩博無始無邊宇宙之所不知數量之所不盡盛乎哉真大士之立言也探機扣寂有感必應以大苞小無細不容若乃儒家之教仁義禮樂仁愛義宜禮順樂和而已今則慈悲為本常樂為宗施舍惟機低舉成敬儒家之教憲章祖述引古證今於學易悟今樹以前因報以後果業行交酬連璅相襲陰陽之教占氣步景授民以時知其利害今則耳眼洞達心智旁通身為奎井豈俟甘石法家之教出自刑理禁奸止邪明用賞罰今則十惡所墜五及無間刃樹劍山焦湯猛火造受自貽罔或差貳墨家之教遵上儉薄磨踵滅頂且猶非吝今則膚同斷瓠目如井星授子捐妻在鷹庇鴿從橫之教所貴權謀天日連環歸乎適變今則一音萬斛無待戶說四辯三會咸得吾師雜家之教兼有儒墨今則五時所宣於何不盡農家之教播植耕耘善相五事以藝九穀今則鬱單稉稻已異閻浮生天果報自然飲食道家之教執一虛無得性亡情凝神勿擾今則波若無照萬法皆空豈有道之可名寧餘一之可得道俗對校真假將讎釋理奧藏無往而不有也能善用之即真是俗九流之設用藉世教刑名道墨乖心異旨儒者不學無傷為儒佛理元曠實智妙有一物不知不成圓聖若夫神道應現之力感會變化之奇不可思議難用言象而諸張米道符水先驗相傳師法祖自伯陽世情去就有此二學僧尼道士矛楯相非非唯重道兼亦殉利詳尋兩教理歸一極但迹有左右故教成先後廣略為言自生優劣道本虛無非由學至絕聖棄智已成有為有為之無終非道本若使本末同無曾何等級佛則不然具縛為種轉暗成明梯愚入聖途雖遠而可踐業雖曠而有期勸慕之道物我無隔而局情淺智鮮能勝受世途揆度因果二門鷄鳴為善未必餘慶膾肉東陵曾無厄禍身才高妙鬱滯而靡達器思庸鹵富厚以終生忠反見遺詭乃獲用觀此而論近無罪福而業有不定著自經文三報開宗斯疑頓曉史臣服膺釋氏深信冥緣謂斯道之莫貴也

　　與蕭諮議等書

　　元帝

　　蓋聞圓光七尺上暎真珠之雲面門五色傍臨珊瑚之地化為金案奪麗水之珍變同珂雪高元霜之彩豈不有機則感感而遂通有神則智智而必斷故碧玉之樓升堂未易紫紺之殿入室為難必須五根之信以信為首六度之檀以檀為上故能捨財從信去有即空率斯而談良可知矣竊以瑞像放光倏將旬日蹈舞之深形於寤寐抃躍之誠結於興寢稍覺十字之蒸𠷣何曾之饌五鼎之味笑主偃之辭黿羹麟脯空聞其說羊酪猩脣曷足云也困於酒食未若過中不餐螺蚳登俎豈及春蔬為淨欲吾於三日潔齊自寅至戌一中而已自有米如玉銳鹽類虎形雲夢之芹遼東之藻十斤之梨千樹之橘青筍紫薑固栗霜棗適口充腸無索弗獲八功德水並入法流四土俱至偕讓弘道同志為友豈不盛歟

　　與劉智藏書

　　同前

　　菩薩蕭法車置郵大士劉智藏侍者自林宗遄反元度言歸以結元禮之心彌益真長之歎故以臨風望芙對月懷賢有勞寤寐無忘興寢方今元冥在節歲聿云遒日似青緹雲浮紅蘂清臺炭重北宮井溢想禪說為娛稍符九次成誦之功轉探三密山間芳杜自有松竹之娛巖穴鳴琴非無薜蘿之致修德之暇差足樂也昔韓梅兩福求羊二仲鄭林騰名於馮翊周黨傳芳於太原或有百鎰可捐千金非貴松子為餐蒲根是服未有高蹈真儒歸宗法海梵王四鶴集林築而相鳴帝釋千馬經丘園而跼步有一於此猶或稱奇兼而總之何其盛也故知南臨之水已類呂梁之川北眺之山彌同武安之嶺豈復還思漵浦尚想疆臺睠彼漢池載懷荒谷以此相求心可知矣僕久厭塵邦本懷人外加以服膺常住諷味了因彌用思齊每增求友常欲登却月之嶺蔭偃蓋之松挹璇玉之源解蓮華之劍藩維有限脫屣無由每坐向栩之牀恆思管寧之榻夢匡山而太息想桓亭而延佇白雲間之蒼江不極未因抵掌我勞如何想無金玉數在郵示弱水難航猶致書於青島流川弗遠佇芳音於赤玉鶴望還信以代萱蘇得志忘言此寧多述法車叩頭叩頭

　　修心賦(有序)

　　陳江總

　　太清四年秋七月避地於會稽龍華寺此伽藍者余六世祖宋尚書右僕射州陵侯元嘉二十四年之所構也侯之王父晉護軍將軍彪昔涖此邦卜居山陰都陽里貽厥子孫有終焉之志寺域則宅之舊基左江右湖面山背壑東西陵跨南北紆縈聊與苦節名僧同銷日月曉修經戒夕覽圖書寢處風雲馮棲水月不意華戎莫辨朝市傾淪以此傷情情可知矣啜泣濡翰豈攄鬱結庶後生君子憫余此槩焉

　　嘉南斗之分次肇東越之靈祕表檜風於韓什著鎮山於周紀蘊大禹之金書鐫暴秦之石字太史來而探穴鍾離去而開笥信竹箭之為珍何碔砆之罕值奉盛德之鴻祀寓安禪之古寺實豫章之舊圃成黃金之勝地遂寂默之幽心若鏡中而遠尋面層阜之超忽邇平湖之迥深山條偃蹇水葉浸淫挂猿朝落饑鼯夜唫果叢藥苑桃蹊橘林梢雲拂日結暗生陰保自然之雅趣鄙人間之荒雜望島嶼之邅廻面江源之重沓汎流月之夜迥曳光烟之曉匝風引蜩而嘶噪雨鳴林而翛颯鳥稍狎而知來雲無情而自合爾乃埜開靈塔地築禪居喜園超遰樂樹扶疎經行藉草晏坐臨渠持戒振錫度影甘蔬堅固之林可踰寂滅之場蹔如異曲終而悲起非木落而愁始豈降志而辱身不露才而揚己鍾風雨之掩藹倦鷄鳴之聒耳幸避地而高棲馮調御之遺旨析四辨之微言悟三乘之妙理遣十纏之繫縛祛五惑之塵滓久遺榮於勢利庶忘累於妻子感意氣於疇昔寄知音於來祀何遠客之可悲私自憐其何已

　　香讚

　　前人

海岸相傳香流大千不吹自轉將銷更燃縈空雜霧散迥飛烟還符戒品薰修福田

　　花讚

　　前人

池中寶花葉覆金沙逆風氣亂映水光斜散由天女賣乃王家若生心樹願結因牙

　　燈讚

　　前人

寶燈夜開光遍花臺烟抽細燄燼落輕灰珠慚色並月恥光來一明暗室若遣塵埃

　　幡讚

　　前人

金幡化成搖蕩相明留無定影散乃俱輕光分紺殿采布香城恆知自轉福與之生

　　羣臣請陳武帝懺文

　　前人

　　某位某甲稽首和南十方三世一切諸佛十方三世一切尊法十方三世一切賢聖見前大德僧皇帝某菩薩睿哲聰明廣淵齊聖心若虛空照窮般若發弘大誓荷負眾生神道會昌膺茲景業百王既季運屬艱難五嶽維塵六軍日動劬勞在念有切皇心既而深悟苦空極言無我寶臺華柱本非實錄賊城樓櫓苦具茲多遂坐道塲靜居禪室堅固善本具足檀那石壁山河珍車寶馬頭目髓腦妻子國城鑾輅龍章翠帳玉几福德所感威惠所及莫不肅然大捨供養三尊便欲拂衣崆峒高步六合到林間而宴坐與釋眾而同遊紫微虛宮黃屋曠位上靈聳動厚土怔惶弟子等身纏愛惑業構煩惱天生烝民樹以司牧惵惵黔首非后罔戴豈容尊居萬乘而伸獨往之情應在帝王而為布衣之事且蠻夷猾夏寇賊姦宄燧人警職日照甘泉之火四郊多壘未肆樓船之威若使七聖遂迷窅然汾水之上八駿沃若方在瑤池之濱則天下何依羣臣莫奉宗社廟堂有廢彛則弟子不勝狼狽之切謹捨如干錢如干物仰䞋三寶大眾奉贖帝王及諸王所捨悉還本位伏願十方三寶見前大德僧以慈悲力用無礙心坐道放光顯揚宣說歡喜和合超然降許當使皇帝望雲望日之姿與南山等固乃聖乃神之德與北極同尊中宮后妃之星金楨玉幹之戚窮積善之慶盡萬歲之懽玉鑾廻鑣金門洞啟百辟翹首縉紳並列願塵勞與雲沴俱銷億兆與天地同泰慊慊丹愚敢以死請弟子某和南

　　諫崇釋疏

　　北魏裴延儁

　　臣聞有堯文思欽明稽古媯舜體道慎典作聖漢光神叡軍中讀書魏武英規馬上翫籍先帝天縱多能克文克武營遷謀伐手不釋卷良以經史義深補益處廣雖則劬勞不可暫輟斯乃前王之美實後王之水鏡善足以遵惡足以誡也陛下道悟自深淵鑒獨得昇法座於宸闈釋覺善於日宇凡在聽矚塵蔽俱開然五經治世之模六籍軌俗之本蓋以訓物有漸應時匪渺必須先麤後精乘近即遠伏願經書互覽孔釋兼存則內外俱周真俗欣暢矣


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十二卷目錄釋教部藝文五受菩薩戒疏　隋煬帝天台建功德發願疏　同前敬靈龕疏　同前設齋願疏　同前三藏聖教序　唐太宗佛頂尊勝陀羅尼幢讚　獨孤及為太平公主五郎病愈設齋謝佛文　宋之問為原州趙長史請為亡父度人表　王勃禁斷妖訛等勅　蘇頲佛衣銘　劉禹錫與孟尚書書　韓愈尊勝幢讚　柳宗元杭州新造南亭子記　杜牧如意輪畫讚　顧况佛道論衡序　釋道宣李蔚傳後贊　唐書崇釋論　宋真宗又本論中　歐陽修答范蜀公　蘇軾崇正辨序　胡寅白骨觀　朱熹禮法策　鄭獬景定三年三月差人化遺骸疏　周遵道釋教　元柳貫長明燈碑記　揭徯斯勅諭志禪　明太祖示迦提關主　釋智旭示慈昱　前人

神異典第七十二卷

　　釋教部藝文五

　　受菩薩戒疏

　　隋煬帝

　　使持節上柱國太尉揚州總管諸軍事揚州刺史晉王弟子楊廣稽首奉請十方三世諸佛本師釋迦如來當降此土補處彌勒一切尊經無量法寶初心以上金剛以降諸尊大權摩訶薩埵辟支緣覺獨脫明悟二十七賢聖他心道眼乃至三有最頂十八梵王六欲天子帝釋天主四大天王天仙龍神蜚騰隱顯任持世界作大利益守塔衛法防身護命護淨戒無量善神咸願一念之頃承佛神力俱會道塲證明弟子誓願攝受弟子功德竊以識暗萌興即如來性無明俯墜本有未彰理數斯歸物極則反欲顯當果必積于因是調御世雄備歷生死草木為籌不可勝計恆沙集起固難思議深染塵勞方能厭離法王啟運本化菩薩譬如日出先照高山隨逗根宜權為方便如彼眾流咸宗大海弟子基承積善生在皇家庭訓早趨貽教夙漸福理攸鍾妙機須悟恥崎嶇于小逕希優游于大乘笑止息於化城誓舟航於彼岸但開士萬行戒善為先菩薩十受專持最上喻造宮室必因基址徒架虛空終不成立弗揆庸懵抑又聞之孔老釋門咸資鎔鑄不有軌儀吾將安仰誠復釋迦能仁本為和尚文殊師利冥作闍黎而必藉人師顯傳聖授自近之遠感而遂通薩陁波崙罄髓于無竭善財童子忘身於法界經有明文敢為臆說深信佛語聿遵明導天台智顗禪師佛法龍象童真出家戒珠圓淨年將耳順定水淵澄因靜發慧安無礙辨先物後已謙挹盛風名稱普聞眾所知識弟子所以虔誠遙注命檝遠延每畏緣差值諸留難亦既至止心路豁然及披雲霧即銷煩惱謹以今開皇十一年十一月二十三日總管金城設千僧蔬飯敬屈禪師受菩薩戒戒名為孝亦名制止方便智度歸親奉極以此勝福奉資至尊皇后作大莊嚴同如來慈普諸佛愛等視四生猶如一子弟子即日種羅瞻業生生世世還生佛家如日月燈明之八王子如大通智勝十六沙彌眷屬因緣法成等侶俱出有流到無為地平均六度恬和四等眾生無盡度脫不窮結僧那於始心終大悲以赴難博遠如法界究竟若虛空具足成就皆滿願海楊廣和南

　　天台建功德發願疏

　　同前

　　菩薩戒弟子總持和南十方三世諸佛一切尊法三乘聖眾上界天仙龍神他心道眼護持應現畟塞虛空無量幽顯切聞諸佛菩薩不捨本誓為天人師拔濟含識次令和南闍黎代作宗範引接後來與佛無異資敬之重具在經律不有明導豈濟苦海匪報厚德豈收福田遺行可追謹依佛語菩薩戒先師天台智者來踰剡嶺遷化石城初開訊至哀情摧勔敬惟勝行逾滿熙連佛許臨終自說所得今開侍者所書巨有異相稱吾位居五品弟子事在法華十住信心文具瓔珞於是空聲異響徧滿山房索披大衣云觀音來至驗知入決定聚面覩彌陀靜攝遷神安坐身證久移晦朔容相儼然斯蓋無量刦來檀慧具足深護佛法發起群生非無顯晦出沒其孰能與於此有始有終者其惟聖人乎設以辯才千萬偈讚師福慧終不能盡夏初遣信到山期法歲竟迎接僧臘既滿尚疑谿谷毒厲意取氣交霜雪杯度鏡水及屆剡下便承臥疴豈言信次騰神淨域遂不獲重睹音容再諮法味維摩義疏蘊而莫宣良由宿障根深致違心契已悔于前須補于後近於此州禪眾舊居雖仰為設會并就天台指畫之地則造寺塔而於彼山頭陀之處未獲重修今夤覽別書囑寄佛法不思議事感嘆銘衿無已之誠今遣往于佛隴峰頂集眾結齋願承三寶之力速達西方智者證知淨土記莂生生世世長為大師弟子未得佛前早相度脫不棄緣感弘到菩提并乞眾力為弟子懺悔自從無明住地以來至于今日恆沙惑障煩惱迷昏五蓋十纏輪廻界內八萬四千塵勞增長願憑積慶及茲功德眾罪霜露慧日消除眾善普會法雨洋溢神通道力照藹皇家寶祚靈長覃被億兆

　　敬靈龕疏

　　同前

　　維隋仁壽元年歲次辛酉十二月十七日庚寅菩薩戒弟子皇太子總持和南敬告天台山寺先師智者全身舍利靈龕之座粵竊聞民生在三事之如一皆資聖範能遂賢功顏回不值宣尼豈鄰殆庶尹喜不逢老氏安致長齡况乎乘般若之舟望菩提之岸弗有明導豈至寶所復因信俱次法城所謂自利利他人我兼利師及弟子智斷具足抑又聞曰疏傳告老太子贈以黃金桓師退辭家庭陳於喪服斯並有為方內少用報恩豈臻無際空表盡酬師力弟子宿植德本早承道教身戒心慧蒙瑩明珠旱穗寒茭盡沾甘露雖復時流歲末生滅不追行住坐臥服膺如在爰以景昧謬齒元良守器非才昇離多懼復奉明詔曩經作伯暫輟監撫還省宸方瞻望天台有如地踊僧使續來龕瑞重疊多寶妙塔如意分身玉毫金光分宵破暗應念彈指自室空聲有一於此已稱靈顯四者難并豈非希有自曇光坐滅之後道猷身證以來興公飛錫所不能稱靈運山居未有斯事盛矣哉是我大師證道之基趾也至矣哉是我良田之報歲也詩云無言不酬無德不報經稱知恩報恩諸佛皆爾近歲雖遵誡約修構祇垣多慚布金止因山宇庶同心淨域勝土莊嚴幸僧眾無虧熏修不缺冥力深扶人功多愧今遣員外散騎侍郎兼通事舍人張乾威送僧使灌頂等還山於寺設會稽首接足十方三世一切三寶無量幽顯現前大眾以此功德仰資先師智者早證正覺具如臨終證現以生安養頃來留瑞久現彌陀踵武觀音連衡大勢回眸東視不捨娑婆轉睇南閻彌憐震旦滄溟巨海尚不讓於涓流嵩華峻極安用排於微壒敢陳薄供願垂攝受當使無邊法身盡承甘露無量化影咸進醍醐涅槃飱之不可窮般若味之不可竭盡我念力遵我師道消我煩惱滿我誓願現在未來長慧提拔家國眷屬俱入大乘密往潛來恆垂影響塵勞障累消除隱塞究竟等虛空圓滿如法界斯則大師勝力諸佛擔荷弟子含慈出如來藏無離文字以求解脫文字之性即解脫也不著世間如蓮華常善入於空寂行達諸法相無罣礙稽首如空不可依

　　設齋願疏

　　同前

　　菩薩戒弟子皇太子總持和南十方三世法佛報佛應佛法身應身化身諸佛所師所謂法也以法常故諸佛亦常佛常法常比丘僧常世間皆空而實不空諸佛妙有而實不有不有而有不空而空至寂恬然始名至樂凡情弊報皆生極苦迷之者則生盲皓首得之者則罔象元珠弟子幸憑勝緣微因宿種方便智度生在佛家至尊皇后慈仁胎教有八王子日月燈明之恩十六沙彌大通智勝之勖加以昔蒞淮海欽尚釋門先師天台智者顗禪師膺請江都授菩薩戒由是開悟歸憑有在而夢楹託諷梁木先頹合掌安禪端坐示滅于今數載儼然若思適現儀形續放光燄彈指之聲震于龕室僧使報述遐通聳踊皆由佛法僧力感應相關汲引含靈故現斯瑞肅奉明詔暫輟監國巡慰淮揚銜籲毗黎思報佛恩少酬師道以今大隋仁壽元年歲次辛酉十二月十七日謹遣員外散騎侍郎通事舍人張乾威到天台山寺敬設蔬飯雖調八水多慚百味庶同純陀之末供有如淨名之遙請色香細軟徧滿十方歡喜甘飱寧唯百億天仙龍神並希雲布任持世界盡望星羅以智者之分身納師資之攝受經稱信為能入智為能度願消甘露咸濟苦海應變穢土通同淨國天覆地載長轉金輪七廟六宗永安玉座本支百世紹隆萬紀男女緇素皆染大乘水陸空行咸知佛性須彌入於芥子未足成難食頃猶如巨刦曷以為怪井蛙不識江海蚊睫安知鵬翼以我今懺並乞冰消以我今誠皆入願海發菩提心徧在諸物菩提心者即是佛心下度眾生上求佛果不可以身得不可以心得以無所得即菩提心無所得即是得無所得稽首歸命十方三寶

　　三藏聖教序

　　唐太宗

　　葢聞二儀有像顯覆載以含生四時無形潛寒暑以化物是以窺天鑒地庸愚皆識其端明陽洞陰賢哲罕窮其數然而天地包乎陰陽而易識者以其有像也陰陽處乎天地而難窮者以其無形也故知像顯可徵雖愚不惑形潛莫覩在智猶迷况乎佛道崇虛乘幽控寂弘濟萬品典御十方舉威靈而無上抑神力而無下大之則彌於宇宙細之則攝於毫釐無滅無生歷千刦而不古若隱若顯運百福而長今妙道凝元遵之莫知其際法流湛寂挹之莫測其源故知蠢蠢凡愚區區庸鄙校其旨趣能無疑惑者哉然大教之興基乎西土騰漢庭而皎夢照東域而流慈昔者分流分跡之時言未馳而成化常現常隱之世民仰德而知遵及乎晦影歸真遷儀越世金容掩色不鏡三千之光麗象開圖空端四八之相於是微言廣被拯含類於三途遺訓遐宣導群生於十地然而真教難仰莫能一其旨歸曲學易遵邪正於焉紛紏所以空有之論或習俗而是非大小之乘乍沿時而隆替有元奘大法師者沙門之領袖也幼懷真敏早悟三空之心長契神情先包四忍之行松風水月未足比其清華仙露明珠詎能方其朗潤故以智通無累神測未形超六塵而迥出隻千古而無對凝心內境悲正法之陵遲棲慮元門慨深文之訛謬思欲分條析理廣彼前聞截偽續真開茲後學是以翹心淨土往遊西域乘危遠邁杖策孤征積雪晨飛途間失地驚沙夕起空外迷天萬里山川撥烟霞而進影百重寒暑躡霜露而前蹤誠重勞輕求深願遠周遊西宇十有七年窮歷道邦詢求正教雙林八水味道餐風鹿苑鷲峰瞻奇仰異承至言於先聖受真教於上賢探賾妙門精窮粵典一乘五律之道馳驟於心田八藏三篋之文波濤於口海爰自所歷之國總將三藏要文凡六百五十七部譯布中夏宣揚勝業引慈雲於西極灑法雨於東垂聖教缺而復全蒼生罪而還福濕火雲之乾燄共拔迷途朗愛水之昏波同臻彼岸是知惡因業墜善以緣昇昇墜之端惟人所託譬夫桂生高嶺雲霞方得泫其花蓮出綠波飛塵不能汙其葉非蓮性自潔而桂質本真良由所附者高則微物不能累所憑者潔則濁類不能沾夫卉木無知猶資善而成善况人倫有識不緣慶而求慶方冀茲經流施將日月而無窮斯福遐敷與乾坤而可久

　　佛頂尊勝陀羅尼幢讚

　　獨孤及

　　道無形相不離文字非言無以導引故諸法生於假名非智無以調伏故大音傳於密教茫茫五濁客塵覆之根識相緣生滅相隨世王有為之牢獄二乘求慧而著空十住見性而不微我智印侯誰司南故如來以大悲自定之慧力總持無畏之祕藏雲覆世界雷震群有淨除我垢令入法性設宗根本假文以筌意也足聲齒舌因音以見法也以十四意攝一切智雖入無漏而不捨有為即色以證空也奉之者惡超固可使關閉黑業必為之清淨况勝緣乎初太保韓國苗公以兩朝秉鈞所積稟賜顧令宗子家老曰喪祭之餘以庀功德於是我相國穎川公將演成公弘恩廣慧是以樹因此幢韓公生代天工德本植焉歿無鬼責惠牙滋焉而穎川公猶興哀於絕絃之地將乞靈於無我之法庶俾法雨雨公身田故琢堅石以刊微言仰之讚之如揭日月嗚呼墨點之界有極鐵圍之山有壞唯梵音與法印等虛空而無窮則公之前際疇可彌度其詞曰

　　六趣輪轉根塵相刃死生變化如嚮如勝何用拯溺總持祕印道罔不在弘之者人乃繼靈幢公子是因讚持大力啟迪迷津天魔遁形地獄開門拔箭解縛如日破昏韓公菩根與石長存

　　為太平公主五郎病愈設齋謝佛文

　　宋之問

　　至矣哉釋迦之本願也念起于大悲業成于廣濟代俗以積迷為用有感斯通眾生以諸病作身至誠能愈我鎮國太平公主娥靈襲彩女曜聯英戒環珮于中閨邑山河于外館位彌高而跡彌下保是洪猷身日貴而心日微由乎夙植全其忠孝頌美于家邦宜爾子孫理歸于福壽第五子某官某才光性與慧發生知山桂含芳而逼人階蘭吐秀而驚俗頃以寒暄稍改保攝微乖留臥玳瑁之牀陪待鳳凰之宇公主上祈妙福蒙降慈恩漢賜黃金還依膝下隋珍明月再入掌中今者上報慈恩大張名供于是披甲第闢梵筵幢葢乘空而下來龍象接武而爰集廻供絕陁之宮求饌香積之室麪為立而蔽庭酩為沼而環砌龍王獻水噴車馬之埃塵天女散花綴山林之草樹無邊之施下飽于三塗普救之心傍寬于六趣伏願以斯妙福上萬聖朝應天皇帝長保金圖永臨璿極九族既睦祛其有漏之緣萬人以安不捨無生之見順天皇后慶垂椒掖德盛蘭宮國風流洽于鵲巢坤儀光贊于龍扆皇太子業躋聖敬本固元良諸王公主等擢秀本枝崇榮湯沐三槐九棘庶職群寮咸維赤縣之圖共翼青雲之紀備該空有遍燭幽明俱超解脫之津𣱵拔輪廻之地

　　為原州趙長史請為亡父度人表

　　王勃

　　臣某言臣聞奉忠履義帝業所資昭德報功王風是切臣亡父故臣使持節都督豐州諸軍事豐州刺史上柱國南康郡王士達往因隋季預奉皇初于時元洛未清雙崤尚梗江淮海嶽王公數十亡父身羈偽鄭寵極戎庭掃千載之風雲擁三河之士馬情思奉順義不圖生綿越寇塲密歸誠款登太行而耀甲則建德離心出函谷而揚麾則王充破胆天書屢降手勅仍存洎乎九服又安四方無事謀臣出鎮猛將臨邊西窮赤水之源東究青丘之境橫戈北塞盡沙漠之風塵授鉞南荒被䍧牱之矢石義形夷險迹遍疆塲分閫淹榮懸車遂禮雖死于牖下實懷天子之恩力盡方隅無愧忠臣之節今者歸藏有日先遠戒期陛下德被遊魂惠流枯骨高班厚祿已極于生前列鼓鳴簫復光于身後誠非毀滅所能投報但臣霜露之感瞻彼岸而神銷烏鳥之誠俯寒泉而思咽希開淨福庶補窮埏伏惟陛下恢不次之恩錄無涯之請使獲從朝例賜許度人濟魂識于昏塗拯亡靈于燬宅則陛下乾坤之施既不隔于幽明微臣螻蟻之心豈忘情于家國是所圖也非敢望也輕黷冕旒若墜冰谷

　　禁斷妖訛等勅

　　蘇頲

　　勅釋氏汲引本歸正法仁王護持先去邪道失其宗旨乃般若之罪人成其詭怪豈涅槃之信士不存懲革遂廢津梁眷彼愚蒙相陷坑穽彼有白衣長髮假託彌勒下生因為妖訛廣集徒侶稱解禪觀妄說災祥或別作小經詐云佛說或輙畜弟子號為和尚多不婚娶眩惑閭閻觸類實繁蠹政為甚刺史縣令職在親人拙于撫馭是生姦宄自今以後宜嚴加捉搦仍令按察使採訪如州縣不能覺察所由長官並量狀貶降

　　佛衣銘

　　劉禹錫

　　吾既為僧珠撰曹溪第二碑且思所以辯六祖置衣不傳之旨作佛衣銘曰

佛言不行佛衣乃爭忽近貴遠古今常情尼父之生土無一里夢奠之後履存千祀惟昔有梁如象之狂達摩救世來為醫王以言不痊因物乃遷如執符節行乎復關民不知官望車而畏俗不知佛得衣為貴壞色之衣道不在茲由之信道所以為寶六祖朱彰其出也微既還狼荒憬俗蚩蚩不有信器眾生曷歸是開便門非止傳衣初必有終傳豈無已物必歸盡衣胡久恃先終知終用乃不窮我道無朽衣於何有其用已陳孰非芻狗

　　與孟尚書書

　　韓愈

　　愈白行官自南廻過吉州得吾兄二十四日手書數番忻悚兼至未審入秋來眠食何似伏帷萬福來示云有人傳愈近少信奉釋氏此傳之者妄也潮州時有一老僧號大顛頗聰明識道理遠地無可與語者故自山召至州郭留十數日實能外形骸以理自勝不為事物侵亂與之語雖不盡解要自胷中無滯礙以為難得因與來往及祭神至海上遂造其廬及來袁州留衣服為別乃人之情非崇信其法求福田利益也孔子云丘之禱久矣凡君子之行己立身自有法度聖賢事業具在方冊可效可師仰不愧天俯不愧人內不愧心積善積惡殃慶自各以其類至何有去聖人之道捨先王之法而從夷狄之教以求福利也詩不云乎愷悌君子求福不回傳又曰不為威惕不為利疚假如釋氏能與人為禍祟非守道君子之所懼也况萬萬無此理且彼佛者果何人哉其行事類君子邪小人邪若君子也必不妄加禍于守道之人如小人也其身已死其鬼不靈天地神祗昭布森列非可誣也又肯令其鬼行胷臆作威福於其間哉進退無所據而信奉之亦且惑矣且愈不助釋氏而排之者其亦有說孟子云今天下不之楊則之墨楊墨交亂而聖賢之道不明則三綱淪而九法數禮樂崩而夷狄橫幾何其不為禽獸也故曰能言距楊墨者皆聖人之徒也揚子雲云古者楊墨塞路孟子辭而闢之廓如也夫楊墨行正道廢且將數百年以至於秦卒滅先王之法燒除其經坑殺學士天下遂大亂及秦滅漢興且百年尚未知修明先王之道其後始除挾書之律稍求亡書招學士經雖少得尚皆殘缺十亡二三故學士多老死新者不見全經不能盡知先王之事各以所見為守分離乖隔不合不公二帝三王羣聖人之道於是大壞後之學者無所尋逐以至於今泯泯也其禍出于楊墨肆行而莫之禁故也孟子雖賢聖不得位空言無施雖切何補然賴其言而今學者尚知宗孔氏崇仁義貴王賤霸而已其大經大法皆亡滅而不救壞爛而不收所謂存十一於千百安在其能廓如也然向無孟氏則皆服左衽而言侏離矣故愈嘗推尊孟氏以為功不在禹下者為此也漢氏已來羣儒區區修補百孔千瘡隨亂隨失其危如一髮引千鈞緜緜延延寖以微滅於是時也而唱釋老於其間鼓天下之眾而從之嗚呼其亦不仁甚矣釋老之害過於楊墨韓愈之賢不及孟子孟子不能救之于未亡之前而韓愈乃欲全之於已壞之後嗚呼其亦不量其力且見其身之危莫之救以死也雖然使其道由愈而麤傳雖滅死萬萬無恨天地鬼神臨之在上質之在傍又安得因一摧折自毀其道以從於邪也籍湜輩雖屢指教不知果能不叛去否辱吾兄眷厚而不獲承命惟增慚懼死罪死罪愈再拜

　　尊勝幢讚

　　柳宗元

　　以佛之尊而尊是法嚴之於頂其為最勝宜也既尊而勝矣其為拔濟也尤大塵飛而災去影及而福至睦州於是誠焉不疑礱石六觚其長半尋乃篆乃刻立之為福馬孺人之墓孺人之生奉佛道未嘗敢怠今既沒睦州又成其志擇最勝具尊之道久之於石以延其休則其生佛所得佛道宜無疑也讚曰

世所尊兮又尊道勝無上兮以為寶拔大苦兮升至真靈合贊兮神而神駕元氣兮濟元津誰為友兮上品人德無已兮石無磷延永世兮奠坤垠靈受福兮公之勤

　　杭州新造南亭子記

　　杜牧

　　佛著經曰生人既死陰府收其精神校平生行事罪福坐罪者刑獄皆怪險非人世所為凡人平主一失舉止皆落其間其尤怪者獄廣大千百萬億里積火燒之一日凡千萬生死窮億萬世無有間斷名為無間夾殿宏廓悉圖其狀人未熟見者莫不毛立神駭佛經曰我國有阿闍世王殺父王篡其位法當入所謂獄無間者能來事佛後生為天人况其他罪事佛固無恙梁武帝明智勇武創為梁國者捨身為僧奴至國滅餓死不聞悟况下輩固惑之為工商者雜良以苦偽內而華外納以大稱斛以小出之欺奪村閭戅民銖積粒聚以至於富刑法錢穀小胥出入人性命顛倒埋沒使簿書條令不可究知得財買大第豪奴如公侯家大吏有權力能開庫取公錢緣意恣為人不敢言是此數者必自知其罪皆捐己奉佛以求月日積久曰我罪如是富貴如所求是佛能滅吾罪復能以福與我也有罪罪滅無福福至生人惟罪福耳雖田婦稚子知所趨避今權歸於佛買福賣罪如持左契交手相付至有窮民啼一稚子無以與哺得百錢必召一僧飯之冀佛之助一日獲福若如此雖舉寰海內盡為寺與僧不足怪也屋壁繡文可矣為金枝扶疎擎千萬佛僧為具味飯之可矣飯訖持錢與之以不大不壯不高不多不珍奇瓌怪為憂無有人力可及而不為者晉霸主也一銅鞮宮之衰弱諸侯不肯來盟今天下能如幾晉凡幾千銅鞮人得不困哉文宗皇帝嘗語宰相曰古者三人共食一農人今加兵佛一農人乃為五人所共食其間吾民尤困於佛帝念其本牢根大不能果去之武宗皇帝始即位獨奮怒曰窮吾天下佛也始去其山臺野邑四方所冠其徒幾至十萬人後至會昌五年始命西京留佛寺四僧惟十人東京二寺天下所謂節度觀察同華汝三十四治所謂留一寺僧準西京數其他刺史州不得有寺出四御史屢行天下以督之御史乘驛未出關天下寺至于屋基耕而剜之凡除寺四千六百僧尼笄冠二十六萬五百其奴婢十五萬良人枝附為使令者倍笄冠之數良田數千萬頃奴婢口率與百畝編入農籍其餘賤取民直歸於有司寺材州縣得以恣新其公署傳舍今天子即位詔曰佛尚不殺而仁且來中國久亦可助以為治天下州率與二寺用齒衰男女為其徒各止三十人兩京數倍其四五焉著為定令以徇其習且使後世不得復加也趙郡李子烈播立朝名人也自尚書比部郎中出為錢塘錢塘於江南稱大雅亞吳郡子烈少游其地委曲知其俗蠹人者剔削根節斷其脉絡不數月間人隨化之三牋于丞相云濤壞人居不一銲錮敗侵不休詔與錢二千萬築長堤以為數十年計人益安喜于烈曰吳越古今多文士來吾郡遊登樓倚軒莫不飄然而增思吳郡之江山甲於天下信然也佛熾害中國六百歲生見聖人一揮而幾夷之今不取其寺材立亭勝地以彰聖人之功使文士歌詩之後必有指吾而罵者乃作南亭在城東南隅宏大煥顯工施手目髮勻肉均牙滑而無遺巧矣江平入天越峰如髻越樹如髮半夜酒餘倚老松坐怪石殷殷潮聲起於月外東閩兩越宮善地也天下名士多往之予知百數十年後登南亭者念仁聖天子之神功矣美子烈之嘉迹矣睹南亭千萬狀吟不能已四時千萬狀吟不能去作為歌詩次之於後不知幾千百人矣

　　如意輪畫讚

　　顧况

　　金剛記寶頂記花三昧頂輪三昧等經云蘇迷盧南有俱露州州西南面夷羅國俱尸那城南去八千由旬至于雪山茲山純白厥草肥膩高六十由旬周二千二百拔提河在左長仙園在右清熱惱海在南跋陀海在北善法堂在上瞽龍洞在下日月迴泊在俱物羅奢半空脅是龍居此洞地堅牢恆沙諸佛成道諸所如意輪於此山間佛言毗勒那鉢奢無忘無心是離那奢多性本空是祇彌物都思觀身實相是悉那鉢多彌觀佛亦然又問何者是陀羅尼相貌佛言空觀心無為心廣大心常住心不變異心無無心無無心是恆沙諸佛摩頂密語也言在身中恐人輕教諸佛不許內外雙立非賢不傳如意輪本名少足少法也其法滿足謂之少足與夫圓滿滿願廣大大悲等慈慈觀智網寶手千手眼得無畏清淨光除業道破諸暗無障礙無等等與夫普明慈明千光佛十億之號猶為至略淨華宿王智佛時所立名記普門願行此應見聞隨方說法法同而名異固云賢劫中千佛助化此為一佛二尊不並願為侍者寶德佛時名安忍童子請願之後名如意輪大悲菩薩是愚於蔭界畫彼真形法華經云一華獻畫像漸見無量佛讚曰

同體如來所說總持法內外雙見為普門大悲廣運無邊際已渡塵沙生滅海

　　佛道論衡序

　　釋道宣

　　若夫無上佛覺迥出籠樊超三界而獨高截四流而稱聖故使提封所漸區寓統於大千聲教所覃沐道霑於八部所以金剛御座峙閻浮之地心至覺據尊布英聖之良術遂有天人受道龍鬼歸心挹酌不相之方散釋無明之患然夫聖人所作起必因時時有邪倒之夫故即因而陶化天竺盛於六諦神州重於二篇遂使儒道互先真偽交正自非入證登位何由分析殊途致令九十六道競飾澆詞六十二見各陳各理在緣或異大約斯歸莫不謂無想為泥洹指梵主為生本故二十五諦開計度之街衢六大論師立神我之真宰居然設教億載斯年攝統塵蒙九土崇敬考其術也輕生而會其源論其行也封固而登其信故有四韋陀論推理極于冥初二有天根尋生窮于劫始臆度懸遠冒罔生靈致有赴水投巖坐熱臥棘吸風露而曰仙袒形骸而號聖守死長迷莫知迥覺如來哀彼黔黎降靈赤澤曜形丈六金色駭于人天敷揚四辨慧解暢于幽顯能使魔王列陣千軍碎于一言梵主來儀三輪摧于萬惑于是鍱腹戴爐之輩結舌伏于道場敬日重火之徒洗心仰于覺教舍衛城側大偃邪鋒堅固林中傾倒巢穴能事既顯將務弘通玉關揚正道之秋金相表乘機之瑞清凉臺上圖以靈儀顯節陵中陳茲聖景度人立寺創廣仁風抑邪通正于斯啟轍于斯時也喋喋黔首無敢抗言瑣瑣黃巾時褰異議然其化被不及于龍勒名位無踐于槐庭王何達其上賢班馬隆其褒貶安得與夫釋門相抗雷同混迹者哉斯何故耶良以博識既寡信保常迷今則通規具瞻義必爽開前惑且夫其流易曉闕澤之對天分其理難通孫盛之談海截然猶學未經遠情弊疎通邪辨通真能無猜二孔丘之在東魯尚啟虛盈卜商之據西河猶參疑聖自餘恆俗無足討論

　　李蔚傳後贊

　　唐書

　　贊曰人之惑怪神也甚哉若佛者特西域一槁人耳裸顛露足以乞食自資癯辱其身屏營山樊行一槩之苦本無求于人徒屬稍稍從之然其言荒茫漫靡夷幻變現善推不驗無實之事以鬼神死生貫為一條據之不疑掊嗜欲棄親屬大抵與黃老相出入至漢十四葉書入中國蹟夫生人之情以耳目不際為奇以不可知為神以物理之外為畏以變化無方為聖以生而死死復生回復償報歆艷其間為或然以賤近貴遠為憙鞮譯差殊不可研詰華人之譎誕者又攘莊周列禦寇之說佐其高層累架騰直出其表以無上不可加為勝妄相夸脅而倡其風於是自天子逮庶人皆震動而祠奉之初宰相王縉以緣業事佐代宗於是始作內道塲晝夜梵唄冀禳𡨥戎大作盂蘭肖祖宗像分供塔廟為賊臣嘻笑至憲宗世遂迎佛骨於鳳翔內之宮中韓愈指言其弊帝怒竄愈瀕死憲亦弗獲天年幸福而禍無亦左乎懿宗不君精爽奪迷復蹈前車而覆之興哀無知之塲丐庇百解之胔以死自誓無有顧藉流淚拜伏雖事宗廟上帝無以進焉屈萬乘之貴自等於古胡數千載而遠以身為徇嗚呼運痑祚殫天告之矣懿不三月而徂唐德之不競厥有來哉悲夫

　　崇釋論

　　宋真宗

　　奉乃十力輔茲五常上法之以愛民下遵之而遷善誠可以庇黎庶而登仁壽也

　　又

　　釋氏戒律之書與周孔荀孟迹異而道同大指勸人之善禁人之惡不殺則仁矣不盜則廉矣不惑則信矣不妄則正矣不醉則莊矣

　　本論中

　　歐陽修

　　佛法為中國患千餘歲世之卓然不惑而有力者莫不欲去之已嘗去矣而復大集攻之暫破而愈堅撲之未滅而愈熾遂至于無可奈何是果不可去耶葢亦未知其方也夫醫者之于疾也必推其病之所自來而治其受病之處病之中人乘乎氣虛而入焉則善醫者不攻其疾而務養其氣氣實則病去此自然之效也故救天下之患者亦必推其患之所自來而治其受患之處佛為夷狄去中國最遠而有佛固已久矣堯舜三代之際王政修明禮義之教充于天下于此之時雖有佛無由而入及三代衰王政闕禮義廢後二百餘年而佛至中國由是言之佛所以為吾患者乘其闕廢之時而來此其受患之本也補其闕修其廢使王政明而禮義充則雖有佛無所施于吾民矣此亦自然之勢也昔堯舜三代之為政設為井田之法籍天下之人計其口而皆授之田凡人之力能勝耕者莫不有田而耕之斂以什一差其征賦以督其不勤使天下之人力皆盡于南畝而不暇乎其他然又懼其勞且怠而入于邪僻也于是為制牲牢酒醴以養其體弦匏俎豆以悅其耳目于其不耕休力之時而教之以禮故因其田獵而為蒐狩之禮因其嫁娶而為婚姻之禮因其祭葬而為喪祭之禮因其飲食羣聚而為鄉射之禮非徒以防其亂又因而教之使知尊卑長幼凡人之大倫也故凡養生送死之道皆因其欲而為之制飾之物采而文焉所以悅之使其易趣也順其情性而節焉所以防之使其不過也然猶懼其未也又為立學以講明之故上自天子之郊下至鄉黨莫不有學擇民之聰明者而習焉使相告語而誘勸其愚惰嗚呼何其備也葢堯舜三代之為政如此其慮民之意甚精治民之具甚備防民之術甚周誘民之道甚篤行之以勤而被于物者洽浸之以漸而入于人者深故民之生也不用力乎南畞則從事乎禮樂之際不在乎家則在乎庠序之間耳聞目見無非仁義樂而趨之不知其倦終身不見異物又奚暇夫外慕哉故曰雖有佛無由而入者謂有此具也及周之衰秦并天下盡去三代之法而王道中絕後之有天下者不能勉強其為治之具不備防民之漸不周佛于此時乘間而入千有餘歲之間佛之來者日益眾吾之所為者日益壞井田先廢而兼併游惰之姦起其後所為蒐狩婚姻喪祭鄉射之禮凡所以教民之具相次而盡廢然後民之姦者有暇而為他其良者泯然不見禮義之及已夫姦民有餘力則思為邪僻良民不見禮義則莫知所趣佛于此時乘其隙方鼓其雄誕之說而牽之則民不得不從而歸矣又况王公大人往往倡而敺之曰佛是真可歸依者然則吾民何疑而不歸焉幸而有一不惑者方絕然而怒曰佛何為者吾將操戈而逐之又曰吾將有說以排之夫千載之患徧于天下豈一人一日之可為民之沉酣入于骨髓非口舌之可勝然則將奈何曰莫若修其本以勝之昔戰國之時楊墨交亂孟子患之而專言仁義故仁義之說勝則楊墨之學廢漢之時百家並興董生患之而退修孔氏故孔氏之道明而百家息此所謂修其本以勝之之效也今八尺之夫被甲荷戟勇冠三軍然而見佛則拜聞佛之說則有畏慕之誠者何也彼誠壯佼其中心茫然無所守而然也一介之士渺然柔懦進趨畏怯然而聞有道佛者則義形于色非徒不為之屈又欲驅而絕之者何也彼無他焉學問明而禮義純熟中心有所守以勝之也然則禮義者勝佛之本也今一介之士知禮義者尚能不為之屈使天下皆知禮義則勝之矣此自然之勢也

　　答范蜀公

　　蘇軾

　　承別紙示諭麴糵有毒平地生出醉鄉土偶作祟眼前妄見佛國公欲哀而救之問所以救者小子何人顧不敢不對公方立仁義以為城池操詩書以為干櫓則舟中之人盡為敵國雖公盛德小子亦未知勝負所在願公宴坐靜室常作是念當觀彼能惑之性安所從生又觀公欲救之心作何形段此猶不立彼復何依雖黃面瞿曇亦須斂袵而况學之者耶聊復信筆以發公千里一笑而已

　　崇正辨序

　　胡寅

　　崇正辨何為而作歟闢佛氏之邪說也佛之道孰不尊而畏之曷謂之邪也不親其親而謂異姓為慈父不君世主而拜其師為法王棄其妻子而以生續為罪垢是淪三綱也視父母如怨仇則無惻隱滅類毀形而不恥則無羞惡取人之財以得為善則無辭讓同我者即賢異我者即不肖則無是非絕四端也三綱四端天命之自然人道所由立惟蠻夷戎狄則背違之而毛鱗蹄角之屬咸無焉不欲為人者已矣必欲為人則未有淪三綱絕四端而可也釋氏于此丕單掃除自以為至道安得不謂之邪歟豈特此哉人生物也佛不言生而言死人事皆可見也佛不言顯而言幽人死然後名之鬼佛不言人而言鬼人不能免者常道也佛不言常而言變常道所以然者理也佛不言理而言幻生之後死之前所當盡心也佛不言此生而言前後生見聞思議皆實證也佛不以為實而言耳目所不際思議所不及至善之德盡于乾坤也佛不知其盡而言天之上地之下與八荒之外若動若植無非物也佛不恤草木之榮枯而憫飛走之輪轉百骸內外無非形也佛不除手足而除髮鬚不廢八竅而防一竅等慈悲也佛獨不慈悲父母妻子而慈悲虎狼蛇虺等棄舍也佛獨使人棄舍其財以與僧而不使僧棄舍其所取之財以與人河山大地未嘗可以法空也佛必欲空之而屹然沛然卒不能空兵刑災禍未嘗可以呪度也佛必欲度之而伏屍百萬烈焚淪沒卒不獲度此其說之疎漏畔戾而無據之大略也非邪而何今中國之教無父無君則聖賢闢之萬世不以為過中國之治弒父與君則王法誅之人心不以為虐至于詭術左道皆重加禁絕所以扶持人紀計安天下也釋氏之說盡麗乎此數者吾儒反相與推尊歸向無乃有三蔽乎三蔽謂何一曰惑二曰懼三曰貪夫圖光于隙穴者豈知日月之大明囿知于一物者豈盡陰陽之變化此凡民淺識也佛因而迷之曰世界不可以數計生死不可以世窮於是不智者亦從而惑矣身拔一毫則色必慄然變足履一刺則心必惕然動此凡民懦氣也佛因而惴之曰報應之來迅于影響之答幽冥之獄倍于金木之慘于是不勇者亦從而懼矣迫窮患害必起饒益之想謀及悠遠必為子孫之慮此凡民貪情也佛因而誘之曰從吾之教則諸樂咸備壽福不足言造吾之地則超位高明天帝不足貴于是不仁者亦從而貪矣吾儒誠能窮理養氣而宅心必無此三蔽有此三蔽是衣冠身而眾庶見也是引蠻貊入中國以為未怏又與禽獸同羣而不知避也何乃不思之甚哉無亦可悼之極哉雖賢智之士有出塵之趣高世之念者以事為膠擾非清淨妙圓之體也則曰吾豈有貪懼如愚夫之所期歟葢將求佛所謂無上法第一義者悟徹此心耳嗚呼堯舜禹湯文武之德衣被天下仲尼子思孟軻之道昭覺萬世凡南面之君循之則人與物皆蒙其福背之則人與物皆受其禍載諸方冊之迹著矣其原本于一心其效乃至于此不可禦也今乃曰是未足以盡吾本心兼利萬物為高士也豈不猶食五穀而曰不足以飫登太山而曰不足以崇者乎盍亦師聖人之言窮萬物之理反求諸心乎今于聖人之言未嘗思于萬物之理未能窮志卑氣餒倀倀然如逆旅之人也乃率然曰妙道非六經所能傳亦何言之易耶假曰孔孟有未言者故佛言之佛言其妙所以出世而孔孟言其粗所以應世耳其心則一也然則以耳聽以目視以口言以足行饑而食渴而飲冬而裘夏而葛且而動晦而息戴皇天履后土皆孔孟日用之常佛老何不一概反之而亦與之同乎同其粗而不同其精同其心而不同其用名曰出世而其日用與世人無以異烏在其能出世乎故道不同不相為謀儒與佛不同審矣佛者未嘗為儒謀而儒之陋者無不為之謀悅其受記之媚承其外護之諂張而相之扶而興之至使非毀堯舜詆譏丘軻曾不以為疾也一有距西方之說者則怵心駭色若罪元在己雖弒父與君未足以方其怖且怒矣良心陷僻乃至于此耶或者曰如子所言皆僧之弊非佛本旨也于惡僧可也兼佛而斥之則過矣則應之曰黃河之源不揚黑水之波桃李之根不結松柏之實使緇衣髠首承其教用其術而有此弊是誰之過也仲尼父子君臣之道經紀乎億千萬載豈有弊耶惟其不作而無弊也是以如天之覆不待推而高如地之載不待培而厚如日月之照不待廓而明惟其造作而有弊也是故曼衍其說張皇其法防以戒律而詛以鬼神侈以美觀而要以誓願托之于國王宰官刧以禍福苦樂而其弊久而益甚矣墨氏兼愛其流無父楊朱為我其流無君非身自為之也孟子究極禍害比之禽獸况其身自為之又率天下而從之其害源之所達而禍波之所浸千餘有年喪人之心失人之身破人之家亡人之國漂泊滔壞天下溺焉莫之援也豈曰弊而已乎昔梁武奉佛莫與比隆及侯景之亂諸子擁重兵圖便利雲翔不進卒殍其父而後兄弟相夷宗國亡滅彼于君臣父子之際可謂淡然無情不為愛欲牽矣而道果如是耶或者又曰佛之意亦欲引人為善使人畏罪而不為慕善而為之豈不助于世而何闢之深也則應之曰善者無惡之稱也無父無君者惡乎善乎自非喪心者不以為非惡孰與有父有君之為善乎道者共由之路也不仁不義者可由乎自非喪心者不以為可由孰與居仁由義之為道乎子悅其言而不覈其事過矣或者又曰夫在家以養口體視溫清為孝者其孝小出家得道而昇躋父母於人天之上者其孝大佛非不孝也將以為大孝也則應之曰良价之殺父効牟尼之逃父而為之者也逃父之于山而得道不若使父免于思慮憂勤而親其身之為全也殺父升之於天之非理不若使父免于叱逐餒殍而養其生之為得也然則佛之所謂大孝乃其父之所謂大不孝也借使佛之說盡行人皆無父則斯民之種必致于絕而佛法亦不得傳矣人皆無君則爭奪屠膾相殘相食而佛之黨亦無以自立矣此理之易見者彼非懵然不知也特罔人以虛誕之言蓋其悖逆之情聾瞽愚惰之徒而安享華屋之居良田之利金帛之施衣食之奉泰然為生民之大蠢不謂之異端邪說謂之何哉是故仲尼正則佛邪佛邪則仲尼正無兩立之理此崇正辨所以不得已而作也上士立德以教變之中士立功以法革之下士立言以辭闢之吾下士也凡若干言覽者矜其志而左右其說則忠孝之大端建矣

　　白骨觀

　　朱熹

　　釋氏之坐禪入定便是無聞無見無思無慮曰然他是務使神輕去其體其理又不同神仙則使形神相守釋氏則使形神相離佛家有白骨觀初想其形從一點精氣始漸漸胞胎孕育生產稚乳長大壯實衰老病死以至屍骸胖脹枯僵久之化為白骨既想為白骨則視其身常如白骨所以厭棄脫離而無留戀之患也此又釋氏工夫之最下者

　　禮法策

　　鄭獬

　　孔子作春秋常事不書變禮則書明聖人之典禮中國世守之不可以有變也甚矣浮屠氏之變中國也浮屠夷禮也古者建辟雍立太學以育賢士天子時而幸之躬養三老五更習大射講六經用以風動天下之風教而今之浮屠之廟蘿蔓天下或給之土田屋廬以豢養其徒天子又親臨之致恭乎土木之偶此則變吾之辟雍大學之禮而為夷矣古者宗廟有制唐虞五廟商周七廟至漢乃有原廟行幸郡國及陵園皆有廟漢之于禮已侈矣而今之祖宗神御或寓之浮屠之便室虧損威德非所以致肅恭尊事之意也此則變吾之宗廟之禮而為夷矣古者日蝕星變水旱之眚則素服避正殿減膳撤樂責躬以答天戒而今之有一災一異或用浮屠之法集其徒螺鼓呶噪而禳之此則變吾之祈禳之禮而為夷矣古者宮室之節上公以九侯伯以七子男以五惟天子有加焉五門六寢城高七雉宮方千二百步而今之浮屠之廟包山林跨阡陌無有栽限穹桀鮮巧窮民精髓侈大過于天子之宮殿數十百倍此則變吾之宮室之禮而為夷矣古者為之衣冠以莊其瞻視以節其步趨禁奇袤之服不使眩俗而今之浮屠髠首不冠其衣詭異方袍長裾不襟不帶此則變吾之裘冠之禮而為夷矣自有天地則有夫婦則有父子則有君臣男主外女主內父慈子孝天子當扆羣臣北面而朝事之而今之浮屠不婚不娶棄父母之養見君上未嘗致拜此則變吾之夫婦父子君臣之禮而為夷矣古者喪葬有紀復奠祖薦虞祥之祭皆為之酒醴牲牢籩豆鼎篚享薦之具而今之舉天下凡為喪葬一歸之浮屠氏不飯其徒不誦其書舉天下詬笑之以為不孝狃習成俗沈酣潰爛透骨髓入膏肓不可曉告此則變吾之喪葬之禮而為夷矣故自古聖人之典禮皆為之淪陷幾何其為不盡歸之夷乎使孔子而在記今之變禮者將操簡濡筆擇書之不暇而天下方恬然不為之怪朝廷未嘗為之禁令而端使之攻穿壞敗今或四夷之人有扣弦而向邊者則朝廷必擇帥遣兵以防捍之見一虜夫一獠民必擒捽之束縛之而加誅絕焉彼之來小不過利吾之囊篋囷窖牛羊大不過利吾之城郭土地而已而浮屠之徒滿天下朝廷且未嘗擒捽束縛而加誅焉反曲拳跪跽而尊事之彼之所利乃欲滅絕吾中國聖人之禮法其為禍豈不大于扣弦而向邊者耶豈莊子所謂盜鉤金者誅盜國者為諸侯者耶夫勝火者水也勝夷狄者中國也中國所以勝者以有典禮也宜朝廷敕聰博辨學之士刪定禮法一斥去浮屠之夷而明著吾聖人之制布之天下上自朝廷下至士大夫俾遵行之禮行而中國勝矣中國勝則為浮屠氏之說又何從而變哉

　　景定三年三月差人化遺骸疏

　　周遵道

　　死于道路可憐幽滯孤魂示以津塗大發慈悲善念葬之野則露手露脚送之歸則無主無家聚是眾骸付之一火佛能救苦乃做看經道塲鬼復為人別去超生好處噫三月落花人世界一川流水佛慈航

　　釋教

　　元柳貫

　　佛氏之學其言以涵弘廣大為宗我國家思以至仁大慈覆燾萬物利益群有是以崇尚其教而敬禮之日盛月益大抵為宗社生靈計也其事考而得之者悉載于篇以冠禮典丙卷之首

　　長明燈碑記

　　揭徯斯

　　世言長明燈其義甚深微妙其功德不可稱量事佛者必先之而大人君子之心或有在焉翰林學士承旨開府儀同三司知制誥兼修國史特授河南江北等處行中書省左丞相泰安王子埜仙帖木兒開府公割田千五百畝入汴梁延津上乘寺為長明燈資命其屬揭徯斯為之記惟我朝世有大勳膺列土之封任維垣之重者泰安王其一也自太祖之世四傳至翰林公更立八朝百有餘載輝光威望赫如一日蓋當世鮮與為比公幼敏于學長明于政繇河南行省參知政事遷西江歲餘進河南右丞未行拜平章政事入知樞密院事承旨翰林出入三宮照映海內而為善之心益孳孳焉皇慶初承詔祝釐五臺山還過應州覺興寺施金帛作長明燈供去年春建天承報恩寺于居庸關而長明燈亦首具焉公之心可知矣夫燈者可以繼日月之明也日雖至明不能恆乎夜月雖至明不能燭乎幽故必假膏火以代其明而濟乎人日月之明不可已而膏火之用亦不可已譬猶人君之治天下雖極明聖不能徧覩也必假乎臣以達其明而被乎物故天下不可一日無明君亦不可一日無賢臣葢相須為用而不可已焉者公故曰凡吾所以為此者非以求福田利益也吾受皇帝皇太后厚恩庶以報上之萬一也然公所以報其功烈盛矣又奚暇布施之為報乎推公之心葢欲世世子孫竭忠本朝達天子之明于天下如膏火之繼日明而無窮既以諸佛作證又徵愚言為鑒公之心又可知矣乃書以諗於公公曰然且召其子尼摩性吉福安等告之而後刻石公娶完澤氏河南王之女也靜淑柔嘉亦好善不倦上嘗曰女可謂君子夫人矣遂封魯國夫人主是寺者講主合立八達矇吉祥也師乃滿帶人大德中以千夫長從武宗漠北已而嘆曰吾不學出世法而從兜鍪乎棄官學佛元關幽鍵一叩而徹公言之上為天子所知前後錫賚不可勝紀承天報恩寺之建也師實主焉故有旨俾住持云

　　勅諭志禪

　　明太祖

　　佛漢始至教言元寂機祕理幽以其有傳也抵期而無教以其無教而有印心之旨愚不知旨故乃求旨荒茫恍惚無乃顛昧未判之先役累劫之丹衷何見一微塵之旨云何以旨問旨故指空談空謂空無際而無依忽焉而倚愚不知踟躕不已特以色求色以音求音孰不以為利便而可也歟斯愚問而求旨之切故聽者孰謂可歟既聽者不以為可將焉求諸所以然乎而或云佛本昭示善道大張法門豈有昧而又昧元之又元蓋昧在昧出元在元生故遠求之即在天外遍歷八荒亦何有知之見耶朕嘗聞有好寢者通宵烈風迅雷而寢者恬然無覺此果心已矣乎神已矣乎果心已乎則以心問心果神已乎則以神問神亦不易易乎然此若是之易難使佛見安不為諸徒之所辯而無所措其法焉法似無門而有由道從而止焉知止而無識焉所以我空非空我相非相要見覿體無知之態若奔星廓落電影馳奔或為虛妄而妄則妄起無端所以今之修者棄本宗而逐末猶不知陷身於水火將焚而灰溺而腐尚以樂而不逼以為快哉斯愚不知旨故持以為然或聰者自以為利根雖搜空萬刧之虛靈亦何見旨之有耶且以大藏教中諸佛泛言今之修者以為經之泛耶旨之異耶若以經泛旨異則古智人夜孤燈於嶺外晝侶影於林泉趣不我知我不趣知愚豈不謂嗤嗤然而以為譏乎審者以為不然動靜靜動以為天下樂是則以為智人便信則以為天下安化則以為天下興行則以為天下福朕罔知所以舉一大藏教云諸佛之故鑴磨鈍根而為說法朕不知法故特以儒書之所云子釣而不綱設使綱而絕流眾目既張了必歸於何處假使誠有歸處則一大藏經添一倍不為多減一部不為少孰盡去之而願受謗周無文而備有法還契不立文字者互相妄誕如斯之說特勅志禪而云乎

　　示迦提關主

　　釋智旭

　　法華一乘妙音惟令一切眾生開示悟入佛之知見然佛之知見非他即諸法實相是也諸法實相非他即現前一念心性是也現前介爾一念不自生不他生不共生不無因生未生無潛處欲生無來處正生無住處生已無去處心無心相則其性無生無生故無住無異無滅無生住異滅即真法性橫徧豎窮不可思議若于此無相妙心妄謂有心相可得則佛知見便成眾生知見若即此妄相幻心達其本非有相則眾生知見便成佛之知見而此一念心性既舉體全空亦復即假即中以三諦宛然故三觀亦自法爾以法爾之三觀照宛然之三諦能所不二境智互融于此妙法能生信解名為隨喜解義觀文名為讀誦轉示他人名為講說歷事煉心名為兼修正修五品功深六根斯淨似成真發究竟可期有相無相二安樂行一串穿却秪貴篤信力行別無奇巧方便至于十妙五元四悉三法皆是一心圓具說之則名相紛然照之則海印炳現如人飲水冷煖自知當非筆舌所能罄矣

　　示慈昱

　　前人

　　佛法大海信為能入智為能度信如堅舟智如柁師其餘五度及萬行則皆舟中器具也欲令信心增長先須時時念生死苦警悟無常不得沉迷五欲執著世情以種種世情決定了我生死不得種種五欲決定牽人入放逸坑墮惡道苦今雖處在煩惱之地也須隨緣稍自勉拔豈可尋波逐浪直至沃焦而忘返耶既能于生死長夜中發得一點真實信心即宜急求智慧以為導師求智之要第一在親近明師良友第二在讀誦方等大乘非明師良友決不能益我身心非方等大乘決無有出世正楷若人有信心而無智慧則能增長煩惱若人有智慧而無信心則能增長邪見故知船及柁師相須度險缺一尚自不可况復俱乏則茫茫苦海安有出期古人云一失人身萬刧難返此身不向今生度更向何生度此身莫謂火燒眉毛且圖眼下殊不知人間五十年不過四天王一晝夜耳倘不信後世苦樂只如臥時身本在牀夢中種種見聞不滅豈可作斷滅見哉高明之士早自著眼可矣


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十三卷目錄釋教部藝文六(詩)念佛三昧詩四首　晉王齊之五月長齋詩　釋支遁八關齋詩三首(并序)　前人詠大德詩　前人十喻詩　釋鳩羅摩什報羅什偈一首　釋惠遠觀化決疑　廬山諸沙彌秋夜講解　齊謝朓同泰僧正講(并序)　梁蕭綂講席將訖賦三十韻詩依次用　前人開善寺法會　前人蒙預懺悔詩　簡文帝蒙華林園戒詩　同前旦出興業寺講詩　同前十空六首　同前賦詠五陰識枝詩　同前和劉尚書侍五明集　元帝迎舍利　宣帝和王衛軍解講　沈約吳中禮石佛　江淹和太子重雲殿受戒　庾肩吾八關齋夜賦四城門　前人奉和皇太子懺悔應詔(有序)　王筠又和皇太子懺悔　前人和受戒詩　釋惠令道樹經讚　陳張君祖三昧經讚　前人答庾僧淵　前人通士人篇　何處士五苦詩　北周釋無名五盛陰　前人奉和法筵應詔　庾信再入道塲紀事應制　唐沈佺期飯覆釜山僧　王維宿瑩公禪房聞梵　李頎同禹太守聽九思法師講金剛經　高適與元丹丘方城寺談元作　李白別李祕書始興寺所居　杜甫過盧四員外宅看飯僧共題七韻　前人秋夜北山精舍觀體如師梵　劉長卿聽藍谿僧為元居士說維摩經　孟郊晨詣超師院讀禪經　柳宗元詣願公問道　耿湋清閒上人自蜀入洛於長壽寺說法度人　白居易定水寺行香　鄭谷水精念珠　曹松智達上人水精念珠歌　歐陽詹飯僧　王建送至弘沙彌赴上元受戒　僧皎然奉和開元寺佛鉢　陸龜蒙開元寺佛鉢詩　皮日休乞數珠贈南禪湜老　宋蘇軾劉器之好譚禪不喜遊山山中笋出戲語器之可同參玉版長老　前人久雨齋居誦經　朱熹讀瑜珈論　僧惠洪石勒問道圖　金元好問退之留別大顛圖　段克己方丈坐中　史肅禪頌　王彧禪頌七言二首　前人逃禪室述懷十六韻　元丁鶴年子英云玉山顧隱君今于同里法喜寺樓居日抄佛書至午而止餘暇則吟咏不輟雖親舊來訪亦不往答焉余因子英復去作此代簡　謝應芳賡僧韻　明太祖鍾山法會詩八首　僧夷簡讀佛書　歸有光和聞梵　曹學佺舍利塔　周永年車駕臨蔣山于崇禧寺賜高僧齋議設無遮會謾成口號二首　僧來復吳僧日章講師赴召修蔣山普度佛寺既罷東歸送別　高啟開元寺石鉢　前人夜坐喜晏伯謙談禪　方太古悟道吟二首　周憲王山居偈　釋智旭警眾友　前人釋教部選句

神異典第七十三卷

　　釋教部藝文六(詩)

　　念佛三昧詩四首

　　晉王齊之

妙用在幽涉有覽無神由昧徹識以照麄積微自引因功本虛泯彼三觀忘此毫餘

寂漠何始理元通微融然忘適乃廓靈暉心悠緬域得不踐機用之以冲會之以希

神資天凝圓映朝雲與化而感與物斯羣應不以方受者自分寂爾淵鏡金水塵紛

慨自一生夙乏惠識託崇[泳-永+局]人庶藉冥力思轉毫功在深不測至哉之念主心西極

　　五月長齋詩

　　釋支遁

炎精育仲氣朱離吐凝陽廣漢潛凉變凱風乘和翔令月肇清齋德澤潤無疆四部欽嘉期潔己升雲堂靜晏和春暉夕惕厲秋霜蕭條詠林澤恬愉味城傍逸容研冲賾綵綵運宮商匠者握神標乘風吹元芳淵汪道行深婉娩化理長亹亹維摩虛德音暢遊方卓犖妙傾元絕致由近藏略略微容簡八言振道綱掇煩練陳句臨危折婉章浩若驚飈散逈若揮夜光寓言豈所託意得筌自喪霑濡妙習融靡靡輕塵兦蕭索情牖頹寥朗神軒張誰謂冥津遐一悟可以航願為海遊師櫂柂入滄浪騰波濟漂客元歸會道塲

　　八關齋詩三首(并序)

　　前人

　　間與何驃騎期當為合八關齋以十月二十二日集同意者在吳縣土山墓下三日清晨為齋始道士白衣凡二十四人清和肅穆莫不靜暢至四日朝眾賢各去余既樂野室之寂又有掘藥之懷遂便獨往于是乃揮手送歸有望路之想靜拱虛房悟外身之真登山採藥集巖水之娛遂援筆染翰以慰二三之情

建意營法齋里仁契朋儔相與期良晨沐浴造閑丘穆穆升堂賢皎皎清心修窈窕八關客無楗自綢繆寂默五習真亹亹勵心柔法鼓進三勸激切清訓流悽愴願弘濟闔堂皆同舟明明元表聖應此童蒙求存誠夾室裏三界讚清休嘉祥歸宰相藹若慶雲浮

　　其二

三悔啟前朝雙懺暨中夕鳴禽戒朗旦備禮寢元役蕭索庭賓離飄颻隨風適踟躕岐路隅揮手謝內析輕軒馳中田習習臨電擊息心投佯步零零振金策引領望征人悵恨孤思積咄矣形非我外物固已寂吟詠歸虛房守真玩幽賾雖非一往遊且以閑自釋

　　其三

靖一潛蓬廬愔愔詠初九廣漠排林篠流飇灑隙牖從容遐想逸採藥登崇阜崎嶇升千尋蕭條臨萬畞望山樂榮松瞻澤哀素柳解帶長陵坡婆娑清川右冷風解煩懷寒泉濯溫手寥寥神氣暢欽若盤春藪達度冥三才恍惚喪神偶遊觀同隱丘愧無連化肘

　　詠大德詩

　　前人

遐想存元哉冲風一何敞品物緝榮熙生塗連惚恍既喪大澄真物誘則智蕩昔聞庖丁子揮戈在神往苟能嗣冲音攝生猶指掌乘彼來物間投此默照朗邁度推卷舒忘懷附罔象交樂盈胷襟神會流俯仰大同羅萬殊蔚若充甸網寄旅海漚鄉委化同天壤

　　十喻詩

　　釋鳩羅摩什

一喻以喻空空必待此喻借言以會意意盡無會處既得出長羅住此無所住若能映斯照萬象無來去

　　報羅什偈一首

　　釋惠遠

本端竟何從起滅有無際一微涉動境成此頹山勢惑相更相乘觸理自生滯因緣雖無主開途非一世時無悟宗匠誰謂握元契末問尚悠悠相與期暮歲

　　觀化決疑

　　廬山諸沙彌

謀始創大業問道叩元篇妙唱發幽蒙觀化悟自然觀化化已及尋化無間然生皆由化化化化更相纏宛轉隨化流漂浪入化淵五道化為海孰為知化仙萬化同歸盡離化化乃元悲哉化中客焉識化表年

　　秋夜講解

　　齊謝朓

四緣去誰肇七識習未央沈沈倒營魄苦蔭蹙愁腸琴瑟徒爛熳姱容空滿堂春顏遽幾日秋壟終茫茫孰云濟沈溺假願託津梁惠唱摛泉湧妙演發金相空有定無執賓實固相忘自來乘首夏及此申暮霜雲物清晨景衣巾引夕凉風振蕉薘裂露下梧楸傷六龍且無借三相寧久長何時接靈應及子同舟航

　　同泰僧正講(并序)

　　梁蕭統

　　大正以貞俗兼解鬱為善歌璡師以行有餘力緣情繼響余自法席既闕便思和寂杼軸二年濡翰雨器大正今春復為同泰建講法輪將半此作方成所以物色不同序事或異

放光聞鷲岳金牒祕香城窮源絕有際離照歸無名若人聆至寂寄說表真冥能令梵志遣亦使羣魔驚寶珠分水相須彌會色形學徒均染疊遊士譬春英伊予寡空智徒深愛恡情舒金起祗苑開筵慕肅成年鍾倏從變弦朢驟舒盈今聞火林聚淨土接承明掖影連高塔法鼓亂嚴更雷聲芳樹長月出地芝生已知法味樂復悅元言清何因動飛轡暫使塵勞輕

　　講席將訖賦三十韻詩依次用

　　前人

法苑稱嘉柰慈園美修竹靈覺相招影神仙共棲宿惠義比瑤瓊薰染等蘭菊理元方十算功深似九築華水警銀舟方衢列金軸微言絕已久煩勞多累蓄因茲闡慧雲欲使心塵伏八水潤焦芽三明啟羣目寶鐸旦參差名香晚芬郁暫捨六龍駕微祛二鼠蹙意樹發空花心蓮吐輕馥喻斯滄海變譬彼庵羅熟妙智方縟錦深詞同霧穀善學同梵爪真言異銅腹逶迤合蓋城葳蕤布金郁珠華蔭八溪玉流通九谷青禽乍下上雲鴈飛翻覆高談屬時聽寡聞終自恧日麗鴛鴦瓦風度踟躕屋落蘤散遠香霏雲卷遙族曠濟同象園中乘如佇獨後燄難堅明初心易驚縮應當離花水無令乖漆木投巖不足貴棘林安可宿器月希留影心灰庶方撲視愛同採蜂遊善如原菽八邑仙人山四寶神龍澳藥樹永繁稠禪枝詎凋槭以茲悅聞道庶此優馳逐願追露寶車脫屣親推轂

　　開善寺法會

　　前人

棲烏猶未翔命駕出山莊詰屈登馬嶺回互入羊腸稍看原藹藹漸見岫蒼蒼落星埋遠樹新霧起朝陽陰池宿早鴈寒風催夜霜茲地信閒寂清曠惟道場玉樹琉璃水羽帳鬱金牀紫柱珊瑚地神幢明月璫牽蘿下石磴攀桂陟松梁澗斜日欲隱烟生樓半藏千祀終何邁百代歸我皇神功照不極睿鏡湛無方法輪明暗室慧海渡慈航塵根久未洗希霑垂露光

　　蒙預懺悔詩

　　簡文帝

皇情矜幻俗聖德愍重昏制書開攝受絲綸廣慧門時英滿君囿法侶盛天園俱銷五道縛共蕩四生怨三修祛愛馬六念靜心猿庭深林彩豔地寂鳥聲喧上風吹法鼓垂鈴鳴晝軒新梅含未發落桂聚還翻早烟藏石磴寒潮浸水門一朝蒙善誘方願遣籠樊

　　蒙華林園戒詩

　　同前

庸夫躭世樂俗士重虛名三空既難了八風恆易傾伊余久齊物本自一枯榮弱齡愛箕潁由來重伯成非為樂肥遁特是厭逢迎執珪守蕃國主器作元貞昔日書銀字久自恧宗英斯焉佩金璽何由廣德聲居高常慮缺持滿每憂盈茲言信非矯丹心良可明舟航奉睿訓接引降皇情心燈朗暗室牢舟出愛瀛是節高秋晚泬寥天氣清郊門光景麗祈年雲霧生紅蕖間青瑣紫霧濕丹楹葉疎行逕出泉溜遠山鳴綠衿依浦戌絳顙拂林征庶蒙八解益方使六塵輕脫聞時可去非吝舍重城

　　旦出興業寺講詩

　　同前

沐芳肅朝帶駕言抵淨宮羽旗承去影鐃吹雜還風吳戈夏服箭驥馬綠沈弓水照柳初碧烟含桃半紅由來六塵縛宿昔五纏朦見鶴徒知謬察象理難同方知恧四辨奚用語三空

　　十空六首

　　同前

　　如幻

漢安設大響周穆置高臺三里生雲霧瞬息起冰雷空持生識縛徒用長心災慧人恆棄捨庸識屢遭廻六塵俱不實三界信悠哉

　　水月

圓輪既照水初生亦暎流溶溶如漬璧的的似沈鉤非關顧兔沒豈是桂枝浮空令誰雅識還用喜騰猴萬累若消蕩一相更何求

　　如響

疊障廻參差連峰欝相拒遠聞如句味遙應成言語竟無五聲實誰謂八音所空成顛倒羣徒迷塵縛侶愍哉火宅中茲心良可去

　　如夢

祕駕良難辨司夢並成虛未驗周為蝶安知人作魚空聞延壽賦徒勞岐伯書潛令六識擾安能二惑除當須耳應滿然後會真如

　　如影

朝光照皎皎夕漏轉駸駸晝花斜色去夜樹有輕陰並能興眼入俱持動惑心息形影方止逐物慮恆侵若悟假名淺方知實相深

　　鏡象

精金宛成器懸鏡在高堂後挂七龍網前發四珠光廻望疑垂月傍瞻譬璧璫仁壽含萬類淮南辨四鄉終歸一亡有何關至道塲

　　賦詠五陰識枝詩

　　同前

澆淳混神因心形復依色欲浪逐情飄愛網隨心織鑄金雖改狀斬籌方未極鴿歡既無辨猿攀此焉息

　　和劉尚書侍五明集

　　元帝

帝德洽區宇垂衣彰太平黃唐慚懋實子姒惡嘉聲治家陳五禮功成奏六英汲引為宸鑒舟航動睿情法王唯一法無生信不生因因從此見果果自斯明元良仰副后含一震鴻名龜藏踰啟魯笙史冠春卿日宮佳氣滿月殿善風清綺錢蔽西觀緹慢卷南榮金門練朝鼓玉壺休夜更宮槐當曉合城烏侵曙鳴露光枝上動霞影水中輕虛薄今何事徒知戀法城

　　迎舍利

　　宣帝

釋迦稱散體多寶號金軀白玉誠非比黃金良不踰變見絕言象端異乃冥符靈知雖隱顯妙色豈榮枯唯當十劫後方成無價珠

　　和王衛軍解講

　　沈約

妙輪輟往駕寶樹未開音甘露為誰演得一標道心眇眇元塗曠高義總成林七花屏塵相八解濯芳襟

　　吳中禮石佛

　　江淹

幻生太浮詭長思多沉疑疑思不慚炤詭生寧盡時敬承積劫下金花爍海湄火宅斂焚炭藥草匝卉滋常願樂此道誦經空山坻禪心暮不雜寂行好無私軒騎久已決親愛不留遲憂傷漫漫情靈意終不緇誓尋青蓮界永入梵庭期

　　和太子重雲殿受戒

　　庾肩吾

皇明執東曜帝扆居北辰小乘開治道大覺拯蒼民殊塗同義路分流合智津傳香引上德列伎進名臣連閣翻如畫圖雲更似真鏡山銜殿影梅梁落梵塵苑桂恆留雪天花不待春萬年逢瑞應千生值法身天衣初拂石豆火欲燃薪重善無論報輕毛庶有因

　　八關齋夜賦四城門

　　前人

　　殿下即簡文時為皇太子府君即肩吾為太子中庶子

　　東城門病

伏枕愛危光痾纏生易折無因雪岸草慮及硭山穴(徐防)消渴腠腸腑疼蹇嬰肢節如何促齡內憂苦無暫缺

　　(孔壽)

　　南城門老

虛蕉誠易犯危藤復將囓一隨柯已微當年信長訣(諸葛暟)已同白駒去復類紅花熱妍容一旦罷孤燈行自設

　　(府君)

　　西城門死

綏心雖殊用滅景寧優劣一隨業風盡終歸虛妄設(王臺卿)五陰誠為假六趣寧有截零落竟同歸憂思空相結

　　(李鏡遠)

　　北城門沙門

俗幻生影空憂繞心塵噎於茲排四纏去矣求三涅(殿下)下學輩留心方從窈冥別已悲境相空復作泡雲滅

　　(府君)

　　奉和皇太子懺悔應詔(有序)

　　王筠

　　奉和皇太子懺悔詩仍上皇宸極聖旨即疏降同所用十韻私心慶躍得未曾有招採餘韻更題鄙拙

一聖智比明帝德光四海荷負誠悠屬度脫實斯在懺說濟蒙愚推心屏欺殆名僧引定慧朝纓列元凱還迷依善導反心由真宰和鈴混吹音勝幡榮雪彩早蒲欲抽葉新篁向舒䈚翹勤諒懇到歸誠信兼倍睿豔似烟霞欄杆若珠琲善誘雖欲繼含亳愧文彩

　　又和皇太子懺悔

　　前人

習惡歸禮懺有過稱能改聖德及羣生唱說信兼採翹心蕩十惡邈誠銷五罪三縛解智門六塵清法海超然故無著逍遙新有待

　　和受戒詩

　　釋惠令

泬寥秋氣爽搖落寒林疎風散飛廉雀浪動昆明魚是日何為盛證戒奉皇儲願陪升自在神通任卷舒

　　道樹經讚

　　陳張君祖

峨峨王舍國鬱鬱靈竹園中有神化長空觀體善權私呵晞光景豈識真迹端恢恢道明元解發至神歡飄忽凌虛起無云受慧難

　　三昧經讚

　　前人

迹超十三燒戒由三昧成賢行極妙住道志慧以明九本既殊動四禪不同冥淵哉不起滅始自無從生借問道氣倫安測泥洹靈

　　答庾僧淵

　　前人

茫茫混成始豁矣四天朗三辰還須彌百億同一像靈和陶氤氳會之有妙常大慈濟羣生冥感如影響蔚蔚沙彌眾粲粲萬心仰誰不欣大乘兆定於元曩三法雖成林居士亦有黨不見虬與龍灑鱗凌霄上冲心超遠寄浪懷邈獨往眾妙常所晞維摩余所賞苟未體善權與子同髴髣悠悠誠滿域所遺在廢想

　　通士人篇

　　何處士

龍宮既入道鳳闕且辭榮禪龕八想淨義窟四塵輕香蓋法雲起花燈慧火明自然忘有著非止悟無生

　　五苦詩

　　北周釋無名(本名宋闕)

　　生苦

可患身為患生將憂共生心神恆獨苦寵辱橫相驚朝光非久照夜燭幾時明終成一聚土強覔千年名

　　老苦

少日欣日益老至苦年侵紅顏既罷豔白髮寧久吟階庭唯仰杖朝府不勝簪甘肥與妖麗徒有壯時心

　　病苦

拔劍平四海橫戈却萬夫一朝牀枕上廻轉仰人扶壯色隨肌減呻吟與痛俱綺羅雖滿目愁眉獨向隅

　　死苦

可惜凌雲氣忽隨朝露終長辭白日下獨入黃泉中池臺既已沒墳隴向應空唯當松柏裏千年恆勁風

　　愛離

誰忍心中愛分為別後思幾時相握手嗚噎不能辭雖言萬里隔猶有望還期如何九泉下更無相見時

　　五盛陰

　　前人

　　佛書有五陰譬喻謂以聚沫喻色水中泡喻痛熱時欿喻想芭蕉喻行幻喻識言皆空虛也

先去非長別後來非久親新墳將舊塚相次似魚鱗茂陵誰辨漢驪山詎識秦千年與昨日一種併成塵定知今世土還是昔時人焉能取他骨復持埋我身

　　奉和法筵應詔

　　庾信

五城鄰北極百雉壯西昆鉤陳橫複道閶闔抵靈軒千柱蓮花塔由旬紫紺園佛影胡人記經文漢語翻星窺朱鳥牖雲宿鳳凰門新禽解雜囀春柳臥生根早雷驚蟄戶流雪長河源建始移交讓徽音種合昬風飛扇天辨泉湧屬絲言羈臣從散木無以預中天(闕二字)遙可望終類仰鵾弦

　　再入道塲紀事應制

　　唐沈佺期

南方歸去再生天內殿今年異昔年見闢乾坤新定位看題日月更高懸行隨香輦登仙路坐近爐烟講法筵自喜恩深陪侍從兩朝長在聖人前

　　飯覆釜山僧

　　王維

晚知清淨理日與人羣疎將候遠山僧先期掃敝廬果從雲峰裏顧我蓬蒿居藉草飯松屑焚香看道書燃燈晝欲盡鳴磬夜方初一悟寂為樂此生閒有餘思歸何必深身世猶空虛

　　宿瑩公禪房聞梵

　　李頎

花宮仙梵遠微微月隱高城鐘漏稀夜動霜林驚落葉曉聞天籟發清機蕭條已入寒空靜颯沓仍隨秋雨飛始覺浮生無住著頓令心地欲皈依

　　同馬太守聽九思法師講金剛經

　　高適

吾師晉陽寶傑出山河最途經世諦間心到空王外鳴鐘山虎伏說法天龍會了義同建瓴梵法若吹籟深知億劫苦善喻恆沙大捨施割肌膚攀援去親愛招提何清淨良牧駐輕蓋露冕眾香中臨人覺苑內心持佛印久標割魔軍退願開初地因永奉彌天對

　　與元丹丘方城寺談元作

　　李白

茫茫大夢中惟我獨先覺騰轉風火來假合作容貌滅除昬疑盡領略入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若喪雲山豈殊調清風生虛空明月見談笑怡然青蓮宮永願恣遊眺

　　別李祕書始興寺所居

　　杜甫

不見祕書心若失及見祕書失心疾安為動主理信然我獨覺子神充實重聞西方止觀經老身古寺風泠泠妻兒待米且歸去他日杖藜來細聽

　　過盧四員外宅看飯僧共題七韻

　　前人

三賢異七賢青眼慕青蓮乞飯從香積裁衣學水田上人飛錫杖檀越施金錢趺坐簷前日焚香竹下烟寒空法雲地秋色淨居天身逐因緣法心過次第禪不須愁日暮自有一燈燃

　　秋夜北山精舍觀體如師梵

　　劉長卿

焚香奏仙唄向夕遍空山清切兼秋遠威儀對月間靜分巖響答散逐海潮還幸得風吹去隨人到世間

　　聽藍溪僧為元居士說維摩經

　　孟郊

古樹少枝葉真僧亦相依山木自曲直道人無是非手持維摩偈心向居士歸空景忽開霽雪花猶在衣洗然水谿晝寒物生光輝

　　晨詣超師院讀禪經

　　柳宗元

汲井漱寒齒清心拂塵服閑持貝葉書步出東齋讀真源了無取妄跡世所逐遺言冀可冥繕性何由熟道人庭宇靜苔色連深竹日出霧露餘青松如膏沐澹然離言說悟悅心自足

　　詣順公問道

　　耿津

此身知是妄遠遠詣支公何法住持後能逃生死中秋苔經古徑蘀葉滿疎叢方便如開誘南宗與北宗

　　清閒上人自蜀入洛於長壽寺說法度人

　　白居易

梓潼眷屬何年別長壽壇塲近日開度是蜀人皆度了法輪移向洛中來

　　定水寺行香

　　鄭谷

聽松看畫繞虛廊風拂金爐待賜香丞相未來春雪密暫偷閒臥老僧牀

　　水精念珠

　　曹松

等量紅縷貫晶熒盡道勻圓別未勝鑿斷玉潭盈尺水琢成金地兩條冰輪時祇恐星侵佛挂處常疑露滴僧幾度夜深尋不著琉璃為殿月為燈

　　智達上人水精念珠歌

　　歐陽詹

水已清清中不易當其精精華極何宜更復加磨拭良工磨拭成貫珠泓澄洞澈看如無星輝月耀莫之逾駭鷄照乘徒稱殊上人念佛泛真諦一佛一珠以為計既指其珠當佛身亦欲珠明像佛智咨董母訪朱公得之玓瓅羣奇中龍龕鷲嶺長隨躬朝自手持纖掌透夜來月照紅絛空窮川極陸難為寶孰說車渠將瑪瑙連連寒溜下陰軒熒熒泫露垂秋草皎晶晶彰煌煌陸離電烻紛不常凌眸暈目生光芒我來借問修行術數日殷勤羨茲物上人視日授微言心淨如斯即是佛

　　飯僧

　　王建

別屋炊香飯薰辛不入家溫泉調葛麫淨手摘藤花蒲鮓除青葉芹虀帶紫芽願師常伴食消氣有薑茶

　　送至弘沙彌赴上元受戒

　　僧皎然

不肯資章甫勝衣被木蘭今隨秣陵信欲及蔡州壇野寺鐘聲遠春山戒足寒歸來次第學應見後心難

　　奉和開元寺佛鉢

　　陸龜蒙

空王初受逞神功四鉢須臾現一重持次想添香積飯覆時應帶步羅鐘光寒好照金毛鹿響靜堪降白耳龍從此寶函香裏見不須西去詣靈峰

　　開元寺佛鉢詩

　　皮日休

帝青石作綠冰姿曾得金人手自持拘律樹邊齋散後提羅花下洗來時乳糜味斷中天覺麥麨香消大劫知從此共君親頂戴斜風應不等閒吹

　　乞數珠贈南禪湜老

　　宋蘇軾

從君覔數珠老境仗消遣未能轉千佛且從千佛轉儒生推變化乾策數大衍道士守元牝龍虎看舒卷我老安能為萬劫付一喘嘿坐閱塵界往來十八返區區我所寄蹙縮蠶在繭適從海上回蓬萊又清淺

　　劉器之好譚禪不喜遊山山中笋出戲語器之可同叅玉版長老

　　前人

叢林真百丈法嗣有橫枝不怕石頭路來叅玉版師聊憑柏樹子與問籜龍兒瓦礫猶能說此君那不知

　　久雨齋居誦經

　　朱熹

端居獨無事聊披釋氏書暫釋塵累牽超然與道俱門掩竹林幽禽鳴山雨餘了此無為法身心同晏如

　　讀瑜珈論

　　僧惠洪

此生已無累一席可窮年細嚼寶公飯飽叅彌勒禪懶修精進定愛作吉祥眠夜久山空寂惟聞繞砌泉

　　石勒問道圖

　　金元好問

輕比韓彭作李陽高僧久已笑君狂中原果有劉文叔肯說鈴聲替戾岡

　　退之留別大顛圖

　　段克己

吏部文章日月光平生忠義著南荒肯因一轉山僧話換却從來鐵石腸

　　方丈坐中

　　史肅

紙本功名直幾錢何如付與北牕眠詩書作我閒中地風月知人醉裏天水底游魚真見性樹頭語鳥小叅禪平生習氣蓮華社一炷香前結後緣

　　禪頌

　　王或

吾身非我底為情說著塵勞特地驚五九盡時山更好澗泉雲鳥自春聲

　　禪頌七言二首

　　前人

昧己全拋大事憂為渠剛攬等閒愁桑榆晚景無多子鍼芥人身豈易投閒日搆來忙日用此生迷却再生休鼻頭捩轉從今始看作回程火裏牛

　　其二

放下情懷觸處安生涯取取沒多般褐衣襤褸聊遮赤短髮鬅鬙底用冠一榻省緣資困歇二匙隨分了飢餐也知苦澀人人笑烈日初心不敢謾

　　逃禪室述懷十六韻

　　元丁鶴年

出處兩茫然低徊每自憐本無經國術仍乏買山錢故邑三千里他鄉二十年力微歸計沓身遠客心懸桃李誰家樹禾麻傍舍田鶉衣秋屢結蝸室歲頻遷逝水終難復寒灰更不然久要成齟齬多病復沈緜俛仰衷情倦棲遲野性便延徐誰下榻訪戴獨廻船恥灑窮途泣閒修淨土緣談元分上下味道悉中邊有相皆虛妄無才幸苟全棲雲同白鹿飲露效元蟬高蹈慚真隱狂歌媿昔賢惟餘空念在山寺日逃禪

　　子英云玉山顧隱君今於同里法喜寺樓居日抄佛書至午而止餘暇則吟味不輟雖親舊來訪亦不往答焉余因子英復去作此代簡

　　謝應芳

客來喜得平安信蕭寺樓居日掩扃湖近浪搖牕影白地偏苔沒屨痕青羣賢方結蓮花社小楷猶抄貝葉經歲晚扁舟歸甫里好尋漁父過寒汀

　　賡僧韻

　　明太祖

天台五百尊方寸皆明月月影彌千江何曾有暫歇為斯妙用通今古長不滅昔當懸挂時誠非凡可越住世及應真幾度阿僧劫假錫作梯航泛海濤如雪一旦杳無蹤暫與沙門別儵忽羣禪中孰能為機泄禪心曠無跡如海亦何竭僧本具他心宗門常合轍

　　鍾山法會詩八首

　　僧夷簡

　　洪武五年正月十五日朝廷就鍾山寺大建法會普濟幽冥四年十二月十五日上御奉天殿集公侯百官宣諭建會之因禁天下屠宰上先齋戒一月以嚴法賦齋戒

玉食金盤去八珍九重齋戒諭羣臣版圖賓貢無中外鬼錄流亡有故新佛事五天均至化民生四海賀同仁普通有願長蔬食曾夢神僧水陸因

　　正月十三日三鼓時上御奉天殿集公侯百官奉上佛表命禮部尚書齋赴鍾山啟建法會焚之賦奉表

御手封函出紫宸百靈効職共紛紜尚書夜待三更漏使者朝持五色雲宣室鬼神徒有問茂林封禪謾能文陳情此日趨靈鷲萬歲千秋報聖君

　　十五日上服袞冕乘輦輅赴法會至日夕迎佛上率公侯百官臨法筵供佛行大禮樂用善世等曲先是十四日微雪呈祥尋即開霽是夕星月在天風露湛寂絲竹迭奏燈火交輝禮儀之盛前古莫及賦迎佛禮佛送佛三首

鷲嶺幡幢下界來先令滕六淨氛埃微風不動燈如晝明月初昇樂似雷宿衛萬夫嚴虎旅從官千騎駐龍媒袞衣儼在通明殿一朵紅雲擁不開

天子臨筵禮覺皇衣冠陪位亦侯王寶臺高處金蓮色珠樹中間玉佩光幣帛奉陳先盥洗荼甌初獻謹焚香漢庭不必論前夢親覩金容在上方

皓月華星傍九霄夜深端坐聖躬勞樂聲按舞漁山近花雨飄空鷲嶺高玉冊讀文傳太祝金拌捧奠出儀曹從容望燎鑾輿動目送中天白玉毫

　　宣諭鬼魂賜以法食賦諭鬼

萬方殺戮到漁樵三日齋宮德澤饒朽骨又蒙周室葬游魂不待楚人招千年象教來中國一代威儀出聖朝慚愧山林何所報耕桑滿野甲兵銷

　　詔龍灣普放水燈以燭幽暗賦水燈

持節馮夷向夕過遠分燈火出官河斗牛光動天垂野風露聲沈水息波海族樓臺休罷市鮫人機杼不停梭九泉無復悲長夜莫問南山白石歌

　　法會三日上之臨幸十三日天雨娑羅樹子近臣得之以奏獻焉十四日詔皇太子諸王同觀法會賦迎駕

千騎東華玉輦來鍾山渾勝妙高臺旌旗寶樹重重入樓閣香雲一一開仙仗齋從三日幸春官詔許五王陪近臣共說天顏喜收得娑羅樹子廻

　　讀佛書

　　歸有光

天竺降靈聖利益其在此雪山真苦行九惱尚纏己非徒食馬麥空鉢良可恥紛紛旃茶女謗論或未已不知手指中猶出五獅子

　　和聞梵

　　曹學佺

山下層層起暮烟山中一點佛燈然僧家功課如常事只有朝昬無歲年

　　舍利塔

　　周永年

雲端已暝忽復曙燈燭直如妙高聚舍利光常貫太虛只今收攝隨心住上界高明受眾朝中宵虛白開天路佛聲浩浩若潮生人如磨蟻香如霧燈燈深入夜夜明物身早向光中度傳言影落鮎魚口佛燈漁火相先後魚目常開魚網沉飲光啖影爭游走喜滅漁家黑業多旁生所貴非長壽安得華嚴與上方千燈四炤搖星斗却令蟹舍及魚城惆悵朝朝空發笱

　　車駕臨蔣山於崇禧寺賜高僧齋議設無遮會謾成口號

　　僧來復

崇禧寺前風日清鑾輿遙迓定鐘鳴山林有道裨王化天地無私荷聖情婁約入梁終應詔惠琳居宋豈貪名金山重感千年夢願濟幽靈答治平

　　又

祇園花雨曉吹香手綰袈裟近御牀闕下紫雲隨雉尾座間紅日動龍光金盤蘇合頒殊域玉盌醍醐出尚方稠疊屢承天上供每慚無德頌陶唐

　　吳僧日章講師赴召修蔣山普度佛寺既罷東歸送別

　　高啟

萬人擁坐聽潮音寶剎曾迂玉駕臨佛法曉敷三藏祕帝恩春及九原深鍾山坐處花為雨練浦歸時樹欲陰擬問楞伽嗟已別楚江飛錫暮沈沈

　　開元寺石鉢

　　前人

寶石當年琢帝青浮波不異木杯輕傳靈已歷乾陀國乞食曾來舍衛城漁父得時初獻洗法王在日每擎行寺僧見客休頻出恐有藏龍此內驚

　　夜坐喜晏伯謙談禪

　　方太古

海月未出山清宵起燈燭草坐偕道流談禪暢幽獨雲嵓一何深心遠境自足泠然忽成悟風吹隔牕竹

　　悟道吟二首

　　周憲王

慈悲為雨法為航心是蓮華性是香靜裏工夫些子力閑中議論許多長提攜一氣通金界顛倒三車運玉漿笑把明珠閑玩弄眉間萬丈白毫光

　　其二

自從悟得真如理今古空談善有因撒手往來還是我點頭問訊屬何人安閑常樂勝中勝自在頻觀身外身大笑西來緣底事等閒識破便休論

　　山居偈

　　釋智旭

一病五百日形神並已枯緇素偶相值稱我為禪癯禪癯竟何解佛法從來無倦眠醒便起笑此空頭顱

　　其二

我愛山中住觀化俯且仰一法不當情萬緣同鏡像纔言獨露身無端已成兩笑破太虛空巗谷爭酬響

　　其三

白雲捲還舒清風拂還止問我山中樂從來只如此懶向蒲團求亦不鑽故紙若作佛法商千里復萬里

　　其四

世法多崎嶇禁路還存賄枉道或容身直道每招罪何如野衲閒薇蕨堪充餒風來翠竹鳴雲去青山在俯仰獨清寧家風常不改

　　其五

禦寒不䌟績糊口不耕田佛制固如此誰思共息肩神王翻貝葉形疲且隱眠何須學枯木失此無心禪

　　其六

言居佛祖先行落凡愚後漫抱法門憂自疾甘無救恥躬愧儒宗歸焚慚禦寇莫誇日正長瞬息聞更漏

　　其七

前際不可窮後際不可極現前介爾心邊際渺難測明明法界宗妙觀胡墨墨奮起金剛拳打碎無生國

　　其八

佛語即佛心佛心非佛語離此即非關究竟誰為汝一句了然超萬劫合頭杵若要舌本甜勤取黃連茹

　　警眾友

　　前人

翹首菩提路悠悠幾陌阡應憐小證後重憶大通前月指謝緣影鏡像明媸姦自慚說法鳥誡爾莫生天

　　釋教部選句

　　梁沈約內典序禪業定門造次無爽安忍與金石同固戒行與寶珠等色

　　元帝內典碑銘集林序夫法性空寂心行處斷感而遂通隨方引接

　　北齊魏牧一切經願文寶雲西映法河東瀉甘露橫流隨風感授皇家統天尊道崇法

　　隋煬帝寶臺經藏願文獨善且最勝無為第一樂

　　唐韋臯再修大聖慈寺普賢菩薩記臯受命方鎮十有七年求所以贊皇猷裨大化嘗以萬人之心不俟懲戒靡然歸善者釋氏之教弘矣况冥祐昭報大彰於時崇而守之亦同歸於理也

　　白居易畫西方幀記諦觀北娑婆世界微塵眾生無賢愚無貴賤無幼艾有起心歸佛者舉手合掌必先嚮西方有怖厄苦惱者開口發聲必先念阿彌陀佛又範金合土刻石織文乃至印本聚沙童子戲者莫不率以阿彌陀佛為上首不知其然而然由是而觀是彼如來有大誓願于此眾生眾生有大因緣于彼國土明矣不然者南北東方遇見未來佛多矣何獨如是哉

　　釋真言金剛般若石經記先佛者法法空則境澄後佛者教教離則言亡

　　宋陳舜俞經藏記夫輪之名有二一曰法輪佛之所乘也智慧解脫以動之戒定悲忍以行之小而入乎微塵而有餘大而御乎虛空而不能容擬諸形容而莫之能名法輪也其二曰苦輪眾生之所乘也動之以煩惱貪著行之以嗔亂罪害上驅乎天中驅乎人下轉乎地散而入乎鬼神之都禽獸之鄉而莫知其歸擬諸形容亦莫之能名苦輪也噫在佛為法在眾生為苦度眾生乃有佛非佛不能度眾生然佛之度眾生也未嘗脫吾輪而載之蓋即其所乘而指其所向故能方軌同轍而出乎無窮之域焉爾則凡所謂輪者可以摧止諸苦令法流轉亦幾于佛矣(又)天台教院記天台氏之建化也以觀心為法以念佛為宗觀心者觀有心以至乎無心念佛者念彼佛以證乎我佛或升階納陛同踐堂奧或順風乘航橫絕苦海真可謂大乘之淵源導師之方便者矣原夫清淨本然無有空假因緣忽生萬法以起河沙妙門一念而足所以體同寂照神冥樂域丘陵坑坎悉見嚴淨眾鳥行樹皆出法音用之則然何遠乎爾

　　晉支遁詩廓矣千載事消液歸空無無矣復何傷萬殊歸一途道會貴冥想罔象掇元珠悵怏濁水際幾忘映清渠反鑒歸澄漠容與含道符(又)崇虛習本照頓無歸昔神(又)願得無身道高棲沖默情齊王融詩香風流梵琯澤雨散雲花

　　陳徐孝克詩五禪清慮表七覺蕩心封

　　唐宋之問詩淨心遙證果睿想獨超禪(又)釋事懷三隱清襟謁四禪

　　王維詩一施傳心法惟將戒定還(又)空居法雲外觀世得無生

　　孟浩然詩導以微妙法結為清淨因(又)看取蓮花淨方知不染心

　　崔顥詩洗意歸清淨澄心悟空了始知世上人萬物一何擾

　　僧廣宣詩南方寶界幾由旬八部同瞻一佛身

　　杜甫詩老夫貪佛日隨意宿僧房(又)問法看詩妄觀身向酒慵(又)蘇晉長齋繡佛前醉中往往愛逃禪顧况詩定中觀有漏言外證無聲

　　賈島詩王侯皆護法何寺講鐘鳴

　　曹松詩有為嫌假佛無境是真機

　　陶翰詩心超諸境外了與懸解同

　　郎士元詩宰官迎說法童子伴隨緣

　　張暈詩一從方外遊頓覺塵心變

　　宋徐照詩詩因圓解堪呈佛棊與禪通可悟人

　　文同詩曾聽三摩義居常夢曉鐘

　　金冀禹錫詩我是禪房未歸客阿師休作長官看

　　元陳旅詩漸覺仙樓近微聞梵鐸揚石壇登案衍瓊佩雜璆鏘夕渚休蘭櫂春壺瀉桂漿伊蒲頒內供薝蔔散林香

　　舒頔詩誓將寂滅心受此清淨福(又)禪心絮沾泥世味蠟煑粥

　　郭翼詩心花幽處現天籟靜中聞汩汩紅塵海虛空念不分

　　周權詩有為皆是幻無想總成禪

　　明張羽詩宰官問法留三宿慈母焚香製七條(又)覩木悟真源聞香解禪悅

　　薛瑄詩澄心得妙觀忘言契良悟

　　唐肅詩雨花知佛境流水識禪心

　　林鴻詩便欲依禪寂塵纓可奈何


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十四卷目錄

　　釋教部紀事一

神異典第七十四卷

　　釋教部紀事一

　　佛法金湯編牟子融之後蒼梧儒生獻帝興平二年因世亂無仕宦意銳志佛道乃製理惑論三十七篇其文有問曰何以正言佛佛為何謂乎牟子曰佛者覺也猶三皇神五帝聖也佛乃道德之元祖神明之宗緒佛之言覺者恍惚變化分身散體或存或亡能小能大能圓能方能老能少能隱能彰蹈火不燒履刃不傷在污不染在禍不殃不行而到無作而光故號為佛問曰夫至實不華至詞不飾珠玉少而貴瓦礫多而賤聖人製七經之本不過三萬言眾事備焉今佛經卷以萬計言以億數非一人力所能堪也僕以為煩而不要牟子曰江海所以異於行潦者以其深廣也五嶽所以別於丘陵者以其高大也若高不絕山阜跛羊凌其巔深不絕涓流孺子浴其淵麒麟不處苑囿之中吞舟之魚不游數仞之溪何者小不能容大也佛經前說億載之事却道萬世之要太素未起太始未生其微不可握其纖不可入佛悉彌給其廣大之外剖析其杳渺之內靡不紀之故其經卷以萬計言以億數多多益具眾眾益富何不要之有問曰佛道至尊至大堯舜周孔曷不修之乎七經之中不見其辭子既躭詩書悅禮樂奚為復好佛道竊為吾子不取牟子曰書不必孔子之言藥不必扁鵲之方合議者從愈病者良君子博取眾善以輔其身子貢云夫子何常師之有堯事尹壽舜事務成旦學呂望丘學老聃亦不具見於七經也况佛身相好變化神力無方焉能捨而不學乎五經事義或有所缺佛不見記何足怪哉問曰佛有三十二相八十種好何其異於人之甚也殆富耳之語非實之云牟子曰少所見多所怪覩馲駝言馬腫背堯眉八采舜目重瞳臯陶鳥喙文王四乳禹耳三漏周公背僂伏羲龍鼻仲尼反宇老子日角目元鼻有雙柱手把十文足踏二五此非異於人乎佛之相好奚疑哉問曰子以經傳之辭華麗之說褒贊佛行稱譽其德高者凌青雲廣者踰地圻得無踰其本過其實乎牟子曰吁吾之所褒猶以塵埃附嵩岱收朝露投滄海子之所謗猶握瓢觚欲滅江海操耕耒欲損崑崙側一拳以翳日光舉土塊以塞河衝吾所褒不能使佛高子之毀不能令其下也

　　曹植精通書藝邯鄲淳稱為天人每讀佛經輒留連嗟玩以為至道之極宗嘗遊漁山聞空中梵天之響清揚哀婉因倣其聲寫為梵唄今法事有漁山梵即其餘奏也嘗著辨道論言仙道虛妄

　　三國志劉繇傳繇泝江南保豫章駐彭澤笮融先至殺太守朱皓入居郡中繇進討融為融所破更復招合屬縣攻破融融敗走入山為民所殺繇尋病卒時年四十二笮融者丹陽人初聚眾數百往依徐州牧陶謙謙使督廣陵彭城運漕遂放縱擅殺坐斷三郡委輸以自入乃大起浮圖祠以銅為人黃金塗身衣以錦采垂銅槃九重下為重樓閣道可容三千餘人悉課讀佛經令界內及旁郡人有好佛者聽受道復其他役以招致之由此前後遠近至者五千餘人戶每浴佛多設酒飯布席于路經數十里民人來觀及就食且萬人費以巨億計曹公攻陶謙徐土搔動融將男女萬口馬三千匹走廣陵廣陵太守趙昱待以賓禮先是彭城相薛禮為陶謙所逼屯秣陵融利廣陵之眾因阻誅殺昱放兵大略因載而去過殺禮然後殺皓

　　佛法金湯編闞澤會稽山陰人好學居貧為人傭書自給所寫既畢則能誦記由是博覽羣籍虞飜見而稱之曰闕生矯傑仲舒子雲流也孫權辟之補西曹掾復拜太子太傅為尚書令封都鄉侯嘗捨宅為德潤寺權嘗問曰孔子制述典訓教化來葉老莊修身自玩放浪山水歸心澹泊何事佛為澤曰孔老二教法天制用不敢違天佛之設教諸天奉行不敢違佛以此言之優劣可見也

　　齊春秋晉安王子懋字雲昌武帝子也年七歲時母阮叔媛常病危篤請僧行道有獻蓮花供佛者眾僧以銅甖盛水花更鮮子懋流涕禮佛誓曰若使阿姨護祐願華竟齋如故七日齋畢華更鮮紅看視甖中稍有根鬚阮病尋差世稱其孝感

　　晉書周浚傳浚子嵩拜御史中丞王敦密使妖人李脫誣嵩及周筵潛相署置遂害之嵩精于事佛臨刑猶于市誦經云

　　蔡謨傳彭城王紘上言樂賢堂有先帝手畫佛像經歷寇難而此堂猶存宜勅作頌帝下其議謨曰佛者夷狄之俗非經典之制先帝量同天地多才多藝聊因臨時而畫此像至于雅好佛道所未承聞也盜賊奔突王都隳敗而此堂塊然獨存斯誠神靈保祚之徵然未是大晉盛德之形容歌頌之所先也人臣覩物興義私作賦頌可也今欲發王命勅史官上稱先帝好佛之志下為夷狄作一象之頌于義有疑焉于是遂寢

　　王珣傳珣弟珉名出珣右時有外國沙門名提婆妙解法理為珣兄弟講毗曇經珉時尚幼講未半便云已解即於別室與法門法綱等數人自講法綱歎曰大義皆是但小未精耳

　　顧眾傳穆帝即位何充執政復徵眾為領軍不起服闋乃就是時充與武陵王不平眾會通其間遂得和釋充崇信佛教眾議其糜費每以為言嘗與充同載經佛寺充要眾入門眾不下車充以眾州里宿望每優遇之

　　何充傳充性好釋典崇修佛寺供給沙門以百數糜費巨億而不吝也親友至于貧乏無所施遺以此獲譏于世阮裕嘗戲之曰卿志大宇宙勇邁終古充問其故裕曰我圖數千戶郡尚未能得卿圖作佛不亦大乎于時郄愔及弟曇奉天師道而充與弟準崇信釋氏謝萬譏之云二郄諂於道二何佞於佛

　　何準傳準字幼道穆章皇后父也高尚寡欲弱冠知名州府交辟並不就兄充為驃騎將軍勸其令仕準曰第五之名何減驃騎準兄弟中第五故有此言充居宰輔之重權傾一時而準散帶衡門不及人事唯誦佛經修營塔廟而已

　　佛法金湯編郄超為桓溫府掾超問謝安曰支遁所談何如嵇中散安曰嵇盡力道纔得半耳超著五戒文更修歲月齋戒凡齋不得嘗魚肉不御妻妾迎中而食既食之後美味甘香一不得嘗洗心念道皈依三寶

　　晉書王湛傳湛孫述述子坦之與沙門竺法甚厚每共論幽明報應便要先死者當報其事後經年師忽來云貧道已死罪福皆不虛惟當勤修道德以昇濟神明耳言訖不見坦之尋亦卒

　　佛圖澄傳石季龍僭位傾心事澄百姓因澄故多奉佛皆營造寺廟相競出家真偽混淆多生愆過季龍下書料簡其著作郎王度奏曰佛方國之神非諸華所應祠奉漢代初傳其道惟聽西域人得立寺都邑以奉其神漢人皆不出家魏承漢制亦循前軌今可斷趙人悉不聽詣寺燒香禮拜以遵典禮其百辟卿士逮眾隸例皆禁之其有犯者與淫祠同罪其趙人為沙門者還服百姓朝士多同度所奏季龍以澄故下書曰朕出自邊戎沗君諸夏至于饗祀應從本俗佛是戎神所應兼奉其夷趙百姓有樂事佛者特聽之

　　王恭傳恭將奔桓元至長塘湖遇商人錢強強以告湖浦尉尉收之以送京師即于建康之倪塘斬之恭信佛道調役百姓修營佛寺務在壯麗士庶怨嗟臨刑猶誦佛經謂監刑者曰我闇于信人所以致此

　　苻堅載記堅游于東苑命沙門道安同輦權翼諫曰臣聞天子法駕侍中陪乘清道而行進止有度三代末主或虧大倫適一時之情書惡來世故班姬辭輦垂美無窮道安毀形賤士不宜叅穢神輿堅作色曰安公道冥至境德為時尊朕舉天下之重未足以易之非公與輦之榮此乃朕之顯也命翼扶安升輦

　　姚興載記興托意于佛道公卿已下莫不欽附沙門自遠而至者五千餘人起浮圖于永貴里立波若臺于中宮沙門坐禪者恆有千數州郡化之事佛者十室而九矣

　　搜神後記晉淮南胡茂回能見鬼雖不喜見而不可止後行至揚州還歷陽城東有神祠中正值民將巫祝祀之至須臾頃有羣鬼相叱曰上官來各迸走出祠去廻顧見二沙門來入祠中諸鬼兩兩三三相抱持在祠邊草中伺望望見沙門皆有怖懼須臾二沙門去後諸鬼皆還祠中茂回於是信佛遂精誠奉事佛法金湯編顧凱之字長康小字虎頭工畫桓溫引為大司馬叅軍時沙門慧力建瓦官寺朝賢施者不過十萬長康素貧諾錢百萬人皆笑之一日於殿壁畫維摩像將點眸子曰第一日見者貴施十萬第二日見者五萬第三日任例責施及開戶光明照寺施者填塞果得錢百萬

　　何無忌崇信佛法造枳園寺以安帝西還皇運凱泰勸帝興起釋門修營功德

　　弘明集宋武帝始登位夢一道人提鉢就乞因而言曰君子前世施維衛佛一鉢之飯今居斯位帝遺問嚴公徵其虛實嚴公即送七佛經呈聞

　　宋書張敷傳元嘉初敷為員外散騎侍郎祕書丞江夏王羲恭鎮江陵以為撫軍功曹轉記室叅軍時義恭就太祖求一學義沙門比沙門求見發遣會敷赴假還江陵太祖謂沙門曰張敷應西當令相載及敷辭上謂曰撫軍須一意懷道人卿可以後編載之道中可得言晤敷不奉旨曰臣性不耐雜上甚不悅

　　范泰傳泰暮年事佛甚精于宅西立祗洹精舍

　　北山錄宋文帝謂求那跋摩曰弟子常欲齋戒不殺以身徇物不獲從志跋摩曰刑不夭命役無勞力則使風雨順時寒暖應節百穀滋繁桑麻鬱茂如此持齋齋亦大矣如此不殺德亦眾矣寧在缺半日之餐全一禽之命然後方為弘濟耶

　　太平廣記宋王淮之字元會瑯琊人也世尚儒業不信佛法常謂身神俱滅寧有三世耶元嘉中為丹陽令十年得病氣絕少時還復暫蘇時建康令賀道力省疾適會下牀惟之語道力曰始知釋教不虛人死神存信有徵矣道力曰明府生平置論不爾今何見而乃異之耶淮之斂眉答云神實不盡佛教不得不信語訖而終

　　宋尚書謝晦為荊州刺史謂塔寺不宜在人間當移之郭外乃自率部下至新寺門遣隊士八十持刀斧毀壞浮圖尊像縱橫瓦木傾墜俄而雲霧暗天風塵勃起晦即怖走隊人驚散莫知所以晦等夜夢咸見沙門飛騰空中光明顯赫又見二人形悉丈餘容姿甚偉厲聲嗔曰所行反道尋當自知其後隊人滿身著癩疾經時而死餘人並犯法就終謝晦連年患瘠病後因謀叛合家被誅皆非命而卒

　　宋劉齡不知何許人居晉陵東路城村頗奉佛法於宅中立精舍時設齋元嘉九年三月二十七日父暴亡時巫祝並云家當更有三人喪亡鄰家有事道祭酒魏巨常為章符誑誘村里語齡曰君家喪禍未已由不奉明神也若改事大道必蒙福祐不改意者將滅其門齡遂敬延祭酒罷不奉法巨云宜焚經像災乃當除耳遂𤑔精舍炎熾移日唯屋而已經像幡座儼然如故像於中夜大放赤光其時諸祭酒有二十許人有懼靈驗密委去者巨等師徒意猶不止披髮禹步執持刀索云斥佛還故國不得留中夏為民害也齡於其處如有人毆打頓仆於地家人扶起方餘氣息遂痿躄不能行魏巨體內發疽日出血三升不一月苦死自外同伴並患癩疾鄰人東安太守水立和傳於東陽時多見者

　　宋魏世子梁郡人奉佛精進兒女尊修唯婦執迷不信女年十四病死七日而蘇云可安施高座并無量壽經世子即為具設經座女雖持齋戒未常看經今即升座誦聲清利下啟父言兒死便往無量國見父兄及己三人池中已有芙蓉大花後當化生其中唯母獨無不勝此苦故歸啟報語竟復絕母於是敬信法教

　　宋書袁粲傳粲初名愍孫為太子右衛率侍中孝建元年世祖率羣臣並於中興寺八關齋中食竟愍孫別與黃門郎張淹更進魚肉食尚書令何尚之奉法素謹密以白世祖世祖使御史中丞王謙之糾奏並免官

　　張暢傳暢子淹黃門郎封廣晉縣子太子右衛率東陽太守逼郡吏燒臂照佛百姓有罪使禮佛贖刑動至數千并免官禁錮

　　宣驗記車母者遭宋廬陵王青泥之難為虜所得在賊營中其母先來奉佛即燃七燈於佛前夜精心念觀世音願子得脫如是經年其子忽叛還七日七夜獨行自南走常值天陰不知東西遙見有七段火光望火而走似村欲投終不可至如是七夕不覺到家見其母猶在佛前伏地又見七燈因乃發悟母子共談知是佛力自後懇禱專行慈悲

　　南齊書周顒傳宋明帝頗好言理以顒有辭義引入殿內親近宿直帝所為慘毒之事顒不敢顯諫輒誦經中因緣罪福事帝亦為之小止顒音辭辯麗出言不窮宮商朱紫發口成句汎涉百家長於佛理著三宗論立空假名立不空假名設不空假名難空假名設空假名難不空假名假名空難二宗又立假名空西涼州智林道人遺顒書曰此義旨趣似非始開妙聲中絕六七十載貧道年二十時便得此義竊每歡喜無與共之年少見長安耆老多云關中高勝乃舊有此義常法集盛時能深得斯趣者本無多人過江東略是無一貧道捉麈尾來四十餘年東西講說謬重一時餘義頗見宗錄唯有此塗白黑無一人得者為之發病非意此音猥來入耳始是真實行道第一功德其論見重如此時何引亦精信佛法無妻妾太子又問顒卿精進何如何引顒曰三塗八難共所未免然各有其累太子曰所累伊何對曰周妻何肉其言辭應變皆如此也何引言斷食生猶欲食肉白魚䱇脯糖蟹以為非見生物疑食蚶蠣使學生議之學生鍾岏曰䱇之就脯驟於屈伸蟹之將糖躁擾彌甚仁人用意深懷如怛至於車螯蚶蠣眉目內闕慙渾沌之奇礦殼外緘非金人之慎不悴不榮曾草木之不若無馨無臭與瓦礫莫何算故宜長充庖廚末為口實竟陵王子良見岏議大怒引兄點亦遁節清信顒與書勸令菜食曰丈人之所以未極遐蹈或在不近全菜邪脫灑離析之討鼎俎網罟之興載策其來實遠誰敢干議觀聖人之設膳脩仍復為之品飾蓋以茹毛飲血與生民共始縱而勿裁將無厓畔善為士者豈不以恕己為懷是以各靜封疆罔相陵軼况乃變之大者莫過死生生之所重無踰性命性命之於彼極切滋味之在我可賒而終身朝脯資之以味彼就冤殘莫能自列我業久長吁哉可畏且區區微卵脆薄易矜歂彼弱麑顧步宜愍觀其飲喙飛行人應憐悼况可心心撲褫加復恣忍吞嚼至乃野牧盛羣閉豢重圈量肉揣毛以挨枝剝如土委地僉謂常理百為愴息事豈一塗若云三世理誣則幸矣更快如使此道果然而形未息則一往一來一生一死輪廻是常事雜報如家人天如客遇客日尠在家日多吾儕信業未足長免則傷心之慘行亦息念丈人於血氣之類雖無身踐至於晨鳧夜鯉不能不取備屠門財貝之經盜手猶為廉士所棄生性之一啟鸞刀寧復慈心所忍騶虞雖饑非自死之草不食聞其風者豈不使人多愧眾生之稟此形質以畜肌膋皆由其積壅癡迷沈流莫反報受穢濁歷苦酸長此甘與肥皆無明之報聚也何至復引此滋腴自汗腸胃丈人得此有素聊復寸言發起耳

　　竟陵王子良傳子良招致名僧講語佛法造經唄新聲道俗之盛江左未有也又與文惠太子同好釋氏甚相友悌子良敬信尤篤數於邸園營齋戒大集朝臣眾僧至於賦食行水或躬親其事世頗以為失宰相體

　　顧歡傳文惠太子竟陵王子良並好釋法吳興孟景翼為道士太子召入元圃園眾僧大會子良使景翼禮佛景翼不肯子良送十地經與之景翼造正一論大略曰寶積云佛以一音廣說法老子云聖人抱一以為天下式一之為妙空元絕于有景神化瞻于無窮為萬物而無為處一數而無數莫之能名強號為一在佛曰實相在道曰元牝道之大象即佛之法身以不守之守守法身以不執之執執大象但物有八萬四千行說有八萬四千法法乃至于無數行亦達于無央等級隨緣須導歸一歸一曰回向向正即無邪邪觀既遣億善日新三五四六隨用而施獨立不改絕學無憂曠劫諸聖共遵斯一老釋未始于常分迷者分之而未合億善遍修修遍成聖雖十號千稱終不能盡終不能盡豈可思議

　　王奐傳奐遷散騎常侍領軍將軍欲請車駕幸府上晚信佛法御膳不宰牲使王晏謂奐曰吾去年為斷殺事不復幸詣大臣已判無容歘爾也奐出為使持節散騎常侍都督雍梁南北秦四州郢州之竟陵司州之隨郡軍事鎮北將軍雍州刺史上謂王晏曰奐於釋氏實自專至其在鎮或以此妨務卿相見言次及之勿道吾意也

　　豫章文獻王嶷傳嶷字宣儼太祖第二子臨終召二子子廉子恪曰後堂樓可安佛供養外國二僧餘皆如舊與汝遊戲後堂船乘吾所乘牛馬送二宮及司徒服飾衣裘悉為功德

　　劉虯傳虯精信釋氏衣麤布衣禮佛長齋注法華經自講佛義以江陵西沙洲去人遠乃徙居之建武二年詔徵國子博士不就其冬蚪病正晝有白雲徘徊檐戶之內又有香氣及磬聲其日卒年五十八

　　隋書突厥傳齊有沙門惠琳被掠入突厥中因謂佗鉢曰齊國富強者為有佛法耳遂說以因緣果報之事佗鉢聞而信之建一伽藍遣使聘于齊氏求淨名涅槃華嚴等經并十誦律佗鉢亦躬自齋戒遶塔行道恨不生內地

　　梁書范縝傳縝在齊世嘗侍竟陵王子良子良精信釋教而縝盛稱無佛子良問曰君不信因果世間何得有富貴何得有貧賤縝答曰人之生譬如一樹花同發一枝俱開一蒂隨風而墮自有拂簾幌墜於茵席之上自有關籬牆落於溷糞之側墜茵席者殿下是也落糞溷者下官是也貴賤雖復殊途因果竟在何處子良不能屈

　　干陁利國傳干陁利國在南海洲上其俗與林邑扶南略同出班布吉貝檳榔檳榔特精好為諸國之極宋孝武世王釋婆羅那憐陁遣長史竺留陁獻金銀寶器天監元年其王瞿曇修跋陁羅以四月八日夢見一僧謂之曰中國今有聖主十年之後佛法大興汝若遣使貢奉敬禮則土地豐樂商旅百倍若不信我則境土不得自安修跋陁羅初未能信既而又夢此僧曰汝若不信我當與汝往觀之乃於夢中來至中國拜覲天子既覺心異之陁羅本工畫乃寫夢中所見高祖容質飾以丹青仍遣使并畫工奉表獻玉盤等物使人既至模寫高祖形以還其國比本畫則符同焉因盛以寶函日加禮敬

　　任孝恭傳孝恭少從蕭寺雲法師讀經論明佛理至是蔬食持戒信受甚篤而性頗自伐以才能尚人於時輩中多有忽略世以此少之

　　建平王大球傳高祖素歸心釋教每發誓願恆云若有眾生應受諸苦悉衍身代當時大球年甫七歲聞而驚謂母曰官家尚爾兒安敢辭乃六時禮佛亦云凡有眾生應獲苦報悉大球代受其早慧如此

　　到溉傳溉家門雍睦兄弟特相友愛初與弟洽常共居一齋洽卒後便捨為寺因斷腥羶終身蔬食別營小室朝夕從僧徒禮誦高祖每月三致淨饌恩禮甚篤蔣山有延賢寺者慨家世創立故生平公俸咸以供焉略無所取

　　劉杳傳杳治身清儉無所嗜好為性不自伐不論人短長及覩釋氏經教常行慈忍天監十七年自居母憂便畏斷腥羶持齋蔬食及臨終遺命斂以法服載以露車還葬舊墓隨得一地容棺而已不得設靈筵祭醊其子遵行之

　　滕曇恭傳曇恭豫章南昌人也年五歲母楊氏患熱思食寒瓜土俗所不產曇恭歷訪不能得銜悲哀切俄值一桑門問其故曇恭具以告桑門曰我有兩瓜分一相遺曇恭拜謝因捧瓜還以薦其母舉室驚異尋訪桑門莫知所在及父母卒曇恭水漿不入口者旬日感慟嘔血絕而復蘇隆冬不著璽絮蔬食終身每至忌日思慕不自堪晝夜哀慟其門外有冬生樹二株時忽有神光自樹而起俄見佛像及夾侍之儀容光顯著自門而入曇恭家人大小咸共禮拜久之乃滅遠近道俗咸傳之

　　昭明太子傳高祖大弘佛教親自講說太子亦崇信三寶遍覽眾經乃於宮內別立慧義殿專為法集之所招引名僧談論不絕太子自立三諦法身義並有新意普通元年四月甘露降于慧義殿咸以為至德所感焉

　　南平元襄王偉傳偉晚年崇信佛理尤精元學著二旨義別為新通又製性情幾神等論其義僧寵及周捨殷鈞陸倕並名精解而不能屈

　　鄱陽忠烈王恢傳恢有孝性初鎮蜀所生費太妃猶停都後於都下不豫恢未之知一夜忽夢還侍疾既覺憂皇便廢寢食俄而都信至太妃已瘳後又目有疾久廢視瞻有北渡道人慧龍得治眼術恢請之既至空中忽見聖僧及慧龍下鍼豁然開朗咸謂精誠所致

　　何點傳點字子皙廬江灊人也少時嘗患渴痢積歲不愈後在吳中石佛寺建講于講所晝寢夢一道人形貌非常授丸一掬夢中服之自此而差時人以為淳德所感

　　引字子季點之弟也嘗至吳居虎丘西寺講經論學徒復隨之東境守宰經途者莫不畢至引常禁殺有虞人逐鹿鹿徑來趨引伏而不動又有異鳥如鶴紅色集講堂馴狎如家禽焉初開善寺藏法師與引遇于秦望後還都卒于鍾山其死日引在般若寺見一僧授引香奩并函書云呈何居士言訖失所在引開函乃是大莊嚴論世中未有又于寺內立明珠柱乃七日七夜放光太守何遠以狀啟昭明太子欽其德遣舍人何思澄致手令以褒美之中大通三年卒年八十六

　　劉慧斐傳慧斐字文宣彭城人也嘗遊于匡山過處士張孝秀相得甚歡遂有終焉之志因不仕居于東林寺慧斐尤明釋典工篆隸在山手寫佛經二千餘卷常所誦者百餘卷晝夜行道孜孜不怠遠近欽慕之論者云自遠法師沒後將二百年始有張劉之盛矣

　　劉訏傳訏字彥度平原人也訏善元言尤精釋典曾與族兄劉歊聽講于鍾山諸寺因共卜築宋熙寺東澗有終焉之志

　　劉歊傳歊字士光訏族兄也幼時嘗獨坐空室有一老公至門謂歊曰心力勇猛能精死生但不得久滯一方耳因彈指而去歊既長精心學佛有道人釋寶誌者時人莫測也遇歊于興皇寺驚起曰隱居學道清淨登佛如此三說

　　庾詵傳詵字彥寶新野人也晚年以後尤遵釋教宅內立道場環繞禮懺六時不輟誦法華經每日一遍後夜中忽見一道人自稱願公容止甚異呼詵為上行先生授香而去中大通四年因晝寢忽驚覺曰願公復來不可久住顏色不變言終而卒時年七十八舉室咸聞空中唱上行先生已生彌陁淨域矣

　　張孝秀傳孝秀字文逸南陽宛人也博涉羣書專精釋典普通三年卒時年四十二室中皆聞有非常香氣

　　孔休源傳休源長子雲章篤信佛理遍持經戒官至岳陽王府諮議東揚州別駕

　　謝舉傳舉少博涉多通尤長元理及釋氏義為晉陵郡時常與義僧遞講經論徵士何引自虎丘山赴之其盛如此

　　裴子野傳子野末年深信釋氏持其教戒終身飯麥食蔬中大通二年卒高祖勅撰眾僧傳二十卷

　　陶弘景傳弘景曾夢佛授其菩提記名為勝力菩薩乃詣鄮縣阿育王塔自誓受五大戒後太宗臨南徐州欽其風素召至後堂與談論數日而去太宗甚敬異之

　　獨異志梁武帝酷好佛法然性多含恕勅天下貢獻綾羅錦綺不令織鳥獸之形恐裁翦之時有傷生物之意也

　　佛法金湯編梁簡文帝委心妙法徧覽元章撰法集記二百卷法寶聯璧四百餘篇造資敬報恩二寺

　　元帝為湘東王時捨宮造天宮寺請法聰居之修崇佛事即位于江陵改元承聖嘗著書曰金樓子

　　佛祖統紀陳鍼智者之兄為梁晉安王中兵參軍年四十仙人張果相之曰死在朞月師令行方等懺鍼見天堂門牌曰陳鍼之堂後十五年當生於此果後見鍼驚問曰君服何藥答曰但修懺耳果曰若非道力安能超死竟延十五年而終智者嘗為其撰小止觀咨受修習夙夜不怠

　　陳書江總傳總嘗自敘其略曰歷升清顯備位朝列不邀世利不涉權幸嘗撫躬仰天太息曰莊青翟位至丞相無迹可紀趙元叔為上計吏光乎列傳官陳以來未嘗逢迎一物干預一事悠悠風塵流俗之士頗致怨憎榮枯寵辱不以介意太建之世權移羣小諂嫉作威屢被摧黜奈何命也後主昔在東朝留意文藝夙荷昭晉恩紀契闊嗣位之日時寄謬隆儀形天府釐正庶績八法六典無所不統昔晉武帝策荀公曾曰周之冢宰今之尚書令也况復才未半古尸素若茲晉太尉陸玩云以我為三公知天下無人矣軒冕儻來之一物豈是預要乎弱歲歸心釋教年二十餘入鍾山就靈曜寺則法師受菩薩戒暮齒官陳與攝山布上人遊款深悟苦空更復練戒運善於心行慈於物頗知自勵而不能蔬菲尚染塵勞以此負愧生平耳總之自敘時人謂之實錄

　　姚察傳察幼年嘗就鍾山明慶寺尚禪師受菩薩戒及官陳祿俸皆捨寺起造并追為禪師樹碑文甚遒麗及是遇見梁國子祭酒蕭子雲書此寺禪齋詩覽之愴然乃用蕭韻述懷為詠詞又哀切法俗益以此稱之察願讀一藏經並已究竟將終曾無痛惱但西向坐正念云一切空寂其後身體柔軟顏色如恆察諳識內典所撰寺塔及眾僧文章特為綺密

　　王固傳固清虛寡欲居喪以孝聞又崇信佛法及丁所生母憂遂終身蔬食夜則坐禪晝誦佛經兼習成實論義而於元言非所長嘗聘於西魏因宴饗之際請停殺一羊羊於固前跪拜又宴於昆明池魏人以南人嗜魚大設罟網固以佛法呪之遂一鱗不獲

　　傅縡傳縡篤信佛教從興皇寺惠朗法師受三論盡通其學時有大心暠法師著無諍論以詆之縡乃為明道論用釋其難其略曰無諍論言比有弘三論者雷同訶詆恣言罪狀歷毀諸師非斥眾學論中道而執偏心語忘懷而競獨勝方學數論更為讎敵讎敵既搆諍鬬大生以此之心而成罪業罪業不止豈不重增生死太苦聚集答曰三論之興為日久矣龍樹創其源除內學之偏見提婆揚其旨蕩外道之邪執欲使大化流而不壅元風闡而無墜其言曠其意遠其道博其流深斯固龍象之騰驤鯤鵬之搏運寋乘決羽豈能觖望其間哉頃代澆薄時無曠士苟習小學以化蒙心漸染成俗遂迷正路唯競穿鑿各肆營造枝葉徒繁本源日翳一師解釋復異一師更改舊宗各立新意同學之中取寤復別如是展轉添糅倍多總而用之心無的准擇而行之何者為正豈不渾沌傷竅嘉樹弊牙雖復人說非馬家握靈虵以無當之巵同畫地之餅矣其於失道不亦宜乎攝山之學則不如是守一遵本無改作之過約文申意杜臆斷之情言無預說理非宿構覩緣爾乃應見敵然後動縱橫絡繹忽怳杳冥或彌綸而不窮或消散而無所煥乎有文章蹤朕不可得深乎不可量即事而非遠凡相酬對隨理詳覈有何嫉詐干犯諸師且諸師所說為是可毀為不可毀若可毀者毀故為衰若不可毀毀自不及法師何獨蔽護不聽毀乎且教有大小備在聖誥大乘之文則指斥小道今弘大法寧得不言大乘之意耶斯則褒貶之事從弘放學與奪之辭依經議論何得見佛說而信順在我語而忤逆無諍平等心如是耶且忿恚煩惱凡夫恆性失禮之徒率皆有此豈可以三修未愜六師懷恨而蘊涅槃妙法永不宣揚但冀其忿憤之心既極恬淡之寤自成耳人面不同其心亦異或有辭意相反或有心口相符豈得必謂他人說中道而心偏執己行無諍外不違而內平等讎敵鬬訟豈我事焉罪業聚集鬬諍者所畏耳無諍論言攝山大師誘進化導則不如此即習行於無諍者也導悟之德既往淳一之風已澆競勝之心阿毀之曲盛於茲矣吾願息諍以通道讓勝以忘德何必排拂異家生其恚怒者乎若以中道之心行於成實亦能不諍若以偏著之心說於中論亦得有諍固知諍與不諍偏在一法答曰攝山大師寔無諍矣但法師所賞未衷其節彼靜守幽谷寂爾無為凡有訓勉莫匪同志從容語嘿物無間然故其意雖深其言甚約今之敷暢地勢不然處王城之隅居聚落之內呼吸顧望之客脣吻縱橫之士奮鋒頴勵羽翼明目張膽被堅執銳騁異家衒別解窺伺間隙邀冀長短與相酬對捔其輕重豈得默默無言唯唯應命必須掎摭同異發擿玼瑕忘身而弘道忤俗而通教以此為病益知未達若令大師當此之地亦何必默已而為法師所貴耶法師又言吾願息諍以通道讓勝以忘德道德之事不止在諍與不諍讓與不讓也此語直是人間所重法師慕而言之竟未知勝若為可讓也若他人道高則自勝不勞讓矣他人道劣則雖讓而無益矣欲讓之辭將非虛設中道之心無處不可成寔三論何事致乖但須息守株之解除膠柱之意是事皆中也來旨言諍與不諍偏在一法何為獨褒無諍耶詎非矛楯無諍論言邪正得失勝負是非必生於心矣非謂所說之法而有定相論勝劣也若異論是非以偏著為失言無是無非消彼得失以此論為勝妙者他論所不及此亦為失也何者凡心所破豈無心於能破則勝負之心不忘寧不存勝者乎斯則矜我為得棄他之失即有取舍大生是非便是增諍答曰言為心使心受言詮和合根塵鼓動風氣故成語也事必由心實如來說至於心造偽以使口口行詐以應心外和而內險言隨而意逆求利養引聲名入道之人在家之士斯輩非一聖人所以曲陳教誡深致防杜說見在之殃咎敘將來之患害此文明著甚於日月猶有亡愛軀冒峻制蹈湯炭甘虀粉必行而不顧也豈能悅無諍之作而回首革音耶若弘道之人宣化之士心知勝也口言勝也心知劣也口言劣也亦無所苞藏亦無所忌憚但直心而行之耳他道雖劣聖人之教也己德雖優亦聖人之教也我勝則聖人勝他劣則聖人劣聖人之優劣蓋根緣所宜爾於彼於此何所厚薄哉雖復終日按劍極夜擊柝瞋目以爭得失作氣以求勝負在誰處乎有心之與無心徒欲分別虛空耳何意不許我論說而使我謙退此謂鷦鵬已翔於寥廓而虞者猶窺藪澤而求之嗟乎丈夫當弘斯道矣無諍論言無諍之道通于內外子所言須諍者此用末而救本失本而營末者也今為子言之何則若依外典尋書契之前至淳之世朴質其心行不言之教當于此時民至老死不相往來而各得其所復有何諍乎固知本來不諍是物之真矣答曰諍與無諍不可偏執本之與末又安可知由來不諍寧知非末於今而諍何驗非本夫居後而望前則為前居前而望後則為後而前後之事猶如彼此彼呼此為彼此呼彼為彼彼此之名的居誰處以此言之萬事可知矣本末前後是非善惡可恆守邪何得自信聰明廢他耳目夫水泡生滅火輪旋轉入牢穽受羈紲生憂畏起煩惱其失何哉不與道相應而起諸見故也相應者則不然無為也無不為也善惡不能偕而未曾離善惡生死不能至亦終然在生死故得永離而任放焉是以聖人念繞桎之不脫愍黏膠之難離故殷勤教示備諸便巧希向之徒涉求有類雖驎角難成象形易失寧得不髣髴遐路勉勵短晨且當念己身之善惡莫揣他物而欲分別而言我聰明我知見我計校我思維以此而言亦為疎矣他人者實難測或可是凡夫真爾亦可是聖人俯同時俗所宜見果報所應覩安得肆胷衿盡情性而生譏誚乎正應虛己而遊乎世俛仰於電露之間耳明月在天眾木咸見清風在林羣籟畢響吾豈逆物哉不入鮑魚不甘腐鼠吾豈同物哉誰能知我共行斯路浩浩堂堂乎豈復見有諍為非無諍為是此則諍者自諍無諍者自無諍吾俱取而用之寧勞法師費功夫點筆紙但申於無諍弟子疲脣舌消晷漏唯對於明道戲論於糟粕哉必欲且考真偽暫觀得失無過依賢聖之言檢行藏之理始終研究表裏綜覈使浮辭無所用詐道自然消請待後筵以觀其妙矣

　　徐陵傳陵少而崇信釋教經論多所精解後主在東宮令陵講大品經義學名僧自遠雲集每講筵商較四座莫能與抗目有青睛時人以為聰慧之相也

　　孝克陵之第三弟也東遊居于錢塘之佳義里與諸僧討論釋典遂通三論每日二時講佛經晚講禮傳道俗受業者數百人天嘉中除郯令非其好也尋復去職太建四年徵為祕書丞不就乃蔬食長齋持菩薩戒晝夜講誦法華經高宗甚嘉其操行孝克以疾卒時年七十三臨終正坐念佛室內有非常異香氣鄰里皆驚異之

　　佛祖統紀陳永陽王伯智字策之文帝第八子至德初出為東陽刺史請大師出鎮開講致書至三師遂往王與子湛家人同稟菩薩戒執弟子禮晝聆講說夜習坐禪講事將解立法名曰靜智製疏文設大會度人出家鑄大士像其疏有云願生生世世與天台闍黎及講眾黑白恆結善友俱向一乘師謂門人智越曰吾欲勸玉修福禳禍越曰府僚非舊或有炎凉遂止其後王出遊墜馬將絕師為率眾行觀音懺法遂覺微醒凭几而坐見一梵僧手擎香爐遶王一匝香氣徘徊痛惱頓釋

　　沈君理字仲倫吳興人尚陳武帝女會稽長公主位儀同受大師菩薩戒製疏請住瓦官開法華經題宣帝勅停朝一日令羣臣往聽時光祿王固侍中孔煥尚書毛喜僕射周弘正俱服戒香同餐妙法仍請一夏剖釋元義道俗俱會開悟為多

　　毛喜字伯父陽武人少好學善草隸陳宣帝時為五兵尚書瓦官法會獲預聽眾懇求禪要躬執弟子禮受六妙門及四十二字法門旦夜研習不因事廢

　　魏書崔浩傳浩非毀佛法而妻郭氏敬好釋典時時誦讀浩怒取而焚之捐灰於廁中及浩幽執置之檻內送於城南使衛士數十人溲其上呼聲嗷嗷聞於行路自宰司之被戮辱未有如浩者世皆以為報應之驗也始浩與冀州刺史頤榮陽太守模等年皆相次浩為長次模次頤三人別祖而模頤為親浩恃其家世魏晉公卿常侮模頤模謂人曰桃簡正可欺我何合輕我家周兒也浩小名桃簡頤小名周兒世祖頗聞之故誅浩時二家獲免浩既不信佛道模深所歸向每雖糞土之中禮拜形像浩大笑之云持此頭顱不淨處跪是胡神也

　　法苑珠林宋文帝元嘉二十三年丙戌是北魏太平真君七年太武皇帝信任崔浩邪佞諂諛崇重寇謙號為天師殘害釋種毀破浮圖廢棄法事諸臣僉曰康僧感瑞太皇創寺若也除毀恐貽後悔又於後宮內掘地得一金像浩乃穢之陰處尤痛叫聲難忍太史卜曰由犯大神故於是廣祈名山多賽祠廟而痛苦尤重內痛彌甚有信宮人屢設諫曰陛下所痛由犯釋像請祈佛者容可止苦浩曰佛為大神耶試可求之一請便愈欣慶易心乃以車馬迎康僧會法師請求洗懺從受五戒深加敬重方知寇謙陰用邪悞乃加重罰以置四郊埋身出口今四衢行人皆用口廁以盡形命徒黨之流並皆斬決至庚寅年太武遭疾方始感悟兼有曇始白足禪師來相啟發生愧悔心即誅崔浩到壬辰歲太武帝崩孫文成立即起浮圖七年還興三寶至和平三年昭元都統沙門釋曇曜慨前陵廢欲今再興故於此臺石室寺集諸僧眾譯經傳流通後賢之徒使法藏住持千載不墜准此掘地獲像明知秦周已有佛教驗矣

　　魏書高允傳允年十餘奉祖父喪還本郡推財與二弟而為沙門名法淨未久而罷

　　釋老志沙門統曇曜與天竺沙門常那邪含等譯出新經十四部又有沙門道進僧超法存等演唱諸異顯祖即位敦信尤深覽諸經論好老莊每引諸沙門及能談元之士與論理要

　　佛法金湯編獻文帝雅好佛學每引朝士沙門共談元理有遺世之心延興元年六月詔傳位太子徙居崇光宮稱上皇建鹿野寺于北苑與禪僧居之講習元要

　　魏書韋纘傳纘字遵彥年十三補中書學士聰敏明辨為博士李彪所稱除祕書中散遷侍御中散高祖每與名德沙門談論往復纘掌綴錄無所遺漏頗見知賞

　　楊謙之傳謙之以父舅氏沮渠蒙遜曾據涼土國書漏闕謙之乃修涼書十卷行於世涼國盛事佛道為論貶之因稱佛是九流之一家當世名士競以佛理來難謙之還以佛義對之竟不能屈

　　馮熙傳熙文明太后之兄也除車騎大將軍開府都督洛州刺史侍中太師如故洛陽雖經破亂而舊三字石經宛然猶在至熙與常伯夫相繼為州廢毀分用大至頹落熙為政不能仁厚而信佛法自出家財在諸州鎮建佛圖精舍合七十二處寫一十六部一切經延致名德沙門日與講論精勤不倦所費亦不貲而在諸州營塔寺多在高山秀阜傷殺人牛有沙門勸止之熙曰成就後人惟見佛圖焉知殺人牛也城陽王長壽傳長壽次子鸞世宗初除平東將軍青州刺史後轉安北將軍定州刺史鸞愛樂佛道修持五戒不飲酒食肉積歲長齋繕起佛寺勸率百姓共為土木之勞公私費擾頗為民患

　　裴叔業傳植字文遠叔業兄叔寶子也少而好學覽綜經史尤長釋典善談理義臨終神志自若遺令子弟命盡之後翦落鬚髮被以法服以沙門禮葬于嵩高之陰年五十

　　李同軌傳同軌趙郡高邑人陽夏太守義深之弟體貌魁岸腰帶十圍學綜諸經多所治誦兼讀釋氏又好醫術年二十二舉秀才射策除奉朝請領國子助教轉著作郎典儀注修國史遷國子博士加征虜將軍永熙二年出帝幸平等寺僧徒講法勅同軌論難音韻閑朗往復可觀出帝善之興和中兼通直散騎常侍使蕭衍衍深躭釋學遂集名僧于其愛敬同泰二寺講涅槃大品經引同軌預席衍兼遣其朝臣並共觀聽同軌論難久之道俗咸以為善盧景裕卒齊獻武王引同軌在館教諸公子甚加禮之每旦入授日暮始歸緇素請業者同軌夜為說解四時恆爾不以為倦

　　酉陽雜俎魏使陸操至梁梁王坐小輿使再拜遣中書舍人殷炅宣旨勞問至重雲殿引昇殿梁王著菩薩衣北面太子已下皆菩薩衣侍衛如法操西向以次立其人悉西廂東面一道人贊禮佛詞凡有三卷其贊第三卷中稱為魏主魏相高并南北二境士女禮佛訖臺使其羣臣俱再拜矣

　　魏李騫崔劼至梁同泰寺主客王克舍人賀季友及三僧迎門引接至浮圖中佛傍有執板筆者僧謂騫曰此是尸頭專記人罪騫曰便是僧之董狐復入二堂佛前有銅鉢中燃燈劼曰可謂日月出矣爝火不息

　　先覺宗乘北魏楊衒之為期城太守早慕佛乘達磨至魏住禹門千聖寺衒之問曰弟子歸心三寶亦有年矣而智慧昏蒙尚迷真理願師慈悲開示宗旨達磨說偈曰亦不覩惡而生嫌亦不觀善而勤措亦不捨智而近愚亦不拋迷而就悟達大道兮過量通佛心兮出度不與凡聖同躔超然名之曰祖衒之悲喜交并曰惟願久住世間化導羣有

　　佛祖統紀孝靜帝天平元年洛州刺史韓賢素不信佛白馬寺有漢明帝時經函時放光明世藏為寶賢往寺斫破之未幾州人韓木蘭作亂一賊自屍中起以刀斫賢脛斷而死人謂毀函之報若是其速

　　北齊書陸法和傳法和衣食居處一與苦行沙門同有小弟子戲截虵頭來詣法和法和曰汝何意殺虵因指以示之弟子乃見虵頭齚袴襠而不落法和使懺悔為虵作功德又有人以牛試刀一下而頭斷來詣法和法和曰有一斷頭牛就卿徵命殊急若不為作功德一月內報至其人弗信少日果死

　　上洛王思宗傳思宗子元海周建德七年於鄴城謀逆伏誅元海好亂樂禍然詐仁慈不飲酒噉肉文宣天保末年敬信內法乃至宗廟不血食皆元海所謀及為右僕射又說後主禁屠宰斷酤酒然本心非靖故終致覆敗

　　杜弼傳弼加通直散騎常侍中軍將軍奉使詣闕魏帝見之於九龍殿曰朕始讀莊子便直秦名定是體道得真元同齊物聞卿精學聊有所問經中佛性法性為一為異弼對曰佛性法性止是一理詔又問曰佛性既非法性何得為一對曰性無不在故不說二詔又問曰說者皆言法性寬佛性狹寬狹既別非二如何弼又對曰在寬成寬在狹成狹若論性體非寬非狹詔問曰既言成寬成狹何得非寬非狹若定是狹亦不能成寬對曰以非寬狹故能成寬狹寬狹所成雖異能成恆一上說稱善乃引入經書庫賜地持經一部帛一百匹

　　崔暹傳暹為度支尚書兼僕射魏梁通和要貴皆遣人隨聘使交易暹惟寄求佛經梁武帝聞之為繕寫以幡花寶蓋贊唄送至館焉然而好大言調戲無節密令沙門明藏著佛性論而署己名傳諸江表

　　佛法金湯編顏之推武平中為黃門郎仕至光祿大夫舉家蔬食深信佛教有顏氏家訓行于世其歸心篇曰神仙之事有金玉之費頗為虛放縱使得仙終當有死不能出世不勸汝曹學之佛家三世之事信而有徵家素歸心勿輕慢也其間妙旨具於經論不復於此贊述但懼汝曹猶未牢固略重勸誘爾其戒殺訓曰儒家君子見其生不忍見其死聞其聲不忍食其肉高柴曾皙未知內教皆能不殺此皆仁者自然用心也含生之類莫不愛命去殺之事必勉行之原夫四塵五廕剖析形有六舟三駕運載羣生萬行俱空千門入善辨才智慧豈徒七經百氏之博哉明非堯舜周孔老莊之所及也內外兩教本為一體漸極為異深淺不同內典初門設五種之禁與外典五常符同仁者不殺之禁義者不盜之禁禮者不邪之禁智者不酒之禁信者不妄之禁歸周孔而背釋宗何其迷也

　　周書薛善傳善弟慎選侍太祖讀書太祖雅好談論并簡名僧深識元宗者一百人于第內講說又命慎等十二人兼學佛義使內外俱通由是四方競為大乘之學

　　盧光傳光歷陝州總管府長史性崇佛道至誠信敬嘗從太祖狩于檀臺山時獵圍既合太祖遙指山上謂羣公等曰公等有所見不咸曰無所見光獨曰見一桑門太祖曰是也即解圍而還令光於桑門立處造浮圖掘基一丈得瓦鉢錫杖各一太祖稱歎因立寺焉

　　佛祖統紀建德元年時長安有李練者神異不測每夜於街上大哭釋迦牟尼佛如此屢月後二年果有廢釋之事

　　啟顏錄隋令盧思道聘陳陳主用觀世音語弄思道曰是何商人齎持重寶思道即以觀世音語報曰忽遇惡風漂墮羅剎鬼國陳主大慚

　　隋書李士謙傳謙善談元理嘗有一客在坐不信佛家應報之義以為外典無聞焉士謙喻之曰積善餘慶積惡餘殃高門待封掃墓望喪豈非休咎之應邪佛經云輪轉五道無復窮已此則賈誼所言千變萬化未始有極忽然為人之謂也佛道未東而賢者已知其然矣至若鯀為黃熊杜宇為鶗鴂襃君為龍牛哀為獸君子為鵠小人為猿彭生為豕如意為犬黃母為黿宣武為龜鄧艾為牛徐伯為魚鈴下為烏書生為蛇羊祜前身李家之子此非佛家變受異形之謂邪客曰邢子才云豈有松柏後身化為樗櫟僕以為然士謙曰此不類之談也變化皆由心而作木豈有心乎客又問三教優劣士謙曰佛日也道月也儒五星也客亦不能難而止

　　辛彥之傳彥之遷洛州刺史前後俱有惠政彥之又崇信佛道於城內立浮圖二所並十五層

　　佛法金湯編楊素字處道奇策高文為一時之傑累官上柱國封越國公尊重佛法造光明寺又于華嶽造思覺寺素嘗行道觀見壁間畵像問道士曰此何圖也道士曰老子化胡成佛圖素曰承聞老子化胡胡人不受老子變身作佛胡人方受是則佛能化胡道不能化何言老子化胡乎老子安用化胡為佛何不化胡為道道流不能對

　　裴寂字元真蒲州桑泉人隋大業中為晉陽宮副監高祖即位謂寂曰使我至此者公也拜尚書右僕射高祖一日問羣臣曰傅奕每言佛教無用卿等何如寂對曰陛下昔創義師志馮三寶言登九五誓啟元門今六合歸仁富有四海而欲納奕之言豈不虧往德而彰今過乎

　　唐書蕭瑀傳瑀好浮屠法間請捨家為桑門帝許之矣復奏自度不能為又足疾不入謁帝曰瑀豈不得其所邪乃詔奪爵下除商州刺史未幾復其封加特進

　　佛法金湯編虞世南越州餘姚人貞觀八年世南上疏曰弟子早年忽遇重患當時運心差愈之日奉設千人齋今謹于道塲供千僧蔬食以其願力希生生世世常無病惱七世久遠六道冤親並同今願後世南卒太宗夢見之因詔曰世南德行純備志存忠益奄從物化良用悲傷昨因夜夢倏覩斯人兼進讜言有若平生之舊可即其家造五百僧齋佛像一軀以資冥福以申朕思舊之意

　　酉陽雜俎國初僧元奘往五印取經西域敬之成式見倭國僧金剛三昧言嘗至中天寺中多畫元奘麻屩及匙筯以綵雲乘之蓋西域所無者每至齋日輒膜拜焉

　　唐書蘇瓌傳瓌為同州刺史武后鑄浮屠立廟塔役無虛歲瓌以為縻損浩廣雖不出國用要自民產日殫百姓不足君孰與足天下僧尼濫偽相半請併寺著僧常員數缺則補后善其言

　　魏元忠傳中宗復位元忠輔政譽望大減陳郡男子袁楚客者以書規之曰今度人既多緇衣半道不本行業專以重寶附權門皆有定直昔之賣官錢入公府今之賣度錢入私家以茲入道徒為遊食元忠得書益慚

　　張鎬傳鎬拜中書侍郎同中書門下平章事時引內浮屠數百居禁中號內道塲諷唄外聞鎬諫曰天子之福要在養人以一函寓美風化未聞區區佛法而致太平願陛下以無為為心不以小乘撓聖慮帝然之

　　杜暹傳暹族子鴻漸自蜀還食千僧以為有報縉紳效之病甚令僧剃頂髮遺命依浮圖葬不為封樹

　　劉元佐傳元佐為汴宋節度使汴有相國寺或傳佛軀汗流元佐自往大施金帛於是將吏商賈奔走輪金錢惟恐後十日元佐敕止籍所入得巨萬因以贍軍其權譎類若此

　　方技傳師夜光者薊州人少為浮屠至長安因九仙公主得召見溫泉帝奇其辯賜冠帶授四門博士

　　王維傳維兄弟皆篤志奉佛食不葷衣不文綵別墅在輞川地奇勝有華子岡欹湖竹里館柳浪茱萸沜辛夷塢與裴迪遊其中賦詩相酬為樂喪妻不娶孤居三十年母亡表輞川第為寺終葬其西

　　嚴挺之傳挺之溺志于佛與浮屠惠義善義卒衰服送其喪已乃自葬於其塔左君子以為偏

　　佛法金湯編張說字道濟或字說之洛陽人武后策賢良方正說對策第一遷左補闕開元中為中書令封燕國公諡文貞說為文精壯尤善釋典著般若心經序略曰萬行起于心心者人之主三乘歸於一一者法之宗知心無所得是真得見一無不通是圓通又製法地院法堂讚曰是佛虛空相是法微妙光定慧不相離是僧和合眾人空法亦空二空亦復空住心三空寶是名三皈處見若不染色知若不取識是名真實見亦名解脫知佛觀離生滅諸法等如是說嘗寄香十觔附武平一至曹溪禮六祖有詩曰大師捐世去空留法身在願寄無碍香隨心到南海

　　唐書裴休傳休嗜浮屠法居常不御酒肉講求其說演繹附著數萬言習歌唄以為樂與紇干泉素善至為桑門號以相字當世嘲薄之而所好不衰

　　北夢瑣言唐裴相公休留心釋氏精於禪律師圭峰密禪師得達摩頓問密師注法界觀禪詮皆相國撰序常被毳衲於歌妓院持鉢乞食自言曰不為俗情所染可以說法為人每自發願世世為國王弘護佛法後于闐國王生一子手文有裴休二字聞於中朝有子弟欲迎之彼國不允而止

　　唐書裴寬傳天寶間稱舊德以寬為首然惑于佛喜與桑門遊習誦其書老彌篤云

　　酉陽雜俎開元末裴寬為河南尹深信釋氏師事普寂禪師日夕造焉居一日寬詣寂寂云方有小事未暇款語且請遲回休憩也寬乃屏息止于空室見寂潔正堂焚香端坐坐未久忽聞叩門連云天師一行和尚至矣一行入詣寂作禮禮訖附耳密語其貌絕恭但額云無不可者語訖禮禮訖又語如是者三寂惟云是是無不可者一行語訖降階入南室自闔其戶寂乃徐命弟子云遣鐘一行和尚滅度矣左右疾走視之一行如其言滅度後寬乃服衰絰葬之自徒步出城送之

　　元宗既召見一行謂曰師何能對曰惟善記覽元宗因詔掖庭取宮人籍以示之周覽既畢覆其本記念精熟如素所習讀數幅之後元宗不覺降御榻為之作禮呼為聖人

　　先覺宗乘唐天寶三年中使楊光庭造本淨禪師丈室禮問曰弟子慕道斯久願和尚慈悲略垂開示淨曰天下禪宗碩學咸會京師天使歸朝足可咨決貧道隈山傍水無所用心光庭泣拜淨曰休禮貧道天使為求佛耶問道耶曰弟子智識昏昧未審佛之與道其義云何淨曰若欲求佛即心是佛若欲會道無心是道曰云何即心是佛淨曰佛因心悟心以佛彰若悟無心佛亦不有曰云何無心是道淨曰道本無心無心名道若了無心無心即道光庭作禮信受

　　佛祖統紀李華字遐叔趙州贊皇人累中進士宏辭科天寶十一年徙右補闕安祿山亂屏居江南李峴表置幕府擢吏部員外郎苦風痹去官客山陽勒子弟農安於窮槁晚事浮圖法不甚著書唯士大夫家傳墓版州縣碑頌時時齎金帛往請乃強為應嘗從荊溪受止觀為述大意一篇大曆初卒於家

　　東城老父傳老父姓賈名昌元宗時為鷄坊五百小兒長祿山䧟洛大駕幸成都昌變姓名依于佛舍除地擊鐘施力于佛洎太上皇歸興慶宮肅宗受命于別殿昌還舊里居室為兵掠家無遺物布衣顦顇不復得入禁門矣明日復出長安南門道見妻兒于招國里菜色黯焉兒荷薪妻負故絮昌聚哭訣于道遂長逝息長安佛寺學大師佛旨大曆元年依資聖寺大德僧運平往東市海池立陁羅尼石幢書能紀姓名讀釋氏經亦能了其深義至道以善心化市井人建僧房佛舍植美草甘木晝把土擁根汲水灌竹夜止觀于禪室建中三年僧運平人壽盡服禮畢奉舍利塔于長安東門外鎮國寺東偏手植松柏百株搆小舍居于塔下朝夕焚香灑掃事師如生順宗在東宮捨錢三十萬為昌立大師影堂及齋舍又立外屋居遊民取備給昌因日食粥一杯漿水一升臥草席絮衣過是悉歸于佛

　　佛祖綂紀德宗興元三年翰林學士梁肅學天台教于荊溪禪師深得心要以止觀文義弘博覽者費日乃刪定為六卷行于世吏部郎中李華嘗從荊溪學止觀荊溪為述止觀大意一篇包括大部若指諸掌時士夫同學者散騎常侍崔恭諫議大夫田敦皆學止觀于荊溪云

　　憲宗時初舍利入大內夜放光明早朝羣臣皆賀曰陛下聖德所感韓愈獨不言上問愈愈曰微臣曾見佛經佛光非青黃赤白等相此是龍神衛護之光上曰如何是佛光愈無對

　　河東節度使裴度奏五臺佛光寺慶雲見文殊大士乘獅子于空中從者萬眾上遣使供萬菩薩是日復有慶雲見于寺中

　　唐書柳渾傳渾早孤方十餘歲有巫告曰兒相夭且淺為浮屠道可緩死諸父欲從其言渾曰去聖教為異術不若速死學愈篤

　　韓愈傳時有賈島韓門弟子范陽人初為浮屠名無本來東都時洛陽令禁僧午後不得出島為詩自傷愈憐之因教其為文遂去浮屠舉進士

　　李罕之傳罕之陳州項城人少拳捷初為浮屠行匄市窮日無得者抵鉢褫祗衼去聚眾攻剽五臺下

　　鍾傳傳傳凡出軍攻戰必禱佛祠積餌餅為犀象高數尋

　　妝樓記有女子卸冠者奉觀音大士甚肅比丘尼往往勸其修淨土云當作觀音觀觀其法身愈大愈妙自此夜恆夢見之然甚小若婦人釵頭玉佛狀一日其夫寄一玉觀音類夢中所見自是奉之益篤

　　玉泉子楊希古性酷嗜佛法常置僧於第陳列佛事雜以幡蓋是謂道塲者每凌晨輒入其內以身俛地俾僧璩其上誦金剛經三遍性又潔淨內逼如廁必撒衣無所有然後高履以往

　　唐書孟簡傳簡晚路殊躁急佞佛過甚為時所誚常與劉伯芻歸登蕭俛譯次梵言者

　　劉伯芻傳伯芻子寬夫轉左補闕陳岵注浮屠書因供奉僧以聞除濠州刺史寬夫劾狀敬宗怒謂宰相曰岵不繇僧得州諫臣安受此言寬夫曰眾劾岵獨臣草狀應伏誅推言所從恐累國體帝讜其言釋之李德裕傳德裕敬宗時為浙西觀察使元和後天下禁母私度僧徐州王智興紿言天子誕月請築壇度人以資福詔可即顯募江淮間民皆奔走因牟擷其財以自入德裕劾奏智興為壇泗州募願度者人輸錢二千則不復勘詰普加髠落自淮而右戶三丁男必一男剃髮規影徭賦所度無筭臣閱度江者日數百蘇常齊民十固八九若不加禁遏則前至誕月江淮失丁男六十萬不為細變有詔徐州禁止

　　酉陽雜俎相傳云釋道欽往徑山有問道者率爾而對皆造宗極劉忠州晏嘗乞心偈令執爐而聽再三稱諸惡莫作眾善奉行晏曰此三尺童子皆知之欽曰三尺童子皆知之百歲老人行不得至今以為名理

　　興元城固縣有韋氏女兩歲能語自然識字好讀佛經至五歲一縣所有經悉讀遍至八歲忽清晨薰衣靚妝默存牖下父母訝移時不出視之已蛻衣而失竟不知何之荊州處士許卑得于韋氏鄰人張弘郢續酉陽雜俎李正己本名懷玉侯希逸之內弟也侯鎮淄青署懷玉為兵馬使尋搆飛語侯怒囚之將寘于法懷玉抱冤無訴于獄中纍石象佛默期冥報時近臘日心慕同儕嘆吒而睡覺有人在頭上語曰李懷玉汝富貴時至即驚覺顧不見人天尚黑意甚怪之復睡又聽人謂曰汝看牆上有青烏子噪即是富貴時及覺不復見人有頃天曙忽有青烏數十如雀飛集牆上俄聞三軍叫喚逐出希逸壞鍊取懷玉扶知留後

　　佛祖統紀宣宗大中三年正月齋日四明道俗八千人于阿育王寺供養佛舍利塔感天華紛墜有如雪色至手即融入夜放五色光明大眾喜躍

　　北夢瑣言唐崔侍中安潛崇奉釋氏鮮茹葷血唯於刑辟常自躬親雖僧人犯罪未嘗屈法於廳事前慮囚必溫顏恤惻以盡其情有大辟者俾先示以判語賜以酒食而付於法鎮西川三年唯多蔬食宴諸司以麪及蒟蒻之類染作顏色用象豚肩羊臑膾炙之屬皆逼真也時人比於梁武而頻於使宅堂前弄傀儡子軍人百姓穿宅觀看一無禁止而中壺預政以玷盛德惜哉

　　唐國史補李丹為虔州刺史與妹書曰釋迦生中國設教如周孔周孔生西方設教如釋迦天堂無則已有則君子生地獄無則已有則小人入聞者以為知言

　　東觀奏記上校獵城西漸入渭水見父老一二十人于村佛祠設齋上問之父老曰臣醴泉縣百姓本縣令李君奭有異政考秩已滿百姓借留詣府乞未替兼此祈佛力也上默然還宮後于御扆上大書君奭名中書兩擬醴泉令上皆抹去之踰歲以懷州刺史闕請用人御筆曰醴泉令李君奭可懷州刺史莫測也君奭中謝宸旨獎勵始聞其事

　　投荒雜錄南人率不信釋氏雖有一二佛寺吏課其為僧以督責釋之土田及施財間有一二僧喜擁婦食肉但居其家不能少解佛事土人以女配僧呼之為師郎或有疾以紙為圓錢置佛像旁或請僧設食翌日宰羊豕以噉之目曰除齋

　　清異錄懿代崇佛法館宇踰制佛骨至起不思議堂將奉遺體工半帝升遐

　　雲仙雜記封少卿問禪於龍華厚參師曰金鷄抱卵時如何少卿歸而默坐三年不能領解至於發狂而死


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十五卷目錄

　　釋教部紀事二

神異典第七十五卷

　　釋教部紀事二

　　五代史石昂傳昂父好學平生不喜佛說父死昂於柩前誦尚書曰此吾先人之所欲聞也禁其家不可以佛事污吾先人

　　唐莊宗皇后劉氏傳莊宗自滅梁志意驕怠宦官伶人亂政后特用事於中自以出於賤微踰次得立以為佛力又好聚斂分遣人為商賈至於市肆之間薪芻果茹皆稱中宮所賣四方貢獻必分為二一以上天子一以入中宮宮中貨賄山積惟寫佛書饋賂僧尼而莊宗由此亦佞佛有胡僧自于闐來莊宗率皇后及諸子迎拜之僧遊五臺山遣中使供頓所至傾動城邑又有僧誠惠自言能降龍嘗過鎮州王鎔不為之禮誠惠怒曰吾有毒龍五百當遣一龍揭片石常山之人皆魚鼈也會明年滹沱大水壞鎮州關城人皆以為神莊宗及后率諸子諸妃拜之誠惠安坐不起由是士無貴賤皆拜之獨郭崇韜不拜也是時皇太后及皇后交通藩鎮太后稱誥令皇后稱教命兩宮使者旁午於道許州節度使溫韜以后佞佛因請以私第為佛寺為后薦福

　　馬引孫傳引孫既學韓愈為文故多斥浮屠氏之說及罷歸乃反學佛撰法喜集佛國記行于世時人誚之曰佞清泰不徹乃來佞佛清泰廢帝年號也人有戲引孫曰公素慕韓愈為人而常誦傅奕之論今反佞佛是佛佞公邪公佞佛邪引孫答曰豈知非佛佞我也時人傳以為笑

　　北夢瑣言涇原帥李金全累歷藩鎮所在掊斂非時進馬上問其為治如何莫專以進馬為事雖黽勉受之聖旨不懌張虔釗多貪鎮滄州日因亢旱民饑發廩賑之方上聞帝甚嘉獎他日秋成倍斗徵斂朝論鄙之虔釗好與禪毳謎語自云知道心與口背唯利是求只以飯僧更希福利議者以渠於佛上希利愚之甚也後叛入蜀取人產業黷貨無厭蜀民怨之或說在蜀問一禪僧云如何是舍利對曰剩置僦居即得舍利清河慚笑而已

　　佛法金湯編初太祖目擊周世宗鎔範鎮州大悲菩薩銅像鑄為錢太祖密訪麻衣和尚問曰自古有毀佛天子乎麻衣曰何必問古事請以柴官家目擊可驗太祖曰主上神武聰明善任人日夜圖治以混一為心有唐太宗之風不知天下何日定矣麻衣曰甲子至將大定太祖因問古天子毀佛法與大周何如麻衣曰魏太武毀寺焚經像坑沙門故父子不得其死周武帝毀佛寺籍僧歸民未五年遽縈風疹北伐年三十六崩于乘輿國亦尋滅唐武宗毀天下佛寺在位六年年三十二神器再傳而黃巢羣盜並起太祖曰天下久厭兵毀佛法非社稷福奈何麻衣曰白氣已兆不逾數月至甲辰當有聖帝大興興則佛法賴之亦興傳世無窮請太尉默記之及即位屢建佛寺歲度僧人

　　五國故事徐氏將移楊氏之祚稱楊氏欲入道乃營室于茆山遷溥居之冊白受禪老臣知誥上尊號曰高尚思元崇古讓皇帝溥既渡江賦詩略曰煙凝楚岫愁千點雨滴吳江淚萬行兄弟四人三百口不堪端坐細思量及將遇弒方誦佛書於樓上使者前趨溥以香爐擲之俄而見害

　　王延鈞審知次子延翰殂遂襲其位僭稱大號號國曰大閩改元龍啟即位日既被袞冕遂恍惚不能自知久之方蘇乃心許飯僧三百萬繕經三百藏尋而稍安後於諸寺賽所許願文疏中明述其事聞者哂之曰大閩其應天順人有如此者

　　佛法金湯編王延鈞素奉佛法度僧萬人由是閩中多僧嘗請羅山和尚開堂說法升座斂衣左右顧視便下座王近前執羅山手曰靈山一會何異今日

　　江南野錄李後主酷信浮屠有僧與后頂僧伽帽衣袈裟誦佛書拜跪頓顙至為瘤贅親為桑門削作廁簡子試之腮頰少有澀滯者再為治之其手不扠學佛握印而行僧犯姦有司具牘還俗後主令禮佛三百拜免刑王師尅池州令僧俗兵士念救苦觀世音菩薩

　　宋史錢氏世家俶崇信釋氏前後造寺數百歸朝又以愛子為僧

　　佛法金湯編錢弘佐文穆王元瓘子也襲封吳越國王諡忠獻嘗遣僧慧龜往雙林啟善慧大士傅公塔得靈骨十六片如紫金色舍利無數乃迎靈骨并淨瓶香爐扣門槌諸物至錢塘安光冊殿供養建龍華寺以靈骨塑大士像於寺

　　錢弘俶文穆第九子襲封吳越國王諡忠懿嘗慕阿育王造八萬四千塔中藏寶篋篋中置印心呪經十年功訖布散部內福州支提山有天冠菩薩一千眷屬王施七寶鑄天冠像一千尊仍造寺宇

　　邊鎬初生父母夢謝靈運入室故小名康樂仕南唐以都虞候從查文徽克建州凡所俘獲皆全之建人謂之邊佛子及克潭州市不易肆謂之邊菩薩既而為節度使日設齋供盛修佛事潭人謂之邊和尚

　　三楚新錄吳命邊鎬將兵救楚其實伐也先是吳欲加兵於楚以鎬多藝使詐為僧以遊長沙弄鈸行乞未幾亡去故吳以為將而鎬非將材每出師皆載佛而行祝以請福由是三軍解體及王逵兵至竟宵遁焉

　　楚王馬希範死弟希廣立異母弟希萼自鼎州舉兵叛將襲長沙希廣聞之命將許可瓊拒之可瓊倒戈以降希廣計無所出然素好釋氏乃披緇服召僧念佛以禳比城陷不輟其愚昧皆此類也尋為希萼縊之

　　羣居解頤偽蜀王先主未開國前西域胡僧到蜀蜀人瞻敬如見釋迦舍於大慈三學院蜀主復謁坐於廳傾國士女就院不令止之婦女列次拜俳優王舍城揚言曰女弟子勤禮拜願後身面孔一似和尚蜀主大笑

　　遼史義宗傳太祖問侍臣曰受命之君當事天敬神有大功德者朕欲祀之何先皆以佛對太祖曰佛非中國教宗曰孔子大聖萬世所尊宜先太祖大悅即建孔子廟

　　馬哥傳馬哥字訛特懶興宗時以散職入見上問卿奉佛乎對曰臣每旦誦太祖太宗及先臣遺訓未暇奉佛帝悅

　　宋史王仁鎬傳仁鎬在周為山南東道節度宋初加檢校太師仁鎬性端謹儉約崇信釋氏所得俸祿多奉佛飯僧每晨誦佛經五卷或至日旰方出視事從事劉謙貴仁鎬曰公貴為藩侯不能勤恤百姓孜孜事佛何也仁鎬斂容遜謝無慍色當時稱其長者

　　鐵圍山叢談藝祖始受命久之陰計釋氏何神靈而患苦天下今我嘗抑之不然廢其教矣日且暮則微行出徐入大相國寺將昏黑俄至一小院戶旁望見一髠大醉吐穢於道左右方惡罵不可聞藝祖陰怒適從旁過忽不覺為醉髠攔胷腹抱定曰莫發惡心且夜矣懼有人害汝汝宜歸內可亟去也藝祖默然心動以手加額而禮焉髠乃舍之去藝祖還內密召忠謹小璫爾行往某所覘此髠在否且以其所吐物狀來及至則已不見小璫獨爬取地上所吐狼籍至御前視之悉乳香也釋氏教因不廢

　　三楚新錄初周行逢以淫祀為患管內祠廟非前代有功及民者皆毀拆一時有識之士忻然以為明斷及來年酷信釋氏每歲設大會齋者四破耗國用仍度僧建寺所在不輟因暇復召羣僧於府中講唱而已自執爐焚香以聽凡披緇之士雖三尺童子皆搶地伏拜之雖梁武篤好未之加也故君子知其不克永世矣

　　佛祖統紀宋太祖建隆三年楚王周行逢據潭州果于殺戮然知事佛度僧齋懺未嘗輟見沙門輒作禮親手行食謂左右曰吾殺人多矣不假佛力何以解怨

　　乾德四年樞密使沈義倫事佛長齋夏中危坐以飼蚊或以為苦者曰餓蚊相投豈忍拂去時執政多自陳起第獨義倫乞為母修寺上嗟嘆許之

　　宋史孔承恭傳承恭授將作監致仕承恭奉佛多蔬食所得俸祿大半以飯僧嘗勸上不殺人又請於征戰地修寺及普度僧尼人言其迂闊云

　　陳思讓傳思讓累歷方鎮無敗政然酷信釋氏所至多禁屠宰奉祿悉以飯僧人目為陳佛子身沒之後家無餘財

　　李崇矩傳崇矩信奉釋氏飯僧至七十萬造像建寺尤多

　　學佛考訓宋太祖嘗奉佛牙于東京大相國寺太宗因為之讚讚曰數重金色潤一片玉光寒廷臣一時稱善

　　宋太宗每設問端考驗禪者時駙馬李遵勖頗擅元學帝加寵眷

　　筆記太宗白溝河大戰陣亡軍士積骸遍野上念之命收其頭骨規成數珠分賜內官念佛冀其輪廻又有腦骨深大者則以盛淨水供佛名天靈盌

　　佛祖統紀淳化四年上幸開寶塔院問僧卿是何人僧云塔主上曰朕塔云何卿作主僧無對因僧朝見上曰甚處來對云廬山臥雲菴上曰臥雲深處不朝天僧無對上嘗夢天人云請陛下發菩提心翌旦宣問西街菩提心如何發俱無對

　　佛法金湯編王旦字子明大名莘人也相真宗諡文正淳化二年杭州昭慶寺僧省常刺血書華年淨行品結社修淨業旦為之首參政蘇易簡一百三十二人一時士大夫皆稱淨行社弟子比丘預者千眾人謂廬山蓮社莫如此日之盛也天禧元年九月旦薨先一日囑翰林楊億曰吾深厭勞生願來世為僧晏坐林間觀心為學幸於死後為我請大德施戒剃髮鬚著三衣火葬勿以金寶置棺內億為諸孤議曰公三公也斂贈公袞豈可加於僧體但以三衣置柩中不藏寶玉

　　國老談苑王旦在中書二十年常日罷歸徑趨書閣闔扉以自息雖家人之親密者不復接焉常以蝗旱憂愧辭位俄而疾發不食真宗命內饔為肉糜宸翰緘器以賜日常三四旦疾亟聚家人謂曰吾無狀久坐台司今且死矣當祝髮緇衣以塞吾平昔之志未幾而絕家人輩皆欲從其言惟壻蘇耆力排止之

　　李允則守雄州匈奴不敢南牧朝廷無北顧之憂一日出官庫錢千緡復斂民間錢起浮圖即時飛謗至京師至於監司亦屢有奏削真宗悉封付允則然執政者尚喧沸真宗遣中人密諭之允則謂使者曰某非留心釋氏實為邊地起望樓耳蓋是時北鄙方議寢兵罷斥堠允則不欲顯為其備然後毀謗不入畢其所為

　　佛祖統紀天禧四年十二月翰林學士楊億卒億留心禪觀自屬疾即屏軰茹臨終之日為空門偈以見志識者知其有得佛氏之學

　　晝墁錄丁晉公南遷過潭州雲山海會寺供僧致獼猴無數滿山谷林木皆折不可致詰也

　　國老談苑丁謂既竄朱崕路由湘潭佛寺飯僧為文以自敘其略曰補仲山之袞雖盡巧心和傳說之羹難調眾口既至貶所教民陶兀先為公宇次營所居之第為小樓日遊其上閱書焚香怡然以自得

　　宋史陳恕傳恕素不喜釋氏嘗請廢譯經院辭甚激切真宗曰三教之興其來已久前代毀之者多矣但存而不論可也

　　呂大臨傳富弼致政於家為佛氏之學大臨與之書曰古者三公無職事惟有德者居之內則論道于朝外則主教于鄉古之大人當是任者必將以斯道覺斯民成己以成物豈以爵位進退體力盛衰為之變哉今大道未明人趨異學不入於莊則入於釋疑聖人為未盡善輕禮義為不足學人倫不明萬物憔悴此老成大人惻隱存心之時以道自任振起壞俗在公之力宜無難矣若夫移精變氣務求長年此山谷避世之士獨善其身者之所好豈世之所以望於公者哉弼謝之

　　周沆傳沆進樞密直學士知成德軍俗方棄親事佛沆閱按斥數千人還其家

　　程顥傳顥父珦徙知漢州嘗宴客開元僧舍酒方行人讙言佛光見觀者相騰踐不可禁珦安坐不動頃之遂定

　　佛祖統紀仁宗天聖元年上常頂玉冠上琢觀音像左右以玉重請易之上曰三公百官揖於下者皆天下英賢豈朕所敢當特君臣之分不得不爾朕冠此冠將令回禮於大士也

　　佛法金湯編李覯字泰伯盱江人皇祐二年范文正公表薦之就門除一官復充太學說書未幾而卒嘗著潛書力於排佛明教嵩公攜輔教編謁之覯方留意讀佛經乃悵然曰吾輩議論尚未及一卷心經佛道豈易知耶其門下士黃漢傑者以書詰之覯答之略曰民之欲善蓋其天性古之儒者用于世必有以教道之民之耳目口鼻心智百骸皆有所主其異端何暇及哉後之儒者用于世則無以教道之民之耳目口鼻心智百骸皆無所主舍浮圖何適哉

　　學佛考訓歐陽永叔每誹斥佛氏已而參知政事輙病夢至一所十人冠冕環坐一人曰參政安得至此宜速反舍公出門數步復往問之曰君等豈非釋氏所稱十王者乎曰然公由是篤信佛法

　　宋仁宗雅好禪學嘗閱投子語至僧問如何是露地白午投子連叱遂有省因作釋典頌十四篇其首章曰若問主人公真寂合太空三頭并六臂臘月正春風後以賜大覺璉璉因屬和

　　道山清話富丞相一日於墳寺鬀度一僧貢父聞之笑曰彥國壞了幾個才度得一個人問之曰彥國每與僧對語往往獎予過當其人恃此傲慢反以致禍者攽目擊數人矣豈非壞了乎皆大笑然亦莫不以其言為當也

　　邵康節與富韓公在洛每日晴必同行至僧舍韓公每過佛寺神祠必躬身致敬康節笑曰無乃為佞乎韓公亦笑自是不為也

　　呂晦叔為中丞一日報在假館中諸公因問何事在假時劉貢父在坐忽大言今日必是一個十齋日蓋指晦叔好佛也

　　張天覺好佛而不許諸子誦經云彼讀書未多心源未明纔拈著經卷便燒香禮拜不能得了

　　或問范景仁何以不信佛景仁曰爾必待我合掌膜拜然後為信邪

　　可談楊傑次公畱心釋教嘗因上殿神考頗問佛法大槩楊並不詳答曰佛法實亦助吾教既歸人咸咎之或責以聖主難遇次公平生所學如此乃唯唯何也楊曰朝廷端款明辨吾懼度作導師不敢妄對

　　春渚紀聞龔彥和正言自貶所歸衛城縣寓居一禪林日持鉢隨堂供暇日偶過庫司見僧雛具湯餅問其故云具殿院晚間藥食龔自此不復晚飡云

　　吹劍錄溫公不好佛謂其微言不出儒書而家法則云十月就寺齋僧誦經追薦祖先

　　澠水燕談錄近士大夫多修佛學司馬溫公患之嘗為解禪偈六篇云忿怒如烈火利欲如銛鋒終朝長戚戚是名阿鼻獄顏回甘陋巷孟軻安自然富貴如浮雲是名極樂國孝悌通神明忠信行蠻貊積善來百祥是名作因果仁人之安宅義人之正路行之誠且久是名不壞身道德修一身功德被萬物為賢為大聖是名菩薩佛言為百世師行為天下法久久不可揜是名光明藏

　　佛祖統紀司馬光嘗讀文中子謂佛為聖人乃曰審如是則佛之心可見矣乃作禪偈六首其卒章云言為百世師行為天下法為賢為大聖是名佛菩薩暇日遊洛陽諸寺廊廡寂寂忽聲鐘伐鼓至齋堂見沙門端坐默默方進匕箸光欣然謂左右曰不謂三代禮樂在緇衣中

　　祁公杜衍以張方平佞佛常笑怪之有醫者朱生遊二公間一日祁公呼朱生胗脉生謂使者曰往白公但言看楞嚴未了及至揖坐謂曰老夫以君疏通不意近亦闐茸聖人微言無出孔孟所謂楞嚴者何等語耶生曰公未讀此經何知不及孔孟因袖中出其卷祁公觀之不覺終軸大驚曰安道知之而不以告我即命駕就見之安道曰譬如失物忽已得之但當喜其得不必悔其晚也

　　佛法金湯編王安石問張方平曰孔子去世百年生孟子後絕無人或有之而非醇儒方平曰豈為無人亦有過孔孟者公曰何人方平曰馬祖一汾陽無業雪峰存巖頭奯丹霞然雲門偃王公意未解方平曰儒門淡薄收拾不住皆歸釋氏公欣然歎服後以語張商英商英撫几賞之曰至哉此論也

　　青箱雜記張尚書方平尤達性理有人問祖師西來意張作偈答之曰自從無始千千刧萬法本來無一法祖師來意我不知一夜西風掃黃葉

　　唾玉集張商英字天覺號無盡嘗見梵冊整齊嘆吾儒之不若夜執筆妻向氏問何作曰欲作無佛論向曰既曰無又何論公駭其言而止後閱藏經翻然有悟乃作護法論

　　佛祖統紀慶曆四年諫議歐陽修為言事者所中下詔獄窮治左遷滁州明年將歸廬陵舟次九江因託意遊廬山入東林圓通謁祖印禪師居訥與之論道師出入百家而折衷於佛法修肅然心服聳聽忘倦至夜分不能已默默首肯平時排佛為之內銷遲回踰旬不忍去或謂此與退之見大顛正相類修初至師揖就坐曰足下遠臨豈以西竺聖人之道有合於心乎修盛氣以答曰修學孔孟之道竊有慕於韓子之攘斥佛老者西竺之法何所取焉師正色而詰曰退之排佛老自比孟子之距楊墨佛老大聖非楊墨比退之尚不可排况今欲慕之者昔者文中子之言佛聖人也而退之斥為夷鬼此大慢之言也修曰學者廢中說史家不立傳退之絕口而弗稱今師援之謂佛聖人者天下孰從之乎師曰文中子醇儒也其得佐太宗當不媿三代之治其職居修史必能列佛老於聖人昔陳叔達撰隋史避嫌於當世而司馬君實作傳以補之退之蔽賢而弗稱豈天下之公心皮日休謂孟子荀卿翼傳孔道至於文中子司空圖謂天生文中子以致聖人之用故房杜之徒恢張文武以濟貞觀之治此皆足以知文中子也荀卿之徒韓非尚刑名以害世李斯焚詩書以亡秦楊墨之禍未至是也文中子之門人能以仁義之道輔成唐家以致治乎若子雲退之徒立空言不聞其徒有佐漢興唐之效者然則文中子之道豈不愈於荀楊韓子而後世學者顧不之知邪修曰韓子之道文中子不合者鮮矣使其遇太宗必大發所蘊師曰憲宗中興之君也退之不聞此時有所裨贊乃以排佛老為己功欲自比于孟子之距楊墨其好勝取名若是之甚且退之斥佛為夷鬼者請略辨之佛聖人降自兜率天託生中天竺聖王之家何以夷稱佛聖人不生不滅曠刧常存人天之宗仰何以鬼稱此非退之大慢語乎退之七世祖韓耆當後魏永興自赫連屈丐來降拓跋由西戎歸北狄獨不為祖諱而反敢訕佛聖人乎退之畏修史褒貶之過而不思貶佛之過為尤可畏排老子為己任而兄事毛仙服其丹卒疽發而殂子昶校書不材卒黜歸未數世而絕滅其亦天刑人禍之不能免乎退之倡排佛老足下今又和之將使後世好名之士援韓氏歐陽氏以為法豈不為盛德之累諺言善罵者人亦善罵之足下舊著本論孜孜以毀佛為務安得眾口不毀公于天聽之前乎足下之言以蒐狩喪祭鄉射之禮為勝佛之本是猶退之原道而實未知道也修大驚赧為之謝曰修胷中已釋然將何以見教師曰佛道以悟心為本足下屢生體道特以失念生東華為名儒偏執世教故忘其本誠能運聖凡平等之心默默體會頓祛我慢悉悔昨非觀榮辱之本空了死生於一致則淨念當明天真獨露始可問津於斯道耳修自此頗有省發及後入參大政每譽於公卿之前歲時書問未嘗絕

　　佛法金湯編呂公著熙寧中知河南尹元祐中與溫公並相歷事四朝封申公諡正獻晚年多讀釋典益究禪禮溫公不喜佛公每勸之曰佛學心術簡要掇其至要而議之大率以正心無念為宗溫公然之

　　熙寧間王安石行青苗法其子雱為崇政殿說書陰為父佐務新法必行雱卒公亦罷相宴間中一如夢寐見一使領雱荷鐵枷號泣公前謂獲譴由行青苗法公問使者乞解脫使曰建寺齋僧可免由是捨宅建寺為薦冥福熙寧八年公復相一日奏事退上曰佛法於中國有補乎公曰君子小人皆知畏而從善豈小補哉

　　竹坡詩話錢塘關子東為余言熙寧中有長老重喜會稽人少以捕魚為生然日誦觀世音菩薩不少休舊不識字一日輙能書又能作偈頌嘗作頌云

地爐無火一囊空雪似楊花落歲窮乞得苧麻縫破衲不知身在寂寥中此豈捕魚者之所能哉解悟如此蓋得觀音智慧力也

　　青箱雜記陳文惠公悟性理嘗至一古寺作偈曰

殿古寒爐空流塵暗金碧獨坐偶無人又得真消息

　　富文忠公尤達性理熙寧余官洛下公時為毫守遺余書記為訪荷澤諸禪師影像余因以偈戲之曰是身如泡幻盡非真實相况茲紙上影妄外更生妄到岸不須船無風休起浪唯當清靜觀妙法了無象公答偈曰執相誠非破相亦妄不執不破是名實相既又以手筆貺余曰承此偈見警美則美矣理則未然所謂無可無不可者畫亦得不畫亦得就其中觀像者為不得不觀像者所得如何禪在甚麼處似不以有無為礙者近乎通也思之思之

　　避暑錄話范蜀公素不飲酒又詆佛教在許下與韓持國兄弟往還而諸韓皆崇此二事每燕集蜀公未嘗不與極飲盡歡少間則必以談禪相勉蜀公頗病之蘇子瞻時在黃州乃以書問救之當以何術曰麯糵有毒平地生出醉鄉土偶作祟眼前妄見佛國子瞻報之曰請公試觀能惑之性何自而生欲救之心作何形相此猶不立彼復何依正恐黃面瞿曇亦須斂袵况學之者耶意亦將有以曉公而公終不領亦可見其篤信自守不肯奪於外物也

　　續明道雜志范蜀公不信佛說大蘇公嘗與公論佛法詰其所以不信之說范公云鎮平生事非目所見者未嘗信蘇公曰公亦安能然哉設公有疾令醫切脉醫曰寒則服熱藥曰熱則餌寒藥公何嘗見脉而信之如此何獨至于佛而必待見耶

　　東坡志林蘇臺定惠院淨人卓契順不遠數千里陟嶺渡海候無恙於東坡東坡問將什麼土物來順展兩手坡云可惜許數千里空手來順作荷擔勢信步而出

　　曇秀來惠州見坡將去坡曰山中見公還必求一物何以與之秀曰鵝城清風鶴嶺明月人人送與只恐他無著處坡曰不如將幾紙字去每人與一紙但向道此是言法華書裏頭有災福

　　石塔來別東坡坡云經過草草恨不一見石塔塔起立云遮著是磚浮圖耶坡云有縫塔塔云若無縫何以容世間螻蟻坡首肯之

　　賢奕濟南監鎮宋保國出觀荊公華嚴解東坡曰華嚴有八十一卷今獨其一何也保國云公言此佛語至深妙他皆菩薩語耳東坡曰予於藏經中取佛語數句雜菩薩語中取菩薩語數句雜佛語中子能識其非是乎曰不能也東坡曰予昔在岐下聞河陽猪肉甚美使人往市之使者醉猪夜逸去貿他猪以償客皆大詫以為非他產所及既而事敗客皆慙今荊公之猪未敗耳若一念清淨牆壁瓦礫皆說無上妙法而云佛語深妙菩薩不及豈非夢中語邪

　　黃龍寺晦堂老子嘗問山谷以吾無隱乎爾之義山谷詮釋再三晦堂終不然其說時暑退凉生秋香滿院晦因問曰木樨香乎山谷曰聞晦堂曰吾無隱乎爾山谷乃服

　　韓侍郎宗古以書問晦堂曰昔聞和尚開悟曠然無疑但無始以來煩惱習氣未能頓盡晦堂曰心外無剩法不知煩惱習氣是何物而欲盡之從上以來但有言說乃是隨病設藥若定有習氣可治如靈龜曳尾于塗拂迹迹生可謂將心用心轉見病深苟明達心外無法法外無心心法既無更欲教誰頓盡耶

　　漫笑錄佛印禪師為王觀文陞座云此一瓣香奉為掃烟塵博士護世界大王殺人不睫眼上將軍立地成佛大居士王公大喜為其久帥多專殺也

　　聞見近錄咸平縣僧藏佛牙一株其大兩指許淡金色予嘗請而供之須臾舍利自牙中出初如露巡行牙上或遠數十步求者輙得予請至四十八粒欲求為四十九粒也經夕不可得明日發篋則已足其數又或謂有自甘露穴中出者明日再往請之不得遂出陳州門十數里請竟不得因拜辭而歸拜起一粒自甘露穴出其大如菉豆光彩炳然後神宗迎之禁中遂御封篋而歸之今人罕得見者

　　史朝請琳云通判許州有路分都監郭虞卿妻乳母禮塔數年禮數將滿嘗以薏苡記其數薏苡忽自器中跳躑視之舍利滿前皆自薏苡中出凡得數勺須臾所禮銀塔中靈光煥然舍利如雨又須臾乳媼兩膝生舍利無數禮塔則舍利隱痛媼益勤不懈數日失塔所在

　　筆記山谷移監德平鎮過泗州僧伽塔作發願文戒酒色肉但朝粥午飯如浮屠法

　　冷齋夜話陳了翁罪予不當稱甘露滅近不還曰得甘露滅覺道成者如來識也子凡夫與僕輩俯仰其去佛地如天淵也奈何冒其美名而有之耶予應之曰使我不得稱甘露滅者如言蜜不得稱甜金不得稱色黃世尊以大方便曉諸眾生令知根本而妙意不可以言盡故言甘露滅滅者寂滅甘露不死之藥如寂滅之體而不死者也人人具焉而獨僕不得稱何也公今閑放且不肯以甘露滅名我脫為宰相寧能飾予以美官乎瑩中愕然思所為折難予不可得乃笑而已

　　陳瑩中謫合浦時予在長沙以書抵予為負華嚴入嶺有偈曰大士遊方興盡回家山風月絕塵埃杖頭多少閑田地挑取華嚴入嶺來予和之曰因法相逢一笑開俯看人世過飛埃湘江廟外休分別常寂光中歸去來又聞嶺外大雪作二偈寄之曰傳聞嶺下雪壓倒千年樹老人拊手笑有眼未嘗覩故應潤物林一洗瘴江霧寄語牧牛人莫教頭角露又曰遍界不曾藏處處光皎皎開眼失却蹤都緣大分曉園林忽生春萬瓦粲一笑遙知忍凍人未悟安心了

　　朱世英言予昔從文公定林數夕聞所未聞嘗曰子曾讀游俠傳否移此心學無上菩提孰能禦哉又曰成周三代之際聖人多生儒中兩漢以下聖人多生佛中此不易之論也又曰吾止以雪峰一句語作宰相世英曰願聞雪峰之語公曰這老子嘗為眾生自是什麼

　　欒城遺言公悟悅禪定門人有以漁家傲祝生日及濟川者以非其志也乃賡和之七十餘年真一夢朝來壽斝兒孫奉憂患已空無復痛心不動此間自有千鈞重蚤歲文章供世用中年禪味疑天縱石塔成時無一縫誰與共人間天上隨他送

　　避暑錄話歐陽氏子孫奉釋氏尤嚴于它士大夫家余在汝陰嘗訪公之子棐於其家入門聞歌唄鐘磬聲自堂而發棐移時出手猶持數珠諷佛名具謝今日適齋日與家人共為佛事方畢問之云公無恙時薛夫人已自爾公不禁也及公薨遂率其家無良賤悉行之汝陰有老書生猶及從公游為予言公晚聞富韓公得道於淨慈本老執禮甚恭以為富公非苟下人者因心動時與法師住薦福寺所謂頤華嚴者本之高弟公稍從問其說顒使觀華嚴讀未終而薨則知韓退之與大顛事真不誣公雖為世教立言要之其不可奪處不唯少貶於老氏雖佛亦不得不心與也

　　墨莊漫錄晁文元公迥深明理性嘗作七審於四威儀中嘗自考校以代曾子三省之義道力淺深自審方知一一切妄念能息否二一切外緣稍簡省否三一切觸境能不動否四一切語言能慎密否五一切黑白減分別否六夢想之間不顛倒否七方寸之間得恬愉否予讀公所作內典諸書得此若有所省當書座右以警昏憒

　　蒙齋筆談晁文元公年四十始娶前此未嘗知有女色早從劉海蟾道自言得長生之術故末年康健精明視聽不少衰六十後即兼窮佛理然多從經論講師以分別名相為主意將以儒釋道通為一其自著書號法藏碎金累數萬言反覆不出此義書成繼作道院集三卷過八十又為耄志餘書余不及見而道院集亦但申前意而歸要爾妙湛師嘗為吾云江民表嘗惜此公不一見正明眼每有遺恨然論其忠實和厚無一點世間情偽處則第一等人也其子孫數世愈盛天固有以報之法藏碎金自記其所得處云耳嘗聞天樂和雅之音有不可勝言者自見其形每每在前既久而加小類數寸不違眉睫之間此恐是海蟾所得佛氏則無是事此諸人之所疑也乃知脫黏除網大是難事如此公果有未至則他人可不勉乎

　　佛法金湯編晁說之字以道濟北人自號景遷官至待制嘗撰仁王般若經序明智法師碑論監明州鹽塲日常往南湖訪明智聞三千境觀之說欣然願學通其旨晚年日誦法華自號天台教僧

　　石林燕語王元之素不喜釋氏始為知制誥名振一時丁晉公孫何皆遊門下元之亦極力延譽由是眾多側目有偽為元之請汰釋氏疏及何無佛論者未幾有商洛之貶

　　國老談苑李遵勖楊億劉筠嘗聚高僧論宗性遵勖命畫工各繪其像成圖目曰禪會

　　宜春傳信錄朝議大夫李觀字夢符排斥釋教至老不衰鄉人嘗請公作崇勝院佛殿記中間曰天子愛民澤至渥也使供租稅若有難色至奉異方之教則倒廩竭囊忻然無辭施者頗多其後多寶塔成有欲求記於公者公於是又曰今之人父母甘旨之養往往未能銖錙惟惑報應捨萬金唾如也眾益慚故二文至今不果刻石

　　佛法金湯編劉安世字器之大名人號元城元祐中為中書舍人嘗曰孔子佛氏之言相為終始孔子之言毋意毋必毋固毋我佛之言無我無人無眾生無壽者其言若出一人但孔子以三綱五常為道故色色空空之說微開其端令人自得耳孔子之心佛心也假若天下無三綱五常則禍亂又作人無噍類矣豈佛之心乎故儒釋道其心皆一門庭施設不同耳又曰古今大儒著論毀佛法者蓋有說也且彼尾重則此首輕今為儒佛弟子者各主其教猶鼎足也今一足失可乎則鼎必覆矣彼世之小儒不知此理見前輩或毀佛教亦從而詆之以為佛法皆無足取非也士大夫多以禪為戲此事乃佛究竟之法豈可戲而為一笑之資乎此亦宜戒所謂禪之一字於六經中亦有此理佛易其名達磨西來此話大行佛法到今果弊矣只認色相若渠不來佛法之滅久矣又上根聰悟多喜其說故其說流通某之南遷雖平日於吾儒及老先生得力然亦不可謂於此事不得力世事有大於生死者乎此事獨一味理會生死有箇見處則貴賤禍福輕矣老先生極通曉但不言耳又曰溫公著論詆釋氏云其妙不能出吾書其誕吾不信也某問如何是妙曰無我千經萬論只辨一箇我字又問如何是誕曰其言天堂地獄不足信曰佛之設此俾人易惡向善耳且鄒衍謂天地之外如神州赤縣者八九莊子言六合之外聖人存而不論凡人耳目所不及安知其無公曰吾欲扶教耳

　　玉照新志宣和間上皇南幸閱歲時上皇駕還皆親至塔下燒香每入寺寺中人皆驅出施僧伽鉢孟袈裟至親與著於身先是以普照寺大半為神霄玉清宮至是御筆畫圖以半還寺寺僧送駕出城得御筆歡喜上皇初至之時寺之緊要屋宇還之益多始所還道流盡拆去門牕及再還即并所拆門牕得之道流褫氣矣

　　拊掌錄趙閱道罷政閒居每見僧接之甚恭一日士人以書贄見公讀之終卷正色謂士人曰朝廷有學校有科舉何不勉以卒業却與閒退人說他朝廷利害士人惶恐而退後再往門下人不為通士人謂閽者曰參政便直得如此敬重和尚閽者曰尋常來見諸僧亦只是平平人但相公道是重他袈裟士人笑曰我這領白襴直是不直錢財閽者曰也半看佛面士人曰更那輟不得些少來看孔夫子面人傳以為笑

　　貴耳錄陳習菴名塤其父母求子於佛照光禪師就寫一偈末後二句云諸佛菩提齊著力只今生箇大男兒此十月三十日書十二月三十日習菴生父母乞名於佛照光曰覺老余親見其狀習菴無髭有則去之凡有除日即先夢見住院前身即一尊宿也

　　括異志臨江軍惠曆寺初造輪藏成僧限千錢則轉一匝有婦喪夫家極貧念欲轉藏以資冥福累月辛苦求捨隨緣終不滿一千迫於貧乏無以自存且嫁有日矣此心眷眷不能已乃攜所聚之錢號泣藏前擲錢拜地輪藏自轉闔寺駭異自是不復限數矣

　　聞見近錄金州推官母王氏朱道誠之妻也日誦十句觀音心呪時年四十九病篤家人方治後事王氏恍然見青衣人曰爾平生持觀世音心呪但復少十九字增之當益壽王曰我不識字奈何青衣曰隨聲誦記之乃曰天羅神地羅人人離難難離身一切災殃化為塵久之而醒疾亦尋愈後至七十九其孫浩信厚士也為予道其詳如此

　　宋史張九成傳九成守邵州中丞何鑄言其矯偽欺俗傾附趙鼎落職丁父憂既免喪秦檜取旨上曰自古朋黨畏人主知之此人獨無所畏可與宮觀先是徑山僧宗杲善談禪理從遊者眾九成時往來其間檜恐其議己令司諫詹大方論其與宗杲謗訕朝政謫居南安軍九成研思經學多有訓解然早與學佛者遊故其議論多偏

　　黃潛善傳潛善進左僕射兼門下侍郎鄆濮相繼陷沒宿泗屢警右丞許景衡以扈衛單弱請帝避其鋒潛善以為不足慮率同列聽浮屠克勤說法

　　佛祖統紀史魏公過金山覽梁武帝水陸儀軌之盛謂報恩度世之道在是乃於月波山創殿設十界像與名僧講究製儀文四卷以四時修供為普度大齋俎豆之器繁約折衷讚唄之音抑揚有節鄉城諸剎莫不視此為法

　　侍郎邊知白自京師至臨川觸暑成病忽夢白衣天人以木洒之頂踵清寒覺而頓爽於是集古今靈驗作觀音感應集四卷行於世

　　高宗建炎四年正月丙午上次台州章安鎮入金鼇山寺有老僧禱佛前皆憂時保國之語上問何典答曰護國金光明懺上因宿於寺後駐蹕臨安歲賜輦下諸寺金帛修舉此法

　　紹興二十七年八月禮部侍郎賀允中上殿上問天下僧道幾何答曰僧二十萬道士萬人上曰朕見士大夫奉佛者多乞放度牒今田業多荒不耕而食者二十萬人若更給度牒是驅農為僧也佛法自漢明入中國其道廣大終不可廢朕非有意絕之正恐僧徒多則不耕者眾故暫停度僧耳

　　觀音持驗宋紹興戊辰三月史越王浩初為餘姚尉偕鄱陽程休甫詣潮音洞叅禮觀音大士心求靈應初寂無所覩晡時再至一僧指曰巖頂有寶可以下瞰扳援而上顧瞻之際忽現瑞相金光照耀眉宇瞭然

　　宋都官員外郎呂宏妻吳氏夫婦各齋戒清修曉悟佛理吳虔事觀音有靈感每於淨室列置瓶缶數十以水注滿手持楊枝誦呪輒見觀音放光入瓶缶中病苦者飲水多愈所呪水積歲不壞大寒不凍世號觀音縣君

　　賢奕宋孝宗召雪竇寺禪師寶印入對選德殿問曰三教聖人本同一理但所立門戶不同孔子以中庸設教耳印曰非中庸何以安立世間故法華曰治世語言資生業等皆與實相不相違背華嚴曰不壞世間相而成出世間法帝曰今士大夫學孔子者多只工文字語言不見夫子之道不識夫子之心惟釋氏不立文字直指心源頓命悟入不亂於死生此為殊勝印曰非獨今世學者不見夫子之心當時顏子號為具體盡平生力量只道得個瞻之在前忽焉在後如有所立卓爾竟捉摸未著而聖人分明八字打開向諸弟子曰二三子以我為隱乎吾無隱乎爾吾無行而不與二三子是丘也以此觀之聖人未嘗迴避諸弟子諸弟子自錯過了昔張商英曰吾學佛然後知儒此言實為至當帝曰莊老何如人印曰是佛法中小乘聲聞以下人蓋小乘厭身如桎梏棄智如雜毒化火焚身入無為界即莊子所謂形固可使如槁木心固可使如死灰若大乘人則不然度眾生盡方證菩提正伊尹所謂予天民之先覺者也予將以斯道覺斯民也一夫不被其澤若己推而內之溝中帝大悅

　　佛祖綱目尤袤字延之梁溪人舉進士聞釋氏出世法見歸宗禪師欲謀隱計朱熹寄詩有逃禪公勿遽且畢區中緣之句出守台州上臨軒遣曰南台有何勝槩曰太平洪福國清萬年曰聞石橋應真是五百強漢時忽出現卿以何法處之袤執拳曰臣有金剛王寶劍在上喜書遂初老人賜之

　　天定錄王處厚字元美益州華陽縣人嘗遇一老僧論浮世苦空事登第後出部徘徊古陌軫懷長吟曰誰言今古事難窮大祗榮枯總是空算得生前隨夢蝶爭如雲外指冥鴻暗添雪色眉根白旋落花光臉上紅惆悵荒原懶回首暮林蕭索起悲風及暮還家心疾而卒

　　金史世宗本紀大定八年正月謂祕書監移刺子敬等曰朕於佛法尤所未信梁武帝為同泰寺奴遼道宗以民戶賜寺僧復加以三公之官其惑深矣

　　元史速哥傳速哥子忽蘭性純篤然酷好佛嘗施千金修龍宮寺建金輪大會供僧萬人

　　輟畊錄累朝皇帝先受佛戒九次方正大寶而近侍陪位者必九人或七人譯語謂之煖答世此國俗然也今上之初入戒壇時見馬哈剌佛前有物為供因問學士沙剌班曰此何物曰羊心上曰曾聞用人心肝者有諸曰嘗聞之而未嘗目睹請問剌馬剌馬者帝師也上遂命沙剌班傳旨問之答曰有之凡人萌歹心害人者事覺則以其心肝作供耳以此言復奏上再命問曰此羊會害人乎帝師無答

　　世祖一日命廉文正王受戒於國師王曰臣已受孔子戒上曰汝孔子亦有戒邪對曰為臣當忠為子當孝孔門之戒如是而已上喜

　　至元間釋氏豪橫改宮觀為寺削道士為髠且各處陵墓發掘殆盡孤山林和靖處士墓屍骨皆空惟遺一玉簪時有人作詩以悼之曰生前不繫黃金帶身後空餘白玉簪

　　今上皇太子之正位東宮也設諭德置端木堂以處太子講讀忽一日帝師來啟太子母后曰向者太子學佛法頓覺開悟今乃使習孔子之教恐壞太子真性后曰我雖居於深宮不明道德嘗聞自古及今治天下者須用孔子之道捨此他求即為異端佛法雖好乃餘事耳不可以治天下安可使太子不讀書帝師赧服而退

　　大德間僧膽巴者一時朝貴咸敬之德壽太子病斑薨不魯罕皇后遣人問曰我夫婦崇信佛法以師事汝止有一子寧不能延其壽耶答曰佛法譬猶燈籠風雨至乃可蔽若燭盡則無如之何矣

　　佛法金湯編柳貫字道傳東陽人嘗為太常博士撰竺元道公語錄序略曰禪有機而兵有法故談禪如用兵必至於客主兼對迹用雙泯而後忘法証法忘機契機勝妙圓明有不足言矣

　　西使記有佛國名乞石迷西在印毒西北蓋傳釋迦氏衣鉢者其人儀狀甚古如世所繪達磨像不茹葷酒日啖粳一合所談皆佛法

　　瑯嬛記張夫人暮年不茹葷日誦彌陀家人皆笑之謂老人宜滋補頤養而已僕僕如此恐無益而有損夫人修之愈篤年七十九每夜暗中見四壁皆纓絡光輝燭人恍若白晝臨卒焚香几上煙宛轉結成一彌陀小象初猶煙色漸覺淡黃遂作真金色眉目若畫一手下垂若今塑接引像眾皆下拜誦佛號煙像甫消而夫人屬纊矣

　　應元博訪元門了無所得一日謁悟師問如何是佛師曰無心是佛應元曰師兄假我十日當即成佛若不成非應元也既歸自恨根性遲鈍靜居一室有一念起即自掐其臂肉肉盡出血雜念即隨日大減至第十日大雨閃電一照豁然念斷無心可得矣遂見悟悟喝曰無心不是佛應元言下大悟人視其臂無完膚矣

　　大政紀永樂五年五月癸酉上與侍臣論近俗崇佛簡先之弊上謂侍臣曰聞近俗之弊嚴於事佛而簡於事其先果有之乎對曰間有之上歎曰此蓋教化不明之過朕於奉先殿旦夕祗謁未嘗敢慢或有微恙亦力疾行禮世人於佛老竭力崇奉而于奉先之禮簡略者蓋溺於禍福之說而昧其本也率而正之正當自朕始耳

　　明通紀宣德九年十二月有僧自陳欲化緣修寺祝延聖壽者上斥之既罷朝顧謂侍臣曰人情莫不欲壽古之人君若商中宗高宗祖甲周文王皆享國綿遠其時豈有僧道豈有神仙之說秦皇漢武求神仙梁武帝宋徽宗崇僧道效驗可見矣世之人終不悟甚可嘆

　　瀛涯勝覽西洋國銅範佛像曰納兒佛殿以銅瓦座傍穿井汲泉浴佛而禮之取牛糞調水塗地及壁臣民大家晨起亦用牛糞塗地煆牛糞灰囊於身每旦水調灰抹額及股謂敬佛也

　　續文獻通考周文襄公忱性喜佛及巡撫吳中徜徉梵剎所至鐘鼓交接入佛殿則膜拜致敬人或誚之公曰即如以年齒論彼長吾皆二三千年豈得不一二拜也行之自若

　　賢奕有僧居嘗誦經不輟其徒遊方叅悟歸思度其師一日指櫺間蠅曰咄汝不向寥廓奮飛而日日汩汩然鑽此故紙安得出頭其師乃有省

　　學佛考訓祁忠敏公家世學佛捨宅為寺兄弟並從愚菴老人大弘西來之教公諱彪以大中丞殉節

　　談言李覯賢而有文章素不喜佛不喜孟子好飲酒一日有達官送酒數斗泰伯家釀亦熟一士人知其富有酒然無計得飲乃作詩數首罵孟子其一云完廩捐階未可知孟軻深信亦還癡岳翁方且為天子女壻如何弟殺之李見之大喜留連數日所與談莫非罵孟子也無何酒盡乃辭去既而聞又有寄酒者士人再往作仁義正論三篇大率皆詆釋氏李覽之笑云公文采甚奇但前次被公喫了酒後極索寞今次不敢相留留此酒以遣懷聞者大笑

　　權子一衲子捧鉢來盱江近溪羅先生遇之甚謹居數年一日辭去近溪把其手請曰和尚慈悲今別我去願一言濟我衲子曰沒得說你官人家常有好光景有好光景便有不好光景等待在俺出家人只這等近溪爽然會心伏地數十頓首以謝

　　大政紀嘉靖十四年四月乙未初緣佛氏說是月八日賜羣臣食不落夾帝厭其名不馴命於五日薦新麥於內殿因為麥餅賜羣臣食自是歲以為常

　　諸寺奇物記天界寺有佛牙闊寸長倍寸之五萬曆中僧人真淳獻之尚書五臺陸公公因具金函檀龕盛之迎供于寺之毘盧閣牙得之天台山中

　　嘉興府志萬曆中太學胡日華女常節婦十九而寡于樂善庵後築慈孝堂以奉父母同尼焚修


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十六卷目錄

　　釋教部雜錄

　　釋教部外編

神異典第七十六卷

　　釋教部雜錄

　　顏氏家訓內外兩教本為一體內典五禁外典五德適相符也仁者不殺義者不盜禮者不邪智者不淫信者不妄至如畋狩軍旅燕享刑罰因民之性不可卒除就為之節使不淫濫歸周孔而背釋宗抑何迷也

　　內教多途出家自是一法耳若能誠孝在心仁惠為本須達流水不必剃落鬚髮豈令罄井田為塔廟窮編戶為僧尼也若謂僧寺眾多賦役衰少執此而論是大不然昔妙樂之世穰佉之國自然稻米無盡寶藏時和年豐未必盡由農織也若能偕化黔首悉入道塲康樂和平實始於此

　　酉陽雜俎釋老志亦曰佛於西域得道陶勝力言小方諸國多奉佛不死服五笙精讀夏歸藏用之以飛行也

　　孝億國舉俗事妖不識佛法有妖祠三百餘所

　　乾陀國頭河岸有繫白象樹花葉似棗香季冬方熟相傳此樹滅佛法亦滅

　　雲仙雜記旃檀寺悟本說春秋二會斂牛乳為龍華飯供獻結綵錢為幡蓋設客以吳興臠團糟授戒者施以般若錢求男者解密珠璫

　　尚書故實某經云佛教上屬鬼宿蓋鬼神之事鬼暗則佛教衰吳先生嘗稱有靈鬼錄佛乃一靈鬼耳

　　北夢瑣言武宗嗣位宣宗居皇叔之行密遊外方或止江南名山多識高道僧人初聽政謂宰相曰佛者雖異方之教深助理本所可存而勿論不欲過毀以傷令德乃遣下詔會昌中靈仙跡招提弃廢之地並令復之委長史擇僧之高行者居之唯出家者不得妄度也懿宗即位唯以崇佛為事相國蕭倣裴坦時為常侍諫議上疏極諫其略云臣等聞元祖之道用慈儉為先素王之風以仁義是首相沿百世作則千年至聖至明不可易也如佛者生於天竺去彼王宮割愛中之至難取滅後之殊勝名歸象外理出塵中非為帝王所能慕也廣引無益有損之義文多不錄文理婉順與韓愈元和中上請除佛骨表不異也懿皇雖聽覽稱獎竟不能止末年迎佛骨纔至京師俄而晏駕識者謂喪之兆也

　　清異錄人出家學佛始衣礬墨連裙黮謂之氅裝

　　法藏碎金錄前言有云習禮之家名為聚訟予謂說禪之家名為起諍夫禪觀之理無言而自識者上也無心而自得者上之又上也

　　筆記余謂佛西方之達人也其言汪茫漫誕貫生死鬼神無有濱涯合萬物之妄以為一真真立而妄隨又去真掊妄以無修無證為極若曰無修乃修也無證乃證也雖修而未嘗修雖證而未嘗證故舉天下眾生皆入無餘涅槃而滅度之者如是無量實無眾生得滅度者又曰如來說即非眾生是名眾生於以脫滯縛泯有無自放於太空無垠之所雖然法待言而立不得無言迷待法而悟不得無法故惟釋迦文殊剟言之瘢刮法之痕矣自文殊而下自執所見所見差駮纖垢淫夷故維摩詰以一嘿對之乃皆悟入佛與中國老聃莊周列禦寇之言相出入大抵至於道者無今古華戎若符契然

　　嬾真子今之僧尼戒牒云知月黑白大小及結解夏之制皆五印度之法也中國以月晦為一月而天竺以月滿為一月唐西域記云月生至滿謂之白月月虧至晦謂之黑月又十二月所建各以所直二十八宿名之如中國建寅之類是也故夏三月自四月十六日至五月十五日為額沙茶月即鬼宿名也自五月十六日至六月十五日謂之室羅伐拏月即柳星名也自六月十六日至七月十五日謂之婆達羅鉢陁月即翼星名也黑月或十四日或十五日月有大小故也故中國節氣與印度遞爭半月中國以二十九日為小盡印度以十四日為小盡中國之十六日乃印度之初一日也然結夏之制宜如西域記用四月十六日蓋四月十五日乃屬道瑟吒月乃印度四月盡日也僕因讀藏經故謾錄出之

　　僕友王彥法善談名理嘗謂世人但知韓退之不好佛反不知此老深明此意觀其送高閑上人序云今閑師浮屠氏外死生解外膠是其為心必泊然無所起其於世必淡然無所嗜泊與淡相遭頹隳委靡潰敗不可收拾觀此言語乃深得歷代祖師向上休歇一路其所見處大勝裴休且休嘗為圓覺經序考其造詣不及退之遠甚唐士大夫中裴休最號為奉佛退之最號為毀佛兩人所得淺深乃相反如此知循名失實世間如此者多矣彥法名抃高郵人慕清憲之為人卒於布衣僕今日偶讀圓覺經序因追書之東坡志林耳如芭蕉心如蓮花百節疏通萬竅玲瓏來時一去時八萬四千此義出楞嚴世未有知之者也元符三年九月二十一日書贈都嶠邵道士

　　袁宏漢紀曰浮屠佛也西域天竺國有佛道焉佛者漢言覺也將以覺悟羣生也其教也以修善慈心為主不殺生專務清淨其精者為沙門沙門漢言息也蓋息意去欲歸於無為又以為人死精神不滅隨復受形生時善惡皆有報應故貴行修善道以煉精神以至無生而得為佛也東坡居士曰此殆中國始知有佛時語也雖淺近大略具足矣野人得鹿正爾煑食之耳其後賣與市人遂入公庖中饌之百方然鹿之所以美未有絲毫加於煑食時也

　　西軒客談唐狄梁文獻公臨薨屬其家人曰佛以清淨慈悲為本而愚者乃寫經造佛冀以求福女曹勿終身迷惑而不悟也此語不惟知佛亦可謂善學佛矣自韓愈以下凡號斥佛者其見俱未及此

　　避暑錄話裴休得道於黃蘗圓覺經等諸序文皆深入佛理雖為佛者亦假其言以行而吾儒不道以其為言者佛也李翱復性書即佛氏所常言而一以吾儒之說文之晚見藥山疑有與契而為佛者不道以其為言者儒也此道豈有二以儒言之則為儒以佛言之則為佛而士大夫每患不能自求其所聞必取之佛故不可行於天下所以紛然交相詆卒莫了脫其實也韓退之答孟簡書論大顛以為實能外形骸以理自勝不為事物侵亂胷中無隔礙果爾安得更別有佛法是自在其說中而不悟退之原性不逮李翱復性書遠甚蓋別而為二必有知者然後信之李翱作復性書時年二十九猶未見藥山也然求於吾儒者皆與當時佛者之言無二故自言志於道者四年則其學之久矣然無一言近佛而猶微外之與老莊並列蓋以世方力詆其說不可與之爭亦不必爭故爾吾謂唐人善學佛而能不失其為儒者無如翱若王縉杜鴻漸以宰相傾心為佛事蓋本於因果報應之說猶有意徼幸以求福乃其流之下槩而王摩詰白樂天為佛則可矣而非儒也是召干戈而求不鬬雖欲使退之不作可乎孟簡反欲乘其間而屈之亦陋矣復性書上篇儒與佛者之常言也其中篇以齋戒其心為未離乎靜知本無有思則動靜皆離視聽昭昭不起於聞見而其心寂然光照天地此吾儒所未嘗言非自佛發之乎末篇論鳥獸蟲魚之類謂受形一氣一為物一為人得之甚難生乎世又非深長之年使人知年非深長而身為難得則今釋氏所謂人身難得無常迅速之二言也翱言之何傷而必欲操釋語以誨人宜其從之者既不自覺而詆之者亦不悟其學之所同也

　　林下衲子談禪類以吾儒為未盡彼固未知吾言之深然吾儒拒之亦太過易曰精氣為物游魂為變是故知鬼神之情狀原始要終故知死生之說此何等語乎若作善降之百祥作不善降之百殃積善之家必有餘慶積不善之家必有餘殃則因果報應之說亦未嘗廢也晉宋間佛學始入中國而未知禪一時名流乃有為神不滅之論又有非之者何其陋乎自唐言禪者浸廣而其術亦少異大抵儒以言傳而佛以意解非不可以言傳謂以言得者未必真解其守之必不堅信之必不篤且墮於言以為對執而不能變通旁達爾此不幾吾儒所謂默而識之不言而信者乎兩者未嘗不通自言而達其意者吾儒世間法也以意而該其言者佛氏出世間法也若朝聞道夕可以死則意與言兩莫為之礙亦何彼是之辨哉吾嘗謂其徒高勝者言之彼亦心以為然而有不得同者其教然也

　　冷齋夜話孔叢子有言昔有人聞遠方能不死之術者裹糧往從之及至而其人已死矣然猶歎恨不得聞其道予愛其事有中禪者之病佛法浸遼真偽相半唯死生禍福之際不容偽耳今目識其偽猶惑之可笑也

　　孔氏雜說佛果何如以舍身為福則梁武以天子奴之不免侯景之禍以莊嚴為功則晉之王恭修營佛寺務在壯麗其後斬於倪唐以持誦為獲報則周嵩事佛精進王敦害之臨刑猶如市誦經竟死刃下佛果何如哉佛出於西胡言語不通華人譯之成文謂之經而晉人諸君子甚好於此今世所謂經說性理者大抵多晉人文章也謝靈運繙經臺今尚存焉唐傅奕謂佛入中國孅兒丐夫模象莊老以文飾之姚元崇治令其說亦甚詳霍去病破匈奴獲休屠祭天金人注祭天以金人為主休屠祠金人也師古曰今之佛像是也其後休屠王太子歸漢以金人之故賜姓金氏即日磾也據此則前漢時佛像已入中國矣凡今之佛像皆祭天之主也其盛有天助焉爾後漢明帝夢見金人以為佛於是遣使天竺國圖其形像楚王英始信其術齋戒祭祀陶謙傳笮融大起浮屠寺作黃金塗像浴佛設飯前漢西域傳塞王南君罽賓塞種分散往往為數國自疏勒以西北休循捐毒之屬皆故塞種捐毒即身毒天竺也後漢襄楷傳注浮屠即佗聲之轉耳史記大月氏傳身毒國在大夏東南數千里其俗土著與大夏同而卑瀝暑熱按後漢西域傳天竺一名身毒今浮屠像多赤足此卑瀝暑熱之驗也又云其民乘象以戰今浮屠像亦跨象云

　　讀書隅見靜中所得最多動時所損不少惟能以動為靜者僅得之矣周孝王元年佛入涅槃是時佛已有因果法第王化未熄佛法未敢彰露自漢以來與徼外諸國通佛法至中國遂大昌熾焉以南史傳海南諸國攷之其莊嚴金碧正如今佛事去處吳時中朱泰應從事泰應嘗使於尋國泰應謂國中實佳但人表露可怪耳師子國乃天竺旁國也其國舊無人止有鬼神及龍居之諸國商賈來市易鬼神不見其形視出珍寶顯其所堪價商人依價取之諸怪事大率如此今中國人往往奉佛欲死後超至西方極樂世界但未曾攻究不知其境耳佛書言語有可取俗人却不知之豈知中土即佛土耶所謂佛國者人多詭怪俱是褻露並無衣冠止有鬼神及龍居之有何可樂緯思所以為佛國者必其人機械心忘故也

　　桯史余嘗得東坡所書司馬溫公解禪偈其精義深韞真足以得儒釋之同特表其語而出之偈之言曰文中子以佛為西方之聖人信如文中子之言則佛之心可知也今之言禪者好為隱語以相迷大言以相勝使學者倀倀然益入於迷妄故余廣文中子之言而解之作解禪偈六首若其果然則雖中國行矣何必西方若其不然則非余之所知也忿氣如烈火利欲如銛鋒終朝常戚戚是名阿鼻獄顏回安陋巷孟軻養浩然富貴如浮雲是名極樂國孝弟通神明忠信行蠻貊積善來百祥是名作因果仁人之安宅義人之正路行之誠且久是名光明藏言為百世師行為天下法久久不可掩是名不壞身道義修一身功德被萬物為賢為大聖是名菩薩佛於虖妄者以虛辭亂實理以外慕易內修滔滔皆是也豈若是偈之坦明無隱乎盍反而觀之

　　希通錄佛名上加南無南謨按韻祖十虞韻內謨字注胡人拜稱南謨音無因知佛胡神也胡人拜而并誦其號故就錄之譯經者誤作南謨

　　燕翼貽謀錄喪家命僧道誦經設齋作醮作佛事曰資冥福也出葬用以導引此何義耶至於鐃鈸乃胡樂也胡俗燕樂則擊之而可用於喪柩乎世俗無知至用鼓吹作樂又何忍也

　　行營雜錄道教之方盛也一時詔命章表皆指佛為金虜焉試舉其略政和元年四月詔曰朕每澄神默受帝命訂正訛俗閔中華被金虜之教盛行而至真之道未正宣和三年十一月詔曰噫金虜胡風陰邪之氣源流派分使信者以寂滅為樂豈非陰氣襲而陽魄散邪林靈素凡四五表皆以金虜為語如賀神霄降云蠢金虜之成羣干丹霄之正法如謝駕幸寶籙院聽講大洞經云幸際玉霄之主是膺金虜之風又云金虜至而華風變又云期銷金虜之魔而宣和元年道德院方奏金芝生車駕幸觀因幸蔡京家鳴鸞堂置酒時蔡京有詩徽宗即席賜和曰道德方今喜迭興萬邦從化本天成定知金帝來為主不待春風便發生其後金虜起海上滅遼陷中原以金為國號讖金虜之禍而金帝之來不待春風蓋金以靖康元年冬犯京師以閏十一月二十五日城陷時太史預借春出土牛以迎新歲竟無補於事則徽宗賜和之句甚符其讖可深歎哉

　　癸辛雜識唐世士大夫重浮屠見之碑銘多自稱弟子此已可笑柳子厚道州文宣廟記云春秋師晉陵蔣堅易師沙門凝安有先聖之宮而可使桑門橫經於講筵哉此又可笑者然樊川集有燉煌郡僧正除徐州學博士僧慧苑除臨壇大德制則知當時此事不以為異也

　　墨莊漫錄近時士大夫學佛者不行佛之心而行佛之迹者皆是談慈悲而行若蜂蠆乃望無上菩提吾之未信梁武帝之奉佛可謂篤矣至捨身為寺奴宗廟供麪牲乃築浮山堰灌壽春欲取中原一夕而殺數萬人其心豈佛也哉

　　吹劍錄溫公曰世俗信浮屠以初死七日至七七日百日小祥大祥必作道塲功德則滅罪生天否則入地獄受剉燒舂磨之苦夫死則形朽腐而神飄散雖剉舂磨燒又安得施唐李舟曰天堂無則已有則賢人生地獄無則已有則小人入今以父母死而禱佛是以其親為小人為罪人也

　　伊川曰吾家治喪不用浮屠蓋鳴鑼鈸鼓人樂也天竺人見僧必飯之因作此樂今用之於喪家可乎文豹謂外方道場惟啟散時用鐃鼓終夕諷唄講說猶有懇切懺悔之意今京師用瑜珈法事惟即從事鼓鈸震動驚感生人尚有聞之頭疼腦裂况亡靈乎至其誦念則時復數語仍以梵語演為歌諷如降黃龍等曲至出殯之夕則美少年長指爪之僧出弄花鈸花鼓鎚專為悅婦人掠錢物之計見者常恨不能揮碎其首此東山所以決意不用而室人交謫羣議沸騰雖屹立不動而負謗不少予嘗舉示諸明達是者十八九獨一老師曰魯人獵較孔子亦獵較注云較奪禽獸時俗所尚孔子從之者為祭祀也漢符融曰古葬者衣之以薪惟妻子可以行志自佛入中國以來世俗相承修設道場今吾欲矯俗行志施之妻子可也施之父母人不謂我以禮送終而謂我薄於其親也溫公至不信佛而有十月齋僧誦經追薦祖考之訓朱壽昌灼臂燃頂刺血寫經求得其母公及韓蘇諸公歌詠其事江西尚理學黃少卿斝卒其子堮欲不用僧道親族內外羣起而排之遂從半今半古之說祭享用葷食追修用緇黃孝子順孫追慕誠切號泣昊天無所籲哀雖俗禮之教猶屈意焉余謂此又是一見惟識者擇焉

　　竹坡詩話世所傳退之遺文其中載嘲鼾睡二詩語極怪譎退之平日未嘗用佛家語作詩今云有如阿鼻尸長喚忍眾罪其非退之作決矣有如鐵佛聞皺眉石人戰搖體之句太似鄙陋退之何嘗作是語小兒輩亂真如此者甚眾烏可不辨

　　青溪寇軌喫菜事魔其法斷葷酒不事神佛又謂人生為苦若殺之是救其苦也謂之度人度人多者則可成佛故結集既眾乘亂而起日嗜殺人最為大患尤憎惡釋氏蓋以不殺與之為戾耳

　　清波雜志自昔名公下世太學生必相率至佛宮薦悼王荊公薨太學錄朱朝偉作薦文以公好佛其間多用佛語東坡訃至京師黃定及李豸皆有疏文門人張耒時知穎州聞坡卒出己俸於薦福禪寺修供以致師尊之哀乃遭論列責授房州別駕黃州安置雖名竄責馨香多矣山谷在南康落星寺一日凭欄忽傳坡亡痛惜入之已而顧寺僧拈几上香匾合在手曰此香匾子自此卻屬老夫矣豈名素相軋而然或傳之過

　　吳長文不喜釋氏父卒不召僧營佛果閭巷常與父往還者各贈二縑韓魏公謂事親之際為尢難建安劉同知居留建康薨於官遺戒不事梵唄其家恪遵治命興化陳丞相當屬纊之際亦以手筆示其子謂追修無益於逝者豈二公自信平生踐履必可升躋初不假薦助冥福抑矯世俗溺信浮屠氏之說歟長文名奎嘗參機政於熙寧

　　捫蝨新話艾慎幾嘗為予言咸平中王沂公狀元及第日嘗於佛寺供僧一年人以為難近逮建炎初李顒之廷對第一以為離亂之後亦於揚州僧寺特施錢二緡轉大輪藏欲為陣亡戰士追福由是聞者笑之謂其所欲者奢也予謂李公平生滑稽玩侮無所不至乃欲以二千錢為陣亡追福便可想見其為人然王李優劣於是可見

　　予讀僧寶傳見南昌潘延之嘗與英邵武同遊西山夜宿雙嶺因語英曰龍潭見天皇時節宜合孔子英曰子何以驗之曰聞龍潭在天皇座下日久未蒙發藥一日啟曰弟子服膺師問非不盡心卒未聞一言之賜願丐慈悲天皇曰十二時中何嘗不告汝汝擎茶來我為汝接汝行食來並為汝受汝問訊我舉手負汝何事潭於言下有契孔子曰二三子以我為隱乎吾無隱乎爾吾無行而不與二三子者是丘也豈不然哉英曰楚人以山鷄為鳳凰人以為笑不意吾子此論似之潘遂休去予謂學佛者知佛而不知孔子其以孔子為山鷄佛為鳳凰固無足怪復讀萬善同歸論見壽禪師云孔子老子皆是菩薩化身孔子乃儒童菩薩老子乃迦葉菩薩忽念英師所言不覺失笑因戲語學佛者曰奈何反令爾鳳化為山鷄乎其人無以應

　　學道之士未聞有自儒書入者或者以為此治世語言非道蹟谿徑彼宗門建立要須一句中具三元一元中具三要乃能啟悟學者作將來耳目予以為不然世尊在日有比丘鈍根無多聞性佛令誦苕箒二字旦夕誦之言苕則已忘箒言箒則已忘苕每自尅責繫念不休忽一日能言曰苕箒於此大悟得無礙學中使學者用心能如誦苕箒則雖笑跳擊竹豬肉滿案猶可以悟而况治世語言乎

　　子在川上曰逝者如斯夫不舍晝夜此意甚妙惜夫當時弟子無能發問者故未盡夫子之意予讀楞嚴經波斯匿王問佛言我昔未承諸佛誨敕見迦旃延毘羅胝子咸言此身死後斷滅名為涅槃我雖值佛今猶狐疑云何發揮証知此心不生滅地佛告大王汝此肉身為同金剛常住不朽為復變壞王言世尊我今此身終從變滅我觀現前念念遷謝新新不住如火成灰漸漸消滅決知此身當從滅盡佛言汝今生齡已從衰老顏貌何如童子之時王言世尊我昔孩孺膚腠潤澤年至長成血氣充滿而今頹齡迫於衰耄形色枯悴精神昏昧髮白面皺殆將不久如何見比充盛之時佛言大王汝之形容應不頓朽王言世尊變化密移我誠不覺寒暑遷流漸至於此何以故我年二十雖號年少顏貌已老初十歲時三十之年又衰二十於今六十又過於二觀五十時宛然強壯世尊我見密移雖此殂落其間變易且限十年若復令我微細思維其變寧惟一紀二紀實惟年變豈惟年變亦兼月化何直月化兼又日遷沈思諦觀剎那剎那念念之間不得停住故知我身終從變滅佛告大王汝見變滅遷改不停悟知汝滅亦於滅時知汝身中有不滅耶波斯匿王合掌白佛我實不知佛言我今示汝不生滅性大王汝年幾時見恆河水王言我生三歲慈母擕我謁耆婆天經過此流爾時即知是恆河水佛言大王如汝所說二十之時衰於十歲乃知六十日月歲時年年遷變則汝三歲見此河時至年十三其水云何王言如三歲時宛然無異乃至於今年六十二亦無有異佛言汝今自傷髮白面皺其面必定皺於童年則汝今時觀此恆河與昔同時觀河之見有童耄否王言不也世尊佛言大王汝面雖皺而此見情性未嘗皺皺者為變不皺非變變者受滅彼不變者元無生滅云何於中受汝生死而猶以彼末伽梨等都言此身死後全滅王聞此言信知身後捨生趣生得未曾有予以此語足盡夫子之意蓋孔子說前段佛說後段合是二說其意乃全

　　楊次公道號無為子一日見金山佛印禪師佛印問其說次公曰我生無為軍故自稱無為子佛印曰公若生廬州則自稱廬子乎佛印滑稽如此近佛某和尚有弟子自言因看庭前柏樹子話頭有省遂自號柏樹徑山杲聞之笑曰使其因乾屎撅話亦自號乾屎耶此尤可笑

　　李翱問藥山如何是道藥山以手指上下翱不會山云雲在天水在瓶予始讀此而悟中庸鳶飛戾天魚躍于淵言其上下察之文

　　韓文公在潮州與僧大顛往還今集中有與大顛書三首世以為非是予讀宗門統要初憲宗迎佛舍利入大內供養夜放光明早朝宣示羣臣皆賀陛下聖德所感惟文公不賀上問羣臣皆賀惟卿不賀何也文公奏微臣嘗看佛書見佛光非青黃赤白等相此是神龍護衛之光上問公如何是佛光文公無對因以罪謫出至潮州遇大顛公問和尚春秋多少顛乃提起數珠示之云會麼公云不會顛云晝夜一百八文公歸宅怏怏而已夫人問侍郎情思不懌復有何事遂舉前話夫人云何不進問晝夜一百八意旨如何公明日凌晨遂去纔到門首乃遇首座云侍郎入寺何早公云特去堂頭通話座云堂頭有何言句開示侍郎公舉前話座云侍郎怎生會公云晝夜一百八意旨何如座乃叩齒三聲公至堂頭復進前話晝夜一百八意旨如何顛亦叩齒三聲公云信却佛法一同顛云見甚道理乃云一般公云適來門首接見首座亦復如此遂喚首座適來祗對侍郎佛法是否座云是顛遂打首座赶出院文公一日復白大顛曰弟子軍州事多佛法要省處乞師一句顛良久文公未會時三平為侍者乃敲禪牀三聲顛云作麼平云先以定動然後智拔公乃領謝三平云和尚門風高峻弟子於侍者邊得個入處觀與大顛往還事迹如此今史傳但載公論佛骨而不知其始對佛光已自不合上意其實未知佛法大義既見顛師遂有入處而世復以公答孟簡書為疑以公與大顛遊是與文暢意義等無異非信其道也予謂顛古尊宿非二師比况聞文公論佛骨來使文公不見則已見之必有以啟悟公者今觀大顛與首座侍者三人互相引法皆迥絕言議之表所謂為上根者說大乘法因果報應文字語言固不論也今世所傳韓退之別傳乃一切掎摭昌黎集中文義長短以為問答如市俚稽較然彼欲以伸大顛之辨而抑文公不知公於大顛所以相與開示悟入蓋如此予欲學者盡見文公始末故備錄於此雖然答孟簡書公應不妄作必有能辨之者

　　山谷嘗約釋氏法作士大夫食時五觀此古人一飯不忘君終食不違仁之意近時士大夫乃多效浮屠家以鉢盂而食之時謂之衣鉢無乃好奇之過

　　傅奕與蕭瑀論佛瑀曰地獄正為是人設耳張唐卿著唐史發潛遂曰蒼天之上何人見其有堂黃泉之下何人見其有獄然予觀國史補李肇云天堂無則已有則賢人生地獄無則已有則小人入如此則又何必較其有無耶

　　退之原道闢佛老欲人其人火其書廬其居於是儒者咸宗其語及歐陽公作本論謂莫若修其本以勝之又何必人其人火其書廬其居也哉此論一出而原道之語幾廢予觀魯直所云毘盧遮那宮殿樓閣充遍十方普入三世於諸境界無所分別彼又安能廬吾居有大經卷量等三千大千世界藏在一微塵中彼又安能火吾書無我無人無佛無眾生彼又安能人吾人耶然儒者猶云我不讀佛書安用如此語由是讀者笑之予聞釋氏之論曰欲破彼宗先善彼宗故佛在世日西域有三十六種外道每種各以其藝咸來難佛佛固晏然不動聲色即以彼藝還與之較皆出其上於是外道藝窮乃始揚佛今之與佛老辨者皆未嘗涉其流者也乃欲以一己之見破二氏之宗譬如與人訟初不置詞曲直所在而曰吾理勝其誰肯信之

　　僧惠洪覺範嘗言東坡言語文字理頗通曉蓋從般若中來然嘗恨窺幻夢如隔霧見月雖老而死者聖達所不免譬之晝則有夜而東坡欲白日仙去竟以病而歿蓋師徐川亦云予以為不然坡公胷次韜藏萬象洞觀八表視天下萬物無足以易其樂者顧常好寫字畫竹談笑之餘猶復留意養生蓋游戲為之與道不妨也公詩云平生萬事足所欠唯一死此豈死生夢幻所能障蔽乎覺範之言良亦未是然予笑覺範亦自是有癖常好作詩陳瑩中以書痛戒之曰比丘以寂滅為事五十三善知識中惟法雲等五人可名比丘彼於行住坐臥所為所念永與世隔公既不忘僧事直欲追侶先覺則於世間文字不宜貪著太深書數千言然覺範為之不衰惟古之達者無物非真無不可以寓其意者養生作詩比之古人結髻蠟屐聊當一戲亦復何害哉

　　侯鯖錄東坡云皎然禪師贈吳憑處士詩云世人不知心是道只羨道在他方妙還如瞽者望長安長安在西東向笑東坡代答云寒時便是熱時風饑漢那知食藥功莫怪禪師西向笑緣師身在長安東

　　崖下放言常上人來吾問如來會中阿那律多無目而見難咤龍無耳而聽曉伽神女非鼻聞香驗梵鉢提無舌知味舜若多神無身覺觸此自根塵中來為復在根塵外若言根塵中來彼自無有誰為受者若言在外我既無內云誰為外常子大笑若能解此則老氏言視之不見名曰希搏之不得名曰微猶是落第二義人生十二時要須常體會此一段事勿令冷地有人看見

　　道山清話司馬君實嘗言呂晦叔之信佛近夫佞歐陽末叔之不信近夫躁皆不須如此信與不信纔有形迹便不是

　　姑蘇筆記東坡言梅二丈長身秀眉大耳紅頰飲酒過百盞輒正坐高拱此其醉也然不可謂之能飲蓋謂聖俞剛正不為酒所動矣馮當世好佛知太原以書寄王平甫曰并門歌舞妙麗但閉目不觀惟自以談禪為事平甫答曰若如所論即明公未達禪理閉目不觀已是一重公案平甫此論與東坡意合

　　欒城遺言東坡求龍井辨才師塔碑於黃門書云兄自覺談佛不如弟今此文見欒城後集又天竺海月塔碑以坡與之遊故銘云我不識師面知其心中事儒者談佛為坡公所取因火失其書翰

　　三柳軒雜識沈丞相說為樓貯書時禮佛其上人謂之五體投地之樓以對秦檜一德格天之閣

　　佛祖統紀高宗謂輔臣曰自佛法入中國士大夫靡然從之上者信於清淨之說下者信於禍福之報殊不知六經廣大靡不周盡如易無思無為寂然不動感而遂通禮之正心誠意者非佛氏清淨之化乎積善之家必有餘慶積不善之家必有餘殃與書作善降之百祥作不善降之百殃非佛氏禍福之報乎

　　真君傳結壇之法有九上三壇為國家上曰順天興國壇星位三千六百為普天大醮中曰延祚保生壇星位二千四百為周天大醮下曰祈穀福時壇星位一千二百為羅天大醮中三壇為臣寮上曰黃籙延壽壇星位六百四十中曰黃籙臻慶壇星位四百九十下曰黃籙去邪壇星位三百六十下三壇為士庶上曰續命壇星位二百四十中曰集福壇星位百二十下曰卻灾壇星位八十一旌旗鑒劍弓矢法物具列儀範各有差降真君曰諸天萬靈仙眾梵佛悉朝上帝於通明殿又曰佛在三清之中別有梵天居之於上帝如九卿奉天子也

　　魏書釋老志云生生之類三世識神常不滅凡為善惡必有報應漸積勝業陶冶粗鄙經無數形澡鍊神明乃致無生而得佛道其始修心則依佛法僧謂之三歸若君子之三畏也又有五戒去殺盜婬妄言飲酒大意與仁義禮智信同又說六道受生六度進行及佛身真應不生不滅舍利塔廟教法流廣之義最為深密

　　佛祖綱目陳貴謙答真德秀問禪書曰承問話頭合看與否以某觀之初無定說若能一念無生全體是佛何處別有話頭祇因背覺合塵念念生滅佛祖方便令咬嚼無義味語然須徹見自己本地風光方為究竟此雖人人本有但妄想所覆若不痛加煆煉終不明淨

　　瑯嬛記修西方第一要發信心信得實有是處實有是理方可往生故雖一生勤行苦行受諸波羅提木又毗尼藏而加之以伽陀作陀那鉢底臨終之時一念猶豫即入底栗車泥梨迦道雖一生淪污濁蓋作阿僧祗黑業臨終之時生一念信堅如金剛不可移易則能往生向之黑業如冰遇火不能為累故第一要發信心也注云波羅提木又戒也毗尼藏律也伽陀諷誦也陀那鉢底施主也底栗車畜生也泥犂迦地獄也阿僧祗無數也

　　草木于佛氏謂一切眾生種種幻化皆生如來圓覺妙心譬如從空而有幻化雖滅空性不壞此東坡言性之本旨也

　　輪廻舉世皆言之可見佛教入人之深也此理能窮造化之理者始足語之

　　妮古錄唐道徵游心禪乘有鈍榜狀元印蓋取大慧語

　　偃曝談餘嚴滄浪云學漢魏晉與盛唐詩者臨濟下也學大曆以還之詩者曹洞下也此老以禪論詩瞠門霄外不知臨濟曹洞有何高下而乃勦其門庭影響之語抑勒詩法真可謂杜撰禪

　　竹憲隨筆道塲中放赦僧道二門時有之夫道崇天帝不知此赦何人自忉利天宮領下人世今羽士自為之不幾於偽傳聖旨耶僧奉佛而佛在常寂光中畢竟王何國土都何城邑統何臣民詔勅制誥出何官僚而亦效彼道流作為赦書此大可笑今僧莫覺其非齋家亦莫覺其非何也無已則有一焉奏請於天乞其頒赦允與否惟天主之而已若佛則慈悲普覆猶如虛空無一眾生不度而奚以赦為也

　　讀書鏡侍郎梅溪王公見人禮塔呼而告之曰汝有在家佛何不供養宋大本圓照禪師人有飯僧者必告之曰汝先養父母次辦官租如欲供僧以有餘及之徒眾在此豈無望檀那之施須先為其大者蓋古人透徹佛事故能為此不作佛事語乃知通佛法未有不通世法犯王法未有不犯佛法

　　續文獻通考葉文莊云宣德正統問名卿若楊東里先生雅不喜道釋楊文定公則嘗以母疾有集慶寺之禱于節菴巡撫河南山西每旱輙有雷壇丹詞亦見各不同如此李賢天順日錄曰予在學讀聖賢書知佛老為異端同類有掛其像者即斥其非以為名公鉅儒決不如此後居驗封造冢宰宅見正寢東嚴整一室疑必家廟問之則曰佛堂也不覺駭歎又以為文章名世者必不爾既而見石首先生庭中高掛一幅視之乃觀音像也不覺失笑嗚呼人其人火其書果誰望耶清江敖英曰予為水曹郎嘗勾當公事過江北憩六合西郊僧舍見禪榻上有蓮花經取閱之字盡紺碧不類墨痕署其尾曰比丘法秀刺血書噫經何靈哉法秀乃忘其軀而刺血書之惑亦甚矣近讀半山文集載王安國因母病刺血寫佛經噫儒者且然於法秀乎何尢

　　賢奕昔有衲子持鉢來盱江羅近溪遇之甚謹居數年辭去近溪把其手請曰和尚慈悲今別我去願一言度我衲子曰沒得說伱官人家常有好光景有好光景便有不好光景等待在喒出家人只這等近溪子聆已大會於心頓首數十以謝夫衲子所云只這等是吾儒家所云不加不損處也吾黨於此等處多是錯過即高者或在道理上支撐下者惟在書冊上見解以此隨境流轉著風動搖而所謂不加不損者成虛談已彼異教家流乃能於此當下理會議取譬之典午之祚甘心偏安江左而中原一片田土反為五胡占據豈不悲哉近溪子所謂禮失而求之野者知言哉

　　陸司寇論宋儒獨推無垢謂其邃於禪宗云按史述無垢在越作幕官辭供給錢在館進書辭轉官人訝為好名無垢曰既請月俸又受供給偶然進書即便受賞於心不安何名之好貪者往往不曾尋思此心病也心有病人安得知我知之當自醫別人既不自知病又惡人醫病其惑甚矣即無垢此論其學亦以正本心為則聖學原如是也抑聞無垢之言曰人於倉卒患難中處事不亂未必才識了得必其胷中器局不凡素有定力不然胷中先亂何以臨事古人平日欲涵養器局者此也又曰處事速不如思便不如當用意不如平心即此語觀之無垢未嘗離事言心也噫如此談禪吾於禪無間然矣

　　蘇子瞻云范景仁平生不好佛晚年清謹無慾一物不芥蒂於心真卻是學佛作家然至死常不取佛法某謂景仁雖不學佛而達佛理雖毀佛罵祖可也

　　楚侗耿先生曰觀其作用處便作兩截一語此非伯子不能道竊詳彼教大端以寂滅滅己處為宗若孔孟之教惟以此不容己之仁根為宗耳試觀自古聖人所以開物成務經世宰物俾爾我見在受享於覆載間種種作用孰非此不容己之仁根為之者然即此不容己之仁根原自虛無中來顧此虛無何可以言詮侈言之者由有這見在也著見便自是兩截矣聖人第于不容己處立教使人由之不使知之如宰我欲短喪夫子第即其不安處省之墨氏貴薄葬孟子第原其顙有泚處省之至其所以不安處所以有泚處非不欲使知不可加知也余觀楞嚴經中嘵嘵然於不可加知處欲使人知蓋猶寠人丐子偶見富貴家服食華靡便為張皇夸詡若孔孟便只以為家常茶飯第令人朝夕饔飡耳且今世之談虛無者何曾能虛能無深之傍見高談淺之口足背馳大都皆兩截也程伯子之言非今古同慨哉

　　今俗人食三長月素按釋氏智論天帝釋以大寶鏡照四大神洲每月一移察人善惡正五九月照南贍部洲唐人於此三月不行死刑曰三長月節鎮因戒屠宰不上官是以天帝釋為可欺也妄誕可笑

　　蒙泉雜言浮屠氏學不立文字文字學已非矣不文字者學於他學又非之非者矣唐以前其學近古文字不傳難以口舌授受相悟以意故釋言者曰佛者覺也宋有契嵩者出既文字其學又預人家國事譬之戲劇官府縱令逼真畢竟優立其後圓至者祖之夸詡矜敖力與儒鬨甚至詆訾伊洛假佛為飾其諸扶已醜正稍有識者亦知非之顧犯而不校吾家家學而猶喋喋者好文字者或駸化於鮑肆則所憂也深矣

　　儒書雜記人以大覺為歸世之迷人塵勞妄想而不悟雖生而喪其所以生矣此達者之所哀佛氏之所以有大悲之號也

　　井觀瑣言東坡勝相院記云治其說者大抵務為不可知設械以應敵匿形以備敗窘則推墮滉漾中不可捕捉如是而已矣此數句頗說盡禪學自欺欺人之情狀然蘇公終身陷溺其中而不自覺其說道理亦未免蹈此病目睫之論信哉

　　岩棲幽事了心即了生死余徵心二十年覺眼前有歷歷者以為心在是矣而不知此正是生死之根忽晚臥雷霆主人公皆無措頓處此時心路迸絕難以言喻其後讀中峰見無所見剩雙眸聞無所聞餘兩耳更覺痛切乃知一切老禪痛棒熱喝與余迅雷無異趙清獻五十九聞雷得道自號知非子世人不省以為改過之辭嗟乎真摸象人也

　　白骨觀法想右脚大指腫爛流惡水漸漸至脛至膝至腰左脚亦如此漸漸爛過腰至腹至胷以至頸頂盡皆爛了惟有白骨須分明歷歷觀看白骨一一盡見靜心觀看良久乃思觀白骨者是誰白骨是誰是知身體與我常為二物矣又漸漸離白骨觀看先離一丈以至五丈十丈乃至百丈千丈是知白骨與我了不相干也常作此想則我與形骸本為二物我暫在於形骸中豈可謂此形骸終久不壞而我常住其中如此便可齊死生矣

　　佛法金湯編帝王略論云釋教者出世之津梁絕塵之軌躅運於方寸之內超於有無之表塵累既盡攀緣已息然後入於解脫之門至若化俗之法則有布施持戒忍辱精進禪定智慧與夫仁義禮智信亦何異焉

　　學佛考訓黃帝訪道崆峒得天真皇人之書其言與佛乘合

　　沈休文著六道相續作佛義有云佛知不異眾生知語亦有本

　　王元美嘗云赫連勃勃畫佛於背迫僧禮拜為雷震死魏太武誅僧毀寺見弒人手周武帝除佛法次年晏駕子夭國亡唐武宗去塔寺亦崩無子宋徽宗改佛為金仙約僧留髮尋有播遷之禍吁可畏已

　　游定夫與呂本中書曰佛書所說世儒亦未深考前輩不看佛書往往詆之殊不知其所屬者皆佛自以為不然者也

　　日知錄古之聖人所以教人之說其行在孝弟忠信其職在灑掃應對進退其文在詩書禮易春秋其用之身在出處去就交際其施之天下在政令教化刑罰雖其和順積中而英華發外亦有體用之分然並無用心於內之說自老莊之學行於戰國之時而外義者告子也外天下外物外生者莊子也於是高明之士厭薄詩書以為此先王所以治天下之糟粕而佛氏晚入中國其所言清淨慈悲之說適有以動乎世人之慕嚮者六朝諸君子從而好之其傳寖盛後之學者遂謂其書為內典推其立言之旨不將內釋而外吾儒乎夫內釋而外吾儒此自緇流之語豈得士人亦云爾乎

　　黃氏日抄云論語曾子三省章集注載尹氏曰曾子守約故動必求諸身語意已足矣又載謝氏曰諸子之學皆出於聖人其後愈遠而愈失其真獨曾子之學專用心於內故傳之無弊夫心所以具眾理而應萬事正其心者正欲施之治國平天下孔門未有專用心於內之說也用心於內近世禪學之說耳象山陸氏因謂曾子之學是裏面出來其學不傳諸子是外面入去今傳於世者皆外入之學非孔子之真遂於論語之外自謂得不傳之學凡皆源於謝氏之說也後有朱子當於集注中去此一條

　　褚少孫補滑稽傳以傳記雜說為外家是以六經為內也東漢儒者則以七緯為內學六經為外學舉圖識之文一歸之性與天道不可得聞而今百世之下曉然皆悟其非今之所謂內學則又不在圖識之書而移之釋氏矣

　　晉許榮上疏言臣聞佛者清遠元虛之神今僧尼往往依傍法服五戒蠢灋尚不能遵而流惑之徒競加敬事又侵漁百姓取財為惠亦未合布施之道也雒陽伽藍記有比丘惠凝死去復活見閻羅王閱一比丘是靈覺寺寶明自云出家之前嘗作隴西太守造靈覺寺成棄官入道閻羅王曰卿作太守之日曲理枉法刼奪民財假作此寺非卿之力何勞說此付司送入黑門此雖寓言乃居官佞佛者之箴砭也

　　梁武帝問達磨曰朕自即位以來造寺寫經度僧不可勝紀有何功德答曰並無功德帝曰何以無功德答曰此但人天小果有漏之因如影隨形雖有非實在彼灋中已有能為是言者

　　笑禪錄舉遵布衲浴佛布衲曰這個從汝浴還浴得那個麼遵曰把將那個來說一人途中肚饑至一家誑飯喫曰我能補破針鼻子但要些飯喫其家即與之飯遍尋出許多破鼻子針來喫飯畢請補之其人曰拿那邊針鼻子來頌曰

那個那個快去尋取有垢則浴有破則補若還尋不出來我亦忙忙無主

　　舉舍多那尊者將入鳩摩羅多舍即時閉戶祖良久扣其門羅多曰此舍無人祖曰答無者誰說一秀才投宿於路傍人家其家止一婦人倚門答曰我家無人秀才曰你復曰我家無男人秀才曰我頌曰

舍內分明有個人無端答應自相親扣門借宿非他也你我原來是一身

　　舉臨濟示眾云有一無位真人常向汝等面門出入初心未証據者看看時有僧問如何是無位真人濟下禪牀擒住這僧擬議濟托開云無位真人是甚乾屎橛說一人晚向寺中借宿云我有個世世用不盡的物件送與寶寺寺僧喜而留之且為加敬至次早請問世世用不盡的是甚麼物件其人指佛前一樹破簾子云此以之作剔燈棒可世世用不盡頌曰

人人有個用不盡說出那值半文錢無位真人何處是一燈不滅最元元

　　舉楞嚴經云縱滅一切見聞覺知內守幽閑猶為法塵分別影事說一禪師教一齋公屏息萬緣閉目靜坐偶一夜坐至五更陡然想起某日某人借了一斗大麥未還遂喚醒齋婆曰果然禪師教我靜坐有益幾乎被某人騙了一斗大麥頌曰

兀坐靜思陳麥帳何曾討得自如如若知諸相原非相應物如同井轆轤

　　舉圓覺經云此無明者非實有體如夢中人夢時非無及至於醒了無所得說一癡人夢拾得白布一匹緊緊持定天明即蓬頭走往染匠家急呼云我有匹布做顏色匠曰挐布來看癡人驚曰啐錯了是我昨夜夢見在頌曰

這個人癡不當癡有人夢布便縫衣更嗔布惡思羅綺問是夢麼答曰非

　　舉金剛經云如來說有我者則非有我而凡夫之人以為有我說一秀才夏日至一寺中叅一禪師禪師趺坐不起秀才怪問之師答曰我不起身便是起身秀才即以扇柄擊師頭一下師亦怪問之秀才曰我打你就是不打你頌曰

有我即無我不起即是起起來相見有何妨而我見性尚無止秀才們禪和子那個真是自如如莫弄嘴頭禪而已

　　舉或問藥山如何得不被諸境惑山曰聽他何礙汝曰不會山曰何境惑汝說諸少年聚飲歌妓侑酒唯首席一長者閉目叉手危坐不顧酒畢歌妓重索賞於長者長者拂衣而起曰我未曾看汝歌妓以手攀之曰看的何妨閉眼想的獨狠頌曰

水澆鴨背風過樹佛子宜作如是觀何妨對境心數起閉目不窺一公案

　　舉起信論云猶如迷人依方故迷若離於方則無有迷眾生亦爾說我邑中羅文學泛舟下荊州命癡奴名二生者盪槳答曰我不盪頭槳文學啞之答曰我怕不曉得路頌曰

夾岸輕舟行似馳只因方所自生疑海天空闊無人境星落風平去問誰又曰但得稍公把柁正何愁盪槳不悠悠任他風雨和江湧穩坐船頭看浪頭

　　舉僧問大隋如何是學人自己隋曰是我自己曰如何是和尚自己曰是汝自己說一少年好作反語偶騎馬向鄰翁索酒翁曰我有斗酒恨無下物少年曰殺我馬翁曰君將何騎少年即指堦下鷄曰騎他翁笑曰有鷄可殺無柴可煑少年曰脫我布衫去煮翁曰君將何穿少年即指門前籬笆曰穿他頌曰

指鷄說馬指衫說籬誰穿誰煑誰殺誰騎叅叅如何是自己當面不語時

　　舉壇經云諸佛妙理非關文字說一道學先生教人只體貼得孔子一兩句言語便受用不盡有一少年向前一恭云某體貼孔子兩句極親切自覺心廣體胖問是那兩句曰食不厭精膾不厭細頌曰

自有諸佛妙義莫拘孔子定本若向言下參求非徒無益反損

　　舉睦州問一秀才先輩治甚經秀才曰治易經師曰易中道百姓日用而不知且道不知個甚麼曰不知其道師曰作麼生是道說一僧曾與眾友戲集問音字下著一心字是甚麼字座中有云生平未見此字者有云曾在某古書上見此字者有云常常見此字只記不起者有以手畫几案云必無此字者後明說出一座皆笑頌曰

最平常是最神奇說出懸空人不知好笑紛紛求道者意中疑是又疑非

　　舉雲芝再至翠巖求入室巖曰佛法不怕爛却天氣正冷且化炭去說老山寗長者離城二百餘里冬月大雪忽早起披裘上馬有老奴名供耕者頭蓬舌僵擁馬首而前曰天氣正冷爹爹今日往那里去長者曰我往二程祠上大會講學耕曰我也要去聽講學長者呵之曰你曉得聽講甚麼學耕以手自指腰下曰我也去聽講冬九臘月該有褲兒穿不頌曰

冷時燒炭併穿裩這是修行喫緊人朳朳桔桔何為也空向叢林走一生

　　舉桂琛見一僧來豎起拂子示之僧便作禮讚嘆云謝和尚指示琛打云我終日在掃牀掃地為甚麼不道謝和尚指示說一老學究訓蒙門不亂出一日戒其徒曰你們莫頑我去講學與後生輩聽有一徒出云先生每日在學堂裏講底是甚麼又要去那裏講學頌曰

那時不在指禪機何必讚禮豎拂子好笑峨冠赴講堂良知良能而已矣

　　舉崔相國入殿見雀拋糞於佛頭上問如會云一切眾生皆有佛性為甚却拋糞於佛頭上會云他終不向鷂子頭上拋糞說大盜夜刼人家其家驚跪稱大王盜曰莫叫大王可叫我們做好漢忽聽鷄鳴便喚起馬其家云好漢好漢只管請喫了早飯去頌曰

盜怕天明雀怕鷂可知佛性通諸竅若分惡類與禽門大地眾生皆不肖

　　舉楞伽云觀察世妄想如幻夢芭蕉雖有貪嗔癡而實無有人從愛生諸陰有皆如幻夢說一人告友云我昨夜夢見大哭此必不祥其友解云無妨無妨夜裏夢見大哭日裏便是大笑其人復云若果然夜裏夢見有我在哭日裏豈不是無我在笑頌曰

夢時有我哭醒時無我笑貪嗔癡何在正好自觀照

　　舉一僧問雪峰乞師指示佛法峰云是甚麼說甲乙兩友平素極厚一月甲偶病不勝愁苦乙來問云兄是何病所須何物我皆能辦甲云我是害了銀子的病只得二三錢便彀了乙即佯為未聞乃吞嚥云你說甚麼頌曰

黃金貴似佛法佛法貴似黃金覓時了不可得吾已與汝安心

　　舉盤山積師行於市肆見一人買猪肉語屠家曰精的割一斤來屠家放下屠刀叉手曰長史那個不是精的說友人勸監生讀書生因閉門翻閱數日出謝友人曰果然書該讀我往常只說是寫的原來都是印的頌曰

個個是精心心有印放下屠刀証菩提揭開書本悟性命咄不煩閱藏叅禪即此授記已竟

　　舉或問龍牙古人得個甚麼便休去牙曰如賊入空室說一盜夜挖入貧家無物可取因開門徑出貧人從牀上呼曰那漢子為我關上門去盜曰你怎麼這等懶難怪你家一毫也沒有得貧人曰且不得我勤快只做到與你倫頌曰

本來無一物何事惹賊入縱使多珍寶刧去還空室

　　釋教部外編

　　太平廣記唐敬宗皇帝御曆以天下無事視政之餘因廣浮屠教由是長安中緇徒益多及文宗嗣位親閱萬幾思除其害於人者嘗顧左右曰自吾為天子未能有補於人今天下幸無兵革吾將盡除害物者使億兆之民指今日為堯舜之世足矣有不能補化而蠢於物者但言之左右或對曰獨浮屠氏不能有補於大化而蠢於物亦甚可以斥去於是文宗病之始命有司詔中外罷緇徒說佛書義又有請斥其不修教者詔命將行會尚食廚吏脩御膳以鼎烹鷄卵方燃火於其下忽聞鼎中有聲極微如人言者迫而聽之乃羣卵呼觀世音菩薩也聲甚悽咽似有所訴尚食吏異之具其事上聞文宗命左右驗之如尚食所奏文宗嘆曰吾不知浮屠氏之力乃如是耶翌日敕尚食吏無以鷄卵為膳因頒詔郡國各於精舍塑觀世音菩薩像

　　學佛考訓隋文帝常與后食從齒下得舍利以銀盌水浮其一示百官須臾忽化二粒先後得舍利十九粒盡放光明


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十七卷目錄佛菩薩部彙考一毗婆尸佛尸棄佛毗舍浮佛拘留孫佛拘那含牟尼佛迦葉佛釋迦牟尼佛

神異典第七十七卷

　　佛菩薩部彙考一

　　毗婆尸佛

　　按長阿含經人壽八萬歲時此佛出世種剎利姓拘利若父槃頭母槃頭婆提居槃頭婆提城坐波羅樹下說法三會度人三十四萬八千神足二一名騫茶二名提舍侍者無憂子方膺

　　按如來方便善巧呪經時毗婆尸佛住在虛空為護一切諸眾生故除滅一切惡邪鬼故而說呪曰

　　南無佛陀耶(一)南無達摩耶(二)南無僧伽耶(三)唵(四)呵羅呵羅(五)醯隸醯隸醯羅耶(六)南無結隸結羅耶(七)闍健模柘那耶(八)南無那摩(九)蘇婆訶(十)

　　爾時毗婆尸佛說是呪已告虛空藏菩薩言善男子若清信士及清信女有能受持讀誦者一切諸苦皆能破之

　　按如觀佛三昧經毗婆尸佛身長六十由旬圓光百二十由旬

　　按法苑珠林第一維衛佛前後三會說法初會說經有十萬比丘皆得阿羅漢第二會說經有九萬比丘皆得阿羅漢第三會說經有八萬比丘皆得阿羅漢按景德傳燈錄毗婆尸佛過去莊嚴刦第九百九十八尊

　　尸棄佛

　　按長阿含經人壽七萬歲時此佛出世種剎利姓拘利若父明相母光曜居光相城坐芬陀利樹下說法三會度人二十五萬神足二一名阿毗浮二名婆婆侍者忍行子無量

　　按如來方便善巧呪經時尸棄佛住在虛空為護一切眾生除一切病斷一切鬼邪故說是神呪

　　南無佛陀耶(一)南無達摩耶(二)南無僧伽耶(三)南無尸棄泥多他伽多耶(四)唵(五)盋柘盋柘(六)波柘耶(七)薩婆薩多男(八)闡大邏耶(九)盋囉毗甜(十)蘇婆訶(十一)

　　爾時尸棄如來說是呪已告虛空藏菩薩言善男子是陀羅尼無量百千億那由他諸佛所說我今亦說為欲憐愍一切眾生除一切病却一切鬼及諸惡夢枉橫死等虛空藏若善男子及善女人有能晝夜憶念誦持是神呪者終不為惡病所惱及諸惡人之所厭魅於睡眠中夢見諸佛一切等事隨意所用

　　按如觀佛三昧經尸棄佛身長四十由旬圖光四十五由旬通身光一百由旬

　　按法苑珠林第二式佛亦三會說法初會說經有九萬比丘皆得阿羅漢第二會說經有八萬比丘皆得阿羅漢第三會說經有七萬比丘皆得阿羅漢

　　按景德傳燈錄尸棄佛莊嚴刦第九百九十九尊

　　毗舍浮佛

　　按長阿含經人壽六萬歲時此佛出世種剎利姓拘利若父善燈母稱戒居無喻城坐婆羅樹下說法二會度人一十三萬神足二一扶遊二鬱多摩侍者寂滅子妙覺

　　按如來方便善巧呪經時毗舍浮佛住在虛空為護一切除諸眾生一切病苦斷一切惡鬼故說是

　　陀羅尼南無佛陀耶(一)南無達摩耶(二)南無僧伽耶(三)南無毗舍浮誓多他伽多耶(四)唵(五)迦羅迦羅迦羅(六)居路居路(七)居盧蹉大男(八)居嚧薩婆伽囉呵拏(九)蘇婆呵(十)

　　爾時毗舍浮佛說是呪已告虛空藏菩薩言善男子是陀羅尼賢刧之中所有諸佛及三世諸佛皆悉說之我今亦說虛空藏汝應護持若有善男子善女人能受持讀誦是陀羅尼一切諸苦皆能遠離

　　按如觀佛三昧經毗舍婆佛身長三十二由旬圓光四十二由旬通身光六十二由旬

　　按法苑珠林第三隨葉佛再會說法初會說經有七萬比丘皆得阿羅漢第二會說經有六萬比丘皆得阿羅漢

　　按景德傳燈錄毗舍浮佛莊嚴刼第一千尊

　　拘留孫佛

　　按長阿含經人壽四萬歲時此佛出世種婆羅門姓迦葉父禮得母善枝居安和城坐尸利沙樹下說法一會度人四萬神足二一薩尼二毗樓侍者善覺子上勝

　　按如來方便善巧呪經時拘婁孫佛住在虛空為護一切眾生除一切病斷一切惡及鬼魅故說是呪曰

　　南無佛陀耶(一)南無達摩耶(二)南無僧伽耶(三)那莫迦囉脚村大耶(四)多他伽多耶(五)阿羅漢坻(六)三藐迦三佛陀那(七)唵(八)迦吒迦吒迦吒迦吒(九)翅致翅致翅致迦吒耶(十)那莫薩婆多他伽坻馥(十一)阿囉呵大地耶(十二)三藐三佛陀婆耶(十三)蘇婆呵(十四)

　　爾時拘婁孫佛說是呪已告虛空藏菩薩言善男子是陀羅尼乃至恆河沙等同名拘婁孫佛并及三世諸佛所說讚歎隨喜若人受持是神呪者於未來世末刼之中建立三寶能生正信若比丘比丘尼優婆塞優婆夷能常誦持者於現身中離一切種種病苦

　　按如觀佛三昧經拘留孫佛身長二十五由旬圓光三十二由旬通身光五十由旬

　　按法苑珠林第四拘樓孫佛一會說經有四萬比丘皆得阿羅漢

　　按景德傳燈錄拘留孫佛見在賢刼第一尊

　　拘那含牟尼佛

　　按長阿含經人壽三萬歲時此佛出世種婆羅門姓迦葉父大德母善勝居清淨城坐烏暫婆羅門樹下說法一會度人三萬神足二一舒槃那二鬱多樓侍者安和子導師

　　按如來方便善巧呪經時拘那含牟尼佛住在虛空為護一切眾生迷荒除一切病斷一切惡諸鬼魅故而說是呪

　　南無佛陀耶(一)南無達摩耶(二)南無僧伽耶(三)那莫迦那迦謨那頤(四)多他伽多耶(五)阿囉漢坁(六)三藐迦三佛陀耶(七)唵(八)薩囉薩囉薩囉薩囉(九)賜囉波耶(十)達摩達摩達摩達摩(十一)度無度無度摩耶(十二)那莫迦那無那頤(十三)多他迦多耶(十四)阿囉漢坻(十五)三藐迦三佛陀耶(十六)悉淀妬漫多囉缽大(十七)蘇婆呵(十八)

　　爾時拘那含牟尼佛說是呪已告虛空藏菩薩言善男子是陀羅尼若有善男子善女人常能讀誦受持之者一切病苦悉能除愈

　　按如觀佛三昧經拘那含牟尼佛身長二十五由旬圓光三十由旬通身光長四十由旬

　　按法苑珠林第五拘那含牟尼佛一會說經有三萬比丘皆得阿羅漢

　　按景德傳燈錄拘那含牟尼佛賢刼第二尊

　　迦葉佛

　　按長阿含經人壽二萬歲時此佛出世種婆羅門姓迦葉父梵德母財主居波羅柰城坐尼拘律樹下說法一會度人二萬神足二一提舍二婆羅婆侍者善反子集軍

　　按如來方便善巧呪經時迦葉佛住在虛空為護一切無量眾生除一切病斷一切惡諸邪魅故說是神呪

　　南無佛陀耶(一)南無達摩耶(二)南無僧伽耶(三)南無伽葉波多伽多那(四)唵(五)呵囉呵囉呵囉呵囉(六)呵呵呵(七)南無迦葉波耶(八)阿囉漢坻(九)三藐三佛陀耶(十)悉著呵妬(十一)摩多囉缽陀(十二)蘇婆呵(十三)

　　爾時迦葉佛說是呪已告虛空藏菩薩言善男子是陀羅尼三十三恆河沙等諸佛所說汝當受持讀誦修行虛空藏若有善男子善女人晝夜三時誦是呪者即得現前夢見諸佛離諸業障

　　按如觀佛三昧經迦葉佛身長十六丈圓光二十由旬

　　按法苑珠林第六迦葉佛一會說經有二萬比丘皆得阿羅漢

　　按景德傳燈錄迦葉佛賢刧第三尊

　　釋迦牟尼佛

　　按修行本起經聞如是一時佛在迦維羅衛國釋氏精舍尼拘陀樹下與大比丘眾千二百五十人俱皆是阿羅漢已從先佛淨修梵行諸漏已盡意解無垢眾智自在曉了諸法離於重擔逮得所願三處已盡正解已解三神滿具六通已達比丘尼眾大愛道等五百人不可計諸優婆塞優婆夷四輩普具諸異學婆羅門尼犍等不可計都悉來會一切諸四天王忉利天王焰天王兜術天王尼摩羅提天王婆羅尼密天王梵天王乃至阿迦膩吒天王各與無央數眾皆悉來會諸龍王阿須倫迦留羅真陀羅摩休勒一一尊神各與眷屬皆悉來會白淨王無怒王無怨王甘露淨王及迦維羅衛九億長者各從官屬一時來會為佛作禮却坐一面爾時佛放身三十二相八十種好光明普照三千世界如月盛滿星中特明威神堂堂眾聖中王一切眾會咸有疑心各自念言太子生迦維羅衛長白淨王家棄國行學道成號佛為於樹下六年得道耶十二年得乎或復念言本行何術致斯巍巍所事何師今得特尊始修何法得成為佛佛知一切皆有疑意便告摩訶目犍連汝能為怛薩阿竭說本起乎於是目連即從座起前整衣服長跪又手白佛言唯然世尊今當承佛威神持佛神力為一切故當廣說之佛言宿命無數刧時本為凡人初求佛道以來精神受形周徧五道一身死壞復受一身生死無量譬喻盡天下草木斬以為籌計吾故身不能數矣夫極天地之始終謂之一刧而我更天地成壞者不可稱載也所以感傷世間貪意長流沒於愛欲之海吾獨欲返其源故自勉而特出是以世世勤苦不以為勞虛心樂靜無為無欲損己布施至誠守戒謙卑忍辱勇猛精進一心思惟學聖智慧仁活天下悲窮傷厄慰沃憂慼育養眾生救濟苦人承事諸佛別覺真人功勳累積不可得記至於昔者錠光佛興世有聖王號名燈盛治在提和衛國人民長壽慈孝仁義地沃豐盛其世太平生一太子字為錠光聰明智達世之少雙聖王愛念甚奇甚異臨壽終時國付太子太子錠光念計無常傳國授弟即時出家行作沙門道成號佛無上至尊神德光明無晝無夜從比丘眾六十二萬遊行世界開化羣生當還提和衛國度脫種姓及國臣民與諸大眾遊詣本國是時國中百官羣臣謂佛大眾來攻奪國皆共議言今當興師逆往拒之不宜與國即時相率欲以向佛佛以六通逆照其心化作大城高大嚴峻與彼城對佛哀國人欲令解脫即化二城變為琉璃其城洞達內外相照復化六十二萬比丘如佛無異變化示現王見惶怖疑解心伏即出詣佛叩頭自悔稟性空頑惡意向佛愚人所誤幸惟原之願佛便還精舍七日之中當修所供奉迎至尊佛知其意默然便還於是其王問羣臣曰奉迎聖王其法云何諸臣言迎遮迦越王法莊嚴國土面四十里平治道路香汁灑地金銀珍琦七寶欄楯起諸幢旛繒綵華蓋城門街巷莊校嚴飾彈琴鼓樂如忉利天散華燃燈燒眾名香敬侍道側七日已辦王勅羣臣百官導從躬親近佛佛哀人民告諸比丘嚴出應請比丘受教行詣本國佛告比丘汝等見此供設嚴好光目者不昔吾承事往古諸佛供養莊嚴亦如今也是時有梵志儒童名無垢光幼懷聰叡志大包弘隱居山林守元行禪圖書祕識無所不知心思供養奉報師恩辭行開化道經丘聚聚中梵志名不樓陀盛祀大祠滿十二月飯食供養梵志徒眾八萬四千人歲終達嚫金銀珍寶車馬牛羊衣被繒綵履屣七寶之蓋錫杖澡盥最聰明智慧者應受斯物七日未竟時儒童菩薩入彼眾中論道說義七日七夜爾時其眾欣踊無量主人長者甚大歡喜以女賢意施於菩薩菩薩不受惟取傘蓋錫杖澡盥履屣金銀錢各一千還上本師其師歡喜便共分布儒童菩薩復辭出行時諸同學各各贈送人一銀錢遂行入國見人欣然怱怱平治道路灑掃燒香即問行人用何等故行人答曰錠光佛今日當來施設供養儒童菩薩聞佛歡喜踊躍衣毛肅然佛從何來云何供養行人對曰惟持華香繒綵幢旛於是菩薩便行入城勤求供具須臾周帀了不可得國人言王禁華香七日獨供養菩薩聞之心甚不樂須臾佛到知童子心時有一女持瓶盛華佛放光明徹照華瓶變為琉璃內外相見菩薩往趣說頌買華歡喜受華去女曰今我女弱不能得前請寄二華以上於佛即時佛到國王臣民長者居士眷屬圍繞數千百重菩薩欲前散華不能得前佛知至意化地作泥人眾兩披爾乃得前便散五華皆止空中變成華蓋面七十里二華住佛兩肩上如根生菩薩歡喜布髮著地願尊蹈之佛言豈可蹈乎菩薩對曰惟佛能蹈佛乃蹈之即住而笑口中五色光出離口七尺分為兩道一光繞佛三帀光照三千大千剎土莫不得所還從頂入一光下入十八地獄苦痛一時得安諸弟子白佛言佛不妄笑願說其意佛言汝等見此童子不唯然已見世尊言此童子於無數刧所學清淨降心棄命捨欲守空不起不滅無猗之慈積德行願今得之矣佛告童子汝却後百刧當得作佛名釋迦文(此言能仁)如來無所著至真等正覺刧名波陀(此言為賢)世界名沙桴父名白淨母名摩耶妻名裘夷子名羅云侍者名阿難右面弟子名舍利弗左面弟子名摩訶目犍連教化五濁世人度脫十方當如我也於是能仁菩薩以得決言踊躍歡喜疑解望止霍然無想寂而入定即時身踊懸在空中去地七仞從上來下稽首佛足便作沙門佛說頌言能仁菩薩承事錠光至於泥洹奉戒清淨守護正法慈悲喜護惠施仁愛救濟不倦壽終上生兜術天上欲救一切攝度盲冥從上來下為轉輪王飛行皇帝七寶導從何為七寶一金輪寶二神珠寶三玉女寶四典寶藏臣五典兵臣六紺馬寶珠髦鬣七白象寶珠髮尾爾時人民壽八萬四千歲後宮婇女各八萬四千王有千子仁慈勇武一人當千聖王治政戒德十善教授人民天下太平風雨順時五穀熟成食之少病味若甘露氣力豐盛惟有七病一者寒二者熱三者饑四者渴五者大便六者小便七者意所欲聖王壽盡又昇梵天為梵天王上為天帝下為聖主各三十六返終而復始欲度人故隨時而出菩薩勤苦經歷三阿僧祗刧刧垂欲盡愍傷一切輪轉無際為眾生故投身餓虎勇猛精進超踰九刧能仁菩薩於九十一刧修道德學佛意行六度無極布施持戒忍辱精進一心智慧善權方便慈悲喜護養育眾生如視赤子承事諸佛積德無限累刧勤苦通十地行在一生補處功成事就神智無量期運之至當下作佛於兜術天上與四種觀觀視土地觀視父母生我教化之宜先當度誰白淨王者是吾累世所生父拘利剎帝有二女時在後園池中澡浴菩薩舉手指言是吾世世所生母當往就生時有五百梵志皆有五神通飛過宮城不能得度驚而相語吾等神足石壁皆通因何等故今不得度梵志師言汝見此二女不一女當生三十二相大人一女當養三十二相大人是其葳神令吾等失神足是時音聲普聞天下是時白淨王歡喜踊躍貪得飛行皇帝來生其家即便求索娉迎為妻於是能仁菩薩化乘白象來就母胎用四月八日夫人沐浴塗香著新衣畢小如安身夢見空中有乘白象光明悉照天下彈琴鼓樂弦歌之聲散華燒香來詣我上忽然不見夫人驚寤王即問曰何故驚動夫人言向於夢中見乘白象者空中飛來彈琴鼓樂散華燒香來在我上忽不復見是以驚覺王意恐懼心為不樂便召相師隨若那占其所夢相師言此夢者是王福慶聖神降胎故有是夢生子處家當為轉輪飛行皇帝出家學道當得作佛度脫十方王意歡喜於是夫人身意和雅而說偈言粟散諸小國王聞大王夫人有娠皆來朝賀各以金銀珍寶衣被華香敬心奉貢稱吉無量夫人舉手攘之不欲勞煩自夫人懷妊天獻眾味補益精氣自然飽滿不復饗王廚十月已滿太子身成到四月八日夫人出遊過流民樹下眾華開敷明星出時夫人攀樹枝便從右脇生墮地行七步舉手住而言天上天下惟我為尊三界皆苦吾當安之應時天地大動三千大千剎土莫不大明釋梵四王與其官屬諸龍鬼神閱叉犍陀羅阿須倫皆來侍衛有龍王兄弟一名迦羅二名鬱迦羅左雨溫水右雨冷泉釋梵摩持天衣裹之天雨華香彈琴鼓樂薰香燒香擣香澤香虛空側塞夫人抱太子乘交龍車幢旛伎樂導從還宮王聞太子生心懷喜踊即與大眾百官羣臣梵志居士長者相師俱出往迎王馬足觸地五百伏藏一時發出海行興利於時集至梵志相師普稱萬歲即名太子號為悉達王見釋梵四王諸天龍神彌滿空中敬心肅然不識下馬禮太子時未至城門路側神廟一國所崇梵志相師咸言宜將太子禮拜神像即抱入廟諸神形像皆悉顛覆梵志相師一切大眾皆言太子實神實妙威德感化天神歸命咸稱太子號天中天於是還宮天降瑞應三十有二一者地為大動丘墟皆平二者道巷自淨臭處更香三者國界枯樹皆生華葉四者苑園自然生奇花甘果五者陸地生蓮華大如車輪六者地中伏藏悉自發出七者中藏寶物開現精明八者笥篋衣被披在椸架九者眾川萬流渟注澄清十者風霽雲除空中清明十一者天為四面細雨澤香十二者明月神珠懸於殿堂十三者宮中火燭為不復用十四者日月星辰皆住不行十五者沸星下現侍太子生十六者天梵寶蓋彌覆宮上十七八方之神奉寶來獻十八天百味飯自然在前十九寶甕萬口懸盛甘露二十天神牽七寶交露車至二十一五百白象子自然羅在殿前二十二五百白師子從雪山出羅住城門二十三天諸婇女現妓女肩上二十四諸龍王女繞宮而住二十五天萬玉女把孔雀尾拂現宮牆上二十六天諸玉女持金瓶盛香汁列住空中侍二十七天樂皆下同時俱作二十八地獄皆休毒痛不行二十九毒蟲隱伏吉鳥翔鳴三十漁獵怨惡一時慈心三十一境內孕婦生者悉男聾盲瘖瘂癃殘百病皆悉除愈三十二樹神人現低首禮侍當此之時十六大國莫不驚奇歎未曾有於是香山有道士名阿夷中夜覺天地大動觀見光明輝赫於常山中有華華名優曇鉢華中自然生師子主墮地便行七步舉頭而吼面四十里其中飛鳥走獸蜎飛蚑行蠕動之類莫不攝伏阿夷念言世間有佛應現此瑞今世五濁盛惡何故有此吉祥瑞應天曉飛到迦夷衛國未及國城四十里外忽然落地心甚驚喜此必有佛於我無疑步詣宮門門監白王阿夷在門王愕然曰阿夷常飛今者何故在門求通王即出禮拜迎澡洗沐浴施新衣服問訊今日臨顧勞屈尊聖阿夷答曰聞大王夫人生太子故來瞻省勅其內人抱太子出侍女白言太子疲懈始得安眠阿夷喜說便說偈言人雄常自覺覺諸不覺者歷刧無睡臥豈當眠寐乎於是侍女抱太子出欲以太子向阿夷禮阿夷便驚起前禮太子足國王及羣臣見國師阿夷敬禮太子心便悚然益知至尊即皆頭面禮太子足阿夷猛力廻伏百壯士方抱太子筋骨委震見奇相三十二八十種好身如金剛殊妙難量悉如祕讖必當成佛於我無疑淚下哽噎悲不能言時王惶怖請問太子有不祥乎吉凶願告幸勿有難阿夷自抑制即便說偈言今生大聖人除世諸災患傷我自無福七日當命終不見神變化說法與世間今與太子別是故自悲泣太子舉手言五道十方人吾當盡教化皆令得其所我本意所願當度薩和薩一人不得道吾不入泥洹於是阿夷喜重禮太子足白淨王怖止歡喜即說偈言太子有何相當何治於世願為一一說諸相有何福時阿夷以偈答王言今觀太子身金色堅固志無上金剛杵舂破婬欲山大人相滿具足下安平正居國當平治出家等正覺手足輪相現其好有千輻是故轉法輪得佛三界尊鹿腨而龍髀隱相陰馬藏觀者無有猒是故法清淨纖長手臂指輭掌縵中裹是故法久長千歲在世教皮毛柔輭細右旋不受塵金色鉤鎖骨是故伏外道方身師子臆旋轉不阿曲平住手過膝是故一切禮身有七處滿千子力當敵菩薩宿作行是故無怨惡口含四十齒方白而齊平甘露法率眾是故有七寶頰車如師子四牙萬字現佛德現天下是故豐三世味味次第味所貪識其味是故設法味施與於一切廣舌如蓮華出口覆其面是故種種音受者如甘露語聲哀鸞音誦經過梵天是故說法時身安意得定眼相紺青色世世慈心觀是故天人類視佛無有猒頂特生肉髻髮色紺琉璃欲度一切故是故法隆盛面光如月滿色像華初開是以眉間毫白淨如明珠於是王深知其能相為起四時殿春秋冬夏各自異處其殿前列種甘果樹樹間七寶池池中奇華色色各異譬如天華水類之鳥數十百種宮城牢固七寶樓觀懸鈴幢旛門戶開閉聲聞四十里選五百妓女擇取溫雅禮儀備者供養娛樂育養太子太子生日國中八萬四千長者生子悉男八萬四千廐馬生駒其一特異毛色絕白髦鬣貫珠以是之故名之為蹇特廐生白象八萬四千其一白象七肢平時髦鬣貫珠口有六牙是故名為白象之寶白馬給乘奴名車匿太子生七日其母命終以懷天師功福大故生忉利天封受自然太子在宮不樂憒閙志思閑燕王問侍女太子樂乎侍女白言供養妓樂不失時節觀省太子不以歡樂王用愁憂即召羣臣阿夷相言必成佛道以何方便使太子留令無道意有一臣言惟教書疏用繫志意即與其僕五百人俱共詣師門師聞太子至即出拜迎太子問言此為何人臣言是國教書師也太子問言閻浮提書凡有六十四種即數書名今用何書以相教示梵志惶怖答太子言六十四種己所未聞惟持二書以教人民即時歸命願赦不及於是太子與諸官屬即廻還宮至年十七妙才益顯晝夜憂思未曾歡樂常念出家王問其僕太子云何其僕答言太子日日憂悴未常歡樂王復愁憂召諸羣臣太子憂思今當如何有一臣言令習兵馬或言當習手搏射御或言當令案行國界使觀施為散其意思有一臣言太子已大宜當娶妻以廻其志王為太子採擇名女無可意者有小國王名須波佛(此言善覺)有女名裘夷端正皎潔天下少雙八國諸王皆為子求悉不與之白淨工聞即召善覺而告之曰吾為太子娉取卿女善覺答言今女有母及諸羣臣國師梵志當卜所宜別自啟白善覺歸國愁憂不樂絕不飲食女即問王體力不安何故不樂父言生汝令吾憂耳女言云何為我父言聞諸國王來求索汝吾皆不許今白淨王為太子求汝若不許者恐見誅罰適欲與者諸國怨結以是之故令吾憂慼女言願父安意此事易耳我却七日自處出門善覺聽之表白淨王女却七日自求出處國中有勇武技術最多者乃許為之白淨王念太子處宮未曾所習今欲試藝當如何乎至其時日裘夷從五百侍女詣國門上諸國術士普皆雲集觀最妙技禮樂備者我乃應之王勑羣臣當出戲場觀諸技術王語優陀汝告太子為爾娶妻當現奇藝優陀受教往告太子王為娶妻今試禮樂宜就戲塲太子即與優陀難陀調達阿難等五百人執持禮樂射藝之具當出城門安置一象當其城門決有力者調達先出見象塞門扠之一拳應時即死難陀尋至牽著道側太子後來問其僕曰誰枉殺象答言調達殺之誰復移者答言難陀菩薩慈仁徐前接象舉擲城外象即還甦更生如故調達到塲撲眾力士莫能當者諸名勇力皆為摧辱王問其僕誰為勝者答言調達王告難陀汝與調達二人相撲難陀受教即撲調達頓躃悶絕以水灌之斯須乃甦王復問言誰為勝者其僕答言難陀得勝王告難陀與太子決難陀白王兄如須彌難陀如芥子實非其類拜謝而退復以射決先安鐵鼓十里置一至於七鼓諸名射者其箭力勢不及一鼓調達放發徹一中二難陀徹二箭貫三鼓其餘藝士無能及者太子前射挽弓皆折無可手者王告其僕曰吾先祖有弓今在天廟汝取持來即往取弓二人乃勝令與眾人無能舉者太子張弓弓聲如雷傳與大眾莫能引者太子攬弓牽彈聲聞四十里彎弓放箭徹過七鼓再發穿鼓入地泉水踊出三發貫鼓著鐵圍山一切眾會歎未曾有諸來決藝悉皆受折慚辱而去復有力人王最於後來壯健非常勇猛絕世謂調達難陀為不足擊當與太子共決技耳被辱去者審乎能報踊躍歡喜語力人王卿之雄傑世無當者決力取勝必自如意皆隨後還觀與太子決勝負調達難陀奮其威武便前欲擊太子止言此非為人大力魔王耳卿不能制必受其辱善自當之父王聞此念太子幼深為愁怖諸來觀者謂勝太子時力人王踏地勇起奮臂舉手前撮太子太子應時接撲著地地為大動眾會重辱散去忽滅太子殊勝椎鐘擊鼓彈琴歌頌騎乘還宮優陀語善覺言太子技藝事事殊特卿女裘夷今于何在善覺答言從五百女在城門上優陀白太子言宜現奇特太子脫身珠瓔欲遙擲之優陀言眾女太多今擲與誰太子言珠瓔著頸則是其人尋便擲珠即著裘夷一切眾女皆稱妙哉甚為殊特世之希有於是善覺嚴辦送女詣太子宮眾妓侍從凡二萬人晝夜娛樂絕世之音太子志意不以為歡常欲棄捨靜修道業濟度眾生王問其僕太子迎妃以來意趣云何僕答王言憂思不樂身體羸瘦轉不如前王心愁憂即召羣臣太子不悅當如之何諸臣議言宜復娉娶增其妓樂儻能廻志樂於世間即復為娉妙女一名眾稱味二名常樂意其一夫人者二萬婇女三夫人者凡有六萬婇女端正妙好天女無異王問裘夷等太子今有六萬婇女妓樂供養太子寧樂乎答言太子夙夜專精志道不思欲樂王聞憂慘召羣臣復共議言今供太子盡世珍奇而故專志未曾歡喜必如阿夷言乎諸臣答言六萬婇女極世之樂不以為歡宜使出遊觀於政治以散道意也於是王告太子當行遊觀太子念言久在深宮思欲出遊審得所願王勅國中太子當出嚴整道巷灑掃燒香懸繒旛蓋務令鮮潔太子導從千乘萬騎始出東城門時首陀會天名難提和羅欲令太子速疾出家救濟十方三毒火然願雨法水以滅毒火難提和羅化作老人踞於道傍頭白齒落皮寬面皺肉消脊僂肢節萎曲眼淚鼻洟涎出相屬上氣喘息身色黧黑頭手𩑣掉軀體顫懾惡露自出坐臥其上太子問言此為何人僕言老人何等為老曰夫老者年耆根熟形變色衰氣微力竭食不消化骨節欲離坐臥須人目瞑耳聾廻旋即忘言輒悲哀餘命無幾故謂之老太子歎曰人生於世有此老患愚人貪愛何可樂者物生於春秋冬悴枯老至如電身安足恃即說偈言老則色衰病無光澤皮緩肌縮死命近促老則形變喻如故車法能除苦宜以力學命欲日夜盡及時可勤力世間諦非常莫惑墮冥中當學然意燈自練求智慧離垢勿染汙執燭觀道地於是太子即廻車還愍傷一切有此大患憂思不樂王問其僕太子出遊何故速還其僕答言道逢老人傷念不樂還宮愁思數年小差復欲出遊王勅國中太子當出禁諸臭穢莫在道側於是太子駕乘出南城門天化為病人在於道側身瘦腹大軀體黃熟欬嗽嘔逆百節痛毒九孔敗漏不淨自流目不見色耳不聞聲呻吟呼吸手足摸空喚呼父母悲戀妻子太子問曰此為何等其僕答言病人也何等為病答言人有四大地水火風一大有百一病展轉相鑽四百四病同時俱作此人必以極寒極熱極饑極飽極飲極渴時節失所臥起無常故致斯病太子歎曰吾處富貴極世所珍飲食快口放心自恣婬於五欲不能自覺亦當有病與彼何異即說偈言是身為脆哉常俱四大中九孔不淨漏有老有病患生天皆無常人間老病憂觀身如雨泡世間何可樂於是太子廻車還宮思念一切有此大患王問其僕太子出遊今者何如其僕答言逢見病人於是不樂數年小差復欲出遊王勅國中太子當出平治臭處無令近道出西城門天化作死人扶轝出城室家隨車啼哭呼天奈何捨我永為別離太子問曰此為何等僕言死人何等為死答言死者盡也精神去矣四大欲散魂神不安風去息絕火滅身冷風先火次魂靈去矣身體侹直無所復知旬日之間肉壞血流胮脹爛臭無一可取身中有蟲蟲還食之筋脉爛盡骨節解散髑髏異處脊脇肩臂胛脛足指各自異處飛鳥走獸競來食之天龍鬼神帝王人民貧富貴賤無免此患太子長歎而說頌曰觀見老病死太子心長歎人生無常在吾身亦當然是身為死物精神無形法假令死復生罪福不敗亡終始非一世從癡愛久長自此受苦樂身死神不喪非空非海中非入山石間無有地方所脫止不受死於是太子廻車還宮愍念眾生有老病死苦惱大患愁思不食王問其僕太子出遊寧有樂乎即答王言逢見死人遂致不樂數年小差復欲遊觀嚴駕出北城門天復化作沙門法服持鉢行步安詳目不離前太子問曰此為何人其僕答曰沙門也何等為沙門答言蓋沙門之為道也捨家妻子捐棄愛欲斷絕六情守戒無為得一心者則萬邪滅矣一心之道謂之羅漢羅漢者真人也聲色不能汗榮位不能屈難動如地已免憂苦存亡自在太子曰善哉惟是為快即說偈言痛哉有此苦生老病死患精神還入罪經歷諸勤苦今當滅諸苦生老病死除不復與愛會永令得滅度於是太子即廻車還憂思不食王問其僕太子又出意豈樂乎僕言行見沙門倍更憂思不饗飲食王聞大怒舉手自擊前勑修道復令太子出輒見不祥罪應刑戮即召羣臣各使建議設何方術當令太子不出學道有一臣言宜令太子監農種植役其意思使不念道便以農器犂牛作具僕從小吏相率上田令監課之太子坐閻浮樹下見耕者墾壤出蟲天復化令牛領興壤蟲下淋落烏隨啄吞又作蝦蟇追食曲鱓虵從穴出吞食蝦蟇孔雀飛下啄吞其虵蒼鷹飛來搏取孔雀鵰驚復來搏撮食之菩薩見此眾生品類展轉相吞慈心愍傷即於樹下得第一禪日光赫奕樹為曲枝隨蔭其軀王念太子常在宮中未曾執苦即問其僕太子何如對言今在閻浮樹下一心禪定王曰吾令監作欲亂其思然故禪定在家何異王勅嚴駕便往迎之遙見太子樹枝曲蔭神曜非常下馬作禮即與俱還未及城門無數千人華香奉迎相師一切稱壽無量王問何故梵志答言明旦日出七賓當至王大歡喜必成聖主是時太子還宮思惟念道清淨不宜在家當處山林研精行禪至年十九四月七日誓欲出家至夜半後明星出時諸天側塞虛空勸太子去時裘夷見五夢即便驚覺太子問之何故驚寤對向者夢中見須彌山崩月明落地珠光忽滅頭髻墮地人奪我蓋是故驚覺菩薩心念此五夢者應吾身耳念當出家告裘夷言須彌不崩月明續照珠光不滅頭髻不落傘蓋今在且自安寐莫憂失蓋於是諸天言太子當去恐作稽留召烏蘇慢(此言猒神)適來入宮國內猒寐時難提和羅化諸宮殿盡為塚墓裘夷妓女皆成死人骨節解散髑髏異處胮脹爛臭青瘀膿血流漫相屬太子觀視宮殿悉作塚墓鵄鵂狐狸豺狼鳥獸飛走其間太子觀見一切所有如幻如化如夢如響皆悉歸空而愚者保之即呼車匿急令鞁馬車匿言天尚未曉鞁馬何疾太子即為車匿而說偈言今我不樂世車匿莫稽留使我本願成除汝三世苦於是車匿即行鞁馬馬便跳踉不可得近還白太子馬今不可得鞁菩薩自往拊拍馬背而說頌曰在於生死久騎乘絕於今蹇特送我出得道不忘汝於是鞁馬訖蹇特自念言今當足蹋地感動中外人四神接舉足令脚不著地馬時復欲鳴使聲遠近聞天便散馬聲皆令入虛空太子即上馬出行詣城門諸天龍神釋梵四天皆悉導從蓋於虛空時城門神人現稽首言迦維羅衛國天下最為中豐樂人民安何故捨之去太子以偈答言生死為久長精神經五道使我本願成當開泥洹門於是城門自然便開出門飛去天曉行四百八十里到阿奴摩國太子下馬解身寶衣瓔珞寶冠盡與闡特告言汝便牽馬歸上謝大王及國羣臣闡特言今當隨從供給所須不可獨還放馬令去山中多有毒蟲虎狼師子誰當供養飲食水漿牀臥之具當何從得要當隨從與并身命蹇特長跪淚出䑛足見水不飲得草不食鳴啼流涕徘徊不去太子復說偈言身強得病摧氣盛老至衰死亡生別離云何樂世間於是闡特悲泣禮足牽馬辭還未至國城四十里外白馬悲鳴其聲徹國中國中皆云太子來還舉國人民絡繹出迎但見車匿牽馬空還裘夷見此自投殿下抱馬歔欷淚下交橫王見裘夷泣五內皆摧傷自抑告言曰吾子學自然國中人民見王及裘夷哽噎悲泣莫不為摧傷裘夷日夜思王便召羣臣吾有一太子捨我而入山卿曹相差次令數滿五人共追侍太子慎勿中來還太子得離俗踊躍欣喜安徐步行入城國人覩太子歡喜無有猒太子離恩愛遠諸苦惱根思欲剃頭髮倉卒無有具帝釋持刀來天神受髮去遂復前行國中人民隨而觀之於是出國小復前行到摩竭國從右門入左門出國中人民男女大小見太子者或言天人或言帝釋梵天神龍王歡喜踊躍不知何神太子知其所念便下道坐樹下人民圍繞歡喜觀視時國王萍沙即問臣吏國中何以寂默了無音聲對曰朝有道士經國過去光相威儀非世所有國人大小追出而觀於今未還於是王與羣臣出詣道士遙見太子光相殊妙便問太子是何神乎太子答言吾非神也王問若非神者從何國來是何姓族太子報言吾出香山之東雪山之北國名迦維父名白淨母名摩耶萍沙問言將無悉達乎答言是也驚起禮足太子生多奇異形相炳著當君四天下為轉輪聖王四海顒顒冀神寶至何棄天位自投山藪必有異見願聞其志太子答言以吾所見天地人物出生有死劇痛有四老病死苦不可得離身為苦器憂畏無量若在尊寵則有憍逸貪求快意天下被患此吾所猒故欲入山諸耆長曰夫老病死自世之常何獨預憂乃棄美號隱遁潛居以勞其形不亦難耶於是太子即說頌言如諸君言不當預憂使我為王老到病至若當死時寧有代我受此厄者如無有代胡可勿憂天下有慈父孝子愛徹骨髓至當死時不得相代若此偽身苦至之日雖居高位六親在側如為盲人設燭何益於無眼者吾覩眾行一切無常皆化非真樂少苦多身非己有世間虛無難得久居物生有死事成有敗安則有危得則有亡萬物紛擾皆當歸空精神無形躁濁不明行致死生之厄非直一受而已也但為貪愛蔽在癡網沒生死河莫之能覺故吾欲入山一心思四空淨度色滅恚斷求念空無所適莫是將返其源而歸其本始出其根如我願得乃可大安萍沙王及諸耆長歡喜意解太子志妙世間難有必得佛道願先度我太子默然而逝復前念言今我入山何用寶衣世間癡愚人皆為財所危即便見獵師軀遊被法衣太子喜念言此則真人衣度世慈悲服獵者何故著心念欲貿易成我志所願便持金縷衣貿取法衣震越獵者內歡喜菩薩亦俱然太子被震越柔輭鮮且潔顧視僧伽梨遇佛無差別於是遂入山菩薩得法服欣喜光照耀山林諸道士一名為阿蘭二名為迦蘭學來積年四禪具足獲致五通見光驚怪此何瑞應便共出觀遙見太子是為悉達今果出家善來悉達可坐是榻冷泉美果今可食之而作頌曰日王初出時在於山頂上是故慧明照一切諸羣生若有觀面像緣意不知猒是故道德最無雙無有比是時菩薩說頌言雖修四定意不知無上慧道心正為本不在事邪神行俗謂為真長夜求梵天是故不識道輪轉墮生死於是菩薩行起慈心徧念眾生老耄顓愚不免疾病死喪之痛欲令解脫以一其意而起悲心愍傷一切皆有饑渴寒暑得失罪咎艱難之患欲令安穩以一其意而起喜心念諸世間皆有憂苦恐怖遭逢之患欲令憺泊以一其意而起護心欲度五道八難眾生愚蔽朦闇不見正道念欲成濟使得無為以一其意得善不喜逢惡不憂捨世八事利衰毀譽稱譏苦樂不以傾動成二禪行復前到斯那川其川平正多種果樹處處有流泉浴池其中淨潔無有蚑蜂蚊䖟蠅蚤川中道士名為斯那教授弟子等五百人修其所術於是菩薩坐娑羅樹下便為一切志求無上正真之道諸天奉甘露菩薩一不肯受自誓日食一麻一米以續精氣端坐六年形體羸瘦皮骨相連元清靜寞寂默一心內思安般一數二隨三止四觀五還六淨遊志三四出十二門無分散意神通妙達棄欲惡法無復五蓋不受五欲眾惡自滅念計分明思視無為譬如健人得勝怨家意以清淨成三禪行天帝釋意念言菩薩坐樹下六年已滿形體羸瘦今當使世間人奉轉輪王食補六年之饑虛便感斯那二女使于夢中見天下盡成為水中有一華七寶光色須臾便萎失其本色見有一人以水灑上更生如故水中眾華始生萌芽覆水如出二女夢寤怪未曾有即啟語父其父不解盡問耆年皆不能說天帝復下化作梵志為女解夢言汝見天下水中生一華者是白淨王太子初生時今在樹下六年身羸形瘦是華萎時見一人水灑更生者是能獻食者小華萌芽欲出者是五道生死人也時天帝釋即說偈言六年不傾倚亦不念饑寒精進無所著形瘦皮骨連汝等修敬意奉獻於菩薩現世獲大福後世受果報女言獻食者其法云何梵志答言當取五百牛乳展轉相飲至於一牛𤚲一牛種持用作糜乳糜涌沸出高七仞左上右下右上左下斟麋入鉢釜杓不汙二女恭肅奉獻菩薩菩薩意念欲先沐浴然後受糜行詣流水側灑浴身形浴訖欲出水天神按樹枝二女奉乳糜得食氣力充呪願福無量令汝歸三尊食畢洗手漱口澡鉢已還擲水中逆流未至七里天化作金翅鳥飛來捧鉢去并髮一處供養起塔即復前行當度尼連禪河是時菩薩便說偈言度水尼連禪慈愍一切人五道三毒垢使除如水淨菩薩與是念一切癡墮冥當持八直水洗除三毒垢是時始上岸青雀有五百飛來繞菩薩三帀悲鳴去於是復前行當過瞽龍池是龍大歡喜踊出見菩薩便說偈言善哉見悉達來救何以晚奉請一切眾無上甘露漿行步地震動眾樂自然鳴正與過佛等於我無有疑今持無上慧降伏諸魔怨今當佛日照覺諸羣生眠於是復前行望見蘇林山其地平正四望清淨生草柔輭甘泉盈流華香茂潔中有一樹高雅奇特枝枝相次葉葉相加華色蓊鬱如天糚飾天旛在樹頂是則為元吉眾樹林中王於是小前行見一刈草人菩薩便問曰今汝名何等我名為吉祥今刈吉祥草今汝施我草十方皆吉祥時吉祥即說偈言以棄聖王位七寶玉女妻金銀之牀榻氍氀錦繡縟鶡鴠鳥哀聲八部真音響超越過梵天今用芻草為菩薩以偈答曰發願阿僧祇欲度五道人今往滿本願是故欲得草人與把亂草便持向樹王世間意皆亂我當正其志即持草布地齊正如所言菩薩便坐上一切蒙其恩菩薩作三要正坐及其樹若我不得道終不離三誓言我肌骨枯不動會當成過佛得道時皆悉出一心於是菩薩安坐入定棄苦樂意無憂喜想心不依善亦不附惡正在其中如人沐浴淨潔覆以白㲲中外俱淨表裏無垢喘息自滅寂然無變成四禪行已得定意不捨大悲智慧方便究暢要妙通三十七道品之行何謂三十七品一為四意止二為四意斷三為四神足四為五根五為五力六為七覺意七為八直行周而復始苦空非常無相無願我念世間貪愛嗜欲墮生死苦少能自覺本從十二因緣起何等為十二本從癡行便有識緣識行便有名字從名字行便有六入緣六入行便有更樂緣更樂行便有痛緣痛行便有愛緣愛行便有取緣取行便有有緣有行便有生緣生行便有老死憂悲苦痛心惱大患具有精神從是轉墮生死欲得道者當斷貪愛滅除情欲無為無起然則癡滅癡滅則行滅行滅則識滅識滅則名字滅名字滅則六入滅六入滅則更樂滅更樂滅則痛滅痛滅則愛滅愛滅則取滅取滅則有滅有滅則生滅生滅則老死憂悲苦痛心惱大患皆盡是謂得道菩薩心自念言今當降魔官屬即放眉間毫相光明感動魔宮魔大惶怖心中不寧觀見菩薩已在樹下清淨無欲精思不懈心中煩毒飲食不甘妓樂不御念是道成必大勝我及其未作佛壞其道意魔子須摩提前諫父曰菩薩行淨三界無比以得自然神通眾梵諸天億百皆往禮侍此非天人所當沮壞無為興惡自毀其福魔王不聽召三玉女一名恩愛二名常樂三名大樂父王莫憂吾等自往壞菩薩道不足為勞父王勿復憂念於是三女莊嚴天服從五百玉女到菩薩所彈琴歌頌婬欲之辭欲亂道意三女復言仁德至重諸天所敬應有供養故天獻我我等潔淨年在盛時願得晨起夜寐供侍左右菩薩答言汝宿有福受得天身不惟無常而作妖媚形體雖好而心不端譬如畫瓶中盛臭毒將以自壞有何等奇福難久居婬惡不善自忘其本福盡罪至墮三惡道受六畜形欲脫至難汝輩亂人道意不計非常經歷劫數展轉五道今汝曹等未離勤苦吾在世間處處所生觀視老者如母中者如姊小者如妹諸姊各各還宮勿復作是曹事菩薩一言便成老母頭白齒落眼冥脊傴拄杖相扶而還魔見三女還皆成老母益大忿怒更召鬼神王合得十八億皆從天來下圍繞菩薩三十六由旬皆使變成師子熊羆兕虎象龍牛馬犬豕猴猨之形不可稱言蟲頭人軀蚖虵之身黿龜之首而有六目或一頸而多頭齒牙爪距擔山吐火雷電四遶擭持戟矛菩薩慈心不驚不怖一毛不動光顏益好鬼兵不能得近魔王便前說偈問言菩薩慈心所問盡答曰比丘何求坐樹下樂於林藪毒獸間雲起可畏窈冥冥天魔圍遶不以驚古有真道佛所行恬憺為上除不明其城最勝法滿藏吾求斯坐決魔王汝當作王轉金輪七寶自至典四方所受五欲最無比斯處無道起入宮吾覩欲盛吞火銅棄國如唾無所貪得王亦有老死憂去此無利勿妄談何安坐林如大語委國財位守空閑不見我興四部兵象馬步兵十八億已見猴猨師子面虎兕毒虵豕鬼形皆持刀劒擭戈矛超躍哮呼滿空中設復億姟神武備為魔如汝來會此矢刃火攻如風雨不先得佛終不起魔有本願令我退吾亦自誓不虛還今汝福地何如佛於是可知誰得勝吾會終身快布施故典六天為魔王比丘知我宿福行自稱無量誰為證昔吾行願從錠光受拜為佛釋迦文怒畏想盡故坐斯意定必解壞汝軍我所奉事諸佛多財寶衣貪常施人仁戒積德厚於地是以脫想無患難菩薩即以智慧力伸手接地是知我應時普地軯大動魔與眷屬顛倒墮魔王敗績悵失利昏迷却踞前畫地其子又曉心乃寤即時自歸前悔過吾以不復用兵器等行慈心却魔怨世用兵器動人心而我以等如眾生若調象馬雖已調然後故態會復生若得最調如佛性已如佛調無不仁諸天見佛擒魔眾忍調無想怨自降諸天歡喜奉華臻非法王壞法王勝本從等意智慧力慧能即時攘不祥能使怨家為弟子當禮四等道之證面如滿月色從容名聞十方德如山求佛像貌難得比當稽首斯度世仙菩薩累劫清淨之行至儒大慈道定自然忍力降魔鬼兵退散定意如故不以智慮無憂喜想是日夜半後得三術闍漏盡結解自知本昔久所習行四神足念精進定欲定意定慧定得變化法所欲如意不復用思身能飛行能分一身作百作千至億萬無數復合為一能徹入地石壁皆過從一方現俯沒仰出譬如水波能身中出水火能履水行虛身不陷墜坐臥空中如飛鳥翔立能及天手捫日月欲身平立至梵自在眼徹視耳洞聽意預知諸天人龍鬼神蚑行蠕動之類身行口言心所念悉見聞知諸有貪婬無貪婬者有瞋怒無瞋怒者有愚癡無愚癡者有愛欲無愛欲者有大志行無大志行者有內外行無內外行者有念善不念善者有一心無一心者有解脫意無解脫意者一切悉知菩薩觀天上人中地獄畜生鬼神五道先世父母兄弟妻子中外姓字一一分別一世十世百千萬億無數世事至於天地一劫崩壞空荒之時一劫始成人物興時能知十劫百劫至千萬億無數劫中內外姓字衣食苦樂壽命長短死此生彼展轉所趣從上頭始諸所更身生長老終形色好醜賢愚苦樂一切三界皆分別知見人魂神各自隨行生五道中或墮地獄或墮畜生或作鬼神或生天上或入人形有生豪貴富樂家者有生卑鄙貧賤家者知眾生或五陰自蔽一色像二痛癢三思想四行作五魂識皆習五欲眼貪色耳貪聲鼻貪香舌貪味身貪細滑牽於愛欲惑於財色思望安樂從是生諸惡本從惡致苦能斷愛習不隨婬心大如毛髮受行八道則眾苦滅譬如無薪亦無火是謂無為度世之道菩薩自知己棄惡本無婬怒癡生死已盡五陰諸種悉斷無餘災孽所作已成智慧已了明星出時廓然大悟得無上正真道為最正覺得佛十八法有十神力四無所畏佛十八法者謂從得佛至於泥洹一無失道二無空言三無妄志四無不靜意五無若干想六無不省視七志欲無減八精進無減九定意無減十智慧無減十一解脫無減十二度知見無減十三古世之事悉知見十四來世之事悉知見十五今世之事悉知見十六攬眾身行化以始所知十七攬眾言行化以始所知十八攬眾意行化以始所知是為佛十八不共之法十神力者佛悉知見深微隱遠是處非處明審如有一力也佛悉明知來今往古所造行地其受報處二力也佛悉分別天人眾生彼彼異念三力也佛知眾生若干種語及度世語四力也佛悉了知世間雜種無量情態五力也佛能現禪解脫定行除眾勞諍六力也佛知欲縛知欲解要在所宜行七力也佛智如海善言無量追識一切宿命所更八力也佛天眼淨見人物死神所出生善惡殃福隨行受報九力也佛漏已盡無復縛著神真叡智自知見證究暢道行可作能作無餘生死其智明審是為佛十神力也四無所畏者佛神智正覺無所不知愚人或言佛不悉知至梵魔眾聖皆莫能論佛之智故獨步不懼一無畏也佛漏盡悉止愚或相言佛漏未盡至梵魔眾聖莫能論佛之志故獨步不懼二無畏也佛說經戒天下誦習愚或相言佛經可遏至梵魔眾聖莫能論毀佛之正經故獨步不懼三無畏也佛現道義言真而要能度苦厄愚或相言不能度苦至梵魔眾聖莫能論佛正道故周行不懼四無畏也佛得是意一切智見坐自念言是實微妙難知難明甚難得也高而無上廣不可極淵而無下深不可測大包天地細入無間養育眾生如視赤子承事諸佛積德無量累劫動苦不亡其功今悉得之喜自頌曰作福之報快眾願皆得成速疾入眾寂皆得至泥洹今覺佛極尊棄婬淨無漏一切能將導從者必歡喜是時佛在摩竭提界善勝道塲貝多樹下德力降魔覺慧神靜三達無礙度二賈客提謂波利授三自歸及與五戒為清信士念昔錠光別我為佛汝後百劫當得作佛名釋迦文如來成等正覺解無上道為天人師號佛世尊度脫眾生如我今也吾從是來建立弘誓奉行六度四等四恩三十七品善權隨時一切諸法積累不倦高行殊異忍苦無量功報不遺大願果成佛說經已一切眾會皆大歡喜為佛作禮而去

　　按佛國記烏萇國是正北天竺也常傳言佛至北天竺即到此國佛遺足跡於此

　　宿呵多國佛法亦盛昔天帝釋試菩薩化作鷹鴿割肉貿鴿佛即成道與諸弟子遊行語云此本是吾割肉貿鴿處國人由是得知於此處起塔金銀校飾

　　犍陀衛國是阿育王子法益所治處佛為菩薩於此國以眼施人其處亦起大塔金銀校飾

　　竺剎尸羅國竺剎尸羅漢言截頭也佛為菩薩時於此處以頭施人故因以為名

　　弗樓沙國佛昔將諸弟子遊行語阿難云吾般泥洹後當有國王名罽膩伽於此處起塔後膩伽王出世出行遊觀時天帝釋欲開發其意化作牧牛小兒當道起塔王問言汝作何等答曰作佛塔王言大善於是王即於小兒塔上起塔高四十餘丈眾寶校飾凡所經見塔廟壯麗威嚴都無此比傳云閻浮提塔唯此為上王作塔成已小塔即自傍出大塔南高三尺許

　　僧伽施國有佛上忉利天三月為母說法來下處佛上忉利天以神通力都不使諸弟子知未滿七日乃放神足阿那律以天眼遙見世尊即語尊者大目連汝可往問訊世尊目連即往頭面禮足共相問訊問訊已佛語目連吾却後七日當下閻浮提目連即還於時八國大王及諸臣民不見佛久咸皆渴仰雲集此國以待世尊時優鉢羅比丘尼即自心念今日國王臣民皆當奉迎佛我是女人何由得先見佛即以神足化作轉輪聖王最前禮佛佛從忉利天上來向下下時化作三道寶階佛在中道七寶階上行梵天王亦化作白銀階在右邊執白拂而侍天帝釋化作紫金階在左邊執七寶蓋而侍諸天無數從佛下佛既下三階俱沒於地餘有七級現後阿育王欲知其根際遣人掘看下至黃泉根猶不盡王益信敬即於階上起精舍當中階作丈六立像精舍後立石柱高三十肘上作師子柱內四邊有佛像內外映徹淨若琉璃有外道論師與沙門諍此住處時沙門理屈於是共立誓言此處若是沙門住處者今當有靈驗作是言已柱頭師子乃大鳴吼見證於是外道懼怖心伏而退佛以受天食三月故身作天香不同世人即便浴身後人於此處起浴室浴室猶在優鉢羅比丘尼初禮佛處今亦起塔佛在世時有翦髮爪作塔及過去三佛并釋伽文佛坐處經行處及作諸佛形像處盡有塔今悉在天帝釋梵天王從佛下處亦起塔北五十由延有一寺名火境火境者惡鬼名也佛本化是惡鬼後人於此處起精舍以精舍布施阿羅漢以水灌手水瀝滴地其處故在正復掃除常現不滅此處有辟支佛食處泥洹地大如車輪餘處生草此處獨不生及曬衣地處亦不生草衣條著地跡今故現在東南罽饒夷城去城西六七里恆水北岸佛為諸弟子說法處傳云說無常苦說身如泡沫等此處起塔猶在恆水南一林名呵棃佛於此中說法經行坐處盡起塔

　　沙祗大國城南門道東佛本在此嚼楊枝刺土中即生長七尺不增不減諸外道婆羅門嫉妬或斫或拔遠棄之其處續生如故

　　拘薩羅國城南門千二百步道西長者須達起精舍精舍東向開門戶兩廂有二石柱左柱上作輪形右柱上作牛形池流清淨林木尚茂眾華異色蔚然可觀即所謂祗洹精舍也佛上忉利天為母說法九十日波斯匿王思見佛即刻牛頭栴檀作佛像置佛坐處佛後還入精舍像即避出迎佛佛言還坐吾般泥洹後可為四部眾作法式像即還坐此像最是眾像之始後人所法者也佛於是移住南邊小精舍與像異處相去二十步精舍西北四里有榛名曰得眼本有五百盲人依精舍住此佛為說法盡還得眼盲人歡喜刺杖著地頭面作禮杖遂生長大世人重之無敢伐者遂成為榛是故以得眼為名祗洹眾僧中食後多往彼榛中坐禪祗洹精舍東北六七里毗舍佉母作精舍請佛及僧此處故在祗洹精舍大援落有二門一門東向一門北向此園即須達長者布金錢買地處也精舍當中央佛住此處最久說法度人經行坐處亦盡起塔皆有名字乃孫陀利殺身謗佛處出祗洹東門北行七十步道西佛昔共九十六種外道論議國王大臣居士人民皆雲集而聽時外道女名旃遮摩那起嫉妬心及懷衣著腹前似若妊身於眾會中謗佛以非法於是天帝釋即化作白鼠齧其腰帶斷所懷衣墮地地即劈裂生入地獄及調達毒瓜欲害佛生入地獄處後人皆標識之又於論議處起精舍精舍高六丈許裏有坐佛其道東有外道天寺名曰影覆與論議處精舍夾道相對亦高六丈許所以名影覆者日在西時世尊精舍影則映外道天寺日在東時外道天寺影則北映終不得映佛精舍也外道常遣人守其天寺掃灑燒香然燈供養至明旦其燈輒移在佛精舍中婆羅門恚言諸沙門取我燈自供養佛為爾不止婆羅門於是夜自伺候見其所事天神持燈繞佛精舍三帀供養佛已忽然不見婆羅門乃知佛神大即捨家入道傳云近有此事舍衛城東南四里璢璃王欲伐舍夷國世尊當道側立立處起塔城西五十里一邑名都維是迦葉佛本生處父子相見處般泥洹處皆悉起塔舍衛城東南十一由延一邑名那毗伽此北一由延一邑是拘那含牟尼佛所生處父子相見處般泥洹處皆起塔此東一由延迦維羅衛城城中都無王民甚如坵荒只有眾僧民戶數十家而已白淨王故宮處作太子母形像乃太子乘白象入母胎時太子出城東門見病人廻車還處皆起塔阿夷相太子處與難陀等撲象角射箭處東南去三十里入地令泉水出後世人治作并令行人飲之佛得道還見父王處五百釋子出家向優波離作禮地六種震動處佛為諸天說法四天王守四門父王不得入處佛在尼拘律樹下東向坐大愛道布施佛僧伽棃處此樹猶在璢璃王殺釋種子釋種子先盡得須陀洹立塔今亦在城東北數里有王田太子樹下觀耕者處城東五十里有王園園名論民夫人入池洗浴出池北岸二十步舉手攀樹枝東向生太子二龍王浴太子身浴處遂作井及上洗浴池今眾僧常取飲之凡佛有四處常定一者成道處二者轉法輪處三者說法論議伏外道處四者上忉利天為母說法來下處餘則隨時示現焉

　　藍莫國東拘夷那竭城城北雙樹間希連河邊世尊於此北首而般泥洹及須跋最後得道處以金棺供養世尊七日處金剛力士放金杵處八王分舍利處諸處皆起塔有僧伽藍今悉現在從此東南十二由延諸棃車欲逐佛般泥洹處而佛不聽戀佛不肯去佛化作大深壍不得渡佛與鉢作信遣還其家立石柱上有銘題

　　摩竭提國東南一小孤石山山頭有石室石室南向佛坐其中天帝釋將天樂般遮彈琴樂佛處帝釋以四十二事問佛一一以指畫石畫跡故在從此西南那羅聚落是舍利弗本生村舍利弗還於此村中般泥洹即此處起塔今亦現在從此西一由延王舍新城出城南四里南向入谷至五山裏五山周圍狀若城郭即是䓅沙王舊城城東西可五六里南北七八里舍利弗目連初見頞鞞處尼揵子作火坑毒飯請佛處阿闍世王酒飲黑象欲害佛處城東北角曲中耆舊於菴婆羅園中起精舍請佛及千二百五十弟子供養處今故在谷搏山東南上十五里到耆闍崛山未至頭三里有石窟南向佛本於此坐禪西北三十步復有一石窟阿難於中坐禪天魔波旬化作鵰鷲住窟前恐阿難佛以神足力隔石舒手摩阿難肩怖即得止鳥跡手孔今悉存故曰鵰鷲窟山窟前有數百佛在石室前東西經行調達於山北嶮𡾟間橫擲其石傷佛足指處石猶在佛說法堂已毀壞止有磚壁基在搏南山有一石室名賓波羅窟佛食後常於此坐禪又西五六里有一石室名車帝佛泥洹後五百阿羅漢結集經處出經時鋪三空座莊嚴校飾舍利弗在左目連在右五百數中少一阿羅漢大迦葉為上座時阿難在門外不得入其處起塔今亦在從此西伽耶城城南二十里菩薩本苦行六年處有林木此西三里佛入水洗浴天按樹枝得攀出池處又北二里得彌家女奉佛乳糜處從此北二里佛於一大樹下石上東向坐食糜樹石今悉在石可廣長六尺高二尺許國中寒暑均調樹木或數千歲乃至萬歲此東北一石窟菩薩入中西向結跏趺坐心念若我成道當有神驗石壁上即有佛影現長三尺許今猶明亮時天地大動諸天在空中白言此非過去當來諸佛成道處去此西南行減半由延貝多樹下是過去當來諸佛成道處諸天說是語已即便在前唱導導引而去菩薩起行離樹三十步天授吉祥草菩薩受之復行十五步五百青雀飛來繞菩薩三帀而去菩薩前到貝多樹下敷吉祥草東向而坐時魔王遣三玉女從北來試魔王自從南來試菩薩以足指按地魔兵退散三女變老自上苦行六年處及此諸處後人皆於中起塔立像今皆在佛成道已七日觀樹受解脫樂處佛於貝多樹下東西經行七日處諸天化作七寶屋供養佛七日處文鱗育龍七日繞佛處佛於尼拘律樹下方石上東向坐梵天來請佛處四天王奉鉢處五百賈客授麨蜜處度迦葉兄弟師徒千人處此諸處亦起塔佛得道處有三僧伽藍皆有僧住眾僧民戶供給饒足無所乏少戒律嚴峻威儀坐起入眾之法佛在世時聖眾所行以至於今佛泥洹已來四大塔處相承不絕四大塔者佛生處得道處轉法輪處般泥洹處

　　迦尸國波羅捺城城東北十里許得仙人鹿野苑精舍此苑本有辟支佛住常有野鹿栖宿世尊將成道諸天於空中唱言白淨王子出家學道却後七日當成佛辟支佛聞已即取泥洹故名此處為仙人鹿野苑世尊成道已後人於此處起精舍佛欲度拘鱗等五人五人相謂言此瞿曇沙門本六年苦行日食一麻一米尚不得道況入人間恣身口意何道之有今日來者慎勿與語佛到五人皆起作禮處復北行六十步佛於此東向坐始轉法輪度拘鱗等五人處其北二十步佛為彌勒授記處其南五十步翳羅鉢龍問佛我何時當得免此龍身此處皆起塔現在

　　拘睒彌國精舍瞿師羅園佛昔住處東八由延佛本於此度惡鬼處亦嘗在此住經行坐處皆起塔

　　師子國本無人民止有鬼神及龍居之佛至其國欲化惡龍以神足力一足躡王城北一足躡山頂兩跡相去十五由延於王城北跡上起大塔高四十丈金銀莊校眾寶合成

　　按如來方便善巧呪經時釋迦如來在虛空為護一切無量眾生除一切病斷一切惡諸邪鬼故說是神呪

　　南無佛陀耶(一)南無達摩耶(二)南無僧伽耶(三)南無貰迦牟尼夷(四)多他伽多耶(五)阿囉漢坻(六)三藐三佛陀耶(七)多地他懼迷懼迷(八)摩訶懼迷(九)多犂多犂(十)摩訶多犂(十一)柘犂柘犂(十二)摩訶柘犂(十三)大唎大唎(十四)摩訶大唎(十五)帝唎帝唎(十六)摩訶帝唎(十七)呵呵翅隸翅隸(十八)摩呵翅隸(十九)諸嚧諸嚧(二十)摩呵諸嚧(二十一)覓隸覓隸(二十二)摩呵覓隸(二十三)帝隸帝隸(二十四)摩呵帝隸(二十五)度迷度迷(二十六)摩呵度迷(二十七)柘犂柘犂(二十八)摩呵柘犂(二十九)詰唎詰唎(三十)摩呵詰唎(三十一)折隸折隸(三十二)摩呵折隸(三十三)蘇婆呵(三十四)

　　爾時釋迦如來說是呪已告虛空藏菩薩言虛空藏若善男子善女人受持讀誦是陀羅尼者一切刀杖所不能加一切水火亦不能害一切惡病所不能惱終不橫死如前六佛所說神呪等無有異

　　按釋迦氏譜長阿含云佛入城向雙樹間令阿難敷座使足南首北面向西方以法久流北方故佛自四褻僧伽梨偃右脅如師子王累足而臥鬼神以華散地佛廣說往昔六返作輪王於此地厝骨我今成正覺已於此處復捨身命涅槃有菩薩名迦葉廣問病因并決諸疑佛從臥起放大光明照無量土八熱八寒諸地獄苦皆悉消滅光中說言一切眾生皆有佛性廣說法要度人無數故現倚臥令未得道者為得道因又為八部大設供養以千端㲲纏身七寶棺盛香油灌香木焚二㲲不然一在外一在內為諸眾生分散舍利

　　雙卷泥洹經云告諸比丘佛之遺令必共慎之却後一億四千餘歲乃復有佛我為聖師至七十九所應作者並已究暢汝其勉之夜已半矣無宜放逸善法由生萬物無常此是後說於是世尊即入初禪二三四禪空識不用至非想定入滅盡定從定起已入非想定乃至四三二初禪又從初禪入二三四禪從定起已入般涅槃於是大地震動幽冥大明天雨香華散大會上梵釋神天各作偈頌諸比丘等悲慟殞絕阿那律告止諸天滿空諸比丘等悲號搔擾恐有怪責既聞此喻互相裁抑

　　諸比丘竟夜講法達於天曉那律告阿難入城告知如來已滅度宜知所作聞已悲慟各齎香華樂具詣樹供養竟一日已以舍利置牀上諸天舉角入城東門遍諸里巷國人皆出詣城西門在高顯處天意留至七日令得供養又出北門度尼連河天冠寺中各嚴眾具以輪王法供辦葬具香水浴已劫貝周纏內金棺中外鐵槨盛沉檀名香積上將欲加火而天滅之待迦葉故

　　摩耶經云佛涅槃時夫人天上現五大惡夢時阿那律殯如來已昇天告之聞之悶絕甦已與眷屬下遙見佛棺不能自勝前至頂禮天華布散顧見大衣鉢杖執之悲感雨下成河佛以神力棺蓋歘開合掌舉慰從內起坐放千光明時佛合掌問訊顧勿啼哭廣說諸偈此名母子相見經便與辭別棺便忽闔三千界動八部悲感

　　按酉陽雜俎那揭羅國城東塔中有佛頂骨周二尺欲知善惡者以香塗印骨其迹煥然善惡相悉見

　　按三藏法數世尊往昔在山修道號善慧比丘得五種奇特夢走白普光如來請為解說所夢之相一夢臥大海普光云夢臥大海者汝身現居生死海中未到彼岸未證涅槃也二夢枕須彌普光云夢枕須彌者以表出生死海登於彼岸將證涅槃也三夢海中一切眾生入我身內普光云夢大海中一切眾生入身內者以示當於塵勞海中為諸眾生作歸依處濟度有情超於彼岸也四夢手執日普光云夢執日者以表智慧光明普照法界開導昏迷歸正覺路也五夢手執月普光云夢執月者以表方便之智入於生死塵勞界內用清凉法化導眾生令離熱惱也如來三十二相謂如來應化之身具此三十二相以表法身眾德圓極人天中尊眾聖之王也

　　十種佛佛梵語具云佛陀華言覺謂自覺覺他覺行圓滿也一成正覺佛謂佛於菩提樹下降伏諸魔朗然大悟證無上果是名成正覺佛二願佛謂佛從兜率下生人間說法度生酬宿因願是名願佛三業報佛謂佛修萬行清淨業因感相好莊嚴果報是名業報佛四住持佛謂佛真身及於舍利住持世間永久不壞是名住持佛五涅槃佛梵語涅槃華言滅度謂佛應身化事既終示現滅度是名涅槃佛六法界佛謂佛證一真法界無漏之體有大智慧放大光明徧照一切是名法界佛七心佛謂佛心體離念虛徹靈通本來真覺寂然獨照是名心佛八三昧佛梵語三昧華言正定謂佛常住大定如如不動了知一切是名三昧佛九本性佛謂佛具大智慧照了自性本來是佛具足恆沙性妙功德是名本性佛十隨樂佛謂佛隨機樂欲如意速疾即為現身說法令其行業成就是名隨樂佛

　　如來十身一菩提身梵語菩提華言道謂如來於菩提樹下降伏外魔朗然大悟成等正覺是名菩提身二願身謂如來本願徧周法界誓度一切眾生故從兜率降生人間說法利生酬宿因願是名願身三化身謂如來隨類化現普應羣機若月臨眾水是名化身四力持身謂如來神力任持全身碎身永久不壞作眾生福田是名力持身五相好莊嚴身謂如來證得微塵數相好莊嚴實報之身是名相好莊嚴身六威勢身謂如來處於眾會道塲威德廣大一切天魔外道無不歸伏如月光明掩映眾星是名威勢身七意生身謂如來隨自他意處處受生度諸有情意有所往身即隨到是名意生身八福德身謂如來福德具足猶如大海無不涵容是名福德身九法身謂如來法性真常湛然清淨周徧法界經云佛以法為身清淨如虛空是名法身十智身謂如來妙智圓明決了諸法通達無礙是名智身

　　按指月錄世尊示隨色摩尼珠問五方天王此珠而作何色時五方天王互說異色世尊藏珠復擡手曰此珠作何色天王曰佛手中無珠何處有色世尊曰汝何迷倒之甚吾將世珠示之便強說有青黃赤白色吾將真珠示之便總不知時五方天王悉自悟道世尊因黑氏梵志獻合歡梧桐花佛召仙人放下著梵志放下左手一株花佛又召仙人放下著梵志又放下右手一株花佛又召仙人放下著梵志曰吾今兩手俱空更教放下箇甚麼佛曰吾非教汝放捨其花汝當放捨外六塵內六根中六識一時捨却無可捨處是汝放身命處梵志於言下悟無生忍

　　世尊因普眼菩薩欲見普賢不可得見乃至三度入定徧觀三千大千世界覓普賢不可得見而來白佛佛曰汝但於靜三昧中起一念便見普賢於是普眼纔起一念便見普賢向空中乘六牙白象

　　世尊因五通仙人問世尊有六通我有五通如何是那一通佛召五通仙人仙人應諾佛曰那一通你問我

　　世尊一日因文殊在門外立乃曰文殊文殊何不入門來文殊曰我不見一法在門外何以教我入門

　　無邊身菩薩將竹杖量世尊頂丈六了又丈六量到梵天不見世尊頂乃擲下竹杖合掌說偈云

虛空無有邊佛功德亦然若有能量者窮劫不可盡

　　按佛法金湯編昭王二十六年四月八日大地宮殿震動池井汎溢日有重輪五色祥光入貫太微徧照西方王問羣臣莫測其祥太史蘇由筮之得乾之九五繇曰此西方聖人降誕之相却後千年教法來此王命鑴石記之置之南郊天祠前

　　穆王二十三年數有光明來照王都疑戎𡨥至遣相國呂侯出師防之乃西方聖人說法度人流光遠及也五十三年二月十五日大地震動狂風折木江河鼓濤池井沸湧鳥獸悲鳴日午有白虹十二道南北通貫王憂及社稷召太史扈多筮之曰吉願王無憂此西方聖人示滅異感也

　　按三才圖會釋迦牟尼佛姓剎利初生時即周昭王二十四年四月八日也年十九出家至穆王三年明星出時成佛時年三十矣住世四十九年泊然宴寂時穆王五十二年二月十五日


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十八卷目錄佛菩薩部彙考二彌勒佛阿彌陀佛藥師佛地藏菩薩普賢菩薩

神異典第七十八卷

　　佛菩薩部彙考二

　　彌勒佛

　　按佛說觀彌勒菩薩下生經聞如是一時佛在舍衛國祗樹給孤獨園與大比丘眾千五百人俱爾時阿難偏袒右臂右膝著地白世尊言如來元鑒無事不察當來過去現在三世皆悉明了過去諸佛姓字名號弟子菩薩翼從多少皆悉知之一刧百劫若無數劫皆悉觀察亦復知國王大臣人民姓字悉能分別如今現在國界若干亦復明了將來久遠彌勒出現至真等正覺欲聞其變弟子翼從佛境豐樂為經幾時佛告阿難汝還就坐聽我所說彌勒出現國土豐樂弟子多少善思念之執在心懷是時阿難從佛受教即還就坐爾時世尊告阿難曰將來久遠於此國界當有城郭名曰雞頭東西十二由旬南北七由旬土地豐熟人民熾盛街巷成行爾時城中有龍王名曰水光夜雨香澤晝則清和是時雞頭城中有羅剎鬼名曰葉華所行順法不違正教每伺人民寢寐之後除去穢惡諸不淨者又以香汁而灑其地極為香淨阿難當爾之時閻浮提地東西南北十萬由旬諸山河石壁皆自消滅四大海水各據一方時閻浮地極為平整如鏡清明舉閻浮地內穀食豐賤人民熾盛多諸珍寶諸村聚落雞鳴相接是時弊華果樹枯竭穢惡亦自消滅其餘甘美果樹香氣殊好者皆生於地爾時時氣和適四時順節人身之中無有百八之患貪欲瞋恚愚癡不大殷勤人心均平皆同一意相見歡悅善言相向言辭一類無有差別如彼鬱單越人而無有異是時閻浮地內人民大小皆同一響無有若干差別異也彼時男女之類意欲大小便時地自然開事訖之後地復還合爾時閻浮地內自然生粳米亦無皮裹極為香美食無患苦所謂金銀珍寶硨磲瑪瑙真珠琥珀各散在地無人省錄是時人民手執此寶自相謂言昔者之人由此寶故更相傷害繫閉在獄受無數苦惱如今此寶與瓦石同流無人守護爾時法王出現名曰儴佉正法治化七寶成就所謂七寶者金輪寶象寶馬寶珠寶玉女寶典兵寶守藏寶是謂七寶鎮此閻浮地內不以刀仗自然靡伏如今阿難四珍之藏乾陀越國伊羅鉢寶藏多諸珍寶異物不可稱計第二彌提羅國般綢大藏亦多珍寶第三須賴吒大國有大寶藏亦多珍寶第四波羅捺國儴佉大寶藏亦多諸珍寶不可稱計此四大藏自然應現諸守藏人各來白王唯願大王以此寶藏之物惠施貧窮爾時儴佉大王得此寶已亦復不省錄之竟無財物之想時閻浮地內自然樹上生衣極細柔輭人取著之如今鬱單越人自然樹上生衣而無有異爾時彼王有大臣名曰修梵摩是王少小同好王甚愛敬又且顏貌端正不長不短不肥不瘦不白不黑不老不少是時修梵摩有妻名梵摩越玉女中最極殊妙如天帝妃口作優鉢羅華香身作旃檀香諸婦人八十四態永無復有亦無疾病亂想之念爾時彌勒菩薩於兜率天觀察父母不老不少便降神下應從右脅生如我今日右脅生無異彌勒菩薩亦復如是兜率諸天各各唱令彌勒菩薩已降神生是時修梵摩即與子立字名曰彌勒彌勒菩薩有三十二相八十種好莊嚴其身身黃金色爾時人壽極長無有諸患皆壽八萬四千歲女人五百歲然後出𡣪爾時彌勒在家未經幾時便當出家學道爾時去雞頭城不遠有道樹名曰龍華高一由旬廣五百步時彌勒菩薩坐彼樹下成無上道果當其夜半彌勒出家即其夜分成無上道應時三千大千剎土六反震動地神各各而相告曰今彌勒已成佛道其聲轉至聞四天王宮彌勒已成佛道轉聞徹於三十三天燄摩天兜率陀天化樂天他化化自在天乃至梵天彌勒已成佛道爾時魔王名曰大將以法治化聞如來名音響之聲歡喜踊躍不能自勝七日七夜不眠不寐是時魔王將欲界無數人天至彌勒佛所恭敬禮拜彌勒聖尊與諸人天漸漸說法微妙之論所謂論者施論戒論生天之論欲不淨想出要為妙爾時彌勒見諸人民已發心歡喜諸佛世尊常所說法苦集盡道與諸天人廣分別其義爾時座上八萬四千天子諸塵垢盡得法眼淨爾時大將魔王告彼界人民之類曰汝等速出家所以然者彌勒今日已度彼岸亦當度汝等使至彼岸爾時雞頭城中有一長者名曰善財聞魔王教令又聞佛音響將八萬四千眾至彌勒佛所頭面禮足在一面坐爾時彌勒漸為說法微妙之論所謂論者施論戒論生天之論欲不淨想出要為妙爾時彌勒見諸人民心開意解如諸佛世尊常所說法苦集盡道為諸天人廣分別其義爾時座上八萬四千人諸塵垢盡得法眼淨是時善財與八萬四千人等即前白佛求索出家善修梵行盡成羅漢道果爾時彌勒初會八萬四千人得阿羅漢是時儴佉王聞彌勒已成佛道便往至佛所欲得聞法時彌勒佛與王說法初善中善後善義理深邃爾時大王復於異時立太子為王賜剃頭師珍寶復以雜寶與諸梵志將八萬四千眾往至佛所求作沙門盡成道果得阿羅漢是時修梵摩大長者聞彌勒已成佛道將八萬四千梵志之眾往至佛所求作沙門得羅漢道果唯修梵摩一人斷三結使必盡苦際是時佛母梵摩越復將八萬四千婇女之眾往至佛所求作沙門爾時諸女盡得羅漢唯有梵摩越一人斷三結使成須陀洹爾時諸剎利婦聞彌勒如來出現世間成等正覺數千萬眾往至佛所頭面禮足在一面坐各各生心求作沙門出家學道或有越次取證或有不取證者爾時阿難其不越次取證者盡是奉法之人厭患一切世間不可樂想爾時彌勒當說三乘教如我今也弟子之中大迦葉者行十二頭陀過去諸佛所善修梵行此人當佐彌勒佛勸化人民爾時迦葉去如來不遠結跏趺坐正身正意繫念在前爾時世尊告迦葉曰吾今年已衰耗向八十餘然今如來有四大聲聞堪任遊化智慧無盡眾德具足云何為四所謂大迦葉比丘君屠鉢歎比丘賓頭盧比丘羅云比丘汝等四大聲聞要不般涅槃須吾法沒盡然後乃當般涅槃大迦葉亦不應般涅槃須待彌勒出現世間所以然者彌勒所化弟子盡是釋迦文佛弟子由我遺化得盡有漏摩竭國界毗提村中大迦葉於彼山中住又彌勒如來將無數千人前後圍繞往至此山中遂蒙佛恩諸鬼神當與開門使得見迦葉禪窟是時彌勒伸右手指示迦葉告諸人民過去久遠釋迦文佛弟子名曰迦葉今日現在頭陀苦行最為第一是時諸人見是事已歎未曾有無數百千眾生諸塵垢盡得法眼淨或有眾生見迦葉身已此名為最初之會九十六億人皆得阿羅漢斯等之人皆是我弟子所以然者悉由受我教訓之所致也亦由四事因緣惠施仁愛利人等利阿難爾時彌勒如來當取迦葉僧伽棃著之是時迦葉身體奄然星散是時彌勒復取種種華香供養迦葉所以然者諸佛世尊有敬心於正法故彌勒亦由我所受正法化得成無上正真之道阿難當知彌勒佛第二會時有九十四億人皆得阿羅漢亦復是我遺教弟子行四事供養之所致也又彌勒第三之會九十二億人得阿羅漢亦復是我遺教弟子爾時比丘姓號皆曰慈氏弟子如我今日諸聲聞皆稱釋迦弟子爾時彌勒為諸弟子說法汝等比丘當思維無常之想樂有苦想計我無我想實有空想色變之想青瘀之想膖脹之想食不消想膿血想一切世間不可樂想所以然者比丘當知此十想者皆是過去釋迦文佛為汝等說令得盡有漏心得解脫若此眾中釋迦文佛弟子過去之時修於梵行來至我所或於釋迦文佛所奉持其法來至我所或復於釋迦文佛所供養三寶來至我所或於釋迦文佛所彈指之頃修於善本來至此間或於釋迦文佛所行四等心來至此者或於釋迦文佛所受持五戒三自歸法來至我所或於釋迦文佛所起立寺廟來至我所或於釋迦文佛所補治故寺來至我所或於釋迦文佛所受八關齋法來至我所或於釋迦文佛所香華供養來至此者或復於彼聞法悲泣墮淚來至我所或復於釋迦文佛所專心聽法來至我所或復盡形壽善持禁戒來至我所或復盡形壽善持梵行來至我所或復有書讀諷誦來至我所或復承事供養來至我所者爾時彌勒便說偈言增益戒聞德禪及思惟業善修於梵行而來至我所勸施發歡心修行心原本意無若干想皆來至我所欲發平等心承事於諸佛飯食於聖眾皆來至我所所誦戒契經善習與人說然熾於法本今來至我所釋種善能化供養諸舍利承事法供養今來至我所若有書寫經頒宣於素上其有供養者皆來至我所繒綵及諸物供養於塔寺自稱南無佛皆來至我所供養於現在諸佛過去者禪定正平等亦無有增減是故於佛法承事於聖眾專心事三寶必至無為處阿難當知彌勒如來在彼眾中當說此偈爾時彼眾中諸天人民思惟此十想十一垓人諸塵垢盡得法眼淨彌勒如來千歲之中眾僧無有瑕穢爾時恆以一偈已為禁戒口意不行惡身亦無所犯當除此三行速脫生死關過千歲後當有犯戒之人遂復立戒彌勒如來當壽八萬四千歲般涅槃後遺法當存八萬四千歲所以然者爾時眾生皆是利根其有善男子善女人欲得見彌勒佛及三會聲聞眾及雞頭城及見儴佉王并四大藏珍寶者欲食自然粳米者并著自然衣裳身壞命終生天上者彼善男子善女人當勤加精進無得懈怠亦當供養承事諸法師名華擣香種種供養無令有失如是阿難當作是學爾時阿難及諸大會聞佛所說歡喜奉行

　　按酉陽雜俎五月五日彌勒下生

　　按諸經要集彌勒菩薩為白衣時師名婆跋棃有三種相一眉間白毫相二舌覆面相三陰藏相

　　按三藏法教彌勒菩薩往昔刧中于日月燈明佛所而得出家修習唯心識定至然燈佛出世方乃得成無上妙圓識心三昧了一切如來國土淨穢有無皆是我心變化所現而悟入圓通故云我以諦觀十方唯識識心圓明得無生忍斯為第一

　　按指月錄天親菩薩從彌勒內宮而下無著菩薩問曰人間四百年彼天為一晝夜彌勒於一時中成就五百億天子證無生法忍未審說甚麼法天親曰祗說這个法祗是梵音清雅令人樂聞

　　阿彌陀佛

　　按佛說阿彌陀經如是我聞一時佛在舍衛國祗樹給孤獨園與大比丘尼僧千二百五十人俱皆是大阿羅漢眾所知識長老舍利弗摩訶目犍連摩訶迦葉摩訶迦旃延摩訶俱絺羅離婆多周利槃陀伽難陀阿難陀羅睺羅憍梵波提賓頭盧頗羅墮迦留陀夷摩羅訶刧賓那薄拘羅阿㝹樓馱如是等諸大弟子并諸菩薩摩訶薩文殊師利法王子阿逸多菩薩乾陀訶提菩薩常精進菩薩與如是等諸大菩薩及釋提桓因等無量諸天大眾俱爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法舍利弗彼土何故名為極樂其國眾生無有眾苦但受諸樂故名極樂又舍利弗極樂國土七重欄楯七重羅網七重行樹皆是四寶周帀圍遶是故彼國名為極樂又舍利弗極樂國土有七寶池八功德水充滿其中池底純以金沙布地四邊階道金銀瑠璃玻瓈合成上有樓閣亦以金銀瑠璃玻瓈硨磲赤珠碼瑙而嚴飾之池中蓮華大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴又舍利弗彼佛國土常作天樂黃金為地晝夜六時雨天曼陀羅華其土眾生常以清旦各以衣裓盛眾妙華供養地方十萬億佛即以食時還到本國飯食經行舍利弗極樂國土成就如是功德莊嚴復次舍利弗彼國常有種種奇妙雜色之鳥白鶴孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧舍利弗汝勿謂此鳥實是罪報所生所以者何彼佛國土無三惡道舍利弗其佛國土尚無惡道之名何况有實是諸眾鳥皆是阿彌陀佛欲令法音宣流變化所作舍利弗彼佛國土微風吹動諸寶行樹及寶羅網出微妙音譬如百千種樂同時俱作聞是音者自然皆生念佛念法念僧之心舍利弗其佛國土成就如是功德莊嚴舍利弗于汝意云何彼佛何故號阿彌陀舍利弗彼佛光明無量照十方國無所障礙是故號為阿彌陀又舍利弗彼佛壽命及其人民無量無邊阿僧祗刧故名阿彌陀舍利弗阿彌陀佛成佛已來于今十劫

　　按瑯嬛記張夫人暮年不茹葷日誦彌陀家人皆笑之謂老人宜滋補頤養而已僕僕如此恐無益而有損夫人修之愈篤年七十九每夜暗中見四壁皆纓絡光輝燭人恍若白晝臨卒焚香几上烟宛轉結成一彌陀小像初猶烟色漸覺淡黃遂作真金色眉目若畫一手下垂若今塑接引像眾皆下拜誦佛號烟像甫消而夫人屬纊矣

　　藥師佛

　　按藥師經如是我聞一時薄伽梵遊化諸國至廣嚴城住樂音樹下與大苾蒭眾八千人俱菩薩摩訶薩三萬六千及國王大臣婆羅門居士天龍八部人非人等無量大眾恭敬圍遶而為說法爾時曼殊室利法王子承佛威神從座而起偏袒一肩右膝著地向薄伽梵曲躬合掌白佛言世尊惟願演說如是相類諸佛名號及本大願殊勝功德令諸聞者業障消除為欲利樂像法轉時諸有情故爾時世尊讚曼殊室利童子言善哉善哉曼殊室利汝以大悲勸請我說諸佛名號本願功德為拔業障所纏有情利益安樂像法轉時諸有情故汝今諦聽極善思惟當為汝說曼殊室利言唯然願說我等樂聞佛告曼殊室利東方去此過十殑伽沙等佛土有世界名淨璢璃佛號藥師璢璃光如來應正等覺明行圓滿善逝世間解無上士調御丈夫天人師佛薄伽梵曼殊室利彼世尊藥師璢璃光如來本行菩薩道時發十二大願會諸有情所求皆得第一大願願我來世得阿耨多羅三藐三菩提時自身光明熾然照耀無量無數無邊世界以三十二大丈夫相八十隨形莊嚴其身令一切有情如我無異第二大願願我來世得菩提時身如璢璃內外明徹淨無瑕穢光明廣大功德巍巍身善安住燄網莊嚴過於日月幽冥眾生悉蒙開曉隨意所趣作諸事業第三大願願我來世得菩提時以無量無邊智慧方便令諸有情皆得無盡所受用物莫令眾生有所乏少第四大願願我來世得菩提時若諸有情行邪道者悉令安住菩提道中若行聲聞獨覺乘者皆以大乘而安立之第五大願願我來世得菩提時若有無量無邊有情於我法中修行梵行一切皆令得不缺戒具三聚戒設有毀犯聞我名已還得清淨不墮惡趣第六大願願我來世得菩提時若諸有情其身下劣諸根不具醜陋頑愚盲聾瘖瘂攣躃背僂白癩顛狂種種病苦聞我名已一切皆得端正黠慧諸根完具無諸疾苦第七大願願我來世得菩提時若諸有情眾病逼切無救無歸無醫無藥無親無家貧窮多苦我之名號一經其耳眾病悉除身心安樂家屬資具悉皆豐足乃至證得無上菩提第八大願願我來世得菩提時若有女人為女百惡之所逼惱極生厭離願捨女身聞我名已一切皆得轉女成男具丈夫相乃至證得無上菩提第九大願願我來世得菩提時會諸有情出魔骨網解脫一切外道纏縛若墮種種惡見稠林皆當引攝置於正見漸令修習諸菩薩行速證無上正等菩提第十大願願我來世得菩提時若諸有情王法所加縛錄鞭撻繫閉牢獄或當刑戮及餘無量災難陵辱悲愁煎逼身心受苦若聞我名以我福德威神力故皆得解脫一切憂苦第十一大願願我來世得菩提時若諸有情饑渴所惱為求食故造諸惡業得聞我名專念受持我當先以上妙飲食飽足其身後以法味畢竟安樂而建立之第十二大願願我來世得菩提時若諸有情貧無衣服蚊蝱寒熱晝夜逼惱若聞我名專念受持如其所好即得種種上妙衣服亦得一切寶莊嚴具華鬘塗香鼓樂眾伎隨心所翫皆令滿足曼殊室利是為彼世尊藥師璢璃光如來應正等覺行菩薩道時所發十二微妙上願復次曼殊室利彼世尊藥師璢璃光如來行菩薩道時所發大願及彼佛土功德莊嚴我若一刧若一刧餘說不能盡然彼國土一向清淨無有女人亦無惡趣及苦音聲璢璃為地金繩界道城闕宮閣軒牕羅網皆七寶成亦如西方極樂世界功德莊嚴等無差別於其國中有二菩薩摩訶薩一名日光徧照二名月光徧照是彼無量無數菩薩眾之上首次補佛處悉能持彼世尊藥師璢璃光如來正法寶藏是故曼殊室利諸有信心善男子善女人等應當願生彼佛世界

　　地藏菩薩

　　按地藏菩薩本願經釋迦牟尼佛告文殊師利法王子菩薩摩訶薩汝觀是一切諸佛菩薩及天龍鬼神此世界他世界此國土他國土如是今來集會到忉利天者汝知數不文殊師利白佛言世尊若以我神力千刧測度不能得知佛告文殊師利吾以佛眼觀故猶不盡數此皆是地藏菩薩久遠刧來已度當度未度已成就當成就未成就文殊師利白佛言世尊我已過去久修善根證無礙智聞佛所言即當信受小果聲聞天龍八部及未來世諸眾生等雖聞如來誠實之語必懷疑惑設使頂受未免興謗唯願世尊廣說地藏菩薩摩訶薩因地作何行立何願而能成就不思議事佛告文殊師利譬如三千大千世界所有草木叢林稻麻竹葦山石微塵一物一數作一恆河一恆河沙一沙之界一界之內一塵一刧一刧之內所積塵數盡充為刧地藏菩薩證十地果位已來千倍多於上喻何況地藏菩薩在聲聞辟支佛地文殊師利此菩薩威神誓願不可思議若未來世有善男子善女人聞是菩薩名字或贊歎或瞻禮或稱名或供養乃至彩畫刻鏤塑漆形像是人當得百返生於三十三天永不墮惡道文殊師利是地藏菩薩摩訶薩於過去久遠不可說不可說刧前身為大長者子時世有佛號曰師子奮迅具足萬行如來時長者子見佛相好千福莊嚴因問彼佛作何行願而得此相時師子奮迅具足萬行如來告長者子欲證此身當須久遠度脫一切受苦眾生文殊師利時長者子因發願言我今盡未來際不可計刧為是罪苦六道眾生廣設方便盡令解脫而我自身方成佛道以是於彼佛前立斯大願于今百千萬億那由他不可說刧尚為菩薩又於過去不可思議阿僧祇刧時世有佛號曰覺華定自在王如來彼佛壽命四百千萬億阿僧祗刧像法之中有一婆羅門女宿福深厚眾所欽敬行住坐臥諸天衛護其母信邪常輕三寶是時聖女廣說方便勸誘其母令生正見而此女母未全生信不久命終魂神墮在無間地獄時婆羅門女知母在世不信因果計當墮業必生惡趣遂賣家宅廣求香華及諸供具於先佛塔寺大興供養見覺華定自在王如來其形像在一寺中塑畫威容端嚴畢備時婆羅門女瞻禮尊容倍生敬仰私自念言佛名大覺具一切智若在世時我母死後儻來問佛必知處所時婆羅門女垂泣良久瞻戀如來忽聞空中聲曰泣者聖女勿至悲哀我今示汝母之去處婆羅門女合掌向空而白空曰是何神德寬我憂慮我自失母已來晝夜憶戀無處可問知母生界時空中有聲再報女曰我是汝所瞻禮者過去覺華定自在王如來見汝憶母倍於常情眾生之分故來告示婆羅門女聞此聲已舉身自撲支節皆損左右扶侍良久方蘇而白空曰願佛慈愍速說我母生界我今身心將死不久時覺華定自在王如來告聖女曰汝供養畢但早返舍端坐思惟吾之名號即當知母所生去處時婆羅門女尋禮佛已即歸其舍以憶母故端坐念覺華定自在王如來經一日一夜忽見自身到一海邊其水涌沸多諸惡獸盡復鐵身飛走海上東西馳逐見諸男子女人百千萬數出沒海中被諸惡獸爭取食噉又見夜又其形各異或多手多眼多足多頭口牙外出利刃如劍驅諸辠人使近惡獸復自搏攫頭足相就其形萬類不敢久視時婆羅門女以念佛力故自然無懼有一鬼王名曰無毒稽首來迎白聖女曰善哉菩薩何緣來此時婆羅門女問鬼王曰此是何處無毒答曰此是大鐵圍山西面第一重海聖女問曰我聞鐵圍之內地獄在中是事實不無毒答曰實有地獄聖女問曰我今云何得到獄所無毒答曰若非威神即須業力非此二事終不能到聖女又問此水何緣而乃涌沸多諸罪人及以惡獸無毒答曰此是閻浮提造惡眾生新死之者經四十九日後無人繼嗣為作功德救拔苦難生時又無善因當據本業所感地獄自然先渡此海海東十萬由旬又有一海其苦倍此彼海之東又有一海其苦復倍三業惡因之所招感共號業海其處是也聖女又問鬼王無毒曰地獄何在無毒答曰三海之內是大地獄其數百千各各差別所謂大者具有十八次有五百苦毒無量次有千百亦無量苦聖女又問大鬼王曰我母死來未久不知魂神當至何處鬼王問聖女曰菩薩之母在生習何行業聖女答曰我母邪見譏毀三寶設或暫信旋又不敬死雖日淺未知生處無毒問曰菩薩之母姓氏何等聖女答曰我父我母俱婆羅門種父號尸羅善現母號悅帝利無毒合掌啟菩薩曰願聖者卻返本處無至憂憶悲戀悅帝利罪女生天以來經今三日云承孝順之子為母設供修福布施覺華定自在王如來塔寺非惟菩薩之母得脫地獄應是無間罪人此日悉得受樂俱同生訖鬼王言畢合掌而退婆羅門女尋如夢歸悟此事已便於覺華定自在王如來塔像之前立弘誓願願我盡未來刧應有罪苦眾生廣設方便使令解脫佛告文殊師利時鬼王無毒者當今財首菩薩是婆羅門女者即地藏菩薩是

　　按宋高僧傳釋地藏姓金氏新羅國王之支屬也慈心而貌惡穎悟天然七尺成軀頂聳奇骨特高才力可敵十夫嘗曰六籍寰中三清術內唯第一義與方寸合於時落髮涉海捨舟而徒振錫觀方邂逅至池陽覩九子山焉心甚樂之乃徑造其峰得谷中之地面陽而寬平其土黑壤其泉滑甘巖棲磵汲趣爾度日藏嘗為毒螫端坐無念俄有美婦人作禮饋藥云小兒無知願出泉以補過言訖不見視坐左右間潗潛然時謂為九子山神為湧泉資用也其山天寶中李白遊此號為九華焉俗傳山神婦女也其峯多冒雲霧罕曾露頂藏素願持四大部經遂下山至南陵有信士為繕寫得以歸山至德年初有諸葛節率村父自麓登高深極無人雲日鮮明唯藏孤然閉目石室其房有折足鼎鼎中白土和少米烹而食之羣老驚歎曰和尚如斯苦行我曹山下列居之咎耳相與同構禪宇不累載而成大伽藍建中初張公嚴典是邦仰藏之高風因移舊額奏置寺焉本國聞之率以渡海相尋其徒且多無以資歲藏乃發石得土其色青白不𥕺如麪而供眾食其眾請法以資神不以食而養命南方號為枯槁眾莫不宗仰龍潭之側有白墡硎取之無盡以貞元十九年夏忽召眾告別罔知攸往但聞山鳴石隕扣鐘嘶嗄跏趺而滅春秋九十九其屍坐於函中洎三稔開將入塔顏貌如生舉舁之動骨節若撼金鏁焉乃立小浮圖於南臺是藏晏坐之地也時徵士右拾遺費冠卿序事存焉

　　普賢菩薩

　　按大乘瑜伽金剛性海大教王經是時釋迦牟尼如來在舍衛國中祗園精舍大道塲大會眾中有百億菩薩摩訶薩眾五萬億聲聞緣覺眾八萬億比丘比丘尼沙彌式叉四部弟子眾五萬億龍神八部眾八千億鬼神夜叉眾世主四天王及諸轉輪聖王有七萬億眾八千億天帝六欲諸天眾九萬億大梵天王諸天眾四萬億人王世主小王眾三萬億善男子善女人眾爾時釋迦牟尼世尊在大會中踞獅子座坐百寶蓮華臺入金剛三摩地放金色三昧光普照一切大千法界地方諸佛國土微塵數佛剎靡不周徧是時他方淨土諸佛世界諸大菩薩同時盡見金色大光明見斯光已驚覺身心而來集會向娑婆世界大道塲會為作證明諸大菩薩摩訶薩有百千萬億眾其時菩薩眾會之中有一菩薩名曰普眼稽首頂禮釋迦牟尼如來足而白佛言普賢菩薩今何所在世尊報言普眼普賢菩薩今見在此道塲眾會親近我住在吾左邊初無動移是時普眼及諸菩薩復更觀察道塲眾會周徧求覓不可得見普眼菩薩而白佛言世尊我等今者猶未能見普賢菩薩其身及於座處佛言如是普眼善男子汝等何故而不得見耶世尊語普眼曰普賢菩薩住於法性之身甚深微妙不可說見是故普賢菩薩獲無邊智慧金剛性身普賢菩薩在於師子奮迅之定住首楞嚴三昧得無上菩提神通自在同於如來法身清淨證得無礙實際普賢菩薩得住如來十種聖性聖力以得智藏法界為一身諸佛如來共所護念爾時普賢菩薩對如來前則現聖性自在神力於一念頃悉能證入微塵佛剎三千大千世界三世諸佛無礙無別智身法身同體一性是故佛語普眼汝等諸眾不能見爾是時普眼菩薩聞如來說普賢菩薩甚深聖智微妙清淨功德之身普眼菩薩便對如來前證入十千阿僧祗三昧以三昧力復更徧照觀察渴仰不已欲得願見普賢菩薩普眼乃更重觀亦不能覩其餘一切諸菩薩大眾等俱亦不能得見普賢身形相好是故普眼菩薩從三昧起向如來前白佛言世尊我已入十千阿僧祇三昧求欲願見普賢菩薩而復畢竟不可得見其身相好普賢之行及是身業語業意業坐立行住悉皆求覓都無所見佛言如是如是佛語普眼菩薩譬如幻中種種幻相所幻住處尚不可得見何况普賢普薩祕密身相體同虛空身亦祕密語亦祕密意亦秘密當知普賢聖力自在不可思議而於法界能入能出能顯能現能隱能沒何以故普賢菩薩境界甚深不可比度難思難測惟佛能知無有量已過量舉要言之普賢菩薩以金剛慧三昧普入聖性同一切法性法界於一切世界無所依止普賢知一切眾生身心皆空無去無來性同普賢無有差別無依無作性無動轉至於法界到究竟處譬如虛空虛空之性不可得見普賢身心亦復如是

　　按佛說觀普賢菩薩行法經如是我聞一時佛在毗舍離國大林精舍重閣講堂告諸比丘却後三月我當般涅槃尊者阿難即從座起整衣服叉手合掌繞佛三帀為佛作禮胡跪合掌諦觀如來目不暫捨長老摩訶迦葉彌勒菩薩摩訶薩亦從座起合掌作禮瞻仰尊顏時三大士異口同音而白佛言世尊如來滅後云何眾生起菩薩心修行大乘方等經典正念思惟一實境界云何不失無上菩提之心云何復當不斷煩惱不離五欲得淨諸根滅除諸罪父母所生清淨常眼不斷五欲而能得見諸障外事佛告阿難諦聽諦聽善思念之如來昔于耆闍崛山及餘住處已廣分別一實之道今于此處為未來世諸眾生等欲行大乘無上法者欲學普賢行者我今當說其憶念法若見普賢及不見者除却罪數今為汝等當廣分別阿難普賢菩薩乃生東方淨妙國土其國土相雜華經中已廣分別我今于此略而解說阿難若比丘比丘尼優婆塞優婆夷天龍八部一切眾生誦大乘經者修大乘行者發大乘意者樂見普賢菩薩色身者樂見多寶佛塔者樂見釋迦牟尼佛及分身諸佛者樂得六根清淨者當學是觀此觀功德除諸障礙見上妙色不入三昧但誦持故專心修習心心相次不離大乘一日至三七日得見普賢有重障者七七日然後得見復有重者一生得見復有重者二生得見復有重者三生得見如是種種業報不同是故異說普賢菩薩身量無邊音聲無邊色像無邊欲來此國入自在神通促身令小閻浮提人三障重故以智慧力化乘白象其象六牙七支拄地其七支下生七蓮華其象色鮮白白中上者玻瓈雪山不得為比象身長四百五十由旬高四百由旬于六牙端有六浴池一一池中生十四蓮華與池正等其華開敷樹如天王一一華上有一玉女顏色紅輝有過天女乎中自然化五箜篌一一箜篌有五百樂器以為眷屬有五百鳥鳧鴈鴛鴦皆是寶色生華葉間象鼻有華其莖譬如赤真珠色其華金色含而未敷見是事已復更懺悔至心諦觀思惟大乘心不休廢見華即敷金色金光其蓮花臺是甄叔迦寶如梵摩尼以為華鬘金剛寶珠以為華鬚見有化佛坐蓮華臺眾多菩薩坐蓮花鬚化佛眉間亦出金光入象鼻中從象鼻出入象眼中從象眼出入象耳中從象耳出照象頂上化作金臺當象頭上有三化人一捉金輪一持摩尼珠一執金剛杵舉杵擬象象即能行脚不履地躡虛而遊離地七尺地有印文于印文中千輻轂輞皆悉具足一一輞間生一大蓮華此蓮華上生一化象亦有七支隨大象行舉足下足生七千象以為眷屬隨從大象象鼻紅蓮花色上有化佛放眉間光其光金色如前入象鼻中從象鼻出入象眼中從象眼出還入象耳從象耳出至象頸上漸漸上至象背化成金鞍七寶校具于鞍四面有七寶柱眾寶校飾以成寶臺臺中有一七寶蓮華其蓮華鬚百寶共成其蓮華臺是大摩尼有一菩薩結跏趺坐名曰普賢身白玉色五十種光光五十種色以為項光身諸毛孔流出金光其金光端無量化佛諸化菩薩以為眷屬安詳徐步雨大寶花至行者前其象開口于象牙上諸池玉女鼓樂絃歌其聲微妙讚歎大乘一實之道行者見已歡喜敬禮復更讀誦甚深經典徧禮十方無量諸佛禮多寶佛塔及釋迦牟尼并禮普賢諸大菩薩發是誓願若我宿福應見普賢願尊者徧告示我色身作是願已晝夜六時禮十方佛行懺悔法誦大乘經讀大乘經思大乘義念大乘事恭敬供養持大乘者視一切人猶如佛想于諸眾生如父母想作是念已普賢菩薩即于眉間放大人相白毫光明此光現時普賢菩薩身相端嚴如紫金山端正微妙三十二相皆悉備有身諸毛孔放大光明照其大象令作金色一切化象亦作金色諸化菩薩亦作金色其金色光照于東方無量世界皆同金色南西北方四維上下亦復如是爾時十方一一方面有一菩薩乘六牙白象王亦如普賢等無有異如是十方無量無邊滿中化象普賢菩薩神通力故令持經者皆悉得見是時行者見諸菩薩身心歡喜為其作禮白言大慈大悲愍念我故為我說法說是語時諸菩薩等異口同音各說清淨大乘經法作諸偈頌讚歎行者是名始觀普賢菩薩最初境界爾時行者見是事已心念大乘晝夜不捨于睡眠中夢見普賢為其說法如覺無異安慰其心而作是言汝所誦持忘失是句忘失是偈爾時行者聞普賢說深解義趣憶持不忘日日如是其心漸利普賢菩薩教其憶念十方諸佛隨普賢教正心正意漸以心眼見東方佛身黃金色端嚴微妙見一佛已復見一佛如是漸漸徧見東方一切諸佛心想利故徧見十方一切諸佛見諸佛已心生歡喜而作是言因大乘故得見大士因大士力故得見諸佛雖見諸佛猶未了了閉目則見開目則失作是語已五體投地徧禮十方佛禮諸佛已胡跪合掌而作是言諸佛世尊十力無畏十八不共法大慈大悲三念處常在世間色中上色我有何罪而不得見說是語已復更懺悔懺悔清淨已普賢菩薩復更現前行住坐臥不離其側乃至夢中常為說法此人覺已得法喜樂如是晝夜經三七日然後方得旋陀羅尼得陀羅尼故諸佛菩薩所說妙法憶持不失亦常夢見過去七佛惟釋迦牟尼佛為其說法是諸世尊各各稱讚大乘經典爾時行者復更懺悔徧禮十方佛禮十方佛已普賢菩薩在其人前教說宿世一切業緣發露黑惡一切罪事向諸世尊口自發露既發露已尋時即得諸佛現前三昧得是三昧已見東方阿閦佛及妙喜國了了分明如是十方各見諸佛上妙國土了了分明既見十方佛已夢象頭上有一金剛人以金剛杵徧擬六根擬六根已普賢菩薩為于行者說六根清淨懺悔之法如是懺悔一日至七日以諸佛現前三昧力故普賢菩薩說法莊嚴力故耳漸漸聞障外聲眼漸漸見障外事鼻漸漸聞障外香廣說如妙法華經得是六根清淨已身心歡喜無諸惡相心純是法與法相應復更得百千萬億旋陀羅尼復更廣見百千萬億無量諸佛是諸世尊各伸右手摩行者頭而作是言善哉善哉行大乘者發大莊嚴心者念大乘者我等昔日發菩提心時皆亦如汝慇懃不失我等先世行大乘故今成清淨正徧知身汝今亦當勤修不懈此大乘典諸佛寶藏十方三世諸佛眼目出生三世諸如來種持此經者即持佛身即行佛事當知是人即是諸佛所使諸佛世尊衣之所覆諸佛如來真實法子汝行大乘不斷法種汝今諦觀東方諸佛說是語時行者即見東方一切無量世界地平如掌無諸塠阜丘陵荊棘璢璃為地黃金間廁十方世界亦復如是見是地已即見寶樹寶樹高妙五千由旬其樹常出黃金白銀七寶莊嚴樹下自然而有寶師子座其師子座高二十由旬座上亦出百寶光明如是諸樹及餘寶座一一寶座皆有百寶光明如是寶座一一皆有自然五百白象象上皆有普賢菩薩爾時行者禮諸普賢而作是言我有何罪但見寶地寶樹及寶座不見諸佛作是語已一一座上有一世尊端嚴微妙而坐寶座見諸佛已心大歡喜復更誦習大乘經典大乘力故空中有聲而讚歎言善哉善哉善男子汝行大乘功德因緣能見諸佛今雖得見諸佛世尊而不能見釋迦牟尼佛分身諸佛及多寶佛塔聞空中聲已復勤誦習大乘經典以誦大乘方等經故即于夢中見釋迦牟尼佛與諸大眾在耆闍崛山說法華經演一實義覺已懺悔渴仰欲見合掌胡跪向耆闍崛山而作是言如來世雄常在世間愍念我故為我現聲作是語已見耆闍崛山七寶莊嚴無數比丘聲聞大眾寶樹行列寶地平正復敷妙寶師子之座釋迦牟尼佛放眉間光其光徧照十方世界復過十方無量世界此光至處十方分身釋迦牟尼佛一時雲集廣說如妙法華經一一分身佛身紫金色身量無邊坐師子座百億無量諸大菩薩以為眷屬一一菩薩行同普賢如此十方無量諸佛菩薩眷屬亦復如是大眾集已見釋迦牟尼佛舉身毛孔放金色光一一光中有百億化佛諸分身佛放眉間白毫大人相光其光流入釋迦牟尼佛頂見此相時分身諸佛一切毛孔出金色光一一光中復有恆河沙微塵數化佛爾時普賢菩薩復放眉間大人相光入行者心既入心已行者自憶過去無數百千佛所受持讀誦大乘經典自見故身了了分明如宿命通等無有異豁然大悟得旋陀羅尼百千萬億諸陀羅尼門從三昧起面見一切分身諸佛眾寶樹下坐師子座復見璢璃地妙蓮華藂從下方空中湧出一一華間有微塵數菩薩結跏趺坐亦見普賢分身菩薩在彼眾中讚說大乘時諸菩薩異口同音教于行者清淨六根行者復至普賢菩薩所合掌敬禮白言大師教我懺悔普賢復言汝于多劫耳根因緣隨逐外聲聞妙音時心生惑著聞惡聲時起百八種煩惱賊害如此惡耳報得惡事恆聞惡聲生諸攀緣顛倒聽故當墮惡道邊地邪見不聞法處汝于今日誦持大乘功德海藏以是因緣見十方佛多寶佛塔現為汝證汝應自當說己過惡懺悔諸罪是時行者聞是語已復更合掌五體投地而作是言正徧知世尊現為我證方等經典為慈悲主惟願觀我聽我所說我從多刧乃至今身耳根因緣聞聲惑著如膠著草聞惡聲時起煩惱毒處處惑著無暫停時坐此竅聲勞我神識墜墮三塗今始覺知向諸世尊發露懺悔既懺悔已見多寶佛放大光明其光金色徧照東方及十方界無量諸佛身真金色東方空中作是唱言此佛世尊號曰善德亦有無數分身諸佛坐寶樹下師子座上結跏趺坐是諸世尊一切皆入普現色身三昧皆作是言善哉善哉善男子汝今讀誦大乘經典汝所誦者是佛境界說是語已普賢菩薩復更為說懺悔之法汝于前世無量劫中以貪香故分別諸識處處貪著墮落生死汝今應當觀大乘因大乘因者諸法實相聞是語已五體投地復更懺悔既懺悔已當作是語南無釋迦牟尼佛南無多寶佛塔南無十方釋迦牟尼分身諸佛作是語已徧禮十方佛南無東方善德佛及分身諸佛如眼所見一一心禮香華供養供養畢已胡跪合掌以種種偈讚歎諸佛既讚歎已說十惡業懺悔諸罪既懺悔已而作是言我於先世無量劫時貪香味觸造作眾惡以是因緣無量世來恆受地獄餓鬼畜生邊地邪見諸不善身如此惡業今日發露歸向諸佛正法之王說罪懺悔行此懺悔者身心清淨不住法中猶如流水念念之中得見普賢菩薩及十方佛

　　按蓮社高賢傳曇翼餘杭人初入廬山依遠公後入關中見羅什東還會稽入秦望山誦法華經十二年感普賢大士化女子身披采服攜筠籠一白豕大蒜兩根至師前曰妾入山采薇日已斜豺狼縱橫歸無生理敢託一宿師却之力女復哀鳴不已遂令居草牀上夜半號呼腹痛告師按摩師辭以持戒不應手觸女號呼愈甚師乃布裹錫杖遙為按之翊日女以采服化祥雲豕變白象蒜化雙蓮凌空而上謂師曰我普賢菩薩特來相試郡太守孟顗聞於朝勑建法華寺

　　按太平廣記開元初同州界有數百家為東西普賢邑社造普賢菩薩像而每日設齋東社邑家青衣以齋日生子於其齋次名之曰普賢年至十八任為愚豎廝役之事蓋所備嘗後因設齋之日此豎忽推普賢身像而坐其處邑老觀者咸用怒焉既加詬罵又苦鞭撻普賢笑曰吾以汝志心故生此中汝見真普賢不能加敬而求此土像何益於是忽變其質為普賢菩薩身身黃金色乘六牙象空中飛去放大光明天花綵雲五色相映於是遂滅邑老方悟賢聖大用驚慚其西社為普賢邑齋者僧徒方集忽有婦人懷姙垂產云欲生子因入菩薩堂中人呵怒之不可禁止因產一男子於座之前既初產生甚為汙穢諸人不可提挈出深用詬辱忽失婦人所在男變為普賢菩薩光明照燭相好端麗其所汙穢皆成香花於是乘象騰空稍稍而滅諸父老自恨愚闇不識普賢刺眇其目者十餘人

　　按佛祖統紀唐德宗時安國寺二尼持法惠忍同修法華三昧忽有尼號空姑來止宿中夜身光赫然人謂是普賢

　　乾德四年敕內侍張重進往峨眉山普賢寺莊嚴佛像因嘉州屢奏白水寺普賢相見也峨眉志云昔有蒲翁因採藥入山望峯頂五色雲放白光忽一鹿前導至岩上見普賢大士真相自茲顯迹

　　雍熙四年敕內侍送寶冠瓔珞袈裟往峨眉山普賢寺是日眾見普賢大士乘紫雲行空中久之方沒


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第七十九卷目錄佛菩薩部彙考三文殊師利菩薩觀世音菩薩　大勢至菩薩一祖摩訶迦葉尊者

神異典第七十九卷

　　佛菩薩部彙考三

　　文殊師利菩薩

　　按佛說文殊師利淨律經聞如是一時佛遊羅閱祗耆闍崛山中與大比丘眾俱比丘千二百五十菩薩三萬二千彼時世尊與無央數百千之眾眷屬圍遶而為說經時有天子名曰寂順律音在於會坐即從座起更整衣服長跪叉手白世尊曰文殊師利今為所在一切諸會四部之眾天龍鬼神釋梵四王皆共渴仰欲覩正士咨講妙辭聽受經義佛言東方去此萬佛國土世界名寶氏佛說寶英如來無所著等正覺今現在演說道教文殊在彼聞諸菩薩大士之倫宣示不及天子白佛唯願大聖加哀垂威令文殊師利自屈到斯所以者何文殊師利所說經法開發結閡靡不㸌然踰過聲聞緣覺之上文殊師利設說大法一切眾魔皆為降伏諸邪迷惑無得人便諸外異道莫不歸命其貢高者不懷自大未發意者皆發道心立不退轉所當受者無不稽顙所當執御靡不攬持如來至真皆亦勸讚因此聖教乃令正法長得久存自捨如來未有他尊智慧辨才頒宣典誥如文殊者也於是世尊見寂順律音天子之所啟白為一切故則發大哀演兩眉間毫相之光其明普照照諸三千大千佛土通達周徹一萬佛土大光照耀寶氏世界時彼佛土諸菩薩眾前問其佛是何感應光顯此瑞寶英如來告諸菩薩西方去此過萬佛剎有世界名忍其佛號曰能仁如來至真等正覺今現在講法演眉間光照萬佛土普耀此剎菩薩問曰唯然世尊何故放光佛言無央數億百千菩薩會彼佛土釋梵持世及四部眾皆共傾望文殊師利欲得奉覲諮講經法悉俱白佛奮斯光明遙請文殊師利寶英如來告文殊曰汝往彼土能仁如來延企相待眾會無數遲想相見稽首思聞欲聽稟受文殊白佛吾亦尋知此光瑞應於時文殊與萬菩薩禮寶應佛右遶三帀猶如壯士屈伸臂頃於寶氏剎忽然不現立於忍土在虛空中不現其身僉雨天華遍大眾會華至於膝時諸會者怪未曾有皆共白佛言此何光瑞而雨天華佛告諸族姓子此文殊師利與萬菩薩應命俱來在於虛空雨於眾華以供養佛眾會僉曰願見文殊及諸菩薩若能親覲如是正士甚為欣慶難值難遇說是未竟文殊師利與萬菩薩便即現身稽首佛足右遶七帀各以威力神足變化作大蓮花自處其上寂順律音天子白佛願發聖教令文殊師利敷演道化眾會踦𨄅欲聞訓誨佛告天子自恣汝心便可稽問寂順律音則白文殊寶英佛土有何奇特超異之德至使仁者遊居樂彼文殊告曰不興貪欲亦不滅之不起瞋恚亦無所盡不建愚癡亦無所除不造塵勞亦無所懷所以者何無所生法亦無所盡又問其佛說法何所興焉何所滅除答曰其本淨者以無起滅不以生盡所以者何彼土眾生了真諦義以為元首不以緣合為第一也又問何謂真諦元首何謂緣合以為第一答曰於義無起亦無所懷無有相處亦不無相亦非一相亦不離相亦不顯相彼無視者亦不無視亦不諦視亦不有盡無能盡者已無所盡不可盡者是曰真諦義義者天子謂無心矣無本心者不教他人不於此際不度彼岸不在中流是真諦義義者天子謂無文字乃為聖諦所以者何如佛言曰一切音聲皆為虛偽天子又問如來所說將無欺乎文殊答曰如來所說無誠無欺所以者何如來於二心無所住而於有為無為之法無有言辭由是之故無誠無欺於天子意所趣云何如來之化設有所說為實為虛答曰不誠不欺所以者何如來之化不有四大亦無誠實文殊答曰如是天子一切諸法皆亦如化自然之行如來所解無所成就亦如所住以是之故所宣講法不誠不欺歸於無二又問何謂如來說真諦義文殊答曰真諦義者不可稱說所以者何其義趣者無言無說亦不可得說是真諦義時五百比丘漏盡意解無數千人遠離塵垢於諸法法眼淨萬二千菩薩逮得無所從生法忍寂順律音問文殊師利其真諦義甚為難解文殊答曰如是天子其懈怠者於真諦義甚為難解又問何謂比丘精進答曰無所斷滅亦無所除而不修行亦不取證是謂比丘奉行正義所以者何其自念言斷滅如是除去若此修行取證則為懷想顛倒放逸眾行俱合又計斯者非正精進又問何謂正精進乎答曰其等無本及與法界等於五道亦復如是如等無本及與法界於六十二邪見亦如凡夫之法學法不學聲聞之法緣一覺法佛法亦如如等佛法生死之法其泥洹法愛欲塵勞諍訟顛倒亦復如是比丘若茲精進行者乃進正精進又問何謂所行平等如等佛法乃於愛欲塵勞之義亦等諍訟顛倒之事文殊答曰用空無相無願等故所以者何空者不別無有若干猶如天子坏瓦器內空及與寶器之內空者俱同等空無有若干不可言二如是天子愛欲之空及與諍訟顛倒之空上至道空彼則俱空無有若干不可名二也天子又問何謂菩薩修行聖諦文殊答曰假使菩薩不行真諦何因當為聲聞說法所以者何菩薩行諦多所察護聲聞無護菩薩行諦廣大難限聲聞偏局菩薩行諦將護眾生而於本際無所造證菩薩行諦善權方便不捨生死泥洹之門菩薩行諦普觀一切諸佛之法猶如天子有一士夫竊捨大師馳逸奔走獨身無侶心懷恐懼度於曠路不敢復還聲聞如是意懷惶懅怖畏生死不護生眾不能堪任遊度一切終始之患獨自行諦不護佛法離權方便無有慧侶不亦然乎猶如天子謂彼大師多獲盈利齎無量寶璝琦異珍賜眾賈人超越曠檢菩薩如是亦如大師積行無量道寶無限修於大慈無極之哀真諦聖慧饒益一切無數辯智以為傲富遊一佛國復遊一國六度無極攝行四恩以濟危厄矜救眾生還入生死善權方便修行聖諦度諸未度解諸未解周旋三界獨步無侶開化未聞使人大乘猶如天子垢穢弊衣以思夷華黃白須曼而用熏之香氣不久尋便歇盡聲聞緣覺行諦薄尠亦復如是便中滅度不修所願不至於佛戒定慧解度知見事度脫之香亦復不能降伏罣礙塵勞之欲猶如天子細輭妙衣其價百千以天殊特珍寶諸華百千萬歲熏此好衣其衣常香香氣普流巍巍芬馥未曾有歇諸天世人皆所愛樂菩薩如是從無數刧行諦法香不具所願不中滅度而常演出佛無上道戒定慧解度知見馨降伏罣礙塵勞之欲遊於天上及至人間天龍鬼神諸阿須倫君子庶民莫不奉敬而欲見者恆弘濟度寂順律音天子復問文殊其寶英如來至真佛土聲聞之眾為如何乎文殊答曰不御篤信不從他教不行於法不毀法界亦不八等離於八邪不須陀洹皆度一切恐懼惡趣非斯陀含來化眾生非阿那含於一切法無所往來非阿羅漢而皆受於三千世界供養之利不離於欲亦不以欲而見惱患不離瞋恚不以怒恨而見焦然不於眾生而懷害心亦無所憂不離於癡不以愚騃而為危難滅除杳冥及一切法不離塵勞慇懃精進化去一切眾生愛欲逮得高節無所從生而遊現生於諸想念開化眾生不計吾我及與人壽悉無所受亦無所捨淨畢一切人民所施眾祐之德無意無念以修意止奉四意斷不起不滅行四神足身意寂然遵於五根曉了一切眾生本原行於五力降伏塵勞念於覺意解平等慧靖修道教棄損邪徑證于道訓不得無為遊趣寂寞而行本際觀於所觀僉入法界滅於無明盡於愚癡興於聖慧無上真正而除於三解脫之品則以肉眼皆見眾生一切佛土諸佛世尊所化人民則以天眼覩於五趣生死往來周旋人民蜎飛蠕動蚑行喘息形物之類之所歸生則以慧眼察知一切眾生之儔心行所念則以法眼覩見三世三界羣萌一切人民所可行者則以佛眼皆用明觀一切諸法法藏祕典聖曜所照則以天耳遙聞諸佛所宣經法以無念慧念知過去無央數刧之所更歷而以神足遊於無量諸佛國土靡不周遍盡於諸漏不至無餘修解脫也而現其形無有色身有所講說不演文字有所思惟無心想著示於顏貌姿艷端正以相莊校眾好若干而以功德自嚴其體威神殊絕無能當者名稱普流功勳闡布通於三世無所蔽閡以咨嗟慧而為馨香自熏其身則於世法而無所著不為塵勞而見染汙惡口麤辭不能毀之則以神通而自娛樂博聞無厭班宣辯才為師子吼以智慧光靡所不照聖明之達而為雷震滅除閉塞幽隱之愚所說無盡通解總持佛所觀察聲聞緣覺所不知處常見諸佛覺意如海三昧之定猶須彌山忍辱柔和等之如地勇猛之力降魔官屬棄諸外道安樂自在如天帝釋喻若梵天心得由己無有儔匹求比難比而無等倫亦如虛空不可為喻靡所不周無所不入天子欲知寶英如來所生國土聲聞之眾其功德勳復超於此如吾所歎不可計量文殊師利說是語時五百比丘五百比丘尼五百優婆塞五百優婆夷五千天子未得道證發心白佛世尊我等願生於彼寶英佛土得為聲聞文殊答曰諸族姓子不可以懷聲聞之心生彼佛土汝等當發大道之心乃至彼土應時受教皆發無上正真道意佛悉記說當生彼土寂順律音天子復問文殊何謂聲聞律何謂菩薩律答曰受教畏三界難厭患惱者聲聞之律護於無量生死周旋勸安一切人民蚑行喘息蠕動之類開導三界決其疑綱眾想之著是菩薩律惡厭積德以用懈廢不能自進是聲聞律興功為德不厭諸行以蓋眾生因而得濟是菩薩律滅除一切塵勞之欲己身所惡是聲聞律攻伐一切眾生塵勞恩愛之著是菩薩律不覩諸天心行所念所志不同是聲聞律自見三千大千之佛國土根心所歸是菩薩律但能察己心之所行是聲聞律普見十方諸佛處所眾生心念是菩薩律唯照己身志性所趣是聲聞律光于一切人民之行蜎飛蠕動心念思惟三界之居各有本末是菩薩律難以將護一切眾魔是聲聞律降化一切三千大千世界諸魔官屬壞眾魔行能受正法是菩薩律如毀破碎瓦石之器不可還合小志之德滅度如是不進正真是聲聞律猶若金器雖為破敗終不遺棄即可還合以為寶器大士現滅深慧法身永存不朽不增不減續現三界是菩薩律若大火燒山林樹木莫不燔燎禽獸馳竄小志若茲畏三界難藏隱泥洹是聲聞律樂于生死獨步三界意無怯懦欣心娛樂道法之樂勸化眾生亦如苑囿遊觀之園華實茂盛多所悅豫是菩薩律不能斷除罣礙槃結之難而有處所是聲聞律磨滅一切弊蓋之患永無止處是菩薩律取要言之而有限節自繫縛身以有限德而見成就戒定慧解度知見事不能具足無極大道是聲聞律所接元邈志如虛空功勳無量戒定慧解度知見品不可稱載是菩薩律爾時世尊歎文殊師利曰善哉善哉快說解此諸菩薩律文殊聽吾引喻重解令是義歸廣普究竟猶如二人一人歎譽牛跡之水一人起立咨嗟大海積水之功于意云何其人歎譽牛跡之水能久如乎答曰牛跡之水甚為少少不足稱譽佛言文殊聲聞之律所見威神亦復若茲如牛跡水不足稱譽彼人起立嗟嘆大海能如何乎答曰甚多甚多天中之天其大海者無有邊際不可齊限深廣難計佛言菩薩之律當作是觀猶如江海不可訾量佛說是時二萬二千人逮得無所從生法忍異口同音皆歎曰我等世尊當學于斯菩薩之律開導發起無央數人寂順律音天子復問文殊師利文殊為學何律為修聲聞緣覺之律若菩薩律文殊答曰于天子意所志云何其大海者為受何水捨置何水答曰其大海者無水不受報曰如是菩薩之律猶如大海不逆污塗十方諸律靡不歸之聲聞緣覺一切眾生開化行律而普遊之天子又問文殊師利所言律者為何謂乎答曰所言律者開導教化恩愛塵勞故曰為律曉了貪欲故曰為律天子又問何謂開導恩愛塵勞何謂曉了于貪欲者答曰眾念思想計有吾我處于諸見不棄顛倒不捨不明愚癡之本行于二事興發塵勞分別此者是謂曉了貪欲也彼若修行無貪思想淨導隨順不計吾我不住諸見捐捨顛倒棄除無明愚癡之冥不為二行塵勞不興亦無諍亂無諍亂已究竟永安是謂開化塵勞之律譬如天子其有術師明識能知毒虺種類便以呪術除去毒害學者若斯設能分別塵勞本末無有根源則能消滅塵勞恩愛天子又問何謂開化塵勞本末之律答曰于眾想念本末所行無有想念則不興諍已不興諍則無所著已無所著則無所倚已無所倚則無所住已無所住則無惱熱已無惱熱究竟被教而蒙度脫此謂為律設使天子以賢聖慧元妙之智曉了塵勞恩愛之本虛妄空無無所是在無有常主亦無所屬無所從來無所從去無有處所亦無方面無內無外亦不兩間亦不積聚無色無像無有形貌是為曉了塵勞恩愛之本天子又問塵勞云何而蒙度脫為實為虛答曰猶如有人臥夢中毒蛇螫之其人苦痛不能堪任尋時便服除毒之藥其毒即滅痛惱休息于天子意所趣云何其人審為毒蛇所螫為虛事乎答曰為虛不可言實又問設使虛者何故被毒而蒙藥除答曰如虛妄夢夢虛不實而被于毒毒除亦然亦無所除文殊答曰眾聖解空開化一切塵勞恩愛亦復如是如天子問何謂開化塵勞恩愛為實為虛欲了此義如我之身計無有身恩愛塵勞實無恩愛亦復若斯設使我身是實身者恩愛塵勞亦當常存所以塵勞無塵勞者用我己身無有身故由是之故無有能得開化塵勞所以者何一切諸法皆為寂寞而無生故諸法淡泊不可受持故諸法靜默無歸趣故諸法皆盡無積聚故諸法無盡無所生故諸法不生無所成故諸法無成用無造故諸法無作無所為故諸法無為用無我故諸法無我用無生故諸法無主如虛空故諸法無來無所著故諸法無去從無住故諸法無住無所受故諸法無受無所著故是故天子究竟蒙化成為法律亦無所化天子又問一切諸法以何為門之元首也答曰無順之念以為門首周旋生死順義之念為泥洹矣不行精進為罣閡門精進之行為道品門狐疑之行為陰蓋門勤修解脫無罣閡門思想諸著為塵勞門無所想念無有虛妄無恩愛門諸亂多念眾妄想門寂然之行為淡泊門六十二見為憍慢門修于空無無自大門隨惡親友為惡罪門從善親友為善法門眾邪見事為惱患門正見之義為安隱門慳貪之事為貧匱門布施之義為大富門毀犯戒者便當歸趣諸惡道門奉修禁戒當歸一切生善處門喜諍訟者違失法門若忍辱者得歸殊特超異之門為懈怠者心垢穢門遵行精進為無垢門放逸之事為亂意門一心之事為定意門惡智之行癡冥之惑如牛羊門修智慧者三十七品為道法本師子之門而悉具足慈心行者無所害門悲哀行者志和雅門性以和柔無諛諂門而行喜悅樂法樂門修行護者無所適莫無增減門行四意止不失宿德諸所福門四意斷者順平等門四神足者心身輕門五根行者篤信之義為元首門五力行者不為塵勞及諸愛欲所玷汙門七覺意者悉已曉了平等慧門入道行者棄捐一切眾邪異徑迷惑之門復次天子計于菩薩為諸佛法元首之門將護諸法法自在門故善權方便曉了處處無處之門故智度無極通知一切眾生心念所合隨順度彼岸門故六度無極攝于六欲令無所處為大乘門故觀求于空三界如化終始如夢智慧明門故一切諸法皆為本無法無生忍明達自然無所不了其慧不依他人明故也天子又問文殊師利何謂法界之門乎答曰其法界者則曰普門又問其法界為何所界答曰一切眾生之所界者名曰法界又問其法界者豈有分際文殊答曰虛空之界寧有分際乎報曰不也文殊答曰猶如虛空無有分際法界如是亦無分際天子又問曰豈可分別于法界乎答曰其法界者不可分別天子又問仁者何因解明諸法乃能曉了如斯辨才文殊告曰于天子意所趣云何其呼響者而有音出以何解法天子報曰其呼響者不解諸法以緣合成乃響出矣答曰如是天子菩薩皆因眾緣故而有所說天子又問仁者為住何所而有所說答曰如來化住有所講說吾之所住所演若斯問曰如來之化法無所住而有所說吾之所宣亦復如是設使文殊于一切法無所住立而有所說仁何所住成于無上正真之道為最正覺乎答曰吾住五逆乃成無上正真之道又問文殊其五逆者為住何所答曰其五逆者無有根本亦無所住又問如來說言其作逆者無間可避不離地獄答曰如是天子如佛所說其作逆者當墮地獄若菩薩住于此五逆疾逮無上正真之道何謂為五假使菩薩慇懃至心發大道意去小乘心而不墮落聲聞緣覺之地是第一逆發心廣施一切所有無所愛惜不與慳貪而共合會是第二逆而發慈心一切眾生吾當度之不中懈廢是第三逆見一切法無所從生尋便逮得無所從生法忍不復中興六十二疑邪見俱合是第四逆所當知見所當斷除所當班宣所當成覺發意之須悉知見覺靡所不達而無所住成一切智不著三界是為五逆文殊師利謂其天子菩薩已住于是五逆爾乃疾成無上正真之道為最正覺天子又問所說何謂逆不成逆順不成順答曰如紫磨金及如意珠雖墮不淨為俱合乎答曰不合所以者何其物真故不與偽合文殊告曰人心本淨縱處穢濁則無瑕疵猶如日明不與宴合亦如蓮華不為泥塵之所霑汙譬如虛空無能汙者欲行學法發菩薩心住于諸逆而不動搖開化諸逆則名曰順其心本淨不與穢合所以者何設使合者不可而別水及泥土尚不俱合況乎心本清淨無形與形合乎

　　按宋高僧傳釋牛雲往五臺華嚴寺出家禮淨覺為師每令負薪汲水時眾輕其朴鈍多以謔浪歸之年滿受具益難誦習及年三十有六乃言曰我聞臺上恆有文殊現形我今跣足而去儻見文殊惟求聰明學誦經法耳時冒寒雪情無退屈至東臺頂見一老人然火而坐雲問曰如此雪寒從何而來老人曰吾從山下來雲曰從何道上何無屨跡曰吾雪前來老人却問雲曰有何心願犯雪徒跣而至豈不苦也雲曰吾雖為僧自恨昏鈍不能誦念經法此來欲求見文殊只乞聰明果報老人曰奇哉又曰此處不見文殊更欲何之雲曰欲上北臺去老人曰吾意亦然曰請師先行雲乃遊徧臺頂告別老人自西而去薄暮方到北臺又見老人然火而坐頗為驚怪問曰適於東臺相別為何先至老人曰師不知要路所以來遲雲雖承此語心乃猶豫只此老人莫應文殊也雲乃鳴足禮拜老人曰吾俗人也不應作禮唯貪設禮情屬不移良久老人云休禮候吾入定觀汝前身作何行業而昏鈍也老人閉目倏爾開顏語雲曰汝前生為牛來因載藏經今得為僧而闇鈍耳汝於龍堂邊取一鑊來與汝斸却心頭淤肉即明快也雲遂得鑊度與老人曰汝但閉目候吾教開即開因閉目次有似當心施鑊身無痛苦心乃豁然似闇室立於明燈巨夜懸於圓月也雲開目乃見老人現文殊像語雲曰汝自後誦念經法歷耳無忘又於華嚴寺澗東院大有因緣無得退轉雲乃行悲行泣接足而禮未舉頭頃不見菩薩矣

　　按佛祖通載時禪者無著入五臺山求見文殊大士至金剛窟前炷香作禮瞑坐少頃聞有叱牛者著遽開眸見山翁野貌瓌異牽牛臨溪而飲著起揖山翁曰爾來何為曰願見文殊大士翁曰大士未可見汝飯未著曰未也翁牽牛歸著躡迹隨之俄入一寺翁呼均提有童子應聲出迎翁縱牛引著升堂堂宇皆金璧所成翁踞牀指繡墩命著坐童子俄進玻璃盞貯物如酥酪揖與對飲著納其味頓覺心神卓朗翁曰近自何來著曰南方翁曰南方佛法如何住持著曰末法比丘少奉戒律翁曰多少眾曰或三百或五百著問此間佛法如何住持翁曰龍蛇混雜凡聖同居曰眾幾何翁曰前三三後三三遂談緒及莫著欲留翁不許著戀戀不即去翁投袂起叱童子引著出之著不得留行未遠問童子適何寺童子曰般若寺也著悽然悟彼翁者即文殊也不可再見即稽首童子足下願丐一言為別童子隱身而歌曰面上無瞋供養具口裏無瞋吐妙香心裏無瞋是珍寶無染無垢是真常著因駐錫五臺往往頻與文殊會語云

　　按佛祖統紀元祐二年七月張商英遊五臺中夜於祕魔巖見文殊大士身在金色光中

　　按佛祖綱目太尉呂惠卿嘗注華嚴法界觀暇日遊五臺忽雲霧四合暴風雷雨聲震林壑卿震駭移時稍霽見一衣蒲童子被髮而來手執梵筴問曰官人何求至此曰願見大士曰欲見何為曰嘗覽華嚴大教旨深意廣欲望大士發啟妙解庶幾箋釋流行使大眾心即得開悟曰諸佛妙意簡易明白先德注意可解如十地一品釋文不過數紙今時枝蔓注近百卷而聖意逾遠真所謂破碎大道也曰童子貌若此而敢呵前輩乎童子笑曰官人謬矣此間一草一木無非文殊境界在汝日用觸事不迷此真文殊耳卿下拜纔起童子現大士形跨獅子隱隱雲中而散

　　按學佛考訓唐宣宗太子慕道嘗自霍至衡西望峰頂見文殊出現因以其山為太室號玉鏡峰至今常現瑞光晶彩如玉

　　按三藏法數文殊三名一文殊師利梵語文殊師利華言妙德謂具不可思議種種微妙功德故名妙德二滿殊尸利梵語滿殊尸利華言妙首謂具不可思議微妙功德在諸菩薩之上故云妙首三曼殊室利梵語曼殊室利華言妙吉祥謂具不可思議微妙功德最勝吉祥故名妙吉祥

　　按指月錄文殊菩薩一日令善財採藥曰是藥者採將來善財徧觀大地無不是藥卻來白曰無有不是藥者殊曰是藥者採將來善財遂于地上拈一莖草度與文殊殊接得示眾曰此藥能殺人亦能活人

　　文殊問菴提遮女曰生以何為義女曰生以不生生為生義殊曰如何是生以不生生為生義女曰若能明知地水火風四緣未嘗自得有所和合而能隨其所宜是為生義殊曰死以何為義女曰死以不死死為死義殊曰如何是死以不死死為死義女曰若能明知地水火風四緣未嘗自得有所離散而能隨其所宜是為死義菴提遮女問文殊曰明知生是不生之理為何卻被生死之所流轉殊曰其力未充

　　文殊大士嘗謂善住意天子云汝今若能違背諸佛毀謗法僧吾即將同汝如是梵行天子云大士今何故復如是語大士云天子如汝意者以何為佛天子云如如法界我言是佛大士云天子于汝意云何如如法界可染著乎天子云弗也大士云以是義故我如是說汝今若能背毀佛法僧吾將同汝如是梵行善住天子而白文殊可共俱往如來之所咨受未聞亦同此時如法問難文殊曰爾莫分別取著如來天子云如來今在何所令我莫著文殊云秪在目前天子云若如是者我何不見文殊云爾若一切不見是名真見如來天子云若見在前云何戒我莫取著如來文殊云爾今見前何有天子云有虛空界文殊云如來者虛空界是故虛空界者即是如來此中無有一物可分別者

　　維摩會上三十二菩薩各說不二法門文殊曰我于一切法無言無說無示無識離諸問答是為菩薩入不二法門于是文殊又問維摩仁者當說何等是菩薩入不二法門維摩默然文殊讚曰乃至無有語言文字是菩薩真入不二法門

　　觀世音菩薩　大勢至菩薩

　　按觀音慈林集悲華經往昔過恆河沙等阿僧祗劫此世界名刪提嵐刧名善持有轉輪聖王名無諍念主四天下時寶藏如來出現于世王有千子長名不眴次名尼摩有大臣名曰寶海即寶藏如來之父寶海大臣勸王及千子併諸眷屬無量人天發菩提心今各於十方界成等正覺其寶海大臣者即今釋迦如來也時王與千子供養如來從佛出家修道佛與王改字為無量清淨復與授記於西方安樂世界作佛號曰無量壽時太子不眴白佛言世尊我之所有一切善根盡回向無上菩提願我行菩提道時若有眾生受諸苦惱恐怖等事退失正法墮大闇處憂愁孤窮無有救護若能念我稱我名字我天耳所聞天眼所見是眾生等若不得免斯苦惱者我終不成正覺世尊我今復為眾生故發上勝願願今轉輪聖王於安樂世界成佛號無量壽於無量劫作佛事已入般涅槃乃至法住持我於其中修菩薩道能作佛事其正法於初夜滅我即於後夜成等正覺時寶藏佛尋為授記善男子汝觀天人及三惡道一切眾生生大悲心欲斷眾生諸苦及煩惱故欲令眾生住安樂故今當字汝為觀世音汝行菩薩道時已有百千無量億那由他眾生得離苦惱已能作大佛事次無量壽佛成等正覺號一切光明功德山王如來第二太子亦於寶藏佛前發大誓願願次觀音成佛國土莊嚴一如觀音無異時佛即授記作佛號善住珍寶山王如來復告曰善男子由汝願取大世界故因是字汝為得大勢至時王千子皆於佛前發願行菩薩道佛悉為之授記作佛

　　按冥祥記劉度平原聊城人也鄉里千餘家並奉大法造立形像供養僧尼值虜主木末時此縣常有逋逃宋欲盡滅一城眾皆匈懼分必殄盡度乃潔誠率眾歸命觀世音頃之末見物從空下繞其屋柱驚視乃觀世音經末大歡喜因省刑戮於是此城即得免害

　　沙門釋法智為白衣時嘗獨行至大澤中忽遇猛火四方俱起走路已絕便至心禮誦觀世音俄而火過一澤之草無有遺莖者惟法智所容身處不燒始乃敬奉大法後為姚興將從征索虜軍退失馬落在圍裏乃隱溝邊叢棘中得蔽頭復念觀世音心甚勤至隔溝人遙喚後軍指令殺之而軍過搜覓輙無見者遂得免後逕出家

　　按墨莊漫錄予在四明時舶局日同官司戶王璪粹昭郡檄往昌國縣寶陀山觀音洞禱雨歸為予言寶陀山去昌國兩潮山不甚高峻山下居民百許家以魚鹽為業亦有耕稼有一寺僧五六十人佛殿上有頻伽鳥二枚營巢梁棟間大如鴨頰毛羽紺翠其聲清越如擊玉每歲生子必引去不知所之山有洞其深罔測莫得而入洞中水聲如考數百面鼓鼙語不相聞其上復有洞穴日光所射可見數十步外菩薩每現像於其中粹昭既致州郡之命因密禱願有所覩須臾見欄楯數尺皆碧玉也有刻鏤之文如世間宮殿所造者已而復現紋如珊瑚者亦數尺去人不遠極昭然也久之於深遠處見菩薩像但見下身如腰而上即晦矣白衣瓔珞了了可數但不見其首寺僧云頃有見其面者乃作紅赤色今於山上作塑像正作此色乃當時所現者三韓外國諸山在杳冥間海舶至此必有祈禱僧云禱於洞者所視之相多不同有見淨瓶者纓絡者善財者橋梁者亦有無所覩者洞前大石下有白玉晶瑩謂之菩薩石粹昭平生倔強至是頗信向云

　　按宋高僧傳釋善無畏中印度人也時中印度大旱請畏求雨俄見觀音在日輪中手執軍持注水於地時眾欣感得未曾有

　　按三藏法數三十二應謂觀世音菩薩于往昔無數恆河沙劫有佛名觀世音蒙彼如來授以如幻聞熏聞修金剛三昧同佛慈悲拔苦與樂身成三十二應入諸國土一化切眾生也

　　按法華持驗唐馬郎婦者出陝右先是此地俗習騎射不知有三寶名元和十二年忽有美艷女子挈籃鬻魚人競欲娶之女曰有一夕能誦普門品者則吾歸之黎明誦徹者二十餘輩復授以金剛般若旦通猶十人乃更授法華經全㠸期以三日通徹獨馬氏子能乃具禮迎焉入門女稱疾求止別房須臾便死體即爛壞遂瘞之數日有紫衣老僧至葬所命啟視惟黃金鎖子骨存焉謂眾曰此觀音大士憫汝輩障重故垂方便示現以化汝耳言訖飛空而去

　　按觀音持驗唐釋慧日泛海舶達天竺參訪知識咨捷徑法要至犍馱羅國東北大山有觀音像師乃七日叩頭斷食畢命為期至七日夜忽見觀音現紫金身坐寶蓮花垂手摩頂曰汝欲傳法自利利他惟念西方極樂世界阿彌陀佛勝過諸行言已忽滅師回長安因普勸念佛焉

　　宋紹興戊辰三月史越王浩初為餘姚尉偕鄱陽程休甫詣潮音洞參禮觀音大士心求靈應初寂無所覩晡時再至一僧指曰巗頂有竇可以下瞰扳援而上顧瞻之際忽現瑞相金光照耀眉宇瞭然

　　朱都官員外郎呂宏妻吳氏夫婦各齋戒清修曉悟佛理吳虔事觀音有靈感每于淨室列置瓶缶數十以水注滿手持楊枝誦呪輒見觀音放光入瓶缶中病苦者飲水多愈所呪水積歲不壞大寒不凍世號觀音縣君

　　宋倭使入貢船泊補陀洋見觀音靈異欲載入本國臨行風浪大作滿洋開鐵蓮花船不能前倭懼而還之故名蓮華港又中官王貴等奉旨齎送華幡寶香詣山心竊自疑云汪洋巨浸中菩薩安在皆人自妄信耳方解維滿海生鐵蓮華風濤洶湧舟不能行從人望山號呼叩頭風浪稍平輒有白牛隔山浮至盡食其華舟始可移已而牛返水際化一白石至今存焉故蓮華洋亦名石牛港元至元十三年丞相伯顏定江南部帥哈唎歹來謁潮音洞下窗無所見乃張弓引矢射洞而去及登舟滿洋復生鐵蓮花遂大驚怖率眾羅拜悔謝俄見白衣大士并童子像示現雲端自明洪武初徙海上居民而靈異見少矣然湯和舟至沈家門猶見浮一金鉢盂焉永樂二十一年十月十九日潮音洞現白衣大士龍王龍女等隨之辰巳時現開長眼面帶煩惱午時現紫色身面壁酉時善財巖外現白衣金冠菩薩坐紅日中正統二年二月十九夜現寶珠放大光明諸如此類神應非一元大德五年集賢學士張蓬山奉旨釐祝詣潮音洞見觀音大士相彷彿在洞壁間次至善財洞童子倏現頂上瑞雲中復覩大士寶冠纓絡手執楊枝護法神衛翼其前張率眾作禮良久漸沒

　　明王應吉素虔奉觀世音萬曆壬寅奉使東行便道還里患痰火疾水漿不能咽者七日夢乘肩輿循大河滸忽前人失足王顛墮水中鱗甲之類種種見前因念此類我嘗啖之今為難矣恍惚若有人挾王起岸上則赤日當空觀音大士倚巖而坐王以手捫衣不濕因叩謝大士謂曰汝家世奉我故來相救但殺業頗多致有是病若戒殺即愈王曰承慈力普度此夙心也敢不遵命倏然而覺身汗如雨自後遂盟心戒殺自作紀靈戒殺衷言誌其事

　　明吳郡徐明甫赴館於楚遂徙家焉好學篤行教子讀書素供觀音大士一軸禮敬甚虔子名鑛十餘歲忽遘危疾夫妻於大士前晨夕叩禱至七日夜夢菩薩告曰無憂汝子明旦可起也忽聞有聲震卓上驚而寤起視所供大士几前菓碟諸器俱墜地檢之無一損者子口中喃喃微聲喚曰菩薩救我菩薩救我問之不應天明詢其故子曰昨夜半正憒絕間見大士至臥榻間呼男曰吾救汝乃以水一甌命飲之冰涼徹骨遂舉體得汗而爽耳不數日病果愈後子成萬曆丙辰進士

　　按汝州志大悲菩薩相傳為楚莊王第三女也諱曰妙善天性貞潔孝事父母常指香山曰彼可居也後莊王病篤百治不效公主侍藥甚謹有神醫曰必得親人手眼方可以瘳公主遂割手眼送父為食病即獲痊公主亦就此坐化醫曰此大悲菩薩也言訖不見蓋仙人來驗公主之孝耳莊王即封為大悲菩薩且命建寺香山塑像千手千眼或曰莊王命塑全手全眼閹宦誤聽傳為千手千眼俗傳如此不知何據漢唐宋元皆奉勑修至明被紅巾賊焚毀無遺宣德勑修重興

　　一祖摩訶迦葉尊者

　　按阿育王傳佛欲般涅槃告摩訶迦葉言於我滅後當撰法眼使千年在世利益眾生迦葉答言請受尊教佛入世俗心而作念言釋提桓因應來我所釋提桓因知佛心念即至佛所佛語釋提桓因我去世後汝當護持我之遺法釋提桓因白佛言世尊唯然受教佛亦入世俗心而作心念四天王應至我所時四天王知佛心念即來佛所佛告四天王我涅槃後當擁護善法四天王唯然世尊當受聖教佛敕摩訶迦葉釋提桓因四天王等已便至拘尸那城娑羅林中雙樹間宿涅槃時至告阿難言汝於娑羅林中北首敷置我於今日中夜當入涅槃而說偈言諸有皆洄澓生老如波浪渡死之大海捨身如棄栰至無畏涅槃免魔竭大怖三有海淵廣解脫師能渡說此偈已即入涅槃如是乃至起八舍利塔第九瓶塔第十灰炭塔乃至釋提桓因及四天王以香華音樂末香塗香供養舍利而作是言佛付囑我等法而般涅槃從今已去當護持佛法帝釋告提頭賴吒汝當擁護東方佛法復告毗樓勒汝當擁護南方佛法告毗樓博又汝當擁護西方佛法告毗沙門天王汝當擁護北方佛法所以者何未來當有三邪見王毀滅佛法佛之所記汝當護持佛滅度後數千億萬阿羅漢等悉入涅槃諸天空中出大聲音而作是言諸佛弟子皆從佛去法燈欲滅大闍將至若不聚集三藏經書若諸羅漢入涅槃已佛法即滅釋提桓因將四天王及諸天眾往尊者摩訶迦葉所頭面作禮而白迦葉言尊者如來之法付囑尊者尊者今當聚集法眼令諸天人千載之後利益眾生迦葉即時於虛空中打大揵椎三千世界皆聞其聲五百羅漢即來集於拘尸那城迦葉語阿那律言諸羅漢中誰有不來答言唯有尊者憍梵波提在尸利沙宮而未來至迦葉問言今此眾中誰為下座弗那答言我是下座尊者語言汝能從僧如法教不弗那答言我能從願尊者言善哉善哉汝能為下座莊嚴眾僧今可往彼尸利沙宮語憍梵波提言迦葉等比丘僧喚汝此間今有僧事喚於大德弗那即往至尸利沙宮白憍梵波提言迦葉等比丘僧今有僧事暫喚尊者答言長老弗那應言如來等比丘僧何以乃言迦葉等比丘僧佛不入涅槃耶將非外道壞佛法也將非惡比丘破和合僧也弗那言如尊者語如來已入涅槃法橋已壞法須彌山已崩聲聞由乾陀山已壞尊者憍梵波提言世尊若在閻浮提者我可往彼今已滅度閻浮提內空曠不樂我何故去我今乃欲入於涅槃遙以我心頂禮迦葉及眾僧足作是語已即入涅槃於是弗那還閻浮提到眾僧前向上座言憍梵波提不肯來下禮上座足并諸眾僧即入涅槃到此命已而作言曰十力大象沒象子亦隨沒諸阿羅漢等多有隨佛而涅槃者摩訶迦葉作是制言未集法藏不聽比丘入於涅槃乃集五百諸阿羅漢皆共和合欲集法藏又語阿難長老汝是佛弟子多聞總持有大智慧常隨從佛有清淨行知見具足最後法中利安眾僧佛所讚嘆尊者迦葉告諸比丘佛般涅槃眾人雲集此處妨閙我等宜向閑靜之處撰集經法於是乃與五百羅漢向王舍城尊者阿難將弟子婆闍弗哆遊行婆利闍聚落時彼聚落四部之眾聞佛涅槃皆生悲苦悶絕懊惱阿難見已生哀愍心昇師子座為說法要解喻其意時有弟子婆闍弗哆觀其和上尊者阿難猶是學人未得羅漢即向阿難而說偈言安靜樹下坐寂滅證涅槃瞿曇應入定莫修放逸行不久得寂滅涅槃清淨法婆闍弗哆說如此偈覺悟阿難阿難聞已竟夜經行坐禪念定於後夜初右脇亞地頭未到枕豁爾意解得阿羅漢即向王舍城尊者摩訶迦葉亦將五百羅漢到王舍城阿闍世王韋提希子聞迦葉將五百羅漢在王舍城莊嚴城池修治道路出城往迎王先獲得無根信故見世尊時自投象下今見尊者摩訶迦葉亦投象下尊者以神通力接令無患即語王言如來神足捷疾不似聲聞聲聞極用功夫方得神足自今已往若見我等莫投象下如見佛時王言唯然受教時阿闍世王五體投地頂禮尊足合掌而言如來涅槃我不得見尊者涅槃必使我見答言許可王已即告王言我今欲集如來法眼唯願大王為我檀越王言願諸比丘終身受我房舍臥具病瘦醫藥衣服飲食尊者迦葉即便印可往至竹林作是念言此中多饒房舍多諸比丘或能妨閙畢鉢羅窟房舍臥具不多不少當於彼中撰集法眼於是迦葉即其五百羅漢至畢鉢羅窟敷臥具坐而作是言未來比丘少憶念力我等於日前集法句偈於其食後當集法眼時諸比丘五百羅漢等悉皆已集而作是言我等先集何法尊者迦葉答言先集修多羅諸比丘言今此眾中誰可使集修多羅者迦葉言阿難多聞第一請修多羅藏阿難盡持我等今共問於阿難而修集之即告阿難言阿難法眼者是佛所出諸多聞者去世已盡守法藏者唯汝一人今當集法汝可說之阿難言如尊者語即上座前觀察眾心而說偈言比丘所行道離佛不莊嚴如似虛空中眾星之無月眾僧中無佛醜陋亦如是說是偈已禮上座足即昇高座心自念言有修多羅從佛聞者有修多羅從聲聞聞者尊者迦葉即便問言佛於何處最初說修多羅阿難答言如是我聞一時佛住波羅奈鹿野苑中古仙住處為五比丘三轉法輪此苦聖諦如是廣說尊者憍陳如便作是念昔本佛為我說如是法今阿難說與本無異即從座起在地而坐說是偈言咄哉諸有苦迴動如水月不堅如芭蕉譬如幻影響如來大雄猛功德盡三界猶為無常風漂流而不住五百羅漢聞是偈已皆從座起在地而坐尊者摩訶迦葉告諸比丘阿難所說為是實不皆答言如是阿難如是乃至廣說修多羅藏尊者迦葉心復念言今當使誰說於毗尼又念尊者優波離佛說持律最為第一一切毗尼皆從佛受當問優波離撰集毗尼摩訶迦葉即語優波離汝讀毗尼今欲撰集汝可說之優波離答言爾迦葉問言佛於何處說最初戒答言在毗舍離國因須達迦蘭陀子制於初戒如是第二第三乃至廣集毗尼藏尊者迦葉作是念我今當自誦摩得勒伽藏即告諸比丘摩得勒伽藏者所謂四念處四正勤四如意足五根五力七覺八聖道分四難行道四易行道無諍三昧願智三昧增一定法百八煩惱世論記結使記業記定慧等記諸長老此名摩得勒伽藏集法藏訖尊者迦葉而說偈言以此尊法輪濟諸羣生類十力尊所說皆當勤奉行此法是明燈壞破諸黑闇無明之障翳攝心莫放逸尊者阿難作是念言佛臨涅槃時作是語若放捨細微戒僧得安樂我今當向僧說是語尊者阿難向上座頭合掌說言我親從佛聞作是言若捨細微戒僧得安樂住尊者迦葉告阿難言何者是細微戒汝問佛不答言不問迦葉語言汝不問此事犯突吉羅罪阿難答言我本不以無慙愧故而不問也我以憂惱故不問耳又復告言汝更有過佛臨涅槃時從汝索水而汝不與汝亦是犯突吉羅罪阿難答言我實不以無慙愧故而不取水直以爾時有五百乘車新入水過使水擾濁是以不取又復告言汝亦曾以足躡如來金色衣上亦是汝罪阿難答言我實不以無慙愧心更無比丘共捉此衣迦葉言若無人共捉何不仰擲空中若擲空中諸天自當取之汝更有過如來為汝說言若比丘善修四如意足者則能住壽一刧半刧如意足中我最善修如是三說汝時默然而不請佛久住於世此亦是汝犯突吉羅罪阿難答言我非無慙愧爾時惡魔蔽我心都不覺知又復告言汝更有過汝以如來陰馬之藏示諸女人亦是汝罪阿難答言我不無慙愧故示諸女人所以示者欲使女人厭患女身求男子身又復告言汝更有過汝昔慇懃勸請如來度諸女人令使出家亦是汝過阿難答言我實不以無慙愧故強勸如來所以勸者我聞過去諸佛皆有四部眾是故勸諸尊者迦葉使阿難作六突吉羅懺悔訖告諸比丘言我等不應捨細微戒何以故諸比丘當言七滅諍是細微戒復有比丘當言眾學法是細微戒復有比丘當言四波羅提提舍尼法是細微戒復有比丘當言波夜提是細微戒若舍此細微戒諸比丘當言捨二不定法十三事乃至四事一切皆捨諸外道若聞當言瞿曇沙門所有之法如似於煙隨佛在時修持諸戒佛涅槃後諸比丘等欲持者持欲捨者捨尊者迦葉告諸比丘言佛作是語我所制者皆悉制之我所不制者慎莫制之如我所制不增不減諸比丘等當奉禁戒使善法增長不善法者當令永滅以是義故佛所制戒皆應護持若如是者法得久住尊者迦葉集修多羅及阿毗曇毗尼已訖入願智三昧觀所集法藏無闕少不思惟已訖知無闕少五百羅漢亦入願智如是觀察迦葉自念如來是我大善知識當報佛恩報佛恩者所謂佛所欲作我已作訖以法饒益同梵行者為諸眾生作大利益示未來眾生作大悲想欲使大法流布不絕為無慙愧者作擯羯磨為慚愧者作安樂行如是報恩皆悉已竟重作思惟我極年邁身為老壞臭爛之身甚可厭患涅槃時到尊者迦葉以法付囑阿難而作是言長老阿難佛以法藏付囑於我我今欲入涅槃以法付汝汝善守護阿難合掌答尊者言唯然受教時王舍城有一長者生一男兒合衣而出衣名商那即名此兒為商那和修以漸長大將入大海迦葉語阿難言商那和修發意入海得寶來還欲作般遮於瑟若作會已汝度令出家以法付囑迦葉付囑阿難佛法已作是思惟我今應當至于大悲難行苦行婆伽婆善知識無量淨善功德之所熏修真妙舍利所在之處皆自往至禮拜供養便飛至四塔所極上恭敬禮拜已復更往八大舍利塔所禮拜供養如大鴈王飛至大海莎竭羅宮敬禮佛牙敬禮佛牙已向於天上如金翅鳥屈伸臂頃至忉利天時釋提桓因與諸天眾禮拜供養尊者迦葉已釋提桓因觀察摩訶迦葉而作是言尊者今來欲供養舍利而入涅槃故來至此迦葉答言我今欲來敬禮如來牙禮如來髮如來天冠如來鉢今者是我最後供養時釋提桓因及諸天等聞最後語低頭悲慘憂愁苦惱釋提桓因自取佛牙恭敬授與尊者迦葉舉著額上以牛頭栴檀曼陀羅華供養佛牙供養已語諸天眾慎莫放逸作是語已從彼天沒還王舍城時尊者阿難受付囑已恆常隨逐未曾捨離畏入涅槃或不覩見是故隨逐尊者迦葉語阿難言汝獨入王舍城乞食我亦欲獨入王舍城乞食尊者阿難著衣持鉢入王舍城乞食以三種善事一以真善色根二以多聞總持真善說法能令聽者無有厭足三以阿難之名真善利益尊者摩訶迦葉亦著衣持鉢入城乞食作是念阿闍世王本與我有要若涅槃時必當語我我今當往即到阿闍世王門中語守門人言為我白王摩訶迦葉今在門外欲見於王守門人言王今眠睡尊者復言可覺語之守門人言王甚難惡不敢覺之候自覺時我當白語尊者復言今若覺者好為我語摩訶迦葉欲入涅槃故來相語於是尊者迦葉至雞脚山三岳中坐草敷上跏趺而坐作是念言我今此身著佛所與糞埽衣自持己鉢乃至彌勒興世之時令不朽壞使彌勒弟子皆見我身而生厭惡尊者迦葉作是念言若阿闍世王不見我身沸血當從面出命不存濟尊者迦葉已捨命行唯留少壽即時大地六種震動尊者迦葉將欲入定作是念言若阿難阿闍世王來時山當為開令其得入若還去時山復還合釋提桓因將數萬諸天以天曼陀羅華天末香供養尊者摩訶迦葉舍利禮拜供養已山即自合覆尊者身釋提桓因見尊者迦葉放捨身命心中惱熱如來涅槃苦惱少息今日尊者迦葉入於涅槃將復重苦畢鉢羅窟神聞尊者涅槃作如是言今日此窟即便空曠摩竭國界悉皆空寂里巷窮酸苦厄羸劣貧賤者彼恆悲愍為作利益今彼諸苦厄之眾失於覆護從今已去遂當貧窮乏於善法今日法岳崩壞法船已沒法樹已摧法海枯竭今日諸魔得大歡喜一切天人哀摧悲泣讚已即還天上尊者阿難乞食已訖深自思惟諸行無常時阿闍世王夢天梁折壞覺已心生驚怖守門者來白王言向者摩訶迦葉故來白王欲入涅槃王聞是語悶絕躃地以水灑面小得醒悟於是王即詣竹園禮阿難足白言尊者迦葉今日欲入涅槃阿難答言已入涅槃王復問言示我尊者身處我欲供養於是阿難將王向雞足山王既至已山自開張王與阿難即見尊者天曼陀羅華天末香牛頭栴檀覆其身上阿闍世王即舉兩手舉身投地從地起已索栴檀薪阿難問言欲作何等答言欲闍維尊者阿難言尊者摩訶迦葉以定住身待於彌勒不可得燒彌勒出時當將徒眾九十六億至此山上見於迦葉爾時眾中皆作是念聲聞身小彼佛亦然皆生輕想摩訶迦葉踊身虛空作十八變變身為大即時彌勒從迦葉取釋迦文佛僧迦梨當摩訶迦葉現神變時九十六億沙門見其身小道德充備神通如是深自慚愧憍慢心息皆成羅漢阿闍世王設供養已即便還去阿難亦去二人去後山自還合

　　按景德傳燈錄一祖摩訶迦葉者摩竭陀國人也姓婆羅門父飲澤母香志昔為鍛金師善明金性使其柔伏付法傳云嘗於久遠劫中毗婆尸佛入涅槃後四眾起塔塔中像面上金色有少缺壞時有貧女將金珠往金師所請飾佛面既而因共發願願我二人為無姻夫妻由是因緣九十一刧身皆金色後生梵天天壽盡生中天摩竭陀國婆羅門家名曰迦葉波此云飲光勝尊蓋以金色為號也由是志求出家冀度諸有佛言善來比丘鬚髮自除袈裟著體嘗於眾中稱嘆第一復言吾以清淨法眼將付於汝汝可流布無令斷絕涅槃經云爾時世尊欲涅槃時迦葉不在眾會佛告諸大弟子迦葉來時可令宣揚正法眼藏爾時迦葉在耆闍崛山賓鉢羅窟覩勝光明即入三昧以淨天眼觀見世尊於熙連河側入般涅槃乃告其徒曰如來涅槃也何其駛哉即至雙樹間悲戀號泣佛於金棺出現雙足爾時迦葉告諸比丘佛已茶毗金剛舍利非我等事宜當結集法眼無令斷絕乃說偈曰如來弟子且莫涅槃得神通者當赴結集於是得神通者悉集王舍耆闍崛山賓鉢羅窟時阿難為漏未盡不得入會後證阿羅漢果由是得入迦葉乃告阿難言我今年不久留今將正法付囑於汝汝善守護聽吾偈言法法本來法無法無非法何於一法中有法有非法說偈已乃持僧伽梨衣入雞足山候慈氏下生即周孝王五年丙辰歲也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十卷目錄佛菩薩部彙考四二祖阿難尊者三祖商那和修尊者四祖優波毱多尊者

神異典第八十卷

　　佛菩薩部彙考四

　　二祖阿難尊者

　　按阿育王傳阿闍世王合掌白尊者阿難言如來涅槃我不得見尊者迦葉入於涅槃我亦不見若尊者入涅槃時必使我令見阿難答言爾至後商那和修安隱得還安置珍寶而向竹林時尊者阿難在精舍門前經行商那和修直向阿難所禮阿難足在一面立作是言我本發意入海期安隱還當為佛及僧作般遮于瑟今佛在何所尊者答言佛已入涅槃即時悶絕躃地以水灑面還得醒悟又問尊者舍利弗目犍連摩訶迦葉為何所在答言盡入涅槃商那和修白阿難言大德我欲作般遮于瑟尊者答言可隨意作乃作般遮于瑟訖阿難語言汝已作財施今可作法施問言尊者欲使我作何等法施尊者答言於佛法中出家是名法施商那和修答言爾爾時阿難即度令使出家為受具足乃至為白四羯摩商那和修言我本生時著商那衣我今盡形受持此衣即得總持阿難所持八萬四千法藏悉能受持得阿羅漢三明六通具知三藏尊者阿難在竹林園中聞一比丘誦法句偈言若人生百歲不見水老鶴不如生一日得見水老鶴尊者阿難在傍邊過已語言佛不作是說佛所說者若人生百歲不解生滅法不如生一日得解生滅法阿難語言有二種人謗佛何等為二一者多聞不解義理空無果報二者顛倒解義是名為毒若解正義得涅槃果彼比丘往至和尚所而白師言尊者阿難道此偈非是佛語彼比丘和尚言尊者阿難老朽忘悞汝但如前讀誦阿難還來聞讀此偈如前不異阿難語言我不語汝佛不作是說耶比丘答言我和尚言阿難年已老耄不憶此語汝但如本讀阿難思惟言我躬自為說終不信受阿難入定觀頗有比丘能使此比丘改是語不亦復無有能使改者舍利弗目犍連摩訶迦葉皆入涅槃我今當向誰說如此事我亦當入於涅槃佛之法眼足千年住我今但當涅槃我同學善伴久已過去今日親厚莫過身念處尊者阿難語商那和修佛以法付囑尊者迦葉迦葉以法付囑於我我今欲入涅槃汝當擁護佛法摩突羅國有優留曼茶山當於彼立塔寺時有長者兄弟二人一名那羅二名跋利佛記此二檀越當於此優留曼茶山造僧阿練若處摩突羅國有長者名毱多當生一子名優波毱多汝好度使出家佛記此人我百年後當大作佛事商那和修答言唯然受教尊者阿難付囑商那和修佛法已於晨朝著衣持鉢入城乞食而生念言阿闍世王與我有要我今當往辭阿闍世王即到阿闍世王門語守門者言汝往白王阿難今在門外欲得見王時守門人見王眠睡還白尊者阿難言王今睡眠阿難語言汝往覺之答阿難言王甚性惡我不敢覺又復語言王若覺時可白王言阿難今者欲入涅槃故來語王尊者阿難乞食食訖思惟我若於王舍城入於涅槃阿闍世王與毗舍離常不相能阿闍世王以我舍利不與毗舍離我若毗舍離入涅槃者毗舍離人以我舍利亦不與阿闍世王二國共諍於理不可我今於恆河中當入涅槃尊者阿難往詣恆河所阿闍世王夢見為王捉蓋之人折于蓋莖王夢見已恐怖即覺守門者言向者阿難故來辭王欲入涅槃王聞此語悶絕躃地以水灑面還得醒悟王醒悟已問言阿難去可近遠欲在何邊入於涅槃時竹林園神來語王言阿難向毗舍離入般涅槃王聞此已即集四兵往詣恆河毗舍離神語毗舍離人尊者阿難向此涅槃毗舍離人聞神語已即集四兵往趣恆河既至河已尊者阿難乘船在於恆河中流阿闍世王見尊者時頭面禮足合掌而言如來三界明燈已棄我去汝是我明燈是我歸依願見哀愍莫見棄捨入於涅槃毗舍離人禮尊者阿難足合掌而言唯願尊者在毗舍離入般涅槃尊者阿難欲入涅槃即時大地六種震動時雪山中五百仙人皆具五通而作是念今以大地以何因緣六種震動觀見阿難欲入涅槃是以大地六種震動彼仙人中有一導首將五百仙人翼從而來至阿難所敬禮其足合掌而言聽我出家阿難心念言我諸賢聖弟子今當來至作是念已五百羅漢自然來至尊者阿難化彼河水變成金池乃至五百仙人出家皆得羅漢是諸仙人在恆河中受戒故即名為摩田提所作已辦得阿羅漢禮阿難足合掌而言佛最後弟子須拔陀先佛涅槃我今亦是阿難最後弟子欲入涅槃不忍見於和尚涅槃尊者阿難語言世尊以法付囑於我而入涅槃我今亦付囑汝之佛法而入涅槃汝等當於罽賓國中𥪡立佛法佛記我涅槃後當有摩田提比丘當持佛法在罽賓國尊者阿難以法付囑摩田提比丘已踊身虛空作十八變令諸檀越作喜樂心已入風奮迅三昧分身為四分一分向忉利天與釋提桓因一分至大海中與莎竭羅龍王一分與阿闍世王一分與毗舍離諸棃車等如是四處各皆起塔供養舍利

　　按景德傳燈錄二祖阿難王舍城人也姓剎帝利父斛飯王實佛之從弟也梵語阿難陀此云慶喜亦云歡喜如來成道夜生因為之名多聞博達智慧無礙世尊以為總持第一嘗所讚嘆加以宿世有大功德受持法藏如水傳器佛乃命為侍者後入涅槃阿闍世王乃作禮而說偈言稽首三界尊棄我而至此暫憑悲願力且莫般涅槃時毗舍離王亦在河側復說偈言尊者一何速而歸寂滅塲願住須臾間而受於供養爾時阿難見二國王咸來勸請乃說偈言二王普嚴住勿為苦悲戀涅槃當我靜而無諸有故乃周厲王十二年癸巳歲也

　　按指月錄阿難一日問迦葉曰師兄世尊傳金縷袈裟外別傳個甚麼迦葉召阿難阿難應諾迦葉曰倒却門前剎竿著

　　按三藏法數阿難三名阿難是斛飯王之子佛成道日生以其能持法藏有三種不同隨德受稱故有三名也一名阿難梵語阿難華言慶喜生時合國欣慶歡喜故也以其親承佛旨傳以化人即傳持聲聞藏也二名阿難跋陀梵語阿難跋陀華言喜賢以其住於有學之地得空無相無願三解脫門即傳持緣覺藏也三名阿難迦羅梵語阿難迦羅華言喜海以其解了如來說法無說而說說即無說所謂佛法大海水流入阿難心即傳持菩薩藏也

　　三祖商那和修尊者

　　按阿育王傳尊者阿難將入涅槃商那和修向摩突羅國於其道中到一寺邊名為毗多會值日沒即宿彼寺時此寺中有二摩訶羅比丘共論議言我昔聞商那和修作是言若有比丘小戒不犯是名勝戒聞事都盡更無異聞名為多聞商那和修聞此言已語摩訶羅言商那和修不作是語其所說者作如是言見清淨者名淨持戒持戒淨者名第一戒如聞而行名為多聞不如汝言摩訶羅言汝是商那和修耶答言我是摩訶羅問言汝以何緣名商那和修汝為受持商那衣故名商那和修為以過去善業緣故名商那和修尊者答言以二因緣名商那和修一以受持商那衣故二以過去善因緣故名商那和修又問言曰過去因緣其事云何尊者答言過去之時波羅柰城有一商主與五百商人共入於海道中見有一辟支佛身有病患時此商主共諸商人即便停住隨醫所教飲食湯藥而治辟支佛辟支佛以漸得瘥時辟支佛著商那衣商主即便諮辟支佛欲與㲲衣語辟支佛言今可捨是商那之衣著此㲲衣辟支佛答言我以此衣出家亦以此衣得道今當以此商那之衣而入涅槃商主語言唯願尊者莫般涅槃共我入海入海還來我當終身供給尊者飲食臥具病瘦湯藥辟支佛言我今不能入大海子好發歡喜當大得功德於商主前即飛虛空作種種變而入般涅槃爾時商主即我身是我以供養彼舍利訖即發正願使我未來遭值聖師復過於是百千萬倍如今聖師所得功德我悉得之使我將來所生之處威儀法則及以衣服如辟支佛以是願故生便常著商那衣服乃至出家亦常著之壇上盡形受持是衣即便問言云何受持是衣答言我受具戒時求盡形受持是衣以是義故名之為受摩訶羅言汝名真好尊者商那和修漸漸到摩突羅國於優留曼茶山跏趺坐時此山有二龍子兄弟相將與五百眷屬俱尊者商那和修作是念言若不惱觸此龍龍終不起即作神變動優留曼茶山龍瞋即放大惡風雨趣尊者所爾時尊者入慈心三昧慈三昧法蠱毒水火不能傷害龍子生於未曾有想即發信心白尊者言欲何約勅尊者答言聽我於此作眾僧住處龍言不聽尊者商那和修言佛記涅槃後優留曼茶山當有阿練若住處名那羅跋利吒坐禪第一龍子言是佛所記耶答言實是龍言若是佛所記者隨意聽作尊者入定觀察檀越為出未也知已出世便即於晨朝著衣持鉢入摩突羅城次第乞食至長者那羅跋利門中語長者言汝與我錢我今欲於優留曼茶山作阿練若住處長者言我何故與汝錢耶答言佛本記言我涅槃後摩突羅國中有一長者兄弟二人一名那羅二名跋利於優留曼茶山作阿練若住處住處即名為那羅跋利長者言佛所記耶答言是佛所記於是長者即出其錢於彼山中作僧住處遂名為那羅跋利精舍商那和修入定觀察毱提長者為出生未也觀其已生復觀毱提彼生子未猶未生子以漸教化毱提使向佛法尊者商那和修化彼之時將多比丘往入其家後以漸將少乃至獨己一身往至其家長者言尊者無有一比丘將至我家耶答言我等無有奉侍供給之人若信樂出家者隨逐我後毱提言我身樂世俗未能出家逐尊者後若生子者當使出家共相供給尊者言汝好憶是語慎勿忘之毱提後便生一子字阿失波毱多以漸長大尊者言汝先言要有子與我今已有子可以與我聽使出家答言我唯有一子不得相與若更有一子當與尊者後生一子字檀泥毱多以漸長大尊者言汝先有言要若更有子許當與我今已有子應當與我聽使出家毱提答言我一子當守護錢財一子在外聚斂錢財更有第三子當與阿闍黎尊者言爾如是不久生第三子端正殊特出過於人貌如諸天即立名字為優波毱多以漸長大安著賣香肆上案理市賣大得利宜尊者觀毱提為生子未見已生子便往到毱提所語言汝先言要若有第三子許當與我今已有子應當與我聽其出家毱提言若不斷我利便與尊者度令出家當爾之時魔王遍告摩突羅國可詣毱多市買因魔告故遂多人市極大得利尊者和修往優波毱多所優波毱多於市賣香尊者見已而語之言汝於市買中為淨心為不淨心優波毱多答言我不知云何名為淨心云何名為不淨心耶尊者和修言汝與貪欲瞋恚心相應名為不淨心不與相應名為淨心子若能知心所緣處者若心緣不善者以黑石左邊著若心緣善者以白石右邊著教毱多念佛及不淨觀初日二分黑石一分白石第二日半黑半白以漸乃至純白無黑純善心無惡心如法斷事無非法斷事摩突羅城有婬女名婆須達多其婢於優波毱多邊買香婬女瞋言汝為偷來何邊多得是好香耶答言大家我實不偷有毱提子名優波毱多性好平等如法市賣婬女即於優波毱多生欲著心遣婢往語優波毱多言我大家無所須遂欲得相見毱多答言非是相見時婆須達多婬女先來常法得五百金錢與人一宿婬女更遣婢語毱多言我不用一錢可暫一來與我相見時有大長者子先共婬女夜宿北方有賈客主大齎珍寶至摩突羅國賈客主問人言此城中誰是第一婬女有人答言有婆須達多婬女為最第一得五百金錢與人一宿賈客主聞是語已即持五百金錢著好衣服瓔珞往至婬女所時彼婬女貪此賈客五百金錢故殺大長者子埋著屋裏長者子眷屬推覓至婬女家發掘得之乃至啟王言婬女婆須達多殺長者子王言捉婬女婆須達多劓其耳鼻截其手足推著塚間優波毱多聞是事已而作是言彼女本以色聲欲樂因緣喚我今被割耳鼻截其手足若欲往者今正是時其本莊嚴衣服示現貪慾不宜往彼今為貪慾解脫者應往彼看優波毱多將一侍者往到塚間婢以舊恩義故為其驅鳥婢語大家言優波毱多來婬女語婢捉我耳鼻手足相近皆使相著以㲲覆上優波毱多在前而立婆須達多語優波毱多言我平安時遣人喚汝汝言非是時今日我受困厄身被剪削何以看我尊者毱多答言姊妹我不以欲事來至汝邊我欲知慾實相故來為貪慾所盲者不見汝實相汝本以色欺誑世間今還住本實相薄皮覆其上血澆肉塗千筋以纏縛千脉通肥膩觀外如似好觀內穢惡充滿外假香熏遮內穢惡臭氣充滿汗淚垢臭水洗以遮之若能聽佛語欲能生怖畏憂愁苦惱百千種患皆從貪慾生慾為智者訶若能捨慾穢即時得解脫遊於八正路獲得於涅槃婬女婆須達多聞是語已厭惡三有於佛法中生信敬心語優波毱多言如汝所說智者所稱可法實相亦然唯願悲愍為我說之優波毱多即為說四諦法輪苦諦如鎔鐵集諦如毒樹滅諦斷癡愛八聖道為出要又復苦者如毒如癰如瘡生苦老苦病苦死苦愛別離苦怨憎會苦求不得苦五盛陰苦總而言之三界受生皆亦是苦優波毱多觀察婬女身體實相離欲見諦得阿那含婆須達多聞法得見諦得見諦已讚毱多言善哉善哉汝今為我以閉三惡道開善趣門向涅槃徑我今歸依佛法僧優波毱多為說法已即便還歸還歸不久婆須達多命終即生忉利天時有天神語摩突羅人優波毱多為婆須達多說法得須陀洹命終得生忉利天國人聞已取婆須達多身種種供養時商那和修至毱提所而語之言與我優波毱多度使出家答言使我得利不絕當令出家尊者商那和修以神通力使毱提得利不絕毱提日日稱量得利不絕故不欲放商那和修言佛記優波毱多我涅槃百年之後當施作佛事汝當放使出家毱提即便聽使出家尊者商那和修將優波毱多向那羅跋利阿練若處與受具足自四羯摩訖得阿羅漢商那和修語優波毱多言佛記汝我百年後當有比丘名優波毱多雖無相好而作佛事我聲聞中教授坐禪最為第一今正是時汝好作佛事優波毱多言唯然受教尊者商那和修度優波毱多以法付囑而念自受佛記罽賓國坐禪無諸妨難牀敷臥具最為第一涼冷少病尊者商那和修付囑法已至彼罽賓入於禪定歡喜悅樂而說偈言著商那衣服成就五枝禪山巖空谷間坐禪而念定誰不忍風寒商那阿羅漢心善得解脫心得自在慧尊者優波毱多在摩夷羅國優留曼茶山那羅跋利阿練若處彼山間有一老虎生二子老虎不得食尋復命終二子失母唯至窮困尊者優波毱多往到其所以食與之為虎子而說偈言諸行無常是生滅法生滅滅已寂滅為樂日日與食與食之時於其耳中為說此偈是二虎子壽命短促即便命終生摩突羅國婆羅門家尊者毱多將比丘往返婆羅門家以漸漸少乃至獨到婆羅門家婆羅門問言尊者何為而獨來耶答言我出家人無有僕從婆羅門言我婦懷妊若生男者當與尊者後雙生二子尊者毱多往從索之婆羅門言小待長大然後當與及年八歲尊者毱多復往從索婆羅門即以一子與尊者第二子言可使我去二子諍去尊者毱多語言此二子俱應得道婆羅門即捉二子付與尊者尊者得已度令出家獲阿羅漢道尊者即便語使採華答言薝葡樹高不能得及尊者語言汝等是天豈無神足時二沙彌即處空中經行樹上採華尊者毱多與諸弟子共一處立諸弟子言此小沙彌乃有是神德乎尊者答言此是虎之二子汝等先言何以與是虎食汝今看是虎子神力諸弟子聞已乃解南天竺有一男子與他婦女交通母與兒言與他交通是大惡法婬慾之道無惡不造聞是語已即殺其母往至他家求彼女人竟不獲得心生厭惡即便出家不久受持讀誦三藏經教習徒眾多諸弟子將其徒眾至尊者毱多所尊者知其犯于逆罪竟不與語而作是念犯逆之人無有道果尊者毱多不與語故即將徒眾還歸本所尊者優波毱多有五百凡夫弟子譏嫌和尚度摩訶羅三藏法師將諸徒眾而不共語尊者毱多觀是五百弟子與我無緣於我和尚有度因緣即便生心念其和尚商那和修以大神力來到那羅跋利阿練若處至毱多房中毱多不在唯有弟子見商那和修著麤弊衣鬚髮甚長而作是言我和尚與如是摩訶羅共親善三藏法師而不共語尊者商那和修至優波毱多座處而坐毱多弟子生瞋嫌心欲驅尊者商那和修商那和修如彼須彌不可移動欲出惡語舌不能轉便共往至尊者毱多所而白言有摩訶羅比丘在和尚臥處坐毱多答言除我和尚更無有人能坐我座優波毱多還房見尊者商那和修頭面著地接足作禮在前而坐優波毱多弟子念言今我和尚雖復禮拜恭敬其師彼之所有知見神力不如我和尚尊者商那和修觀優波毱多諸弟子等除憍慢心不即知其心猶以己和尚為勝尊者商那和修舉手指虛空中得滿手乳問優波毱多言是何三昧相尊者毱多入定觀察不知本末即問師言是何三昧相尊者和修答言此是龍奮迅三昧優波毱多言我之所得盡從和尚受得唯是三昧我非其器尊者商那和修語毱多言諸佛三昧一切緣覺不識其名緣覺三昧一切聲聞不識其名舍利弗三昧其餘聲聞不識其名目犍連所入三昧其餘聲聞亦不識

　　名我和尚阿難所入三昧我亦不識其名我之三昧汝毱多亦不識名我入涅槃如此三昧亦隨我滅七萬七千本生經亦隨我滅一萬阿毘曇亦從我滅毱多弟子始憍慢心滅作是念我之和尚悉皆不如尊者商那和修於尊者所深生敬重尊者商那和修隨其因緣為說聽法皆得阿羅漢商那和修語優波毱多言如來以法付囑尊者摩訶迦葉迦葉便以付囑我和尚阿難和尚以法付囑於我我今以法付囑於汝此摩突羅國有善男子名提地迦汝當度使出家付其佛法即時尊者商那和修飛騰虛空作十八變便入涅槃尊者毱多將萬八千羅漢供養舍利即為起塔

　　按景德傳燈錄三祖商那和修者摩突羅國人也亦名舍那婆斯姓毘舍多父林勝母憍奢耶在胎六年而生梵云商諾迦此云自然服即西域九枝秀草名也若羅漢聖人降生則此草生於淨潔之地和修生時瑞草斯應昔如來行化至摩突羅國見一青林枝葉茂盛語阿難曰此林地名優留茶吾滅度後一百年有比丘名商那和修於此地轉妙法輪後百歲果誕和修出家證道受慶喜尊者法眼化導有情及止此林降二火龍歸順佛教龍因施其地以建梵宮尊者化緣既久思付正法尋於吒利國得優波毱多以為給侍因問毱多曰汝年幾耶答曰我年十七師曰汝身十七性十七耶答曰師髮已白為髮白耶心白耶師曰我但髮白非心白耳毱多曰我身十七非性十七也和修知是法器後三載遂為落髮受具乃告曰昔如來以無上法眼藏付囑迦葉展轉相授而至於我我今付汝勿令斷絕汝受吾教聽吾偈言非法亦非心無心亦無法說是心法時是法非心法說偈已即隱於罽賓國南象白山中後於三昧中見弟子毱多有五百徒眾常多懈慢尊者乃往彼現龍奮迅三昧以調伏之而說偈曰通達非彼此至聖無長短汝除輕慢意疾得阿羅漢五百比丘聞偈已依教奉行皆獲無漏尊者乃作十八變化火光三昧用焚其身毱多收舍利建塔於梵迦羅山五百比丘人持一幡迎導至彼建塔供養乃宣王二十三年乙未歲也

　　四祖優波毱多尊者

　　按阿育王傳佛於摩突羅國告阿難言我百年後摩突羅國有毱多長者之子名優波毱多教授禪法弟子之中最為第一雖無相好化度如我我涅槃已後當大作佛事其所教化阿僧祗眾生皆令解脫得阿羅漢者人使捉一四寸之籌擲著窟裏積滿其中此窟長短四十六尺廣狹則有二十四尺佛告阿難言汝今見是青樹林不唯然已見阿難此是優留曼茶山我百年後有比丘名商那和修於優留曼茶山當作僧房而度優波毱多摩突羅國有二長者子一名那羅二名跋利於優留曼茶山當起僧房閑暇清靜能生禪定房舍臥具悉皆具足遂名那羅跋吒阿練若處阿難白佛言世尊優波毱多所化度者多所利益佛告阿難優波毱多非但今日多所化度乃於往昔無量刧時亦多所利益欲得聞者至心聽之當為汝說往昔優留曼茶山有五百辟支佛止住一面五百仙人復在一面五百獼猴亦住一面爾時五百獼猴之主往辟支佛所生歡喜心採華拾果與辟支佛時辟支佛結跏趺坐入於禪定獼猴合掌在其下頭學辟支佛結跏趺坐後辟支佛入於涅槃獼猴過華果與都無取相於是獼猴挽衣推排亦不動搖知涅槃去用為懊惱便向山一面見五百婆羅門或臥棘刺或臥灰土或翹一脚或舉一手或自倒懸或五熱炙身臥棘刺上者獼猴便收棘刺遠棄臥灰土上者亦收灰土而遠棄之舉一手者挽手令下倒懸之者挽其索絕翹一脚者挽其脚展五熱炙身者遠棄其火怪彼所作即於其前結跏趺坐五百仙人各作是言獼猴今怪我等所作我等試學獼猴所作便跏趺坐思惟繫念無師自悟七覺意法自然在前即得辟支佛而作是念我等今得辟支佛道皆由獼猴之所教授具以華果供養獼猴獼猴壽終便以香薪燒而供養阿難爾時獼猴者今優波毱多是昔為獼猴猶能利益五百仙人使得道證優波毱多欲於摩突羅國大說法國人聞優波毱多說法百千萬人皆來雲集優波毱多觀如來說法時諸人坐法云何皆如半月坐今日亦使四眾如半月坐觀佛云何說法佛先說於施論戒論生天之論欲為不淨出世為要如諸佛常法說四聖諦優波毱多亦如諸佛次第說法欲說四諦魔即雨真珠珍寶壞亂眾心使無一得道尊者優波毱多觀誰所作知魔所作後日無央數人聞優波毱多說法雨真珠珍寶皆欲來取以是因緣眾人多來第二說法復雨金寶乃至無一人得道尊者入定觀察為誰所作知魔所為第三日國土人盡來雲集聞尊者說法初雨珍珠第二雨金寶第三日魔王化作天女作天妓樂惑亂人心未得道者心皆惑著于天樂乃至無有一人得道如是魔大歡喜而作是言我能破壞優波毱多說法尊者優波毱多在樹下坐入定觀察是誰所作魔便以曼陀羅華作華鬘著優波毱多頂上尊者即觀是誰所作方乃知是魔之所作尊者優波毱多作是念魔數數壞亂我說法佛何以不降伏彼觀佛本意欲使優波毱多而調伏之以是故佛不降伏尊者觀魔可調伏時至未即知今正是時尊者優波毱多以三種死屍一者死蛇二者死狗三者死人以此三種化作華鬘即往魔所魔見歡喜而作是言優波毱多於我亦不得自在魔即伸頭受其華鬘優波毱多以三屍結於魔項魔見三屍著項而作是言豈應捉是死屍著我項耶尊者言如比丘不應著華鬘而汝著之亦如汝不應以死屍結項而我結之今可隨汝力所作汝今何為而與佛子共𩰖如大海波浪觸摩棃山魔即自欲挽此屍却如似蚊蚋欲移須彌不能令動魔欲解項死屍亦復如是魔大瞋恚踴身虛空而作是言我雖自不能得解脫我諸天足能解之優波毱多語魔言汝向梵天釋提桓因毘沙門天向魔醯首羅天婆婁那天乃至入于大火不能令燒入于大水不能爛彼諸天等欲解汝縛永不能得於時魔王不用尊者之言尋至彼諸天所求請解縛諸天等皆云不能乃至到梵天所合掌言為我解却梵天答言十力世尊弟子所作我力微弱終不能解假使毘藍猛風不能吹却寧以藕絲懸須彌山欲解此縛無有是處魔語梵王言汝不能解我當歸誰梵王語言汝疾皈依優波毱多乃可得脫如因地而倒還扶地而起若不皈依則壞汝天上之樂壞汝名稱尊貴一切諸樂魔見如來弟子勢力大梵天王猶言語恭敬佛之勢力何可度量若欲加惱於我何事不能大悲憐愍故不加惱於我今日始知如來具足大悲成就大慈得真解脫我為無明所盲處處觸惱然佛慈悲平等未曾惡語加我受梵王語已即時破除憍慢之心往優波毱多所五體投地長跪合掌白尊者言大家汝可不知我欲菩提樹下乃至涅槃於如來所多作惱亂尊者問言汝作何事答言昔佛於婆羅門聚落乞食我掩蔽眾心便不得食佛以不得食故即說此偈快樂無著積身體安輕便若能於飲食心不生貪著其心常歡喜猶如光音天復於耆闍掘山化作大牛破五百比丘鉢唯有佛鉢飛在虛空我更於異時化作龍形纏縛佛身七日七夜佛臨涅槃時我化作五百乘車擾濁河水令佛不得飲略而言之乃至數百觸惱如來如來慈愍乃至不以一惡言而見輕毀汝阿羅漢無悲忍心於天人阿脩羅前毀辱於我優波毱多答言波旬汝無知見捉我聲聞比度如來不可以芥子同彼須彌螢火之光等於日月一滴之水同於大海如來大悲聲聞所無佛大慈悲故不治汝聲聞之人不同於佛故我治汝魔言以何因緣我從忍辱仙人已來乃至成佛所作惱亂恆見慈愍而不加害答言有不善因緣於佛造惡心此罪雖積佛不毀汝所以爾者意欲令我調伏於汝使汝於佛得敬信心由是心故不墮地獄餓鬼畜生佛以是事故初不曾以一言毀汝是故於汝恆生悲心佛以善巧方便欲使汝生於信心由是少信因緣能得涅槃略而言之汝善於佛生少信心以此信心洗除昔來數於佛所惱觸之罪悉皆得滅魔聞是語身心踊躍如迦曇華樹從根次莖乃至枝條魔王歡喜舉身毛豎佛為大慈從樹王下乃至涅槃慈忍於我如父母念子原除我過魔王於佛法生歡喜心即起合掌白尊者言汝能使我生歡喜心是汝大恩今日當為我解是三屍答言先當與汝作要然後乃當為汝解之從今日後至於法盡更不聽汝惱亂比丘魔言當受尊教復語魔言當更為我更作一事我雖已見如來法身不見如來妙色之身為我現佛色身使我生愛敬心若作此事是名為上答言我亦先與尊者作要我若現佛身時汝慎勿為我作禮所以然者如似伊蘭生樹死為大象之所踐蹋尊者言爾我不禮汝魔言小待我入林中我本曾作佛形誑首羅長者彼時所作今為汝作尊者即為解三屍尊者優波毱多作見佛想魔即入林化作佛身如似綵色畫新白㲲作佛身相看無厭足作佛形已右邊化作舍利弗像左邊化作大目犍連阿難在後摩訶迦葉阿㝹樓豆須菩提等千二百五十大阿羅漢等圍繞侍從以漸從林而出至優波毱多所尊者爾時即起合掌諦觀而說偈言咄哉無常無悲愍心能壞如是上妙色身佛身為如此乃為無常壞身心極著作見佛想尊者合掌復說偈言快哉清淨業能成是妙果非自在天生亦非無因作面色喻蓮花目淨如明珠端正過日月可愛勝華林湛然若大海安住如須彌威光勝于日徐步喻師子顧視如牛王色澤喻紫金百千無量刧淨修身口意以是故獲得如此勝妙身怨見尚歡喜况我當不敬尊者說是偈已觀佛心至忘不憶本要忽然即時投身五體禮敬魔言尊者云何違於言要尊者問言違何言要魔言汝許不為作禮今云何五體投地而作禮也尊者言我知無上世尊久已涅槃見此形容如似見佛為佛作禮不禮於汝魔言眼見汝為我作禮云何言不尊者復言汝當聽我不違言要亦不向汝作禮如似泥木造作于天像及佛像敬天佛故而為作禮不禮泥木我亦如是不勝見佛心歡喜故便起作禮不以汝想為汝作禮魔即還復本形禮敬尊者而還天上第四日魔憶念尊者身自宣令恩德從天來下欲破貧窮欲生天欲得涅槃當詣尊者優波毱多所不見如來大悲說法者亦當詣尊者優波毱多所摩突羅城中諸人聞尊者優波毱多能調伏魔者耆舊人民數千萬眾皆來向尊者所尊者見眾悉以聚集即上師子座說種種妙法令百千眾生得須陀洹道斯陀含道萬八千人出家得阿羅漢道於優留曼茶山作房廣二丈四長三丈六從我受得阿羅漢者悉以一枚長四指籌著房裏一月之中有萬八千籌擲著房裏尊者如是名稱滿閻浮提皆言摩突羅國有優波毱多佛記教授坐禪最為第一尊者優波毱多在摩突羅國那羅跋利精舍阿練若處住時北方有一男子念佛出家讀誦三藏善能說法所到之處三契經偈然後說法後思厭倦經唄之事欲求坐禪聞摩突羅國有優波毱多雖無相好教授禪法最為第一即到其所合掌白言唯願尊者教我禪法尊者毱多觀察此人必應現身獲得漏盡復更思惟此人今者應教何法而登聖位乃知其人為他說法當入聖位尊者毱多語彼比丘曰爾隨我勅當教授汝比丘答言唯願奉教尊者語言汝於今夜宜應為人演說法教比丘即更作三契唄而欲說法問尊者言當說何法尊者答言當說多聞有五事利益善解諸大善知諸陰善知諸入善知十二因緣自善解了不從他受悟三契唄已說法已竟便得阿羅漢毱多語言子擲籌著窟中充其一數爾時宿羅城中有一商主名為天護於佛法中生敬信心恆樂施與欲入大海求於珍寶而作是言我今入海安隱得還當於佛法作般遮於瑟護佛法神當擁護我即便發引到於寶所大取珍寶安隱迴還時有羅漢比丘尼入定觀察彼長者竟為作不觀見必作重復思惟誰為福田知有一萬八千羅漢二倍學人及以生死持淨戒者當為福田又觀此眾誰為上座而是上座為是羅漢為是凡夫知非羅漢乃至復非須陀洹人乃是淨持戒人名阿沙羅我若發悟必受我語即往僧中語上座言上座何不好自莊嚴上座意解謂嫌髮長衣服垢膩即剃鬚髮淨自澡浴比丘尼念言上座不解我語後日更至上座前亦作是言何不自嚴飾上座謂為衣色不正便更染衣而來僧中比丘尼復至上座阿沙羅前又作是言何不好自莊嚴上座瞋言我淨澡浴著新染衣有何不莊嚴比丘尼言此非佛法中莊嚴佛法得須陀洹斯陀含阿那含阿羅漢是名莊嚴又復問言上座汝聞天護長者入大海還欲作般遮于瑟不上座答言已知又問福田之人可有幾許汝為知不答言不知比丘尼言作福田者純阿羅漢有萬八千在學地人淨持戒者二倍羅漢汝為上座云何以此有漏之心最初受他供養恭敬上座聞已便欲悲泣比丘尼言何以悲泣上座答言我今年老云何能得盡諸漏也比丘尼言佛法現在令人得果不擇時節大善丈夫之所讚嘆但能修行必得盡漏一切時中常能與果上座今可往那羅跋利阿練若處尊者毱多今現在彼當教授汝於是上座便往其所尊者毱多即出迎接以水與之使令洗脚上座言不見長老優波毱多終不洗脚諸弟子言此是毱多即時洗脚而入尊者毱多教化檀越作好飲食洗浴眾僧洗浴既已優波毱多時使維那打犍椎作是唱言恭敬解脫羅漢悉入禪坊時阿沙羅睡不覺唱輙入禪坊入已復睡眾僧作制其若睡者擎燈供養時阿沙羅最為上座先在前睡維那即便捉燈著前而三彈指阿沙羅覺起而擎燈巡座供養尊者毱多入火光三昧萬八千羅漢亦皆同入火光三昧阿沙羅見已歎善復自慚愧即說偈言和合共一處跏趺如龍盤咸皆在地敷定心而端嚴皆入勝三昧光明如燈樹稟形同是人瞻仰所不及尊者見阿沙羅其心調順即授以法得阿羅漢與籌著窟中於是阿沙羅還於本國比丘尼見上座來而語之言今始端嚴上座答言蒙汝恩故今得端嚴爾時長者天護即作般遮於瑟聚集十六萬八千羅漢復有二倍學人淨持戒者時此眾中阿沙羅最為上座而為呪願所施極少受果報勝長者問言佛種種說法云何九十日止見上座作此二語上座答言子為欲發汝本善根故汝今知不過去九十一劫毗婆尸佛時我與汝俱為商主莊嚴船舫得入大海大齋珍寶到於沙壇垣即以珍寶聚於沙上為毗婆尸佛作塔有天神言過七日已當有大浪水將汝安隱至閻浮提而作供養我之與汝以造塔緣九十一劫不墮三惡八難之處常生人天重以斯業又於今日我得羅漢而汝遭值最勝福田得供養是一萬八千阿羅漢等此非少施果報極多也長者子生死長遠何以不入佛法出家時長者子即便出家得阿羅漢尊者優波毱多在那羅跋利阿練若處爾時摩突羅國有一婆羅門深著我見有優婆塞語婆羅門言何處有我婆羅門言誰說無我法優婆塞言尊者毱多純說無我之法於是婆羅門即往阿練若處見尊者毱多與千萬眾前後圍繞而為說法尊者毱多見婆羅門已知其心念為說無我及無我所亦無有人亦無丈夫無有眾生諸陰皆是生滅之法亦復皆是苦空之法婆羅門聞說此法即斷身見悟須陀洹出家學道得阿羅漢尊者毱多而語之言取籌擲著窟中尊者優婆毱多在摩突羅國時有一族姓子出家恆患睡眠教授與法常復睡眠尊者教語遣令向阿練若處坐一樹下復睡眠尊者毱多於其坐處周市化作深千肘坑忽便驚覺極大惶怖心念和尚優波毱多即時尊者毱多化作一小徑得使通行便從中過至尊者所教授已遣還本處去至樹下生大歡喜和尚脫我深坑之難尊者即立其前語言此坑不深若墮三惡道坑又墮生老病死之坑甚深於此汝若不見聖諦生老病死之坑復過於此汝聞此生老病死坑已便離睡眠精進思惟得阿羅漢尊者毱多即遣擲籌使著窟中尊者優波毱多在那羅跋利阿練若處時東方國有一族姓子於佛法中出家學道善能營事所到處諸比丘眾皆共勸請使知僧事作如是言長老必營僧事檀越因汝得生善根眾生因汝獲得供養時彼比丘厭倦多事不肯營理聞優波毱多教授第一即往其所白言唯願尊者教授我法尊者觀察此是最後身應獲道果唯福未具是以不得尊者語言若隨我勅當教授汝答言唯然受教尊者語言汝當為眾僧勸化辨於供養白言尊者我未知此國誰有信心者答言汝但往化必有信心者比丘聞已便於中前著衣持鉢入摩突羅城有一最勝長者見此比丘生未曾有心便往禮敬而問之言阿闍黎欲須何物答言尊者毱多使我教化我今不知此中人民誰有信心誰無信心長者言阿闍黎慎勿憂愁一切所須我悉為辦答言明日欲供眾僧長者即為辦具比丘得已在上座前長跪捉食眾僧上座即為呪願呪願已訖得阿羅漢尊者毱多語使取籌擲著窟中尊者毱多在摩突羅國於那羅跋利阿練若處住時南天竺有族姓子入佛法出家善解造作塔寺所行來處諸比丘僧每常請作僧房塔寺其後不久心生厭倦營務之事往詣優波毱多所白尊者言唯願教我禪定之法尊者觀察此比丘者必應現身盡漏得道修福未足又復觀察以何事緣可得成道知彼事要營造塔寺然後得道遂便語言能隨我勅當教授汝答言受教尊者勅言未作塔處今造塔寺未作僧房處為諸賢聖造作僧房白尊者言阿闍梨未知此國誰信誰為不信尊者語言汝足堪能但勸化去晨朝著衣持鉢入城乞食見一長者長者接足為作禮已而問之言阿闍梨從何處來答言我從南天竺來長者問言欲作何事答言我從尊者毱多來受禪法尊者教我使營塔寺造作僧房長者語言莫有憂愁一切所須悉當供給於是比丘將此長者共量佛地繩未到地比丘便得阿羅漢果使捉一籌著窟中尊者毱多在摩突羅國有一族姓子詣尊者所入法出家貪嗜飲食由此貪故不能得道尊者即請此比丘明日受我食明日尊者為作乳糜盛滿鉢與語言待冷而食便口氣吹冷語和尚言已冷尊者言子今食雖冷汝欲心火然亦應以不淨觀水洗汝心欲令欲火滅尊者以一空器著比丘前語言吐糜滿器尊者語言再嚼此糜吐空器中不欲吐之俛仰而吐此所吐食語尊者言涎唾以合云何可食尊者語言一切飲食與吐無異汝不觀察也汝今應觀食不淨想即時聽法盡諸結使得阿羅漢語使擲籌著於窟中南天竺有一族姓子少欲知足好於粗弊不以酥油塗身亦不煖湯洗浴亦不食酥油乳酪厭惡生死身體羸劣不能得道而作是言誰當教授我聞尊者優波毱多在摩突羅國便往至其所到已尊者觀察應現身盡漏以羸劣故不能得證尊者即煖浴室辦諸浴具約勅年少道人為塗酥油以水洗浴與好飲食身心柔輭為說法要即盡諸漏得阿羅漢於是以籌擲著窟中摩突羅國有一族姓子辭父母欲向尊者毱多所求欲出家既出家已極愛著身復欲還家便往尊者所辭欲還家尊者語言且待明日明日禮尊者足即欲還去道中見天寺而作是念若還向家父母或能為我作留難事不如即住此天寺宿明日當還詣尊者所尊者即夜化一夜又擔死人來更有一夜叉空手而來二鬼共諍一言我擔死人來第二者言我擔死人來前一鬼言我有證人此人見我擔死人來時此人念言我今畢定死竟應作實語語後鬼言此死人者前鬼擔來非是汝許後鬼大瞋拔其一臂前鬼以死人臂還續如故後鬼復拔一臂前鬼更拔死人臂還復補處後鬼拔其兩脚前鬼悉以死人脚補之如本如是二鬼共食所拔新肉即便出去於是愛身之心即便都滅後至尊者所度使出家為說法要得阿羅漢便令擲籌著於窟中南天竺有一族姓子入佛法出家愛樂己身數數洗浴酥油塗身食好美食身體肥壯不能得道即向尊者所而作是言唯願教授尊者觀察此比丘者現身應得漏盡以著身故是以不得尊者語言能受我語當教授汝化作高樹語令上頭四邊化作干肘深坑語言放右手又言放右脚後放左脚更復語言盡皆都放此人於時分捨身命都放手足即時到地不見深坑亦不見樹為說深法得阿羅漢便語擲籌著於窟中摩突羅國有族姓子向尊者毱多所欲求出家於是尊者即度使出家以慳覆心故不能得道尊者勅言汝今可修布施之業白尊者言都無所有以何布施尊者言如法所得飲食衣鉢之餘持施上下座初日語時不肯欲與後日尊者遣二弟子在是比丘兩邊而坐各耳中出光是慳比丘生敬上心減少食分施上下座後日有檀越多持好飲食來與便心生歡喜而作是念由昨日少施今日得多復轉多施上下座如是慳心破已尊者為說法要得阿羅漢遂便語使擲籌窟中摩突羅國有一族姓子詣尊者所求欲出家即聽出家常好睡眠不能得道尊者毱多遣使向阿練若處坐禪坐禪復眠尊者化作七頭毗舍闍倒懸空中卒覺見已極大怖畏走詣和尚所和尚問言汝何以來白和尚言在彼林中有七頭毗舍闍倒懸空中極可怖畏尊者語言汝今還去詣彼坐禪白言極怖不敢復去尊者言毗舍闍不足畏怖更有極可畏者汝不畏之睡眠可畏甚於毗舍闍毗舍闍遮汝睡眠睡眠遮汝聖道毗舍闍者能害一身睡眠之患害無量身毗舍闍者不能使人留住生死睡眠之患淋漏於人流轉生死汝今還去詣彼坐禪從是已後畏毗舍闍不敢睡眠思惟法相豁然解悟得阿羅漢語使捉籌擲著窟中有一族姓子詣尊者優波毱多所出家尊者即時度使出家為其說法得須陀洹道而語之言生死之法不問多少皆可惡賤汝當勤求上果彼比丘作是念言我已斷三惡道何須進求上勝之果遊恣縱捨人天之中極至七生此何足計尊者毱多將是比丘入摩突羅乞食真陀羅村中見一小兒舉身生瘡瘡中滿蟲尊者毱多語是比丘言見此小兒不此小兒是須陀洹人族姓比丘問尊者言以何因緣生真陀羅家遍身生瘡疽蟲臭穢尊者答言佛在世時有一禪房中有維那有一羅漢比丘身體少痒把搔有聲維那瞋言汝身有疽蟲瘡耶此中把搔出向真陀羅村去羅漢比丘語言莫作是語使汝得罪爾時維那即從懺悔精進用行得須陀洹道不求上進由是因緣舉身瘡生疽蟲臭穢生真陀羅家受大苦惱彼比丘聞是語已即勤精進得羅漢道使復與籌令著窟中真陀羅子尊者毱多即為說法得阿那含道生淨居天摩突羅國有族姓子詣尊者所而求出家出家已尊者教觀不淨結使暫不現前自謂已得聖道更不求上勝尊者語言子莫自放逸勤求聖道白和尚言更何所為我今便已得阿羅漢尊者告言汝但未見乾陀越國迦羅和女故自言是阿羅漢以未斷結使生憍慢心白和尚言我欲遊行詣彼村落尊者言子去于是便去漸漸遊行至乾陀越國得叉尸羅城晨朝持鉢入城乞食次第乞食到迦羅門中女擎食出而少現齒於是比丘便起欲心顛倒惑著以鉢囊取酥取麨彼女亦生欲心而作是語阿闍梨不觸我手不聞我聲暫遙見我而生欲心彼比丘久習不淨觀取其齒相即觀作白骨人因是白骨人觀得阿羅漢便說偈言慾現外賢好嬰愚染惑著知了內生厭亦復不減損見其實體相心即得解脫以漸還來至摩突羅國見尊者毱多尊者語言汝見迦羅和女不答言稱實見尊者言善哉汝所作事今始得辦於是便擲籌窟中摩突羅國有一長者錢財所有自然衰耗家計幾盡唯五百舊金錢在作是思惟我今當詣尊者毱多所而求出家此金錢者作醫藥直療治疾病即詣尊者出家得出家已常倩他沙彌藏此金錢尊者語言若能知我無我是名出家此五百金錢可與眾僧答言和尚此五百錢是我衣服湯藥之直尊者即將向房裏化作千金錢語言此千金錢作汝衣服湯藥之直汝五百金錢施與眾僧從和尚教便以施僧尊者教授即得羅漢於此金錢不復貪著遂語擲籌著於窟中摩突羅國有一勝長者生一子年始一歲命終復生一長者家亦年一歲而復命終如是次第生六長者家皆年一歲而便命終最後復生第七長者家其年七歲為賊將去尊者毱多觀此小兒應當現身得於道果而復為賊之所惱尊者復為度彼即便入窟化作四兵欲捉彼賊彼賊恐怖來向尊者叩頭禮拜尊者見已為說法要得須陀洹捉此小兒手布施尊者尊者於是度此小兒及彼刧賊令悉出家皆得阿羅漢盡各語使擲籌窟中尊者語此小兒可觀汝親族而化度之於是小兒即坐觀察見於七世本身父母憂愁苦惱便到其家而語之言我是汝子莫大愁惱即為說法皆得須陀洹如是七長者家悉為說法皆得須陀洹摩突羅國有一族姓子詣尊者所出家尊者教使坐禪便得世俗定初禪二禪乃至第四禪得初禪時便自以為得須陀洹及得二禪謂得斯陀含三禪謂得阿那含四禪謂得阿羅漢更不進求上勝之法尊者勅言汝莫放逸應求上勝法答言我已得阿羅漢更求何勝法尊者欲化度彼作善方便而語之言汝可遊化詣諸聚落於是受教遂便發去尊者即於道中化作賈客復化作五百羣賊來破賈客殺害斫刺族姓比丘即生恐怖自知非阿羅漢而作是言我雖非阿羅漢是阿那含時彼賈客亡破之後有一長者女語是比丘言阿闍梨將我共去比丘答言佛不聽我與女人同行長者女言我遙望阿闍梨而隨後行比丘憐愍故相望而行尊者復化作大河長者女言阿闍梨渡我過河道人在下流婦女在上流婦女墮河佛聽比丘水火難處捉婦女出婦女墮河語比丘言救我此難爾時比丘即便捉出當捉之時生細滑想便起欲心於是自知非阿那含出河已竟女作是言阿闍梨活我命即是我大家道人心生交通之想捉女人手將向屏處欲共行慾乃見是尊者毱多毱多語言汝言得阿羅漢云何如此尊者即便將至僧房教其至心懺悔罪咎為說法要即得阿羅漢語使著籌於彼窟中摩突羅國有一長者子新娶婦竟辭其父母向尊者所哀求出家尊者即時度使出家教以禪法及其坐禪心念己婦顏貌端正尊者即化其婦在前而立比丘見已語其婦言汝何以來答言汝喚故來比丘復言我跏趺坐來默然無言何時喚汝答言汝口雖不喚我覺觀喚我汝以口喚便為慙愧若以心喚不為慙愧寧為心慙愧不口慙愧口由心生心不由口汝不欲觸若不欲見者何為有此覺觀之念汝既捨欲若復還念如似嘔吐而更食之爾時尊者現身在前為說法要得阿羅漢即著籌窟中尊者毱多遊行聚落到曠野中見五百客放牛人皆來迎尊者接足作禮在一面作尊者為說法要悉得須陀洹果以牛還主放牛人於是出家盡得阿羅漢遂使擲籌於窟中摩突羅國有一族姓子詣尊者所出家學道尊者毱多教授禪法即得世俗四禪得初禪時自謂已得須陀洹果乃至得於第四禪時自謂已得阿羅漢果尊者語言汝勤精進可求上勝答言和尚我已得羅漢尊者意欲更授禪法使在阿練若處住尊者遣化道人往問訊問訊已在一面坐化道人問言汝於誰邊出家答言我尊者毱多所出家化道人言汝天福德汝之和尚是無相好佛化道人問言汝誦何經答言我誦修多羅毗尼阿毗曇又問言汝於佛法頗有所證未答言我有所證已得須陀洹乃至得阿羅漢又問言汝修何道得此四果答言我以世俗道化比丘言若以世俗道者汝非得道果是凡夫人聞是語已便於三界生厭患心即詣尊者所白和尚言我非得道唯願和尚臾教授我於是尊者即時教授禪法精進修習得阿羅漢便語擲籌著於窟中摩突羅國有一長者子新娶婦已心生念言我於佛法欲求出家便辭父母父母答言我唯一子死猶不放何况生在子白父母言若不放我我終不食於是斷食從初一日乃至六日父母恐其死即與之言當從汝願但出家後與我相見子言若放我者當來奉見於是父母便放出家即詣尊者所出家而自念言我與父母有要若得出家許還往見便白和尚言往見父母及見己婦婦與之言汝若不與我為夫婦之道我棄汝死時此比丘即生悔心欲得捨戒作是念言我先見和尚然後捨之詣和尚所稽首白言我欲還家尊者告言小住且待明日於是尊者即於其夜為作現夢使是比丘夢到父母家見其婦死父母親族嚴備葬具送其婦尸棄於塚間須臾之頃見青瘀爛臭蛆蟲滿中忽然驚覺即以夢事往白和尚和尚聞已而告之言汝可往看實如夢不時此比丘乘和尚神力忽便到舍見其父母已送婦屍棄著塚間蛆蟲唼食如其所夢思惟觀察重生厭惡得阿羅漢即便還來和尚問言汝見婦不答言已見婦之實相遂便語使擲籌窟中有一族姓子詣尊者所出家學道尊者教授獲得四禪自謂已得四沙門果尊者毱多知其未得而作方便教使六日供養眾僧族姓比丘往摩突羅城見五百優婆塞皆來禮拜語此比丘言阿闍梨欲作何等答言彼阿練若處課我六日供養眾僧優婆塞言阿闍梨莫愁此事當為辦之爾時比丘即生慢心自思惟言我非羅漢阿羅漢者已斷慢心詣和尚所而作此言唯願和尚當見教授我猶未得阿羅漢也於是尊者即為說法要得阿羅漢即便擲籌著於窟中時罽賓國有一比丘名曰善見獲世俗四禪得五神通若無雨時常能請得雨起增上慢自謂已獲阿羅漢果尊者毱多將欲度彼化使十二年旱諸人驚怕詣尊者所而作是言願為我等請雨尊者答言我不請雨罽賓國有善見比丘極能請雨於是國人即遣使往請彼比丘善見比丘便受其請以世俗五通力飛至摩突羅摩突羅國中人民勸請言阿闍梨為我請雨便為請雨時乃大雨滿閻浮提一切人知生大歡喜皆設供具而來供養爾時善見大得利養便起憍慢而作是言優波毱多所得供養不如於我便自思惟阿羅漢者無有我慢將知我今非是羅漢即往詣尊者求教授法尊者語言汝不堅持佛法云何教汝佛不聽比丘請雨汝復生憍慢云何自言我得羅漢即向尊者至心懺悔尊者教授便得羅漢使著籌窟中尊者毱多作是念言提多迦為出未也觀猶未出尊者爾時將比丘眾至提多迦父母之家漸漸轉少唯二比丘往到其家乃至獨往長者問言阿闍梨何以獨行答言無有弟子是故獨行欲供給者便來供給長者言我樂居家不得供給若後有子共相給使爾時長者生子皆死後生一子字提多迦漸漸長大往尊者所遂使出家學道年滿二十與受具戒初白之時得須陀洹第一羯磨得斯陀含第二羯磨得阿那含第三羯磨得阿羅漢尊者毱多作是思惟我化緣已訖以法供養佛竟饒益同梵行者使諸檀越大得饒益而令正法相續不絕又作是念我多利眾生有窟長三丈六廣二丈四得阿羅漢者各以一四寸之籌滿此窟中今涅槃時到語提多迦言子佛以法付囑迦葉迦葉以法付囑阿難阿難以法付我和尚商那和修商那和修以法付我我今以法付囑於汝尊者毱多告諸大眾却後七日我當涅槃爾時即集十萬羅漢學人與淨持戒者不可稱數白衣之眾無量千萬尊者於是飛騰虛空作十八變使諸四眾皆生歡喜於無餘涅槃以窟中籌燒尊者身一萬羅漢見尊者涅槃亦入涅槃諸天種種供養已然後起塔

　　按景德傳燈錄四祖優波毱多者吒利國人也亦名優波崛多又名鄔波毱多姓首陀父善意十七出家二十證果在世化導證果最多最後有一長者子名曰香眾來禮尊者志求出家尊者問曰汝身出家心出家答曰我來出家非為身心尊者曰不為身心復誰出家答曰夫出家者無我我故無我我故即心不生滅心不生滅即是常道諸佛亦常心無形相其體亦然尊者曰汝當大悟心自通達宜依佛法僧紹隆聖種即為剃度受具足戒仍告之曰汝父嘗夢金日而生汝可名提多迦復謂曰如來以大法眼藏次第傳授以至於我今復付汝聽吾偈言心自本來心本心非有法有法有本心非心非本法付法已乃踊身虛空呈十八變却復本座跏趺而逝多迦以室內籌用焚其軀收舍利建塔供養即平王三十一年庚子歲也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十一卷目錄佛菩薩部彙考五五祖提多迦尊者六祖彌遮迦尊者七祖婆須密尊者八祖佛陀難提尊者九祖伏馱密多尊者十祖脇尊者十一祖富那夜奢尊者十二祖馬鳴尊者十三祖迦毗摩羅尊者十四祖龍樹尊者十五祖迦那提婆尊者十六祖羅睺羅多尊者十七祖僧迦難提尊者十八祖伽耶舍多尊者十九祖鳩摩羅多尊者

神異典第八十一卷

　　佛菩薩部彙考五

　　五祖提多迦尊者

　　按景德傳燈錄五祖提多迦者摩伽陀國人也初生之時父夢金日自屋而出照耀天地前有大山諸寶嚴飾山頂泉湧滂沱四流後遇毱多尊者為解之曰寶山者吾身也泉湧者法無盡也日從屋出者汝今入道之相也照耀天地者汝智慧超越也尊者本名香眾師因易今名焉梵云提多迦此云通真量也多迦聞師說已歡喜踴躍而唱偈云巍巍七寶山常出智慧泉迴為真法味能度諸有緣毱多尊者亦說偈曰我法傳與汝當現大智慧金日從屋出照耀於天地提多迦聞師妙偈設禮奉持後至中印度彼國有八千大仙彌遮迦為首聞尊者至率眾瞻禮謂尊者曰昔與師同生梵天我遇阿私陀仙人授我仙法師逢十力弟子修習禪那自此報分殊途已經六刧尊者答曰支離累刧誠哉不虛今可捨邪歸正以入佛乘彌遮迦曰昔阿私陀仙人授我記云汝却後六刧當遇同學獲無漏果今也相遇非夙緣耶願師慈悲令我解脫尊者即度出家命聖授戒其餘仙眾始生我慢尊者示大神通於是俱發菩提心一時出家乃告彌遮迦曰昔如來以大法眼藏密付迦葉展轉相授而至於我我今付汝當護念之乃說偈曰通達本心法無法無非法悟了同未悟無心亦無法說偈已踴身虛空作十八變火光三昧自焚其軀彌遮迦與八千比丘同收舍利於班茶山中起塔供養即莊王七年己丑歲也

　　六祖彌遮迦尊者

　　按景德傳燈錄六祖彌遮迦者中印度人也既傳法已遊化至北天竺國見雉堞之上有金色祥雲歎曰斯道人氣也必有大士為吾法嗣乃入城於闤闠間有一人手持酒器逆而問曰師何方而來欲往何所師曰從自心來欲往無處曰識我手中物否祖曰此是觸器而負淨者曰師還識我否師曰我即不識識即非我又謂曰汝試自稱名氏吾當後示本因彼人說偈而答我從無量劫至於生此國本姓頗羅墮名字婆須密師曰我師提多迦說世尊昔遊北印度語阿難言此國中吾滅度後三百年有一聖人姓頗羅墮名婆須密而於禪祖當獲第七世尊記汝汝應出家彼乃置器禮師側立而言曰我思往刧嘗作檀那獻一如來寶座彼佛記我云汝於賢刧釋迦法中宣傳至教今符師說願加度脫祖即與披剃復圓戒相乃告之曰正法眼藏今付於汝勿令斷絕乃說偈曰無心無可得說得不名法若了心非心始了心心法祖說偈已入師子奮迅三昧踊身虛空高七多羅樹却復本座化火自焚婆須密收靈骨貯七寶函建浮圖寘於上級即襄王十七年甲申歲也

　　七祖婆須密尊者

　　按景德傳燈錄七祖婆須密者北天竺國人也姓頗羅墮常服淨衣執酒器遊行里閈或吟或嘯人謂之狂及遇彌遮迦尊者宣如來往誌自省前緣投器出家受法行化至迦摩羅國廣興佛事於法座前忽有一智者自稱我名佛陀難提今與師論義師曰仁者論即不義義即不論若擬論義終非義論難提知師義勝心即欽服曰我願求道霑甘露味尊者遂與剃度而受具戒復告之曰如來正法眼藏我今付汝汝當護持乃說偈曰心同虛空界示等虛空法證得虛空時無是無非法尊者即入慈心三昧時梵王帝釋及諸天眾俱來作禮而說偈言賢刧眾聖祖而當第七位尊者哀念我請為宣佛地尊者從三昧起示眾云我所得法而非有故若識佛地離有無故說此語已還入三昧示涅槃相難提即於本座起七寶塔以葬全身即定王十九年辛未歲也

　　八祖佛陀難提尊者

　　按景德傳燈錄八祖佛陀難提者迦摩羅國人姓瞿曇氏頂有肉髻辯捷無礙初遇婆須密尊者出家受教既而領徒行化至提迦國城毗舍羅家見舍上有白光上騰謂其徒曰此家當有聖人口無言說真大乘器不行四衢知觸穢耳言訖長者出致禮問何所須尊者曰我求侍者曰我有一子名伏馱密多年已五十口未曾言足未曾履尊者曰如汝所說真吾弟子尊者見之遽起禮拜而說偈曰父母非我親誰是最親者諸佛非我道誰是最道者尊者以偈答曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏馱密多聞師妙偈便行七步師曰此子昔曾值佛悲願廣大慮父母愛情難捨故不言不履耳長者遂捨令出家尊者尋授具戒復告之曰我今以如來正法眼藏付囑於汝勿令斷絕乃說偈曰虛空無內外心法亦如此若了虛空故是達真如理伏馱密多承師付囑以偈讚曰我師禪祖中當得為第八法化眾無量悉獲阿羅漢爾時尊者佛陀難提即現神變却復本座儼然寂滅眾興寶塔葬其全身即景王十二年丙寅歲也

　　九祖伏馱密多尊者

　　按景德傳燈錄九祖伏馱密多者提迦國人姓毗舍羅既受佛陀難提付囑後至中印度行化時有長者香葢擕一子而來瞻禮尊者曰此子處胎六十歲因號難生復嘗會一仙者謂此兒非凡當為法器今遇尊者可令出家尊者即與落髮授戒羯磨之際祥光燭座仍感舍利三七粒現前自此精進忘疲既而師告曰如來大法眼藏今付於汝汝護念之乃說偈曰真理本無名因名顯真理受得真實法非真亦非偽尊者付法已即入滅盡三昧而般涅槃眾以香油栴檀闍維真體收舍利建塔於那爛陀寺即敬王三十五年甲寅歲也

　　十祖脇尊者

　　按景德傳燈錄十祖脇尊者中印度人也本名難生初尊者將誕父夢一白象背有寶座座上安一明珠從門而入光照四眾既覺遂生後值伏馱尊者執侍左右未嘗睡眠謂其脇不至席遂號脇尊者焉初至華氏國憩一樹下右手指地而告眾曰此地變金色當有聖人入會言訖即變金色時有長者子富那夜奢合掌前立尊者問汝從何來夜奢曰我心非往尊者曰汝何處住曰我心非止尊者曰汝不定耶曰諸佛亦然尊者曰汝非諸佛曰諸佛亦非尊者因說偈曰此地變金色預知有聖至當坐菩提樹覺華而成已夜奢復說偈曰師坐金色地嘗說真實義廻光而照我令入三摩諦尊者知其意即度出家復具戒品乃告之曰如來大法眼藏今付於汝汝護念之乃說偈言真體自然真因真說有理領得真真法無行亦無止尊者付法已即現神變而入涅槃化火自焚四眾各以衣祴盛舍利隨處興塔而供養之時貞王二十二年己亥歲也

　　十一祖富那夜奢尊者

　　按景德傳燈錄十一祖富那夜奢者華氏國人也姓瞿曇氏父寶身既得法於脇尊者尋詣波羅奈國有馬鳴大士迎而作禮問曰我欲識佛何者即是師曰汝欲識佛不識者是曰佛既不識焉知是乎師曰既不識佛焉知不是曰此是鋸義師曰彼是木義復問鋸義者何曰與師平出又問木義者何師曰汝被我解馬鳴豁然醒悟稽首歸依遂求剃度師謂眾曰此大士者昔為毗舍離國王其國有一類人如馬裸露王遂運神力分身為蠶彼乃得衣王後復生中印度馬人感戀悲鳴因號馬鳴如來記云吾滅度後六百年當有賢者馬鳴於波羅奈國摧伏異道度人無量繼吾傳化今正是時即告之曰如來大法眼藏今付於汝即說偈曰迷悟如隱顯明暗不相離今付隱顯法非一亦非二尊者付法已即現神變湛然圓寂眾興寶塔以閟全身即安王十四年戊戌歲也

　　按指月錄十一祖富那夜奢尊者父寶身有子七人祖最少幼則與諸兄異尚嘗曰若遇大士坐於道場我則詣彼親近隨喜及遇脇尊者遂授法祖教被無量得果者且五百矣後至波羅柰國有一長者來趨其會祖謂眾曰汝等識此來者耶佛記聖者馬鳴紹吾法者也於是付法

　　十二祖馬鳴尊者

　　按馬鳴菩薩傳大師名馬鳴菩薩長老脇弟子也時長老脇憂勤佛法入三昧觀誰堪出家廣宣道化開悟眾生者見中天竺有出家外道明智慧辯善通言論唱言若諸比丘能與我論議者可打揵椎如其不能不足公鳴揵椎受人供養時長老脇始從北天竺欲至中國城名釋迦路逢諸沙彌皆共戲之大德長老與我富羅捉即有持去者種種撓之轉不以理長老脇顏無異容恬然不計諸沙彌中廣學問者覺其遠大疑非常人試問其人觀察所為隨問盡答而行不輟足意色深遠不存近細時諸沙彌具觀長老德重冲邃知不可測倍加恭敬咸共侍送於是長老脇即以神力乘虛而逝到中天竺在一寺住問諸比丘何不依法鳴揵椎耶諸比丘言長老摩訶羅有以故不打也問言何故答言有出家外道善能論議唱令國中諸釋子沙門眾若其不能與我論議者不足公鳴揵椎受人供養以有此言是故不打長老脇言但鳴揵椎設彼來者吾自對之諸舊比丘深奇其言而疑不能辯共集議言且鳴揵椎外道若來當令長老任其所為即鳴揵椎外道即問今日何故打此木耶答言北方有長老沙門來鳴揵椎非我等也外道言可令其來即出相見外道問言欲論議耶答言然外道即形笑言此長老比丘形貌既爾又言不出常人如何乃欲與吾論議即共要言却後七日當集國王大臣沙門外道諸大法師於此論也至六日夜長老脇入於三昧觀其所應七日明旦大眾雲集長老脇先至即昇高座顏色怡懌倍於常日外道後來當前而坐占視沙門容貌和悅志意安泰又復舉體備有論相便念言將無非是近比丘耶志安且悅又備論相今日將成佳論議也便共立要若墮負者當以何罪外道言若負者當斷其舌長老脇言此不可也但作弟子足以允約答言可爾又問誰應先語長老脇言吾既年邁故從遠來又先在此坐理應先語外道言亦可耳觀汝所說吾盡當破長老脇即言當令天下太平大王長壽國土豐樂無諸災患外道默然不知所言論法無對即墮負處伏為弟子剃除鬚髮度為沙彌受具足戒獨坐一處心自維曰吾才明遠識聲震天下如何一言致屈便為人弟子念已不悅師知其心即命入房為現神足種種變化知師非恆心乃悅服念曰吾為弟子故其宜矣師語言汝才名不易真未成耳設學吾所得法根力覺道辯才深達明審義趣者將天下無對也師還本國弟子住中天竺博通眾經明達內外才辯蓋世四輩敬伏天竺國王甚珍遇之其後北天竺小月氏國王伐於中國圍守經時中天竺王遣信問言若有所求當相給與何足苦困人民久住此耶答言汝意伏者送三億金當相赦耳王言舉此一國無一億金如何三億而可得耶答言汝國內有二大寶一佛鉢二辯才比丘以此與我足當二億金也王言此二寶者吾甚重之不能捨也於是比丘為王說法其辭曰夫含情受化者天下莫二也佛道淵弘義存兼救大人之德亦以濟物為上世教多難故王化一國而已今弘宣佛道自可為四海法王也比丘度人義不容異功德在心理無遠近宜存遠大何必在目前而已王素宗重敬用其言即以與之月氏王使還本國諸臣議曰王奉佛鉢故其宜矣夫比丘者天下皆是當一億金無乃太過王審知比丘高明聖達導利弘深辯才說法乃感非人類將欲悟諸羣惑餓七匹馬至於六日旦普集內外沙門異學請比丘說法諸有聽者莫不開悟王繫此馬於眾會前以草與之馬垂淚聽法無念食想於是天下乃知非恆以馬解其音故遂號為馬鳴菩薩於北天竺廣宣佛法導利羣生善能方便成人功德四輩敬重復咸稱為功德日

　　按景德傳燈錄十二祖馬鳴大士者波羅奈國人也亦名功勝以有作無作諸功德最為殊勝故名焉既受法於夜奢尊者後於華氏國轉妙法輪忽有老人座前仆地師謂眾曰此非庸流當有異相言訖不見俄從地湧出一金色人復化為女子右手指師而說偈曰稽首長老尊當受如來記今於此地上宣通第一義說偈已瞥然不見師曰將有魔來與吾較力有頃風雨暴至天地晦冥師曰魔之來信矣吾當除之即指空中現一大金龍奮發神威震動山嶽師儼然於座魔事隨滅經七日有一小蟲大若蟭螟潛形座下師以手取之示眾曰斯乃魔之所變盜聽吾法耳乃放之令去魔不能動師告之曰汝但歸依三寶即得神通遂復本形作禮懺悔師問曰汝名誰耶眷屬多少曰我名迦毗摩羅有三千眷屬師曰汝盡神力變化若何曰我化巨海極為小事師曰汝化性海得否曰何謂性海我未嘗知師即為說性海云山河大地皆依建立三昧六神通由茲發現迦毗摩羅聞言遂發信心與徒眾三千俱求剃度祖乃召五百羅漢與授具戒復告之曰如來大法眼藏今當付汝汝聽偈言隱顯即本法明暗元不二今付悟了法非取亦非離付法已即入龍奮迅三昧挺身空中如日輪相然後示滅四眾以真體藏之於龍龕即顯王三十七年甲午歲也

　　十三祖迦毗摩羅尊者

　　按景德傳燈錄十三祖迦毗摩羅者華氏國人也初為外道有徒三千通諸異論後於馬鳴尊者得法領徒至西印度彼有太子名雲自在仰尊者名請於宮中供養尊者曰如來有教沙門不得親近國王大臣權勢之家太子曰今我國城之北有大山焉山有一石窟師可禪寂於此否尊者曰諾即入彼山行數里逢一大蟒尊者直前不顧盤繞師身師因與受三歸依蟒聽訖而去尊者將至石窟復有一老人素服而出合掌問訊祖曰汝何所止答曰我昔嘗為比丘多樂寂靜有初學比丘數來請益而我煩於應答起瞋恨想命終墮為蟒身住是窟中今已千載適遇尊者獲聞戒法故來謝爾尊者問曰此山更有何人居止曰北去十里有大樹蔭覆五百大龍其樹王名龍樹常為龍眾說法我亦聽受耳尊者遂與徒眾詣彼龍樹出迎尊者曰深山孤寂龍蟒所居大德至尊何枉神足師曰吾非至尊來訪賢者龍樹默念曰此師得決定性明道眼否是大聖繼真乘否祖曰汝雖心語吾已意知但辦出家何慮吾之不聖龍樹聞已悔謝尊者即與度脫及五百龍眾俱受具戒復告龍樹曰今以如來大法眼藏付囑於汝諦聽偈言非隱非顯法說是真實際悟此隱顯法非愚亦非智付法已即現神變化火焚身龍樹收五色舍利建塔痙之即赧王四十一年壬辰歲也

　　十四祖龍樹尊者

　　按龍樹菩薩傳大師名龍樹菩薩者出南天竺梵志種也天聰奇悟事不再告在乳哺之中聞諸梵志誦四韋陀典各四萬偈偈有四十二字背誦其文而領其義弱冠馳名獨步諸國世學藝能天文地理圖緯祕識及諸道術無不悉練契友三人亦是一時之傑相與議曰天下義理可以開神明悟幽旨者吾等盡之矣復欲何以自娛騁情極欲最是一生之樂然諸梵志道士勢非王公何由得之唯有隱身之術斯樂可辦四人相視莫逆於心俱至術家求隱身法術師念曰此四梵志擅名一世草芥羣生今以術故屈辱就我我若呪法授之此人才明絕世所不知者唯此踐法若得之便去不復可屈且與其藥使日用而不知藥盡必來求可以術屈為我弟子各與青藥一丸告之曰汝於靜處用水磨之以塗眼臉則無有人能見汝形者龍樹菩薩磨藥聞氣便盡知藥名分數多少錙銖無失隨其氣勢龍樹識之還語術師此藥有七十種分數多少盡如其方藥師問曰汝何由知答曰藥自有氣何以不知師即嘆伏顧斯人者聞之猶難而况相學我之賤術何足惜也即具授其四人得術隱身自在入王宮中宮中美人皆被侵陵百餘日後宮中人有懷妊者以事白王王大不悅此何不祥為怪乃爾召諸智臣以謀此事有舊老者言凡如此事應有二種或鬼或術可以細土置諸門中令有司守之斷諸術者若是術人足跡自現可以兵除若其是鬼則無跡也鬼可呪除人可刀殺備法試之見四人跡即閉諸門令數百力士揮刀空斫斫殺三人唯有龍樹斂身屏氣依王頭側王頭側七尺刀所不至是時始悟欲為苦本厭欲心生發出家願若我得脫當詣沙門求出家法既而得出入山詣佛塔出家受戒九十日中誦三藏盡通諸深義更求諸經都無得處雪山中深遠處有佛塔塔中有一老比丘以摩訶衍經與之誦受愛樂雖知實義未得通利周遊諸國更求餘經於閻浮提中徧求不得外道論師沙門義宗咸皆摧伏師即起憍慢心自念言世界法中津塗甚多佛經雖妙以理推之故未盡未盡之中可推而說之以悟後學於理不違於事無失斯有何咎思此事已即欲行之立師教誡更造衣服今附佛法所別為異方欲以無所推屈表一切智相擇日選時當與諸弟子受新戒著新衣便欲行之獨在靜室水精地房大龍菩薩見其如此惜而愍之即接入海於宮殿中開七寶藏發七寶函以諸方等深奧經典無上妙法授之龍樹龍樹受讀九十日中通練甚多其心深入體得實利龍知其心而問之曰看經遍未答言汝諸函中經甚多無量不可盡也我所讀者已十倍閻浮提龍言如我宮中所有經典諸處比此復不可知龍樹即得諸經一箱深入無生三忍具足龍還送出時南天竺王甚邪見承事外道毀謗正法龍樹菩薩為化彼故躬持赤幡在王前行經歷七年王始怪問此是何人在我前行答曰我是一切智人王聞是已甚大驚愕而問之言一切智人曠代不有汝自言是何以驗之答言欲知智在說王當見問王即自念我為智主大論議師問之能屈猶不足名一旦不如此非小事若其不問便是一屈遲疑良久不得已而問之天今何為耶龍樹言天今與阿修羅戰王聞此言譬如人噎又不得吐又不得咽欲非其言復無以證之欲是其事無事可明未言之間龍樹復言此非虛論求勝之談王小待之須臾有驗言訖空中便有干戈兵器相係而落王言干戈矛戟雖是戰器汝何必知是天與阿修羅戰龍樹言搆之虛言不如校以實事言已阿修羅手足指及其耳鼻從空而下又令王及臣民婆羅門眾見空中清除兩陣相對王乃稽首伏其法化殿上有萬婆羅門皆棄束髮受成就戒是時龍樹於南天竺大弘佛教摧伏外道廣明摩訶衍作優波提舍十萬偈又作莊嚴佛道論五千偈大慈方便論五十偈令摩訶衍教大行於天竺又造無畏論十萬偈於無畏中出中論也時有婆羅門善知呪術欲以所能與龍樹諍勝告天竺國王我能伏此比丘王當驗之王言汝大愚人此菩薩者明與日月爭光智與聖心並照汝何不遲敢不推敬婆羅門言王為智人何不以理驗之而抑斷一切王見言至為請龍樹清旦共坐政德殿上婆羅門後至便於殿前呪作大池廣長清淨中有千葉蓮花自坐其上而訶龍樹汝在地坐如畜生無異而欲與我清淨華上大德智人抗言論議爾時龍樹亦以呪術化作一六牙白象行池水上趣其華座以鼻繳拔高舉擲地婆羅門傷腰委頓歸命龍樹我自不量毀辱大師願哀授我啟其愚蒙有一小乘法師常懷忿嫉龍樹問之言汝樂我久住世不答言實不願也退入閑室經日不出弟子破戶看之遂蟬蛻而去去世已來始過百歲南天竺諸國為其立廟敬奉如佛其母樹下生之因字阿周陀那阿周陀那樹名也以龍成其道故以龍配字號曰龍樹也

　　按景德傳燈錄十四祖龍樹尊者西天竺國人也亦名龍勝始於毗羅尊者得法後至南印度彼國之人多信福業聞尊者為說妙法遞相謂曰人有福業世間第一徒言佛性誰能覩之尊者曰汝欲見佛性先須除我慢彼人曰佛性大小尊者曰非大非小非廣非狹無福無報不死不生彼聞理勝悉回初心尊者復於座上現自在身如滿月輪一切眾惟聞法音不覩祖相彼眾中有長者子名迦那提婆謂眾曰識此相否眾曰目所未覩安能辨識提婆曰此是尊者現佛性體相以示我等何以知之蓋以無相三昧形如滿月佛性之義廓然虛明言訖輪相即隱復居本座而說偈言身現圓月相以表諸佛體說法無其形用辨非聲色彼眾聞偈頓悟無生咸願出家以求解脫祖即為剃髮命諸聖授具其國先有外道五千餘人作大幻術眾皆宗仰尊者悉為化之令歸三寶復造大智度論中論十二門論垂之於世後告上首弟子迦那提婆曰如來大法眼藏今當付汝聽吾偈言為明隱顯法方說解脫理於法心不證無嗔亦無喜付法訖入月輪三昧廣現神變復就本座凝然禪寂迦那提婆與諸四眾共建寶塔以葬焉即秦始皇三十五年己丑歲也

　　按指月錄尊者付法於迦那提婆凝然禪寂及七日天雨舍利尊者復於座指空語眾曰昔拘那含佛弟子摩訶迦尊者有三願一為佛時凡有聖士化度則天澍雨及其身皆為舍利二大地所生皆堪為藥療眾生病三凡有智者皆得所知微妙以通宿命今雨舍利摩訶迦神力也言已復寂

　　十五祖迦那提婆尊者

　　按提婆菩薩傳大師名提婆菩薩南天竺人是婆羅門種也博識淵覽才辨絕倫擅名天竺為諸國所推探賾胷懷既無所愧以為所不盡者唯以人不信用其言為憂其國中有大天神鑄黃金象之座身長二丈號曰大自在天人有求願能令現世如意提婆詣廟求入拜見主廟者言天像至神人有見者既不敢正視又令人退後失守百日汝但詣門求願何須見耶提婆言若神必能如汝所說乃從令我見之若不如是豈吾之所欲見耶時人奇其志氣伏其明正追入廟者數千萬人提婆既入天像搖動其眼怒目視之提婆問天神則神矣何其小也當以威靈感人智德伏物而假黃金以目多動頗梨以熒惑非所望也即便登梯鑿出其眼時諸觀者咸有疑意大自在天何為一小婆羅門所困將無名過其實理屈其辭耶提婆曉眾人言神明遠大故以近事試我我得其心故登金聚出頗梨令汝等知神不假質精不託形吾既不慢神亦不辱也言已而出即以其夜求諸供備明日清旦敬祠天神提婆先名既重加以智參神契其所發言聲之所及無不響應一夜之中供具精饌有物必備大自在天貫一肉形高數四丈左眼枯沒而來在坐歷觀供饌嘆未曾有嘉其德力能有所致而告之言汝得我心人得我形汝以心供人以質饋智而敬我者汝畏而誣我者人汝所供饌盡善盡美矣唯無我之所須能以見與者真上施也提婆言神鑑我心唯命是從神言我所乏者左眼能與我者便可出之提婆言敬如天命即以左手出眼與之天神力故出而隨生索之不已從旦終朝出眼數萬天神讚曰善哉摩納真上施也欲求何願必如汝意提婆言我稟明于心不假外也唯恨悠悠童蒙不知信受我言神賜我願必當令我言不虛設唯此為請他無所須神言必如所願於是而退詣龍樹菩薩寺受出家法剃頭法服周遊揚化南天竺王總御諸國信用邪道沙門釋子一不得見國人遠近咸受其化提婆念曰樹不伐本則枝不傾人主不化則道不行其國政法王家出錢雇人宿衛提婆乃募為其將荷戟前驅整行伍勒步曲威不嚴而令自行德不彰而物樂隨王甚喜之而問何人侍者答言此人應募既不食廩又不取錢而其在事恭謹閑習如此不知其意何求何欲王召而問之汝是何人答言我是一切智人欲於王前面求驗試王即許之於天竺大國之都四衢道中敷高座立三論言一切諸聖中佛聖最第一一切諸法中佛法正第一一切救世中佛僧為第一八方諸論士有能壞此語者我當斬首以謝其屈所以者何立理不明是為愚癡愚癡之頭非我所須斬以謝屈甚不惜也八方論士既聞此言亦各來集而立誓言我等不如亦當斬首愚癡之頭亦所不惜提婆言我所修法仁活萬物要不如者當剃汝鬚髮以為弟子不須斬首也立此要已各撰名理建無方論而與酬酢智淺情近者一言便屈智深情遠者極至二日則辭理俱匱即皆下髮如是日日王家日送衣鉢終竟三月度百餘萬人有一邪道弟子兇頑無智恥其師屈形雖隨眾心結怨忿膺刀自誓汝以口勝伏我我當以刀勝伏汝汝以空刀困我我當以實刀困汝作是誓已挾一利刀伺求其便諸方論士英傑都盡提婆於是出就閑林造百論二十品又造四百論以破邪見其諸弟子各各散諸樹下坐禪思惟提婆從禪起經行婆羅門弟子來到其邊執刀窮之曰汝以口破我師何如我以刀破汝腹即以刀決其腹五藏委地命未絕間愍此愚賊而告之曰吾有三衣鉢盂在吾坐處汝可取之急上山去慎勿下就平道我諸弟子未得法忍者必當追汝或當相得送汝於王王便困汝汝未得法利惜身情重惜名次之身之與名患累出焉眾釁生焉身名者乃是大患之本也愚人無聞為妄見所侵惜其所不惜而不惜所應惜不亦哀哉吾蒙佛之遺法不復爾也但念汝等為狂心所欺忿毒所燒罪報未已號泣受之受之者實無主為之者實自無人無人無主哀酷者誰以實求之實不可得未悟此者為狂心所惑顛倒所迴見得之心著而有我有人有苦有樂苦樂之來但依觸著觸著則無依無依則無苦無苦則無樂苦樂既無則幾於息矣說此語已弟子先來者失聲大喚門人各各從樹林間集未得法忍者驚怖號咷撫胷扣地冤哉酷哉誰取我師乃如是者或有狂突奔走追截要路共相分部號叫追之聲聒幽谷提婆誨諸人言諸法之實誰冤誰酷誰割誰截諸法之實實無受者亦無害者誰親誰怨誰賊誰害汝為癡毒所欺妄生著見而大號咷種不善業彼人所害害諸業報非害我也汝等思之慎無以狂追狂以哀非哀也于是放身脫然無矜遂蟬蛻而去其初出眼與神故遂無一眼時人號曰迦那提婆也

　　按景德傳燈錄十五祖迦那提婆者南天竺國人也姓毗舍羅初求福業兼樂辯論後謁龍樹大士將及門龍樹知是智人先遣侍者以滿鉢水置於座前尊者覩之即以一鍼投而進之欣然契會龍樹即為說法不起於座現月輪相唯聞其聲不見其形尊者語眾曰今此瑞者師現佛性表說法非聲色也尊者既得法後至毗羅國彼有長者曰梵摩淨德一日園樹生大耳如菌味甚美唯長者與第二子羅睺羅多取而食之取已隨長盡而復生自餘親屬皆不能見時尊者知其宿因遂至其家長者問其故尊者曰汝家昔曾供養一比丘然此比丘道眼未明以虛霑信施故報為木菌唯汝與子精誠供養得以享之餘即否矣又問長者年多少答曰七十有九尊者乃說偈曰入道不通理復身還信施汝年八十一此樹不生耳長者聞偈彌加歎伏且曰弟子衰老不能事師願捨次子隨師出家尊者曰昔如來記此子當第二五百年為大教主今之相遇葢符宿因即與剃髮執侍至巴連弗城聞諸外道欲障佛法計之既久尊者乃執長幡入彼眾中彼問尊者曰汝何不前尊者曰汝何不後又曰汝似賤人尊者曰汝似良人又曰汝解何法尊者曰汝百不解又曰我欲得佛尊者曰我酌然得佛又曰汝不合得尊者曰元道我得汝實不得又曰汝既不得云何言得尊者曰汝有我故所以不得我無我故我自當得彼辭既屈乃問師曰汝名何等尊者曰我名迦那提婆彼既夙聞祖名乃悔過致謝時眾中猶互興問難尊者析以無礙之辯由是歸伏乃告上足羅睺羅多而付法眼偈曰本對傳法人為說解脫理於法實無證無終亦無始尊者說偈已入奮迅定身放八光而歸寂滅學眾興塔而供養之即漢文帝十九年庚辰歲也

　　十六祖羅睺羅多尊者

　　按景德傳燈錄十六祖羅睺羅多者迦毗羅國人也行化至室羅筏城有河名曰金水其味殊美中流復現五佛影尊者告眾曰此河之源凡五百里有聖者僧伽難提居於彼處佛誌一千年後當紹聖位語已領諸學眾泝流而上至彼見僧伽難提安坐入定尊者與眾伺之經三七日方從定起尊者問曰汝身定耶心定耶提曰身心俱定尊者曰身心俱定何有出入曰雖有出入不失定相如金在井金體常寂尊者曰若金在井若金出井金無動靜何物出入曰言金動靜何物出入許金出入金非動靜尊者曰若金在井出者何金若金出井在者何物曰金若出井在者非金金若在井出者非物尊者曰此義不然曰彼理非著尊者曰此義當墮曰彼義不成尊者曰彼義不成我義成矣曰我義雖成法非我故尊者曰我義已成我無我故曰我無我故復成何義尊者曰我無我故故成汝義曰仁者師於何聖得是無我尊者曰我師迦那提婆證是無我難提以偈贊曰稽首提婆師而出於仁者仁者無我故我欲師仁者尊者曰我已無我故汝須見我我汝若師我故知我非我我難提心意豁然即求度脫尊者曰汝心自在非我所繫語已即以右手擎金鉢舉至梵宮取彼香飯將齋大眾而大眾忽生厭惡之心尊者曰非我之咎汝等自棄即命僧伽難提分座同食眾復訝之尊者曰汝不得食皆由此故當知與吾分座者即過去娑羅樹王如來也愍物降迹汝輩亦莊嚴刼中已至三果而未證無漏者也眾曰我師神力斯可信矣彼云過去佛者即竊疑焉僧伽難提知眾生慢乃曰世尊在日世界平正無有丘陵江河溝洫水悉甘美草木滋茂國土豐盈無八苦行十善自雙樹示滅八百餘年世界丘墟樹木枯瘁人無至信正念輕微不信真如惟愛神力言訖以右手漸展入地至金剛輪際取甘露水以瑠璃器持至會所大眾見之即時欽慕悔過作禮於是尊者命僧伽難提而付法眼偈曰於法實無證不取亦不離法非有無相內外云何起尊者付法已安坐歸寂四眾建塔此當前漢武帝二十八年戊辰歲也

　　十七祖僧伽難提尊者

　　按景德傳燈錄十七祖僧伽難提者室羅閥城寶莊嚴王之子也生而能言嘗讚佛事七歲即厭世樂以偈告其父母曰稽首大慈父和南骨血母我今欲出家幸願哀愍故父母固止之遂終日不食乃許其在家出家號僧伽難提復命沙門驒利多為之師積十九載未嘗退倦尊者每自念言身居王宮胡為出家一夕天光下屬見一路坦平不覺徐行約十里許至大巖前有石窟焉乃燕寂於中父既失子即擯禪利多出國訪尋其子不知所在經十年尊者得法受記已行化至摩提國忽有凉風襲眾身心悅適非常而不知其然尊者曰此道德之風也當有聖者出世嗣續祖燈乎言訖以神力攝諸大眾遊歷山谷食頃至一峯下謂眾曰此峯頂有紫雲如蓋聖人居此矣即與大眾徘徊久之見山舍一童子持圓鑑直造尊者前尊者問汝幾歲耶曰百歲尊者曰汝年尚幼何言百歲曰我不會理正百歲耳尊者曰汝善機耶曰佛言若人生百歲不會諸佛機未若生一日而得決了之師曰汝手中者當何所表童曰諸佛大圓鑑內外無瑕翳兩人同得見心眼皆相似彼父母聞子語即捨令出家尊者擕至本處受具戒訖名伽耶舍多他時聞風吹殿銅鈴聲尊者問師曰鈴鳴耶風鳴耶師曰非風非鈴我心鳴耳尊者曰心復誰乎師曰俱寂靜故尊者曰善哉善哉繼吾道者非子而誰即付法眼偈曰心地本無生因地從緣起緣種不相妨華果亦復爾尊者付法已右手攀樹而化大眾議曰尊者樹下歸寂其垂蔭後裔乎將奉全身於高原建塔眾力不能舉即就樹下起塔當前漢昭帝十三年丁未歲也

　　十八祖伽耶舍多尊者

　　按景德傳燈錄十八祖伽耶舍多者摩提國人也姓鬱頭藍父天蓋母方聖嘗夢大神持鑑因而有娠凡七日而誕肌體瑩如琉璃未嘗洗沐自然香潔幼好閒靜語非常童持鑑出遊遇難提尊者得度領徒至大月氏國見一婆羅門舍有異氣尊者將入彼舍舍主鳩摩羅多問曰是何徒眾曰是佛弟子彼聞佛號心神竦然即時閉戶尊者良久自扣其門羅多曰此舍無人尊者曰答無者誰羅多聞語知是異人遽開關延接尊者曰昔世尊記曰吾滅後一千年有大士出現於月氐國紹隆元化今汝值吾應斯嘉運於是鳩摩羅多發宿命智投誠出家授具訖付法偈曰有種有心地因緣能發萌於緣不相礙當生生不生尊者付法已踴身虛空現十八種神變化火光三昧自焚其身眾以舍利建塔當前漢成帝二十年戊申歲也

　　十九祖鳩摩羅多尊者

　　按景德傳燈錄十九祖鳩摩羅多者大月氏國婆羅門之子也昔為自在天人見菩薩瓔珞忽起愛心墮生忉利聞憍尸迦說般若波羅密多以法勝故升於梵天以根利故善說法要諸天尊為導師以繼祖時至遂降月氏後至中天竺國有大士名闍夜多問曰我家父母素信三寶而常縈疾瘵凡所營作皆不如意而我鄰家久為旃陀羅行身嘗勇健所作和合彼何幸而我何辜尊者曰何足疑乎且善惡之報有三時焉凡人但見仁夭暴壽逆吉義凶便謂無因果虛罪福殊不知影響相隨毫釐靡忒縱經百千萬劫亦不磨滅時闍夜多聞是語已頓釋所疑尊者曰汝雖已信三業而未明業從惑生惑依識有識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如夢幻闍夜多承言領旨即發宿慧懇求出家既受具尊者告曰吾今寂滅時至汝當紹行化迹乃付法眼偈曰性上本無生為對求人說於法既無得何懷決不決師曰此是妙音如來見性清淨之句汝宜傳布後學言訖即於座上以指爪𠢐面如紅蓮開出大光明照耀四眾而入寂滅闍夜多起塔當新室十四年壬午歲也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十二卷目錄佛菩薩部彙考六二十祖闍夜多尊者二十一祖婆修盤頭尊者二十二祖摩拏羅尊者二十三祖鶴勒那尊者二十四祖師子比丘尊者二十五祖婆舍斯多尊者二十六祖不如密多尊者二十七祖般若多羅尊者二十八祖菩提達磨大師二十九祖慧可大師三十祖僧璨大師三十一祖道信大師三十二祖弘忍大師三十三祖慧能大師

神異典第八十二卷

　　佛菩薩部彙考六

　　二十祖闍夜多尊者

　　按景德傳燈錄二十祖闍夜多者北天竺國人也智慧淵冲化導無量後至羅閱城敷揚頓教彼有學眾惟尚辯論為之首者名婆修盤頭嘗一食不臥六時禮佛清淨無欲為眾所歸尊者將欲度之先問彼眾曰此徧行頭陀能修梵行可得佛道乎眾曰我師精進何故不可尊者曰汝師與道遠矣設苦行歷於塵刧皆虛妄之本也眾曰尊者蘊何德行而譏我師尊者曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道時徧行聞已發無漏智歡喜讚嘆尊者又語彼眾曰會吾語否吾所以然者為其求道心切夫絃急即斷故吾不贊令其住安樂地入諸佛智復告徧行曰吾適對眾挫抑仁者得無惱於衷乎曰我憶念七刧前生常安樂國師於智者月淨記我非久當證斯陀含果時有大光明菩薩出世我以老故策杖禮謁師叱我曰重子輕父一何鄙哉時我自謂無過請師示之師曰汝禮大光明菩薩以杖倚壁畫佛面以此過慢遂失二果我責躬悔過已來聞諸惡言如風如響况今獲飲無上甘露而反生熱惱耶惟願大慈以妙道垂誨尊者曰汝久植眾德當繼吾宗聽吾偈曰言下合無生同於法界性若能如是解通達事理竟尊者付法已不起座奄然歸寂闍維收舍利建塔當後漢明帝十七年甲戌歲也

　　按指月錄初月氏國王聞師德風躬詣問法修敬已請開演祖曰大王來時好道今去亦如來時王歎服彼遇婆修盤頭付法已于其座上以首倒植象娑羅樹枝奄然而化眾欲闍維百千人舉之不能乃至諸羅漢以神力舉之亦不能動眾乃炷香祝之遂頹然委地闍維收舍利建塔

　　二十一祖婆修盤頭尊者

　　按景德傳燈錄二十一祖婆修盤頭者羅閱城人也姓毘舍佉父光蓋母嚴一家富而無子父母禱於佛塔而求嗣焉一夕母夢吞明暗二珠覺而有孕經七日有一羅漢名賢眾至其家光蓋設禮賢眾端坐受之嚴一出拜賢眾避席云回禮法身大士光蓋罔測其由遂取一寶珠跪獻賢眾試其真偽賢眾即受之殊無遜謝光蓋不能忍問曰我是丈夫致禮不顧我妻何德尊者避之賢眾曰我受禮納珠貴福汝耳汝婦懷聖子生當為世燈慧日故吾避之非重女人也賢眾又曰汝婦當生二子一名婆修盤頭則吾所尊者也二名芻尼昔如來在雪山修道芻尼巢於頂上佛既成道芻尼受報為那提國王佛記云汝至第二五百年生羅閱城毗舍佉家與聖同胞今無爽矣後一月果產二子尊者婆修盤頭年至十五禮光度羅漢出家感毗婆訶菩薩與之授戒行化至那提國彼王名常自在有二子一名摩訶羅次名摩挐羅王問尊者曰羅閱城土風與此何異尊者曰彼土曾三佛出世今王國有二師化導曰二師者誰尊者曰佛記第二五百年有一神力大士出家繼聖即王之次子摩挐羅其一也吾雖德薄敢當其一王曰誠如尊者所言當捨此子作沙門尊者曰善哉大王能遵佛旨即與授具付法偈曰泡幻同無礙如何不了悟達法在其中非今亦非古尊者付法已踴身高半由旬屹然而住四眾仰瞻虔請復坐跏趺而逝茶毗得舍利建塔當後漢殤帝十二年丁巳歲也

　　按指月錄婆修盤頭尊者行化至那提國彼王有二子長名摩訶羅次名摩挐羅初那提國有惡象為害挐羅生而象息至是三十年矣人尚不知其所以息王方同祖語忽使者報有象巨萬逼城王憂之祖曰挐羅出患解矣王試命挐羅出挐羅遂出城南向象撫腹大喝城為震動羣象顛仆頃皆馳散至是人始知三十年之安以挐羅也王大敬信命挐羅依祖出家

　　二十二祖摩挐羅尊者

　　按景德傳燈錄二十二祖摩挐羅者那提國常自在王之子也年三十遇婆修祖師出家傳法至西印度彼國王名得度即瞿曇種族歸依佛乘勤行精進一日於行道處見一小塔欲取供養眾莫能舉王即大會梵行禪觀呪術等三眾欲問所疑時尊者亦赴此會是三眾皆莫能辨尊者即為王廣說塔之所因今之出現王福力之所致也王聞是說乃曰至聖難逢世樂非久即傳位太子投祖出家七日而證四果尊者深加慰誨曰汝居此國善自度人今異域有大法器吾當化令得度曰師應跡十方動念當至寧勞往耶尊者曰然於是焚香遙語月氏國鶴勒那比丘曰汝在彼國教導鶴眾道果將證宜自知之時鶴勒那為彼國王寶印說修多羅偈忽覩異香成穗王曰是何祥也曰此是西印度傳佛心印祖師摩挐羅將至先降信香耳曰此師神力何如答曰此師遠承佛記當於此土廣宣元化時王與鶴勒那俱遙作禮尊者知已即辭得度比丘往月氏國受王與鶴勒那供養後鶴勒那問尊者曰我止林間已經九白(印度以一年為一白)

　　有弟子龍子者幼而聰慧我於三世推窮莫知其本尊者曰此子於第五劫中生妙喜國婆羅門家曾以栴檀施於佛宇作槌撞鐘受報聰敏為眾欽仰又問我有何緣而感鶴眾尊者曰汝第四劫中嘗為比丘當赴會龍宮汝諸弟子咸欲隨從汝觀五百眾中無有一人堪任妙供時諸弟子曰師嘗說法於食等者於法亦等今既不然何聖之有汝即令赴會自汝捨生趣生轉化諸國其五百弟子以福微德薄生於羽族今感汝之惠故為鶴眾相隨鶴勒那聞語曰以何方便令彼解脫尊者曰吾有無上法寶汝當聽受化未來際而說偈曰心隨萬境轉轉處實能幽隨流認得性無喜復無憂時鶴眾聞偈飛鳴而去尊者跏趺寂然奄化鶴勒那與寶印王起塔當後漢桓帝十九年乙巳歲也

　　按指月錄摩挐羅尊者至西印度彼國王一日於行道處忽現一塔高尺四寸欲舉以供養竭眾力莫能舉王大會四眾問所由眾莫能知祖曰此阿育王塔感王精進故現耳王曰敢問法要祖曰佛法能具七事去三物乃可學王問三物七事為何祖曰所去三物貪嗔癡所具七事大慈歡喜無我勇猛饒益降魔無證人所以明了不明了以此耳王聞乃投祖出家祖即辭往月氏國鶴勒那迎祖供養授無上法寶祖即踊身空中呈十八變返座指地發一神泉說偈曰心地清淨泉能潤于一切從地而湧出徧濟十方世偈已泊然寂滅

　　二十三祖鶴勒那尊者

　　按景德傳燈錄二十三祖鶴勒那者月氏國人也姓婆羅門父千勝母金光以無子故禱於七佛金幢即夢須彌山頂一神童持金環云我來也覺而有孕年七歲遊行聚落覩民間淫祀乃入廟叱之曰汝妄興禍福幻惑於人歲費牲牢傷害斯甚言訖廟貌忽然而壞由是鄉黨謂之為聖子年二十二出家三十遇摩挐羅尊者付法眼藏行化至中印度彼國王名無畏海崇信佛道尊者為說正法次王忽見二人緋素服拜尊者王問曰此何人也師曰此是日月天子吾昔曾為說法故來禮耳良久不見惟聞異香王曰日月國土總有多少尊者曰千釋迦佛所化世界各有百億迷盧日月我若廣說即不能盡王聞忻然時尊者演無上道度有緣眾以上足龍子早夭有兄師子博通強記事婆羅門厥師既逝弟復云亡乃歸依尊者而問曰我欲求道當何用心尊者曰汝欲求道無所用心曰既無用心誰作佛事尊者曰汝若有用即非功德汝若無作即是佛事經云我所作功德而無我所故師子聞是言已即入佛慧時尊者忽指東北問云是何氣象師子曰我見氣如白虹貫乎天地復有黑氣五道橫亙其中尊者曰其兆云何曰莫可知矣尊者曰吾滅後五十年北天竺國當有難起嬰在汝身吾將滅矣今以法眼付囑於汝善自護持乃說偈曰認得心性時可說不思議了了無可得得時不說知師子比丘聞偈欣愜然未曉將罹何難尊者乃密示之言訖現十八變而歸寂闍維畢分舍利各欲興塔尊者復現空中而說偈曰一法一切法一切一法攝吾身非有無何分一切塔大眾聞偈遂不復分就馱都塲而建塔焉即後漢獻帝二十年己丑歲也按指月錄鶴勒那尊者月氏國人誕而天雨花國王以其有神徵乳於宮中宮嬪育之即分身各為其子有千許王曰我無儲嗣將育爾為太子今者千身孰為正子哉言已一子放光忽皆不見而見於其父母家王莫能如何年二十二出家三十得法行化至中印度有上足龍子早夭其兄師子博通強記事婆羅門將葬龍子而眾力舉其柩不能動祖謂師子曰昔汝弟欲冥福汝而塑一佛像汝方信婆羅門投於地今汝弟雖謝世猶欲感悟汝故示斯異汝亟供像柩斯舉矣師子奉命而柩舉未幾婆羅門師死師子乃歸依尊者

　　二十四祖師子比丘尊者

　　按景德傳燈錄二十四祖師子比丘者中印度人也姓婆羅門得法遊方至罽賓國有波利迦者本習禪觀故有禪定知見執相捨相不語之五眾尊者詰而化之四眾皆默然心服惟禪定師達磨達者聞四眾被責憤悱而來尊者曰仁者習定何當來此既至於此胡云習定彼曰我雖來此心亦不亂定隨人習豈在處所尊者曰仁者既來其習亦至既無處所豈在人習曰定習人故非人習定我雖來此其定嘗習尊者曰人非習定定習人故當自來時其定誰習彼曰如淨明珠內外無翳定若通達必當如此師曰定若通達一似明珠今見仁者非珠之徒彼曰其珠明徹內外悉定我心不亂猶若此淨祖曰其珠無內外仁者何能定穢物非動搖此定不是淨達磨達蒙尊者開悟心地朗然尊者既攝五眾名聞遐邇方求法嗣遇一長者引其子問尊者曰此子名斯多當生便拳左手今既長矣而終未能舒願尊者示其宿因尊者覩之即以手接曰可還我珠童子遽開手奉珠眾皆驚異尊者曰吾前報為僧有童子名婆舍吾嘗赴西海齋受䞋珠付之今還吾珠理固然矣長者遂捨其子出家尊者即與受具以前緣故名婆舍斯多尊者即謂之曰吾師密有懸記罹難非久如來正法眼藏今轉付汝汝應保護普潤來際偈曰正說知見時知見俱是心當心即知見知見即於今尊者說偈已以僧伽棃衣密付斯多俾之他國隨機演化斯多受教直抵南天尊者以難不可以苟免獨留罽賓時本國有外道二人一名摩目多二名都落遮學諸幻法欲共謀亂乃盜為釋子形像潛入王宮且曰不成即罪歸佛子妖既自作禍亦旋踵事既敗王果怒曰吾素歸心三寶何乃搆害一至於斯即命破毀伽藍祛除釋眾又自秉劍至尊者所問曰師得蘊空否尊者曰已得蘊空曰離生死否尊者曰已離生死曰既離生死可施我頭尊者曰身非我有何惜於頭王即揮刀斷尊者首涌白乳高數尺王之右臂旋亦墮地七日而終太子光首歎曰我父何故自取其禍時有象白山仙人者深明因果即為光首廣宣宿因解其疑網遂以師子尊者報體而建塔焉當魏齊王二十年己卯歲也

　　二十五祖婆舍斯多尊者

　　按景德傳燈錄二十五祖婆舍斯多者罽賓國人也姓婆羅門父寂行母常安樂初母夢得神劍因而有孕既誕拳左手遇師子尊者顯發宿因密受心印後適南天至中印度彼國王名迦勝設禮供養時有外道無我尊先為王禮重嫉祖之至欲與論義幸而勝之以固其事乃於王前謂祖曰我解默論不假言說祖曰孰知勝負曰不爭勝負但取其義祖曰汝以何為義曰無心為義祖曰汝既無心安得義乎曰我說無心當名非義祖曰汝說無心當名非義我說非心當義非名曰當義非名誰能辨義祖曰汝名非義此名何名曰為辨非義是名無名祖曰名既非名義亦非義辨者是誰當辨何物如是往返五十九番外道杜口信伏於時祖忽面北合掌長吁曰我師師子尊者今日遇難斯可傷焉即辭王南邁達於南天潛隱山谷時彼國王名天德迎請供養王有二子一凶暴而色力充盛一柔和而常嬰疾苦祖乃為陳因果王即頓釋所疑有呪術師忌祖之道乃潛置毒藥於飲食中祖知而食之彼反受禍遂投祖出家祖即與受具後六十載太子德勝即位復信外道致難於祖太子不如密多以進諫被囚王遽問祖曰予國素絕妖訛師所傳者當是何宗祖曰王國昔來實無邪法我所得者即是佛宗王曰佛滅已千二百載師從誰得耶祖曰飲光大士親受佛印展轉至二十四祖師子尊者我從彼得王曰予聞師子比丘不能免於刑戮何能傳法後人祖曰我師難未起時密授我信衣法偈以顯師承王曰其衣何在祖即於囊中出衣示王王命焚之五色相鮮薪盡如故王即追悔致禮師子真嗣既明乃赦太子太子遂求出家祖問太子曰汝欲出家當為何事曰我若出家不為別事祖曰不為何事曰不為俗事祖曰當為何事曰當為佛事祖曰太子智慧天生必諸聖降迹即度出家六年侍奉後於王宮受具羯磨之際大地震動頗多靈異祖乃命之曰吾已衰朽安可久留汝當善護正法眼藏普濟羣有聽吾偈曰聖人說知見當境無是非我今悟真性無道亦無理不如密多受偈再啟祖曰法衣宜可傳授祖曰此衣為難故假以證明汝身無難何假其衣化被十方人自信向不如密多聞語作禮而退祖現神變化三昧火自焚平地舍利可高一尺德勝王創浮圖而祕之當東晉明帝太寧三年乙酉歲也

　　按三才圖會婆舍斯多尊者從師子尊者出家至中天竺國其王曰迦勝問曰此苑有泉熱不可探願為決之祖曰此為湯泉有三緣所致其一神業其二鬼業其三熱石王曰幸尊者驗之三緣此果何者而致之尊者曰此神業所致也即命爇香臨水為其懺悔須臾瀕水現一長人禮尊者曰我有微祐得遇尊者即生人中故來辭耳已而遂隱後七日其水果清冷如常泉

　　二十六祖不如蜜多尊者

　　按景德傳燈錄二十六祖不如蜜多者南印度德勝王之太子也既受度得法至東印度彼王名堅固奉外道師長爪梵志暨尊者將至王與梵志同覩白氣貫於上下王曰斯何瑞也梵志預知尊者入境恐王遷善乃曰此是魔來之兆耳何瑞之有即鳩諸徒眾議曰不如蜜多將入都城誰能挫之弟子曰我等各有呪術可以動天地入水火何患哉尊者至先見宮牆有黑氣乃曰小難耳直詣王所王曰師來何為尊者曰將度眾生曰以何法度尊者曰各以其類度之時梵志聞言不勝其怒即以幻法化大山於尊者頂上尊者指之忽在彼眾頭上梵志等怖懼投尊者尊者愍其愚惑再指之化山隨滅乃為王演說法要俾趣真乘又謂王曰此國當有聖人而繼于我是時有婆羅門子年二十許幼失父母不知名氏或自言瓔珞故人謂之瓔珞童子遊行閭里丐求度日人問汝何行急即答云汝何行慢或問何姓乃曰與汝同姓莫知其故後王與尊者同車而出見瓔珞童子稽首於前尊者曰汝憶往事否曰我念遠刧中與師同居師演摩訶般若我轉甚深修多羅今日之事葢契昔因尊者又謂王曰此童子非他即大勢至菩薩是也此聖之後復出二人一人化南印度一人緣在震旦四五年內却返此方遂以昔因故名般若多羅付法眼藏偈曰真性心地藏無頭亦無尾應緣而化物方便呼為智尊者付法已即辭王曰吾化緣已終當歸寂滅願王於最上乘無忘外護即還本座跏趺而逝化火自焚王收舍利塔而瘞之當東晉孝武帝太元十三年戊子歲也

　　按指月錄不如蜜多尊者姓剎帝利得法後至東印度其王奉外道祖至王問師來何為曰將度眾生王異日大治齋集諸外道懇祖預會祖初不欲行而知所會地將陷乃往王曰師肯來耶祖曰吾非應供來救死耳此地已為龍窟須臾當下陷王恐與其眾如高原反顧其地已淵然成湫矣王益敬信

　　二十七祖般若多羅尊者

　　按景德傳燈錄二十七祖般若多羅者東印度人也既得法已行化至南印度彼王名香至崇奉佛乘尊重供養度越倫等又施無價寶珠時王有三子其季開士也尊者欲試其所得乃以所施珠問三王子曰此珠圓明有能及此否第一子目淨多羅第二子功德多羅皆曰此珠七寶中尊固無踰也非尊者道力孰能受之第三子菩提多羅曰此是世寶未足為上於諸寶中法寶為上此是世光未足為上於諸光中智光為上此是世明未足為上於諸明中心明為上此珠光明不能自照要假智光光辨於此既辨此已即知是珠既知是珠即明其寶若明其寶寶不自寶若辨其珠珠不自珠珠不自珠者要假智珠而辨世珠寶不自寶者要假智寶以明法寶然則師有其道其寶即現眾生有道心寶亦然尊者歎其辯慧復問曰於諸物中何物無相曰於諸物中不起無相又問於諸物中何物最高曰於諸物中人我最高又問於諸物中何物最大曰於諸物中法性最大尊者知是法嗣以時尚未至且默而混之及香至王厭世眾皆號絕惟第三子菩提多羅於柩前入定經七日而出乃求出家既受具戒尊者告曰如來以正法眼付大迦葉如是展轉乃至於我我今囑汝聽吾偈曰心地生諸種因事復生理果滿菩提圓花開世界起尊者付法已即於座上起立舒左右手各放光明二十七道五色光耀又踊身虛空高七多羅樹化火自焚空中舍利如雨收以建塔當宋孝武帝大明元年丁酉歲也

　　按指月錄祖因東印度國王請齋次王乃問諸人盡轉經師獨為何不轉祖曰貧道出息不隨眾緣入息不居蘊界常轉如是經百千萬億卷非但一卷兩卷

　　二十八祖菩提達磨大師

　　按景德傳燈錄第二十八祖菩提達磨者南天竺國香至王第三子也姓剎帝利本名菩提多羅後遇二十七祖般若多羅至本國受王供養知師密迹因試令與二兄辨所施寶珠發明心要既而尊者問曰汝於諸法已得通量夫達磨者通大之義也宜名達磨因改號菩提達磨師乃告尊者曰我既得法當往何國而作佛事願垂開示尊者曰汝雖得法未可遠遊且止南天竺待吾滅後六十七載當往震旦設大法藥直接上根慎勿速行衰于日下師又曰彼有大士堪為法器否千載之下有留難否尊者曰汝所化之方獲菩提者不可勝數吾滅後六十餘年彼國有難水中文布自善降之汝至時南方勿住彼唯好有為功業不見佛理汝縱到彼亦不可久留聽吾偈曰路行跨水復逢羊獨自悽悽暗渡江日下可憐雙象馬二株嫩桂久昌昌復演八偈皆預讖佛教隆替師恭稟教義服勤左右垂四十年未嘗廢闕逮尊者順世遂演化本國時有二師一名佛大先一名佛大勝多本與師同學佛陀跋陀小乘禪觀佛大先既遇般若多羅尊者捨小趣大與師竝化時號二甘露門矣而佛大勝多更分途而為六宗第一有相宗第二無相宗第三定慧宗第四戒行宗第五無得宗第六寂靜宗各封已解別展化源聚落崢嶸徒眾甚盛大師喟然而嘆曰彼之一師已陷牛迹况復支離繁盛而分六宗我若不除永纏邪見言已微現神力至第一有相宗所問曰一切諸法何名實相彼眾中有一尊長薩婆羅答曰於諸相中不互諸相是名實相師曰一切諸相而不互者若明實相當何定耶彼曰於諸相中實無有定若定諸相何名為實師曰諸相不定便名實相汝今不定當何得之彼曰我言不定不說諸相當說諸相其義亦然師曰汝言不定當為實相定不定故即非實相彼曰定既不定即非實相知我非故不定不變師曰汝今不變何名實相已變已往其義亦然彼曰不變當在在不在故故變實相以定其義師曰實相不變變即非實於有無中何名實相薩婆羅心知聖師懸解潛達即以手指虛空曰此是世間有相亦能空故當我此身得似否師曰若解實相即見非相若了非相其色亦然當於色中不失色體於非相中不礙有故若能是解此名實相彼眾聞已心意朗然欽禮信受師又瞥然匿跡至第二無相宗所問曰汝言無相當何證之彼眾中有智者波羅提答曰我明無相心不現故師曰汝心不現當何明之彼曰我明無相心不取捨當於明時亦無當者師曰於諸有無心不取捨又無當者諸明無故彼曰入佛三昧尚無所得何况無相而欲知之師曰相既不知誰云有無尚無所得何名三昧彼曰我說不證證無所證非三昧故我說三昧師曰非三昧者何當名之汝既不證非證何證波羅提聞師辨析即悟本心禮謝於師懺悔往謬師記曰汝當得果不久證之此國有魔非久降之言已忽然不現至第三定慧宗所問曰汝學定慧為一為二彼眾中有婆蘭陀者答曰我此定慧非一非二師曰既非一二何名定慧彼曰在定非定處慧非慧一即非一二亦不二師曰當一不一當二不二既非定慧約何定慧彼曰不一不二定慧能知非定非慧亦復然矣師曰慧非定故然何知哉不一不二誰定誰慧婆蘭陀聞之疑心冰釋至第四戒行宗所問曰何者名戒云何名行當此戒行為一為二彼眾中有一賢者答曰一二二一皆彼所生依教無染此名戒行師曰汝言依教即是有染一二俱破何言依教此二違背不及於行內外非明何名為戒彼曰我有內外彼已知竟既得通達便是戒行若說違背俱是俱非言及清淨即戒即行師曰俱是俱非何言清淨既得通故何談內外賢者聞之即自慙服至第五無得宗所問曰汝云無得無得何得既無所得亦無得得彼眾中有寶淨者答曰我說無得非無得得當說得得無得是得師曰得既不得得亦非得既云得得得得何得彼曰見得非得非得是得若見不得名為得得師曰得既非得得得無得既無所得當何得得寶淨聞之頓除疑網至第六寂靜宗所問曰何名寂靜於此法中誰靜誰寂彼有尊者答曰此心不動是名為寂於法無染名之為靜師曰本心不寂要假寂靜本來寂故何用寂靜彼曰諸法本空以空空故於彼空空故名寂靜師曰空空已空諸法亦爾寂靜無相何靜何寂彼尊者聞師指誨豁然開悟既而六眾咸誓歸依由是化被南天聲馳五印遠近學者靡然嚮風經六十餘載度無量眾後值異見王輕毀三寶每云我之祖宗皆信佛道陷於邪見壽年不末運祚亦促且我身是佛何更外求善惡報應皆因多智者妄構其說至於國內耆舊為前王所奉者悉從廢黜師知已歎彼德薄當何救之又念無相宗中二首領其一波羅提者與王有緣將證其果其二宗勝者非不博辯而無宿因時六宗徒眾亦各念言佛法有難師何自安師遙知眾意即彈指應之六眾聞之云此是我師達磨信響我等宜須速行以副慈命言已至師所禮拜問訊師曰今一葉翳虛孰能剪拂宗勝曰我雖淺薄敢憚其行師曰汝雖辯慧而道力未全宗勝自念我師恐我見王作大佛事名譽顯達暎奪尊威縱彼福慧為王我是沙門受佛教旨豈難敵也言訖潛去至王所廣說法要及世界苦樂人天善惡等事王與之往返徵詰無不詣理王曰汝今所解其法何在宗勝曰如王治化當合其道王所有道何在王曰我所有道將除邪法汝所有法將伏何人師不起於座懸知宗勝義墮遽告波羅提曰宗勝不稟吾教潛化於王須臾即屈汝可速救波羅提恭稟師旨云順假神力言已雲生足下至王前默然而住時王正問宗勝忽見波羅提乘雲而至愕然忘其問答曰乘空來者是正是邪答曰我非邪正而來正邪王心若正我無邪正王雖驚異而憍慢方熾即擯宗勝令出波羅提曰王既有道何擯沙門我雖無解願王致問王怒而問曰何者是佛答曰見性是佛王曰師見性否答曰我見佛性王曰性在何處答曰性在作用王曰是何作用我今不見答曰今見作用王自不見王曰於我有否答曰王若作用無有不是王若不用體自難見王曰若當用時幾處出現答曰若出現時當有其八王曰其八出現當為我說波羅提即說偈曰在胎為身處世名人在眼曰見在耳曰聞在鼻辨香在口談論在手執捉在足運奔徧現俱該沙界收攝在一微塵識者知是佛性不識喚作精魂王聞偈已心即開悟乃悔謝前非咨詢法要朝夕忘倦迄於九旬時宗勝既被斥逐退藏深山念曰我今百歲八十為非二十年來方歸佛道性雖愚昧行絕瑕疵不能禦難生何如死言訖即自投崖俄有一神人以手捧承置於巖石之上安然無損宗勝曰我忝沙門當與正法為主不能抑絕王非是以捐身自責何神祐助一至於斯願垂一語以保餘年於是神人乃說偈曰師壽於百歲八十而造非為近至尊故熏修而入道雖具少智慧而多有彼我所見諸賢等未嘗生珍敬二十年功德其心未恬靜聰明輕慢故而獲至於此得王不敬者當感果如是自今不疎怠不久成奇智諸聖悉存心如來亦復爾宗勝聞偈欣然即於巖間宴坐時異見王復問波羅提曰仁者智辯當師何人答曰我所出家即婆羅寺烏沙婆三藏為授業師其出世師者即大王叔菩提達磨是也王聞師名驚駭久之曰鄙薄忝嗣王位而趣邪背正忘我尊叔遽勅近臣特加迎請師即隨使而至為王懺悔往非王聞規誡泣謝於師又詔宗勝歸國大臣奏曰宗勝被謫投崖今已亡矣王告師曰宗勝之死皆自於吾如何大慈令免斯罪師曰宗勝今在巖間宴息但遣使召當即至矣王即遣使入山果見宗勝端居禪寂宗勝蒙召乃曰深愧王意貧道誓處巖泉且王國賢德如林達磨是王之叔六眾所師波羅提法中龍象願王崇仰二聖以福皇基使者復命未至師謂王曰知取得宗勝否王曰未知師曰一請未至再命必來良久使還果如師語師遂辭王曰當善修德不久疾作吾且去矣經七日王乃得疾國醫診治有加無瘳貴戚近臣憶師前記急發使告師曰王疾殆至彌留願叔慈悲遠來診救師即至王所慰問其疾時宗勝再承王召即別巖間波羅提久受王恩亦來問疾波羅提曰當何施為令王免苦師即令太子為王宥罪施恩崇奉僧寶復為王懺悔云願罪消滅如是者三王疾有間師心念震旦緣熟行化時至乃先辭祖塔次別同學然後至王所慰而勉之曰當勤修白業護持三寶吾去非晚一九即迴王聞師言涕淚交集曰此國何罪彼土何祥叔既有緣非吾所止唯願不忘父母之國事畢早回王即具大舟實以眾寶躬率臣寮送至海壖師汎重溟凡三周寒暑達於南海實梁普通八年丁未歲九月二十一日也廣州刺史蕭昂具主禮迎接表聞武帝帝覽奏遣使齋詔迎請十月一日至金陵帝問曰朕即位以來造寺寫經度僧不可勝紀有何功德師曰竝無功德帝曰何以無功德師曰此但人天小果有漏之因如影隨形雖有非實帝曰如何是真功德答曰淨智妙圓體自空寂如是功德不以世求帝又問如何是聖諦第一義師曰廓然無聖帝曰對朕者誰師曰不識帝不領悟師知機不契是月十九日潛迴江北十一月二十三日屆於洛陽當後魏孝明太和十年也寓止於嵩山少林寺面壁而坐終日默然人莫之測謂之壁觀婆羅門時有僧神光者曠達之士也久居伊洛博覽羣書善談元理每嘆曰孔老之教禮術風規莊易之書未盡妙理近聞達磨大士住止少林至人不遙當造元境乃往彼晨夕叅承師常端坐面牆莫聞誨勵光自惟曰昔人求道敲骨取髓刺血濟饑布髮掩泥投崖飼虎古尚若此我又何人其年十二月九日夜天大雨雪光堅立不動遲明積雪過膝師憫而問曰汝久立雪中當求何事光悲淚曰惟願和尚慈悲開甘露門廣度羣品師曰諸佛無上妙道曠劫精勤難行能行非忍而忍豈以小德小智輕心慢心欲冀真乘徒勞勤苦光聞師誨勵潛取利刀自斷左臂置於師前師知是法器乃曰諸佛最初求道為法忘形汝今斷臂吾前求亦何在師遂因與易名曰慧可光曰諸佛法印可得聞乎師曰諸佛法印匪從人得光曰我心未寧乞師與安師曰將心來與汝安曰覓心了不可得師曰我與汝安心竟後孝明帝聞師異跡遣使齎詔徵前後三至師不下少林帝彌加欽尚就賜摩衲袈裟二領金鉢銀水瓶繒帛等師牢讓三返帝意彌堅師乃受之自爾緇白之眾倍加信向迄九年已欲西返天竺乃命門人曰時將至矣汝等盍各言所得乎時門人道副對曰如我所見不執文字不離文字而為道用師曰汝得吾皮尼總持曰我今所解如慶喜見阿閦佛國一見更不再見師曰汝得吾肉道育曰四大本空五陰非有而我見處無一法可得師曰汝得吾骨最後慧可禮拜後依位而立師曰汝得吾髓乃顧慧可而告之曰昔如來以正法眼付迦葉大士展轉累囑而至於我我今付汝汝當護持并授汝袈裟以為法信各有所表宜可知矣可曰請師指陳師曰內傳法印以契證心外付袈裟以定宗旨後代澆薄疑慮競生云吾西天之人言汝此方之子憑何得法以何證之汝今授此衣法卻後難生但出此衣并吾法偈用以表明其化無礙至吾滅後二百年衣止不傳法周沙界明道者多行道者少說理者多通理者少潛符密證千萬有餘汝當闡揚勿輕未悟一念迴機便同本得聽吾偈曰吾本來茲土傳法救迷情一華開五葉結果自然成師又曰吾有楞伽經四卷亦用付汝即是如來心地要門令諸眾生開示悟入吾自到此凡五度中毒我常自出而試之置石石裂緣吾本離南印來此東土見赤縣神州有大乘氣象遂踰海越漠為法求人際會未諧如愚若訥今得汝傳授吾意已終言已乃與徒眾往禹門千聖寺止三日有期城太守楊衒之早慕佛乘問師曰西天五印師承為祖其道如何師曰明佛心宗行解相應名之曰祖又問此外如何師曰須明他心知其今古不厭有無於法無取不賢不愚無迷無悟若能是解故稱為祖又曰弟子歸心三寶亦有年矣而智慧昏蒙尚迷真理適聽師言罔知攸措願師慈悲開示宗旨師知懇到即說偈曰亦不覩惡而生嫌亦不觀善而勤措亦不捨智而近愚亦不拋迷而就悟達大道兮過量通佛心兮出度不與凡聖同踱超然名之曰祖衒之聞偈悲喜交并曰願師久住世間化導羣有師曰吾即逝矣不可久留根性萬差多逢患難衒之曰未審何人弟子為師除得師曰吾以傳佛祕密利益迷途害彼自安必無此理衒之曰師若不言何表通變觀照之力師不獲已乃為識曰江槎分玉浪管炬開金鎖五口相共行九十無彼我衒之聞語莫究其端默記於懷禮辭而去師之所識雖當時不測而後皆符驗時魏氏奉釋禪雋如林光統律師流支三藏者乃僧中之鸞鳳也覩師演道斥相指心每與師論議是非蜂起師遐振元風普施法雨而偏局之量自不堪任競起害心數加毒藥至第六度以化緣已畢傳法得人遂不復救之端居而逝即後魏孝明帝太和十九年丙辰歲十月五日也其年十二月二十八日葬熊耳山起塔於定林寺後三歲魏宋雲奉使西域迴遇師於葱嶺見手擕隻履翩翩獨逝雲問師何往師曰西天去又謂雲曰汝主已厭世雲聞之茫然別師東邁暨復命即明帝已登遐矣逮孝莊即位雲具奏其事帝令啟壙惟空棺一隻革履存焉舉朝為之驚嘆奉詔取遺履于少林寺供養至唐開元十五年丁卯歲為信道者竊在五臺華嚴寺今不知所在初梁武遇師因緣未契及聞化行魏邦遂欲自撰師碑而未暇也後聞宋雲事乃成之代宗諡圓覺大師塔曰空觀自魏丙辰歲告寂迄皇宋景德元年甲辰得四百六十七年矣

　　二十九祖慧可大師

　　按景德傳燈錄二十九祖慧可大師者武牢人也姓姬氏父寂未有子時嘗自念言我家崇善豈無令子禱之既久一夕感異光照室其母因而懷姙及長遂以照室之瑞名之曰光自幼志氣不羣博涉詩書尤精元理而不事家產好遊山水後覽佛書超然自得即抵洛陽龍門香山依竇淨禪師出家受具於永穆寺浮游講肆徧學大小乘義年三十二卻返香山終日宴坐又經八載於寂默中倏見一神人謂曰將欲受果何滯此耶大道匪遙汝其南矣光知神助因改名神光翌日覺頭痛如刺其師欲治之空中有聲曰此乃換骨非常痛也光遂以見神事白於師師視其頂骨即如五峰秀出矣乃曰汝相吉祥當有所證神令汝南者斯則少林達磨大士必汝之師也光受教造于少室其得法傳衣事跡達磨章具之矣自少林託化西歸大師繼闡元風博求法嗣至北齊天平二年有一居士年踰四十不言名氏聿來設禮而問師曰弟子身纏風恙請和尚懺罪師曰將罪來與汝懺居士良久云覓罪不可得師曰我與汝懺罪竟宜依佛法僧住曰今見和尚已知是僧未審何名佛法師曰是心是佛是心是法法佛無二僧寶亦然曰今日始知罪性不在內不在外不在中間如其心然佛法無二也大師深器之即為剃髮云是吾寶也宜名僧眾其年三月十八日於光福寺受具自茲疾漸愈執侍經二載大師乃告曰菩提達磨遠自竺乾以正法眼藏密付於吾吾今授汝并達磨信衣汝當守護無令斷絕聽吾偈曰本來緣有地因地種花生本來無有種華亦不曾生大師付衣法已又曰汝受吾教宜處深山未可行化當有國難璨曰師既預知願垂示誨師曰非吾知也斯乃達磨傳般若多羅懸記云心中雖吉外頭凶是也吾校年代正在于茲當諦思前言勿罹世難然吾亦有宿累今要酬之善去善行俟時傳付大師付囑已即於鄴都隨宜說法一音演暢四眾歸依如是積三十四載遂韜光混跡變易儀相或入諸酒肆或過於屠門或習街談或隨廝役人問之曰師是道人何故如是師曰我自調心何關汝事又於筦城縣匡救寺三門下談無上道聽者林會時有辯和法師者於寺中講涅槃經學徒聞師闡法稍稍引去辯和不勝其憤興謗于邑宰翟仲侃仲侃惑其邪說加師以非法師怡然委順識真者謂之償債時年一百七歲即隋文帝開皇十三年癸丑歲三月十六日也後葬於磁州滏陽縣東北七十里唐德宗諡大祖禪師自師之化至皇宋景德元年甲辰得四百一十三年

　　三十祖僧璨大師

　　按景德傳燈錄三十祖僧璨大師者不知何許人也初以白衣謁二祖既受度傳法隱于舒州之皖公山屬後周武帝破滅佛法師往來太湖縣司空山居無常處積十餘載時人無能知者至隋開皇十二年壬子歲有沙彌道信年始十四來禮師曰願和尚慈悲乞與解脫法門師曰誰縛汝曰無人縛師曰何更求解脫乎信於言下大悟服勞九載後於吉州受戒侍奉尤謹師屢試以元微知其緣熟乃付衣法偈曰華種雖因地從地種華生若無人下種華地盡無生師又曰昔可大師付吾法後往鄴都行化三十年方終今吾得汝何滯此乎即適羅浮山優游二載卻旋舊址逾月士民奔趨大設檀供師為四眾廣宣心要訖於法會大樹下合掌立終即隋煬帝大業二年丙寅十月十五日也唐元宗諡鑑智禪師覺寂之塔至皇宋景德元年甲辰凡四百載矣初唐河南尹李常素仰祖風深得元旨天寶乙酉歲遇菏澤神會問曰三祖大師葬在何處或聞入羅浮不迴或說終於山谷未知孰是會曰璨大師自羅浮歸山谷得月餘方示滅今舒州見有三祖墓常未之信也常謫為舒州別駕因詢問山谷寺眾僧曰聞寺後有三祖墓是否時上座慧觀對曰有之常欣然與寮佐同往瞻禮又啟壙取真儀闍維之得五色舍利三百粒以百粒出己俸建塔焉百粒寄荷澤神會以徵前言百粒隨身後於洛中私第設齋以慶之時有西域三藏揵那等在會中常問三藏天竺禪門祖師多少揵那答曰自迦葉至般若多羅有二十七祖若敘師子尊者傍出達磨達四世二十二人總有四十九祖若從七佛至此璨大師不括橫枝凡三十七世常又問會中者德曰嘗見祖圖或引五十餘祖至於支派差殊宗族不定或但有空名者以何為驗時有智本禪師者六祖門人也答曰斯乃後魏初佛法淪替有沙門曇曜於紛紜中以素絹單錄得諸祖名字或忘失次第藏衣領中隱于巖穴經三十五載至文成帝即位法門中與曇曜名行俱崇遂為僧統乃集諸沙門重議結集目為付法藏傳其間小有差互即曇曜抄錄時怖懼所致又經一十三年帝令國子博士黃元真與北天竺三藏佛陀扇多吉弗煙等重究梵文甄別宗旨次敘師承得無紕繆也

　　三十一祖道信大師

　　按景德傳燈錄三十一祖道信大師者姓司馬氏世居河內後徙於靳州之廣濟縣師生而超異幼慕空宗諸解脫門宛如宿習既嗣祖風攝心無寐脅不至席者僅六十年隋大業十三載領徒眾抵吉州值羣盜圍城七旬不解萬眾惶怖師愍之教令念摩訶般若時賊眾望雉堞間若有神兵乃相謂曰城內必有異人不可攻矣稍稍引去唐武德甲申歲師卻返斬春住破頭山學侶雲臻一日往黃梅縣路逢一小兒骨相奇秀異乎常童師問曰子何姓答曰性即有不是常性師曰是何姓答曰是佛性師曰汝無姓耶答曰性空故師默識其法器即俾侍者至其家於父母所乞令出家父母以宿緣故殊無難色遂捨為弟子以至付法傳衣偈曰華種有生性因地華生生大緣與信合當生生不生遂以學徒委之一日告眾曰吾武德中遊廬山登絕頂望破頭山見紫雲如葢下有白氣橫分六道汝等會否眾皆默然忍曰莫是和尚他後橫出一枝佛法否師曰善後貞觀癸卯歲太宗嚮師道味欲瞻風彩詔赴京師上表遜謝前後三返竟以疾辭第四度命使曰如果不起即取首來使至山諭旨師乃引頸就刃神色儼然使異之迴以狀聞帝彌加歎慕就賜珍繒以遂其志迄高宗永徽辛亥歲閏九月四日忽垂誡門人曰一切諸法悉皆解脫汝等各自護念流化未來言訖安坐而逝壽七十有二塔于本山明年四月八日塔戶無故自開儀相如生爾後門人不敢復閉代宗諡大醫禪師慈雲之塔自圓寂至皇宋景德元年甲辰凡三百五十六載

　　三十二祖弘忍大師

　　按景德傳燈錄三十二祖弘忍大師者靳州黃梅人也姓周氏生而岐嶷童遊時逢一智者歎曰此子闕七種相不逮如來後遇信大師得法嗣化於破頭山咸亨中有一居士姓盧名慧能自新州來參謁師問曰汝自何來曰嶺南師曰欲須何事曰唯求作佛師曰嶺南人無佛性若為得佛曰人即有南北佛性豈然師知是異人乃訶曰著槽廠去能禮足而退便入碓坊服勞於杵臼之間晝夜不息經八月師知付授時至遂告眾曰正法難解不可徒記吾言持為己任汝等各自隨意述一偈若語意冥符則衣法皆付時會下七百餘僧上座神秀者學通內外眾所宗仰咸共推稱云若非尊秀疇敢當之神秀竊聆眾譽不復思惟乃於廊壁書一偈云身是菩提樹心如明鏡臺時時勤拂拭莫遣有塵埃師因經行忽見此偈知是神秀所述乃讚歎曰後代依此修行亦得勝果其壁本欲令處士盧珍繪楞伽變相及見題偈在壁遂止不畵各令誦念能在碓坊忽聆誦偈乃問同學是何章句同學曰汝不知和尚求法嗣令各述心偈此則秀上座所述和尚深加歎賞必將付法傳衣也能曰其偈云何同學為誦能良久曰美則美矣了則未了同學訶曰庸流何知勿發狂言能曰子不信耶願以一偈和之同學不答相視而笑能至夜密告一童子引至廊下能自秉燭令童子於秀偈之側寫一偈云菩提本非樹心鏡亦非臺本來無一物何假拂塵埃大師後見此偈云此是誰作亦未見性眾聞師語遂不之顧逮夜乃潛令人自碓坊召能行者入室告曰諸佛出世為一大事故隨機小大而引導之遂有十地三乘頓漸等旨以為教門然以無上微妙祕密圓明真實正法眼藏付于上首大迦葉尊者展轉傳授二十八世至達磨屆于此土得可大師承襲以至于吾今以法寶及所傳袈裟用付於汝善自保護無令斷絕聽吾偈曰有情來下種因地果還生無情既無種無性亦無生能居士跪受衣法啟曰法則既授衣付何人師曰昔達磨初至人未知信故傳衣以明得法今信心已熟衣乃爭端止於汝身不復傳也且當遠隱俟時行化所謂授衣之人命如懸絲也能曰當隱何所師曰逢懷即止遇會且藏能禮足已捧衣而出是夜南邁大眾莫知忍大師自此不復上堂凡三日大眾疑怪致問祖曰吾道行矣何更詢之復問衣法誰得耶師曰能者得於是眾議盧行者名能尋訪既失懸知彼得即共奔逐忍大師既付衣法復經四載至上元二年忽告眾曰吾今事畢時可行矣即入室安坐而逝壽七十有四建塔於黃梅之東山代宗皇帝諡大滿禪師法雨之塔自大師滅度至皇宋景德元年甲辰凡三百三十年

　　三十三祖慧能大師

　　按景德傳燈錄三十三祖慧能大師者俗姓盧氏其先范陽人父行瑫武德中左宦于南海之新州遂占籍焉三歲喪父其母守志鞠養及長家尤貧窶師樵采以給一日負薪至市中聞客讀金剛經悚然問其客曰此何法也得於何人客曰此名金剛經得於黃梅忍大師師遽告其母以為法尋師之意直抵韶州遇高行士劉志略結為交友尼無盡藏者即志略之姑也常讀涅槃經師暫聽之即為解說其義尼遂執卷問字師曰字即不識義即請問尼曰字尚不識曷能會義師曰諸佛妙理非關文字尼驚異之告鄉里者艾云能是有道之人宜請供養於是居人競來瞻禮近有寶林古寺舊地眾議營葺俾師居之四眾霧集俄成寶坊師一日忽自念曰我求大法豈可中道而止明日遂行至昌樂縣西山石室間遇智遠禪師師遂請益遠曰觀子神姿爽拔殆非常人吾聞西域菩提達磨傳心印於黃梅汝當往彼叅決師辭去直造黃梅之東禪即唐咸亨二年也忍大師一見默而識之後傳衣法令隱于懷集四會之間至儀鳳元年丙子正月八日屆南海遇印宗法師於法性寺講涅槃經師寓止廊廡間暮夜風颺剎旛聞二僧對論一云旛動一云風動往復酬答未曾契理師曰可容俗流輙預高論否直以風旛非動動自心耳印宗竊聆此語竦然異之翌日邀師入室徵風旛之義師具以理告印宗不覺起立云行者定非常人師為是誰師更無所隱直敘得法因由於是印宗執弟子之禮請受禪要乃告四眾曰印宗具足凡夫今遇肉身菩薩即指座下盧居士云即此是也因請出所傳信衣悉令瞻禮至正月十五日會諸名德為之剃髮二月八日就法性寺智光律師受滿分戒其戒壇即宋朝求那跋陀三藏之所置也三藏記云後當有肉身菩薩在此壇受戒又梁末真諦三藏於壇之側手植二菩提樹謂眾曰卻後一百二十年有大開士於此樹下演無上乘度無量眾師具戒已於此樹下開東山法門宛如宿契明年二月八日忽謂眾曰吾不願此居要歸舊隱時印宗與緇白千餘人送師歸寶林寺韶州刺史韋據請於大梵寺轉妙法輪并受無相心地戒門人紀錄目為壇經盛行於世然返曹谿雨大法雨學者不下千數中宗神龍元年降詔云朕請安秀二師宮中供養萬機之暇每究一乘二師竝推讓云南方有能禪師密受忍大師衣法可就彼問今遣內侍薛簡馳詔迎請願師慈念速赴上京師上表辭疾願終林麓薛簡曰京城禪德皆云欲得會道必須坐禪習定若不因禪定得而解脫者未之有也未審師所說法如何師曰道由心悟豈在坐也經云若見如來若坐若臥是行邪道何故無所從來亦無所去若無生滅是如來清淨禪諸法空寂是如來清淨坐究竟無證豈况坐耶簡曰弟子之迴主上必問願和尚慈悲指示心要師曰道無明暗明暗是代謝之義明明無盡亦是有盡簡曰明喻智慧暗况煩惱修道之人儻不以智慧照破煩惱無始生死憑何出離師曰若以智慧照煩惱者此是二乘小兒羊鹿等機上智大根悉不如是簡曰如何是大乘見解師曰明與無明其性無二無二之性即是實性實性者處凡愚而不減在聖賢而不增住煩惱而不亂居禪定而不寂不斷不常不來不去不在中間及其內外不生不滅性相如如常住不遷名之曰道簡曰師說不生不滅何異外道師曰外道所說不生不滅者將滅止生以生顯滅滅猶不滅生說無生我說不生不滅者本自無生今亦無滅所以不同外道汝若欲知心要但一切善惡都莫思量自然得入清淨心體湛然常寂妙用恆沙簡蒙指教豁然大悟禮辭歸闕表奏師語有詔謝師并賜摩衲袈裟絹五百匹寶鉢一口十二月十九日敕改古寶林為中興寺三年十一月十八日又敕韶州刺史重加崇飾賜額為法泉寺師新州舊居為國恩寺一日師謂眾曰諸善知識汝等各各淨心聽吾說法汝等諸人自心是佛更莫狐疑外無一物而得建立皆是本心生萬種法故經云心生種種法生心滅種種法滅若欲成就種智須達一相三昧一行三昧若於一切處而不住相彼相中不生憎愛亦無取捨不念利益成壞等事安靜閑恬虛融澹泊此名一相三昧若於一切處行住坐臥純一直心不動道場真成淨土名一行三昧若人具二三昧如地有種能含藏長養成就其實一相一行亦復如是我今說法猶如時雨溥潤大地汝等佛性譬諸種子遇茲霑洽悉得發生承吾旨者決獲菩提依吾行者定證妙果先天元年告諸徒眾曰吾忝受忍大師衣法今為汝等說法不付其衣蓋汝等信根淳熟決定不疑堪任大事聽吾偈曰心地含諸種普雨悉皆生頓悟華情已菩提果自成師說偈已復曰其法無二其心亦然其道清淨亦無諸相汝等慎勿觀淨及空其心此心本淨無可取捨各自努力隨緣好去師說法利生經四十載其年七月六日命弟子往新州國恩寺建報恩塔仍令倍工又有蜀僧名方辯來謁師云善捏塑師正色曰試塑看方辯不領旨乃塑師真可高七寸曲盡其妙師觀之曰汝善塑性不善佛性酬以衣物僧禮謝而去先天二年七月一日謂門人曰吾欲歸新州汝速理舟檝時大眾哀慕乞師且住師曰諸佛出現猶示涅槃有來必去理亦常然吾此形骸歸必有所眾曰師從此去早晚卻迴師曰葉落歸根來時無口又問師之法眼何人傳受師曰有道者得無心者通又問後莫有難否曰吾滅後五六年當有一人來取吾首聽吾記曰頭上養親口裏須餐遇滿之難楊柳為棺又云吾去七十年有二菩薩從東方來一在家一出家同時興化建立吾宗締緝伽藍昌隆法嗣言訖往新州國恩寺沐浴訖跏趺而化異香襲人白虹屬地即其年八月三日也時韶新兩郡各修靈塔道俗莫決所之兩郡刺史共焚香祝云香煙引處即師之欲歸焉時罏香騰涌直貫曹谿以十一月十三日入塔壽七十六前韶州刺史韋據撰碑門人憶念取首之記遂先以鐵葉漆布固護師頸塔中有達磨所傳信衣中宗賜摩衲寶鉢方辯塑真道具等主塔侍者尸之開元十年壬戌八月三日夜半忽聞塔中如拽鐵索聲僧眾驚起見一孝子從塔中走出尋見師頸有傷具以賊事聞於州縣縣令楊侃刺史柳無忝得牒切加擒捉五日於石角村捕得賊人送韶州鞫問云姓張名淨滿汝州梁縣人於洪州開元寺受新羅僧金大悲錢二十千令取六祖大師首歸海東供養柳守聞狀未即加刑乃躬至曹谿問師上足令韜曰如何處斷韜曰若以國法論理須誅夷但以佛教慈悲冤親平等况彼求欲供養罪可恕矣柳守嘉歎曰始知佛門廣大遂赦之上元元年肅宗遣使就請師衣鉢歸內供養至永泰元年五月五日代宗夢六祖大師請衣鉢七日敕刺史楊瑊云朕夢感能禪師請傳法袈裟卻歸曹谿今遣鎮國大將軍劉崇景頂戴而送朕謂之國寶卿可於本寺如法安置專令僧眾親承宗旨者嚴加守護勿令遺墜後或為人偷竊皆不遠而獲如是者數四憲宗諡大鑒禪師塔曰元和靈照皇朝開寶初王師平南海劉氏殘兵作梗師之塔廟鞠為煨燼而真身為守塔僧保護一無所損尋有制興修功未竟會太宗即位留心禪門頗增壯麗焉大師自唐先天二年癸丑入滅至今景德元年甲辰歲凡二百九十二年矣


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十三卷目錄佛菩薩部彙考七諸佛世尊如來菩薩尊者名經(諸佛一)

神異典第八十三卷

　　佛菩薩部彙考七

　　諸佛世尊如來菩薩尊者名經

　　諸佛(一)

　　釋迦牟尼佛須彌光明佛法光佛功德輪佛華香佛普光明佛法施莊嚴佛大明佛清淨身佛旃檀佛大琉璃佛法峯雲幢佛寶山佛無盡光佛功德佛善華王佛虛空光明佛普賢佛無量聲佛歡喜佛寶光明佛須彌旃檀佛寶輪佛清淨聲佛多智佛法光明佛摩訶提闍佛大幢佛如意光佛無量佛大然燈佛光明莊嚴佛普明佛盧舍那佛須彌佛大光明佛毗羅那王佛普光佛無礙輪佛多寶佛淨嚴身佛雲王光明佛慧燈佛清淨根佛師子佛大莊嚴佛阿難陀聲佛妙聲佛普照觀佛金光佛大修行佛虛空莊嚴佛寶光佛無勝香佛無畏佛大精進佛菩提光明佛寶幢佛歡喜王佛華光佛大牟尼佛無邊光明佛法王佛師子聲佛然燈佛妙莊嚴佛摩訶羅他佛妙香佛無垢勝佛光輪佛喜莊嚴佛提婆羅多佛大稱佛成就光佛天華佛妙光明佛修盧遮那佛淨王佛無礙稱佛龍天佛普然燈佛無上光明佛淨聲佛師子幢佛名稱佛智光明佛然燈勝王佛大通佛自在光佛堅固佛寶莊嚴佛普香光明佛梵聲佛無垢光佛明闇佛普華光佛修樓毗香佛淨天佛成就堅佛無垢佛東方眾佛堅王華佛光明莊嚴佛阿閦佛不可思議佛南方眾佛師子聲佛住持疾行佛威王佛莊嚴王佛聲稱佛西方眾佛無量壽佛香手奮迅佛寶山佛香積王佛光王佛北方眾佛金色王佛智日普照佛自在佛金上威佛旃檀佛無量佛光華敷身佛慈行佛自在幢佛具足功德佛最上佛寶山莊嚴佛燈明佛無量光佛一切成就佛善世佛波頭摩王佛娑羅佛驚怖幢佛普蓋光明佛金色華佛無邊精進佛賢身佛蓮華名佛一切善行佛妙勝佛無邊威德佛日光佛恆河沙佛無量功德佛妙光明佛總持得名佛月華佛世淨光佛一切種照佛無垢光佛平等思惟佛妙樂尼佛不動寂靜佛金剛堅佛寶聚光明佛阿樓那勝佛放光明佛善住調智佛平等行佛清淨光明佛然燈堅固佛快莊嚴佛日月無垢佛解脫幢佛甘露清淨佛樂心教聲佛寶住持佛供養華光佛法勝王佛樹王豐長佛淨光佛慈力王佛龍天佛無憂懷佛雲王光明佛海豐佛毗舍浮佛觀方佛作諸方佛波羅羅堅佛慧燈佛如淨王佛堅才佛寶燈王佛毗羅闍光佛大光佛功德成佛華須佛火光明佛羅多那光佛滿賢佛然寶燈佛常鏡佛梵光明佛虛空平等佛法明佛無垢幢佛天智佛智香勝佛盧遮那稱佛勝光佛功德華佛龍月佛放光明佛法財聲王佛海香佛甘露光佛香山佛諸摩尊無盡受光佛眾勝解脫佛無染佛普現佛色光佛智慧佛毗迦摩佛不害法王佛無量自在佛清淨佛善住佛善香佛不住佛槃頭華佛無盡智藏佛法慧增長佛華智佛妙勝佛日燈佛普照佛闍耶天佛二寶法燈佛善勢自在佛無滯佛大聖佛法華佛妙色佛毗舍浮佛不動尼陀佛智日普照佛調勝佛廣救佛勝賢佛淨上佛諸方天佛成就光明佛賢智不動佛華勝佛普護佛吉沙佛住智佛那伽天佛功德莊嚴佛成就智德佛龍步佛勝意佛梵天佛普行佛菩提光佛最勝香王佛一切作樂佛光焰佛不動佛梵光佛法像佛金光明佛無量翼從佛寶勝功德佛無住佛最上佛善明佛廣照佛光明王佛無量慧稱佛法體決定佛龍勝佛大德佛上慈佛智勝佛須尼多佛無量執持佛諸寶上德佛賢勝佛不壞佛淨根佛寶月佛娑羅王佛無量慧雄佛種種色相佛吉祥佛實相佛淨魔佛寶藏佛因那陀佛善寂成就佛智慧自在佛歡樂佛覺悟佛帝幢佛淨垢佛須菩提佛無聚會王佛境界自在佛普雄佛寶相佛妙明佛智喜佛須彌王佛無礙普現佛大眾自在佛天界佛大力佛妙華佛善智佛摩尼珠佛無量思惟佛無勝最妙佛尊寶佛上善佛法空佛眾妙佛娑伽羅佛帝釋光明佛大眾上首佛華蓋佛解脫佛覺王佛妙髻佛旃檀雲佛覺悟眾生佛智慧讚歎佛大藏佛十方佛出現佛毗尼稱佛無量寶王佛一切善友佛大慈佛滿月佛地光佛現住佛菩提王佛無量辯才佛眾相轉化佛離垢佛寂滅佛梵王佛善寂佛東南方無量無邊佛治地自在佛常樂佛法慧佛法思佛善臂佛西北方無量無邊佛日光莊嚴佛月光佛華聲佛勇猛佛師子聲王佛下方如是等無量佛堅固王佛金剛齊佛實行佛師子佛功德佛黠慧佛未來無量無邊佛未來普賢佛彌勒佛觀世自在佛實聲佛得大勢至佛摩尼尊無量莊嚴佛師子奮迅佛成就佛方天寶勝佛智光佛無邊寶積佛大慈尊佛無量光明佛勝聖高行佛無畏佛金華自在佛海智佛諸方上首佛覺王尊佛清淨光明佛功德勝藏佛難勝佛聞名善眼佛大眾佛無邊無識佛阿彌陀佛寶藏香王佛慧智清淨佛離闇佛光明見細佛稱上佛無崖際見佛金剛仙佛幢蓋彌留佛上首勝積佛無盡佛對治佛覺淨佛身光普照佛彌留光佛大慧光明佛普照香聚佛依止佛妙畏佛日藏佛師子渴愛佛須彌尊佛慧力真聲佛無量精進佛難勝佛成就佛香上佛無為聲罄佛蓮華尊喜聚佛金臺佛月勝愛見佛幢相佛淨命佛普蓋佛虛空功德佛旃檀尊波頭摩王佛三昧奮迅佛迦葉佛寶焰佛步勝佛無涯智力佛華光明求勝菩提佛三界供養佛深意佛善修果報佛善用佛莊嚴信行佛寶光明奮迅思惟佛寶火團繞佛寶天佛寶山佛寶堅佛寶力佛然燈火佛功德然燈佛清淨然燈佛寶照佛寶蓋佛勇施佛放照佛諦寶幢摩尼勝光佛無邊光明佛金山佛淨德佛龍德佛淨聲佛淨妙聲佛波頭摩聲佛然法庭燎佛妙聲佛淨幢佛普禪佛慧聲佛西方阿彌陀佛寶幢佛大悲光佛然燈佛妙菩提佛一切堅王佛東方無邊諸佛不迷佛諸摩尊佛如空佛妙莊嚴佛一切香王佛南方諸寶幢佛淨王佛金剛仙佛寶成佛妙金蓮佛無盡受光佛北方妙鼓聲佛慧幢佛曼陀羅佛吼聲佛妙香華佛無畏光明佛西南方日藏佛大光佛華王尊佛無憂佛妙無邊盧舍那尊佛西北方勝積佛智幢佛月中尊佛日上佛妙無邊化德光明佛東南大彌留佛寶祚佛梵王尊佛寶幢佛妙菩提佛日藏金剛佛東北方無垢佛清淨佛諸方天佛莊嚴佛妙虛空佛一切名聲佛上下方一切佛火聲佛大光明佛師子佛妙法幢佛自在稱王佛十千同名佛普光佛日輪光佛大幢佛妙蓮華佛一切菩提佛菩提華旃檀佛慧燈佛摩尼幢佛滅根佛優鉢羅佛妙德難思佛光明王佛華鬚佛淨音佛金剛王佛十光佛普蓮華佛寂滅幢旛佛須彌山佛光明佛上聲佛堅娑羅佛上尊佛無量觀佛清淨莊嚴佛波頭摩勝光佛曜聲佛名稱王佛勝天佛大修行佛蓮華光明佛波娑婆光輪佛上光佛尊光明佛藥王佛曼陀羅佛無量慧稱佛琉璃華莊嚴佛寶中佛梵牟尼佛千光佛無名稱佛無想音聲佛阿難多樓波佛普思佛莊嚴王佛寶天佛目犍連佛無垢雲王佛拘蘇摩提闍佛美聲佛善毗摩佛眾明佛無量壽佛帝釋光明佛毗摩提闍訶佛慈相佛無量天佛金剛寶嚴佛殊妙身佛無礙光明佛大須彌佛普仙佛大能佛大華佛大聚佛大莊嚴佛無量寶王佛西南方無量佛妙聲佛那羅延佛寶聲佛妙香華佛自在佛天王佛東北方無量佛淨聖佛淨妙聲佛善化佛寂諸根佛善意佛住持佛上方無量勝佛雲王佛無量名稱佛降伏魔王佛大功德佛大須彌尊佛遠離諸畏驚怖佛華光佛火光佛寶上佛無畏觀佛金光明王佛師子乘光明佛上聲佛碎金剛佛世雄佛無量身佛虛空須彌佛金色身常觀佛寶身佛天中天佛一切聚觀佛趣菩提閻浮光明佛智虛空樂王佛德王佛賢上王佛那剎多王佛妙山王佛不動尼陀佛清淨光明王佛寂王佛莊嚴王佛相王佛散華王無量思惟佛法光明勝雲佛慧光佛勝摩尼佛智燈佛盧舍那佛普智聲王佛釋迦牟尼佛金剛牟尼佛金剛光王佛金剛功德佛普光功德山王佛拘留孫佛阿彌陀佛拘那含牟尼佛火光慧滅昏闇佛金剛堅強消伏壞散佛善護幢王佛月殿妙尊音王佛不動光佛觀自在佛三昧喻佛光明觀佛善住智慧王佛無障佛一切眾生導師佛寶焰彌留金剛佛薩婆毗浮佛清淨月輪佛聲自在王佛無盡意佛大焰積佛成就一切義佛善住如意積王佛金光明佛師子奮迅王佛斷一切障佛無量光明佛妙法光明佛法威德佛法自在佛大聖天佛具足佛歡喜自在聲德佛虛空燈佛堅固自在王佛眾自在刦佛最上名稱佛帝釋幢王佛發精進佛功德海佛法行深勝月佛降伏憍慢佛虛空庫藏佛樹提慈地佛破淨實體佛普光善化佛光照王佛毗頭羅佛功德海無量佛清淨寶光佛無量功德佛寶樂自在佛娑羅華上光王佛銀幢蓋王佛月殿光佛樂善光明王佛摩善住山王佛波頭摩華佛無垢眼上光王佛無垢意山上王佛歡喜藏勝山王佛動山嶽王佛無量眼佛不定願佛俱蘇摩生王佛六十二毗留羅佛八萬四千名自在幢佛一切同名大幢佛五百波頭摩王佛一切同名日聲佛六十功德寶佛五百樂自在聲佛日龍奮迅王佛一切同名普光佛一切同名法光莊嚴佛五百歡喜佛五百威德佛百億微塵金剛藏佛同名聲稱王佛同名阿難陀佛千八百寂滅佛一切同名日王佛一齊同名雲雷聲王佛千閻浮檀金佛二千寶幢佛離垢聲自在王佛千勢自在聲佛八千堅精進佛一切名駒鄰佛八千威德佛八千然燈佛十千迦葉佛十千星宿佛萬八千娑羅王佛四萬願莊嚴佛淨蓮華香積佛滿三千毗盧舍那佛銀幢蓋王佛雲燈幢王佛無邊彌留佛無量發行佛發行難勝佛斷諸難佛不定願佛無相聲妙色佛精進寂靜佛世間可樂佛隨世間意佛隨世間眼佛羅睺羅淨佛摩尼輪佛曼陀羅佛無量香上王佛虛空莊嚴佛無畏上王佛大如意輪佛淨聖佛淨宿佛網羅光幢佛功德海佛師子步佛得世間功德佛摩尼功德佛莎羅華王佛彌留燈王佛善無垢藏佛妙鼓聲王佛喜威德佛集功德佛虛空平等心佛龍自在王佛住持功德佛治諸病王佛藥王妙聲佛陀羅尼自在王佛斷諸過佛成就觀佛無量功德王佛娑羅威德佛大悲威德佛地持威德佛師子威德佛無垢威德佛淨威德佛聖威德佛日威德莊嚴佛無垢琉璃佛波頭摩面佛象王佛燈王佛藥王佛雷王佛自在轉一切法佛轉法輪佛大威德佛金色形月面佛俱蘇摩成佛婆樓那天佛光明莊嚴佛清淨莊嚴佛功德成就佛勇猛仙佛金剛仙佛無障礙難量佛善跡佛善化佛善愛佛善行佛善眼佛善親佛善臂佛善聲佛善華佛善香佛善山佛功德山佛善生佛善思議佛善住清淨功德寶佛見一切義佛一切世間愛見佛上妙善見佛寶山普見佛智山現見佛不空見佛無垢見佛見平等不平等佛度一切疑佛度一切法佛一切三昧佛一切清淨佛不取諸法佛一切通佛一切義成就佛斷一切障礙佛俱蘇摩通佛常滿手足佛波頭摩光佛得願滿足佛得大無畏佛常修行佛常精進佛尼拘律金色佛無量精進佛無量功德佛至大精進究竟佛無邊功德寶作佛至大大海佛大境界佛大樂說佛得普照清淨佛功德勝藏佛福德勝藏佛那羅延藏佛波頭摩藏佛俱蘇摩藏佛如來藏佛金剛藏佛憂波羅勝藏佛華勝藏佛香勝藏佛天勝藏佛大勝藏佛月無垢藏佛日藏佛照藏佛賢藏佛普藏佛如意藏佛摩尼藏佛勢羅藏佛根藏佛離世間幢佛月無垢幢佛放光明幢佛護妙法幢佛善清淨光明幢佛功德幢佛普照幢佛自在幢佛法幢佛虛空光明佛日月光明佛無垢光明佛火輪光明佛大光明佛寶光明佛善光明佛火光明佛日光明寶照佛甘露光明佛水月光明佛寶月光明佛彌留光明佛金光光明佛金光明佛高光明佛功德寶光明佛放光明幢佛放光光明佛無畏光明佛清淨光明佛勝威德香光明佛雲光明佛香光明佛俱蘇摩光明佛法力光明佛樹提光明佛然火光明佛羅網光明佛無量寶華光明佛稱光明佛普光明佛一切大願光明佛師子吼聲佛無量吼聲佛勝妙鼓聲佛色光明聲佛法鼓出聲佛地吼聲佛普徧聲佛聲滿法界聲佛法無垢月佛放光明月佛盧舍那月佛普照寶月佛月輪清淨佛解脫月佛功德月佛無障礙月慧佛聚集日輪佛般頭耆婆伽華佛無量功德莊嚴佛自在滅刧佛深慧佛戒慧佛無垢慧佛難勝慧佛阿僧祗刧修習慧佛莎利羅上佛波頭摩上佛須彌留刧佛不可說刧佛金光明色光上佛龍寂上佛勝寶上佛香奮迅天上佛香象奮迅佛多羅跋香佛多伽羅香佛曼陀羅香佛波頭摩香佛無邊香佛普徧香佛旃檀香佛戒香佛波頭摩手佛波頭摩眼佛波頭摩起佛波頭摩勝佛同名波頭摩王佛波頭摩上王佛波頭摩華聲佛波頭摩莊嚴佛金剛處勢佛無垢處勢佛三昧處勢佛不動處勢佛實智大勢佛甘露勢佛定處勢佛過三界處勢佛上喜佛實喜佛龍喜佛寶喜佛普護佛聖護佛功德普護佛徧護佛開悟菩提智光佛精進護佛精進喜佛善知寂靜去佛善清淨慧佛旃檀滿慧佛滅諸惡慧佛大慧佛普慧佛上慧佛妙慧佛滅德慧佛金剛慧佛清淨慧佛法慧佛海慧佛住慧佛善慧佛蜜慧佛世慧佛快慧佛稱慧佛廣慧佛覺慧佛寶慧佛威德慧佛清淨慧佛勝慧佛無邊慧佛堅慧勝積佛善清淨慧佛寶髻香積佛龍髻寶積佛寶手柔輭佛勇猛積佛般若積佛功德髻寶聚佛金剛徧照十方佛法雲十方稱王佛成就功德佛大眾上首佛能斷一切業佛莊嚴王佛光明王佛善清淨無垢佛法界師子光明佛滿足金剛住持佛世間最上佛世間自在佛善住莊嚴藏佛閻浮燈佛善思惟佛智虛空樂王佛最後釋迦牟尼佛梵勝天王光明佛師子奮迅佛如意威德佛清淨無垢藏佛歡喜王佛旃檀香佛大師子莊嚴佛一切龍摩尼藏佛虛空輪清淨王佛十方恭敬佛十方生勝佛成就一切稱佛彌留幢佛金色華佛師子座善住佛二萬同名拘鄰佛八千同名善光佛大悲雲藏佛一切功德佛成就如來寂佛無相聲佛不可聲佛轉法輪勝王佛三萬同名能勝佛十千同名滿足佛福德成就佛功德供養佛成就娑羅自在王佛散華莊嚴光佛師子無量音佛波頭摩清淨佛摩訶彌留力藏佛莊嚴法燈妙稱佛娑曼多智佛摩樓多愛佛毗盧遮那功德藏佛法力自在勝佛法智普光明佛善智力成就佛甘露威德光明佛智勝寶法光明佛妙蓮華藏佛摩尼清淨佛一切種智資生勝佛自在因陀羅佛自性清淨智佛勝光明功德佛善思佛大思佛普信莊嚴妙光佛東方滿月光明佛世間尊佛華光佛大吼佛成就行得樂自在佛喜聲佛勝聲佛清淨思惟善生佛南方自在王佛法華尊佛高光明佛莊嚴佛快可見無過智慧佛大稱佛大聲佛日聚琉璃樂勝佛西方無邊光明佛轉法輪佛大威德佛高信佛梵聖法華佛日光佛大炎佛普現能觀奮迅佛北方金剛王佛菩提尊佛光明佛甘露佛勝愛堅行佛高光佛勝王佛功德圓融勝稱佛東南師子妙音佛如意通佛觀藏佛精進佛平等勿思佛普觀佛聖華佛大勝修行善根佛西南香象遊戲佛無畏光佛照十方佛種種佛十光佛天華佛種種隨順威德佛西北須彌佛普賢尊佛妙修行佛無垢佛甘露光明佛然燈佛尊志佛福德無量常香佛東北寶最高德佛具神通佛妙法幢佛善至佛平等慈悲佛寶幢佛妙光佛自在轉輪法王佛下方寶優鉢華佛無垢聲佛無邊光佛成就佛清淨摩尼佛妙聲佛梵聲佛功德力堅固王佛上方廣眾德佛金剛華佛菩提陀佛賒尸羅佛一切光明佛功德王佛大威德聚光明幢佛應信佛法勝龍華佛堅固希六通聲佛世間尊解脫賢佛大慈佛大慧佛虛空功德佛精進心佛然光明佛大聲功德種種光佛龍德佛勝慧賢光佛堅固華莊嚴王佛攝諸根甘露心佛金剛師子佛無邊智積一切佛妙光幢佛離光聲佛自在聲佛千世自在聲佛不可思量佛智慧力娑羅王佛妙莊嚴無畏王佛光明王佛無邊功德海藏王佛金剛華佛須摩那華佛師子幢佛那羅延勝藏佛修行深心佛法智佛金輪光佛千香佛善住意佛金剛佛寶積佛無邊無礙佛自在聲佛金剛光佛發行成就自在王佛師子音佛妙吼聲王佛普藏光彌留王佛帝釋幢無量壽佛百千晃耀光明佛滿足善度佛摩尼王佛寶蓋金幢師子聲佛寶作佛無量香王佛七寶波頭摩王佛一切眾生愛見佛修行功德佛光明勝妙清淨聲佛普光明佛大海佛住持佛奮迅通佛寶幢不動佛妙鼓聲王佛大勢精進修行佛清淨寶輪佛諸聞見者生歡喜佛無量壽佛彌留香佛多羅妙勝佛智慧王佛金蓋尊佛雲護華光佛廣威德自在王佛大慈悲救護勝佛摩尼寶藏佛如來正見佛月光明佛天德方便心佛普信佛堅固高勝佛功德華無畏聲佛大莊嚴種種聲佛清淨佛成就功德一切佛放光明佛大聲佛大慧佛成就行佛清淨心佛無礙聲智佛寶地山彌留光佛甘露誠信功德佛妙法一切佛普智佛信供養佛淨自在佛大勢力善寂諸根佛寂靜然佛成就意佛降伏煩惱佛成就堅佛降伏魔梵自在佛一切寶摩尼王佛功德佛寶光明佛娑伽羅佛自在山佛毗摩意佛智勝佛大自在佛滿足心佛一切勝佛世間自在王佛寶燈王佛般若齊無量尊佛普見王佛無垢勝梵自在勝佛普門光明須彌山佛無礙智作佛無畏王佛自在勝佛廣智上佛梵勝天王光明佛普喜速佛勝王佛旃檀佛違雲吼王佛智虛空自在如是無量無邊佛須彌勝佛普門智照聲佛普輪法光明佛不思議功德無量佛大威光佛普無量釋迦牟尼佛遊戲神通寶藏佛最尊勝妙香喜莊嚴佛德聚王佛寶成就佛大尊佛大焰佛端嚴佛不可思議功德王佛金剛佛梵聲佛無量佛具足讚佛大力佛大臂佛導師佛照耀彌樓相佛應天師子德佛世明佛一切見在無量佛日月明佛清淨義妙音名天佛德輪光王佛自在幢佛無量解脫相眾會王佛大願光具眾德佛善濟無畏音聲佛不壞大慧力慈悲佛無邊辯光佛普供養上善圓滿清淨牟尼佛法藏無塵垢佛安闍那信戒佛淨魔佛一切世間賢刧佛大寶輪佛一切勝十方光明佛香中尊王慧力稱佛無礙德稱光佛成就觀佛般若齊滿足意佛畢竟成就大悲佛無障無礙精進堅佛娑婆華王佛無邊功德普照十方未來尊佛大智真聲佛大光明深智佛勝修佛一切寶莊嚴色住持佛大吉祥佛無比辯福德光明佛寶輪虛空平等心佛無量慧光王佛普現前佛無畏輪彊界上佛虛空無際寶身佛堅精進佛思惟成就義佛無量德具足佛一切眾生愛見佛寶樹須彌意佛無邊覺海藏佛未來佛無量善根成就諸行佛自在光佛作利益波羅羅堅佛慧威燈王佛普光明佛無量音聲王佛普世懷佛三界尊敬智慧佛無為大焰聚威佛普現色身光佛璢璃莊嚴一切佛無邊大眾自在勇猛佛善意成佛寶淨巍巍見佛諦思惟慧悅佛法光佛過去莊嚴劫一切佛天聲佛日聲佛妙聲曇無竭佛聲自在佛無量自在佛世自在佛法自在佛轉發起善思惟佛結度彼岸佛名寶蓋起無畏光明佛師子月佛名光明破闇起三昧王佛名隨前覺覺佛不可動佛普禪佛名自在護世間佛善心佛善光佛名法界莊嚴佛發一切無厭足行佛意住持佛地住持佛住持法佛護法眼佛觀世自在佛淨幢佛法幢佛金剛幢佛功德住持佛善行佛善色佛善識佛善功德佛名法行廣慧佛師子月佛應稱佛不盡甘露功德佛大光佛光明佛寶威德上王佛名降伏魔人自在佛名降伏貪自在佛名降伏瞋自在佛名降伏癡自在佛大勝佛上勝佛多寶勝佛散香上勝佛住持勝佛善行勝佛不空勝佛起多羅王勝佛福德勝佛妙勝佛日輪上光明勝佛大慧佛寶蓋勝光佛無量安隱佛妙鼓聲王佛大莊嚴佛華照佛寶積示現佛廣大佛功德轉輪佛得大無畏佛平等勿思佛淨光明佛多寶佛功德自在佛大勝佛清淨眾生佛一切通智佛不動智光佛住持聲佛調勝佛善寂勇猛佛法寶佛善寂靜心佛一切喜勝佛不動勇步佛善調心佛安隱佛大眾自在佛法力佛驚怖眾生佛威德淨聲佛無畏敬懷佛大功德佛尸棄佛善焰法妙佛滿月佛住勝淨明佛妙眼弗沙佛無量威神佛稱光明佛生勝佛普妙智海佛大意佛敬重戒王佛法性莊嚴佛成就義佛修智波婆佛無礙佛無淨無畏佛善意佛淨相妙聲佛無障無著精進佛一切敬愛佛那羅延佛稱妙佛般若奮迅佛勝慧佛無比藏深佛種種行王佛無恐無畏佛波頭摩佛難勝佛授記愛見佛不動佛寶勝月光佛華寶旃檀佛澄住思惟佛彌留藏佛無垢佛得意善淨佛法性佛內外斷愛佛畢竟大悲佛無礙思惟大神通佛離怖佛一切種智佛成就佛觀世自在佛無畏智觀佛無量憘光佛阿羅摩佛華勝佛不可思議佛多天佛自智梵行佛無量光明世界普賢佛勝眼佛妙幢佛無礙勝行佛華光佛普淨曜聲佛無量威神護妙法幢佛美意佛德王佛真悅政明佛法光佛普解德巗佛無邊無垢慧深聲王佛思意佛益天佛焰面喜音佛豐光佛寶悅智山佛無量光華種種奮迅佛快應佛寂幢佛歡悅勝賢佛天華佛不擾趣懷佛毗盧遮那佛功德藏王佛慧忖佛淨身佛如空離華佛摩尼佛火奮迅通佛無量法幢空俱蘇摩佛諦意佛藏稱佛難勝美聲佛雲音佛遊戲神通佛無量吉祥金剛寶嚴佛應供佛智王佛覺悟眾生佛謨羅佛自在不虛佛不動慧光妙德難思佛善業佛樂安佛無量辯光佛龍音佛無上醫王佛清淨寶名婆者羅陀佛制力佛梵聞佛勇猛名稱佛華瓔佛無邊辯相佛覺悟眾生種德天王佛金齊佛吉身佛功德威聚佛意稱佛娑羅華上光王佛歡喜增長佛德聚威光佛無邊智照頂王佛善寂諸根佛殊勝相無為光威佛普現佛三世華光佛旃檀窟莊嚴勝佛無缺精進佛覺伏濤波佛無邊堅固光明佛極上音聲佛天自在超越諸法佛廣曜佛無量思惟佛無垢眼普光明佛摩尼清淨佛覺善香熏佛無邊名稱十方佛彌勒僊光佛無比慧普照輪月佛喜解佛護妙法幢佛普飛廣戒堅視佛名稱敬愛佛神足光明佛無邊大力光相佛火奮迅通佛無畏友一切無染佛寶悅佛現面世間佛至大精進究竟佛無勝最妙佛意彊自在佛無邊勝威德意佛恬惔思惟佛無盡德一切焰光佛寶敬佛法智普光佛斷一切眾生病佛朋友光度佛寂靜然燈佛無邊帝釋幢王佛無盡受光佛尊自在一切勝天佛廣施佛大慧力王佛光華種種奮迅佛能作無畏佛日月珠光佛無邊海德光明佛天所敬恭佛無恐畏一切喜音佛普悅佛供養廣稱佛見平等不平等佛世間勝上佛寂進思惟佛無邊妙法光明佛無量焰光佛成就意一切淨王佛大護佛慧淨德光佛法日智轉然燈佛無能伏運佛眾生所疑佛無邊喜可威神佛須彌最聲佛無畏施一切道光佛大聚佛無諂名稱佛知眾生平等身佛無煩熱意佛善眼清淨佛無邊梵天所敬佛虛空多羅佛無量像一切法光佛大勢力佛世尊佛無量壽佛大威光佛寶德世尊佛歡喜佛吉祥佛上善世尊佛光焰佛大明佛天王世尊佛妙音聲佛蓮華世尊佛無量光佛善現佛慈德佛喜悅世尊佛清淨照佛大精進世尊佛清淨義佛喜莊嚴佛寶相世尊佛威德佛福德佛海慧佛明意佛世光佛天威佛善端嚴佛香明世尊佛普放光佛寶髻佛真實佛妙義世尊佛功德藏佛大海佛智世尊佛無量意佛吉祥佛大光王佛善慧世尊佛天德佛具足佛智勝世尊佛明照佛上安佛光王佛世尊最尊天佛寶明世尊佛千上光佛妙寶佛堅固佛妙御世尊佛威德勢佛喜思惟無量悅佛清淨面月藏德佛大燈明佛寶離慧勇須彌山意佛一切功德備具佛無畏娛樂佛自在光智慧來佛龍種上尊王佛無為光豐佛名稱旛普僊佛願海光佛妙音勝佛梵自在王佛無畏友佛慧光王中上明佛稱一切眾生念勝功德佛堅精進思惟成就義佛一切無垢光明佛迦葉導師佛不退佛福德明佛法自在不虛佛華明慈德佛山主王法明佛一切天猛威德佛清淨眾王佛師子吼佛無畏輪疆界上佛發一切眾生不斷修行佛寶蓮華勇虛空雄巧佛一切都趣眾辯佛無量應天佛覺悟佛清淨賢佛一切最尊天佛違藍明意佛威德王百光佛慶日佛蓮華德佛雲德甚良佛師子相佛寶輪光明勝德佛大講佛轉化一切牽連佛大遊戲佛虛空輪上佛一切成就誓鎧佛慈相照明佛善月佛無量光佛淨願佛慧華佛善天淨根佛求勝佛妙光佛一切行善無過佛善濟日天佛師子力佛寶場輪上尊王佛大轉佛無念示現諸行佛喜威德佛無量光勇佛一切功德寶勝佛清淨相明佛喜眾佛高大身佛勇猛佛淨魔佛戒明福燈佛常月佛月光佛一切真髻華手佛密鉢滅貪佛無量意佛虛空尊極上德佛歡樂佛寶意佛淨音聲佛住清淨佛虛空無際佛一切功德成就佛神相喜明佛世意佛流布王佛慧道佛慶憂佛樂安愛身佛天主佛善財佛一切善眼珠淨佛得利堅音佛求利益佛金剛徧照十方佛尊聚佛法寶佛淨輪王佛寶羅綱佛普光威德佛一切諸寶上德佛龍德善濡佛眾焰佛離畏師佛日藏佛焰肩佛善明威猛佛明曜佛梵聲佛一切仁愛無畏佛有意善高佛師子德佛雲中自在燈明佛尊會佛妙頂佛日輪光佛眾尊聚佛遠方聲稱佛一切吉祥有德佛明讚梵天佛滅過佛師子身佛定意佛世明佛持鬘華藏佛無懼佛梵財佛一切梵壽無損佛樂智觀身佛師子頰佛寶輪威極上德佛深智佛聖德佛大車乘佛施豐德佛世間尊重佛一切十力娛樂佛名稱梵音佛最上佛須焰摩佛勇智佛勢行佛日名樓至佛無動佛盡魔佛一切妙面隨日佛廣照香明佛精進德佛日輪場尊上德佛華蓋佛勝積佛會中尊佛廣功德佛娑羅威德佛一切眾生愛見佛明力大施佛愛淨佛無量持佛至喜佛滅癡佛好音微意佛華勝佛敏持佛一切智藏堅出佛善寂天音佛清淨義佛日威德莊嚴藏佛長養佛得度佛金剛肩佛最香德佛波頭摩面佛一切諸種安樂佛隨意光明佛出現佛解脫乘佛淨宿佛炬燈佛紅蓮華德佛方上佛世音佛一切觀意華出佛無量音聲佛無我眼佛寶身佛常滅度佛雄猛佛寂靜佛曼陀羅佛火炎積佛維蓮華德佛極趣上威神聚佛大智真聲佛大蓋佛清徹光佛作際佛祉江佛無諍無恐佛山德佛日空佛一切言音無礙佛無量除憂佛無跡步佛寶尊佛無量眼佛慈氏佛大貴佛法照光佛不唐勇佛普明觀稱佛不可思議種姓佛梵德華山佛住義佛功德敬佛德淨佛大燈佛施明珠鎧佛高勝佛日觀佛一切主焰堅法佛無量天王佛無所負佛寶通佛無垢際佛尊思佛見實佛普金華佛滿足意佛無量雄勇佛一切世間自在佛淨義開華佛福德佛妙德藏佛智日佛上名佛隨時多德佛龍步佛德乘佛一切難施堅鎧佛無量高名佛觀察慧佛善生佛難勝伏佛尊德佛寶樹佛智慧威佛清凉寶佛無過精進佛一切無決斷願佛喜見華嚴佛實語佛威德猛佛天力佛弗沙佛斷疑明照佛華相佛眾王佛一切安隱遊步佛無量離山佛功德守佛德尊佛無表識佛成熟佛德現佛出顯光佛行清淨佛無量禪德佛一切無過勇步佛不可勝幢佛性日佛降伏魔佛見義佛勝魔佛寶賢幢勝佛香手佛智來佛一切世愛能聖佛不可嫌名佛功德步佛海威佛名稱友佛懷眼佛快見佛眾疆王佛無動勇佛無垢離度佛一切寶薩梨樹佛無等香光佛具足佛無畏觀佛怖象佛破疑佛俱蘇摩見佛天面佛快身佛下方實行離怖佛放淨光明佛修寂靜佛上幢佛無量蓋佛香上佛大積佛種種華佛不空見佛無垢威德佛一切普寶滿足佛師子香稱佛快見佛沈水香佛智鎧佛寶洲佛善思惟義佛天愛佛善生佛不空境界真報佛恭敬愛佛放光佛無比鎧佛千近佛寶稱佛出千光佛壞諸欲佛破無明闇佛不可思議大勇佛無量名稱佛月像佛生威德佛寂過佛樂聲佛常清淨眼佛心智佛道光佛十千迦葉如意佛六十光明佛清淨戒佛月威佛無量意佛天輞佛勇悍佛摩尼輪佛有華德佛住禪思勇佛不可思議大地佛無普修行佛日面佛無垢心佛月愛佛照光佛善根光明佛深智佛法洲佛龍王護眾輪手佛功德橋梁佛天供養佛勝琉璃金光明佛妙思惟佛稱光明佛地住持佛無量眾上首王佛無邊智佛妙見火然燈滿足智佛功德力佛無畏世界寶勝佛師子奮迅力佛海彌留佛離貪境界佛善智慧佛寶彌留佛觀光明佛世自在佛平等思惟佛孔雀聲佛威德王聚光明佛智淨佛十方清淨善見佛光明勝佛普勝金剛光佛求勝菩提佛大寶彌留光明觀佛月色旃檀佛福德然燈佛降伏魔王安住法佛妙法光明佛觀世自在佛實見佛不可量莊嚴佛師子奮迅鬚佛供養娑羅自在王佛虛空功德佛大吉祥佛一切寶蓋佛智慧威佛威力普懷佛普無邊寶淨佛大雲光性日佛無比佛一切尊威佛無量勇猛慈嚴佛散華光明莊嚴佛淨彌留佛無拘鄰佛解脫幢佛一切樂念順行佛菩提月佛普照放光明勇猛力佛功德集佛煩惱無礙妙勝佛功德自在劫佛住持鬘佛觀世自在佛多寶勝佛月光明佛金剛成佛淨上首佛聚寶光明佛自在王佛普見威德住持佛善逝佛華通安樂作勝佛華威德佛功德王光明佛無垢稱王佛妙勝光明婆羅堅佛無量彌留寶火然燈佛福德佛光明佛勇猛法佛能破諸邪寶樂自在佛勝海佛月眼德光明佛真聲樂說王佛供養山聲自在王佛遠離諸畏佛無畏王佛一切服德佛成就觀佛壞散眾疑佛海須彌說義佛德光王住慧佛香室佛一切幢王佛無量臂月施威佛修行幢香彌留佛乘莊嚴金剛聲照世間佛無量億毗婆羅佛無心慧佛淨住佛妙羅王佛成就智佛功德法佛無邊境界奮迅佛功德成就勝佛同光明無畏自在解脫義佛法光明佛曼陀羅佛眾自在佛上勝月高佛解脫幢佛金聖華鬘色王佛大聚佛無憂無量國土佛妙聲吼佛大信波婆娑佛拘峻莊嚴佛智慧光明金剛齊佛羅網光明佛大海然燈佛大樂堅才六勝名佛善護幢王佛不破境智佛了見佛勝步應光明佛光王無漏稱佛供養堅王威德身佛拘鄰智炎佛普德光佛一切造化佛清淨心佛無量勝修佛大修行見實佛造燈明火焰佛求善佛一切光輪佛無量最上天王佛寶多羅離無明佛稱名聲毗婆尸佛出淨聲佛歡喜德意佛住持佛旃檀行佛月愛佛善威儀佛寂淨命佛天國土佛無量寶杖不盡佛地住善讚歎佛快莊嚴佛可樂世界現佛寶勝佛攝菩提佛寶輪佛威德佛上勝佛成就義修佛自在幢佛無量威德寶僊佛聖化佛摩尼清淨寶焰佛須彌力佛上首金剛堅佛無量莊嚴佛十方聞名離諸憂佛華德佛雲幢佛寶積佛華香佛然炬王明佛無著智佛力護金山龍喜日勝佛信聖佛智藏大將軍佛普賢上勝高佛供養波頭摩勝華佛無礙香象佛大焰身佛一切寶敬佛無量觀佛普放香熏佛慧燈明至大佛普開光勝報佛香蓋佛一切星燈佛無量不散威嚴佛光明輪成就炎佛德世界那羅延佛寶作尊佛名自在護世間無憂勝佛普智輪光聲佛法自在佛堅德上佛能滅一切怖畏佛普畏世界月佛不散華佛能度彼岸佛不動智佛虛空輪清淨王佛樂智慧佛智勝上王佛大寶輪佛甘露功德世光佛覺慧佛阿樓那勝普寶佛大金臺佛勝上虛空天佛無量光明佛天蓋龍光觀十方佛普摩尼香佛喜勝天王佛苦行佛覺華佛無垢義佛未來普賢佛淨天供養佛火步佛無量命尼彌佛上方無量勝佛供養虛空功德聲佛東方阿閦佛勇猛山佛一切道喜佛真正幢佛敬慧尊華佛十方幢悅見佛大燈光眾勝佛敬戒佛一切無煩佛無量敬上懷光佛無量光明華王佛自在聲佛香彌留佛堅固王佛無量樂說光明佛然燈火佛智慧奮迅王佛大威德佛賢上勝佛大會上首智勝佛三昧奮迅勝佛日光明佛無量上勝佛智力德佛趣菩提佛普莎羅佛智慧足佛普信大稱佛寶住持佛一切威德大修佛海智佛甘露清淨聖眼佛彌留劫佛常放光明王佛善德莊嚴佛護妙法幢佛尼尸陀佛雲護佛稱幢佛普勝佛燈王佛百寶華光佛無寶上佛清淨然燈佛增上勇猛佛有我佛功德自在天佛威王五百日佛供養西方無量華佛無憂威德佛一念光佛無量勝友佛普放光佛善寶懷明佛善毗摩慧力佛師子香等普佛懷諦佛一切光威佛無量盡作堅聲佛金光明威德王佛波頭摩上勝王佛妙勝尊佛成就義佛善色王佛金剛眾佛善吉佛世間尊佛種種說佛師子慧佛普照十方世界佛聲德大信上佛信菩提佛善修果報佛黠慧信佛大龍佛勝虛空聲佛寂靜去佛珍寶吼聲佛上首光佛善住調智攝稱佛喜愛佛光明輪藏法蓋佛仁威德佛寶步龍王聲佛能與光明佛無礙光明佛香勝幢佛功德然燈佛清淨月輪佛善意住持虛空寂佛月殿妙尊金色境界佛實體佛無分別修行佛名龍自在聲佛供養龍天手上王佛無邊精進佛一相光佛無量度世佛如樹華佛大步懷幢佛法燈明勝畏佛摩尼珠廣曜佛懷步佛一切雲雷佛無量淨住尊悲佛無量天香光明佛不空行稱佛思惟智慧華佛無障礙十力王光明勝佛智積佛大香光佛精進勝佛甘露勝佛旃檀世界上首佛普畏世界月佛不謬思佛度一切難佛火焰聚佛大莊嚴佛威德身佛愛自在佛大海廣稱佛希勝尊佛無垢威德金堅佛普至佛波頭摩勝善意佛光明聚佛梵勝彌留幢佛供養莊嚴佛普照雲王人天尊佛海勝佛梵聲佛善智佛華身佛黠慧降魔無盡意佛攝慧佛相王佛淨行佛勝愛佛見有佛寶力佛寶光炎佛華藏善夜摩佛供養慈悲水月光佛波頭摩上佛大勝光佛無量悅好佛名譽音佛最視堅華佛人中光等見佛月燈明寶淨佛持慧佛一切天華佛無量大聖華僊佛須彌山無量名佛大彌留佛香高山佛成就炎佛不動步佛華光明佛彌留山佛勝意佛世然燈佛不可勝佛香象王佛功德一味善喜佛色智淨去日佛寂靜幢佛見無障礙善香月佛去光明佛如意幢佛供養勝佛善智地光佛普照稱佛慈勝安樂大幢佛寶信佛破無明闇寂行佛無邊智佛普智無邊光佛功德莊嚴佛日藏華聲無量明佛智聚佛旃檀佛化現彌留佛大地離塵佛一切愛佛智報燈王佛月德佛普眼佛善化佛普行寶光明佛西方無量華佛供養娑羅自在王佛金剛精進佛自在懷佛無量快應佛相好華佛善度才光佛慧威燈日見佛電燈光意稱佛天悅佛一切幢光佛無量喜德成豐佛堅王華佛天金剛佛妙香華佛阿彌多佛勝自在佛常法慧佛善靜王佛多羅住佛智步佛截金剛佛善安樂佛清淨眼佛不可思議大相佛信眾上寂淨佛住虛空佛斷一切障佛大智意佛樂莊嚴佛毗頭羅佛作功德佛智勝寂光佛等月王佛精進功德大燈佛善護佛寶輪威德善見佛無憂勝佛大力人中尊佛歡喜龍天佛淨日諸天光明輪佛無相修行佛寶勝光明佛善首拘鄰佛無量命佛慧照天光佛功德自在佛大鏡佛廣護日光明佛莊嚴妙寶聲佛供養人天大覺尊佛諸天流布佛大願修佛無量淨戒佛喜悅王佛普寶如空佛無憂懷妙見佛淨光明悅意佛端緒佛一切憘光佛無量上寶華光佛大明佛日淨王佛迦葉佛大眾輪佛寶妙華光佛普藏真聲佛菩提王佛功德乘佛無量眼摩尼寶佛智光明自在天佛三界尊佛無量人天佛一切勝無量香佛金華佛快勝王佛正見佛放妙香佛大智莊嚴佛無礙王佛寶彌留佛解脫王佛無垢佛無邊德佛智光聲佛寶海炎佛法性莊嚴佛普勝生佛善思惟無量聲佛普一切自在根佛龍華佛廣戒王佛得意佛廣法行佛善化莊嚴佛智力王佛彌留光佛不畏言佛無染佛無邊寶佛寶光明二足尊佛三寶然燈佛阿羅摩佛普無邊清淨聲佛不思議梵勝天佛金剛佛藥樹王佛斷愛佛成就幢佛樂說莊嚴佛善護聲佛拘那含佛般若幢佛無畏佛無煩惱佛大神通寶地山佛無垢光明佛最法稱佛普無邊降伏魔佛不思議成就堅佛仙光佛盧舍那佛法勝佛無畏觀佛福德莊嚴佛能作光佛娑羅華佛地勇名佛隨順佛無垢眼佛日光明智稱王佛妙德難思佛無礙山佛觀世音寶法勝佛清淨藏毗舍浮佛應天佛頂勝王佛寶月佛幢日王佛寶聚分明佛大焰高幢佛華勝王佛清淨香佛無畏勝多功德佛大光明堅固王佛信眾生佛六通聲佛星宿王歡喜莊嚴佛無量照佛無量明佛人王佛功德稱佛藥上佛一念光佛清白華聲佛勝月光明佛摩尼香佛善導師佛不定願華成就佛世間天無病修佛聖弗沙佛大殊提佛毗舍浮一切同名佛五百樂自在聲佛大天佛無相聲佛應供佛奮迅王佛無垢光明佛供養莊嚴佛蓮華香佛善住心佛無障智菩提願佛寂光明度世間佛決定思佛甘露明佛大旃陀十方稱名佛應供養自在王佛普聲佛和合聲佛慧力佛最勝聲佛寶念華王佛護法明王佛菩提華佛清淨光佛威德力虛空劫佛梵光明大葢尊佛不異心佛信修行佛堅固華聲滿十方佛快恭敬月上王佛樹王佛信聖人佛樂吼佛稱力王佛善寂諸根佛智上光明佛娑羅華佛般若齊佛自在見金剛勢佛弗加羅降伏貪佛不散心佛大山幢佛聖吉祥第一然燈佛智勇猛善淨天佛波頭摩上勝佛寶光明勝月常光佛千上光明住持佛香華佛無障礙吼聲佛自在幢王佛不動佛功德光明佛大月香佛摩尼光寶愛佛人王佛住持甘露佛勝一切眾生佛善護幢王佛世自在妙鼓聲王佛善化碎金剛佛普香上佛不動現如來佛至雲普護明王佛勝德尊佛大明無障礙佛普照放光明佛寶光明勝快佛火然燈寶勝光明佛無相修行善聲佛因王佛甘露聚寶華佛普藏大明佛大勝佛善住山王佛普滿華佛菩提王實相佛摩香佛寶蓮華勝佛善寂滅自然佛一切普威佛上寶蓋現月光佛無量辯才佛香尊佛一切寶華佛世間可樂香熏佛慧上光佛顯現佛最安佛無量德性佛無量最香佛妙彌留住智佛覺華幢淨聖金光佛黠慧莊嚴妙身佛香風佛師子步妙歌佛勝眾樹王佛淨德無量天光照世間佛那羅延善識佛多炎佛月王希覺佛勢自在無惱佛善護諸門佛攝取光明寶臺佛禪思須彌佛威嚴佛一切龍尊佛無量境界興成佛善現光佛了意佛寶回佛覺虛空德佛無想音聲佛覺華幢智炬佛日光明無垢月幢佛最勝光明月高佛香身佛無量樂說稱佛合掌光明佛解脫威德高修普蓋王佛羅睺天寶積佛雷王佛俱蘇摩德佛觀智慧起華佛水月光明佛妙鼓聲王寶威佛樂說莊嚴佛香威佛一切大懷佛藏香自在離憂佛微細華佛勝命佛總持佛普明觀稱佛善住中王佛阿樓那奮迅佛百光明行勝住王佛妙鼓雲聲定身佛根華佛無量吼妙聲佛福德光明佛不可降伏龍天寂滅安佛盧舍那怖畏佛多稱佛善光明勝佛眾上首智生佛無量音聲佛一寶無憂異觀佛無聚會王佛清凉佛一切好堅佛無憂相好華威佛智慧華佛普月佛普禪佛蓋蓮華寶佛過化音聲佛廣光明智作佛日光明清淨身幢佛師子光明喜身佛華高佛清淨智善肩佛示有高稱佛大覺功德然燈日淨王佛無邊稱寂慧佛銀幢佛寶炎國遶佛功德性住持佛無量翼從佛一切大如意輪佛無相修行佛香雄佛一切極尊佛思惟智慧深王佛不動心佛寶火佛覺王佛寶幢威德佛平等心明佛日然燈上勝佛月然燈十上光明佛香勝彌留覺身佛常觀佛莊嚴勝散華佛供養華光佛大力佛清淨輪王佛梵吼聲佛聞彌留善勝佛王天佛波頭摩聚佛善智慧樹提佛名稱最尊佛無量實法廣稱佛成造遠方佛光嚴佛一切月華佛蓮華上德香巖佛一切尊佛靜眼佛覺雄佛魔天相好佛天鼓音聲佛勝莊嚴大德佛普思惟合聚無憂佛解脫光明上修佛天華佛無量眼寶天佛智化人聲佛淨聖佛堅固佛能仁佛福德燈佛常然燈善焰佛燈王佛闇輪威德佛無障礙發修佛三界雄勇佛無量寶蓋意知佛虛空莊嚴佛旛幢佛一切寶輪佛蓮華應德千香佛善攝身佛最聚佛壞疑佛無能屈服佛無量光香佛喜菩提戒步佛快光明大首雲聲佛二億同名拘鄰佛快然佛無量步勝王佛喜上金山佛廣智佛賢勝佛高明佛自在幢佛摩尼輪大積佛香幢佛無邊精進佛決定智寶堅佛無量山王佛一切勝慧力稱佛名稱力王佛普雄佛離寶色華佛月輪清淨香光佛般若齊佛寶愛佛淨幢佛普放香化佛無量法空佛觀無量境界佛智光明妙說離生佛歡喜莊嚴勝修佛高王佛甘露慧上堅佛地德天聲佛普見常樂佛華天佛不住王佛無邊華護智佛觀方佛大聲無畏佛示現有愛天佛無量慧成佛寶上德普法雄佛相好翼從佛普悲佛無所發行佛梵聲安隱眾生佛實諦稱佛慧淨佛慧嚴佛無常中上佛無量慧稱佛無量法雲孔王佛無邊功德寶作佛日月光明佛無為思惟一切大聲慧無缺失佛彌留佛敬愛佛常勝意佛不可思議諸種清淨光明佛大悲尊佛普照佛普觀佛師子奮迅堅心善覺佛智自在佛


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十四卷目錄佛菩薩部彙考八諸佛世尊如來菩薩尊者名經(諸佛二)

神異典第八十四卷

　　佛菩薩部彙考八

　　諸佛世尊如來菩薩尊者名經

　　諸佛(二)

　　一切大精進懷佛豐光佛破金剛堅佛不可思議廣莊嚴王佛無量諸天流布佛一切持上功德佛寶焰山佛金剛相佛一切實相天威興盛佛日明佛德敬佛持甘露佛不可思議吉祥佛華天佛妙御佛梵王尊佛善守佛善思佛珠髻佛慧聚佛應名稱佛最清淨一切大音讚佛仁賢佛覺悟眾生佛不可思議勇猛名稱佛無量不動慧光佛一切不失方便佛大現光佛琉璃藏佛堅固苦行佛無邊威德佛蓮華佛堅戒佛無塵垢佛不可思議多智佛妙色佛華身佛藥王尊佛善住佛善調佛無熱佛斷惡佛無上醫王佛信清淨佛一切眾德上明佛羅睺佛無量功德佛不可思議妙德難思佛無量金剛知山佛一切無能暎蔽佛最勝燈佛善威儀佛無量名佛無量音佛雲音佛月相佛喜自在佛不可思議多智寶網嚴身佛大光王佛善勝佛善施佛善義佛善戒佛多功德佛大勢力佛大德佛大海智佛寶璫佛無邊辯相佛種種色相婆耆羅陀佛無量上師子音佛見一切義福德佛寶聚莊嚴無邊名佛一切寶珍寶燈佛寶藏佛多天佛華日佛師子月佛梵自在佛一切差別知見佛大天王佛寶相佛寶光佛寶焰佛寶髻佛寶明佛不可說一切薝蔔淨光佛威光佛無邊寶名佛美妙慧佛無邊辯光佛至解脫善端嚴佛功德威聚寶步佛隨世語言頻頭摩佛一切聖天佛淨天佛勝慧佛光明佛照曜佛破有闇佛眾清淨佛一切歡喜上尊佛梵牟尼佛龍首佛龍明佛龍喜佛智勝珠明寶讚佛普攝受大威力富多聞佛珠輪佛無邊辯才佛具足德佛妙明燈王佛無量遊戲神通佛一切威德寂滅佛妙德王佛那羅達佛徧見妙音佛莊嚴頂髻佛無憂佛示義佛無量日佛不可思議功德金剛寶嚴佛法華尊佛大臂佛大明佛上善佛上戒佛無量壽佛法自在一切友愛眾生佛牟尼佛具足名稱佛圓滿清淨種德天王佛寶月明佛華天佛無邊安樂金山佛自在王佛多聞海佛功德聚佛寶音利益佛光幢佛淨目佛天供養佛無等意佛一切光王妙身佛法師王佛大愛佛大慈佛不動佛不壞佛無量愛明佛世供養一切寶施福燈佛華瓔佛妙足真實佛高頂妙髻滿意旃檀佛孔省音佛天光佛不思議無邊座佛無畏音佛菩提意佛慧濟佛樹王佛虛空佛法相佛謨羅佛法樂佛無量淨佛樂解脫佛一切斷魔聖王佛諸天王佛大焰佛大尊佛大藏佛大見佛無量智音佛最上施功德海優鉢羅佛金齊佛制力威德佛離分別海集功德蘊佛眾上王佛端嚴佛一切香德愛樂佛饒益王佛棃陀法佛法頂吉身名聞殊勝佛憍曇佛勢力佛無相慧佛普世佛自在佛寶施佛無嬈佛相明佛無上王佛意願佛法幢佛廣意佛廣慧佛無量善華佛應供養一切調御淨心佛財天佛淨垢常樂佛恭敬佛應讚佛喜悅佛天威佛虛空勝佛妙勝佛普蓋王佛善住佛無量自在佛大威德佛普滿華佛善炎佛光明輪佛轉一切世間佛月摩尼光王佛作名佛莊嚴王佛言從佛妙香音佛一切世光佛最上威佛廣妙佛焰聚光佛賢意佛思惟解脫佛大清淨佛說敬懷佛德施佛月中天佛寶正見普懷佛上彌留幢王佛妙昇佛山王身佛樂禪佛槃陀音佛一切安王佛喜可威佛善意佛觀世燈佛音施佛威神所養佛大檀施佛甘露光佛美意佛普光明佛最上眾慧幢佛法虛空勝王佛美音佛雲雷王佛江山佛妙幢旛一切離疑佛法界身佛善見佛滿足心佛廣曜佛大光炎聚佛至無畏佛樂說山佛意淨佛美音聲佛普供養法光佛普開蓮華身佛樂雲佛虛空幢佛樹提佛善橋梁佛一切親光佛大名稱佛戒悅佛最焰光佛普攝佛除三惡道佛見精進佛雜色光佛妙藥佛日燈明佛一切福德山佛最香須彌身佛善光佛羅睺羅佛離憂佛趣菩提清淨莊嚴佛善思意佛日眼佛無盡香佛美悅佛寶離慧勇佛海文飾佛孔雀聲佛月施佛寶燈明佛三昧勝奮迅佛虛空輪塲光佛大聲佛大龍威佛高光佛悅音聲一切山王佛廣大智佛善事佛調益遊佛道喜佛棄威毀惡佛寂功德佛解脫光佛悅懾佛月光輪佛離一切染意佛大香行光明佛十光佛天中天佛金幢佛寶須彌無垢琉璃佛三界尊佛妙眼佛普世懷佛作德佛無礙普現佛最顏色佛師子王佛大聚佛大莊嚴佛山吼自在王佛波頭摩莊嚴佛妙心佛真金山佛華生佛慧燈明無量香雄佛堅精進佛電相佛無量明佛德寶佛無量富足佛須彌頂佛淨斷疑佛等光佛金剛軍佛十勢力德輪佛迦陵頻伽聲佛勝王佛閻浮燈佛安善眾生佛普香光無量寶王佛喜莊嚴佛應供佛珠月光佛梵相佛無量善眾佛寶成就佛善思惟佛山光佛槃陀嚴佛師子髻智王佛無邊莊嚴王佛寶炎佛雲聲王佛娑婆華王佛淨須彌一切堅幢佛成就佛寶功德佛成就娑羅自在王佛轉法輪光吼王佛無量光焰佛善思意佛信功德佛成就一切稱佛普寶滿足佛聖眼佛化身無礙稱佛成就如來寂佛百寶佛住持大般若佛過去未來現在佛大眾自在勇猛佛波羅羅堅佛人中尊佛阿閦毗歡喜光佛一切智慧勝佛開示無量智佛師子佛無量音佛智日普照佛淨覺佛一切無迷思佛寂靜光明身佛寶敬佛無垢臂光明佛一切法輪摩尼幢佛淨音佛須彌力佛無勝佛光明日佛常忍佛共遊步佛決思惟佛見敬懷佛道光佛明聚佛光音聲佛一切智慧燈佛虛空雲佛自在轉一切法佛不唐精進高雷音佛阿竭留香勇興佛普見佛一切法平等須彌面佛無表識音聲佛善相善鎧佛寶意佛普蓋佛常光明佛一切無盡藏佛最德佛無念覺法王佛滿足百千德光幢佛淨聲佛金剛勝佛成就佛威光悅佛天喜佛勝威德佛雜音聲佛快上懷佛曜聲佛慈藏佛天光明佛一切世所等佛須彌旛佛觀見一切境界佛福德光明蓮華幢佛無垢雲王德豐佛自性清淨佛智成就勝佛無畏佛精進上中王佛智慧自在佛寶室佛一切持戒王佛調化無休息佛寶樹佛清淨功德相佛無以發意能轉輪佛普明佛虛空慧佛懷見佛除雲葢佛尊意佛勝華聚佛喜音聲佛德善光佛政明佛山意佛無為華佛一切大思惟佛虛空心佛不可思議法身佛從蓮華德須彌身佛無礙光明寶形佛無量德具足佛無量勇雄猛佛無量德光王佛月聚自在佛寂定佛一切無上光壞散諸恐畏佛法用佛精進力成就佛無量趣觀諸覺身佛上光佛善成就佛真悅佛無迷意佛難勝佛德名稱佛火光身佛普方聞佛散疑佛天界佛虛空燈佛一切神足光佛須彌光佛諸覺疆界應飾佛覺蓮華德能仁仙佛旃檀相好光明佛善住佛淨境界佛離一切憂暗佛威德自在王佛智慧讚歎佛淨聖佛國土莊嚴身佛正覺佛大香薰佛寶體佛一切法無觀佛無障無礙精進堅佛大幢佛戒恭敬佛調億佛蓮華體佛天葢佛戒分別佛大通光佛最勝王佛月明佛慈調佛須彌多佛一切普見王佛堅娑羅佛普照十方世界佛善住清淨功德寶佛無量名稱德光佛德不可思議佛善思惟發行佛虛空平等心佛賢智不動佛寶實佛無礙德稱光極趣上須彌佛寶智佛威德因陀羅佛降伏一切世間怨佛自光佛淨恭養佛解味佛成堅固佛金上佛解慚愧佛好香熏佛月光明佛捨旛佛香感佛人音聲佛一切最上光佛無終燈佛無礙藥樹威德佛不可思議德王光佛畢竟成就大悲佛攝受眾生意佛正覺蓮華步佛堅固自在王佛法體決定佛勝護佛無量最中王佛入在無邊際佛法寶佛喻如須彌山佛發起一切眾生信佛大遊佛巍巍見佛持意佛音聲器佛明聚佛德遊戲佛最如意佛善意成佛快光佛華上佛毗婆尸佛一切德聚威佛無為成佛不可量實體勝佛蓮華華生旃檀宮佛陀羅尼自在王佛得脫一切縛佛常自起覺悟佛趣向諸覺身佛不住奮迅佛慧隱佛於諸眾中尊大光明莊嚴佛寶愛佛種種無量行佛於去來今無礙鎧佛慧光佛毗摩妙佛持德佛淳精進佛光稱佛思名稱佛離諸欲佛滅思惟佛離光佛華聚佛神通明佛一切世敬哀佛璢璃華佛大力龍翼從好佛無能屈聲佛虛空巗佛香趣無量香光佛一界持覺剎佛寶華佛普照勝佛無量彊稱王佛境界自在佛善行佛一切無際光佛善思惟勝義佛法寶佛善無垢威光佛不離一切法門佛大能佛月尊上佛深覺佛遊光步佛持意佛大善日佛最音聲佛無畏親佛施光佛親展佛尊光明佛一切滿足心佛無為稱佛遠離怖畏毛𥪡佛無量寶華光明佛可喜眾生覺見佛善思願自調佛住持無障力佛一切闡華幢佛覺寶德稱佛恐畏佛精進伏怨勇護世間供養佛諸寶佛無量虛空雄佛散華莊嚴光明佛大親佛德香悅佛調體佛威神力佛尊眼佛普娛樂佛能仁化佛金海光佛現身佛懷地佛金華光佛一切智慧勝佛才光明佛普光佛智慧勝佛山海慧自在通王佛優曇鉢羅華殊勝王佛海德光明佛一切世間樂見上大精進佛阿閦毗歡喜光佛善意佛琉璃莊嚴王佛須曼那華光佛寶蓋照空自在力王佛歡喜藏摩尼寶積佛大慧力王佛普明佛賢善首佛日月光佛妙音勝佛觀世燈佛世靜光佛才光佛慧威燈王佛降伏諸魔王佛常光幢佛旃檀窟莊嚴勝佛師子吼自在力王佛金剛牢強普散金光佛彌勒仙光佛善寂月音妙尊智王佛不動智光佛普淨佛無量音聲王佛摩尼幢燈光佛日月珠光佛慧炬照佛多摩羅跋旃檀香佛大強精進勇猛佛廣莊嚴王佛一切法常滿王佛大悲光佛法勝王佛虛空寶華光佛旃檀光佛普現色身光佛須彌光佛慧旛勝王佛慈藏佛慈力王佛金海光佛金剛華佛大通光佛才光明佛現在釋迦牟尼文佛龍種上尊王佛摩尼幢佛大金仙正等覺佛一切義成就佛一切世間尊佛大法王佛吉祥大牟尼佛甘蔗王種佛第一法圓滿佛具足三變通佛調御明佛自在變化王佛法師子二足尊佛一切世間解佛善逝佛圓滿吉祥相佛無垢王佛救度世間師佛最上法燈佛調伏心清淨佛應供佛十力降魔軍佛天人師佛利益諸有情佛施願無畏佛祕密最勝大丈夫佛瞿曇佛六佛法莊嚴佛明行足佛說三乘菩提佛調御丈夫佛無驚無怖畏佛日族佛真實降諸根佛大釋子佛聖智照世間佛離過除毒佛無邊無可喻佛佛陀佛出世為如來佛沙門月佛無邊利世間佛無業無怖佛第一六神通佛圓滿諸所求佛釋師子佛止息降諸根佛調伏除煩惱佛無怨無戲論佛永過輪迴苦佛妙解脫佛善意端嚴相佛無畏淨飯王子佛金色光善逝佛降伏得最勝說四諦佛清淨戒佛善逝德成就佛勇猛大清淨智佛離一切垢染佛到彼岸度他大龍王佛大論師佛六根清淨眼佛六趣海到彼岸佛希有不思議精進佛最上意清淨佛除障暗佛善持善戒相佛人師子吉祥雲佛一切有情利益王佛滅罪無我相佛得清涼佛無畏獨除暗佛三明知三世尊佛普徧有情精進者佛無我無二執佛行忍辱佛無相亦無老佛無等大智慧佛世間供養出世智佛三界親慈父佛一切智佛作善清淨業佛調伏聲聞者佛救度第一二足尊佛無等三有師佛功德海佛證理淨慧眼佛普照一切眼佛一切法自在無畏佛無我最第一佛得寂靜佛能斷諸結縛佛三慧真實眼佛一切世間為愛樂佛善逾愛尊重佛滅三毒佛無師自然覺佛尊師大梵行佛恆入三摩地佛第一寂靜樂佛能除怨佛離世法利養佛止息一切罪佛囕儗囉婆族佛得最上涅槃佛離塵無上士佛大法王佛香春常德佛普蓮華寶聚金仁佛梵王推淨明寶剎佛德王明寶蓋無邊佛普放香佛無量壽智佛散華生得佛毗盧遮那報身佛最勝幢蓮華稱佛辯才莊嚴思惟佛淨月光稱相王佛無邊眼大權神王佛無礙眼佛彌樓嚴佛光明吉佛作日光佛無邊光明一蓋嚴佛帝釋光焰香自在佛千供養旃檀香佛寶多羅跋蹉德佛毗頭德最勝王佛金幢光佛善光無垢稱王佛住諦法音稱佛觀察無畏自在佛無垢光明寶幢佛無上王多伽羅香佛普德象開敷華王佛無垢光明王摩尼藏佛大功德吉佛阿伽樓香佛寶網手佛精進力無邊法自在佛金華威德佛極高王師子香勝佛不虛嚴覺華生德佛法空燈觀覺華生佛寶娑羅佛巨海香明佛明輪寶藏佛平等德善導師佛極安隱蓮華勝佛平等見言無盡佛法空燈寂滅幢佛普照明自在堅帝佛蓮華德佛蓮華生佛珊瑚海佛大寶幢佛大海山王月勝吉佛寶明白蓋法自在佛普放光無邊香佛無驚怖無邊嚴佛善行嚴掌越超佛不虛德佛百金光藏香流佛寶蓮華奮迅佛精進最高力王佛想顛倒轉諸難佛奢摩他虛空嚴生佛善住意無邊德嚴佛無邊智自在普放香佛覆娑羅樹佛優波羅香佛初發意佛離怖畏佛不虛自在力佛因王香窟佛網明相寶上光鬘佛普放香涅槃梵德佛善宿王大念大仁佛不虛見佛厚德無驚佛佛天上寶佛常照燿常樂德佛大金柱香彌樓佛三勇猛無憂吉佛無上光大施德佛常散華無相性空佛須彌力佛安立王佛旃檀吉佛微笑目佛寶意戒王佛普照一佛羨求普捨無相音佛虛空光佛虛空音佛旃檀窟金輪王佛娑羅王漏盡謂佛獨覺及佛金華光幢妙肩佛虛空性破疑佛轉女相嚴香蓋佛不虛力香積王佛旃檀肩海此岸明佛大龍德佛師子華德佛蓮華生王佛娑伽羅尊佛是世善妙佛有能答如佛無等辭華嚴光佛尼瞿嚧陀王佛金上威佛大尊上佛如淨王佛光中日佛一切法常滿王佛無垢慧深聲王佛無量香光明佛梵聲龍奮王佛智慧勝佛大乘導佛世德聞佛蓮華人佛月敬懷佛廣莊嚴王佛動山岳王佛照一切眾生光明大遊步佛普照積上功德王佛決斷音佛無火光佛才光明佛師子奮迅遊佛摩善住山王堅才佛廣名稱德上佛大精進盛光佛無上妙法月世間燈佛普觀海藏高山佛等正覺人中月佛住寂滅自在德藏佛大重龍光威力佛世主身佛尊中上佛喜廣稱佛遊神足佛真諦日無量天佛雲普護名稱上佛法行深勝月佛無吾我熱意佛無動覺佛正念海佛金色身佛名稱仙佛甘露成佛慧威燈王佛好顏色光佛護一切無量火光不迷步佛碎金剛曜蓮華光佛忍辱燈佛精進懷佛無名稱佛師子奮迅步佛梵供養懷恩勝根佛無唐雄欲樂佛銀幢蓋不瞬佛善覺佛無垢佛普照觀稱佛金剛密迹威神佛法差別十方上佛德勢力無量智敷佛普照觀稱山勝佛妙幢天信佛炎勝海寂光佛光遊戲佛無畏王佛摩尼幢月敬哀佛旃檀香尊意燈佛不思議常修行調益遊步佛正音聲降伏魔佛勝燈山劫佛智滿月光佛大炎堅意佛無礙勝善香佛威神步佛最上意佛旃檀光無垢心佛光明身捨漫流佛不厭足無終身佛梵聲佛珠月佛世間燈無限光佛寶山因法佛妙眼定光佛蓮華香佛法體勝佛彌留嶽佛決斷意尊佛懷香風普寶蓋佛常忍辱無量德淨佛大自在蓮華光佛普覺佛依最聲佛大慧光佛金剛齊佛普見善佛常光幢佛法勇猛尊佛毗頭羅說敬哀佛天自在喜寂滅慧佛勝月上尊威神佛無礙意佛無為聲佛名稱王佛普現力王佛不迷步香手佛法作堅幢寂光佛清淨身善住佛德蓮華堅行佛度世護王佛照三世了聲佛大聚賢光樂聲佛師子聲大步佛尼尸陀安隱佛進巍巍聲佛光明照功德輪佛無終光寶藏離疑佛法海說聲王佛天所敬德憘佛慧無涯一切佛無量遊步佛如天悅無為聲佛持名稱德度華光佛龍種上尊王佛山王勝藏王佛名稱王無量佛龍德大心佛天德快昇佛大華無勝堅聲佛持覺大龍佛德調體普信寶炎佛龍吼普稱佛燈電樂雲佛大思常忍天幢佛怖勝寂心佛無迷意善見月蓋佛常智作化火香佛寶法勝決定佛威慈力佛蓮華意佛月聲佛堅勇猛破陣人稱佛到究竟佛一乘度佛洪稱佛德所至懷朋佛法海潮功德王妙佛施天種佛無為光佛名稱幢佛善住意佛具足意佛解脫慧佛淨思惟法華佛能度彼岸無量佛見生死眾際佛名稱悅佛堅固佛誓善思佛功德捨惡趣華幢佛善悅懌戒自在雲聲佛好喜見除疑佛覺滅意光好喜勝佛住善度佛惟大音佛師子旛佛人自在佛度眾疑佛覺悟本佛無著勝佛重王佛覺無礙音佛大結髻佛可喜佛能仙悅佛說最恭敬解脫日佛如千日威佛無縛喜像德鎧佛懷智慧輪天蓮華佛作利益梵音佛盡虛空界無量慧光日佛不思議遊戲德金眼佛無恐畏力佛聚自在佛普覺佛無際願佛以淨音意佛世悅焰佛思惟眾生佛思最尊意月勝佛無濁利大精進文佛趣安樂善香佛千百億劫智慧嶽聲德佛大好樂月現德賢意佛泰調佛堅奮迅香施佛光勇報寶行尊佛娛樂度觀方佛勝鬬戰師子音佛虛空寶華光佛無滅慧最勝燈佛無垢月幢稱佛勝親佛尊教授剛兵佛焰色像月見尊佛遊入覺林華佛自在悅智者讚佛法雷藏王勝佛寂敬愛自在王佛最上業音施佛多明滿月佛如王焰慧佛深自在上王佛無比辯龍中密佛不墮落大天佛相國人王寶上佛大悅威身香濟佛安隱德寶山佛善思明菩提眼佛大勇現華勝快光佛天王月面佛華冠慧國佛堅固慧帝王佛光普見羅睺日佛無礙讚上聲佛上度光音大勝佛蓋聚綿光慈藏佛饒益慧上慈佛靜須彌旃檀色佛讚不動歡悅德天佛一切善友持明佛具足讚自在天佛至妙道堅心德上佛功德藏智山佛不定願大相好藥師上佛大地王上佛在福德佛從蓮華佛無對光佛功德自在懷天佛不動月淨行王佛普極上光稱大護佛羅網手住慈佛決定色信如意十方上佛見一切義佛善寂滅佛極高明人主王佛德王佛帝幢佛普豐音慧悅月盛車光佛虛空步佛德度佛不高佛有眾德現住佛飲甘露聚華佛不散心德體佛慧國土念王佛聚成佛世華佛慧光王佛普像佛善首佛施光佛虛空室敏敬月賢佛樂說聚智上佛靜天德快明佛無礙雄直步佛善逝月上光佛善聖上吉佛龍音勝修佛超境界到彼岸天幢佛梵王德威儀不可動佛不虛光無限高佛過上步可觀佛大像淨護佛離光月憘佛世最妙樂解脫堅才佛辯才日珠藏不可壞佛大威光無想聲佛共發意勇施佛波頭摩上尊佛寶蓮勇樂聲佛海滿牛王佛堅自在王佛無殊妙身佛體如如自在佛拘蘇摩勝尊佛世間喜廣施佛善像提舍佛智自在王佛雲妙鼓聲佛念聲聲無量佛賢藥王法華佛淨身佛香須彌薝蔔華佛一切莊嚴如如佛尼彌住持佛信眾生天蓋佛功德明世雄佛覺華佛紅蓮華甘露音佛無量光明種種佛波頭摩聲佛眾會王華上佛眾明佛堅觀嚴上佛寂覺寶彌留堅佛放天威香感佛金樹華不散帝幢佛見一切義愛日佛無憂國佛眾明王佛普明功德然燈智覺香焰佛月幢堅際佛月賢佛名聞佛寶含天界佛寶嶽多伽羅香佛攝受稱華日佛光輪塲妙見勝賢佛示一切義佛樂意佛無量寶佛色聲雄佛勝音佛月輪聞王佛常樂佛堅步佛妙聲無比佛慧幢佛力稱王佛華蓋寶佛莫能勝佛不可思議日月光明眾妙佛大須彌佛無量自在普輪佛地悅賢最德佛與一切樂佛華聚佛淨德佛菩提王佛清淨住佛無量勇佛自在境界功德莊嚴喜上佛寶名聞佛樂劫火勝佛慧旛佛出意明威德佛斷有愛垢最步德覺佛善光散華佛德山離垢光上佛香春佛大供養德一蓋嚴佛平等見妙國金仁佛化聲敏音佛法臺無勝天眾佛香明佛大功德吉覺意華佛不退地獨步彌留佛辯才輪尊佛普照明深覺慧聲佛最尊勝眾師首佛不虛步甘露明佛法典德施珠角佛無礙見佛普觀佛能解縛佛樹提佛辯才國佛十力王佛離世間佛如眾王佛大莊嚴佛普照明佛法空燈無蓋佛一切虛空佛大聚智慧佛十方然燈佛普照一切彌相佛不隨他梵王德佛金剛山尊佛具足論持德散光佛最增上智無等佛德精進無量賢佛快覺攝根尊意佛無限力佛自光佛無垢面佛淨幢佛普威德佛無量顏佛成作光佛無比光佛大音聲佛見有邊佛樂高音懷上佛不動佛莊嚴佛善護佛眾相觀覺華生佛義成就名聞意佛無限高火炎積佛一切諸天大海意佛至寂滅無著慧眾佛不破論佛見一切義佛慧德大龍佛無比辯百光明智聚香施佛最上佛旃檀佛世界自在佛莊嚴佛普蓮華解脫德佛寶莊嚴寂滅意佛寶山王佛可樂佛不退地佛無量虛空佛讚不動大功德吉十方佛千上光明最勝頂佛善定義眾德聚上佛不墮落佛示一切念梵命佛大能佛不定願佛善思明佛善護佛綿光佛一切菩提佛清淨普德佛如王佛香彌樓佛智焰德佛寶娑羅福德意佛慧光王佛樂說法佛自在佛善見佛雲王佛信如意名解脫行無量佛妙見樂說莊嚴大月佛無相聲人王佛大勇現廣步佛普護增上極高王施寶光不可思議佛離一切憂佛稱力王愛月佛等定佛拔苦自在佛無憂國佛日藏佛善住香佛寶光明佛大海佛無量華堅心佛功德品道悅佛一切種照佛慧光王佛自在天佛具足功德佛不厭足身佛放捨華住覺佛直步三昧佛奮迅佛身心住佛寶月佛大寶焰佛光明作佛日月面善天照佛地峰王佛金剛妙佛廣智上佛華威德佛具足意寶功德佛勝須彌無邊智佛普莎羅佛無憂勝佛力智威德加佛然燈堅固佛平等思惟佛香山佛定實佛月明佛喜菩提佛無瞋眼佛師子奮迅鬚佛無邊威德佛分陀利香佛天光佛月面佛地光佛成就光佛天供養佛師子奮迅王佛無憂國上佛人自在王佛華通佛大面佛妙光佛界光明佛無量信佛智慧奮迅王佛天威德面佛尼拘律王佛無疑佛善智佛信天佛快光明佛功德智佛無垢智戒王佛高山王勝佛無障礙輪佛龍光佛勝積佛上聲佛堅城佛滿足金剛住持佛法輪峰光明佛道場覺勝月佛住持威德勝佛普賢光明頂佛生王佛梵勝天王光明佛法華高幢王佛清淨幢蓋勝佛無邊功德照佛法風大海意佛堅王佛師子光明勝光佛普門智照聲佛普光明高內佛阿彌濫波眼佛普勝山功德佛聞名佛復有釋迦牟尼佛智敷華光明佛智功德法住佛法行深勝月佛一切修面色佛真聲佛寶功德集勝王佛樂功德然燈佛勝光明功德佛世間自在劫佛優波羅華鬘佛能與光明佛師子乘光明佛寶仗功德王光佛見細佛難勝佛山王佛鏡像光明佛普喜速勝王佛法月普智光王佛覺淨佛賢相佛仙光佛普智聲王佛無盡功德佛智勝寶法光明佛普蓋佛無漏佛稱王佛善光佛大光佛無量自在佛寶勝王佛對治佛依止佛賢身佛神通光明佛無障礙見佛法日智輪然燈佛焰積佛財勝佛山峰佛法光佛普光佛無垢功德日眼佛普智光明勝王佛廣光明智勝幢佛寶高佛寶稱佛阿那羅眼境界佛寂靜光明身髻佛虛空城慧吼聲佛智高佛智光佛虛空清淨眼月佛根本莊嚴奮迅佛歡喜大海速行佛梵聲佛妙聲佛修行堅固自在佛慚愧須彌山勝佛法虛空上聖王佛梵天佛勝天佛大慈成就悲勝佛智寶因緣莊嚴佛力王善住法王佛無邊莊嚴佛寶光明奮迅思惟佛一切同名普護佛堅固眾生佛法雲吼王佛娑羅自在王佛光明上勝佛無垢月幢佛大精進懷佛智燈照曜王佛無邊境界佛不可勝輪佛不思議光佛龍種上尊王佛無邊精進佛不可勝幢佛阿樓那勝佛不可量莊嚴佛斷一切眾生疑王佛無量樂說光明佛智慧光明佛普照十方世界佛虛空尊極上德佛善德莊嚴佛蓮華尊在諸寶德佛波頭摩樹提奮迅通佛無量光明華王佛一切眾生誓鎧無脫佛無垢稱王佛不可降伏威德佛雲中目在燈明佛無邊覺海藏佛過種種敵對奮迅佛開悟菩提智光佛自在疾住持威德佛善疾平等威德佛德不可思議王光佛一切樂念順行佛海山智慧奮迅通佛寶輪威德上勝佛一切同名功德寶佛無量功德勝名光明佛堅住世界迦葉佛光王世界智勝佛法境世界自在佛龍王世界上首佛金剛堅強消伏壞散佛一切世間樂見上大精進佛華光佛金剛眾佛寶天佛十力王佛妙智佛明王佛無量吼聲佛金光佛怖畏佛寶勝光明佛一切功德莊嚴佛無量自在佛大明德深美音佛智慧普照明藏佛普照積上功德王佛如來願珠髻佛如意得名清淨佛隨順香見法滿佛畢竟成就大悲佛雲聲然燈佛火妙香光明勝佛福德光明佛賢無垢威德光佛月中光明佛波頭摩上勝王佛十上光明佛樂說莊嚴雲吼佛善根光明佛煩惱無礙妙勝佛善悅增上名勝佛寶華善住山自在王佛善寂根佛堅固精言語佛眾生方便自在王佛一切龍摩尼藏佛寂靜光佛堅固行自在佛善香隨香波頭摩佛法滿足隨香見佛自在光佛師子龍奮迅佛人威德光明輪王佛思妙義堅固願佛得大聲佛智集功德聚佛梵音奮迅妙鼓聲佛地力住持精進佛一切王佛一切眾生德佛歌羅毗羅佛焰華光佛自在因陀羅月佛一切義成就佛自在變化王佛大金仙佛無邊利世間佛一切世間解佛離一切垢染佛正等覺佛吉祥大牟尼佛圓滿諸所求佛囕儗囉娑族佛一切智佛十力降魔軍佛止息降諸根佛滅罪無我相佛大釋子佛無驚無怖畏佛第一法圓滿佛無邊無可喻佛功德海佛三界親慈父佛三明知三世佛具足三變通佛天人師佛說三乘菩提佛無相亦無老佛無我無二執佛妙解脫佛無怨無戲論佛調伏除煩惱佛最上意清淨佛除障暗佛調伏心清淨佛離塵無上士佛止息一切罪佛清淨戒佛救度世間師佛圓滿吉祥相佛作善清淨業佛無垢王佛六佛法莊嚴佛六根清淨眼佛第一六神通佛大法王佛無師自然覺佛善逝德成就佛無等大智慧佛滅三毒佛恆入三摩地佛真實降諸根佛一切世間尊佛名行足佛永過輪廻苦佛得最上涅槃佛第一寂靜樂佛得清凉佛降伏得最勝說四諦佛調伏聲聞者佛利益諸有情佛得寂靜佛到彼岸度他大龍王佛聖智照世間佛離世法利養佛能除怨佛法師子二足尊佛出世為如來佛希有不思議精進佛最上法燈佛無畏淨飯王子佛善意端嚴相佛一切世間為愛樂佛應供佛調御丈夫佛勇猛大清淨智佛善持善戒相佛一切有情利益王佛沙門月佛六趣海到彼岸佛金色光善逝佛普徧有情精進者佛日族佛釋師子佛人師子吉祥雲佛善逾愛尊重佛祕密最勝大丈夫佛調御明佛無畏獨除暗佛無等三有師佛世間供養出世智佛大論師佛能斷諸結縛佛無我最第一佛救度第一二足尊佛行忍辱佛普照一切眼佛證理淨慧眼佛瞿曇佛甘蔗王種佛大法王佛三慧真實眼佛施願無畏離過除毒佛尊師大梵行佛善逝佛無業無怖佛一切法自在無畏佛功德王寂靜增上佛帝釋幢佛波頭摩上佛大悲雲勝佛大通智勝佛大威德聚佛堅固自在王佛廣智勝佛清淨光佛須彌劫佛法海意智勝佛自在輪法王佛琉璃藏上勝佛功德須彌勝佛大自在佛日月燈大願速勝佛寶月光佛金剛師子佛虛空佛功德佛彌留勝劫佛寶炎眷屬佛無等上彌留解脫慧佛師子身菩提意善威德供養佛甘露光佛妙聲佛金剛喜佛普現佛大髻摩梨指自在聖佛善逝王功德奮迅佛種種華佛娑羅樹王佛摩尼金蓋佛淨王智慧佛寶輪不動佛智目最勝王常寂滅佛堅固華佛山王智佛應供養佛海藏佛解脫賢佛力王佛金剛勝佛寶照佛大月佛無量壽佛寂靜智佛師子喜佛師子步佛師子奮迅佛雲王佛善香種子佛無畏自在佛高山歡喜佛大莊嚴佛堅固王佛思惟甘露佛意成就佛離憂闇佛安隱愛佛甘露信佛花蓋行列佛雲燈佛勝威德意佛功德海勝佛寶成就勝佛火然燈佛信世間佛遠離惡處佛光明意佛功德味佛功德步佛威德力佛師子聲作佛高光佛聖自在手佛無邊清淨佛高威德去佛須提陀佛不護聲佛月輪清淨佛天清淨佛閻浮影佛多寶妙佛無盡慧佛功德奮迅佛華光佛遠離逼惱佛悕喜快勝佛修行功德佛住虛空佛種種光佛大摩梨指佛妙光藏佛無憂勝佛華勝步佛聲自在佛不可量勝佛山王佛那羅延藏佛無盡智積佛光明幢勝佛高光明佛法界華佛世間尊重佛勝華集佛無邊智佛勝聲思惟佛快威德佛智波羅婆佛日喜佛日藏佛無障礙聲佛妙信佛普信佛法華雨佛智奮迅佛善覺佛虛空然燈佛照輪光明佛樹提勝佛賢高幢王佛智像佛寶作佛常入涅槃佛寂勝佛淨勝佛無邊寶佛金色作佛廣勝佛釋迦牟尼佛天甘露光佛得威德佛火光明王佛勝作佛滅過佛龍自在王佛面報佛信意佛行清淨佛信供養佛見義佛功德莊嚴佛菩提光明佛善思意佛勝高山王佛勝愛佛勝意佛世自在身佛世眼佛手喜佛道威德佛善集智佛樂德佛功德轉輪佛甘露光明佛思功德佛虛空光明佛寶火佛寶勝佛稱自在聲佛戒勝佛淨髻佛勝功德佛不取捨佛善眼佛須摩那華佛日龍歡喜佛應信佛摩尼藏王佛師意無量響佛破魔王宮佛歌羅毗羅奮迅佛一切威佛梵帝釋聲佛一切廣普稱佛智聲幢攝佛見信佛電光幢王佛如寶無垢眼佛勝成就華佛下方寶優鉢華佛淨信藏佛大精進心佛一切妙高光佛力光明意佛捨諍佛修行深心佛天地威德勝佛華威德王佛西北方須彌相佛清淨幢佛山自在王佛一切妙吼聲佛能破諸畏佛過勝佛香波頭摩佛三世鏡像勝佛毗樓博叉佛歌羅毗羅奮迅佛離畏師佛二千寶幢佛一切甘露城佛離虛空畏佛擇說佛波頭摩光佛龍吼自在聲佛法俱蘇摩佛意勇猛仙行勝佛幢勝燈佛香自在王佛一切法光明佛極志上佛開悟菩提智光佛大地佛散眾步佛過千光佛栴檀相好佛栴檀清凉室佛德身王德佛進寂靜佛淨名佛眾生王中立佛廣得一切法齊佛內外淨佛無量雄猛形法佛在德佛散眾畏佛翼從樹佛能思惟忍佛法光慈悲月佛在蓮華德佛自至到佛正生佛出須彌山頂佛無量樂說境界佛極上德佛無量覺華開剖佛德樹佛藥樹勝佛厚堅固佛思惟最勇佛寶嚴慧中上佛蓮華尊德佛信如意佛攝身佛日輪光明勝佛意味世界普照佛滿足意佛無畏離衣毛竪佛德讚佛最後見佛寶華德佛勝威德色佛思惟尊象德佛住禪思勇佛住智德佛聖王佛無邊覺海藏佛大精進善智慧佛有眾寶佛蓮華恐畏過上佛盡見佛一切德佛在尊德佛在華聚德佛金剛所須用佛慧蓮華德佛愛黠慧佛大王佛莊嚴一切意佛不可量力普吼佛無邊智佛功德山藏佛一切清淨光明寶佛師子威德佛解脫奮迅佛寶王佛無邊寶佛星宿山藏佛一切功德寶光明佛歡喜增益佛善眼清淨佛寶聲佛須彌劫佛三昧手勝佛一切威德因陀羅佛般若香像佛普一寶蓋佛寶天佛金剛藏佛三世自在佛一切威德自在王佛阿摩羅藏佛法體決定佛寶山佛無煩惱佛無量威德佛一切功德王光明佛千言威德佛得樂自在佛寶幢佛師子奮迅吼佛無障礙海隨順智佛自智福德力佛大陀羅尼自在佛色陀羅尼自在佛普見一切法佛無以發意能轉輪佛善住淨境界佛味陀羅尼自在佛意陀羅尼自在佛除世畏覺悟佛無量趣觀諸覺身佛自性清淨智佛法陀羅尼自在佛地陀羅尼自在佛無量德具足佛平等妙功德威德佛智勝善黠慧佛眼陀羅尼自在佛耳陀羅尼自在佛成就一切義佛功德海光明輪勝佛法海意智勝佛鼻陀羅尼自在佛舌陀羅尼自在佛一切同名釋迦牟尼佛法智普光明佛無量香光明佛一切功德莊嚴佛山海慧自在通王佛寶成就勝佛高威德佛普華佛普照佛勝堅步佛無障礙光明佛一切同名日佛智光明王佛普光明世界光明輪威德王勝佛福德光明佛無憂威德佛大強精進勇猛佛一切同名星宿佛高幢世界因慧佛優鉢羅光明作佛無邊光照光明佛無量光明無形佛普照十方世界佛大海然燈佛樂說莊嚴思惟佛金剛徧照十方佛一切眾生愛見佛寶勝光明佛一切眾生修行佛無邊境界奮迅佛自在幢王佛功德王光明佛波頭摩勝佛無礙光明佛無畏佛無量國土中王佛寂進思惟佛最上名稱佛龍種上尊王佛無邊精進佛最勝光明佛俱蘇摩奮迅王佛上方無量境界佛善色王佛師子自在力王佛西方無量華佛功德王光明佛波頭摩勝華佛善得平等光明佛妙寶聲佛雲中自在燈明佛法海潮功德王佛增上護光明佛虛空功德聲佛一切羣萌誓鎧佛言辯音聲無礙佛寶場輪上尊王佛無垢光明佛虛空功德佛栴檀相好光明佛具足一切功德莊嚴佛善住山王佛無礙藥樹威德佛不可勝輪佛畢竟成就大悲佛威德無盡佛不可嫌名佛無怖優鉢羅世界波頭摩勝佛光明佛無垢臂光明佛無量名稱德光佛善思惟義佛威極上光明佛山吼自在王佛不怯弱離驚怖佛寶蓮華勝佛妙莊嚴佛善住王佛一切法海吼王佛寶闍黎尼手佛無邊智佛種種光佛金剛那羅延幢佛一切功德勝佛善橋梁佛堅固華佛世間妙光明聲佛解脫精進日佛虛空智佛勢力稱佛法輪清淨勝月佛成就勝功德佛勝親光佛功德成佛普光明奮迅王佛種種華成就佛須彌藏佛普散光佛普門光明須彌佛寶優波羅勝佛愛思惟佛積力王佛廣威德自在王佛千力光明勝佛光明愛佛法弗沙佛斷闇三昧勝王佛自性清淨智佛寶沙羅佛法住持佛不憂法華吼王佛勝身羅延智佛無邊願佛勝力王佛精進自在寶王佛如意通觀藏佛世間尊重佛娑羅自在王佛須彌山聚世尊佛光明威德佛聲滿十方佛菩提威德佛不空功德佛勝月光明佛智華成就佛堅固眾生佛寶蓮華勝佛世間自在王佛阿羅訶信世尊佛思惟甘露佛千上光明佛華成功德佛無邊方便佛半月光明佛破無明闇佛觀智起華佛寶勝功德佛千光靜住王佛波頭摩勝世尊佛無邊樂說佛十上光明佛無邊境界佛優波羅勝佛南明寶勝光明佛能破諸怨佛無障礙聲佛勝功德佛法華通直心佛栴檀功德世尊佛波頭摩上佛雲妙鼓聲佛阿謨荷見佛常求安樂佛賢勝光明佛甘露星宿佛寂靜月聲佛大娑羅集佛無邊堅固幢佛阿彌陀勝世尊佛不空跡步佛智自在王佛無邊威德佛彌樓威德佛不可量光佛起智功德佛隨意光明佛大悅佛無量華光佛師子奮迅喜可威神佛無邊精進普明佛無量普光佛善首慈悲佛一切大通光佛普現佛無量圓光佛師子遊步海德光明佛梵天所敬德巖佛無量益天佛善事尊華佛一切普方聞佛普淨佛無量尊光佛宜受供養清淨摩尼佛無邊大焰聚威佛無量上光佛彌勒仙光佛一切敬懷談佛寶淨佛無量綿光佛名稱敬愛無盡受光佛無邊龍自在王佛無量勝聲佛帝釋幢王佛一切大名稱佛大淨佛無量懷天佛眾勝解脫三世華光佛無邊歡喜增長佛無量地光佛寶正天幢佛一切大悲光佛善覺佛無量尊華佛香上自在堅固光明佛無邊無垢思惟佛無量法光佛德聚威光佛一切月中天佛好德佛無量星王佛除三惡道名稱十方佛無邊現面世間佛無量意光佛普悅雷聲佛一切剖華光佛寶悅佛無量光音佛尊上所敬極上音聲佛無邊護妙法幢佛無量喜音佛妙藥豐光佛一切妙光幢佛普見佛無量慈光佛能作無畏妙法光明佛無邊德淨佛德光佛無量廣施佛喜解華香佛一切美音聲佛善見佛無量尊悲佛無勿成就大力光相佛無邊無礙思惟佛無量普仙佛悅見彌留佛一切諸摩尊佛通光佛妙聲佛智勝喜身佛不退然燈佛無量光明世界普賢佛智月華雲佛一切虛空樂說覺佛無邊轉法輪佛滿法界盧舍那佛初香善名佛龍天佛寶觀佛三昧輪身佛勝照幢王佛無量閻浮檀威德王佛法日勝雲佛一切法輪光明髻佛無邊寶月幢佛無垢智光明王佛彌留勝王佛華王佛智通佛寂靜妙聲佛不可嫌身佛無量普門光明須彌佛法力勝山佛一切寂光明深髻佛莊嚴相月幢佛無量味大聖天佛雲王吼聲佛普光佛世天佛無垢法山佛無礙莊嚴佛普智光明照十方吼佛智炬住持佛一切金剛菩提光佛無垢轉法輪佛不可降伏妙威德無邊梵天佛日光佛妙幢佛焰海然燈佛一切光明佛轉法輪光明吼妙聲佛無量壽華佛一切金山威德賢佛無邊功德王佛一切身智光明佛眾明佛多天佛普賢佛樂說勝王佛智光明王佛自在莊嚴住持威德佛香焰勝王佛寶勝光明威德王佛普聞名稱幢佛無畏上勝山王佛彌留燈王佛人王佛稱聲佛普慧雲吼佛日光明王佛三昧賢寶天冠光明佛稱山勝雲佛無畏那羅延師子佛無邊智然燈佛一切法海吼王佛法峯雲幢佛方天佛法幢佛厚波娑羅佛盧舍那藏佛種種光明勝彌留藏佛山勝莊嚴佛金色波頭摩成王佛須彌山然燈佛滿月世界無憂佛無邊實聲佛堅王佛勝幢佛阿尼羅幢佛薩婆毗浮佛過去無邊無量海勝佛無礙勝行佛無垢光明鷄都王佛虛空劫然燈佛一切三昧海師子無邊勝幢佛金臺佛眾明佛阿私陀幢佛法海吼聲佛威德絕倫無能調伏佛無著智幢佛無礙法虛空光明佛無邊智上首佛法界境界慧月佛無邊梵幢佛愛見辟支佛妙光佛金剛幢佛大勢辟支佛寶華佛彌留山佛一切眾生心佛無量寶成佛普無邊大娑羅集佛福德辟支佛淨王佛金剛堅佛難捨辟支佛寶幢佛阿彌稱佛無量智幢王佛一切妙光佛普無邊目輪光明佛善智辟支佛信王佛光明王佛月淨辟支佛善生佛毗留羅佛一切法幢懸佛無量妙聞佛普無邊寶蓮華勝佛善法辟支佛月音佛莊嚴王佛無妄辟支佛妙聲佛無邊光佛無量焰彌留佛一切善心佛普無邊彌樓威德佛歡喜辟支佛電光佛栴檀香佛隨喜辟支佛月光佛婆樓那佛一切寶山幢佛無量寶稱佛普無邊波頭摩勝佛喜上辟支佛寶高佛大龍聲佛高去辟支佛大慈佛然香燈佛無量善調心佛一切覺王佛普無邊波頭摩上佛去垢辟支佛娑羅佛大光明佛髮淨辟支佛得名佛然燈王佛一切普至光佛無量藥王佛普無邊能與依止佛無漏辟支佛真聲佛曼陀香佛善吉辟支佛仙光佛拘那含佛一切法住持佛無量日燈佛普無邊精進功德佛斷愛辟支佛燈明佛拘留孫佛轉覺辟支佛莊嚴佛彌留光佛一切愛然燈佛無量大燈佛普無邊離諸煩惱佛漏盡辟支佛仙王佛光明光佛賢德辟支佛稱光佛善香香佛一切大修行佛無量覺尊佛普無邊波頭摩王佛地華光明自在佛劬多辟支佛無量火光明佛二萬同名盧舍那佛成就無量功德佛須彌山然燈王佛多伽樓辟支佛功德勝積王佛七百同名光莊嚴佛無量無邊威德佛無邊蓋光明勝佛秦摩利辟支佛功德寶光明佛無盡光明普門聲佛無量虛無畏見佛空行得名人勝佛無憍慢辟支佛能作喜勝王佛無盡功德妙莊嚴佛破碎金剛堅固佛覺虛空平等相佛憂波耳辟支佛盧舍那光明佛寶勝光明威德王佛不二光明人勝佛金剛波頭摩勝佛乾陀羅辟支佛無盡智金剛佛一切德雲普光明佛最勝大師子意佛電照光明羅網佛毗耶離辟支佛千億寶莊嚴佛得世間功德大海佛法界樹聲智慧佛降伏貪人自在佛阿沙羅辟支佛願清淨月光佛無垢焰稱成就王佛善住摩尼積王佛龍稱無量功德佛棃波婆辟支佛法自在智幢佛盧舍那華眼電光佛一切行光明勝佛一切力莊嚴慧佛修陀羅辟支佛善慧法通王佛一切吼聲清淨王佛行起得名自在佛彌留燈佛無量光佛無量無毒淨心辟支佛法上佛阿彌陀吼佛一切上首金華佛三百同名大幢佛遠離無畏佛無邊足步佛金剛仙佛甘露光佛無量心得解脫辟支佛日藏佛金剛密迹佛一切寶月華光佛讚歎光明自在佛六十寶作佛東方阿閦佛彌留幢佛金色光佛無量能作憍慢辟支佛寶作佛觀眼奮迅佛一切寶積山王佛業勝得名自在佛無邊步勝佛香山威德佛阿彌幢佛平等身佛無量第一自在通王佛法頂佛蓮華淨勝佛一切電照光明佛寶蓋勝盧舍那佛無邊善見佛栴檀奮迅佛金剛堅佛能聖成佛無量法海願出聲光佛寶聚佛賢身化德佛普眼滿足然燈佛不空見生喜作佛法幢淨命佛無邊善覺佛清淨王佛星宿王佛無量十方廣應雲幢佛妙勝佛香光徧見佛無礙法界然燈佛香蓋光明自在佛光明善智佛無邊善見佛毗婆尸佛降伏王佛無量無盡法海寶幢佛大照佛聞名智焰佛一切樂說莊嚴佛一切波羅蜜海佛栴檀勝聖佛尼彌妙見佛無邊光佛毗舍浮佛無量不退功德海光佛寶熾佛尋光愛見佛一切功德王光佛起施得名自在佛香王擇智佛無邊見義佛無畏王佛降伏龍佛無量教化一切世間佛仙首佛離愚奮迅佛一切師子聲王佛一切勝功德炬佛金剛善行佛華聲寶藏佛香辟支佛親辟支佛能與無畏一切辟支佛大眾佛東方梵聲佛不可思議辟支佛善住辟支一切佛遮羅辟支佛須摩辟支佛摩梨支佛普無邊無量精進佛東方自在寶燈佛發捨成就佛拘那含佛清淨面佛威德天佛大功德佛一切然燈佛那羅延佛法莊嚴觀樂說稱佛北方無染光幢佛敬法清淨佛彌留光佛無垢劫佛無礙山佛普功德佛一切拘鄰佛法華通佛東南方自在吼聲佛無妨安隱淨聲佛無諍無畏佛放光明佛功德積佛無礙聲智佛海香焰佛一切常香佛無妨王佛普南方摩尼清淨雲佛盧舍那勝功德佛寶積成就佛無邊疑佛威德藏佛無垢鬚佛須彌劫佛一切龍華佛光明王佛普虛空樂說無礙稱佛無邊精進勝面佛佛化成就佛毗婆尸佛聞聲勝佛普光明佛龍功德佛一切高鬚佛大神通佛世間意成就善法佛聲分妙覺吼聲佛一切生智佛莊嚴相佛常喜樂佛能作光佛善清淨佛一切弗沙佛栴檀香佛因陀羅山無礙王佛大慈悲救護勝佛名勝成就佛頭陀羅吒佛精進步佛名見無畏佛智成就佛一切智齊佛高山王佛西南方勝妙智月佛無邊功德王佛勝上功德佛二輪成就佛清淨智佛無畏自在佛樹提藏佛一切護聲佛勝光明佛普無邊功德寶藏佛西方無量壽佛敬離一切煩惱佛寶光明勝佛驚怖意佛堅固自在佛善調心佛一切善來佛住持聲佛無量法界佛摩訶思惟藏佛千法無畏佛無邊智慧佛驚怖實佛種種明照佛廣莊嚴佛一切寶山佛一切阿彌陀勝佛功德王光佛香寶光明佛金作蓋山佛法界輪佛不可思議寶山莊嚴佛一切光明遊戲佛一切阿樓那智佛無量光明佛斷有辟支佛龍自在王佛勝智天佛二萬同名釋迦牟尼佛一切波頭摩勝佛一切香光威德佛照眾生王佛大火光明佛普照智光佛自在幢佛平等不平等盧舍那佛善住摩尼山王佛種種光明大月佛智日鷄都佛善快辟支佛無量智敷佛不退幢佛一切智輪照盧舍那佛無比虛空山照佛一切法聲多藏佛師子上王佛不厭足身佛智聚覺光佛普覺華佛廣福德藏普光明照佛一切法城光勝佛一切聲出聲勝佛無垢光明佛牛齒辟支佛普智海王佛寶勝王佛般若思惟得名人勝佛一切無垢威德佛無量焰海然燈佛三昧輪身佛勝照幢王佛無量喜身佛勝寶光佛精進思惟得名人勝佛一切普門賢照佛清淨智華光明佛法日勝雲佛智月華雲佛無量法幢佛妙梵聲佛樂說一切法莊嚴勝佛無量阿私陀智佛法日智輪然燈佛山勝莊嚴佛電照光明佛無量梵幢佛法界燈佛忍辱思惟得名自在佛無量阿尼羅月佛智力威德山王佛無礙莊嚴佛廣寂妙聲佛無量栴陀佛善梵天佛自在莊嚴住持威德佛一切阿樓那月佛十方諸佛無邊功德佛無礙莊嚴佛寶勝王佛香光威德佛慈悲尊佛須彌然燈佛智月華雲佛覺海聲聞佛悉虛空際光明盧舍那佛轉法輪金剛寶藏佛妙法界師子光佛如是等一切如來成就佛金剛佛普勝佛無量壽華佛寶聚光明佛栴陀勝妙佛娑羅王佛天力佛自在親光佛普照諸方佛阿私陀佛菴摩羅佛彌樓相佛妙法幢薝蔔上佛意福德藥王佛如是等一切莊嚴成就佛摩棃支佛無妨安隱佛無邊觀王佛如意通佛清淨無畏佛波羅光佛二輪成就佛妙勝金聲佛歡吼梵音佛普華光佛那羅延佛須彌劫佛盧舍那善觀智慧佛廣威德自在王佛一切善根福德成就佛天中尊佛華樹佛尼彌佛無礙智力精進佛法華通佛無邊心照佛善見護聲佛宣香光明佛妙莊嚴佛寶海炎佛波頭摩佛眾娑羅奮迅佛普無量須彌燈佛一切願威德勝王歡喜佛無為光佛歡樂佛華嚴佛種姓華佛大海深勝佛無量光香佛無邊寶蓋佛種種修行佛慧光王佛普十方趣菩提須彌香佛仰慈尊諸安樂佛最上勝天王佛一切大彌留無涯功德佛天光明佛華上佛觀方佛善寂諸根佛普照輪月佛諸摩尊佛琉璃華藏佛妙眼威神佛無畏施佛法華通廣法行無量悅佛仰慧旛無迷思佛妙法眼寶燈明佛最上眾十方三界諸尊佛三界尊佛無勝佛樹幢佛淨護法身佛喜樂如見佛日華尊佛無為光畏佛帝釋幢王佛無量寶光佛作諸方妙吉祥大名稱佛敬懷明施天種佛殊勝相虛空雲佛不可勝佛奮迅聲王佛大明佛仁愛佛牟尼佛妙悟雲音佛富足興盛佛拘那含佛金山明焰佛妙寶天輪佛無比上尊佛覩神天吼雷音端嚴意佛廣辯才多功德佛最尊勝大光王佛眾生中尊佛大神通佛尼彌堅意佛寶山星王佛慧智光明佛無染金藏佛三界尊佛無為光威佛淨戒菩提佛如意心佛法華通佛廣無涯增長慧佛稱十方淨音意佛離諸欲毗婆尸佛普無量天自在六通意佛莊嚴王佛高出佛持明佛善寂行佛不動多燄佛最尊天佛虛空不壞佛法相同名佛無量淨佛優鉢羅佛目揵連佛諸天敬佛善思惟波羅光佛最法稱降伏魔佛不思議功德光佛福德光明佛光明日佛彌留幢佛金剛光佛華光佛摩尼光明勝佛功德莊嚴佛月勝光明稱佛大功德佛善德莊嚴佛無邊智佛善威儀佛人中尊佛栴檀普開蓮華身佛寶火然燈佛普智輪光聲佛善寂滅佛日月然燈佛金剛說佛攝菩提佛毗摩沙佛千閻浮檀靈空藏佛五百日王佛善樂光明王佛地清淨佛名寂靜王佛光明意佛寶光明佛琉璃華佛波頭摩幢彌留嶽佛清淨身幢佛日月淨明德佛光照王佛無量彌留佛思惟勝佛智光明佛金剛仙佛摩尼莊嚴無邊勝佛求勝菩提佛五百淨聲王佛如意藏佛六十光明佛摩尼蓋佛普然燈佛千光明佛金光明王佛栴檀勝佛師子聲王佛功德王光明佛法自在佛無量名稱佛大須彌佛虛空心佛堅娑羅佛金剛光王佛聞身王佛善住山王佛功德王光明佛人目在佛普勝帝沙佛富樓那佛槃頭華佛虛空燈佛堅固光明諸方天佛智照頂王佛自在因陀羅佛普功德佛法界莊嚴佛觀成就佛智頻婆佛毗尼稱佛優婆羅香佛蓮華面佛功德焰華佛降伏魔力聲佛法寶勝佛不動尼陀佛莊嚴面佛捨光明佛闍耶天佛憂多摩稱佛摩尼向佛轉妙法聲佛智虛空樂王佛日勝妙佛普寶佛不害法王佛法界莊嚴一勝光明佛大海彌留佛法寶佛雲峯香焰勝王佛普慧雲聲佛無量成就光明佛妙智敷身佛智海佛無垢琉璃佛樂法修行如意莊嚴佛鏡像光明佛善護諸根佛智力天王佛大智真聲妙相佛一切通光佛決定思惟佛聖德佛安隱思惟佛最勝佛香王佛平等心明佛一切王聲佛賢勝光明佛無垢鷄兜佛勝護光明佛一切法海勝王佛不可嫌身佛大日佛善護諸門佛樂說莊嚴佛一切通光佛功德鷄兜佛妙鼓聲王佛天色思惟佛隨意光明佛成就波頭摩王佛不可量聲佛自在佛樂法修行佛那剎多王佛大焰騫陀佛修利耶光佛攝取光明佛無垢婆侯佛善化佛莊嚴佛不染波頭摩幢佛香勝鷄兜佛淨覺佛梵勝天王佛成就光明佛善寂佛淨心佛不錯思惟佛法力勝山佛師子步修佛二寶法燈佛一切摩訶提婆佛師子陀那佛最上佛種種色華佛最勝佛香山佛妙勝住王佛能作稱名佛阿偶多羅增上護光佛妙藥佛樹王佛一蓋勝佛月光明佛清淨輪王佛大慧佛堅固眾生佛無上光明佛不可量香佛決定思惟佛摩訶彌留種種婆娑佛水月光明佛一切寶摩尼王佛得意常來佛大寶佛人自在王佛寶法廣稱佛能作光明佛寶妙勝王佛清淨月輪佛功德寶山佛寂靜月聲佛不可思議法身佛妙頂香林佛寂滅佛地自在王佛普智聲王佛大照希聲佛婆藪陀聲佛法蓋佛華幢佛億藏佛高稱佛徧相圓堅一切功德莊嚴佛梵吼天聲佛功德尊佛栴檀自在佛淨鏡離塵佛盡聖彌尼佛大清淨光輪佛天城佛常鏡佛大師子莊嚴佛成就王佛十方生勝佛不減莊嚴佛日月珠光佛大精進盛光佛如空佛堅意佛


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十五卷目錄佛菩薩部彙考九諸佛世尊如來菩薩尊者名經(諸佛三　諸世尊　諸如來一)

神異典第八十五卷

　　佛菩薩部彙考九

　　諸佛世尊如來菩薩尊者名經

　　諸佛(三)

　　降伏眾魔王佛日月光佛思惟解脫佛覺善香薰佛彌勒仙光佛普現色身光佛星王佛天喜佛成就義光明佛一相光佛無為聲磬佛海德光明佛喜可威神佛摩善住山王佛光威佛華上佛護一切光音佛香勝王佛身光普照佛極上音聲佛妙法光明佛法海說聲王佛堅華佛陽焰佛照勝頂光明佛無相聲佛三曼多護佛大淨香施佛大護觀方佛大尊上諸天佛人音佛天界佛最如意堅心佛妙樂尼佛尊光淨住佛大聖堅才佛上寶光音佛普娛樂懷明佛華仙佛聲德佛蓮華意尊悲佛世淨光佛無勝最妙佛照境尊華佛美悅施光佛月尊上因王佛賢光佛華日佛寶功德嚴身佛最妙光佛栴檀屋勝佛寶集虛空佛寶藏華成佛妙功德深聲佛敷華佛調勝佛智根本華幢佛普照觀佛摩樓多愛佛法作高修佛妙蓋豐光佛勝華聚因光佛天幢佛無勝佛蓮華體香王佛發心莊嚴一切眾生佛無闇光明佛安樂德智通佛眾上首香華佛然燈佛威德力香首佛勝供養須彌佛金色光明師子奮王佛聞智觀聲佛離惡道了聲佛住智勝華鬚佛光稱佛真諦日調意佛普見善調幢佛光明功德山智慧王佛善事懷光佛常勝意聚音佛不厭足堅聲佛華山佛解脫慧淨目佛無等勝新華佛陀羅尼施清淨得名佛無量威神佛天自在慈調佛一乘度山香佛憘光佛雲普護持慧佛無量悅無礙佛毗盧遮那佛法海香王佛無量憘光佛一切德輪光佛善清淨光明佛天聲佛福德力精進佛無邊寶莊嚴佛法界虛空普邊光明佛那羅延天佛勝一切世間佛見平等法身佛諦沙佛精進力成就佛梵功德天王佛娑伽羅勝智奮迅通佛毗羅闍光佛無念覺法王佛無障礙波羅佛化稱佛威德力增上佛寂靜月聲王佛十方廣徧稱智佛然燈佛香毗頭羅佛清淨眼華勝佛火焰勝莊嚴佛光輪佛離一切煩惱佛虛空寶華光佛樹提佛光明法海佛吼聲佛香焰照王佛功德報光明佛一切法無觀佛勝雲佛優波勝能聖佛無垢月幢稱佛日輪然燈佛一切吼王佛三世華光佛觀智慧起華佛寶境界光明佛世雄佛無障目慈力佛增上行天王佛寶光明佛勝摩尼世間燈佛普眼華王佛離憂惱妙聲佛須彌劫佛最上法燈大力佛光明勝天智佛堅固步莊嚴佛大光明淨嚴身佛無羅聲日鷄兜佛月勝金光佛勝功德大稱佛虛空眼佛十方稱名妙色佛金剛藏安樂佛堅自在菩提佛大修行力光明佛大琉璃法莊嚴佛善目天光佛息功用梵天佛栴檀勝佛廣智慧燈法界佛歡喜藏雲勝佛無畏上高聲佛大牟尼寶鷄兜佛海彌留法光明佛自在龍天佛善天照智山佛虛空寂佛善法妙天普見佛金剛勝無量佛甘露藏人天佛大莊嚴法然燈佛電光明十方稱佛大聖龍光佛妙聲吼心佛阿彌陀佛普護善香大勝佛菩提味藏王佛成就義虛空佛大慈悲放光明佛現諸方施羅王佛大髻華幢佛善讚歎大威佛羅睺護佛一切智燈不動佛須彌聚香蓋佛功德舍人稱佛大聖天碎金剛佛喜音聲大燈明佛快覺雲王佛斷諸念勝山佛金剛步佛寶像法幢香德佛光明愛明聚佛無相體香輪佛大栴陀妙梵聲佛善調心解脫觀佛照稱光明佛勝慧善導師佛方城住佛最勝彌留大照佛波羅墮高見佛香普徧諸天佛大雲光現諸方佛炬然燈善利光佛智德尼彌佛飲甘露善天佛栴檀屋佛勝眼善明法上佛然燈日成就佛堅固意難勝佛大然燈善淨天佛樹提光善毗摩佛彌勒仙光佛諦精進覺華佛天中悅佛德聚威光大護佛光明照人悅佛彌留嶽才光佛光中日佛大龍佛普方聞名稱上佛淨光明普寶蓋佛最音聲天華佛香燈衣自在光明佛虛空慧天悅佛一切見光明佛大乘導佛大威佛月天聲威慈力佛作諸方聚自在佛諦思惟香希佛寶精進日月光明佛無煩熱歡悅佛無礙意勝輪佛人中月佛普懷佛月光輪威神力佛德蓮華智自在佛剖華光普仙佛無礙智普照光明佛虛空步龍勝佛善寂意堅行佛摩尼月佛大稱佛德蓮華無憂度佛廣名稱善光敬佛相好華威身佛不可勝奮迅聲王佛一切行清淨佛四萬願莊嚴佛毗摩妙佛上華佛法勝王栴陀面佛信菩提普威德佛德名稱相山佛三昧海廣頂冠光佛山峯勝威德佛普門見勝光佛相山照佛勝輪佛大通光無為悅佛寶焰山智慧嶽佛雜音聲道威佛普智焰功德幢王佛如天悅無蓋佛調辯意彌留佛金剛妙佛寂幢佛多摩羅跋香勝佛法輪清淨勝月佛普光明城燈佛相莊嚴幢月佛功德寶光明佛毗摩上佛葉陀佛摩尼珠德香悅佛世間聲大雲藏佛淨嚴身觀行佛善成就眷屬普照佛摩㝹舍威德佛阿難多樓波佛提闍積佛法明佛莎荷步金剛見佛妙光明普境界佛聖吉祥人王佛護世間供養如來佛金剛步龍勝佛難可意無癡佛能仁化佛大能佛月燈明威光悅佛好香熏淨供養佛善毗摩香山佛法自在月德莊嚴佛金剛勝威力佛聽徹意無煩佛燈王佛寶上佛千日威德佛雲妙鼓聲佛常入涅槃佛功德智佛人月華光虛空寂佛歡喜王佛無垢光明佛無障聲佛大智光佛那伽天佛大堅佛淨王佛智眾佛成就功德佛精進清淨佛無障礙聲佛無量智佛甘露然燈毗摩勝佛寂靜然佛寶地龍王佛善寂根佛妙鼓聲佛清淨光佛最燈佛德山佛淨照佛善勢自在佛難降伏光佛供養廣稱佛成就意佛普悅莊嚴無量慧佛無礙輪佛業勝得名佛如意光佛善梵天佛功德梁佛藥王佛明王佛智護佛歡喜增長佛大焰聚威佛智照頂王佛尊上德佛無量諸天彌留劫佛自在王佛神足光明佛真正幢佛願海光佛慈力王佛上聲佛普明佛廣曜佛喜樂如見佛無畏敬懷佛法吼智明佛師子護佛能現大燈無邊願佛智照聲佛大如修行佛無礙稱佛不動因佛增上天佛寂王佛淨天佛寶勝佛歡喜增益佛大吼淨聲佛多智滅魔佛清淨藏佛多寶光明無驚怖佛解脫光佛堅固光明佛安樂光佛自在懷佛清淨身佛焰光佛上天佛大地佛勝足功德佛龍妙大燈佛無染普觀佛恭敬愛佛無諂名稱閻浮上佛日月光佛無等香光佛無量明佛善寂心佛無畏觀佛善來佛大師佛勝德佛普行華智佛妙色德聲佛無量大人佛清淨意佛善報菩提栴檀勝佛種種華佛堅固須彌佛無量願佛平等行佛如意幢佛大天佛聖天佛供養佛法寶香普佛寂勝覺王佛無住普香佛功德作佛無垢雲王娑羅步佛一切尊佛不動高山佛無畏觀佛自在山佛成就堅佛智王佛大明佛普照佛滿足龍藏佛解脫滿賢佛尊勝吉王佛隨順戒佛自在莊嚴鬘香勝佛智炬王佛安隱俱鄰佛甘露稱佛梵供養佛清淨心佛妙身佛金寶光佛鏡像堅梵聲王佛法妙王無垢佛聖華能作光佛妙吼聲奮迅佛勝聲思惟佛智功德清淨勝佛不護聲佛智海王善根聲佛菩提陀威德佛慧明堅固希佛解脫行妙勝佛寶高香王佛快可見虛空愛佛甘露心佛法界華妙光明佛解脫賢離有佛妙昇自在心佛善逝王妙喜佛月王千香佛梵供養修行法佛常雨華佛作吉祥普蓮華佛服樹王等德佛功德梁佛善現光眾聚佛俱蘇摩通佛寶月德蓮華上佛諸樹王佛寶上王佛遠方稱佛善住王決斷佛不二輪佛月半光放焰佛閻浮光明佛善色藏虛空意佛最勝王佛薝蔔燈說提陀佛帝釋幢稱信佛住持水吼聲佛樂自在聲王佛毗留羅幢佛樂解脫山王智佛金色華佛精進仙佛寶然燈佛寂靜功德步佛樹提自在王佛功德慧厚勝佛多伽羅香佛實世界成就義佛化日佛天信佛寶積示現佛淨上虛空不動佛行輪自在佛山威德慧佛善喜信修義佛供養如來無量佛勝自在虎王佛天華慈力佛月妙佛能日佛寂靜增上佛妙相光明大勝佛金剛密跡佛虛空重勝佛普功德奮迅佛無寶光明賢勝佛妙蓋勝樹山佛高聲堅上佛日月佛高淨佛寂世淨聖佛乾闥婆王善度佛稱山善勝佛拘鄰妙慧佛護一切華照佛功德山幢離愛佛月妙勝寂根佛人華雲護佛智地佛堅忍佛度世福力佛師子頻申最力佛香希攝步佛弘稱德鎧佛照曜首柔順佛身發光明心義佛勝黠慧寶林佛高光龍吼佛普滿佛蓋王佛慧上足愍佛上聖能觀力步佛剛兵眾步佛施音月面佛大奮迅王慧佛可樂光明身勝佛無障礙力王佛高山歡喜佛智照佛如寶佛廣勝供養佛一切眾生愛見佛住持速力佛華勝積智佛法意印智勝佛善住思惟高意佛雨甘露世明佛那羅延行佛一切義成就大金仙佛正等覺佛自在變化王佛無畏淨飯王子佛大釋子離一切垢染佛法師子二足尊佛一切世間解大論師佛功德海佛吉祥大牟尼佛勇猛大清淨智佛清淨戒囕儗囉娑族佛六趣海到彼岸佛十方降魔軍滅三毒佛一切智佛止息降諸根佛人師子吉祥雲佛妙解脫佛滅罪無我相佛降伏得最勝說四諦佛無驚無怖畏除障暗佛明行足佛第一法圓滿佛無邊無可喻佛三界親慈父佛到彼岸度它大龍王佛三明知佛三世天人師佛無垢王佛具足三變通佛說三乘菩提佛應供佛無相亦無老佛善逝佛無我無二執佛無怨無戲論佛得寂靜佛最上法燈佛調伏除煩惱佛最上意清淨佛世尊佛調伏心清淨佛瞿曇佛離塵無上士佛圓滿吉祥相得佛清凉佛調御丈夫佛止息一切罪佛救度世間師佛能除怨佛作善清淨業佛日族佛六佛法莊嚴佛救度第一二足尊佛無業無怖佛第一六神通佛無師自然覺佛釋師子善逝佛德成就佛無等大智慧佛恆入三摩地大法王佛施願無畏佛真實降諸根佛尊師大梵行佛一切世間尊佛永過輪廻苦佛普徧有情精進者佛甘蔗王種佛得最上涅槃佛第一寂靜樂佛調伏聲聞者佛利益諸有情佛一切法自在無畏佛離過除毒佛聖智照世間佛無邊利世間佛希有不思議精進佛一切世間為愛樂佛一切有情利益王佛調御明佛圓滿諸所求佛離世法利養佛出世為如來佛善意端嚴相佛祕密最勝大丈夫佛大法王佛善持善戒相佛金色光善逝佛善逾愛尊重佛無畏獨除暗佛世間供養出世智佛沙門月佛六根清淨眼佛無等三有師佛能斷諸結縛佛無我最第一佛普照一切眼佛行忍辱佛三慧真實眼佛證理淨慧眼佛虛空勝佛無邊行功德寶光明佛無垢佛離垢佛發修行佛光明佛妙琉璃金形像佛海山智奮迅通佛吉去佛普蓋波婆羅佛無解華佛信一切眾生心智見佛驚怖佛波頭摩成就勝王佛依止無邊功德佛無礙藥王樹勝佛廣地佛波頭摩敷身佛然鷄兜佛遠離諸畏驚怖毛𥪡佛不可思議功德王佛光明佛現在積聚無畏佛虛空輪清淨王佛月賢佛堅固自在王佛破諸趣佛發起無邊精進功德佛世間涅槃無差別修行佛不異心成就佛普光明莊嚴勝佛受髻佛日月琉璃光佛香鷄兜佛無邊光明雲香彌留佛不斷慈佛一切眾生樂說佛多羅歌王增上佛普佛國土一蓋佛妙去佛降伏敵對步佛波婆娑佛起智光明威德積聚佛拘蘇摩樹提不謬王通佛闍棃尼光明山佛積光明輪威德佛廣光佛三周單那堅佛華蓋鬘佛心間智多拘蘇摩勝佛因陀羅鷄兜幢星宿王佛十力增上自在佛無垢月威德光佛龍步佛成就無畏德佛鷄兜王佛普功德光明莊嚴勝佛寶波頭摩佛善住娑羅王佛須彌增長勝王佛智華寶光明勝佛捨諍佛提婆摩醯多佛攝受施佛多功德法住持得通佛阿僧祇住佛功德精進勝佛甘露威德光明佛發起無譬喻相佛實智佛求那提闍積佛提賒聞佛畢竟成就無邊功德佛過去未來現在發修行佛十方稱聲無畏佛無垢光莊嚴王佛成勝佛無比智華成佛毗闍荷佛婆薩婆俱它佛菴摩羅供養佛大長佛見一切沙平等佛不可思議光明佛大威德佛種種間錯聲佛山王自在積佛實愛佛光明輪威德王佛成就無邊功德佛樂光明佛光明實鷄兜佛一切眾上首佛大月佛觀見一切境界佛成就無邊功德佛心勇猛佛能降伏放逸佛善威德供養佛水眼佛三漫多盧遮那佛種種華成就勝佛月光明佛信心不怯弱佛須彌山積聚佛大聲佛成就波頭摩王佛不可量實體勝佛清淨聲佛憂波羅功德佛發起善思惟佛勝月佛無障礙香光明佛虛空轉清淨王佛解脫慧佛羅多那闍荷佛離一切幽闇佛樂法佛修行無邊功德佛發心即轉法輪佛信甘露佛堅固自在王佛寶華成就勝佛妙意佛無邊境界勝王佛莊嚴無邊功德佛心荷身佛須彌山光明佛得脫一切縛佛妙見佛無邊無際諸山佛無邊功德王住佛閻浮燈佛大精進思惟佛不可降伏色佛勝光佛成就佛華功德佛波頭頂勝功德佛集功德佛智高光明佛無邊虛空莊嚴勝佛波頭摩清淨佛波頭頂勝功德佛無邊境界勝王佛光明輪境界勝王佛發無邊修行佛無邊色佛阿彌陀幢佛憂波遮羅辟支佛十方稱法起佛無邊境界勝王佛無邊功德王光佛成就不可量功德佛波頭摩清淨佛勝華集佛功德勝藏佛菩娑它淨辟支佛功德王光明佛無邊虛空境界佛寶成就勝功德佛憂波留闍辟支佛勝成就功德佛甘露眼佛師子香稱佛法功德雲然燈佛莎羅自在王佛樂說一切境界佛普散波頭摩勝佛成就一切勝功德佛得無礙解脫佛雨甘露佛不行威德佛見人飛騰辟支佛無邊輪奮迅佛發修行轉女根佛降伏一切諸怨佛成就見邊願功德佛破一切暗起佛甘露步佛見一切義佛憂波吉沙辟支佛勝成就功德佛過一切魔境界佛一切功德莊嚴佛寶體法決定聲王佛種種寶光明佛愛上首佛須摩那光佛娑藪陀羅辟支佛不分別修行佛不可量境界步佛莊嚴無邊功德佛無邊功德稱光明佛作無邊功德佛捨愛惱佛善香香王佛憂波支羅辟支佛無比智華成佛能現一切佛像佛樂成就勝境界佛善思惟成就諸願佛善住娑羅王佛愛甘露佛威德住持佛耳光明人自在佛普放香光明佛念一切佛境界佛照波頭摩光明佛隨眾生心現境界佛虛空寂境界佛種種日佛有香辟支佛求名發身修行佛第一境界法佛寶種種華敷身佛能作因降伏怨佛散華王拘蘇摩通佛無邊功德勝佛無邊光明佛無邊修行佛彌留山積佛作無邊功德佛無畏愛佛行起得名自在佛起禪成就自在佛波頭摩勝華山王佛虛空莊嚴佛散華莊嚴佛大香鏡像佛娑羅自在王佛無怯聲佛降伏染魔人勝佛修行不著辟支佛能離一切眾生有佛勝琉璃光佛大威德力佛虛空輪光佛無邊境界來佛離異意佛遠離一切憂惱佛無邊毗尼勝王佛阿僧精進聚集勝佛金色鏡像佛栴檀月光佛無障礙明佛華成就德佛得威德佛普光上勝山王佛因陀羅鷄頭幢佛三世無礙發修行佛波那陀眼佛一切功德佛光明鷄兜佛發生菩提心佛普清淨佛虛空無垢智月佛根本勝善導師佛普護增上雲聲王佛無邊光明佛拘修摩趨佛成就智德佛不可降伏幢佛清淨心佛然樹緊那羅王佛到諸疑彼岸月佛無邊境界不空稱佛能作無畏佛無邊上首佛寶成就勝佛斷一切諸道佛勝光明佛善住法然燈王佛敷華心波頭摩佛成就波頭摩功德佛過十方稱佛見一切法佛光明彌留佛普散香光明佛不錯行佛無邊中智海藏佛波頭摩善化幢佛波頭摩得勝功德佛高威德山佛勝香須彌佛無邊意行佛無邊勢力步佛功德德佛優婆娑羅辟支佛平等言語鷄頭佛三世無礙發修行佛華光明佛離愚境界佛星宿上首佛勝光明功德佛大光明佛畢慚愧稱上勝佛華種種華敷身佛發起一切眾生信佛大智莊嚴佛不退精進示現佛三寶然燈佛功德力娑羅王佛常香佛龍歡喜佛無垢臂光明佛妙德難思佛威德大勢力佛畢竟莊嚴無邊功德王佛福德勝田佛初發心香自在娑羅佛蓮華尊德佛不染波頭摩聲佛成就勝無畏佛清淨金虛空吼光明佛名聞意佛攝受眾生意佛不可思議法身佛一切龍摩尼藏佛平等須彌面佛普光明奮迅光王佛於一切眾生誓鎧無脫佛無量雄猛形法佛無生佛常求佛目揵連性佛堅精進佛極趣上威神聚佛聲流布佛慧音差別佛金華佛德不可思議王光佛善聚光蓮華剖體佛無能勝佛寶蓮華剖上德佛滿足百千德光幢佛過一切眾生誓鎧佛明威德佛住持妙無垢畏佛無量覺華開剖佛歡樂佛德豐佛尊聚佛寶身佛清淨光明寶佛即發意轉法輪佛日威德莊嚴藏佛思惟尊象德佛蓮華中出現佛千光佛日月明佛深王佛須彌山大智真聲無邊佛波頭摩上星宿王佛諸尊中王佛蓮華應德佛普光威德佛寶場輪上尊王佛聲滿十方佛寶肩明佛伽那伽王光明威德佛端嚴海佛那羅達佛須彌頂佛最尊勝佛無邊稱功德光明佛不動光觀自在無量命佛頂堅勝威德佛妙鼓雲聲佛那羅延自在藏彌留勝佛法光明清淨開敷蓮華佛日月然燈佛寶成就勝佛過去現在未來佛一切眾生自在佛智焰華月王佛娑羅華上光王佛一切善根菩提通佛善化莊嚴佛行自在王佛寶高佛成就法輪王佛戒光明佛無障力王佛善歡喜佛法莊嚴觀樂說稱佛大慈悲救護勝佛眾上首自在王佛智衣佛清淨華山佛普吼世界妙鼓聲佛極上中王佛無量善根成就諸行佛車光佛龍光佛善清淨世界無觀相發行佛一切通光佛一切同名日熾自在聲佛淨彌留佛普畏世界月佛尊寶佛名樂法奮迅佛智華成就佛無量功德王光明步佛與一切樂佛普光明積上功德王佛總持佛大化佛妙勝光明佛寶蓋上光明佛普蓋王佛香上勝照光明佛善首佛寶天佛華幢佛勝色佛無邊成就行佛帝釋光明佛師子華好佛天威德佛無邊虛空境界佛寶光阿尼羅勝佛住法功德稱佛莊嚴佛國土王佛次勝妙釋迦牟尼佛種種行王佛初勝藏山佛月高佛大力彌留藏佛智稱王佛善寂靜心佛見驚怖佛多摩羅跋栴檀香佛法海潮功德王佛不憂法華吼王佛法臺佛大智真聲佛一切世成就然燈佛梵勝天土佛普功德增上雲聲燈佛堅才佛憘光佛種種成就世界功德微妙佛大海深王佛一切同名日龍奮迅王佛月光明佛普示功德藏佛聞智佛無邊智境界佛寶炎圍繞佛無量華光明善勝慧佛示一切念佛無量功德勝名光明佛護根佛在寶佛無畏作王佛功德自在天佛普滿華佛無著智善思惟佛妙稱佛離疑佛義慧佛威德自在王佛寂滅幢旛佛無量寶蓋佛然燈火佛虛空莊嚴成就佛一切同名星宿佛無礙智力王佛大強精進勇猛佛自在相好莊嚴稱佛智吼稱王佛名智盡天佛智來佛放月光華王佛法來王佛敬重戒王佛如觀法佛東北方無礙光雲佛清淨戒功德王佛智勝見尸棄王佛世橋佛華寶栴檀佛於一切諸愛中雄佛普智聲王佛寶華善住山自在王佛成莪佛斯施佛一切同名千八百稱聲王佛可樂見光佛一切同名波頭摩上王佛曼陀羅佛善思義境界佛寶賢幢勝佛三昧手上勝佛無邊形像佛波頭摩樹提奮迅通佛轉化眾相佛寶蓮華住薩棃樹王佛妙身佛法勝佛無量光香佛無念覺法王佛法鷄兜佛初智慧眼莊嚴佛寶集佛普香佛天光佛廣護佛寶華普光威佛無垢雲王佛隨世間意佛無邊願佛樂積光明功德佛一切法常滿王佛功德聚集王佛行無量王佛大力般若奮迅王佛種種願光佛無比藏稱佛住華佛功德阿尼羅佛作光明佛法自在王佛名聲去佛法幢空俱蘇摩王佛無邊精進勝面佛隨一切意法雲佛致沙佛第一然燈佛歡喜世界寶功德佛無量山王佛一切寶莊嚴色住持佛寶圍佛能仁佛安樂世界斷一切疑佛合掌光明佛一切同名娑羅自在王佛廣光明佛普一蓋國土佛住持功德佛普隨順自在佛在蓮華德佛堅精進思惟成就義佛智慧自在佛海住持勝智慧奮迅佛獨王佛不染佛千上光明佛奮迅恭敬稱佛智波婆佛驚怖慧肩彌留佛寂慧佛善稱佛摩香佛不起佛莫能勝幢旛佛無想音聲佛解脫威德佛常微笑佛寶輪光明勝德佛大力師子奮迅佛如意力電王佛聲分妙覺吼聲佛不可思議光明勝佛帝釋幢王佛澄住思惟佛勝成佛增長法幢王佛智光聲佛堅固蓋王佛無煩惱佛成就娑羅自在王佛盧舍那勝功德佛大海彌留勝王佛法山佛無垢稱王佛一切功德成就勝佛善住中王佛不可量世界無邊聲佛過潮佛護根佛光明世界自在彌留佛清淨輪王佛十方光明世界勝力王佛世間天佛破一切怖畏佛諸天流布佛歡喜王上首佛善光明勝佛羅網光中緣起中王佛善至智慧佛施思惟得名自在勝佛善觀佛善住佛安隱世間佛勝一切眾生佛大神通佛離怯弱住持聲佛慧照佛梵天佛雷王佛護智佛一切法無觀佛無上醫王佛持上功德佛華成就佛虛空星宿增上佛帝王普德上慈佛妙國懷天愛月佛常樂喜王佛虛空意須彌王佛人月上天佛富貴甘露王佛懷思殊勝佛得智菩提王佛一切眾生自在佛成功德無畏王佛菩提威德佛樂說一切境界佛清淨月輪佛寶王佛住智勝十方上佛大焰覺王佛可聞聲佛大燈佛大勝佛能作光明佛常修行妙寶聲佛勝功德普蓮華佛燈上淨明佛無量壽智高山日聚佛大積須彌藏佛無邊境界勝王佛善生佛高勝佛香自在明輪佛栴檀窟普放香佛蓮華勝廣寂妙聲佛菩提願佛善清淨光明佛戒王佛善光無垢稱王佛思惟妙智無憂吉佛住諦法音稱佛最勝音王佛智見和合聲佛清淨輪王佛勝燈佛山積佛不空功德寶心佛勝琉璃光佛普護增上雲聲王佛彌樓嚴佛波頭摩上佛菩提威德佛聲滿十方佛上方師子妙聲佛無邊無際諸山佛香勝鷄兜大地佛千上光明愛德佛普仙意淨上王佛諦覺成豐善喜佛懷見寶稱佛威懷步寂諸根佛寶妙勝王佛不染無障聲佛栴檀聚香佛上首善莊嚴佛成就無邊功德佛不離二普散香佛智稱大覺佛國土無邊修行佛寶焰水光佛大仁佛善住意珊瑚海佛上寶香明佛不虛嚴佛能轉能住最勝香山佛不隨它供養光佛寶光照妙彌留佛香勝信天佛無邊上首山幢普護佛一藏虛空佛住持般若寶光佛千香佛龍吼佛常樂德因王佛虛空劫法住持佛須彌聚增上護光佛六通聲佛解脫行香華佛日生佛善華堅固眾生佛世間可敬心功德佛因意香彌留佛散華莊嚴佛日月琉璃光佛隨意光明無邊精進佛善根不弱寶成佛阿迦樓香佛寶勝光明炬然燈佛香鷄兜佛智者讚歎佛無邊功德佛觀智起華佛一切功德莊嚴佛一切功德金華佛香寶光明大念佛香面栴檀可樂佛世間自在佛妙德王佛無量音佛法性莊嚴佛日月明佛自在天佛多天佛妙法樹山王威德佛聲分勇猛佛智光明佛妙智佛普功德雲勝威德佛無憂佛智自在法王佛堅精進佛淨聲自在王佛彌留劫佛山吼自在王佛虛空輪清淨王佛普光明勝山王佛法光明佛心意奮迅王佛善意佛世間喜佛一切同名樂自在聲佛善攝佛月無姤佛日光明勝佛觀方佛栴檀勝月大慧佛無煩惱佛月輪清淨華光佛無量寶華光明佛寶髻焰滿足燈佛無念示現諸行佛大炎聚佛大山幢佛頂上極出王佛阿尼羅智佛法智普鏡佛一切栴檀勝月佛世間最上佛一切天佛希有名佛雲自在王佛德聚王佛見有邊佛雲聲佛破一切眾生闇勝佛常相應語佛普華光佛勝護佛起忍辱得名自在佛真聲佛過一切世間佛不空見佛世間自在王佛金剛合佛無念覺法王佛無邊功德寶藏佛梵聲安隱眾生佛寶鷄兜佛善住堅固王佛勝信佛娑羅步佛一切同名勢自在聲佛勝友佛畢竟得無邊功德佛天王佛光明普照大聖佛金剛勢佛波頭摩藏高山佛開悟菩提智光佛轉化一切牽連佛金剛徧照十方佛飲甘露佛廣光明佛大海天焰門佛香光威德佛法智差別佛一切光燈大髻佛寶燈王佛微妙清淨眼佛娑羅胎佛精進自在彌留寂自在佛得施起名佛寂靜月聲王佛功德光明勝佛聖慧善導師佛成就義光明佛普光慧然燈佛難可意佛一切同名舍摩它佛香焰勝王佛清淨一切願威德勝王佛國土莊嚴身佛成就驚怖勝華佛法幢佛寶月光明勝佛無方成就佛光明王佛精進力成就佛光明幢佛精進自在意佛法藏光明佛不退然燈佛大智慧須彌佛然法輪威德佛法炬寶帳聲佛法海說聲王佛智日普光明佛甘露命佛一切同名日月燈佛山自在王佛寶山精進自在集功德佛解脫精進日佛增上三昧奮迅佛寶幢佛種種華成就佛金剛威德佛十方清淨大寶佛說自在法天炎尊佛日月無垢聚寶光明佛海王佛天華佛不動智世間自在王佛寶淨佛善修果報離生佛智勝上王大輪佛一切世愛大信佛斷有見世間聞名佛寂靜不擾解脫光明佛大親佛樂心佛自在火佛善香佛普照稱佛大首佛眾生可敬天聲佛威德住持心日佛愛佛法佛成就義威德佛師子喜聲德吼佛法燈佛護根佛不動信摩尼王佛堅固佛散華光明莊嚴佛能破疑堅精進佛輪佛照佛善色靜天德佛歡喜莊嚴見有佛樹幢佛寂根佛得樂說華光明佛人月佛相王法幢降魔佛不異心明增上佛大威德佛破無明闇佛光明勝佛栴檀屋勝香山佛法高佛善天佛不畏行大雲光佛月勝佛賢光寶沙羅佛能現一切念佛尊佛念自在佛善思惟義佛華威德佛光明輪藏佛龍光佛日天佛出聲佛無垢心淨勝王佛寂照佛人聲大栴陀佛最妙香上勝佛無為光佛一切栴檀香佛法海吼光王佛無量億毗婆羅佛勝莊嚴佛法起寶齊聲佛功德寶山佛法火焰光明佛智力天王佛無滅慧佛法界師子光佛功德寶勝佛無為聲佛一切蓮華香佛師子妙聲王佛無垢月鷄兜稱佛碎金剛智炬然燈王佛人自在王佛金色百光明佛智上光明佛堅奮迅佛清淨無垢光佛賢智不動佛放光明佛無邊勝佛大眾自在勇猛佛日月無垢光明佛無染世界明王佛一切觀形示佛成就一切義須彌佛龍自在王佛不空見佛勝琉璃金光明佛法海意智勝佛寶光明佛不空勝佛畢竟慚愧稱勝佛不怯弱離驚怖佛普光明勝藏王佛不可降伏眼佛不可比功德稱幢佛堅自在王佛寶成就佛寶須彌然燈王佛法力自在勝佛釋迦牟尼佛圓滿清淨佛無量華光明善勝慧佛歡喜世界寶功德佛蓮華上德佛名稱最尊佛一切眾生愛見佛寶勝佛不可思議光明勝佛華德佛無畏作王佛普功德增上雲聲燈佛住持無量明佛十力自在王佛不可思議奮迅佛不可勝無畏佛一切眾生修行佛龍天佛大勝體佛普光明積上功德王佛龍王護眾佛珍寶吼聲佛十方聞名一切世愛佛光明世界智光明佛無邊精進佛華鬘色王佛可喜眾生覺見佛寶智佛覺華剖德無聚會佛光德佛師子上香佛愛佛大龍勝功德然燈月佛樹提自在王佛功德自在天佛不可比甘露鉢佛護妙法幢寶佛無量光明無形佛天王佛大成就佛大香光功德奮迅佛光明奮迅佛香自在王佛善修果報不動寂靜佛愛香世界斷諸難佛摩尼清淨佛師子喜聲佛寶輪光明勝德佛寶愛佛善住清淨功德寶尊佛香上佛無垢雲王佛樂說莊嚴雲聲歡喜佛普照放光明佛無量吼妙聲佛自在轉一切法佛日月淨明德佛奮迅恭敬稱王佛法自在佛大莊嚴自在智慧佛無邊威德佛功德莊嚴佛無上醫王智慧自在佛安樂世界遠離垢佛十方清淨佛光明勝王佛一切羣萌誓鎧佛寶實佛善住功德摩尼山王佛金海佛不動慧光佛上佛具足一切功德莊嚴佛虛空輪靜王佛種種無量行佛不可量實體勝佛離一切憂暗佛不可思議法身佛香尊佛大焰聚佛寶光明無盡智慧佛釋迦牟尼佛成就觀佛華照佛世明佛功德自在佛真正幢佛無量光明佛法日智轉然燈佛無邊喜可威神佛成就意一切淨王佛寶勝月光佛師子力佛歡悅勝賢佛大勝光佛阿彌陀佛摩尼清淨寶焰佛普放香薰佛無量名稱佛妙勝光明婆羅堅佛聚寶光明佛光明勝佛光明佛清淨思惟善生佛功德圓融勝稱佛成就娑羅自在王佛世尊佛光明輪成就炎佛清淨光佛大通光佛勝王佛最上威佛甘露光佛大寶彌留光明觀佛深智佛聖德佛才光明佛大悲光佛世靜光佛金海光佛求勝佛妙光佛德世界那羅延寶作佛海智佛敬戒佛無量光明佛十方幢悅見佛善濟日天佛智慧光明金剛齊佛得利堅音佛自在幢佛大葢佛清徹光佛清淨光佛娑羅華佛蓮華香佛善度才光佛常放光明王佛善德莊嚴佛帝釋幢波頭摩上大悲雲勝佛波羅堅人中尊佛龍種上尊王佛摩尼幢佛彌勒佛寶上德普法雄佛月然燈十上光明佛普香光無量寶王佛師子髻智王佛無量實法廣稱佛一切月華佛寶火佛覺王佛一切大如意輪佛一寶無憂異觀佛福德光明蓮華幢佛地住善讚歎佛無量寶仗不盡佛妙聲吼佛無量名稱佛堅王華佛天金剛佛放淨光明佛無量壽佛普光明佛寶信佛美音佛妙光佛善月佛無量光佛大寶輪佛三昧奮迅勝佛智勝上王佛人王佛功德稱佛慧照天光功德自在佛淨日諸天光明輪佛無量慧稱佛法光佛雜色光佛最焰光佛彌勒仙光佛樂雲佛世間自在王佛那羅延善識佛妙鼓聲王寶威佛日月燈大願速勝佛十方佛意疆自在佛高王佛蓮華應德千香佛勝一切眾生佛日月珠光佛寶愛佛淨幢佛甘露慧上堅佛功德守佛一切世愛能聖佛寶堅佛善用佛莊嚴信行佛珠月光佛道光佛光明日佛見敬懷佛娑羅華王佛善逝王功德奮迅佛山海慧自在通王佛不可思議德王光佛日然燈上勝佛月光明佛威神所養佛普放光佛寶意佛最如意佛善意成佛香風佛攝取光明寶臺佛

　　諸世尊

　　釋迦牟尼佛世尊妙樂世界上德如來世尊圓滿清淨佛世尊無量功德佛世尊大焰王世尊妙寶如來佛世尊大光明佛吉祥世尊蓮華德世尊無上王佛世尊三寶如來佛世尊具足德世尊須彌山佛世尊

　　諸如來(一)

　　寶蓮華步如來最踊躍如來大集如來無際世界中無量光明如來寶英如來大強精進勇力如來金剛踊躍如來寶德步如來法最如來哀色世界中地力持踴如來錠光如來圍建特尊清淨如來寶大侍從如來無限淨如來寶火如來日轉世界中蔽日月光如來集音如來一切華香自在王如來無邊德積如來上善德如來上寶如來善住世界中盧舍那藏如來寶華如來聲聞緣覺如來威華生德如來上明慧如來智眾如來智力世界中釋迦牟尼如來寶生如來初發心離恐畏超首如來無邊德寶如來普自在如來明相如來華勝世界中波頭摩勝如來香明如來無量成就善劫勝護如來無邊自在如來智生德如來香相如來清淨世界中無量莊嚴如來香流如來最選光明蓮華開敷如來智生德聚如來無礙眼如來大力如來寶首世界中羅網光明如來香華如來安隱屬累滿具足王如來赤蓮華德如來無量眼如來寶積如來賢臂世界中起賢光明如來香光如來法光明波頭摩敷身如來波頭摩勝如來師子德如來妙眼如來普蓋世界中均寶莊嚴如來醫王如來妙嚴世界無邊無量如來十方稱發如來師子護如來寶蓋如來難過世界中功德華身如來明輪如來眾華世界上法自在如來蓮華最尊如來無諍怖如來淨眼如來覺住世界中優鉢羅勝如來離憂如來毗盧遮那如來香自在如來梵德如來無畏世界中十方稱名如來帝幢如來最踊躍如來賢最如來金寶光明如來喜德如來須彌步如來寶蓮華如來無垢光如來淨光如來無垢光明如來華香自在王如來淨光如來香像如來香自在王如來月燈光如來一切眾德成如來淨輪旛如來寶輪如來世尊香光明如來多寶如來世尊光明尊如來三蔓陀揵提如來日光如來梵自在王如來無量光如來喜悅佛如來龍德如來威德猛如來百光如來莊嚴頂髻如來無量寶名如來德寶如來妙樂如來光明王佛日天如來金剛意如來清淨光明如來寶積如來大自在如來無畏如來寶英如來寶光明如來寶幢旛如來龍自在王如來日月光如來身尊如來鼓音王如來月英如來阿彌如來成就一切功德如來寶德步如來淨寶興豐如來度寶光明塔如來火光明如來無邊功德如來無量寶化光明如來無量德寶光如來法自在如來最清淨德寶住如來寶海如來世尊樹王如來世尊寶光明如來大光明如來世尊月音如來須彌如來世尊無量音如來寶英如來阿閦如來無限名稱如來師子響如來寶彌樓如來娑羅王如來藥王如來帝沙如來自境界如來普光如來栴檀屋如來龍天如來無量覺華光如來雲鼓音王如來名稱如來極高王如來寶幢旛如來諸天佛如來寶成如來尊自在如來寶輪如來寶生德如來智明如來琉璃光最勝如來善淨德光如來空相如來大須彌如來火光明如來明王如來金光如來無盡月如來無礙如來無勝相如來妙香如來善寂月音王如來流布力王如來風幢如來香光明如來不虛稱如來香明如來智光如來滅意根如來名親如來不虛力如來法幢如來無垢意寶光如來無礙音聲如來網明如來妙化音如來離垢嚴如來虛空如來淨光如來不動月如來離憂如來寶體品如來善嚴如來無礙眼寶山如來圍遶香熏如來善明如來無礙音如來安立王如來方生如來主領如來自在力如來秋光如來習精進如來稱英如來無量離垢王如來信色清虛如來難勝如來世尊寶月光明如來無量慚愧金最豐如來月英豐如來無愚豐如來法寶燈如來寶光明如來金剛堅強消伏壞散如來無量光豐如來輪如來蓮華上如來金剛藏如來上方如須彌山如來無憂如來拘留孫如來龍上如來大明如來東南方一切緣修行如來寶華德如來眾如來栴檀窟如來安明頂如來師子威寶華德如來超空如來大光明如來無畏如來金華如來西南方一切眾生嚴如來無限淨如來大如來無憂德如來離垢意如來寶光明無量音如來散華如來無驚怖如來無比如來寶肩如來西北方無邊法自在如來上香德如來龍如來無勝相如來寶生德如來奉至誠月音王如來普觀如來賢劫千如來香積如來燈光如來離怖畏大勝寶娑羅如來紫金光如來化如來栴檀德如來阿耨達如來大明稱無量音如來仙剛如來月光明如來無念如來寶英如來喜生德寶相婆訶主如來無邊眼如來德內豐嚴王如來琉璃光最豐如來大名稱如來東方佛如來大通智勝如來華上光如來西方佛如來娑婆世界如來上彌樓如來南方佛如來無邊功德如來月光明如來北方佛如來強行精進如來善宿王如來上方佛如來妙香世界如來無礙光如來下方佛如來月燈世界如來拘留泰如來十方佛如來恆河沙界如來無量刧如來莊嚴如來寶成世界如來最威儀如來琉璃如來蓮華世界如來善明燈如來慈悲如來妙明世界如來大焰肩如來光明普十方如來一切虛空等如來一切彌樓肩如來一切牟尼如來無邊普光明如來無量幢王如來無量須彌王如來無量寶明如來大千普光明如來一切寶遊步如來一切無邊香如來一切香華如來十方世界佛如來無量金華如來無量娑羅王如來無量光王如來釋種無上勝如來一切寶輪如來一切栴檀香如來一切淨光如來真金世界如來無量虛空德如來無量虛彌樓如來無量破疑如來金剛世界如來一切香風月如來一切無邊明如來一切山王如來光明世界如來無量金剛藏如來無量世燈明如來無量散華如來豐饒世界如來一切不虛見如來一切豐珠光如來一切勝王如來三千普世界如來無邊無量如來無量大光明如來無量蓮華上如來釋迦如來東方歡喜世界那羅延如來螺髻如來南方常滅度如來香德如來上妙世界上彌樓如來大光明如來西方泥洹華如來寶窟如來照曜世界光明王如來功德海如來無量幢如來淨眼如來西南方明輪如來大力如來聖如來不虛見如來靈山會上釋迦如來功德海如來無邊光如來香德如來西方阿彌陀如來安住如來眾如來不虛光如來成利如來禮樂成世界寶杖如來普然照妙明燈聖如來寶王如來北方娑羅王如來香像如來頂生王如來北方蓮華生如來上族如來無比月如來禮上意世界空性如來望青蓮華如來寂滅如來北方無相音如來梵相如來釋迦文如來覺華光如來北方覺華生如來香聚如來無比威德如來成就善劫勝護如來普光明如來無礙光雲如來明星如來普見如來東方妙音世界須彌肩如來西南方無量聲如來南方無量光明如來一切閻浮上如來無邊稱如來北方雲自在王如來十方一切諸如來善住世界師子如來雜色寶莊嚴如來香自在如來寶樹光明如來樂愛德如來一切諸方無畏如來上清淨世界寶彌樓如來盧舍那藏如來一切分陀利如來金剛藏如來無量寶化光明如來樂德世界智眾如來拘那含牟尼如來無垢力如來無礙音聲如來初發意如來一切諸方智聚如來廣大世界威華生德如來能度彼岸如來一切娑羅王如來無邊眼如來無畏世界明輪如來香德世界香相如來日月燈明王如來無礙眼如來炬照天師如來寶網手如來一切諸方微妙如來歡喜世界無邊德寶如來無邊德嚴如來一切尼拘陀如來轉諸難如來華德世界寶明如來安隱世界上寶如來無量香彌樓如來師子德如來無量精進如來眾真寶如來一切諸方天德如來妙樂世界離欲自在如來護世知足如來一切不虛見如來方燈上如來寶生世界寶積如來日如來大主領如來南方寶樹光明一切諸如來下方師子頰如來不虛步如來西南方妙眼如來上方精進最高王如來月如來梵自在如來諸方善住世界世燈明如來大精進勇力如來南斗宿如來無邊無量眼如來佛法自在如來相如來師子護如來諸方安立世界增十光如來無邊功德月如來善住王如來無邊無極身如來安隱生德如來寶如來常滅度如來諸方安住世界須彌肩如來蓮華敷力如來不虛稱如來無邊步力如來持無量德如來上如來明德聚如來諸方華布世界演華相如來蓮華自在如來智生德如來無邊無諍怖如來華蓋行列如來娑羅如來上方香光如來波頭摩勝如來五方五如來西南方上德如來一切寶華奮迅如來善見如來西方智山如來龍觀如來上方然燈如來阿迦頭華如來須彌相如來淨覺如來無量師子響如來上善世界無畏如來紫色如來虛空嚴生如來普賢如來上方淨明如來覺華生德如來善思嚴如來梵德如來無量德寶光如來月出世界智聚如來善目如來無緣莊嚴如來栴檀如來上方明輪如來無限名稱如來智華德如來明德王如來無量自在月如來流布世界然燈如來利益如來無邊辯才如來梵音如來上方作明如來地力持踴如來無邊力如來寶火如來無量寶彌樓如來不思議香光明如來尸棄如來蓮華最尊如來妙樂世界如來莊嚴世界如來大須彌上香德如來須彌燈王如來寶智首如來喜德如來尊自在流香如來瑪瑙世界如來香明世界如來阿彌陀智自在如來蓮華尊豐如來法自在如來普世如來行精進仙剛如來大德世界如來無憂世界如來大雲光不虛勝如來梵天普華如來眾德相如來妙識如來不動力法幢如來歡喜世界如來吉祥世界如來寶娑羅虛空住如來喜幢金光如來自境界如來月辯如來無量覺華光如來堅固世界如來光明世界如來最清淨無量旛如來如須彌山如來自在月如來普願如來轉一切生死如來明燈如來下方明輪如來東南方法種尊如來西南方阿彌陀如來東南方不動力如來西南方無量華如來寶藏世界寶聚如來覺世界寶彌樓如來尊如來妙如來無畏上如來蓮華上如來無量劫聖如來河沙數廣如來諸世界淨如來清淨世界智聚如來燈明如來下方法旛如來無憂世界善德如來無勝世界德勝如來東南方無量願如來西南方常精進如來純樂世界安立功德王如來西南方無邊像如來雲如來日如來無量相如來無量明如來無盡徹聽如來雷吼如意如來清泰無動如來常照明香彌樓如來仙勝如來寶淨寶焰如來戒光世界須彌如來珠光世界香像如來西南方無相嚴如來東南方轉諸難如來西南方樂御世界智首如來隨喜世界普明如來前如來後如來無上光如來增千光如來福住堅固如來金光寶窟如來妙華淨眼如來東南方寶娑羅如來龍仙如來廣遠火光如來梵德世界梵音如來金明世界寶明如來東南方佛虛空如來西南方無邊嚴如來阿竭流香世界上香德如來東南方無邊願如來應如來報如來不虛德如來不虛光如來正直大集如來堅固開光如來樂園妙樂如來大名聞須彌肩如來善恩如來瓔珞無礙如來相德聚無相音如來青蓮華覆華上如來東南方無邊明如來東南方金剛藏如來寶輪世界寶上勝如來安隱優鉢羅德如來賢如來正如來寶娑羅如來一蓋嚴如來慈悲藏聚如來普賢勝敵如來月光放光如來眾蓮華華生德如來香光明世界如來超空如來寶月燈光隨葉如來善明燈如來羅網光如來妙化音如來光遠如來梵首天王如來迦葉如來無量種奮迅如來天王如來阿閦金光寶海如來紫金光如來無垢光如來無限淨如來無著如來過寶蓮華如來淨教如來娑羅王安立如來智明如來善德普賢寂滅如來聖所生如來難伏幢如來須彌肩如來多寶如來時大光明如來香象如來無邊空嚴德如來勝王如來寶聚金華勝眾如來賢劫千如來師子威如來安立王如來不動如來須彌燈王如來大目如來十方稱世界如來藥王如來智聚流香妙眼如來轉法輪如來無邊嚴如來無憂德如來名相如來虛空淨王如來合聚如來東南方無邊緣中現佛相如來西北方清淨世界眾德相如來東方諸功德處世界觀世音如來東方喻月世界一切華香自在王如來西南方燈明如來北方化成世界無染如來常莊嚴世界雜華如來普香世界香彌樓如來寶聚世界無邊寶力如來上方虛空緻世界法空燈如來南方名聞光如來喜世界名堅自在王如來無相世界無相音如來堅固世界無動力如來東方雜華世界宿王如來東方無塵垢世界寶華德如來南方大焰肩如來雜寶相世界月出德如來香聚世界栴檀香如來眾月世界善生德如來東方眾網世界網明如來下方無量華世界燈尊王如來南方須彌燈如來無邊德世界善思嚴如來離塵垢世界智德如來極廣世界無量相如來東方無畏世界梵音如來上方堅固香世界寧泰幢如來西方無量相如來安隱世界優鉢羅德如來光王如來諸方普照明如來無邊精進善生如來星宿月如來寶德世界寶明如來北方不空成就如來釋迦多寶二如來西南方離二邊如來無處畏如來下方無垢稱王如來最高德如來諸方善導師如來無憂世界離憂如來無礙眼如來無漏世界醫王如來自光明如來諸方眾德生如來善意世界妙肩如來普自在如來無畏世界明輪如來普光明如來諸方善德王如來一蓋世界宿王如來喜生德如來照明世界寶網如來善明燈如來諸方無量華如來西南方明彌樓如來自境界如來下方名稱遠聞如來須彌明如來諸方無量明如來西北方須彌相如來善建立如來下方妙善住王如來妙喜世界如來須彌脇世界淨覺王如來一切奮迅如來西方殊勝如來寶聚世界如來上華光世界明德王如來一切寶勝如來妙月世界如來東方天世界眾堅固如來無量金明世界金華如來眾多世界明相如來一切事見如來栴檀世界寶相如來優鉢羅世界香風月如來一切等慧如來不空奮迅如來蓮華世界華德如來栴檀光世界自在王如來一切忍慧如來優鉢羅勝如來住林世界寶肩如來善行列世界不虛稱如來寶積示現如來十方稱發如來一聚世界寶聚如來諸欲淨世界無垢稱如來一切妙積如來見無恐懼如來化如來龍如來東方圍繞世界寶輪如來見真諦如來西南方金剛藏如來西北方光照如來聖如來根如來普光明世界鼓音王如來無邊願如來虛空德如來一切憍陳若如來德如來慈如來普金剛世界拘陵王如來上善德如來吉祥義如來一切離怖畏如來勝如來明如來普娑婆世界智生德如來振威德如來不虛見如來一切須彌步如來妙如來華如來普宿開世界無礙眼如來極高德如來尊自在如來一切法名號如來智如來尊如來琉璃光世界淨光如來大音眼如來寶自在如來一切菩提道如來慧如來寶如來金光明世界無量如來法世界如來自在天如來一切華生德如來普賢如來上方薩羅樹王如來善明燈如來聖所生如來勝王如來勝上如來上方處法形如來上方明彌樓如來智勝如來過去梵首天王如來示誨幢如來難伏幢如來淨光如來寂定如來未來阿彌陀如來過去世饒王如來熱光如來上方轉如相嚴如來師子音如來羅網光如來帝沙如來大力如來無邊德明王如來無邊智自在如來無上如來月世界無量願如來栴檀香如來無上光如來寶生如來救脫如來須彌肩明輪如來無邊嚴日生如來神聞如來未來力嚴淨王如來憍陳如如來蓮華光如來定光如來相上如來栴檀德無驚如來網明相妙肩如來大勝如來光明如來廣信如來阿樓那如來摩尼光如來栴檀世界如來名稱如來蓮華香住清淨如來無恚恨如來普世界如來寶明德如來栴檀窟如來香燈如來定光如來龍天如來法明如來師子威如來寶彌樓如來寂滅如來香明如來寶力如來多伽樓如來無垢光如來懷調世界如來眾華如來香華薰度一切如來不虛見如來盡諸方如來網明相如來威儀幢如來無畏如來微妙如來流香如來普觀如來大名稱如來寶蓮華如來上眾如來離胎如來智聚如來閻浮那如來提金光如來蓮華德生如來明彌樓蓮華響如來無盡月如來普供養如來不動智如來法自在如來然燈如來淨光如來離憂如來寶山如來善思嚴如來威音王如來寶聚如來無驚如來正意如來紫金光如來寶幢旛如來觀明功勳如來日光如來上彌樓至精進如來寶上勝如來自在月如來不動力如來梵天如來普華如來金光如來喜幢如來大雲光如來不虛勝如來妙識如來寶英如來普願如來法輪光如來音聲王如來月英幢王如來法幢如來精明堂蓮華軍如來離聞首如來娑訶主如來極高德如來大功德如來淨王如來明輪如來放光如來山王如來雨音王如來普度空如來諸方如來不思議德生如來普世界如來善德如來寶德成就如來勝妙如來一切大精進如來栴檀德如來寶生如來入精進如來正音聲如來普現如來無相音如來寶生德如來寶生如來普無邊妙見如來妙華如來喜世界一切智上如來不壞相如來華嚴神通如來德明王妙眼如來普賢如來超出須彌如來星宿王眾華如來娑羅王迦葉如來東方阿閦如來西方智山如來南方寶生如來北方那羅延如來金剛步積如來智優鉢勝如來多寶金華如來時大光明如來釋迦牟尼如來梵德如來普西方無量壽如來阿彌陀如來南方妙鼓聲如來現見西北方如來一切聲聞緣覺如來愛世界如來南方寶相如來無量上方智光如來一切摩訶牟尼如來無邊光如來寶威德月教如來金剛聚世界如來大勝如來然燈佛世界如來優鉢羅世界如來紫磨金栴檀香世界如來


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十六卷目錄佛菩薩部彙考十諸佛世尊如來菩薩尊者名經(諸如來二)

神異典第八十六卷

　　佛菩薩部彙考十

　　諸佛世尊如來菩薩尊者名經

　　諸如來(二)

　　上清淨如來寶光明如來天自在世界如來度一切世界如來空性自在如來佛自在嚴如來寶德世界如來寶明如來觀世音王如來勝如來寶如來大光明如來諸德如來日月光如來極高彌樓如來首寂如來普度空如來梵音聲如來妙陀羅如來十方稱如來三千大千世界如來無量香光明如來虛空德如來無畏如來普光明一切如來無上無比如來日世界如來月世界如來法世界如來見一切義如來法成就如來名稱王如來光明尊蓮華淨世界如來栴檀香如來無上光如來大安世界如來釋迦牟尼如來觀智如來無量自在力如來天世界最踴躍如來波頭摩世界名波頭摩勝光明如來一切眾生最勝嚴如來優鉢羅世界赤蓮華德如來下方師子如來下方大德如來下方上德如來南方虛空住如來妙勝如來功德生如來過一切憂障礙世界名不空說如來功德積世界功德生德如來東南方師子音如來西南方師子如來最勝音如來無量光如來大雲光如來阿彌陀如來然燈如來燈明如來南方莊嚴世界嚴淨如來北方不虛自在力如來下方有德如來弗沙如來南方金剛藏如來東方動世界常悲如來西南方妙寶如來東南方師子相如來西南方大尊王如來東方妙世界善眾如來金剛藏如來旃檀窟聖如來善住意如來月世界純寶藏如來東方淨住世界圍繞特尊德淨如來袈娑相世界離垢如來普供養無塵垢世界寶華德如來大震聲聖如來至彼岸聖如來須彌旛世界德首如來東南方上華如來無等如來西南方離怖畏如來東方月英世界賢幢旛王如來上方玉林世界至精進如來西南方不虛勝如來東南方慧王如來東北方阿閦如來華迹世界普華如來無量力如來高廣德勝如來法幢如來法持如來東方莊嚴世界無邊自在力如來下方名聞如來下方達磨如來迦葉如來西南方尸棄如來金集世界寶遊行如來東南方網明如來西南方大神通如來梵天如來一蓋世界一寶嚴如來雲自在聖如來迦禪那聖如來自在王如來美音世界寶華如來東方無邊德嚴世界度功德邊如來北方諸欲無脫那如來普供養東方堅固世界迦葉如來不虛力聖如來不虛光聖如來一蓋世界離怖畏如來東南方華聚如來建立如來離憂世界名稱如來東方德住世界無邊功德成就如來東方明世界名聞彌樓如來東南方無憂首如來西南方善住如來東南方有德如來西南方吉利嚴如來無比月如來下方名光如來上幢如來喜幢如來東方莊嚴世界無邊自在力如來下方奉法如來純寶藏聖如來成利如來南方呼那僧如來東方樂世界日燈如來西方諸寶般如來東南方無定願如來西南方無邊像如來離垢世界離垢相如來自在力聖如來無量華聖如來德明王如來無勝世界德勝如來東方雲音世界無量神通自在如來東方法世界網光如來南方妙香世界月光如來無礙眼聖如來無邊眼聖如來恐怖世界旃檀香如來西南方諦相如來幢相如來普賢中自在王如來下方照明世界染青蓮首如來東方離垢世界智出光如來月世界日月燈如來西南方網光如來西南方明德如來名喜世界無憂如來無邊力如來種種如來自王如來十幢如來東方離垢世界無量功德明如來善淨幢相如來安隱安王如來相德如來東南方轉胎如來名華世界智華生如來北方無邊嚴如來東南方興光明如來寶網覆寶生德如來華蓋世界一寶蓋如來蓮華提聖如來日月燈聖如來名聞光如來廣遠世界火光如來華上光明世界名日輪威德王如來日光世界月英豐如來東方調御世界普觀如來無邊嚴聖如來虛空光聖如來名善世界旃檀窟如來北方無相音如來正行如來雜相世界寶德如來東方妙音香世界無量明如來東方德樂世界寶華德如來攝處世界醫王如來北方離怖畏如來北方虛空性如來廣世界香象王如來虛空意如來歡喜賢最如來預相如來宿王如來東方可愛世界一切功德生如來普光勇辯如來照明明燈如來上族如來西南方日面如來眾善世界善出光如來滅惡寶山勝如來寶錦世界寶成如來照曜世界普明如來蓮華處世界智住如來一寶蓋如來精進願首寶如來德所見明王如來不捨弘誓願如來不動轉眾相如來度寶光明塔如來逆空光明聖如來旃檀香神通如來光淨王如來大哀觀眾生如來明相幢如來無邊光如來上法王相妙如來無分別嚴勝如來壞一切疑寶如來華高生德聖如來言音自在妙如來華最高德勝如來智自在王寶如來樂星宿起聖如來高妙去如來眾王光明聖如來佛華增上王如來娑羅自在王如來寶華成就德如來無礙香象聖如來無相音聲妙如來德內豐嚴王如來見若燈明王如來無量德寶辯如來喻如須彌勝如來無悅界首寂如來寶火如來多寶如來集音如來離垢日月光如來弘等如來行盡如來地持如來雷鳴音王妙如來音響如來蓋鬘如來寶作如來息意如來無礙音聲妙如來無量德性勝如來藥王無礙寶如來眾寶普集大如來無垢尊如來證我尊如來大雨尊如來帝沙尊如來善宿尊如來網聚聖如來惟衛勝如來式棄妙如來栴檀屋如來不瞬普賢聖如來善燈師子妙如來所度無足尊如來大通智勝妙如來文殊師利聖如來常善護持如來龍自在王如來雷音光明王如來虛空燈王如來寶焰妙德幢如來普香如來須彌幢寂靜如來名相如來天神界寶海如來本草樹首如來無憂具足王如來寶蓮華樹王如來雲陰界彌勒如來壽無盡幢如來無礙香光如來增上雲聲王如來一切諸剎豐如來上精進如來最清淨德寶如來無量金最豐如來功德精進發如來發眾生信心如來波頭摩華身如來無量界善眼如來華慧王如來慈英寂首如來師子響作如來身上如來一蓋如來蓋行如來留油如來普照一佛土如來不舍樂精進如來壞一切怖畏如來普音聲如來梵鳴音種種華如來寶形光無邊德如來樂莊嚴月相焰如來作寶如來寶最王如來無邊寶如來常舉肩叫鎧如來善安住光圓如來甘露相光王如來日圓燈智聚如來寶生王示現雲如來雲名如來持炬如來香熏如來勝眾如來無礙名音普藏如來智生功德寶聚如來寶光形安住如來歡喜王圓光如來不空見網焰如來寶華如來大雲師子座如來寶蓋最上如來帝幢王吉祥如來願海光吉祥如來娑羅主自在王如來一寶藏無邊焰如來無邊彌留王梵音如來普焰光如來普光明如來寶上焰最勝眾蓮華上王如來無邊聲如來眾生賢善住王如來寶娑羅須彌聚如來智功德最上寶如來普見如來無量音如來瞿那海如來虛空俗寂靜如來不空說明圓如來無怖畏幢王如來勝彌留熾盛如來淨彌留震力王如來調柔如來慈者如來作燈如來宿院如來月瞿那王智德如來無障礙眼作寶如來勝牛王方上如來除怖畏香形如來佛牛王放焰如來寶言如來蓮華生功德如來無邊智說如來作光明彌留如來婆伽婆功德如來虛空燈喜吉祥如來寶住佛號寶相如來毗盧遮那藏大雲如來遊戲金剛王如來念幢王吉祥如來攝受無上能生愛樂歡喜如來虛空德如來娑伽羅安隱王如來甘露華賢功德如來智功德放光焰如來仙聖如來智安住如來無邊覺如來彌留聚淨意如來無邊覺廣雲如來智功德散雲如來蓮華德利益如來須彌光叫力焰如來火燈如來燈炬如來智藏如來善住如來拔度一切怨仇如來發心即轉法輪如來薄伽梵宿院如來大雲空高響如來摩尼寶華藏如來想音如來大雲摩尼藏如來香上功德如來最勝安住王如來日光幢吉祥如來寶焰山王吉祥如來無量善住吉祥如來善住功德寶峯王如來上功德如來至無畏如來恆河一切津口吉慶吉祥如來威功德如來佛牛王普德首如來難調將蓮華聚如來諦視眼二相髻如來帝釋如來大愛道如來成光明如來大主領淨目如來治地王相音如來將導御華相如來難伏幢善眼如來香彌留無礙音如來光相如來成利如來寶輪如來智光如來摩醯首羅吉祥如來樹王增長吉祥如來羅網光作勝如來名稱響作光如來名稱音智叫如來法手如來大優鉢羅華如來月上功德如來虛空莊嚴音如來不倦不轉願如來牽幢王曲躬眼如來最上行觀世音如來日光幢吉祥意因如來叫力王如來金剛利如來無垢憶月分段香象光王如來觀世音正觀鎧如來月上焰虛空相如來普香焰至無畏如來多信如來寶牛王如來名稱友如來無垢離垢解脫燈如來除一切怖畏毛𥪡如來無邊光佛華所生如來不動迹而速勇步如來此佛所說覺智法門如來無量莊嚴如來無量聲光如來無礙名聲如來焰上功德如來普徧照曜勝鬬戰吉如來曜寂靜香照曜吉祥如來不倦不轉願上行如來一切取作散不怯如來一切魔境界為地如來值御如來無邊所有鎧如來智自在王如來明蓮華焰寶如來智藏功德大如來妙徧稱讚名號吉祥如來無數精進如住吉祥如來旃檀華威德星光吉祥如來智焰海吉祥如來雷法海震鳴如來普明高顯吉祥峯王如來虛空圓清淨王如來音聲支分吉祥如來大願精進吉祥如來法燈功德彌樓如來無怖畏如來無垢上如來智力叫如來法神通幢進吉祥如來不退轉寶處吉祥如來甚深法光王吉祥如來變化雲妙聲吉祥如來眾生意樂寂靜吉祥如來光圓威王如來示現諸法如來普智上王如來最上功德如來日輪照曜踴起吉祥如來一寶莊嚴無比威德如來薄伽梵不空成就如來師子遊戲智燈王如來無邊焰光兩幢相如來除孕如來金剛超勇王如來善寶功德如來清淨圓王妙如來最上威王大如來最勝加尼蓮華上焰如來十上焰光勝伽尼泥如來無邊遊戲香上功德聖如來普生功德大如來顧視諸法寶如來化生功德不倦回轉除憂如來作論議如來無邊瞿那王形如來蓮華莊嚴牛王如來種種寶華開敷如來叫王如來有功德如來智力叫如來牛王醫師王如來不死佛華焰如來瞿那王光賢如來上賢功德寶如來莊嚴功德難行如來喜王功德如來寶生功德如來娑羅呪王如來諸趣閉塞如來善散華相智阿黎耶如來肩廣圓滿南地斗宿如來鉤召寂靜吉祥勝如來散壞非時雲雹大如來鉤召吉慶吉祥寶如來醫王如來無邊瞿那妙如來娑羅王主如來無邊莊嚴賢如來迦陵伽王淨如來智華所生月圓淨王如來諸方名聞不空名稱如來釋迦牟那無邊牛王眾如來金剛行步賢如來無邊攀緣大如來耆尸那日作無異鎧聖如來慈瓔珞功德王如來佛華真體功德如來圓光威功德王如來寶華真功德智如來無礙虛空幢相王如來無聲功德如來無慧燈明幢功德如來世主最勝光明聲如來法海駛流功德王如來毗盧遮那形功德如來普門智毗盧遮那聲如來淨寶興豐如來地力持踴如來梵自在王如來過出堅住如來普照明勝鬬戰功德如來一切利清淨瞿那幢如來法海言說朗明王如來一切法海震音王如來放蓮華真體功德如來無量香光明如來壞諸怨賊如來寶月光明如來度七寶華界如來法虛空最上功德王如來眾生正信定體功德如來金色焰法海光雷音王如來不棄樸名稱如來最勝師子高如來天主髻摩尼珠耳璫胎藏如來赤優鉢羅功德如來無量上善行王如來無畏真體功德如來瓔珞蓋震鳴王如來念諸眾生功德王如來難降日如來諸法海最上波王如來法月邊智光明王如來普明功德胎藏王如來翻轉方所光明王如來普功德毗盧遮那幢如來德行香華如來散華生德如來金寶光明如來過諸魔界如來諸法形像莊嚴功德如來琉璃胎藏最上功德如來無邊明焰自在幢如來廣波若智功德幢如來因陀羅最勝意幢如來琉璃光最豐如來過去未來如來月英豐身尊如來一切見在如來阿僧祇行初發功德如來因陀羅相幢王功德如來無礙得名稱解脫光王如來一切世燈明如來一切鼓音王如來普毗盧遮那功德彌雷王如來喜樂光王如來不思議瞿那功德如來寶山燈德如來金剛真體如來無邊名勝如來無垢所生如來智華寶光明功德如來多魔羅跋如來提頭賴吒如來蓮華胎藏如來名稱光如來一切義現如來天主胎藏如來梵吉祥如來功德生如來多生燈如來脫一切畏如來福德燈月如來帝釋幢如來金剛幢如來百光如來寂光明王如來師子自在如來雷音鳴如來焰熾髻如來雲精進如來兩足尊如來出生如來大須彌留如來無量幢意如來栴檀燈如來帝釋得如來持無礙悉達多如來阿鯢羅如來功德藏如來功德彌留如來虛空覺正如來摩拏王如來清淨目如來聲震吼鳴如來金剛內信如來大目如來寶蓮華光如來金剛智山如來一切大興雲如來忍者如來虛空圓光如來彌留頂王如來一切意身如來瞿那須彌功德如來一庫藏如來白蓮華最上威如來度彼岸如來天焰如來大悲師子如來無恐怖如來可畏鳴如來可畏力如來無邊求那威聚如來作利益如來常蓮華最上王如來普端正如來多者如來阿黎薩吒如來那聚集如來斷語言如來可畏現如來自威如來蓮華上王如來可畏焰如來令不正意拔遊步如來三昧印無垢冠智光如來明者如來相嚴幢月如來無邊上光如來主王如來無邊際光如來淨足下如來一蓋徧覆諸佛剎如來無垢喜悅微笑幢王如來光者如來無邊威德如來法虛空燈如來照顯如來諸法吼王如來華自在如來無垢犢如來不彼毀如來泥摩耶如來一切無塵垢如來虛空清淨如來有邊意香如來寶所出如來積力如來法界智燈如來華所出如來師了力如來已得願如來華敷王如來一切無疑捨如來虛空圓淨如來眾王劫波如來熾盛者如來妙叫聲如來出世間如來師子聲如來孫陀羅如來最上行如來微笑威如來功德威如來婆多耶如來善光如來香光如來普世界淨光如來度光明如來吉祥如來雲聲如來普世界法幢如來東方明如來大雲吉祥如來摩尼光明如來世間行如來徒摩耶如來瞿那王光如來星宿莊嚴如來徹無憂如來毗婆尸如來紫上如來光明功德如來如著雲衣如來開敷如來無有如來淨者如來智生功德如來伽系多燈如來盧遮如來除畏如來善勝戰如來無邊智明善步行師子如來花火遊戲神通王如來不槌樸苦行如來大雲清凉雷聲深隱奮迅如來般若聚如來婆伽婆帝諸世界自在如來諸攀緣淨無迭光如來上方廣眾德如來歡喜踴躍寶孕摩尼聚王如來大震聲如來普光明如來智成就力王如來容者如來不墮持如來散諸憂如來離功德闇王如來離伏如來智見如來摩尼須彌勝如來須彌山奮迅如來雲妙鼓聲王如來照顯如來無垢光明藏如來能行成就勝如來千世自在聲如來蓮華上遊戲功德如來種種燄熾明盛月如來無比喻佛華功德如來女人丈夫蹴蹋如來一切願度彼岸斷疑如來法眼甚深功德月如來蓮華開敷功德雲如來一切三昧海光師子如來一切牛受牛王如來無邊辯才如來一切眾生應現著鎧如來那羅延金剛精進如來佛華最備具功德如來婆伽拔底不空燄如來普光功德山王如來不死甘露所生功德如來善堅智光燄形聚如來下方師子奮迅根如來辯才瓔珞思念如來拘蘇摩奮迅王如來作功德莊嚴如來炎佛蓮華最上功德如來喜增長如來三千釋迦牟尼如來一切威如來甘露主如來山海慧自在通王如來不可說分別如來智具如來勇猛執持牢仗棄捨戰闕如來一切佛寶高勝幢如來寶威德高王如來世間尊如來東方滿月光明如來求那輪如來名稱意如來三界牛王安詳行如來寶波頭摩步如來普現如來廣博金口高勇光明幢頂如來豐養世界寶蓮華如來不可壞金剛如來一切功德莊嚴如來寶功德燈明瞿那相如來毗沙門堅固王如來智庫如來世間月如來天主周羅摩尼胎藏如來娑羅勝黠王如來不死光如來蓮華最王如來孔雀如來威德自在光明如來無邊瞿那所生功德如來寶燄彌留金剛如來令喜如來求那藏如來普光世界無障礙眼如來敷華盧舍那如來無有塵如來雲功德王如來想國如來須彌善電如來阿僧祇劫成就如來上上首世界念眾生稱上首如來五百上威德如來堅住世界過去堅住如來般若燈無數光幢吉祥如來多饒種種功德威光明如來成就一切義勝如來因陀羅意如來中天大毗盧遮那如來無垢劫如來無垢世界無垢光如來奮迅恭敬稱如來眾香世界娑羅王如來東方清淨世界無相嚴如來世間帝主身光明形如來不可思議意王如來法自在娑羅王如來婆羅如來毗樓勒如來智燄威德如來不動光觀自在如來三千毗盧舍那如來光明速寂聲如來種種作佛如來法界鏡像勝如來日月寶作光明如來摧魔如來摩尼者如來甘露流注如來不退輪寶住勝如來寶光月莊嚴智如來無邊作德如來大眾者如來見者生歡喜如來支帝耶如來一切行清淨如來閻浮威摩尼角如來西方無量壽如來踐蹈魔如來降伏諸魔怨如來陀頭塵虛空智如來離諸疑奮迅如來虛空上如來光明無垢藏如來羅睺月如來阿沙羅如來伽四那羅如來勝主如來香牛王如來虛空下如來堅勇猛破陣如來莊嚴相如來摩婁多如來婆耆羅陀如來大友如來毗沙門如來六十功德寶如來一切同名歡喜如來一切同名上威德如來無邊明王如來大雲閃電如來樂莊嚴思惟如來一切同名威德如來一切同名普光如來香燈吉祥如來金剛海首如來拔提迦如來難勝月如來法行世智意如來功德聲自在王如來道分華如來金色者如來師子奮迅力如來功德山清淨聲如來大精進主如來普光明髻如來現一切眾生色如來智頂燄雲如來善住善根藏王如來求那精進如來牟那耶如來自帝釋如來一切照耀莊嚴吉祥如來名稱功德如來因陀羅將如來香自在無垢眼如來法疾然燈如來勝藏山增上王如來不空功德如來大摩尼如來集寶藏如來婆伽拔底不空牛王如來三昧像最上功德如來蓮華最尊如來智山法界普威王如來師子音王如來山王功德胎藏功德如來蓮華尊豐如來法空燈如來淨慧德豐如來一切眾生不斷辯才如來善體如來自在勝如來一切金上勝如來得樂自在如來不可勝如來法幢山如來鉤召一切財穀吉祥如來眾主如來火帝釋如來彌勒等無量如來福德光明勝如來月土燄如來佛牛王如來摩尼須彌留功德如來賢最如來解脫智如來憂意滅如來月華威宿明功德如來月示現如來揭婆耶如來那羅延苦行須彌留功德如來無尼光明如來智上光明威功德如來妙華所生如來乾闥婆如來就者如來一切怖畏怯弱作散壞如來無邊功德寶眾莊嚴如來上首賢世界無障礙聲如來陀羅尼輪世界香光明如來破一切塵世界殊勝如來實法上決定如來金剛寶齊如來世帝威功德賢者如來佛華敷王如來奢尸羅如來結者如來婆伽婆帝除法功德海如來婆伽拔帝釋迦牟尼如來光明首世界無量光明如來月輪光明世界名稱力王如來北方華莊嚴作光明如來度七寶華界如來十千莊嚴王如來日龍奮迅王如來拘那含牟尼如來種種日如來大施德如來一切任世界建大音普至如來琉璃光最豐如來好諦住惟王如來寶形莊嚴光遊步如來無量寶華光明如來三蔓陀楗提如來妙言如來般若燈無數光幢吉祥如來無邊光明彌留香王如來德內豐嚴王如來那羅延分須彌留王如來最上行如來度寶光明塔如來如底沙如來丈夫臨如來滅諸惡如來安哀衣如來淨住世界空域離垢心如來無量尊離垢王如來無數精進興豐如來阿竭流香世界寶月如來雲幢如來勝威如來不異作不死覺不藏利如來勝色如來利益如來奢尸羅如來勝婆蘇如來福德愛如來五百普光明如來覺者如來那羅延禁戒甲冑吉祥如來星宿德世界智生德如來電光明高王如來智力世界釋迦牟尼如來師子響如來毗盧遮那如來燄者如來信剛如來丈夫將如來伏一切魔世界集音如來一切寶緻色持如來成就一切義如來一切同名寂滅如來刪闍耶如來堅固世界金剛堅強消伏壞散如來西南寶上相名稱如來法燈行步智師子如來初發心意震聲無怖畏最上王如來善錠功德如來善徹苦行如來栴檀星如來法教藏如來金華如來功德堅固力王如來無邊寶華光明如來善朋友如來然燈世界無量智成就如來眾智自在世界慧生如來常光明世界無量光明如來五百淨聲王如來三萬散華王如來千法莊嚴王如來無邊瞿那精進鎧如來過一切憂惱如來師子光無邊力覺如來辯羅魔王如來無量種種相戲如來福德威德積如來破散諸夜叉神浮多神等王如來善住功德寶王如來七寶波頭摩步如來摩尼王胎藏功德如來功德師子自在如來眾香世界蓮華眾如來五百樂自在聲如來忍圓燈明如來金光威王如來度厄如來世供養如來愛迹如來一切同名星宿如來無邊威如來色眾如來一切義上王如來地威功德如來世燈功德如來種無光功德彌留胎藏如來無阿梨耶如來火光慧滅昏闇如來一萬八千普護佛如來西北方月光面如來三萬日月太白如來西南方那羅延如來不可思議王如來娑羅王山藏如來遠離諸畏驚怖如來善選擇世界釋寶光如來摩善住山王如來樓閣世界施一切樂如來南方自在王如來西方無邊光如來阿僧祇俱胝劫修習覺如來須彌遊步如來無量功德瞿那莊嚴過去莊嚴劫波如來東方一切莊嚴無垢光如來金剛海首如來善生功德毗盧遮那自在王如來降它勝者如來寶華功德海吠琉璃金山光明吉祥如來西方無垢月相王名稱如來解脫共行如來婆伽婆帝廣福藏普世間明如來多羅王最上功德如來婆伽婆帝十方廣瞿拏震聲無盡光如來因無邊光明功德威形如來金聚所如來破散諸夜叉神浮多神等王如來摩訶訶羅訶那耶如來寶光明莊嚴首威德明自在王如來無邊熾盛金光上功德如來師子脅如來無邊光音聲虛空毗盧遮那如來十方廣化雲幢王如來常水震鳴善音宿王開敷神通如來不退轉輪寶住處功德如來名稱厚如來瞿那寶功德莊嚴威積劫波如來無邊功德眼幢王如來東北方無畏無怯毛孔不豎名稱如來婆伽婆帝無垢燄寶光如來名稱相如來初發心不退轉輪所生功德如來一切求那成就如來光輪普徧照耀十方雷鼓震聲起雲如來多摩羅跋多羅栴檀香如來名稱者如來流轉生死胎藏所生功德如來一利鉢多羅夜如來齒功德蓮華遊戲善毗盧遮那如來不退轉輪寶住處功德如來生主劫如來婆伽婆帝法寶華功德聲如來金剛那羅延幢如來普照明大化網毗盧遮那功德如來普智功德瞿那幢王如來恣態䁕如來法蓮華毗盧遮那佛幢如來普明法功德聲如來去是八江河沙佛土無垢世界等行如來善於眾生妙名功德者如來名稱德如來樂戲世界大威德蓮華生王如來莊嚴世界無愚豐如來離諸恐懼無處所世界消冥等超王如來審諦世界一切眾德威如來微細淨如來明珠世界度一切禪絕眾疑如來最清淨無量旛如來百億江河沙諸佛土水精世界淨尊如來普智寶燄功德幢王如來無垢目如來一切伎樂振動世界無量音如來法宮殿震鳴王如來十一江河沙諸佛土忍慧世界香盡如來諸法精進速疾幢王如來人上者佛如來拔所念世界壞魔羅網獨步如來正法護寶幢王如來十四江河沙諸佛土梵音世界梵德如來法蓮華毗盧遮那佛幢如來燈明稱如來寶光雜妙現金光師子吼王如來廣名法海波王如來毫相圓滿放光普照一切佛剎相王如來優婆低沙幢王如來形示現佛如來一切世間愛現如來最上如來大精進如來眾生月如來名稱意如來善勒如來無憂如來廣名稱如來頂功德如來名無比如來足者如來安行如來喜名稱如來大威者如來蓮華目如來修藥如來樂堅如來莫能勝如來善思者如來金剛齒如來閑靜如來速王如來與清淨如來思功德如來光明愛如來高聚如來寂王如來世間淨如來勢功德如來修行法如來難勝如來法炎如來思夷最如來淨威德如來鼓降伏如來靈目如來鏡光如來還華勝如來滅無死如來修行信如來雲勝如來愛英如來波頭上如來選分覺如來成利現如來欣樂如來敬英如來曇無竭如來端正分如來光明命如來香面如來疾行如來山功德如來光明力如來能驚怖如來離暗如來法思如來山帝覺如來然燈作如來離癡行如來慈地如來法財如來方差別如來高幢勝如來金剛勝如來賢力如來妙英如來邪意捨如來信功德如來凉冷勝如來醫所如來善星如來分別蓋如來可修敬如來邪意息如來常樂如來喜王如來至誠如來普行淨如來滅決了如來眾類愛如來光莊嚴如來雜所有如來勝藏摩尼光如來八千堅精進如來功德力堅固王如來岡燄如來黑光如來不惜如來寶蓮華善住山帝釋王如來福德步如來除熱惱如來顯赫者奢彌多不少國如來一切所生王如來千八百寂滅如來勝闇積自在王如來山者如來頻申如來上齒如來栴檀華威德星光吉祥如來不伏色如來無量寶如來不死燄輸頭檀善祭祀如來勝道自在王如來不可思議聲如來善度意一切威如來賢勝如來淨華如來幢意如來月起光世界放光明如來勝天意如來身自在如來苦行主如來離漂河如來犢子如來千勢自在聲如來九千法莊嚴如來信甘露悅意威如來尸棄如來喜幢如來寶氏如來彌留幢世界彌留摩如來愛解脫如來華藏勝如來不去捨如來不死城如來散法稱如來無垢月幢稱如來須摩那光明如來命清淨寶威德如來華勝如來寶山如來月智如來具威德世界具佛華生如來供養名稱如來瞿那稱清淨體如來牟羅耶如來可付信行功德如來一切同名日如來意喜散如來善以治如來遠至名稱如來求那明除最勝如來瞻波迦如來雜色體形功德如來善護幢天上如來供養燄寶所得如來班宣尊如來瞻波迦無垢光如來拘蘇摩如來雲世界名奮迅如來住慧王無障如來善住如意積王如來功勳光如來知相師子幢王如來清和音如來婆比陀佛陀耶如來勝藏積吼王如來一切同名普護如來諸方聞如來一切同名普賢諸如來名聞光如來一切同名放光如來不可降伏色如來萬八千婆羅王如來最清淨德寶住如來壞諸怖畏如來妙吼聲如來多音如來無厭慈世界不衰變月如來普香燄善活健如來福雲雜色如來善行嚴如來凡衣如來青蓮華世界赤蓮華德如來波頭摩勝世界賢勝如來大地威力山如來廣普稱如來首威如來善快光明波頭摩敷身如來離憂世界無邊德嚴如來一切事見如來不散意如來寶炎如來栴檀地世界超出眾華如來波羅波善眼莊嚴王如來一切行清淨如來祭祀德如來集聲如來金剛住世界佛華出王如來諸天供養佛如來孫陀羅莊嚴如來香自在如來智國如來蓮華引如來世間淨如來無憂闇如來世間無上華如來天供養如來菩提信如來善面如來示愛如來戒淨如來天蓮華如來月繖如來妙鳴聲如來林華如來有金剛如來威明成利現如來天聲如來智合喜如來無礙名稱如來甘露威如來善戒香如來無礙覺如來無疑步如來熾燄海聲如來求那貯積如來堅覺安詳普行如來不錯方便如來大莊嚴如來無邊燄如來得地供養如來熾面香如來彌婁光如來無礙示現如來智解脫意如來多愛大威者如來實愛如來盛力如來上行心意者如來無邊香光明如來普功德華如來威光如來天者如來無破智光瞿那海如來無上光如來香放光如來福德海如來寶彌留如來無邊寶如來寶月光明藥王如來金剛意如來百燄光明胎藏如來清淨意如來法輪燄威王如來法蓮華開敷身如來一切現如來最勝眾如來阿羅達多如來虛空無垢眼月如來金剛遊步如來樂曼陀羅香如來金光如來佛華光如來華如來仙天如來最上光如來思惟意如來智自在如來普曜金如來珊瑚海如來最勝想功德如來無邊真如來智自在勝如來無色上如來一切眾生心體叫如來無思法如來作方便如來法圓光明如來妙音語如來愛眾如來眾主王如來法地持如來寶燄山功德威如來莊嚴體如來小賢者如來普智光法虛空燈如來法界光明如來一切法震音如來法最上如來不動聚如來應供天如來勝帝釋如來諸方燈明王如來法水清淨虛空無間王如來最勝日如來最勝色如來生世間出世間如來善眼清淨面如來般若積如來法燄彌留峰光如來一切世帝釋如來普燈如來龍欣如來月面如來震上王如來震聲王如來白毫功德光明意如來世主如來法界虛空徧滿烽燈如來聚集功德如來法界形如來法光開敷身如來聖者歎如來伏日如來智勝如來燈幢如來無著處如來明圓光如來寂上如來滿足一切瞿那如來求那最勝如來阿彌梨多耶如來寶供養如來善寶如來摩尼淨如來無邊樂如來善思者如來華威功德香如來無畏愛如來天聲淨如來實顯如來可喜如來愛髻如來神通光現忍如來上名聞如來除幢如來不空行如來超泥涼冷勝如來光思如來愛供養佛如來釋迦囉幢如來羅漢隨佛如來微妙明如來樂解脫如來道覺者如來解脫苦行如來迷諸方便如來堅意名聞蓋天如來不可量幢如來普光明如來無憂愛如來不由它主如來不死華如來求那光如來三界供養佛如來出世間者如來無比大燄聚如來寶淨如來勝教如來龍王不現步如來妙金虛空形如來普門智賢彌留如來燈者如來寶相莊嚴彌留名如來普放光如來千上光如來大自在如來福彌留如來無邊妙如來法炬燄功德月如來金剛淨如來無畏金剛那羅如來華胎藏如來蓮華德孕王如來決了光開敷身如來一切化如來示現義如來山功德雲如來瞿那師子自在如來蓮華遊步如來毗葉波斯那如來天辛如來大雲光如來真如來分天如來王藏光如來龍遊戲如來最自在如來供養月如來瞿那海如來不覓思惟利如來無邊鳴如來眾勝解脫如來無畏上如來一切法光明圓雲如來無生者如來寶功德如來智圓光明如來寶形像如來日者如來上舌王如來一切威如來香普善淨智華如來瞿那月如來虛空者如來無垢力三昧遊步如來福德光明如來普功德所生如來不動色如來勝意海如來善梵天如來眾帝釋如來摩尼真珠王如來善寂智月吼音自在王如來善化者善思議如來種種身如來和合身如來法海所生意如來善正住如來普法門面峰光如來大勢至精進如來善燈如來歡欣如來善解如來震下王如來淨光明如來瞿那蓮華功德月如來法積如來一切波羅蜜無礙海如來月勝功德如來燄電雲如來東南作明燈如來色勝愛如來雜利如來滿願如來金剛如來調伏地如來瞿那光如來月上如來善住山帝釋王如來不空勇步如來波羅提波耶如來甘露雨如來道味如來彌樓燄如來丈夫勝如來大威者如來心華觀智幢如來善供養如來除疑惑如來百燄如來寶者如來道行如來饒名聞極意如來作光明如來持鬘如來覺分華如來空施生苦行如來無常如來信福虔如來不死心行如來音喜鳴如來心重思如來應供養如來等苦行如來勝力普幢如來無量光眼如來堅步無聲淨光如來人最勝幢如來菩提光如來無邊顯如來甘露意者如來不普香如來尼俱陀如來調順供養如來龍解脫體如來華德不動意如來寶住如來動者如來大威智者淨如來金剛蓮華上如來不思議瞿那光如來金者如來寶瞿那相莊嚴光如來智上光如來月上光如來順法意如來善彌留如來無邊座如來法王淨功德月如來金剛碎如來普寶瞿那遊步如來聲自在如來諸華自在王如來無礙法虛空光如來不可畏如來善逝勝如來日功德雲如來無畏觀視自在如來蓮華最上如來恭敬泥摩耶如來修羅如來梵彌畱如來淵如來金莊如來勝界光如來堅遊步如來眾自在如來最上月如來求那海如來上蓮華功德如來虛空音如來薩地利捨如來無垢臂如來一切寶莊嚴色持如來無邊目如來不華護如來瞿拏光明如來淨身體如來智者如來淨照王如來福德形如來遊戲踊躍名稱如來堅精進如來音聲者如來師子須彌留功德如來三世光明如來普明震聲雲如來不伏者如來智燄海如來最上天如來大帝釋如來閻浮檀威王如來眾寶間錯色摩尼圓光如來不可伏不可撲如來翳月光十上光如來重海所出意如來不劇戲如來一切法光明王如來無礙力帝釋如來電燈如來賢身如來佛主如來睒電光如來世間明如來菩提道塲功德月如來海志如來燄月眉間白毫相雲如來寶施功德如來速疾威如來帝釋幢相王如來世自在如來喜吼如來電勝如來幢音如來常勇猛如來栴檀雲如來梵上如來正住摩尼聚王如來虛空分別如來法那羅延幢如來華讚歎如來色者如來頻婆下如來一切愛如來善思利如來華山等求那如來滅有愛如來多天叫如來寂下如來也燄如來放熾如來諸方聞佛友如來上名稱如來樹華如來南摩耶如來明幢和合行如來阿囉如來力勇步如來不正名稱如來甘露天如來無量聲如來最上起如來熾盛相如來無量力幢如來最上功德如來超淨如來蓮華如來寶堅如來師子幢王如來無邊形如來求那孕如來慈者功德如來師子樂如來毗羅摩如來安住意色如來求那善來如來光者功德淨如來出覺如來勝者如來梵光不量眼如來智門音多藏如來寶功德光威王如來明者如來寶燄山功德威王如來帝釋光如來羅網光如來法自在如來淨彌留如來無邊廣如來法圓淨功德月如來金剛齊如來熾盛琉璃光明如來歡喜海如來寶光莊嚴王如來無垢智功德雲如來一義現如來寶自在如來阿彌訶多如來寶彌留師子力如來蓮華上燄如來無垢阿黎耶如來耆多如來善聰明如來多如來波光如來法力光如來瞿那臂如來世自在如來解脫月如來功德海如來供養度無憂如來金剛仙如來三世廣智如來無礙覺如來三昧彌留最上智如來無邊月如來眾生寶如來世間光明如來作無畏如來德者如來捷疾王如來智日威如來大神智自在勝如來彌留積如來梵天者如來諸法熏修所生威如來寶燄山燈如來普精進炬雲如來寶侍者如來梵色者如來勇步天如來寶帝釋如來瞿拏光明王如來一切身形光明功德月如來可供養梵供養如來大震聲彼吼聲如來一切帶鎧甲如來善梵齒如來一切瞿那所生如來諸類利益願如來大燈如來商王如來法特如來不缺名如來火光明如來精進力難降伏月如來吉體如來日上光明功德威形如來意智功德如來熾盛軍如來娑羅自在王如來畢竟寶如來髻者如來眼勝如來除憂如來難破壞如來雲瞿那如來憶上如來不退瞿那海光如來求那聚德如來娑婆摩波羅如來香醉者如來愛月如來無邊現如來降伏怨如來可畏面如來名稱堅苦行如來傳顯現如來將愛面如來國土如來水勝如來善顯如來瞿那鬘如來上世如來敵怨調如來堅牢如來定隨聞如來甜鳴善意者如來牢音如來大勇健如來散諸天疑如來苦行饒如來調伏根如來不空寶如來不空念如來師子善鳴如來求那威燄如來聞海如來燈王如來普威如來功德威色如來名稱思如來無禪忍如來師子行在如來功德吉如來求那王如來妙音等現如來梵所供養如來勇捨解脫智如來智愛如來意月如來聖調善思利如來普智光明勝如來虛空光明髻如來華者如來主髻摩尼胎藏如來喜樂光如來善燄光如來意自在如來海彌留如來無邊蓋如來諸力威無垢月如來金剛峯如來安隱所生功德如來功德聚如來寶開敷華身如來無比最妙德威如來不可勝如來不毀體如來蓮華最王如來多伽羅髻平等如來蓮華功德如來無量瞿那財如來羅睺如來善華身如來名如來圓光如來大燄光如來蓮華得如來威自在如來諸願月如來苦行海如來果利耶婆耶如來寶賢光如來法界廣智如來無著處如來一切智力虛空燈如來無恐怖如來普觀智如來德王光明如來作歡喜如來妙者如來散燄王如來速疾威如來無邊界最上王如來牟尼聚如來香薰者如來正住摩尼積聚王如來法界蓮華如來相日輪普光如來大勝者如來淨智者如來自在天如來順帝釋如來蓮華鬚光王如來無驚怖暗三昧最上王如來海功德如來水功德如來福德華如來意喜華如來一切日法得如來可畏眼如來不可稱辯才主如來具足願化月如來智燈如來雲聲如來智主如來善滿肩如來燄光明如來法網清淨功德月如來寂體如來熾盛燄山功德莊嚴如來月上功德如來樹帝沙如來蓮華鬚光王如來善月者如來可喜如來寂意如來善財如來甘露者如來無邊華如來法上如來不墮瞿那所生如來多勝如來不空勇步如來一切福德彌留最上如來寂光深聚如來最勝彌留如來摩尼足如來世間藏如來法真體最上如來光勝如來定黎覺者如來一切生死煩惱蹴蹋如來金剛胎藏如來摩尼引佛如來彌留燄如來除疑意如來娑羅帝釋聚如來法自在如來愛如來寶頂燄山燈如來普智行無攀緣如來示現雲如來伏欲塵如來智名稱如來勝中勝如來果報聚如來利如來不可獲功德如來窟貯積善功德如來蘇夜摩如來轉語言如來除貢高如來不空見如來可信友如來天帝釋髻如來無量燄化光明胎藏如來無比威德如來功德聚者如來最上光功德如來不思議瞿拏光王如來滿足妙如來可畏最上如來毗盧遮那功德胎藏如來熾盛精進如來月日宗族如來法城光功德如來燄瞿那冠智光明如來日光明如來普光明如來最上王如來一切日威莊嚴如來勇行步象如來香最勝彌留如來法蓮華如來大莊嚴如來普山燈如來世間燈如來月光明如來燄光明如來善住王如來一切遮婆那婆如來瞿那眾勝如來香不澀迦華如來雨摩尼如來散無明如來喜莊嚴如來寶莊嚴如來陀羅持天如來世間照光如來無盡福海最勝莊嚴如來栴檀功德月如來月者如來威主如來道喜如來益燄如來普無量毗盧遮那淨王如來金剛無垢日燄雲如來婆耆囉娑如來世間作光如來不可得眼毗盧遮那如來無迷法自在如來意自如來多燄如來廣目如來御者如來普無量開敷華娑羅王如來法圓功德頂光明如來勝者如來無疑波羅蜜月如來善遊步善寂色行如來無比名稱如來無邊光明功德如來無相智慧如來普光最上功德稱聚王如來梵頂如來離畏功德毛豎如來虛空下無垢智月如來恩義善智如來無邊最上功德如來難勝智至如來毗盧遮那功德胎藏王如來無邊月如來光明幢王意如來日所生如來無垢體如來香燄光明髻如來善助幢如來清光王如來一切優波羅耶如來福德聚勝色如來法頂幢雲如來毗盧遮那功德彌留如來無邊智法界音如來熾燈華如來一切婆耆羅它如來法力功德聚如來普作光明如來普光最上功德聚王如來婆伽婆帝梵音如來法虛空愛光明師子如來妙金虛空叫威如來諸身智形月如來淨聲音如來無量聚如來諸華香自在王如來西北無畏觀如來法海震聲意如來真金閻浮檀幢金光如來不可稱辯才王如來天功德胎藏如來安詳遊步如來無畏分如來強健軍將戰王如來鼓自在音王如來普放解脫燄如來難伏幢如來無垢月名稱如來蓮華功德胎藏如來無量無邊難匹無障礙王如來法界師子光如來婆若華如來無邊辯才燄如來因陀羅功德如來無量無邊無處所功德如來智日蓮華雲如來智燄雲光明如來身體如來廣大智光如來寶音如來相妙開華分如來光燄如來大帝釋天如來善明如來阿輪迦如來可畏名稱如來無言最上如來相燈難降月如來摩尼角如來彌婁海如來諸法遊戲威形如來虛空等智如來勝彌留如來普眼滿燈如來無邊勝者如來十方聞音鎧如來求那燄如來不空見如來相功德山彌留如來無邊示現如來善有德如來有邊示現如來智燄熾身如來梵威自在如來婆留那如來降伏者如來善燄如來持地如來善力如來苦行圓如來利意如來善天如來常色者如來等示現如來善眾如來善逝如來平等香光如來厭名聞如來寶德髻如來梵天供養如來福德所生如來月光自在如來無那那如來可畏上如來善現如來香舍如來善鎧如來樹帝伽如來善宿如來發王如來無量意如來普覺者如來智視如來執至如來普德華威如來月圓光如來本性身功德賢者如來雷如來爭義不怯如來解脫精進日光如來華鬚欣如來一切音分淨如來無邊福德得如來功德藏摩尼光明如來鬘如來自在藏燄如來法寶華功德雲如來金剛宣如來光燄眼形月如來法上龍自在如來菩提分華得如來諸佛教威形可畏光明如來無邊寶華光如來法智所生普光明胎藏如來不思議功德照曜最勝月如來普瞻望蓮華遊戲王如來刀杖上香光王如來蓮華髻無礙波燄王如來一切面開色如來普智光蓮華光明胎藏如來婆伽婆辨幢如來法虛空功德毗盧遮那如來無上大福德雲不可盡威如來善清淨瞿那寶善住如來辯才瓔珞思惟如來東方一切莊嚴無垢光如來福德者如來留離幸如來祭祀名施意如來日遊步圓普光明如來瞿那寶威功德胎藏如來剎利者如來光明得如來無異行所出如來光無不利瞿那海如來南方辯才瓔珞思念如來大彌留如來虛空彌留如來不空光如來無盡意如來薩多伽拔帝如來蘇利耶胎藏如來功德善彌留如來不空雲如來無邊牛王如來不華光如來長失月如來甘露師子意如來法海所生音如來山功德莊嚴如來毗盧遮那功德威王如來普智者如來無邊瞿那勝行所生功德如來瞿那持最勝如來光明相王照幢功德如來善福處如來普智寶燄功德瞿那幢王如來一切世利益如來意名聞如來決了意如來毗摩闍訶耶如來法燈功德彌留如來婆伽拔帝勇步天行如來不死步如來眾神祇如來曉意喜如來功德善彌留如來阿婆摩奴夜如來海持意遊戲神通王如來不破意如來凉冷者如來辯才色如來得金蓋聚如來寂光幢上如來日如來月如來降化者如來無體患如來善分別如來善圓滿月如來善思名稱如來意如來聚如來無礙意如來智勇涉如來閻浮檀光明如來摩尼須彌留如來上方金剛威王相似如來妙色髻如來娑婆迦羅燈如來迦羅毗羅軍如來普光明功德彌留王如來最勝威如來瞿那蓮華功德胎藏如來智功德如來寂功德如來一切雲歡喜如來名稱實如來奮迅燄光明如來帝釋光如來婆羅主王功德胎藏如來寶功德如來善功德如來一切師子翅如來音分健如來鉢羅鼻迦耶如來法界電光如來堅健勇器仗捨如來實者如來天威如來功德孕如來成熟如來明照如來婆訶梨陀耶如來妙寶如來妙月願光如來方處智光幢意如來象耳如來分明如來高滿聚如來親意如來廣信如來法華相幢雲如來象者如來法海能雷如來住劫波如來優鉢羅耶如來法月光王如來普如來上如來微妙音王如來最妙如來最上彌留如來婆素天如來普智賢圓如來香燄光王如來寶如來愛如來難伏幢王進德如來妙智莊嚴王如來光威如來大德如來善華如來金色者摩尼作歡喜如來威聚寶燄山如來金剛最上天如來龍上如來虛空淨如來蓮華上王妙色髻如來最勝彌留如來智燄海如來善燈如來妙明如來普覺如來淨月如來光王聲如來自在如來寶步如來廣大智光無量覺如來法最上如來樹王如來優鉢羅耶如來熾盛如來大海無上光如來寶月蓮華上如來日天普聚雲功德如來法界蓮華妙上如來無垢覺普放解脫燄如來不動聚寶熾如來等示現法上無盡意如來善臂虛空上如來到彼岸大月蓮華上如來智勝福德海如來善遊步大淨摩尼月如來大光功德聚如來奮迅燄光明智自在如來法界意月如來歡喜海如來梵天供養無恐怖如來香光喜力海如來月上功德普端正如來雲幢般若積如來徧方瞿那功德最為上如來普觀察如來一切義現如來解脫者如來梵海如來淨照王如來華如來摩尼淨如來梵如來香聚王如來彌留燄如來世自在如來求那海如來散華常吉祥如來智日蓮華雲如來勝上功德威如來華光善證覺如來甘露彌留調伏地如來喜增長最勝日如來大瞿那金山華自在如來月面金剛碎如來最上明照師子燄如來妙法福德象如來大燈婆囉無生者如來善喜普香燄如來虛空圓淨無塵垢如來善明一切現如來無邊上光大功德如來具足願化月如來須彌遊步如來無垢意如來自在威聲王如來彌留聚王師子手如來香燄光明髻如來最勝寶孕靈自在如來善圓滿月摩尼妙如來大帝釋月華如來摩尼王如來清淨如來普作光明法自在如來無邊示現如來善福處寶嚴如來雲瞿那如來天燄如來月聚明燈最上行如來寶王功德如來月上燄火光如來光莊嚴師子如來勝主如來無憂如來作利益如來紫磨色者如來示現義月王如來摩婁多調上如來滿願雲王善化者如來寂光善住如來釋迦如來普十方世界如來金剛光明如來善德王如來無畏上如來日如來普賢如來無比月如來然燈如來優鉢羅世界如來毗盧遮那如來普照明如來無處畏如來月如來無上如來寶王如來香自在如來迦葉如來栴檀光世界如來蓮華最尊如來善住王如來初發意如來化如來無比如來淨明如來無垢力如來龍德如來真實如來寶所生如來真如來寶光月如來摩尼髻如來雲功德如來淨身如來廣覺如來明莊嚴如來普光如來華光如來天意如來仙勝如來寶燄山如來華如來善思義如來蓮華聚如來金華得如來藥王如來勇德如來神通威如來月王如來雲王如來光聚如來清淨如來福德身如來淵如來善遊步如來蓮華手如來瞿那得如來吉祥如來寶愛如來無邊威如來地玉如來光王如來光勝如來龍上如來妙語言如來多如來至無畏如來蓮華上如來牟尼聚如來大光如來寶燄如來彌婁光如來放光如來多光如來天淨如來香聚如來日所生如來名如來寶功德如來蓮華得如來虛空覺如來法光如來寶積如來光明雲如來淨光如來身光如來法名勝如來善光如來摩尼王如來善逝光如來師子吼如來無礙輪如來散華如來法見如來饒益王如來阿羅達如來廣光如來莊嚴王如來善燄光如來師子德如來那若華如來善生如來滿聚如來端正身如來摩尼月如來眾光如來波濤王如來大意身如來師子頰如來香聚王如來日天如來普聚如來精進軍如來


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十七卷目錄佛菩薩部彙考十一諸佛世尊如來菩薩尊者名經(諸如來三　諸菩薩一)

神異典第八十七卷

　　佛菩薩部彙考十一

　　諸佛世尊如來菩薩尊者名經

　　諸如來(三)

　　眾精進如來燄光王如來月光王如來最妙燈如來師子燄如來無上王如來大悲如來大器如來最上王如來眾功德如來寶光如來梵音王如來日月燈如來師子步如來光燄王如來普香如來智炬如來善住王如來羅睺天如來梵如來安詳步如來無上功德如來不空燄如來不思議功德如來妙上如來自在眾如來法眼如來羅睺賢如來定如來摩尼妙如來無憂功德如來大凉冷如來瞿那海功德如來法上如來三界救如來法盡如來阿輪伽如來意如來彌留主如來寶燄功德如來愛安慧如來蓮華孕功德如來大海如來法自在如來妙智如來那闍耶如來聚如來蓮華者如來燄熾功德如來不空行如來無邊上功德如來法力如來不動聚如來勝手如來那羅那如來首如來敷華德如來空體功德如來辯才眼如來彌留幢功德如來喜愛如來可畏意如來善色如來善意如來山頂最上威如來大智福地如來世間意如來自在德威如來法圓光如來熾盛如來善和二生如來真體法上如來善住如來師子奮迅行如來妙度意覺如來最為上如來世間主威如來法音幢如來頂藏如來力天梵天如來決了境界如來日燄如來三世相威形如來善度果報如來大商主如來色淨相威如來善調心如來地世如來寶華光明如來燄大帝釋如來法庫如來果利耶婆耶如來寂到彼岸如來善功德如來不可稱威如來寶彌留如來勝念如來震聲力王如來智最重上如來梵志如來師子遊戲王如來善可畏意如來善生跡如來甘露山威如來大瞿那如來善覺如來世間作光如來可畏最上如來堅固寶王世界清白如來上善德如來清淨世界如來普照明如來法圓光明髻如來一切寶火眷屬如來香象臂如來寶如來堅固金剛世界帝釋如來福德意如來多樂世界如來福德威如來眾生不定轉如來一切法界意月如來無垢意如來梵如來堅固蓮華世界上幢如來勝眷屬如來殊勝世界如來法界華如來無邊勇步如來一切妙度意覺如來無垢覺如來喜如來清淨莊嚴世界一切如來最上上如來安隱世界如來順色音如來無邊遊戲如來一切廣化自在如來清淨覺如來定如來明慧虛空世界一切如來種種說如來歡喜世界如來寶喚鳴如來無攀緣意如來一切最勝寶孕如來功德寶如來首如來廣大無邊世界一切如來大燄聚如來無畏世界如來喜樂光如來無邊無垢如來一切大眾帝釋如來無礙現如來淨如來寶積如來一切日月吉祥如來眾多世界明相如來無相如來智慧如來嚴如來香德世界香相無量勇健如來寶月如來一切海藏吉祥如來善住世界師子如來無量猛進如來華如來無漏世界醫王無量勇步如來寶蓋如來一切大智力聲如來金明世界金華如來無礙智善如來多如來寶治世界寶明無比威德如來月燈世界燈高德如來月意威神超越如來首安悅光威如來善導堅強虛空勝智頂髻施如來秋光無比普陰神樹如來賢力智慧光明喜王無量覺多勳如來妙御吉祥師子幢欣樂青蓮如來現義興光如來神聞如來無量曜如來明星仙勝徧方如來不虛見天首如來月眼雷音如來精進施光意如來月上明燈如來雲音語響寂滅如來燈王如來師子如來鼓音如來鳴德如來啼者如來知者如來無塵吼王如來師子步如來燄相如來威行如來星宿王如來調善如來大月如來金仙如來摩尼如來無量意如來寶嚴如來作光除畏善聽如來樹提藏山積如來寂月如來香燈如來甘露日如來安慰如來散燄如來成梨如來生黃如來燄積如來海意如來稱如來賢上如來功德如來富饒如來山聚如來光藏如來華聚如來無憂如來月形如來令世喜如來善住如來堅牢如來禪定如來思法海如來吼聲如來愍意如來分威如來無行如來功德愛如來寂光如來燄光頂上善賢如來世間重龍者形觀如來智意如來幢王如來甘露主如來仙者如來難調如來白體如來無仙如來明冠如來善齒如來月覺如來悲威如來端正如來化雲如來輪次如來華上如來賢者如來難降如來海門如來師子意如來無行如來善臂如來甘露音燈主空王如來寂意如來寶名羅漢藏樹王如來炬燈光藏智華如來大功德王者如來梵者如來師子叫裝板寂根如來梵海如來愛天定住法月如來雲陰如來寶稱如來寶胎如來不墮如來持髮如來無怨如來空王寶高如來甘露燄如來愛性如來照光如來慚愧賢如來香或如來河沙如來法海如來自王如來健光如來師子意如來實天如來寶言如法如來善賢如來戰勝法幢王如來想者如來寂淨如來真如如來勝行如來山或如來樹者不濁財如來滅下如來智者如來空王如來真乘如來法行如來甚音如來眾神祗如來法上如來燈者如來慈悲如來大目如來無邊如來剎證火幢王如來水滴寂幢王如來可畏吼者真乘如來怨藏行行如來踐蹈覆諸根如來世友如來力士如來真如如來慈悲地主如來大雲如來如如光如來化者如來牢上如來神通如來善意如來光明如來月者分闍耶如來月者善思利如來水者寶熾真如如來淨說饒燄如來貯聚一節光佛如來燄意如來叫智如來真空如來如如如來火意如來震聲如來不降輪如來梵面賢將如來慈悲大臂神通如來聚行木叉藥如來法月大不空如來智行作現如來慈悲意眼如來華者如來愛淨功德幢如來月月放燄如來慈悲眾生如來大淨寂王如來無邊光如來最力如來承者如來真如如來說利空王如來善者甘露聲如來寶仗月炬持如來相如來上如來寂定如來空王如來梵唱如來成利如來上燄大炬持如來作日如來飯蓋如來心王如來慈悲藥者如來善香如來解脫聲如來智勝如來王主真乘相鎧如來無邊如來頂上難勝聲如來主如來離暗如來盛威無缺求那聚求那如來相如來大座燄師子奮迅如來眾如來寶燄山如來功德如來大仙如來火燈大步如來人師子福德因如來甘露華如來無有倉庫如來不獨義如來瞿那熾最上功德如來法自在如來智幢如來日輪形上功德如來勝如來胎藏如來妙齋如來戒愛如來清淨眼如來有邊現如來定身體福德功德如來念如來微妙聲如來功德善思如來智燈如來懺淨如來悔方便師子幢如來力智威如來福德所得如來求那髮如來善思意法繖星覺如來大如來比功德如來月威如來愛幢如來應說如來思懺如來聖如來仙淨如來寶燈如來似月如來瞻仰觀如來甘露燄如來福德聚如來勝意如來善意如來廣如來滿足光明王如來善華嚴如來步梵意如來諸方觀羅漢威如來名稱幢如來湛福德處如來無淨覺如來熾威燄一聚天繖如來眾如來廣大智燄王如來樹王增長功德如來香醉如來意開如來月向如來已作利如來愛解脫如來蹴蹋勝寶月愛體如來實見如來妙名聞如來最欣威力如來義見如來善顏如來色愛如來帝沙如來有善華如來不祭祀得如來精進淨如來雲功德勝勝天國如來選擇者如來淨如來欣化雲如來善音功德如來波攪如來力軍如來寶德如來大功德如來難勝熾如來無邊意如來法得如來月聚如來廣如來佛得如來無有香如來照王如來胷面如來善行如來寶月者眾主王如來智得健得如來智者淨如來安詳行愛喜威主如來眾如來師子意如來法頭如來大願駛流功德如來海功德王如來寶上功德如來脫威天淨如來無礙力持如來雜色月如來熱光持寶如來快哉大步如來無邊莊嚴如來莊嚴光明如來王光明幢如來分陀利香如來現聚寂鳴如來無意步如來橋多那耶如來安詳莊嚴如來念業天瞋如來電燄日威如來轝王降刺如來法幢弓上如來明日大燈如來蓮華面如來大車淨意如來度泥放燄如來電燈幢王如來名聞友光如來諸方燈王如來諸燈光王如來奢摩它幢如來名稱淨如來世間福德處如來善福處威如來無垢威幢王如來作光月幢如來雷聲震幢如來布雲月色如來斗帳散華如來御車國如來名稱相義愛如來寶覺現月如來華覺心意如來悔愛擊雲如來拔疑明愛如來日燈現愛如來易事愛明如來山積愛衣如來滅癡決覺如來毫毛功德王如來山淨火光如來幢月大名如來普身擇色如來法炬寶帳聲如來普光月幢如來上國寶幢如來愛懺世愛如來佛寶生功德如來善覆熾幢如來脫日威巧如來寶淨如來行淨如來福德形功德如來世塔捨寶如來求那幢如來師子膝如來師子奮迅雷如來上灰明意如來光叫巧智如來普寶實用如來成步如來勇步行如來寂醉樂叫如來愛付信如來不濯意如來淨苦行寶燄如來淨安住如來眾愛恐牢如來聖降攝擇如來叫名稱幢王如來解脫勇如來牢固光如來福德勢如來華幢王眾如來難降伏如來雜色月如來興無畏如來意喜威如來不死憂如來山帝積如來有邊意如來火所覆如來不死淨如來熾盛熾如來堅精進如來師子鳴如來普覺者如來可喜分如來名稱幢如來娑羅王如來師子聲如來甘露名如來甘露光如來不怯鳴如來師子身如來捨駛流如來自在王如來不住思如來已智聲如來聖者華如來大寶幢如來法三昧光聲如來等助思如來降伏威如來功德華如來庶幾光如來池清淨如來大名稱梵德威力如來勝繖法炎如來龍喜寶炎如來捨洪水大稱如來蓮華引月者如來擇聲光曉如來雲燈如來迦婁波耶如來調怨敵如來香喜如來最上功德色或樂堅如來善燄月光如來妙音月豐聲如來橋梁者數得如來應天分助如來鼓音王利益身上如來細覺疾行如來精意空施如來眾香手勝王如來頻婆下與命如來善恩華蓋如來香王如來僧伽多那親勇步天上如來智解脫意如來或力熱光如來實燄火光如來寶來自光明如來除疑惑眼者如來導師令淨如來世燈明善德如來雲藏如來校者善星如來無死香光如來不虛見大名如來安詳眼寂行如來法思華齒如來寶財如來那羅那那如來無行如來捨塵者如來降意殊勝如來超越駛流如來失母寶聲如來大悲大須彌如來無邊樂使者如來寶輪雲藏如來寶蓮華如來錠耀分上如來不離首威如來善住妙英如來勢功德喜王如來無邊現善長如來功德供養如來執華如來寶華如來寶光如來無邊顯如來交藏如來勇力苦行如來善導如來愛英如來救脫實聲如來德幢毗羅摩如來莊嚴眼廣信如來淨王多寶如來法空燈如來憶識如來微妙如來紫上次堅如來醫氏安詳如來分陀利華幢如來閻浮上伏愛如來那羅延者如來賢光如來彌留聚王如來南斗宿如來無等如來龍解脫體無比名稱如來慧業華光如來德幢行菩提如來明珠髻大力如來大燈堅誓如來水天善色如來除畏軍陀如來梵鳴如教如來微妙勝天如來怛車勇步如來除愛樂身如來瞿那或供如來賢上善音如來大燈福燄如來堅雨華山如來智幢寂伏如來雲震倚鳴如來智音實健如來垂臂自光如來主王善愛如來雲覆寶稱如來化威海者如來金得大威如來樂身實聚如來聲智日威如來度王藥者如來施一愛分如來紅華功德如來名上大華如來善威月燄如來人月住香如來叫威善臂如來聲寂眾明如來日胎結者如來華積致沙如來無邊鎧甲如來凡行大車如來地威眾首如來雲沫舍摩如來善根樂識如來訶毀燄威如來善調梵者如來威聚怨調如來求那分別如來牛主善鳴如來堅勝除疑如來醫上如來足智知如來月相天華如來雲鳴師子者如來生覺持鬘如來無相安詳上世如來大愛命威如來心華普覺如來燄意賢光如來慈者如來苦行海如來小月華山如來金剛雲力如來脫取度泥如來雲域庠音不損如來寂意月齊如來軍陀法手如來自者牢華如來調伏如來持不死如來異事華幢如來勝威可覺如來因上自稱如來人上佛陀大德如來滅怖去聲如來月胎電憶如來火燄或王如來龍上如來師子助如來墮意自行如來天華燈者如來智步安詳如來堅雨雲鳴勇健如來密面善威如來賢光不死如來或者華山如來珊地如來凉冷相如來大叫庠音如來智幢調上如來窄陿智音如來轉眼賢光寶出如來閃得智幢如來寶稱燄聚如來金剛光如來可畏蓮華最上王如來自在威聲王如來香光喜力海如來寶妙功德王如來堅勇軍戎仗捨如來師子安詳行如來星宿王如來婆娑婆如來一切瞿那妙莊嚴如來普智幢音王如來瞿那功德海如來最上彌留王如來解脫蓮華功德如來無礙法界燈如來常吉祥如來雲摩音如來無垢法山智峰光如來普智賢彌留如來婆伽婆智上如來非一明光王如來無垢瞿那燄光如來寶頂彌留燈如來雞薩羅如來修梨那如來法海波濤功德王如來寶燄山彌留如來無邊智牛王如來智日蓮華雲如來無邊瞿那海光如來無量香光明如來嚴熾威如來神通幢如來毗盧遮那光莊嚴如來普智光彌留如來精進最上王如來智燄雲光明如來毗盧遮那淨王如來破散翳雲王如來齊整音如來大華如來大熾光如來虛空雨雲如來尼俱陀如來妙意鳴如來師子體如來天邊如來光照如來福德幢如來意喜思如來族色力雲如來求那形如來最上燈如來甘露眼如來虛空圓燄如來善生如來輭弱鳴如來不降伏威如來求那青如來不死華如來微細主如來善觀鎧甲如來不死思如來丈夫勝如來娑羅主王如來求那華如來雜色形如來師子力如來蓮華胎孕如來大燈如來上名稱如來駛流幢燈如來心求那如來無量威如來功德友如來大雲并雨如來無礙鳴如來精妙香如來瞿那燄光如來音喜鳴如來作光明如來歡喜德如來除怖毛豎如來自光如來鼓雲音如來娑羅帝王如來菩提光如來師子鳴如來龍臂主如來名稱初出如來端王鳴如來調伏根如來光明宿陀如來功德香如來無垢思如來功德淨如來無障礙眼如來勝天如來無有瞋如來彌留聚王如來人名聞如來思愛胎如來師子畏如來瞻婆迦者如來羅漢隨如來師子光如來諸方燈明如來蓮華形如來清淨音如來平等感如來令散疑意如來陀羅尼自在如來大勝如來世間無上華如來那羅延者如來甘露名稱如來迷諸方便如來求那積聚如來善現如來得它供養如來迦陵伽王如來福德莊嚴如來求那聚德如來孫陀羅念信如來法力如來阿彌梨多耶如來求那勇步如來無比名稱如來諸天供養如來求那貯積如來法意如來求那最勝如來薄祈羅陀如來耆致多耶如來虛空分別如來支低迦福處如來度意如來最勝師子鳴如來求那威燄如來殊帝沙迦如來無量光眼如來不空勇步如來愛月如來法財峯聚如來決定華貯積如來最上名稱如來求那莊校如來出世間者如來善面如來具容勝行如來平等禪定如來無量名稱如來功德威色如來長上功德如來極力如來大水勇步如來瞿那摩尼如來寐促梨耶如來求那善來如來因陀羅將如來智國如來善調善望如來大精進思如來羅漢名稱如來毗羅摩王如來無有比喻如來樂實如來大燈福臂如來瞿那幢王如來不思議形如來忍燈功德如來無譬喻名稱如來明徹善山如來大仙極意如來智聲如來深意如來福德形如來大天凉冷如來大燈明如來寂光如來梵氏如來寶自在如來寶(閏)如來實顯如來普信相華如來善度眼如來深重思如來難降幢如來無諍行如來樹如來法形如來月智如來師子平如來彌留燈如來尊長說王如來愛師智慧如來法行行如來揭婆耶如來無邊顯如來大思惟如來寶形如來慧業如來善示現如來善度意如來大髻多勳如來善知者如來龍觀智意如來求那嚴如來龍仙眾信如來象如來雜音如來轉勝如來無憂闇如來東方燈如來天信如來大堅如來上山慈力如來妙聲堅意如來最名聞如來堅強天淨如來六通音如來月燈如來善住如來不死者如來辨國如來色者眉間如來住利智如來名聞如來可喜如來求那熏如來身尊愛目如來步如來富沙如來上寶如來瞿那鬘如來無邊稱如來天色火青如來勝龍遊戲如來善賢如來嚴意如來無行生如來離憂牢眼如來上鳴音如來燄王如來實相如來捨惡道如來示誨幢如來滿意淨華如來愛髻如來喜幢愛目如來師子行如來稱聲眾塔如來相如來火車如來相意如來聖所生如來阿彌陀如來真髮辨論如來捨癲降伏如來願饒心健如來上名稱如來紫幢無畏如來富沙如來耶叫王如來梵氏如來祭祀德如來日月光如來攝選稱王如來住速疾如來無憂性行如來聲安詳如來方成有意如來分如來樹提如來善愛如來形示現如來摩尼淨如來無邊鳴聲如來相意人蓮華如來有衣威如來三界供養如來最上所供如來月面鏡光如來木叉幢如來虛空智如來風疾功德如來天德雲王如來法空王如來諸方名稱如來不死心行如來付信速王如來最威儀如來尼胎藏如來憂陀那天如來興盛莊嚴王如來釋迦文如來豪功德形如來求那積光如來寂下妙天如來寶幢旛如來無邊燄如來瞻波迦燈如來賢最光明尊如來善明燈如來須梨耶耶如來婆羅破耶如來盡見與恩如來正音聲如來生功德如來何羅闍耶如來威燄憍陳如如來不虛嚴如來堅意善顏如來寶者善思如來月悅弗沙如來大明山如來金剛世界無邊眼如來普明德世界無邊光明如來寶蓋上德如來無量作名聞如來妙肩如來寶生世界寶積如來普清淨世界如來不虛稱如來正覺世界無量寶如來普度眾難世界自尊如來眾德吉世界日月英如來極高王如來無量光明月華如來一切寶王如來善住王如來不思議大力如來普邊金光世界如來無比月如來一切眾德成如來普無邊德明王如來白蓮華生如來娑羅如來喜幢如來普放光如來盡精進如來一切悲精進如來須彌頂上王如來喜生德如來無量寶莊嚴如來一切尸棄聖如來不虛精進如來賢世界如來蓮華上如來一切毗舍浮如來法世界如來示誨幢如來一切毗舍婆如來多伽羅尸棄如來帝釋世界如來作法如來蓮華世界如來瞿曇如來無邊明如來一切憍陳如如來普虛空無邊如來普世界無量如來殊勝世界如來堅固蓮華上幢如來神聞如來光明尊如來普放香如來無礙音聲如來一切香象如來大明世界如來妙勝如來蓮華自在如來無量光明如來龍仙如來一切香彌樓如來無量聲如來日光世界如來日月光明如來宗守光如來普照明如來普陰如來善思嚴如來無量勳寶綿淨王如來未來界彌勒如來離垢心普現如來虛空淨大目如來眾華世界華蓋如來十八億佛剎如來恆河沙寶如來諸佛土淨離塵垢淨如來無數百千佛土莊飾德寶如來一切虛空意如來頂生王如來輭美世界美德如來光聚如來捨洪水如來大覺栴檀香如來西北方青琉璃世界身相如來金剛一乘度如來堅固旃檀梵幢如來載諸淨金剛剎如來離憂如來不思議威德王如來普陰如來身分上如來無邊明如來眾相樂無相如來無相海世界華上如來北方彌樓嚴如來紫幢如來寶生海彌樓如來自在如來月聞王如來月出光如來聖如來大如來增千光如來寶出光如來娑羅王如來流布王如來須彌燈王如來寶相如來法界輪幢如來普明如來淨華宿王智如來寶光明如來寂靜光如來多寶如來師子如來迦葉如來普善化演法音如來無邊智慧光圓滿幢如來月覺如來無礙智幢如來無上月如來虛空智王如來普光如來雨香王如來金寶光明如來無限眼王如來寶娑羅王如來法觀如來百十億光明如來智流布如來無邊明聖如來寶高王如來寶生德如來寶蓮華勝如來名聞力如來流布王勝如來天王如來寶相如來法積如來香燈如來光明如來法明如來不動月如來香明如來香光明如來稱英如來大光如來梵德如來寶好如來名稱如來淨光如來妙香如來尊自在如來智光如來月光明如來仙剛如來淨王如來快樂如來寶海如來明燈如來龍仙如來法持如來寶智慧如來開光如來燈尊王如來名聞如來慧王如來妙寶如來上首如來須彌如來吉祥如來上嚴如來寶德步如來導龍如來頂生王如來紫幢如來善思如來寶照明如來虛空如來無畏上如來釋迦文佛如來寶窟如來普嚴觀智如來無等大光明如來梵天如來寶出光如來普陰如來無量相如來無量境界如來覺華光如來淨眼如來蓮華生德如來慧王如來大神通如來名光如來蓮華上如來妙樂善眾如來月英豐如來吉利如來吉祥如意如來無邊高力王如來無畏上如來普眼如來智生德聚如來東方無畏如來普世界法幢如來西方無量壽如來善覺如來照明世界如來善建立如來梵德如來蓮華生德如來南方智聚如來普世界智燈如來上方智光如來苦行如來眾華世界如來見真諦如來白蓋如來無邊德生如來西方智山如來普世界天王如來摩尼清淨雲如來滿足如來蓮華世界如來無處畏如來上德如來無邊彌樓如來北方那羅延如來普世界釋迦如來下方不虛步如來究竟如來香流世界如來大主領如來廣智如來寶華奮迅如來西方阿彌陀如來普世界然燈如來北方妙鼓聲如來日照如來善明世界如來無垢稱如來香窟如來大音世界如來上善德如來普世界無憂如來無比月如來賢首如來旃檀世界如來星宿月如來華窟如來眾明世界如來多所念如來普世界梵音如來至彼岸如來未來如來真珠世界如來不壞相如來妙見如來青華世界如來普自在如來普世界上幢如來寶火如來滿月如來妙音世界如來尊自在如來不動如來娑羅世界如來過去七如來弗沙如來妙眼如來現在如來虛空世界如來盡精進如來光照如來莊嚴世界如來滅罪八如來明星如來無畏如來善業如來莊嚴世界如來一切功德嚴如來香彌樓世界香象如來無量梵音聲如來西北方香明如來安立王如來無量出生如來上香彌樓如來月勝功德如來無量種奮迅如來智自在香明如來香積如來嚴淨法王如來一切光明聖如來普無邊香象不動如來無量虛空等如來無邊智光明如來毗舍浮如來無量法幢如來無垢稱王如來寶聚善德如來寶智首無上如來寶華德普觀如來堅要如來虛空淨王如來虛空世界如來釋迦如來普無邊婆羅王如來東南方金林世界精進如來一切妙見如來佛法自在如來調御如來燈明如來月燈光如來阿彌陀如來照明世界月辯如來師子吼如來善上首如來金剛藏如來上善德如來一切蓮華自在如來金華如來覺華生德如來無邊光明如來明王如來善建立如來開化如來寶蓋如來金光如來蓮華光如來寶彌樓如來無邊德嚴如來名流十方如來日月光如來然燈如來寶蓮華步如來大明如來轉法輪如來精進軍如來仰諸天如來達磨如來明燈如來寶智慧如來上華香聚如來普嚴如來光聚如來不虛見如來香明如來常滅度如來一切贊歎未來十方忍世界彌勒如來吉祥如來作方如來無量力如來壞諸驚畏如來梵音如來華蓋如來虛空寂如來光明如來無定願如來一切贊歎未來離垢心世界普現如來寶王如來日燈如來離垢相如來弗沙香像如來自王如來安住如來不虛德如來金光如來善住意如來一切贊歎過去無量動寶綿淨王如來光明王如來聞力王如來大聲眼如來華生德如來香盡如來無邊功德精進嚴如來勇首超高須彌如來法觀如來無畏王如來寶勝光明如來波頭摩勝如來無言勝如來金海如來樹王如來知華寶光明勝如來須彌留聚集如來德首如來雜華生德如來淨輪旛如來轉法輪如來梵精進如來稱力王如來離憂如來散一切縛具足王如來一億諸佛普集如來吉祥如來無量聲如來須彌留聚如來碎金剛堅如來千光明如來山王如來明德如來無邊虛空自在如來無邊行自在如來離臂如來雜寶華嚴如來鼓音王如來雜華生如來不虛嚴如來無邊明如來無垢如來海持覺娛樂神通如來種種華勝成就如來寶蓋如來上香王如來佛華生德如來見一切緣如來彌樓肩如來雜華如來藥王如來寶揚威神超王如來無邊自在力如來作方如來慈音寂首如來施名聞如來寶光明如來等徧明如來栴檀德如來上首如來普照常明德海王如來積諸功德如來寶形如來不虛力如來優鉢羅德如來須彌頂王如來無邊光如來勝王如來寶華如來法輪光音聲王如來最高德彌樓如來持炬如來栴檀香德如來不動智如來無相音如來娑羅王如來無垢光如來等行如來一切眾寶緻色持如來無數精進興豐如來寶上如來阿彌陀如來無邊德積如來善思願成如來無上光如來智聚如來現智如來無量光明最勝如來無邊自在力如來相王如來不變動月如來明珠髻如來無量音如來須彌步如來自在王如來淨覺如來成就一切諸剎豐如來華世界寶自在如來開光如來大名山如來無量覺如來無量耀如來最威儀如來安氏如來寶氏如來聖慧名聞如來一切眾德成如來誠英如來淨慧德豐如來因陀羅如來如法行如來普幢健如來瞿那臂如來成得如來淨身如來堪供養如來大現如來華光如來燄威如來法上稱如來頻耆羅婆如來軍陀功德如來無邊或如來空住如來念光如來分茶利無諸患如來東南方治地如來智日如來瞿那功德如來無邊慧成如來滅諸怖畏如來無邊高力王如來一切緣中自在現佛相如來方流布嚴如來賢勇如來廣耀如來蓮華具足王如來喻日光王如來真性上首如來藥師具足王如來普守增上雲音王如來無邊智贊如來雨王如來放光如來唯首陀失利如來犍陀羅耶如來樹根華王如來無邊香彌樓如來發心莊嚴一切眾生心如來寶蓋照空如來梵慧如來覺積如來威嚴生高王如來月殿清淨如來善變無形如來滅諸受自在如來不思議功德明王如來淨慧德豐如來法最如來智稱如來示眾生深心如來淨寶興豐如來電燈旛王如來淨華宿王智如來多摩羅跋栴檀香如來雜華生德如來光明如來不動如來月殿尊音王如來鉢地那耶如來悲威德如來疾行雲如來燈燄開敷如來乾闥婆耶如來富彌留如來尸利毬多如來雲徐步如來成利鎧如來無邊手如來毫相齒如來善思惟摩如來網光相如來普方威如來名稱山雲如來華燄海燈如來火燈明如來無礙力持如來吉祥蜜如來到彼岸如來正觀鎧如來人自在如來頂上王如來智自在王如來身勝如來證我如來世帝釋如來因王如來師子嚬申力如來除兩圓如來網燄光如來普智震雲如來因上如來梵海如來火帝釋如來行雲如來鉢利髴婆夜如來不死光如來法輪震聲如來淨輪旛如來勝威如來勝意如來難降幢如來名稱習如來五百普光如來忍辱燈如來無量聲如來不厭見身如來愛者如來日月如來勇猛仙如來無量命如來妙吼聲王如來清淨心如來華如來牛王如來英如來虛空門如來一切瞿那王如來無畏莊嚴如來不齊光如來香勝彌留如來稱如來方燈如來分如來虛空聲如來破散魔力聲如來無上彌留如來婆祇車如來分別彌留如來難降伏如來降伏金剛堅如來蓮華上如來阿芻婆夜如來安詳莊嚴如來喜賢名稱如來虛空思如來北方金剛王如來求那子如來善說清淨幢如來最行上如來安祥苦行如來毗瑠奴王如來流水大雲如來空名稱如來千雲雷聲王如來高明如來持無礙如來大興雲如來大雨如來雨足尊如來自光明如來勝光明如來護世知足如來微妙如來廣信如來莊嚴如來帝釋幢如來無處畏如來利益如來梵吉祥如來閻浮上如來世間主如來龍光如來光王如來大雲蓋如來法主王如來勝上如來大雲輪如來圓光明如來作光明如來一切瞿那所生功德如來清淨光明如來星宿王如來智上如來華積如來悉達多如來持雲雨如來分陀利如來珠光如來金華如來香功德如來最勝眾如來寶室如來梵彌留如來無邊身如來無邊華如來功德海照耀曼茶羅吉祥如來善安隱如來種種摩尼如來無動安詳行如來勝功德如來一切事見如來大智力聲如來無邊色雲如來大雲滿海如來飛雲如來金山如來瞿那王光明如來寶最上功德如來法界普明如來虛空音如來寶健步如來寶鎧甲如來寶上功德如來法海如來一切廣博金口高勇光明幢頂如來諸法光王如來師子德如來無垢月威王如來最勝香牛王如來佛華生德如來無量瞿那功德如來善生如來須彌聚如來寶娑羅如來發心轉法輪如來善音功德如來無邊功德莊嚴如來蓮華功德所生如來須彌頂上王如來作無畏如來勝瞿那莊嚴如來最上燄如來無邊光如來無邊眼如來普功德如來無邊功德安住如來蓮華王如來最上王如來善滿肩如來無邊鎧如來金剛王如來功德光明如來日月吉祥如來法功德如來吉祥雲如來智最上功德如來出生功德如來蓮華最上功德如來普藏主雲王燈如來佛華最上王如來大雲燄如來善安詳牛王如來最上鎧如來無相音如來無定願如來寶所得如來無邊安詳緩步如來金剛幢如來法界形如來示現雲如來攀緣鎧如來放光燄如來大善現雲如來海藏吉祥如來無邊日如來大香雲如來月上寶功德如來眾生調御如來寶華所生功德如來無邊光明彌留香王如來優波羅功德如來轉胎孕如來願善思成就如來清淨目如來無礙輪如來無上燄如來斷怯弱如來蓮華所生功德如來大蓮華如來廣出雲如來相彌留如來雲徐步如來海功德如來大自在雲如來性現出雲如來栴檀舍如來別彌畱如來不死甘露華如來不空遊步如來示現一切攀緣如來無量瞿那功德如來優波羅功德如來梵功德如來喜所生功德如來安住鎧如來功德生如來功德藏如來勝鬬戰如來無礙安祥緩步如來虛空聲如來大涌雲如來不空燈如來不死音如來善安住如來大降雨雲如來示現功德如來光明相如來作然燈如來無塵意牛王如來不空名稱如來寶優鉢羅功德如來無邊牛王遊步如來瞿那王安住如來佛華燄如來華備具功德如來雲精進如來華所生如來寶所生如來大燄聚如來不空安詳遊步如來雲支分如來寶燄聚如來乘上雲如來刀成利如來海胎藏如來歡意出華如來智燄威德如來無畏上日月如來妙勝龍仙如來自境界如來善明燈寶相如來天喜如來大威聚如來寂光王賢力如來無邊覺威力如來法輪光震聲王如來智炬光明王如來寶聲如來蓮華最上功德如來天滿如來寶燈王如來寶華功德如來明力如來天王如來胎藏聚吼王普燄如來虛空覺如來無比智如來無邊無礙力如來善福處如來實功德光幢如來光圓山頂王如來堅牢精進法自在智幢如來智所覺善住意如來智者如來月聲如來大思如來無邊上功德如來無量金剛功德如來淨如來善住恩如來體如如善面如來跋檀多有邊示現如來那羅延勇步如來月威勢力如來妙明妙覺嚴意如來愛示現威光如來天淨如來無譬喻名稱功德供養如來廣明智海幢如來顯赫諸方如來二十萬天華幢如來無比月寶蓋如來勝上娑羅如來大主領如來大光明寶力如來淨色如來大勇步如來蓮華功德如來華真體功德如來無彌婁只帝耶如來法燄山幢王如來勝光如來無量真體功德如來普寶如來蓮華聲如來一切功德如來天燄如來龍天如來光明散燄王如來大相如來名稱愛如來無惱覺如來求那福處如來福德愛如來善辯覺普鳴如來金摩尼山聲如來孫陀羅燄如來法燄熾威王如來月境界梵功德如來寂意如來普勝如來曉光如來智燄海功德如來深法光王功德如來諸天供如來日光明如來體如如華覺如來攝名稱如來成名如來覺者如來陀羅尼自在如來無邊精進如來大堅如來大勝如來天信如來寶自在天華如來龍喜如來善示現如來華幢如來慙愧覺者如來求那孕功德如來優鉢羅香如來自在瞿那幢王如來善建立一蓋如來紫上善恩如來見真諦如來普光明寂定如來普淨如來大精進如來無邊光功德如來微妙聲功德如來法雲城光燈王如來普日光明王如來寶威如來普光眾上功德如來聞覺如來達摩耶如來智藏功德如來月愛如來仙華如來法遊戲駛幢功德如來難勝愛如來羅漢眼如來求那威聚如來戒供養如來說福處智持如來法雷震聲王如來香上功德如來天功德胎藏如來意喜現無色淨如來日燄如來實聲如來普觀如來諸天所供養如來一切音聲功德如來神通淨如來上名稱如來體如如月面如來大彌婁如來道遊戲步如來婆耆羅洟者如來光明最上如來普香如來普淨如來甘步如來可讚歎仁威如來無死如來月功德諸香無礙示現如來瞿那燄幢王如來羅漢金剛如來師子安詳步行如來天王藏智勝如來善德然燈如來善住意如來自光明智者如來智力如來勝功德如來虛空雲功德如來善說名功德如來法海光雷音王如來巧善燈藏王如來大鳴如來蓮華真體功德如來梵合如來寶光明如來蓮華功德如來相淨如來天鳴如來法輪月最上功德如來求那燄如來福德步如來智上功德如來正覺者如來羅漢淨華上如來甘露威法燈如來真體功德如來寶功德燈幢如來無量色可喜威如來樂目如來地淨如來至持如來明蓮華功德如來智優鉢羅功德如來婆須達如來無憂國如來體如如人月如來大名聞那羅延者如來孫陀羅念信如來求那勇步如來日香日面精意如來大苦行摩婁如來香喜如來大華得如來賢光如來寂根如來法意如來彌婁只帝耶如來法界音聲如來無縛無疑摩尼如來福德愛大力如來迦葉神聞如來應供養如來法空王利益如來淨著如來求那喜如來金幢王功德如來法界形功德如來須多殊摩醯多如來毗盧遮那藏如來炬持如來火善香明功德如來大勇如來彌婁光如來虛空功德如來益愛如來波持如來無邊德真體功德如來求那覺如來不死淨如來大功德力如來雜色月如來無量費熾幢如來意光明月威如來梵聲月蓋如來寶燈普明幢如來羅漢愛不汙染如來勝愛如來大燄如來淨面如來智妙藏功德如來寶優鉢羅功德如來求那淨如來牢精進如來體如如和合如來道蓮華如來最為首行如來波羅那善意如來大遊戲步如來善觀如來善國如來威燄如來普盡色虛空如來堅步如來上功德如來陀耶如來法燈如來善蓋如來奢羅達底耶如來平等求那如來最勝法幢饒香如來天國如來師子牙如來聞聲功德如來寂食如來華形如來三昧像最上功德如來求那臂如來不死燄如來華光如來勝摩如來大燈明如來水幢如來雷震名王如來月燈如來不死求那如來無礙眼如來決了思惟如來善覺思如來福德莊嚴如來平等禪定如來大仙如來寶形如來揭婆耶如來勝龍如來寶燄幢王如來法形如來促寐梨耶如來歡喜德如來最上名稱如來福德形如來甘露名稱如來降伏諸怨如來大天如來辨輪如來上鳴音如來富沙如來羅漢名稱智聲如來善淨業幢如來親勇步如來耆致多耶如來最上燈如來雜色聲鳴如來無礙超越如來愛師如來說王如來六通音如來叫王如來成利思惟雜音如來賢相幢王如來龍臂王如來超越駛流如來鼓雲音如來愛摩婁多功德供養如來善山如來燄王如來富沙耶如來火青如來降伏神祇如來願饒如來勝聲思惟如來無礙鳴如來寶燄幢王如來妙意鳴如來無量名稱如來不死清淨如來天幢如來水王如來精妙香如來智者如來求那莊嚴相華如來一切世間愛如來功德友如來師子如來堅牢如來樹幢如來清淨音如來無比名稱如來滿意如來慈力如來高豪如來勝思如來無垢思如來辨國如來迦婁波耶如來地威如來師子遊戲步如來清淨意如來無垢名稱如來道威如來熾盛威如來善淨業幢如來善望如來威力如來法葩如來愛光如來大熾光如來普信如來瞿那摩尼降伏如來盡見智者愛如來無惱覺如來那羅延耶如來益思如來端正分如來殊帝沙迦如來福臂明徹如來雲鳴如來上形如來微妙鳴如來智意如來瞿那幢王如來善才如來決定華貯積如來功德淨如來毗盧摩王如來勝音如來熾盛光如來無畏名聞普覺牢眼如來智開如來樂光如來功德鳴如來智慧如來娑耆羅它如來善燈如來師子勇步行如來般若智如來無量莊嚴如來自熏如來不死憂如來智威如來山王如來海覺如來賢者如來智海如來甘露無憂如來善光明如來無邊辨才幢如來寶蓮華光胎藏如來金堅剛海幢雲如來求那主刧波如來瞿那瞿致力如來常涅槃者如來燄圓身如來威最上如來羅藏如來堅硬如來分別智音如來紫磨色者如來樓遮如來一切因陀羅上如來金剛師子如來世帝釋如來恣態鳴如來自主如來龍聲如來善堅智光燄形聚如來不失瞿那如來相莊嚴身如來明主如來月上功德如來樂智如來師子國如來無邊求那如來毗世法天如來一切光幢功德如來栴檀香功德如來無邊星宿眾牛王如來虛空上如來法自在山王如來光意如來燄月毫雲如來多迦羅髻平等如來無量覺如來婆訶梨陀耶如來不虛安詳遊步如來示現一切眾生牛王如來善相彌留如來辯才聚如來無邊彌留香如來一切瓔珞牛王現如來光明圓者如來彌留威如來大風輪雲如來智得如來乾闥婆王如來叫名稱如來那羅延無行如來光明無垢胎藏如來地功德時節威如來名稱上名稱如來世間手得利如來威自在勝如來真陀那如來安住利如來瓔珞如來香醉如來甘喜莊嚴如來不空著鎧如來持輪如來一切名稱無量如來寶王功德如來寂靜意如來功德烽如來合燄如來華明如來眾生虛空心形像如來解脫諸羅如來燄月毫雲如來摩拭如來勇力遊步如來善友如來無小意如來普功德雲如來不動者無如來一切彌留功德如來蓮華最功德如來一切有我慢拔除如來善分別如來初發心斷疑如來根體如來勝妙彌留如來蓮華功德胎藏如來無錯意如來婆羅西那耶如來不空說名功德如來發意一切眾生莊嚴如來難伏彌留如來普觀察如來海彌留最上如來一切眾生不斷鎧如來光明普照如來摩尼輪如來香燈吉祥如來蓮華藏如來平等威如來福德莊嚴如來一切功德如來無驚怖如來善福德地愛因如來不棄撲名稱如來道遊戲步如來羅漢藏如來智所得如來眾生羯波如來至實功德如來無畏友如來福德地處樂願如來不可量幢王如來大水勇步如來神通淨如來功德積如來甘露香如來真有功德智相如來勇力苦行如來覺者喜陳光如來求那積聚相幢如來莊嚴眼如來住利智如來端正鳴如來月上功德淨現如來大水勇步如來苦行主如來美形如來盡法海寶幢王如來顯赫天華如來淨月如來愛行如來最上國摩婁如來善月虛空如來福德燈威至如來月孕如來光明最上如來華光如來攝覺賢光如來上色如來自闇如來實勇步波持如來勝德光思如來五上如來怯行如來利思現聚相王如來月天如來諸香妙聲如來大力無聲如來真有功德善方如來放光如來叫鳴覺天如來密燄牢華如來不錯覺者曉明如來月明如來捨𩰚諍聖眼如來器鳴如來無邊燄光如來妙音如來國供養如來不現如來大名如來金華燄幢如來月幢如來無邊色普藏如來勝將名稱如來上無諍覺如來仁威去有如來法華如來普行者愛衣如來智開如來婆那如來避無諍行如來燈王如來寂醉如來諸羅如來猛用行如來正值如來威頭如來有丈夫上如來菩提分華身如來拔煩惱如來無倒如來叫聲日如來仙藏如來天冠如來依利行如來恐怖如來無思如來羅漢名稱如來五百普光明如來求那上如來知持者如來最行上如來求那開如來善喜如來堅牢如來真如遊步如來威賢功德如來功德寶光明如來寶蓋勝光明如來勝覺行如來同蓮華如來瓔珞如來佛幢如來燄海面燈如來千雲音王如來功德王光明如來師子多羅稱如來日月光明如來吉祥微妙如來寶王功德如來金剛無垢日燄雲如來大悲摩尼者如來廣覺如來清淨光明如來彌留功德如來蓮華最上如來金剛如來喜樂光如來無畏莊嚴如來梵威自在三寶如來天冠功德海如來香聚法圓光如來栴檀如來普觀如來智自在如來虛空如來清淨如來金剛仙如來滿聚無上功德如來脫一切畏如來月光自在虛空等智如來法界智燈如來香最勝彌留如來法界廣智如來寶德髻如來大燄聚清淨覺如來淨覺燈王如來魔王華燄如來善生如來龍德如來須彌遊步如來最上月如來普光如來虛空如來藏寶聚如來寶燄山燈如來多摩羅跋如來虛空覺如來正金莊如來眾帝釋如來普德華威如來勝天如來燄聚如來山積如來梵聲師子月如來仙勝法音幢如來歡欣如來善思議勇德瞿那眾勝如來須彌王如來最力功德華藏如來無礙智善如來寂香意主如來無言最上如來普智震雲如來寶頂燄山燈如來大智福地如來普覺者如來智燄海自帝釋如來寶燄華天如來金仙最妙如來寂王光聚如來無憂功德自在眾如來淨光蓮華上色眼如來梵志賢護如來因陀羅意如來寶山燈德如來雲音如來化自在如來善梵圓光如來善華如來月相如來成利如來燄光無處界如來寶愛月光王如來帝沙如來淨智者如來海意如來世燈功德如來牟羅耶如來善意無垢明照如來眾勝解脫如來蓮華上燄真如遊步如來妙月願光如來滿足妙如來天威如來善度如來果報如來福德意如來重懺悔色勝愛如來寶上幢王如來法光華聚如來普身如來生覺如來因陀羅上如來最勝色如來善音牟尼聚法見如來寶熾龍聲如來普光明髻如來安詳苦行如來華光如來普智者如來大現香光如來化威喜樂天首如來善調無礙意如來饒燄法蓮華如來華明如來燄熾髻妙覺如來月燈如來實相如來雲摩音如來福德無畏生者如來無著意月如來勇行步象如來無相智慧如來廣大智光如來山功德莊嚴如來智自在勝如來寶帝釋如來解脫月最勝眾如來莊嚴世界如來香德如來寶明德如來定光如來淨覺如來日月燈明王如來蓮華敷力如來覺世界寶彌樓如來上方香光如來隨喜世界普明如來無量劫聖如來無量寶化光明如來香德世界香相如來眾真寶如來無邊稱如來安隱世界上寶如來大精進勇力如來香德如來光明世界如來吉祥世界如來常照明香彌樓如來一切淨光如來香聚如來寶王如來頂生王如來普賢如來幢相如來明輪如來蓮華最尊如來無勝世界德勝如來寶火如來多寶如來喜幢如來妙華如來栴檀窟聖如來寶生德如來妙華如來極高德如來大光明如來佛自在嚴如來善明燈如來香光明世界如來上如來大力如來靈山會上釋迦如來上族如來寶華如來紫金光如來天自在世界如來無量華聖如來大雲光如來無量上方智光如來金剛步積如來月英幢王如來淨王如來香名如來名稱王如來大安世界如來觀智如來諸方普照明如來釋迦多寶二如來月世界如來法世界無量如來普西方無量壽如來德明王妙眼如來妙華如來自光明如來阿閦金剛寶海如來寶英如來梵德如來師子護如來妙如來無比月如來正如來種蓮華華生德如來一切無邊香如來一切香華如來蓮華上如來大明如來栴檀窟如來金華如來日月燈勝如來歡喜賢最如生如來微妙如來虛空光勝如來寶王如來上善德如來上寶如來普觀如來蓮華世界如來無量散華如來尊自在如來金剛踊躍如來寶樹光明如來自境界如來雲鼓音王如來離塵垢世界智德如來寶英如來大明如來帝幢如來一切諸方天德如來美音世界寶華如來釋迦牟尼如來天自在世界如來寶王如來大光明如來寶窟如來勝如來大雲光不虛勝如來寶生德如來

　　諸菩薩(一)

　　仰如來初會無量菩薩二會三會廣無邊菩薩至于十會恆河沙數菩薩大士菩薩聲聞菩薩無盡意菩薩陀羅尼自在王菩薩善光無垢住持威德菩薩勝願菩薩大光菩薩寶印手菩薩文殊師利菩薩普賢菩薩一切十方無量菩薩奮迅菩薩堅意菩薩同名諸菩薩清淨光明莊嚴王菩薩東北西南百千萬億菩薩日藏菩薩香象菩薩勝成就菩薩一切國土莊嚴諸菩薩無障礙受記不思議菩薩無畏菩薩善見菩薩無垢藏菩薩思惟大悲一切諸菩薩發行成就無量菩薩海慧菩薩寶勝菩薩高精進菩薩光明常照手菩薩無邊步奮迅菩薩思益菩薩寶月菩薩功德山菩薩虛空平等智菩薩無量功德斷一切憂菩薩寂意菩薩龍德菩薩曇無竭菩薩金莊嚴光明菩薩一切法自在菩薩寶炬菩薩善意菩薩大威力菩薩法雲王滿足菩薩一切無量無邊菩薩淨意菩薩廣德菩薩普光菩薩自在天菩薩淨菩薩無垢菩薩金剛幢菩薩普賢菩薩觀世音菩薩歡喜王菩薩寂行菩薩華莊嚴菩薩萬王菩薩摩雷天菩薩大威德菩薩普現菩薩彌留王菩薩普華菩薩莊嚴王菩薩摩尼髻菩薩寶髻菩薩無邊觀菩薩寶輪菩薩娑伽羅菩薩然燈首菩薩淨勝菩薩那羅德菩薩聖藏菩薩那羅延菩薩盧舍那菩薩大力菩薩一切聲菩薩龍勝菩薩光明意菩薩雲光明菩薩善住菩薩寶莊嚴菩薩須彌山聲菩薩大勢至菩薩大自在菩薩光明勝菩薩陀羅尼自在王菩薩因陀羅德菩薩金剛意菩薩解脫王菩薩不空見菩薩虛空藏菩薩寂淨心菩薩清淨聲光菩薩無礙見菩薩降伏魔菩薩無邊光菩薩覺菩提菩薩善思議菩薩導師菩薩寶性吉祥菩薩離憂菩薩虛空藏雷音菩薩寶事菩薩意淨菩薩不離音菩薩上首菩薩勝授菩薩喜授菩薩德曜王菩薩智藏菩薩妙吉祥菩薩大乘修菩薩大圓鏡智菩薩那羅延無比菩薩月山堅意菩薩大龍相菩薩無量慧菩薩師子吼菩薩頂髻菩薩善喜光菩薩上際菩薩辯才莊嚴菩薩光德菩薩法樂莊嚴菩薩常悲菩薩勝音菩薩照意菩薩恆河沙菩薩天德藏菩薩無邊幢菩薩喜王菩薩勝山菩薩攝諸趣菩薩善明菩薩上願喜根菩薩燈明菩薩蓮華淨普幢菩薩大月菩薩明照菩薩無邊步菩薩普上菩薩勝意菩薩海意菩薩法炬燈菩薩照世菩薩勝上身地藏王菩薩羅網莊嚴菩薩摩雷天安隱菩薩妙觀察智菩薩覺菩提菩薩大海德菩薩無寶意菩薩具辯菩薩甘露聲菩薩勝護菩薩不可嫌稱菩薩持世菩薩常現神通菩薩金瓔菩薩大嚴菩薩造化菩薩如來藏菩薩增上意菩薩無憂施菩薩持人菩薩百光菩薩最安隱菩薩大悲菩薩智勝法王菩薩山王菩薩莊嚴藏常精菩薩法慧菩薩尊者菩薩常光明菩薩寶頂菩薩最上菩薩智日菩薩智慧輪菩薩大勢菩薩自在天最勝幢菩薩波頭摩勝菩薩莊嚴王菩薩圓覺菩薩因陀羅德菩薩法鷄兜菩薩寂戒慧菩薩成就義菩薩首藏菩薩師子英菩薩法響菩薩泥泯陀羅菩薩持地菩薩山相莊嚴菩薩光山菩薩廣思菩薩地響菩薩金剛拳菩薩無量志菩薩雲光明菩薩淨心菩薩日光菩薩普光照菩薩慧雲菩薩佛日心王菩薩金山菩薩金剛慧常觀菩薩寶作菩薩廣德菩薩華莊嚴菩薩善住菩薩愛見菩薩勝護菩薩智慧芽菩薩法作菩薩甘露光解脫王菩薩曇摩師利菩薩跋陀和無等菩薩佛陀師利菩薩大音聲菩薩增長志菩薩增法志菩薩大相菩薩持眾生菩薩寶士菩薩蘇利耶藏菩薩光相菩薩清淨聲光菩薩天山菩薩應聲菩薩進寂菩薩總持王菩薩如幻慧菩薩至光英菩薩一塵菩薩善思菩薩世間慧菩薩智山菩薩善勝寶心菩薩深聲菩薩高精進超倫菩薩寂意菩薩不瞬菩薩性莊嚴菩薩智澤菩薩法日菩薩普眼菩薩住佛聲菩薩滿願菩薩陀羅尼自在王菩薩一切吉利菩薩無邊稱人德菩薩住持寂靜菩薩須彌王菩薩妙色志菩薩正定意菩薩辯積菩薩功德山菩薩辯聚菩薩跋陀婆羅菩薩堅勝菩薩薩陀波崘菩薩持王菩薩大哀菩薩上意菩薩念莊嚴菩薩尊勝慧菩薩文殊響菩薩寶天菩薩海天菩薩達空際菩薩寶莊嚴龍施菩薩妙聲菩薩國土莊嚴菩薩無礙轉法輪菩薩波頭摩菩薩華嚴菩薩寶來菩薩不可思議菩薩無盡妙法藏菩薩虛空藏菩薩地持菩薩藥王菩薩住一切聲菩薩師子步雷音菩薩須彌山持魔菩薩施相菩薩海意首俱菩薩無垢眼山王菩薩須彌山燈王菩薩千相菩薩廣慧無言菩薩出一切憂冥菩薩寶藏菩薩常觀菩薩大月光山菩薩法燈菩薩普光照菩薩持王菩薩覺菩提菩薩日雞兜菩薩歡喜王菩薩大悲思惟菩薩清淨三輪菩薩山王菩薩世間炬菩薩金山菩薩斷諸疑菩薩智山幢菩薩觀世音菩薩無量法王菩薩法樂莊嚴菩薩深聲菩薩法雲吼菩薩心王菩薩善思議菩薩普莊嚴菩薩三界尊菩薩常現神通菩薩無量光明菩薩辨音菩薩無憂德菩薩山峯菩薩善導師菩薩斷諸魔菩薩轉法輪菩薩斷一切憂菩薩辯才莊嚴菩薩深行菩薩住持華菩薩諸天菩薩星宿王菩薩總豪王菩薩大慧光菩薩圓覺菩薩金剛步菩薩虛空藏菩薩水光菩薩師子奮迅菩薩住一切悲見菩薩超倫菩薩月勝菩薩常淨菩薩無量意菩薩超魔見菩薩火光菩薩斷諸惡道菩薩無障礙受記菩薩速行菩薩寶心菩薩華齒菩薩持大會菩薩無邊意菩薩一行菩薩檀那師利菩薩斷一切憂意菩薩電光菩薩普行菩薩寶掌菩薩雲王菩薩普覺菩薩轉女根菩薩一切尊自在菩薩波頭摩道勝菩薩住無我法者菩薩寂靜心菩薩賢首菩薩月輪菩薩寶杖菩薩寶蓋山菩薩摩犂支世界菩薩智莊嚴慧雲菩薩住寂靜法者菩薩智炬燈菩薩勝意菩薩常精菩薩善臂菩薩勝意生菩薩須彌幢善行菩薩實音聲合山菩薩斷一切惡法菩薩最勝意菩薩金剛菩薩惹那師利菩薩一切功德藏菩薩勝思惟菩薩正定意菩薩總豪王菩薩寶賢菩薩無邊勝慧菩薩能捨一切事菩薩大莊嚴菩薩觀自在菩薩電光嚴菩薩法王菩薩寶輪滿月菩薩上首增長意菩薩普莊嚴菩薩得一切菩薩日光明菩薩金光菩薩吉祥妙德菩薩善順金剛慧菩薩須彌幢菩薩常舉手菩薩大悲心菩薩山雷菩薩無邊上意菩薩法首摧魔力菩薩那羅延菩薩救惡趣菩薩至光英菩薩大音聲菩薩寶心菩薩天勝藏菩薩無量普光菩薩師子幢菩薩喜見菩薩普一切無邊智日幢菩薩法界響聲菩薩月幢菩薩大勇猛力菩薩金剛王菩薩藥王菩薩蓮首藏菩薩大智無所畏菩薩金剛藏菩薩甘露菩薩普清淨無盡福光菩薩陀羅尼勇健力菩薩常觀菩薩一切法自在菩薩無邊禪菩薩深聲菩薩無寶意菩薩金剛燄德相莊嚴藏菩薩福相菩薩持一切眾生願藏菩薩大精進金剛齊菩薩日光菩薩住一切悲見菩薩寶莊嚴菩薩普華菩薩無障礙菩薩一切功德寶髻智生菩薩法現菩薩不思議無垢眼山王菩薩善勇猛菩薩蓮華髻菩薩法超菩薩甘露黠王菩薩雲光明菩薩山峯菩薩無垢藏菩薩一切星宿王光照藏菩薩慧勝菩薩淨威德光明王藏菩薩大明德深美音菩薩寶來菩薩斷一切惡法菩薩意菩薩破邪見魔菩薩神授菩薩星授菩薩高精進菩薩師子奮迅行菩薩不空見菩薩無邊稱菩薩寂意行菩薩過一切道菩薩普菩薩山相莊嚴菩薩光積菩薩除障菩薩蓮華勝菩薩無不可嫌稱菩薩入功德菩薩然燈首菩薩可供養菩薩不捨重檐菩薩聖菩薩清淨三輪菩薩空寂菩薩難可菩薩增上意菩薩一切行徹到菩薩熱光藏菩薩蓮華手菩薩一切慧菩薩建無所畏菩薩妙菩薩分別辨方菩薩尊意菩薩堅意菩薩心平等菩薩得脫一切縛菩薩大香象菩薩無邊際菩薩踊大步菩薩曼殊室利菩薩寶菩薩跋陀婆羅菩薩慈氏菩薩持地菩薩無盡意菩薩深入地際響菩薩放光月菩薩蓮華藏菩薩寶印手菩薩見正反邪菩薩雷震菩薩普無邊功德首菩薩除一切暗燈菩薩普智雲日幢菩薩持勢菩薩文殊師利童子菩薩法雲王滿足菩薩專一光明燈菩薩歡曜菩薩無閡妙音遠藏菩薩波頭摩華嚴菩薩海月大光明菩薩彌勒菩薩諸根常定不亂菩薩普賢燄妙光菩薩一切魔界聲菩薩常淨菩薩解甚深義密意菩薩無礙轉法輪菩薩出一切憂冥菩薩大菩薩一切超魔見菩薩威力菩薩百光所照明菩薩起平等心轉法輪菩薩淨菩薩斷一切憂意菩薩嚴意菩薩普光師子幢菩薩虛空庫菩薩無閡智藏菩薩善菩薩俱素摩勝藏菩薩龍首菩薩金莊嚴光明菩薩種種辯才莊嚴藏菩薩上菩薩


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十八卷目錄佛菩薩部彙考十二諸佛世尊如來菩薩尊者名經(諸菩薩二　諸尊者)

神異典第八十八卷

　　佛菩薩部彙考十二

　　諸佛世尊如來菩薩尊者名經

　　諸菩薩(二)

　　無徹塵勇猛菩薩光德菩薩毗盧遮那智菩薩一切聲差別樂說菩薩德菩薩宿光王照藏菩薩無見菩薩曼陀羅婆杏菩薩一切光明常照手菩薩持魔普化菩薩善勇猛菩薩不虛見菩薩不離音菩薩師子步菩薩師子幢菩薩金剛慧常光明菩薩一切大力慧菩薩光明勝菩薩念莊嚴無等慧菩薩無邊光菩薩甘露光菩薩無量善住菩薩常悲善數菩薩除陰蓋菩薩常明耀眾勝王菩薩師子戲菩薩師子旛菩薩無邊慧摩留天菩薩一切最勝慧無忘失菩薩性莊嚴菩薩尊勝慧菩薩那羅德菩薩無比心菩薩無量聖藏菩薩無邊悔意菩薩獨步世菩薩善思議菩薩善丈夫菩薩師子意菩薩師子王菩薩那伽慧菩薩華莊嚴菩薩一切佛地慧菩薩無憂德菩薩覺菩提增上慧菩薩虛空慧菩薩功德山菩薩無量善眼菩薩光觀菩薩光德菩薩越三界菩薩善行步菩薩善喜光菩薩師子作菩薩師子英菩薩大龍相菩薩總持王菩薩一切住佛智菩薩難思慧菩薩智山幢無住願菩薩須彌幢菩薩甘露聲菩薩無量樂作菩薩智幢菩薩地響菩薩不捨軛菩薩極精進德曜王菩薩善護德菩薩善將導菩薩普光照無邊幢菩薩一切內覺慧菩薩金剛燄菩薩電光嚴霔法雨菩薩降伏魔菩薩度眾生菩薩無量海慧菩薩月光光明菩薩天德藏菩薩勢力慧日雞兜功德處菩薩廣大慧達空際菩薩如幻慧精進幢菩薩常捨慧羅網光菩薩普供慧菩薩無礙行星宿王菩薩斷諸疑金剛明菩薩無邊發王菩薩持地力菩薩一相慧菩薩法雞兜菩薩無垢藏菩薩寂靜慧甚深境菩薩真實慧智炬燈菩薩成就慧三界尊菩薩義語慧菩薩如理慧歡喜王菩薩斷諸魔金剛軍菩薩國王莊嚴菩薩華德藏菩薩攝法趣菩薩住持華菩薩功德藏菩薩福德藏菩薩世間炬菩薩調順慧質直行菩薩光明燄菩薩智慧牙菩薩善巧慧菩薩了佛種菩薩持法幢菩薩跋陀和菩薩金剛敷菩薩因陀羅幢菩薩寶尸棄菩薩妙香象勝諸分持地際菩薩善住意勝成就菩薩無盡意威德王菩薩解脫月菩薩師子王菩薩得大勢菩薩求妙法自在天菩薩智山幢恆河沙菩薩善思議意菩薩不休息持眾生菩薩諸告議菩薩法上菩薩勝意生菩薩精進慧慈菩薩不聲菩薩不思議勝蓮華藏菩薩自性空菩薩得大精進菩薩上精進菩薩一切優鉢羅德藏菩薩地上響聲菩薩真實慧菩薩優鉢羅目菩薩海德寶嚴淨意菩薩廣大慧菩薩陀羅尼自在菩薩遊戲無邊智菩薩不退轉菩薩可供養菩薩金剛智菩薩須彌頂菩薩成所作智菩薩普供慧見一切意菩薩法自在慧菩薩斷惡道障菩薩智眼菩薩檀那師利菩薩法無垢月菩薩如言行離垢幢菩薩常舉手菩薩行志菩薩轉法輪菩薩堅固志菩薩見適意菩薩普無量海莊嚴藏菩薩眾勝王菩薩不動行步菩薩大威德菩薩一切那羅延德藏菩薩法鼓響聲菩薩無住願菩薩一切障斷菩薩一語報萬億音菩薩了佛種菩薩無邊步奮迅菩薩成就無礙行菩薩善巧慧菩薩堅固行菩薩忘失菩薩微塵數菩薩平等性智菩薩住佛智建無所畏菩薩除一切蓋菩薩無障礙智菩薩德首菩薩離諸境界菩薩步不動迹菩薩如來藏精進幢菩薩無垢上菩薩不瞬菩薩轉女根菩薩星宿味菩薩離闇苦菩薩無邊見發行成就菩薩不著行菩薩不動華步菩薩大勢至菩薩一切妙音無礙藏菩薩香燄光幢菩薩無等慧菩薩帝釋王德菩薩能滅一切怖畏菩薩霔法雨菩薩一切行徹到佛菩薩師子奮迅行菩薩持地力菩薩不捨行菩薩金剛燄菩薩難思慧菩薩如理請問菩薩四智大勝蓮華藏菩薩善清淨慧菩薩不疲倦意菩薩大意菩薩無邊億刧菩薩帝釋王德菩薩金剛步無畏林菩薩炎熾藏菩薩息意菩薩無憂施菩薩無盡意菩薩得大勢菩薩文殊響不可思議菩薩寂靜心菩薩翳日月光菩薩法雲吼菩薩一切俱蘇摩德藏菩薩思惟大悲菩薩善護德菩薩優波羅眼菩薩妙相嚴淨王意菩薩救惡趣菩薩虛空平等智菩薩得脫一切縛菩薩察無岸菩薩踊大步菩薩金剛意菩薩虛空慧菩薩因地法行菩薩普智光照如來境菩薩善思議意菩薩大魔不勝菩薩法慧菩薩離塵勇猛菩薩樂說無滯菩薩金剛手精進材菩薩無上慧菩薩智慧菩薩勇猛幢菩薩無量意不見相菩薩棄諸蓋不取諸法菩薩大慧光菩薩峯辯無盡菩薩蓮華目菩薩一切遊戲無邊智菩薩執離意王菩薩調順慧菩薩涅羅師利菩薩不思議決定慧菩薩寂意行菩薩光明常照手菩薩思惟無礙意菩薩得一切菩薩見適意菩薩光明勝菩薩堅精進菩薩威德自在菩薩種種樂說莊嚴藏菩薩梵大自在菩薩法無垢月菩薩一行菩薩蓮華吉藏菩薩普音功德海幢菩薩普寶燄妙光菩薩善發趣菩薩大神通菩薩大勇猛菩薩無閡清淨智藏菩薩普智雲日幢菩薩寶印手菩薩光世音菩薩善思議菩薩大光明網照藏菩薩普覺悅意聲菩薩不可動菩薩堅固幢菩薩一切慧菩薩金剛王菩薩海月光大明菩薩出家菩薩持佛金剛祕密藏菩薩金剛明菩薩普寶髻華幢菩薩斷疑菩薩無量無邊步奮迅菩薩光明幢菩薩最勝覺菩薩吉祥菩薩智幢菩薩羅網莊嚴觀自在菩薩智眼菩薩無礙慧光明燄法志菩薩善慧心王菩薩曼殊室利菩薩妙月菩薩妙鼓聲菩薩因陀羅德菩薩尼拘律王德本菩薩不取諸法菩薩無上寶藏菩薩大須彌山菩薩圓滿菩薩除蓋障菩薩金剛智入地菩薩海意常悲菩薩虛空無礙智藏菩薩持法幢菩薩波頭摩眼菩薩甘羅黠王勝響菩薩法行成就菩薩一切天讚菩薩住一切聲菩薩寶路菩薩不休息菩薩無邊意愛見菩薩善月常觀菩薩毗盧遮那智藏菩薩大慧光菩薩淨諸業障菩薩虛空出生佛子菩薩樂說無滯菩薩智地佛子菩薩施蓮華行菩薩文殊師利菩薩蓮華吉藏菩薩轉不退轉法輪菩薩普無量無邊自在王菩薩師子奮迅吼聲菩薩一切大力菩薩一切相莊嚴菩薩淨勝藏菩薩發心即轉法輪菩薩功德自在王大光菩薩無量普光明相菩薩大神通菩薩憂波羅眼菩薩波頭摩勝菩薩不思議決定慧菩薩無量優鉢羅華勝藏菩薩十佛世界微塵數菩薩善清淨慧菩薩一切相莊嚴淨德藏菩薩普音功德海幢菩薩普智光照如來境菩薩無量須彌勝藏菩薩法炬燈菩薩羣那師利菩薩大持勇猛菩薩淨一切功德藏菩薩無量淨除一切障菩薩一切住持世間手菩薩妙意菩薩妙慧菩薩淨明勝照威德王藏菩薩思惟一切法意菩薩無礙清淨智菩薩德藏菩薩無量金剛忿怒菩薩日盛明菩薩施蓮華行菩薩大嚬申力菩薩普眼境界智莊嚴菩薩大神通王菩薩大意菩薩師子奮迅吼音菩薩福德勝藏菩薩大明德深美音無邊菩薩思惟最勝無邊菩薩雲音海光菩薩無垢藏菩薩善勇猛蓮華髻菩薩石摩王菩薩離塵勇猛菩薩涅羅師利菩薩示淨威儀見皆愛喜菩薩照一切世間莊嚴藏菩薩普德最勝燈光照菩薩大辯聚王菩薩金莊嚴大功德菩薩光明王藏菩薩波頭摩道勝菩薩淨威德光明王藏菩薩一切除諸障蓋菩薩地鳴聲菩薩大雲無礙菩薩妙真金寶音聲菩薩三昧胎菩薩梵勝髻菩薩寶慶菩薩無岸智菩薩紫磨金色菩薩金剛智眼光明菩薩深意王菩薩善淨意菩薩妙臂菩薩持大地菩薩智藏普見菩薩金剛藏菩薩摧魔力菩薩彌樓燈菩薩賢善首菩薩堅勝菩薩步三界菩薩地持師子菩薩憍越兜菩薩深意聲菩薩見正邪菩薩道塲髻菩薩龍授菩薩寶藏月菩薩大雲福田菩薩虛空幢菩薩消除王菩薩明燄成菩薩月威德進首菩薩無礙慧菩薩吉祥光菩薩無著眼菩薩智慧普照明藏菩薩不退地菩薩普思議菩薩盛明燈菩薩增長志菩薩淨眼菩薩妙高山王菩薩無量勝菩薩善見光菩薩持世間菩薩遠塵智菩薩精進常堅固菩薩身華相燄菩薩熾然孕菩薩大速行菩薩普集眼菩薩好意無映蔽冠菩薩如理慧菩薩功德胎菩薩欲樂幢菩薩大慈勇菩薩悉達月光童真菩薩普燄勇菩薩法出生菩薩普賢勝威德菩薩常現菩薩大降伏魔羅菩薩寶峯菩薩滅一切境界惠菩薩無礙轉法輪菩薩破一切光王菩薩大眾主菩薩超三界菩薩大音玉菩薩稱意名首菩薩踊大步菩薩妙華照藏菩薩執寶炬菩薩越所見菩薩大力慧燈王菩薩一相慧嚴王菩薩入地際菩薩因提達菩薩淨眼藏菩薩天進空慧菩薩金剛香光明菩薩法光菩薩淨一切功德藏菩薩出法藏網光菩薩大勇猛菩薩普賢菩薩雜華眼菩薩無邊慧菩薩功德山菩薩威德難有菩薩調伏魔界音菩薩寶藏菩薩過名聲威德藏菩薩師子志菩薩大山菩薩一切垢賢守菩薩精進首菩薩虛空眼菩薩金剛寶增意菩薩真實菩薩金剛舞供養菩薩妙財菩薩虛空掌珠寶髻菩薩離垢藏惠行菩薩德山勇普燈菩薩妙幢手菩薩無量力菩薩寶手自在菩薩一切義成就菩薩增長意菩薩一照明燈菩薩說一切眾生善根音菩薩具殊勝見菩薩善觀眼菩薩廣嚴眼菩薩不究竟菩薩梵王雷音菩薩妙法自在菩薩摩尼寶瓔珞菩薩離垢淨菩薩大海深王菩薩大速行菩薩照法界志冠菩薩現一切法菩薩難思慧菩薩無邊慧菩薩察無岸菩薩大智光明菩薩覺首震意菩薩心平等光曜菩薩真實慧大地天王菩薩照一切法界虛空冠菩薩因地法行菩薩執離意菩薩無量步菩薩普法界虛空光觀菩薩帝授廣意菩薩蓮華手菩薩堅勝菩薩大力慧菩薩照意天光菩薩照一切世間莊嚴藏菩薩普香上勝菩薩極精進菩薩德山勇菩薩淨威德光明王藏菩薩勝意菩薩寶首菩薩金剛手尊意菩薩無礙辯菩薩大月光天菩薩大速持菩薩德嚴菩薩地鳴聲菩薩百光上意菩薩斷諸蓋菩薩住持色菩薩護炎劫淨心勝山菩薩顯赫月大吼菩薩得成就菩薩廣眼菩薩無量智菩薩摩竭提菩薩金剛菩薩妙色莊嚴菩薩無礙光炎菩薩一切佛藏冠選遊步多羅菩薩解脫月樂眾菩薩寶威德立願菩薩無垢慧菩薩夜月華菩薩世尊菩薩功德莊嚴菩薩如意光明菩薩無性出生王菩薩智山覺無量菩薩成就有上慧菩薩常舉手菩薩善算菩薩度音響雷震威菩薩等觀菩薩寶頂空無菩薩不退燈王菩薩淨明勝照威德王藏菩薩諸天菩薩捷疾辯勝慧菩薩善勇猛菩薩益意菩薩一切法得自在菩薩妙身菩薩警覺光常菩薩寶炬光明菩薩功德須彌勇徧照明慧嚴菩薩精進足菩薩覺意菩薩無所減愛作菩薩得堅強如金剛菩薩天冠菩薩寶眼深彌菩薩速辯飛行菩薩上友菩薩大音王菩薩無能勝菩薩希生菩薩世主音菩薩常定菩薩大雲清淨雨王菩薩娑羅自在王菩薩摩訶濕廢多菩薩喜一切眾生音菩薩善安菩薩善修菩薩蓮華吉祥生菩薩福德幢菩薩無量勝思菩薩最勝菩薩開光菩薩大雲身菩薩虛空覺菩薩歡喜高王菩薩普光幢菩薩無垢慧菩薩智光影威力菩薩大雲現無邊稱菩薩祕密王菩薩善威儀菩薩善行菩薩法炬燈菩薩無斷辯菩薩大雲月藏菩薩無量寶意菩薩幢旛菩薩功德珊瑚上菩薩法印藏菩薩成就願行菩薩安住菩薩降魔音菩薩眾寶光幢菩薩世吉祥菩薩極清淨慧菩薩雲音海藏菩薩妙高王菩薩喜信淨菩薩頂生王菩薩難勝地菩薩佛種上菩薩龍授菩薩淨天菩薩長壽王菩薩身語意菩薩大雲星光菩薩金剛愛菩薩尊意菩薩作光明菩薩除幻菩薩燄光菩薩普照三世覺菩薩大慈上菩薩無邊法王菩薩金剛笑菩薩深界菩薩離塵幢菩薩石摩王菩薩尸毗王菩薩照一切方燈菩薩三界遊步菩薩自在光菩薩無相菩薩如來種智性勇菩薩蓮華首藏王菩薩摩訶須薩和菩薩破一切黑闇王菩薩寶思菩薩寶華菩薩大雲琉璃光菩薩樂喜生菩薩一切出生菩薩利益菩薩醫王菩薩大通王菩薩虛空勝菩薩師子神通菩薩普緣觀菩薩無垢眼菩薩金剛智威力菩薩大雲青蓮華香菩薩福德音菩薩行無思脫門菩薩雜綵冠菩薩無往辯菩薩大雲寶德菩薩無量示現菩薩華幢菩薩福德須彌上菩薩普見眼菩薩棄諸惡趣菩薩多積菩薩神通幢菩薩曇昧摩提菩薩妙意殊菩薩無邊寶意菩薩羅鄰那竭菩薩破諸魔菩薩大吼意菩薩石山王菩薩不動地菩薩廣大覺菩薩龍上菩薩計都菩薩平等慈菩薩行不動菩薩大雲雷音菩薩金剛喜菩薩人意菩薩道場音菩薩安慧菩薩地聲菩薩離一切惡道菩薩普明勝菩薩沙囉摩提菩薩金剛語菩薩持曜菩薩神通華菩薩威德王菩薩無量明菩薩照一切道燈菩薩智燄威德菩薩海震音菩薩無觸菩薩能滅一切怖畏菩薩勢力自在王菩薩彌留山燈明菩薩悉不退轉法輪菩薩寶瓶菩薩寶幢菩薩思惟無礙意菩薩大地音菩薩童子吉祥菩薩普月菩薩天明菩薩大名稱菩薩虛空庫菩薩普寶華幢菩薩普告音菩薩離垢眼菩薩功德山威力菩薩思惟最勝無邊菩薩自在王菩薩念諸法無著菩薩優鉢羅菩薩無怖望菩薩大雲破翳菩薩無損進意菩薩光幢菩薩普吉祥威力菩薩住佛智菩薩金寶曜首菩薩增益菩薩菩提幢菩薩師利摩提菩薩法正音菩薩普無垢孕菩薩無邊自在菩薩吉祥生菩薩大眾主菩薩薩波輪菩薩善慧地菩薩具足行菩薩龍意菩薩妙幢菩薩功德山菩薩無上意菩薩大雲火光菩薩金剛寶菩薩祠意菩薩地輪音菩薩無際菩薩督通菩薩一切法不繼菩薩普明覺菩薩沙遮摩提菩薩金剛目菩薩嚴志菩薩月名稱菩薩無礙音菩薩天眼觀菩薩滅一切闇燈菩薩智日超惠菩薩寂靜音菩薩調伏菩薩分別一切法意菩薩最勝自在王菩薩菩提勝主王菩薩常放大光明燈菩薩慧王菩薩日王菩薩波坻槃拘利菩薩離垢光菩薩蓮華吉祥菩薩德意菩薩龍明菩薩大寶幢菩薩虛空德菩薩功德光王菩薩普智幢菩薩無垢德菩薩金剛勇健步菩薩無邊寶華名稱菩薩轉法輪菩薩金華光明德菩薩三世慈菩薩無礙見菩薩大雲日藏菩薩無上寶智菩薩山王菩薩法界光明覺菩薩淨德藏菩薩師子吼意菩薩持道菩薩摩尼幢菩薩墮夜摩提菩薩巧轉行菩薩法無垢月菩薩蓮華德藏菩薩鬱多羅菩薩寂戒慧菩薩妙言音菩薩歡喜地菩薩樂不動菩薩常喜菩薩寂聲菩薩無量光菩薩無所發菩薩大雲淨光菩薩金剛法菩薩調意菩薩神通王菩薩持妙菩薩慧明菩薩師子勇健步菩薩寶威力菩薩俱那摩提菩薩金剛戲菩薩真實菩薩和和檀菩薩離攀緣菩薩無量慈菩薩梵自在吼聲菩薩海慧超越菩薩地震音菩薩龍喜菩薩一切寂定自在菩薩寂靜自在王菩薩降伏一切魔菩薩會通三頂輪王菩薩寶孕菩薩寶胎菩薩大雲金剛首菩薩最後身菩薩光明吉祥菩薩現化菩薩天中菩薩大威光菩薩虛空覺菩薩大意聲王菩薩普明勝菩薩無垢藏菩薩虛空自在藏菩薩光明威德名聞菩薩妙眼慈菩薩梵音勇威德菩薩三寶慈菩薩無上慧菩薩大雲慧雨菩薩無垢月藏菩薩雷聲菩薩大辯莊嚴王菩薩一切勝菩薩一切寶手菩薩龍授菩薩離塵幢菩薩諸趣明燈菩薩善等觀菩薩照三世覺菩薩蓮華功德菩薩法光音菩薩清淨慧菩薩照高峰離垢地菩薩善住志菩薩剛意菩薩淨雲菩薩受用身菩薩無量力菩薩大雲吉祥菩薩金剛利菩薩堅意菩薩金剛光菩薩無等菩薩異生菩薩三世步勇健菩薩大威力菩薩惹那摩提菩薩金剛舞菩薩脩業菩薩寶金剛菩薩法金剛菩薩尊妙尊菩薩徧十方燈明菩薩智照威德菩薩菩提幢菩薩發本願聲菩薩虛空勝菩薩最勝自在王菩薩轉法輪菩薩分別虛空意菩薩普明勝菩薩一切光明摩尼髻菩薩最上蓮華吉祥菩薩三世步勇健菩薩大辯莊嚴王菩薩無邊智聚思惟莊嚴菩薩無量明菩薩一切義成就菩薩無邊照智王菩薩一切善根寶聚菩薩大眾主菩薩無動步勇健菩薩破一切黑闇王菩薩那羅達菩薩喜一切眾生音菩薩法界眼照覺菩薩大雲滿雨心王菩薩無礙見菩薩金剛喜菩薩一切願海摩尼髻菩薩大雲龍樹王菩薩善自在菩薩廣大深妙聲菩薩離染覺菩薩如來法雲香髻菩薩陀羅尼功德持一切世間願藏菩薩大威力菩薩世吉祥菩薩光明藏菩薩無上意菩薩金剛寶菩薩光世音菩薩徧十方燈明菩薩大寶幢菩薩大吼意菩薩安住陀羅尼菩薩不捨勇猛精進菩薩沙頭摩提菩薩功德須彌勇菩薩師子步暢音菩薩平等光明月菩薩光莊嚴菩薩善超淨光菩薩雲音海藏菩薩虛空自在藏菩薩吉祥生菩薩分別無著意菩薩普智幢菩薩解脫眾生心菩薩普緣觀菩薩甘露軍茶利菩薩閉塞一切聲菩薩文殊師利法王子菩薩大慈上菩薩無邊寶華名稱菩薩法界光明覺菩薩龍明菩薩大威德菩薩不空奮迅菩薩金剛地菩薩普賢菩薩大雲性菩薩無邊功德菩薩金剛觸菩薩寶幢菩薩大雲吼菩薩無邊寶意菩薩金剛色菩薩寶光菩薩大光菩薩大慈菩薩大悲菩薩觀自在菩薩龍德菩薩龍勝菩薩一切慧度眾生無邊步奮迅清淨聲光菩薩寶印手菩薩不可思議師子奮迅吼音菩薩無量步菩薩一切法自在菩薩光明大威德菩薩大智慧菩薩觀世音菩薩普光菩薩普明菩薩普觀菩薩大勢至菩薩無邊無比菩薩妙勝藏菩薩妙鼓聲菩薩無障礙受記菩薩清淨三輪大海意菩薩大勇猛力菩薩無量功德海意菩薩華勝藏菩薩一切金莊嚴光明菩薩大神通大海菩薩德蓮華勝菩薩寶輪菩薩寶幢菩薩寶峰菩薩善住意菩薩光明光曜菩薩寂戒慧自在天菩薩增長意菩薩聖藏羅網莊嚴可供養菩薩住一切有菩薩不動華步菩薩普眼勝意菩薩一切須彌山燈王覺菩薩菩提菩薩得大勢菩薩摩尼髻菩薩無等菩薩常淨菩薩大慧光菩薩棄諸蓋菩薩無邊意菩薩金剛手菩薩水天菩薩一意菩薩金剛香菩薩電天菩薩須深菩薩增益菩薩常定菩薩轉法輪菩薩越三世菩薩無損志菩薩無邊見菩薩世間菩薩末底菩薩那羅延菩薩智胎菩薩離言菩薩難勝菩薩常喜菩薩日盛明菩薩不空見菩薩離垢淨菩薩無邊智菩薩網明菩薩獨覺菩薩破諸魔菩薩現前菩薩雨音菩薩發光地菩薩日胎菩薩金剛香菩薩光世音菩薩能警覺菩薩大寶幢菩薩吼聲菩薩遠住菩薩觀世音菩薩大香象菩薩日幢菩薩金剛風菩薩三乘慈菩薩無上慧菩薩海震音菩薩眼觀菩薩世現菩薩觀世音菩薩越三界菩薩善安菩薩金剛聲菩薩星宿王菩薩清淨惠菩薩三世慈菩薩慧明菩薩種性菩薩普明覺菩薩虛空勝菩薩無垢月藏菩薩大雲性菩薩大雲電光菩薩寶熾菩薩一切出菩薩三界遊步菩薩妙明月菩薩金剛將菩薩乾竭惡趣菩薩寶威力菩薩大雲火光菩薩減義菩薩法印藏菩薩檀那師利菩薩放光燄菩薩金剛鎖菩薩不斷大願菩薩辯諸句菩薩大雲淨光菩薩目首菩薩得自在菩薩惟闍師利菩薩勢業菩薩勢力自在王菩薩月德菩薩妙幢菩薩金剛業菩薩沙頭摩提菩薩地輪音菩薩佛意菩薩大雲淨光菩薩普照三世覺菩薩勢意菩薩最勝自在王菩薩妙法菩薩美光菩薩金剛水菩薩道場天冠菩薩妙言音菩薩大祖菩薩滅諸闇燈菩薩不定住佛剎菩薩法勇菩薩大樹緊那羅菩薩善了菩薩淨雲菩薩金剛火菩薩威儀天冠菩薩法光音菩薩圓滿菩薩大雲吉祥菩薩無動步勇健菩薩善自在菩薩無量光菩薩那羅達菩薩無量明菩薩寶華菩薩無量慈菩薩大辯化菩薩大自在菩薩無量力菩薩大奮迅菩薩無礙音菩薩虛空覺菩薩無垢稱菩薩普幢菩薩無畏施菩薩不退轉菩薩不思議菩薩無畏王菩薩佛勝德菩薩自在光菩薩安詳步菩薩離垢光菩薩寶幢菩薩甘露光菩薩大忿怒菩薩大樂說菩薩神足光菩薩寶校飾菩薩威德王菩薩光明藏菩薩長壽王菩薩美光菩薩自在王菩薩善住志菩薩善住業菩薩星宿王菩薩清淨眼菩薩三寶慈菩薩蓮華面菩薩平等慈菩薩現觀菩薩妙眼慈菩薩大進健菩薩大進趣菩薩三世慈菩薩般若菩薩無憂受菩薩心自在菩薩師子惠菩薩善立菩薩金剛色菩薩無量德菩薩師子意菩薩法德菩薩金剛味菩薩無礙覺菩薩師子樂菩薩世智菩薩金剛地菩薩功德月菩薩師子作菩薩淨意菩薩金剛觸菩薩能發起菩薩師子志菩薩普端嚴護國龍上菩薩無等華嚴功德寶光菩薩諸趣明燈菩薩照一切方燈菩薩三世步勇健須提菩薩不空超越菩薩龍明菩薩高天普吉祥威力徧照菩薩一切義成菩薩眾寶光幢菩薩異生寶金剛菩薩普孕除冥菩薩善修誐諦菩薩妙真金寶首菩薩人授菩薩曇昧摩提越梵威聲菩薩成就宿緣菩薩大降伏魔羅菩薩金剛利五頂輪王菩薩善財功德菩薩現觀菩薩和檀轉法輪無見法志菩薩阿伽摩提菩薩大智光明菩薩日王大雲身菩薩如意光明菩薩智稱圓滿菩薩法金剛寶惠修業菩薩山勇華嚴顯示音王菩薩善法首俱菩薩法印藏珠相菩薩蓮華面大意聲王菩薩寶華齊藏菩薩天中菩薩金胎長壽王果意調伏菩薩靜眼電炎菩薩寶日慧行菩薩世間妙高王菩薩憍日兜羅菩薩日幢蓮手菩薩大菩薩普淨得炎菩薩大辯莊嚴王菩薩普緣觀菩薩清淨辯才菩薩無量勝思菩薩徧悅一切冠菩薩石摩王菩薩高菩薩山相繫音菩薩閉塞一切聲菩薩施無憂菩薩自大定緣菩薩人德龍施菩薩盡慧大通王菩薩吉祥生菩薩善菩薩法自在王菩薩普勇無邊慈菩薩如來牙菩薩不動自在菩薩阿離念彌菩薩解脫眾生心菩薩金剛歌菩薩婆羅王德菩薩護國大菩薩大雲持法金剛寶菩薩須彌光覺菩薩世淨天冠光德菩薩金剛遊步菩薩諸音分勝菩薩威力眾菩薩一切寶手虛空德菩薩普賢勝威德菩薩普寶華幢常現菩薩蓮華功德菩薩涅羅師利菩薩四義大菩薩薩和摩利菩提燄菩薩青蓮華眼菩薩魔界香音觀月難稱事意菩薩羣那師利菩薩普照月菩薩月光童子龍王髻菩薩無動步勇健菩薩山勇天冠明首菩薩羅鄰那竭菩薩大雲寶德菩薩歡喜力菩薩羅鄰師利雲摩竭菩薩蓮華功德菩薩佛藏天冠千輻菩薩軷陀師利菩薩光明吉祥菩薩地自在菩薩一切無礙音常起菩薩法界眼照覺菩薩無極香音不住菩薩雲音海藏菩薩金剛香菩薩勝上德光王菩薩金剛禪定眼光明菩薩大雲龍樹王菩薩頂生王菩薩天明法炬燈菩薩地輪音菩薩大明菩薩大慧菩薩善自在菩薩幢旛寂靜音菩薩最勝神通王菩薩大悲方便雲雷音菩薩華幢福德音菩薩優鉢羅菩薩蓮華首藏王菩薩大雲得志無量修菩薩璢璃光菩薩功德珊瑚上菩薩蓮華德藏寶金剛菩薩伊彌自在光菩薩妙言音菩薩虛空自在藏菩薩毗羅摩菩薩普照法界菩薩智慧冠菩薩雄施普告音菩薩利益神通華菩薩超出一切世間冠菩薩開光樂喜生菩薩海震音菩薩藥叉善等觀菩薩妙稱大淨辯首咸菩薩金剛齎菩薩智得蓮華嚴菩薩大雲無量價嚴王菩薩天冠無害心菩薩鬱多羅菩薩妙音無礙藏菩薩迷留燈菩薩無量觀出一切世菩薩無邊照智王菩薩分別虛空意菩薩檀那師利道場音菩薩善稱勝寶光菩薩離垢幢菩薩菩提勝主王菩薩周旋佛地無毀冠菩薩喜王淨紫金菩薩空慧天王光菩薩蓮華具足世間光菩薩普照十方冠菩薩地音眾主王菩薩安住陀羅尼菩薩大雲破翳德增音菩薩獨覺無緣觀菩薩世尊化主王菩薩成就摩尼珠菩薩金剛大意盛明燈菩薩普意石山音菩薩妙華寂主王菩薩寶手蓮華幢菩薩善明普化寶仙仁菩薩華德虛空聲菩薩妙幢大地音菩薩德幢摩訶須菩薩無邊寶意暢音聲菩薩佛吉德光王菩薩普香佛勝藏菩薩山蜜蓮華胎菩薩栴檀勝藏緊迦羅菩薩華目無餘幢菩薩勝上威光王菩薩優鉢羅華自性光菩薩大德金光炎菩薩寶華法艷香菩薩德勝吉祥光菩薩如意光明勇猛心菩薩無上大悲心菩薩慧林高炬王菩薩善德金剛軍菩薩大辯化王無量幢菩薩大藥須彌幢菩薩善銜墮海尊菩薩覺發和輪調菩薩法界音聲世淨藏菩薩持地蓮華勝菩薩大燈法出生菩薩普燄蓮華藏菩薩賢守淨王自在光菩薩福德須彌上菩薩剛明勇健軍菩薩寶德清涼幢菩薩法界音聲無性光菩薩雜藏月名稱菩薩大車平等慈菩薩日王菩薩世吉祥菩薩山自在王菩薩妙音無礙藏深意聲菩薩無邊照智王菩薩徧照明菩薩大海聲菩薩無限意菩薩難量珠相燄妙意殊菩薩虛空自在藏菩薩淨天菩薩福德光菩薩摧一切魔菩薩宿王光照藏最後身菩薩童真無髻王菩薩智吉祥菩薩甘露光菩薩普思議菩薩金剛舞供養菩薩妙眼慈菩薩一切佛藏冠菩薩月王菩薩功德林菩薩象自在王菩薩超欲無虛迹菩薩寂滅行菩薩常諦大速行菩薩大寶幢菩薩不畏行菩薩栴檀德菩薩希生功德處菩薩無量修菩薩速行三寶慈菩薩一切莊嚴淨德藏菩薩龍明菩薩滿一切意樂菩薩離塵菩薩金剛智光明眼藏菩薩大雲璢璃光菩薩普吉祥威力菩薩無邊光明菩薩一切勝菩薩無邊慧菩薩解一切眾生語難菩薩淨寶光明威德王菩薩無邊照智王菩薩分別金光明菩薩決定王尊菩薩毗盧遮那差別藏菩薩光英菩薩十百光明火熾然菩薩金剛智光明耳藏菩薩摩訶濕廢多菩薩說三世一切名字音髻菩薩如來藏菩薩光明燄菩薩陀羅尼善根成住菩薩無礙清淨智德藏菩薩金剛太平等菩薩了別一切句義大辯尊菩薩開敷神通德童子菩薩隱身菩薩毗盧遮那願光明菩薩金剛智光明鼻藏菩薩甘露軍茶利菩薩出一切如來法輪聲髻菩薩堅牢惠菩薩吉祥藏菩薩金剛智光明慧藏菩薩名稱面威無礙覺菩薩金剛光明鉤菩薩持一切如來師子座冠菩薩如來遊戲諸王網髻功德淨藏菩薩金剛根本波羅蜜菩薩徧十方燈明菩薩光明徧照高貴德王菩薩善德百千菩薩普照法界虛空冠菩薩破惡道光明菩薩善作功德寶華光明菩薩金剛善哉菩薩金剛智光明心藏菩薩不憍慢稱尊菩薩無邊智聚思惟莊嚴菩薩除眾憂冥菩薩多離垢莫能當光菩薩顯赫孕恩施菩薩徧住世間如師子行金剛藥叉菩薩金剛智光明身藏菩薩諸告意月佉菩薩驚怖一切魔宮吼聲菩薩寶德智威菩薩無分別離分別聲菩薩超山頂濡天菩薩功德光照王菩薩無性光菩薩一切莊嚴淨德藏菩薩無量光菩薩大速行住持菩薩雜綵冠菩薩師子神通無垢稱菩薩普照光菩薩寂靜自在王菩薩離垢光菩薩普滅一切闇燈明菩薩三歸慈菩薩佛法丈夫月菩薩受用身菩薩金剛智光明智藏菩薩勝諸分菩薩持妙自在光菩薩福德幢菩薩金剛智光明舌藏菩薩無礙音菩薩思惟虛空意菩薩等樂趣佛菩薩優鉢羅華尊妙尊菩薩持山巖菩薩樂行大名稱菩薩無怯行菩薩制持諸根高炬王菩薩無邊惠菩薩行吉月光燄菩薩童子住菩薩頂中光明無礙幢菩薩持祠身菩薩曩鼻普光幢菩薩惒輪稠菩薩持行如地華莊嚴菩薩蠲慢意菩薩金剛光明索菩薩擇戰鬬菩薩日龍吉祥梵相燄菩薩除諸蓋菩薩寶炬光明勝菩薩蓮華淨菩薩虛空平等智光相菩薩一切善根寶聚菩薩蓮首光炎月菩薩眾香手菩薩大魔不勝一切聲菩薩最上蓮華吉祥菩薩疾辯然燈首菩薩摩尼髻菩薩普幢增長雲光明菩薩淨臂無礙光明菩薩欲顯蓮華月菩薩山相擊菩薩無邊觀行摩留天菩薩曼殊師利童子菩薩善臂高精進菩薩住持色菩薩無邊光曜那羅延菩薩大雲一切施安菩薩賢首金剛步菩薩勝成就菩薩地持天吉光明意菩薩大雲滿雨心王菩薩大士羅那德菩薩金剛志菩薩日藏喜授彌留王菩薩普照諸趣燈明菩薩勝願曇無竭菩薩無礙見菩薩聲聞無畏盧舍那菩薩金剛法界自性菩薩人德常精進菩薩須彌頂菩薩識機德首無邊觀菩薩蓮華具足行劫菩薩大力妙聲吼菩薩護賢刧菩薩普峰常憶無邊步菩薩如來法雲香髻菩薩龍德寶輪菩薩勝上月王菩薩彼滿月光明菩薩須彌頂王菩薩無量化身菩薩清淨聲光菩薩淨意月幢菩薩無礙轉法輪菩薩須彌山聲菩薩功德無量菩薩金剛堅德菩薩奮迅電光菩薩頂髻德光王菩薩電光莊嚴菩薩一切吉利菩薩善根雷聲菩薩大將才首菩薩你嚩破諸魔菩薩離名世親菩薩一切出生菩薩善超淨光菩薩心如虛空菩薩德首無明障菩薩𢜪那摩提菩薩無量示現菩薩妙德藏菩薩寶月金剛意菩薩法鼓響聲心勇猛菩薩普徧吉祥菩薩山樂說菩薩明月如來藏菩薩寶頂藥王增上意菩薩功德光王菩薩師子慧菩薩法熾虛空藏菩薩地上響聲無垢上菩薩大莊嚴光菩薩功德慧菩薩寶授蓮華勝菩薩善月燄光無比慧菩薩淨無垢胎菩薩精進慧菩薩滿月蓮華手菩薩藥上菩薩雨聲菩薩相應辯菩薩悅諸方冠菩薩無量意菩薩神授不捨軛菩薩持土大燈無障礙菩薩徧法界音菩薩勇猛德菩薩勝眼步三界菩薩聖藏普華菩薩無盡意菩薩無色莊嚴菩薩不著行菩薩離闇斷諸蓋菩薩實語應聲菩薩如理慧菩薩妙高山王菩薩最勝意菩薩地藏入功德菩薩目首普觀深說者菩薩諸功德身菩薩佛地慧菩薩廣德常悲泣菩薩普眼大山那迦達菩薩雲山吼聲菩薩高天菩薩妙鼓聲菩薩堅勝難量菩薩功德月菩薩歡喜高王菩薩普賢月勝菩薩大雲日藏菩薩如來齊光照耀菩薩日光千相菩薩慧王菩薩羅網光菩薩種性智光菩薩離染覺菩薩大雲雷燈菩薩不動華步菩薩無邊功德菩薩諸根常定不亂菩薩持意增念菩薩淨天菩薩無高下菩薩鉤鎖善安離取捨菩薩斷諸嚴王菩薩淨勝善意菩薩月光普現菩薩虛空無礙智藏菩薩善明彌勒菩薩慧明菩薩彌樓燈菩薩光藏等心無斷辯菩薩山峰住持菩薩阿差耶末菩薩善利智眼菩薩金剛波羅蜜多菩薩德寶智月菩薩普光菩薩星宿幢菩薩思益多羅菩薩隨智行菩薩蓮華莊嚴菩薩那羅延天菩薩善教詔意菩薩三曼陀颰陀羅菩薩無減進意菩薩龍勝蓮華意菩薩寶幢堅固慧菩薩金華光明德菩薩寶眼普光明菩薩一塵解脫月菩薩妙身清淨慧菩薩寶藏光炎月菩薩總持常加行菩薩善思甚深境菩薩法眼慈不聲菩薩一行放光月菩薩法光增上慧菩薩寶手同名菩薩光明常照手菩薩金莊嚴光明菩薩迦葉自在天菩薩勝天大威力菩薩寶瓶大勢至菩薩曼陀羅婆沓菩薩無障礙受記菩薩住持世間手菩薩常微笑寂根菩薩法雲王滿足菩薩首俱具諸辯菩薩大光明網藏菩薩普寶燄妙光菩薩海月光大明菩薩普覺悅意聲菩薩普智雲日幢菩薩督通捨諸蓋菩薩妙德虛空音菩薩智海上菩薩聞月作光明菩薩優鉢羅華寶眼菩薩天冠徧照藏菩薩照法聲菩薩明慧寶仙仁菩薩五頂輪王菩薩華德菩薩勇友無量慈菩薩因坻達菩薩定藏金剛鬘菩薩一切法界普音菩薩金剛舞光明菩薩離垢稱菩薩持進勝思惟菩薩因陀羅網菩薩金髻菩薩法利菩薩明燄成菩薩無礙慧菩薩信慧那羅延菩薩平等心轉法輪菩薩勝慧金剛燈菩薩寶功德菩薩信進金剛華菩薩若干瓔珞莊嚴菩薩曠意菩薩神通幢菩薩無邊法菩薩法力摩訶須菩薩眾生善根香音菩薩嚴本普威儀菩薩無能測菩薩勇步無憂首菩薩眾生功德香音菩薩入度龍主髻菩薩愛眼見菩薩勝藏光燄幢菩薩金剛善哉光明菩薩幢勝金剛塗菩薩善觀眼菩薩善筭菩提幢菩薩金剛甘露光明菩薩普賢勝威德菩薩青蓮華眼菩薩金剛大辯菩薩寂慧菩薩智慧普照明藏菩薩須彌勝藏菩薩波頭摩眼菩薩金剛光明鎖菩薩不思議惠菩薩盡滅菩薩觀無底度境界菩薩吼聲月藏菩薩魔不降伏菩薩無著無畏積菩薩一切義藏菩薩聲徧大地菩薩難有菩薩金剛手祕密主菩薩文殊師利菩薩所視無底菩薩普照菩薩壞虛厭意見菩薩閉塞諸蓋菩薩慧嚴寶淨菩薩有說菩薩不誑一切眾生菩薩饒益廣意菩薩所起即海菩薩不退菩薩功德王影像菩薩淨雲廣慧菩薩法首照藏菩薩選戰菩薩於諸音響最妙菩薩廣意覺意菩薩父師善見菩薩不住菩薩金剛寶菩薩德藏慧燈菩薩金剛禪定眼光明菩薩一切願海摩尼髻菩薩大雲龍樹王菩薩自在光菩薩如來法雲香髻菩薩金剛薩埵菩薩虛空眼菩薩寶相等觀菩薩十百光明火熾然菩薩一切化佛光明髻菩薩世尊無能勝菩薩暢音聲菩薩梵音響如雷雨菩薩大莊嚴光菩薩金剛護菩薩變化普光菩薩金剛遊步勝諸分菩薩種種樂說莊嚴藏菩薩法界眼照覺菩薩離攀緣菩薩師子步過無懼菩薩棄諸惡趣菩薩那伽慧菩薩說意現前菩薩德嚴妙臂道場音菩薩一切莊嚴淨德藏菩薩護國普明覺菩薩入志性菩薩一切行深智王菩薩無尊為尊菩薩金剛踊菩薩達慧和檀菩薩希生達意離塵光菩薩無邊光明法雲地菩薩普象世間慧菩薩思無礙菩薩決眾生性𧧼度菩薩智積菩薩呪手菩薩觀世音菩薩不可思議菩薩妙月菩薩波頭摩勝菩薩法日菩薩寶蓋山菩薩金剛慧菩薩一切常現神通菩薩無礙虛空智藏菩薩不動華步菩薩智日菩薩波頭摩眼菩薩法眼菩薩大光明菩薩智光慧菩薩一切香燄光幢菩薩一切須彌德藏菩薩法自在慧菩薩普見菩薩無邊照世菩薩持世菩薩智慧輪菩薩金剛智菩薩一切慧雲心王菩薩無量光明燄藏菩薩一切善慧菩薩最上菩薩普光明相菩薩無比菩薩性莊嚴菩薩金剛燄菩薩一切波頭摩幢菩薩無量因陀羅德菩薩不取諸法菩薩佛日菩薩不空奮迅菩薩法慧菩薩最勝幢菩薩金剛踊菩薩一切月光光明菩薩清淨光明莊嚴菩薩斷諸惡道菩薩寶項菩薩無邊功德菩薩智擇菩薩大勢至菩薩虛空藏菩薩一切斷諸嚴王菩薩無量因陀羅網菩薩發行成就菩薩寶藏菩薩波頭摩眼菩薩勝意菩薩善導師菩薩金剛意菩薩一切拔陀波羅菩薩無量功德王慧菩薩住一切有菩薩德藏菩薩不疲倦意菩薩勝愿菩薩寂靜心菩薩光明意菩薩一切清淨聲光菩薩無量天山菩薩天吉菩薩住持寂靜菩薩地藏菩薩寶天菩薩寶髻菩薩廣德菩薩三界尊菩薩無邊見菩薩一切法樂莊嚴菩薩無量無邊觀行菩薩樂說無滯菩薩寶掌菩薩海天菩薩海慧菩薩勝護菩薩自在天菩薩摩尼髻菩薩一切清淨三輪菩薩一切大海深王菩薩陀羅尼自在王菩薩施相菩薩無量無邊心勇猛菩薩優波羅眼菩薩一切智慧普照明藏菩薩不可思議救惡趣菩薩普寶髻華幢菩薩燈明菩薩淨王菩薩賢首菩薩無量意菩薩燄熾妙菩薩無量功德海意菩薩普音功德海幢菩薩勝藏菩薩無量無邊精進首菩薩文殊師利菩薩一切海德菩薩寶嚴淨意菩薩帝釋王德菩薩大香象菩薩功德自在王菩薩大光菩薩雷音菩薩喜王菩薩進寂菩薩無損志菩薩善淨意菩薩妙相嚴淨王意菩薩大光明網照藏菩薩上意菩薩無量無邊師子吼菩薩曇摩師利菩薩無量能滅一切怖意菩薩普德最勝燈光照菩薩普智光照如來境菩薩離憂菩薩善明菩薩上慧菩薩無垢藏菩薩妙勝藏菩薩寶印手菩薩不空見菩薩破諸魔勝意生菩薩大意菩薩無量無邊師子志菩薩毗盧遮那菩薩無量不誑一切眾生菩薩大勇猛力善奮迅菩薩一切聲性菩薩宮殿聲菩薩普賢菩薩普明菩薩普慧菩薩無垢上菩薩捷疾辯菩薩一切慧上精進菩薩無攀緣轉法輪菩薩造化菩薩無量無邊離垢藏菩薩普光明月菩薩不動行步菩薩一切天讚菩薩離法境界得大勢菩薩照一切世間莊嚴菩薩持人菩薩善思菩薩德首菩薩功德慧菩薩無礙辯菩薩淨月藏越三界菩薩摩尼殊普光明菩薩雨滴菩薩無量無邊離垢淨菩薩栴檀勝藏菩薩伏一切界得大精進菩薩善思議意大勢至菩薩海月大光明無邊菩薩持王菩薩太山菩薩除幻菩薩同解脫菩薩一切功德藏菩薩佛勝藏越三世菩薩無邊幢善思惟菩薩照意菩薩無量陀羅尼自在檀那師利菩薩見一切意無障礙智菩薩一切障斷捨惡趣菩薩普覺月意聲菩薩法幢菩薩妙音菩薩震意菩薩炎熾藏菩薩一切尊自在菩薩解脫月善行步菩薩寶音聲法炬燈菩薩益意菩薩無量那羅延德藏菩薩除諸幽闇菩薩福德勝藏菩薩優鉢羅目菩薩一切吉利無量慧菩薩無礙轉法輪菩薩光觀菩薩寶峯菩薩帝授菩薩獨步世菩薩一切行徹利菩薩大海德察無岸菩薩大音聲善喜光菩薩善住菩薩無量思惟無礙意菩薩羅鄰師利菩薩斷惡道障菩薩佛陀師利菩薩除一切蓋不置遠菩薩師子步雷音菩薩山峯菩薩導師菩薩密室菩薩無障慧菩薩無量法意轉法輪菩薩不可動金剛藏菩薩大嚬申轉女身菩薩月藏菩薩無量思惟虛空意惟闍師利菩薩步不動迹棄諸勤苦菩薩師子奮迅妙色志菩薩功德寶髻智生菩薩大嚴菩薩濟波菩薩愛見菩薩觀自在菩薩無量大福光智生菩薩寶勝菩薩栴檀德藏菩薩善意菩薩一切妙聲菩薩無量寶月菩薩海莊嚴藏普菩薩師子意菩薩善月菩薩一切賢首菩薩寶路菩薩無量那羅延菩薩法自在菩薩成就一切義菩薩天勝藏菩薩智意菩薩善見菩薩寂意菩薩寶炬菩薩一切深聲菩薩無量智眼菩薩無邊大自在菩薩無垢智菩薩普現菩薩一切普眼菩薩圓滿菩薩思益菩薩無量莊嚴王菩薩妙鼓聲菩薩一切無障眼菩薩華勝藏菩薩定意菩薩愛見菩薩勝藏菩薩常憶菩薩一切無言菩薩無量勝護菩薩無邊勝成就菩薩無障礙菩薩月勝菩薩一切善臂菩薩寶事菩薩淨勝菩薩無量無邊觀菩薩住佛聲菩薩一切無礙見菩薩增法志菩薩海意菩薩聖藏菩薩堅意菩薩善住菩薩一切普華菩薩無量善眼菩薩無邊勇猛德菩薩寶印手菩薩離垢菩薩一切普眼菩薩勇意菩薩寶杖菩薩無量華莊嚴菩薩十方菩薩一切成就有菩薩無量志菩薩德本菩薩日藏菩薩得大菩薩寂行菩薩一切火光菩薩無量勝眼菩薩無邊善思議菩薩決定法菩薩金髻菩薩一切寶手菩薩寶勝菩薩龍德菩薩無量娑伽羅菩薩法界菩薩一切曇無竭菩薩持大會菩薩耎首菩薩寶性菩薩寶授菩薩勝授菩薩一切德王菩薩無量仁壽菩薩無邊得大勢菩薩善發趣菩薩上願菩薩一切最勝菩薩光曜菩薩普燄菩薩無量金剛拳菩薩妙吉祥菩薩一切無比慧菩薩增益意菩薩辯聚菩薩法志菩薩慈氏菩薩上際菩薩一切水光菩薩無量大相菩薩無邊寂戒慧菩薩堅固志菩薩勇步菩薩一切明照菩薩普上菩薩大月菩薩無量金剛敷菩薩轉法輪菩薩一切無礙慧菩薩無寶意菩薩廣慧菩薩首藏菩薩堅勢菩薩滿愿菩薩一切持魔菩薩無量善筭菩薩無邊無盡意菩薩無著意菩薩法熾菩薩一切慧密菩薩無等菩薩趣意菩薩無量金剛明菩薩眾勝王菩薩一切增上意菩薩師子作菩薩具辯菩薩寶士菩薩歡曜菩薩盡慧菩薩濡音菩薩無量寶首菩薩無邊吉義意菩薩無盡意菩薩普化菩薩一切覺首菩薩智首菩薩覺意菩薩無量金剛軍菩薩度眾生菩薩一切除惡道菩薩如來藏菩薩法響菩薩妙德菩薩彌勒菩薩息意菩薩一切金瓔菩薩無量大力菩薩無邊功德首菩薩精進慧菩薩法上菩薩一切勝響菩薩過意菩薩辯積菩薩無量須彌王菩薩不可思議諸菩薩一切功德慧菩薩無量步菩薩法涌菩薩無量法王菩薩常現神通菩薩斷諸魔菩薩大悲思惟佛菩薩清淨三輪菩薩無量光明菩薩觀世音菩薩圓覺菩薩至敬常淨菩薩火光菩薩大月光山菩薩師子吼菩薩無礙轉法輪菩薩曾法智菩薩甘露光解脫王菩薩淨諸業障菩薩圓滿菩薩天勝藏菩薩文殊師利菩薩施蓮華行菩薩善順金剛會菩薩至光英菩薩善勇猛蓮華髻菩薩喜王菩薩惠施菩薩淨月藏菩薩普護菩薩寶音聲菩薩普照十方冠菩薩觀月菩薩世主王菩薩稱自在可畏莫能犯菩薩普徧吉祥菩薩功德寶光菩薩月王菩薩雲音菩薩滅惡趣菩薩勝辯菩薩寶仙仁菩薩覺意雷音王菩薩增意菩薩梵主王菩薩一切願海音寶王髻菩薩普念菩薩無數劫修菩薩光相菩薩辯峯菩薩普戒菩薩大德菩薩大音王菩薩廣大深妙聲菩薩寶住菩薩得勤精進菩薩大雲常現菩薩無性自在金寶瓔珞菩薩寶日菩薩一切語言菩薩淨藏菩薩梵音菩薩漏盡菩薩寶勝菩薩世間光菩薩功德光照王菩薩普寤菩薩越三界足菩薩大雲無礙菩薩感父母業如意光積菩薩大地菩薩一切義成菩薩德光王菩薩藥王軍菩薩明首菩薩斷憂闇菩薩常調身菩薩金剛佛眼光明菩薩善觀眼菩薩金剛聲光明菩薩普蓮華菩薩寶海菩薩降伏一切諸根境界菩薩法勝菩薩無垢普藏菩薩摩訶須菩薩勝華藏菩薩光德菩薩地威德菩薩勝思惟菩薩金剛寶蓋光明菩薩日威德菩薩旃檀光天冠菩薩寶多羅戰勝菩薩寶手自在菩薩銅寶瓔珞菩薩海惠菩薩帝釋王德菩薩濡天菩薩照意菩薩德染智辯菩薩智德菩薩無邊禪菩薩師子步暢音菩薩吉祥密菩薩出生願海音珠冠菩薩說息愛意大眾自在菩薩溥首菩薩銀寶瓔珞菩薩妙幢菩薩喜見菩薩蔽塞諸障菩薩日盛菩薩和輪調菩薩破一切光王菩薩無吾我菩薩離一切佛法幔髻菩薩法無垢月優鉢羅德菩薩智上菩薩不動足進菩薩天王光菩薩金剛燈光明菩薩神通華菩薩大雲牛王吼菩薩海意菩薩除疑菩薩大雲施雨菩薩明見光賢菩薩大明菩薩普香菩薩梵音菩薩光幢菩薩金光炎菩薩金剛衣光明菩薩無憂施俱素摩勝藏寶願菩薩普觀菩薩大雲愛樂菩薩大智光明菩薩孱提菩薩等心菩薩深彌菩薩海音菩薩德王菩薩常明曜菩薩勝慧離憂菩薩大悲心菩薩日光明無見菩薩增長意總持菩薩吉祥法炬燈菩薩淨月藏德音菩薩光觀菩薩佛勝藏菩薩慧密金剛菩薩大光明菩薩上精進善行菩薩清淨慧善思菩薩功德林藥王菩薩天勝藏普光明菩薩智林菩薩得大勢菩薩勇步山雷菩薩無攀緣菩薩除惡道增長菩薩無著意無邊菩薩離垢藏淨王菩薩無垢藏歡曜菩薩月光菩薩獨步世菩薩藥上金山菩薩須彌幢菩薩不虛見仁壽菩薩光藏如言行菩薩善丈夫法幢菩薩地鳴聲常加行菩薩善明菩薩思心菩薩蓮華德藏菩薩覺林盡慧善稱菩薩燄光菩薩無怨菩薩山峯不可盡除幻菩薩星宿王光照藏菩薩一塵佛菩薩成行菩薩善發趣菩薩普燈菩薩嚴意菩薩大雲不輕菩薩大雲勤藏德臻菩薩常現菩薩離塵光端嚴幢菩薩頂中光明一切義藏菩薩如來胎菩薩道場冠菩薩無限意菩薩月幢菩薩難量菩薩羅鄰那竭菩薩虛空無垢梵幢菩薩其心堅重菩薩妙身菩薩大雲菩薩大海菩薩海德寶嚴淨意菩薩無邊際菩薩光明手菩薩三昧藏菩薩諸天菩薩十方菩薩大奮迅王菩薩發心即轉法輪菩薩持意增念菩薩光天菩薩金剛大身菩薩鼻揉多羅菩薩善淨眼菩薩無緣觀菩薩大雲電光菩薩一向照善覺菩薩寶相天王菩薩月王智吉祥菩薩大智光明菩薩多羅菩薩寶慶光天菩薩天光菩薩法界普光菩薩無性出生王菩薩梵王雷音菩薩無邊稱菩薩妙意菩薩不究竟菩薩光英菩薩光智菩薩寶燄菩薩寶華菩薩善明彌勒菩薩淨紫金菩薩法界音聲菩薩那伽慧菩薩心王菩薩一切龍天功德山菩薩龍意寶莊嚴菩薩平等性智菩薩最勝自在王菩薩無邊自在王菩薩無量觀出一切世菩薩難出現智藏菩薩一切吉利菩薩善歡喜菩薩一照明燈菩薩自性光菩薩普威儀菩薩具足平等菩薩燄明無量定菩薩金剛大辯菩薩清淨辯才菩薩蓮華具足菩薩自在光菩薩甘露光菩薩妙色莊嚴菩薩一切佛藏冠菩薩離塵菩薩妙真金菩薩功德莊嚴菩薩大雲得志菩薩持妙色菩薩光明燄藏菩薩明慧菩薩普徧自在菩薩普利可見菩薩大雲歡喜菩薩菩提燄菩薩功德孕菩薩蓮華德藏菩薩寶有稱尊菩薩雲音上勝菩薩智藏雲音菩薩妙華勝寶光菩薩普徧吉祥菩薩天光菩薩梵音天冠菩薩天王菩薩善德百千菩薩師子步雷音菩薩曼陀羅香菩薩威光王菩薩普智菩薩大海德菩薩燈王菩薩燈手菩薩大慧菩薩大明菩薩善財功德菩薩徧照明菩薩如意光明菩薩善將導菩薩超倫菩薩無邊法王淨德藏菩薩無相普光幢菩薩法自在慧菩薩如來願珠髻菩薩無礙轉法輪菩薩積諸德本如壘寶菩薩妙色志普護菩薩淨珠嚴行菩薩智定意菩薩大海深王菩薩普照冠菩薩普端嚴菩薩無量真寶菩薩妙華金剛孕菩薩須彌勝藏菩薩王頂輪王菩薩金剛大意菩薩福德光菩薩無髻王菩薩無礙光炎菩薩大雲龍樹王菩薩韋藍菩薩吉祥峯菩薩具殊勝見菩薩增修行智菩薩珠相燄菩薩栴檀勝藏菩薩持進菩薩妙法自在菩薩師子威德菩薩大雲正見菩薩蓮華孕菩薩無限意菩薩光明寶勝菩薩快慧希生菩薩大雲愛染菩薩光勝菩薩等觀菩薩大金光莊嚴菩薩師子威猛音菩薩金剛器仗菩薩見一切義天冠菩薩恩施菩薩光天菩薩寂靜慧菩薩海莊嚴藏菩薩求善法菩薩觀志菩薩慧燈菩薩寶莊嚴堅意菩薩那羅延德藏菩薩金剛足進菩薩現一切法光常菩薩嚴王菩薩多羅菩薩最勝慧勇修行智菩薩無染行菩薩大音聲菩薩寶吉祥菩薩大降伏魔羅菩薩無邊照智王菩薩大雲清淨雨菩薩如來願珠髻菩薩難量菩薩光常菩薩吉祥光童真菩薩慧燈菩薩法力菩薩威明燈菩薩照法聲菩薩無礙轉法輪菩薩金剛鏡供養菩薩大雲名稱喜菩薩金剛智威德菩薩燄光菩薩飛行菩薩暢音聲雄施菩薩降魔菩薩寶喜菩薩龍王髻菩薩空無菩薩金剛大降魔菩薩普賢勝威德菩薩彼滿月光明菩薩陀羅尼威德菩薩徧一切法界音德嚴菩薩宿王光照藏菩薩優鉢羅華勝藏菩薩智慧行菩薩一切相莊嚴淨勝藏菩薩金剛利菩薩鳩舍菩薩金剛舞光明菩薩琉璃寶瓔珞菩薩大雨電言辭菩薩平等光明月菩薩示一切大願音慧嚴菩薩清淨功德藏菩薩一切三世香髻菩薩徧照藏菩薩一切願海音寶玉髻菩薩名清淨果菩薩樂慧光明菩薩功德光明王藏菩薩大悲雲雷音菩薩佛變化燄髻菩薩法界燄智天冠菩薩緊迦羅上友菩薩一切佛現在藏冠寶嚴海悲菩薩地音大意菩薩寂定離塵菩薩妙相嚴淨王意菩薩石山音智光菩薩徧說智妙息菩薩一切世間寂音菩薩照明藏大惠菩薩一切願海摩尼髻紫摩金色菩薩毘盧遮那勝寶光菩薩遊無際法行菩薩蓋一切障法勇德菩薩無礙聲菩薩信樂意菩薩德海幢菩薩不住菩薩波頭摩藏菩薩智吉祥菩薩除一切蓋障菩薩不疲倦意勢力慧菩薩無礙幢菩薩華上智菩薩大海聲菩薩普廣菩薩賢德菩薩普徧吉祥菩薩金剛琵琶供養菩薩無性自性出生王菩薩深意王菩薩無礙光菩薩覺悟意菩薩無礙覺菩薩淨身菩薩海德菩薩大辯化王菩薩金剛大三摩地菩薩諸佛師子座覆觀菩薩天主王菩薩無性光菩薩善淨意菩薩無斷辯菩薩光明藏菩薩無垢德菩薩一切莊嚴淨德藏菩薩虛空覺菩薩端嚴藏菩薩清淨惠菩薩普吉祥威力菩薩福德須彌上菩薩一切化佛光明髻菩薩神通王菩薩無量德菩薩普照法界智慧冠菩薩大雲持法菩薩海慧超越菩薩滿一切意樂菩薩普淨德炎菩薩正法日威力菩薩寂靜自在王菩薩普照三世覺菩薩無邊莊嚴菩薩光明勝菩薩賢善首菩薩淨寶光明威德王菩薩金剛藏菩薩堅精進菩薩大勢至菩薩功德珊瑚上菩薩思惟虛空意菩薩空去現在未來菩薩妙高王菩薩無斷辯菩薩普法界虛空光觀菩薩軷陀師利菩薩不動華步菩薩無障礙受記菩薩斷一切憂菩薩智光影威力菩薩勢力自在王菩薩成就一切義菩薩月光光明菩薩無能測菩薩清淨慧菩薩毘盧遮那差別藏菩薩無邊見菩薩吉祥藏菩薩無量力菩薩平等光明月菩薩功德山威德菩薩一切願海摩尼髻菩薩光莊嚴菩薩功德月菩薩無性自性出生王菩薩發行成就菩薩不取諸法菩薩一切法自在菩薩住一切聲菩薩普賢勝威德菩薩無垢眼菩薩山王斷一切惡法菩薩跋陀波羅菩薩無憂受菩薩清淨藏菩薩名稱面威無礙覺菩薩普光上菩薩摩尼髻菩薩無礙見菩薩功德須彌勇菩薩遊戲無邊智菩薩無量觀出一切世菩薩大通王菩薩無怖望菩薩十百光明火熾然菩薩涅羅師利菩薩樂說無滯菩薩得脫一切縛菩薩徧法界音菩薩住一切悲見菩薩無性出生王菩薩法界眼照覺菩薩大意聲王菩薩

　　諸尊者

　　吉祥密尊者蓮華色妙觀尊者無邊果尊者龍樹尊者大福德尊者富樓那尊者舍利子尊者耶殊尊者室哩野徧曜尊者嚩婆嚩尊者得稱尊者婆須密尊者阿那律尾囉尊者大迦葉歡喜尊者舍利弗尊者優波離尊者達野曩蓮華尊者麼護惹尊者大藥尊者羅護羅智通尊者竺法護尊者目揵連慈尊者淨光義寂勝尊者除苦惱眾尊者蘇惹多尊者鉢哩摩大尊者法融尊者吉迦夜大尊者迦旃延慈尊者鳩摩羅什勝尊者超三界眾尊者禰嚩多尊者哩嚩那尊者慧安尊者須菩提上尊者蘇禰嚩多尊者羯寶那大善尊者志真自滿嚴尊者不如密多尊者蘇頻陀上尊者路迦部多尊者室囉馱法會尊者巨方法海嚴尊者伏馱密多尊者法尊者聖尊者常觀尊者護國尊者元覺尊者神會尊者無等斷輪迴尊者自在尊者慧超智藏光尊者普願寶徹三摩那尊者無盡量尊者德尊者慧尊者天龍尊者慧藏尊者無住尊者如滿尊者無了大蓮華尊者寶積尊者法真三滿多尊者善覺普岸蓮華光尊者破竈墮尊者計舍嚩意速尊者阿難多嚕嚕尊者般若多羅妙尊者提多迦業果尊者三麼那智尊者賀哩多尊者尾嚩哩多曩尊者孫陀羅難陀尊者補瑟婆羅善尊者大迦多演曩尊者跂那羅尊者闍夜多尊者曇照優波離尊者妙觀護國大賢尊者祗多密尊者逍遙無邊果尊者普願護國尊者蓮華竺法護尊者慧寂曇無讖尊者寶雲智真舍利子尊者般若多羅寶積尊者大須菩提尊者普岸無住尊者法真難歡喜尊者那曩尊者室哩野娑尊者蓮華色尊者三滿多底沙尊者阿努囉馱普髻尊者護國尊者三滿多尊者大藥尊者婆須密尊者尾囉尊者正果離三毒尊者婆舍斯多七色尊者大福德業果降魔藏尊者妙意尊者破竈墮尊者鉢哩摩最勝超三界尊者大意嚩娑嚩尊者大廣智不空尊者虞嚕迦尊者尊勝舍利弗尊者半託迦尊者那連提耶舍尊者大賢如會智尊者吉迦夜降魔尊者除苦惱尊者惹野嚩底尊者無相慧尊者道通法會尊者祗多密尊者元真竺法護尊者慧海無業尊者阿難陀尊者智堅神會妙尊者慧能洪恩元覺尊者曇無讖尊者因揭陀尊者迦智慧藏尊者吉祥密正梵尊者蘇難那尊者慈尊者麼護惹尊者勝尊者并伽羅尊者大尊者蓮華色尊者尾舍佉尊者無邊果尊者佛馱難提勞囉嚩尊者塢波布囉拏尊者大迦多演曩尊者鉢囉麼嚩底尊者乳底囉娑尊者舍利弗尊者難歡喜那曩尊者布曩哩嚩蘇尊者難你迦尊者補瑟娑羅妙尊者優鉢羅色尊者孫那哩尊者阿它野曩勝尊者僧迦難提尊者婆須密尊者尾嚩哩多曩尊者迦多演曩尊者祗多密尊者嚩囉捺嚩惹尊者蘇婆捺囉尊者彌遮迦尊者尾愈補怛囉尊者荏麼際曩尊者誐底迦尊者麼哩虞迦高尊者不如密多囉馱迦尊者俱嚕俱羅慧尊者惹野嚩底尊者羅護羅尊者鳩摩羅什尊者大迦葉尊者須菩提尊者富樓那尊者麼護惹尊者大目揵連尊者室哩野尊者難那吉迦夜尊者舍利弗蓮華大尊者羯賓那尊者普髻妙尊者普願祗林舍利子尊者寶雲慧海尊者達野曩尊者馬鳴大尊者蘇頻陀業果妙尊者大善龍山計舍嚩尊者法融自滿尊者大福德際多大尊者優波離護國妙尊者如會元真吉祥密尊者智通法海尊者護國大賢尊者蓮華三相尊者馬鳴尊者大迦葉尊者歡喜難陀尊者自在逍遙無等尊者浮盃如會尊者妙觀舍利弗尊者無了常觀尊者龍樹降魔尊者性空賢劫尊者寶雲大福德尊者最勝曇藏尊者大善洪恩慈慧尊者智威懷讓尊者智堅麼護惹尊者無相道明尊者慧海智常尊者大稱正果尊者尾囉舍利子尊者妙髻尊者耶殊尊者普願法融無住尊者聖堅尊者明哲尊者際多尊者戌博迦尊者慧寂元真尊者慧滿婆須密尊者天龍計舍嚩尊者弘思義淨祗多密尊者妙意無邊果尊者除苦惱大尊者難那達野曩尊者大安崇慧尊者勞囉嚩尊者多意超三界尊者道行羅睺羅尊者道常吉祥密尊者正原如敏尊者降魔藏尊者志徹尊者迦旃延尊者離三毒大尊者伽耶迦葉尊者鉢羅嚩囉蓮華色尊者勞捺囉迦妙尊者本淨尊者三摩那尊者智閑尊者竺法護尊者摩拏囉他尊者提多迦尊者麼哩虞迦善尊者囉怙羅慧尊者你哩尾挐尊者大舍利子尊者孫那哩尊者阿㝹樓馱脅尊者鳩摩羅什慈尊者般若多羅尊者頗羅墮惹尊者目揵連尊者多果尊者富樓那尊者慧思尊者三滿多尊者適悅尊者須菩提尊者慈雲尊者法喜尊者布囉拏尊者普化阿難陀尊者麼呬濕縛娑尊者求那跋陀羅尊者那伽犀那尊者阿難多尊者伐那婆斯勝尊者莎擔沒囉尊者阿仡羅迦天尊者畢那嚩蹉尊者迦捺囉尊者俱嚕俱羅淨尊者大義迦理迦尊者優婆塞支謙尊者蘇婆捺囉斷輪迴尊者慧威縛切迦尊者法擔沒囉尊者烏摩多迦慈尊者慧方曉了尊者賀哩多尊者元挺志勤尊者師子蓮華光尊者智嚴世密尊者摩賀鉢囉惹鉢囉尊者天尊者靈湍七色明尊者師密毘尼多尊者鑒宗苦盡慈尊者正世大蓮華尊者高尊者真觀尊者鶴勒那尊者三色優波離尊者會通麼護那尊者鉢囉鉢哩燄嚩那尊者道欽禰嚩多尊者正曜尊者蘇難那尊者道林尊者作業能尊者增益曇無讖尊者慈尊者安通因揭陀尊者尊父金頗羅尊者施陀扇多尊者迦俱胝尊者迦哩尼迦尊者大尊者塢波以迦高尊者財海尊者烏閉多尊者事行尊者懷海明尊者靈默囉吠迦尊者勝尊者月婆首那慧尊者天尊者蘇迦羅尊者數那舍縛陵儗迦尊者實叉難陀尊者菩提流志尊者行思尊者蘇惹多尊者堀多三藏尊者跋陀羅尊者曇摩伽陀耶舍尊者義通尊者慈尊者阿氏多尊者地也以你并伽羅尊者善尊者闍那崛多尊者慧文尊者智顗尊者湛然尊者闍夜多尊者曇摩流支尊者跂那羅尊者達磨戰室濕羅尊者大陽尊者高尊者難你伽尊者惟寬施護尊者羯賓那尊者智尊者路伽誐多尊者法華尊者智威尊者靖宗尊者吉迦夜尊者烏波誐多尊者尾舍佉尊者法彥蘇尊者禰嚩多尊者道邃尊者蓮華三滿多尊者龍樹尊者富樓那尊者阿難多尊者大廣智不空尊者無邊果尊者最勝大蓮華尊者大迦葉尊者天尊者三滿多尊者優樓頻螺迦葉尊者菩提達磨尊者大福德尊者舍利弗尊者馬鳴尊者大賢尊者般若多羅尊者賓度羅跋羅墮闍尊者蓮華尊者大目揵連尊者護國眾尊者難陀須菩提尊者三布囉拏尊者蘇頻陀尊者都沙賃彌迦尊者布曩哩嚩蘇尊者蓮華色尊者婆須密尊者斷輪迴尊者十方尊者半託迦尊者多財尊者大稱尊者布囉拏尊者麼護惹賀彌迦尊者窣吐羅那多果尊者洪恩尊者法持尊者降魔藏尊者祗多密尊者智堅尊者常觀尊者天龍尊者勝尊者曼陀羅仙尊者自在尊者那連提耶舍尊者鳩摩羅什尊者淨光義寂尊者優波離尊者提多迦尊者乳底囉娑尊者得稱尊者大迦多演曩尊者伐闍羅弗多羅尊者妙意尊者跋陀羅尊者三摩那普髻尊者吉祥密尊者際多尊者塢波布囉拏尊者塢波難陀尊者你達野以迦尊者俱胝迦羅拏尊者布曩哩嚩蘇尊者補瑟波迦尸迦尊者鉢羅麼嚩底尊者大須菩提尊者蘇惹多尊者尾愈補怛囉尊者俱嚕半唧迦尊者荏麼際曩天尊者無邊果尊者計舍嚩尊者尾瑟女末底尊者慧藏須菩提尊者自在阿難陀尊者金頗羅尊者大福德迦羅尊者吉祥密尊者賢劫斷輪迴尊者優波毯多尊者富樓那尊者婆舍斯多尊者龍樹尊者鳩摩羅多尊者除苦惱尊者目揵連尊者妙觀尊者法施尊者尾瑟女羅尊者迦諾迦尊者跋釐惰闍尊者降魔尊者富那夜奢尊者賢劫尊者迦羅阿難多尊者佛馱難提尊者阿難多尊者塢波賀哩多尊者達野曩尾囉尊者舍利子尊者阿那律尊者大蓮華尊者諸天尊者大廣智不空尊者僧那尊者毘尼多尊者波羅婆密多羅尊者般若流支神秀尊者雲居尊者龍山尊者曇無讖尊者竺法護尊者慧能尊者元真尊者金牛尊者妙尊者善尊者地婆訶羅尊者慧藏尊者佛陀跋陀羅尊者菩提流志尊者支婁迦讖尊者鉢哩摩尊者囉尸迦尊者達磨笈多尊者妙髻尊者并伽羅莎誐多尊者金頗羅尊者蘇難那尊者多意尊者虞嚕迦尊者嚕呬尼頭髻尊者彌遮迦尊者健拏尊者蘇迦羅耶殊尊者迦毘摩羅尊者孫那哩尊者三相尊者哩嚩那深財尊者諾矩羅尊者多財尊者素嚕波囉多迦尊者誐麼迦提洒尊者不如密多尊者麼護那尊者擬哩迦哩尼尊者塢波捺以迦尊者頗羅墮惹尊者麼護惹尊者嚩婆嚩尊者注茶半託迦尊者天尊者慈慧法尊者無等尊者善覺逍遙尊者普願智常尊者童子迦葉尊者乳底囉娑尊者吉迦夜尊者麼賀底沙尊者普化覺尊者弘辯尊者大善常興尊者萬歲道通尊者優鉢羅色尊者嬌梵波提尊者室哩野阿曩吠那尊者蓮華光尊者達野曩尊者國道妙尊者曇照尊者補瑟娑羅尊者靈佑尊者性空尊者惹野縛底尊者寰中尊者室囉馱尊者普岸智真尊者并伽羅尊者素𡁠多尊者慧寂脅尊者神讚尊者阿努囉馱尊者圓暢尊者法端尊者阿它野曩尊者洪諲尊者因揭陀尊者法會寶雲尊者妙說三藏尊者如滿志道尊者祇林尊者寶徹尊者達磨元朗尊者聖堅元覺尊者嚩布沙尊者竺法護尊者慧滿尊者慈雲尊者至行廣修尊者灌頂法喜尊者神藏尊者太毓尊者道明無相尊者湛然如會尊者麼護那尊者尾舍佉尊者法海應天尊者慧海元素尊者道信至尊尊者迦智尊者無住尊者神會黑眼尊者至真無業尊者弘思尊者離三毒智常尊者智藏無了尊者寶貴法尊者道邃尊者全植尊者法達總印尊者廣澄辭朗尊者慧超尊者超三界智真尊者龍樹尊者蓮華色尊者馬鳴尊者舍利弗尊者鳩摩羅什尊者難陀尊者妙髻尊者除苦惱尊者迦羅婆尊者須密尊者竺法護尊者法海天龍妙尊者蓮華大福德尊者頗羅墮惹多財尊者計舍嚩尊者自在常觀大尊者淨光義寂尊者大迦葉尊者耶殊舍利子尊者最勝阿難多尊者阿那律尊者吉祥密慧滿尊者荏麼際曩尊者菩提流志尊者普化無等慈慧尊者達野曩尊者善覺尊者堀多尊者三藏達磨尊者自滿尊者尾嚩哩多曩尊者塢波布囉拏尊者尾瑟女末底尊者大廣智不空尊者弘辯尊者慈慧祗多密尊者法端哩嚩那尊者寶雲如會法融慧可尊者計舍縛尊者底沙尊者因揭陀尊者達野曩尊者崇慧弘思大尊者志真曉了大尊者義端慧寂智真素𡁠多尊者國道興平大尊者道常良遂尊者尾舍佉尊者際多除苦惱尊者妙髻室囉馱尊者無邊果尊者大福德最勝尊者阿他野曩尊者智巖無業尊者義淨寶積智閑尊者大善尊者如滿志誠尊者靈默道信尊者普世界大意尊者三滿多底沙尊者半託迦尊者業果尊者普供養不思議眾尊者鉢羅麼嚩底尊者聖堅鶴勒那尊者慧方如滿尊者智封道樹尊者大迦葉尊者健拏賀哩多尊者嚕呬尼尊者善覺洪恩大尊者道通法達大尊者巨方無相尊者慧超哩嚩那尊者神讚洪諲大尊者智通明哲尊者勞囉嚩尊者注茶半託迦尊者徧曜尊者目揵連尊者離三毒尊者斷輪迴尊者正果迦多演曩尊者會通元素尊者太毓慧藏法持尊者無邊界自在尊者曇藏慧忠道明本淨尊者麼護那如會尊者都沙賃彌迦賢劫眾無量尊者吉祥密超三界尊者那連提耶舍尊者智威室哩野尊者道欽辭朗性空日子阿那律尊者志勒達磨戰空濕羅尊者迦智元真大尊者龍山萬歲大尊者靈湍普願廣澄誐底迦尊者圓暢安通大尊者智常尊者神秀尊者成博迦尊者俱嚕半唧迦尊者妙意布囉拏尊者賀哩多尊者大迦多演曩菩提達磨尊者大安希運尊者寶徹無了智常尊者難歡喜那曩尊者妙說元琇尊者靖宗元挺尊者麼護惹懷海尊者塢波賀哩多尊者你達野以迦尊者舍利弗尊者智藏靈佑尊者智藏毘尼多尊者高亭縛切迦尊者章安灌頂尊者法華智威尊者阿那律尊者蓮華光妙髻無邊果尊者那連提耶舍尊者塢波半唧迦尊者性空無等尊者常觀達野曩尊者元素洪恩大尊者慧安無相尊者阿難陀尊者僧那室哩野尊者妙意并伽羅尊者超三界尊者孫那哩尊者優樓頻螺迦葉尊者義淨元奘尊者元挺惟則尊者仁儉尊者尾瑟女末底尊者智真如會尊者戒雲普化尊者離三毒尊者普願尊者紅螺尊者半託迦尊者難你迦志徹尊者賀哩多尊者智通辭朗尊者尾嚩哩多曩尊者寶雲吉祥密尊者塢波麼哩虞迦尊者最勝尊者麼護惹尊者法融烏波嚩哩多曩尊者元覺法真勝尊者祇林大功德尊者道通自滿法施尊者麼護惹尊者無業惟寬大尊者廣澄神藏誐底迦尊者逍遙諾矩羅尊者增益跋陀羅尊者降魔藏尊者吉迦夜慧寂弘思無了尊者般若流支尊者靈默懷海全植尊者求那跋陀羅尊者寶雲義通尊者慧超靈佑尊者鳥閉多黑眼尊者洪諲羯賓那婆須密普岸尊者嚕呬尼聖堅寶貴尊者


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第八十九卷目錄佛菩薩部總論梁沈隱侯集(答陶華陽)竹窗隨筆(菩薩不現今時)竹窗二筆(菩薩)佛菩薩部藝文一佛影銘(并序)　宋謝靈運彌勒菩薩讚　傅亮文殊師利菩薩讚　前人佛影頌　鮑照千佛頌　梁忱約彌勒讚　前人彌陀佛銘　前人釋迦文佛像銘　前人佛知不異眾生知義　前人千佛因緣述意　唐釋道世千佛述意　前人達磨大師法門義讚　釋皎然普賢應夢記　宋孫覿釋迦成道賦　金丁暐仁釋迦牟尼佛文　明太祖禪海羅漢讚　同前佛菩薩部藝文二(詩)四月八日讚佛詩　晉釋支遁詠八日詩三首　前人法樂辭十二首　齊王融吳中禮石佛　梁江淹舍利佛　隋闕名僧伽歌　唐李白贊佛牙　宋太宗前題　真宗前題　仁宗前題　徽宗佛菩薩部選句佛菩薩部紀事佛菩薩部雜錄佛菩薩部外編

神異典第八十九卷

　　佛菩薩部總論

　　梁沈隱候集

　　答陶華陽

　　難云釋迦之現近在莊王唐虞夏殷何必已有周公不言恐由未出非關宜隱育王造塔始敬王之世閻浮有四則東國不容都無答曰釋迦出世年月不可得知佛經既無年曆注記此法又未東流何以得知是周莊之時不過以春秋魯莊七年四月辛卯恆星不見為據三代年既不同不知外國用何曆法何因知魯莊之四月是外國之四月乎若外國用周正邪則四月辛卯長曆推是五日了非八日若用殷正邪周之四月殷之三月用夏正邪周之四月夏之二月都不與佛家四月八日同也若以魯之四月為證則日月參差不可為定若不以此為證則佛生年月無證可尋且釋迦初誕惟空中自明不云星辰不見也瑞相又有日月星辰停住不行又云明星出時墮地行七步初無星辰不現之語與春秋恆星不現意趣永乖若育王造塔是敬王之世閻浮有四此道已流東國者敬王以來至於六國記注繁密曾無一槩育王立塔非敬王之時又分明也以此而推則釋迦之興不容在近周世公旦之情何得未有

　　竹牕隨筆

　　菩薩不現今時

　　竊怪今時造業者多信道者寡菩薩既度生無已何不分身示現化誘羣迷且昔佛法東流自漢魏以迄宋元善知識出世若鱗次然元季國初猶見一二近朝寥寥無聞如地藏願度盡眾生觀音稱無剎不現豈其忍遺未度之生亦有不現之剎耶久而思之乃知菩薩隨緣度生眾生無緣則不能度譬諸月在天上本無絕水之心木自不清月則不現况今末法漸深心垢彌甚菩薩固時時度生而生無受度之地是則臨濁水而求明月奚可得乎

　　竹牕二筆

　　菩薩

　　人見如來彈斥偏小讚歎大乘知菩薩道所當行矣然不審其實而徒假其名為害滋甚是故未能自度先能度人者菩薩也因是而己事不明好為人師則非矣六度齊修萬行兼備者菩薩也因是而專務有為全拋心地則非矣無惡名怖乃至無大眾威德怖坦然自在者菩薩也因是而聞過不悛輕世傲物則非矣即殺為慈即盜為施乃至即妄言成實語種種權宜方便不可以常情局者菩薩也因是而毒害刧奪欺誑甚而破滅律儀撥無因果如古謂飲酒食肉不礙菩提行盜行婬無妨般若則非矣此則徇名失實不善學柳下惠而學步於邯鄲者也大道無成業果先就慎之慎之

　　佛菩薩部藝文一

　　佛影銘(并序)

　　宋謝靈運

　　夫大慈弘物因感而接接物之緣端緒不一難以形檢易以理測故已備載經傳具著記論矣雖舟壑緬謝像法猶在感運欽風日月彌深法顯道人至自祗洹具說佛影偏為靈奇幽巖嵌壁若有存形容儀端莊相好具足莫知始終常自湛然廬山法師聞風而悅於是隨喜幽室即考空巖北杭峻嶺南映滮澗摹擬遺量寄託青彩豈惟像形也篤故亦傳心者極矣道秉道人遠宣意旨命余製銘以充刊刻石銘所始寔由功被未有道宗崇大若此之比豈淺思膚學所能宣述事經徂謝永眷罔已輙罄竭劣薄以諾心許徽猷祕奧萬不寫一庶推誠心頗感羣物飛鶚有革音之期闡提獲自拔之路當相尋於淨土解顏於道塲聖不我欺致果必報援筆興言情迫其慨

　　羣生因染六趣牽纏七識迭用九居屢遷劇哉五陰卷矣四緣遍使轉輪苦根迍邅迍邅未已轉輪在己四緣雲薄五陰火起亹亹正覺是極是理動不傷寂行不乖止曉爾長夢貞爾沈詖以我神明成爾靈智我無自我實承其義爾無自爾必祛其偽偽既殊塗義故多端因聲成韻即色開顏望影知易尋響非難形聲之外復有可觀觀遠表相就近曖景匪質匪空莫測莫領倚巖煇林傍潭鑿并借空傳翠激光發冏金好冥漠白豪幽曖日月居諸胡寧斯慨曾是望僧擁誠俟對承風遺則曠若有槩敬圖遺蹤疏鑿峻峯周流步欄窈窕房櫳激波映墀引月入窗雲往拂山風來過松地勢既美像形亦篤彩淡浮色羣視沈覺若滅若無在摹在學由其潔精能感靈獨誠之云孚惠亦孔續嗟爾懷道慎勿中惕弱喪之推闡提之役反路今覩發蒙茲覿式厲厥心時逝流易敢銘靈宇敬告震錫

　　彌勒菩薩讚

　　傅亮

時無並后道不二司龍潛兜率按轡候時翳翳長夜懷而慕思思樂朗旦屬想靈期

　　文殊師利菩薩讚

　　前人

在昔龍種今也童真業化游方罔識厥津高會維那研微盡神發揮幽賾導達天人

　　佛影頌

　　鮑照

形生麗怪神照潭寂驗幽以明考心者迹六塵煩苦五道綿劇乃炳舟梁爰悟淪溺色丹貌繢留相瓊石金光絕見玉毫遺覿俾昏作朗効順去逆

　　千佛頌

　　梁沈約

　　道有偕適理無二歸照寂同是形相俱非千覺俯應遞叩冥機七尊緬矣感謝先違既過已滅未來無像一剎靡停三念齊往不常不住非今非曩賢刧雖遼倏焉如響栖林藉樹背室違家前佛後佛迹罔隆窳或遊堅固或蔭龍華能達斯旨可類恆沙甡甡羣有均此妙極先晚參差各願隨力密迹弘道數終乃陟誓覩來運永傳今識

　　彌勒讚

　　前人

　　乘教本一法門不二業基累明功由積地渺渺長津遙遙遐轡道有常尊神無恆器脫屣王家來承寶位慧日晨開香雨宵墜藉感必從憑緣斯至曰我聖儲儀天作貳尚想龍柯瞻言思媚鐫石圖徽雕金寫祕望極齊工舉光等邃超矣福臻融然理備敬勒元蹤式傳遐懿

　　彌陀佛銘

　　前人

　　法身無象常住非形理空反應智滅為靈窮寂震響大夜開冥眇哉遐壽非歲非齡物愛彫彩人榮寶飾事儉欲興情充累息至矣淵聖流仁動惻順彼世心成茲願力於惟淨土既麗且莊琪路異色林沼焜煌靡胎靡娠化自餘方託生在焉紫帶青房眷言安養興言遐適報路雖長由心咫尺幽誠曷寄刊靈表跡髣髴尊儀圖金寫石瀢沱玉沙乍來乍往玲瓏寶樹因風韻響願遊彼國晨翹暮想七珍非羨三達斯仰

　　釋迦文佛像銘

　　前人

　　積智成朗積因成業能仁爽感將吼妙法駐景上天降生右脅始出四門終超九劫眇求靈性曠追元軫道雖有門跡無可朕物我兼謝心行同泯一去後心百非寧盡式資理悟悟以言陳言不自布出之者身有來必應如泥在鈞形酬響荅且物且人應我以形而余朦瞽守茲大夜焉拔斯苦仰尋靈相法言攸吐不有尊儀蔓焉誰覩

　　佛知不異眾生知義

　　前人

　　佛者覺也覺者知也凡夫之與佛地立善知惡未始不同也但佛地所知者得善之正路凡夫所知者失善之邪路凡夫得正路之知與佛之知不異也正謂以所善非善故失正路耳故知凡夫之知與佛之知不異由於所知之事異知不異也凡夫之所知不謂所知非善在於求善而至於不善若積此求善之心會得歸善之路或得路則至於佛也此眾生之為佛性實在其知性常傳也

　　千佛因緣述意

　　唐釋道世

　　夫千佛乘暉萬靈景燭觀機適務極聖弘恩所以聖人陳福以勸善示禍以戒惡小人謂善無益而不為謂惡無傷而不去然有殃有福之言乃華而不實無益無傷之論則信而有徵是以大聖慈愍哀斯愚惑廣施六度接引四生弘宣二諦停毒三有故垂無限之悲計賢刧之緣也

　　千佛述意

　　前人

　　蓋聞九土區分四生殊俗昏波易染慧業難基久覆愛河長流苦海不生意樹未啟心燈故三明大聖八解至人總法界而為智竟虛空以作身形無不在量極規矩之外智無不為用絕思議之表不可以人事測豈得以處所論將欲啟愚夫之視聽須示真人之影迹其猶谷風之隨嘯虎慶雲之逐騰龍感應相招仰惟常理自鹿樹表光金河匿曜故像法眾生歸向有徵雖千佛異迹一智同途大悲平等隨性欲而利生弘誓莊嚴運慈舟而濟溺眾生有感機緣契會也

　　達磨大師法門義讚

　　釋皎然

我師西來傳于真訣大輪當路小乘亡轍冥冥世人初見日月權迹有歸光雲不滅

　　普賢應夢記

　　宋孫覿

　　西方有聖人懸隔山海累數十譯不能通而學道之士秉心端嚴不入諸相一念瞥起遂撫四海於俛仰之中矣予嘗過松江無礙院兵火凋殘寺之入於草莽者十九獨有普賢一堂像設中峙輪奐炳然余問其故僧曰邑人宋泌者營築此室為公媼追福之地泌夢一大士戴華冠被珠珞乘白象手執如意而公媼導其前神情安隱蕭散如平生不見留滯冥幽之態既寤歎曰此普賢菩薩也於是敬信之心日以精進又圖其像於家事之益虔道俗咸共瞻仰焉余聞惟聖人而後知死生之說鬼神之情狀人子念親屬纊之後影響昧昧然不知其所之也歸依佛祖涕淚請救援之火宅為清凉山出之苦海為極樂國解六結為解脫門破十習為無上道諸佛赴感示現神通起幽作匿捷逾響報無可疑者答曰如是請書其末紹興二十年正月望日

　　釋迦成道賦

　　金丁暐仁

　　原夫佛者覺也神而化之修六年而得道統三界以稱師帝釋梵王尚有歸敬老聃宣父寧不叅隨昔如來下兜率天生中印土降身而大地動搖應跡而諸天擁護九龍吐水滿身而花落紛紛七寶祥雲舉足而蓮生步步蓋以玉輦呈瑞金輪啟圖思霑九有行洽三無寶殿之龍顏大悅春闈之鳳德何虞方知灌頂之靈心興王後嗣必為萬類之化主作帝中樞豈不知海量無邊天情極廣厭六宮珠翠之色惡千妃絲竹之響雪山深處全拋有漏之身心海月圖時頓悟無為之法相莫不魔軍震動法界奔驚覺閻浮之日出覩優鉢之華生十方調御皆來圓光自在六趣含靈盡喜金色分明暨乎萬法歸空雙林告滅演摩訶般若之教示阿耨多羅之談普光殿裏會十地之華嚴耆闍山中授三乘之記莂是知靈覺無盡神理莫聞芥子納三千之國藕絲藏百萬之軍目容修廣於青蓮寒生定水毫相分明於皓月照破迷雲羣機而不覩靈蹤萬世而空留聖跡嗟釋迦之末法將盡仰慈氏何日調伏我今迴向菩提一心歸命圓寂

　　釋迦牟尼佛文

　　明太祖

　　天下大道惟善無上其善無上者釋迦是也固大慈忍志立大悲願心行無所不至化無所不被論性原情談心妙理潔六塵之無垢淨六根之無翳去諸魔而清法界制外道以樂人天斯行斯修而歷刧無量乃降兜率至於梵宮既捨金輪而猶苦行於雪嶺時道成午夜明星相符朕觀如來以己之大覺而欲盡覺諸法界眾生其為慈也大其為悲也深可謂無上者歟昔釋迦之為道孤處雪嶺於世俗無干及其道成也善被兩間靈通上下使鬼神護衛而聽從故世人良善者愈多頑惡者漸少所以治世人主每減刑法而天下治斯非君減刑法而由佛化博被之然也所以柳子厚有云陰翊王度是也

　　禪海羅漢讚

　　同前

爾怪且元海氣如烟拂塵蕩垢鼎足而禪薄天飛浪何處宿緣宜哉尊者處危自然

　　佛菩薩部藝文二(詩)

　　四月八日讚佛詩

　　晉釋支遁

三春迭云謝首夏含朱明祥祥今日泰朗朗元夕清菩薩彩靈和眇然因化生四王應期來矯掌承玉形飛天鼓弱羅騰擢散芝英緣瀾頹龍首縹蘂翳流泠芙葉育神葩傾柯獻朝榮芬津霈四境甘露凝玉瓶珍祥盈四八元黃曜紫庭感降非情想恬泊無所營元根泯靈府神條秀形名圓光朗東旦金姿艷春精含和總八音吐納流芳馨跡隨因澑浪心與太虛冥六度啟窮俗八解濯世纓慧澤融無外空同忘化情

　　詠八日詩三首

　　前人

大塊揮冥樞昭昭兩儀映萬品誕遊華澄清凝元聖釋迦乘虛會圓神秀機正交養衛恬和靈知溜性命動為務下尸寂為無中鏡

真人播神化流渟良有因龍潛兜術邑漂景閻浮濱佇駕三春謝飛轡朱明旬八維披重藹九霄落芳津元祗獻萬舞般遮奏伶倫淳白凝神宇蘭泉渙色身投步三才泰揚聲五道泯不為故為貴忘奇故奇神

緬哉元古思想託因事生相與圖靈器像也像彼形黃裳羅帕質元服拖緋青神為恭者惠跡為動者行虛堂陳藥餌蔚然起奇榮疑似垂嚱微我諒作者情於焉遺所尚肅心擬太清

　　法樂辭十二首

　　齊王融

天長命自短世促道悠悠禪衢開遠駕愛海亂輕舟累塵曾未極心樹豈能籌情埃何用洗正水有清流

　　(右歌本起)

百神肅以虔三靈震旦越恆曜揜芳宵薰風動蘭月丹榮藻玉墀翠羽文珠闕皓毳非虛來交輪豈徒發

　　(右歌靈瑞)

韶年春已仲明星夜未央千祀鍾休曆萬國會嘉祥金容涵夕景翠鬢佩晨光表塵維淨覺汎俗乃輪皇

　　(右歌下生)

襲氣變離宮重柝驚層殿曼響感心神修容轉懽宴生老終已縈死病行當薦方為淨國遊豈結危城戀

　　(右歌在宮)

春枝多病夭秋葉少欣榮心骸終委滅親愛暫平生長風吹北隴迅瀑急東瀛知三既情暢得一乃身貞

　　(右歌四遊)

飛策辭國門端儀偃郊樹慈愛徒相思閏中空戀慕夙隷乖往塗駿足獨歸路舉袂謝時人得道且還去

　　(右歌出國)

明心弘十力寂慮安四禪青禽承逸軌文驪鏡重川鷲巗標遠勝鹿野究清元不有希世寶何以導濛泉

　　(右歌得道)

亭亭雙月流朏朏晨霜結川上不徘徊條間亟渝滅靈知常湛然符應有盈缺感運復來儀且厭人間世

　　(右歌雙樹)

春山玉所府檀林芳所棲引火歸炎燧挹水自清隄菴園無異轍祗館有同躋比肩非今古接武豈燕齊

　　(右歌賢眾)

昔余輕歲月茲也重光陰閏中屏鉛黛闕下挂纓簪禪悅兼芳旨法言戀清琴一異非能辨寵辱誰為心

　　(右歌學徒)

峻宇臨層穹苕苕疎遠風騰芳清漢裏響梵高雲中金華紛苒若瓊樹鬱菁葱貞心延淨境邃業嗣天宮

　　(右歌供具)

影響未嘗隔晦明殊復親弘慈邈已遠睿后扇高塵區中禔景福㝢外沐深仁萬祀留國祚億兆慶唐民

　　(右歌福應)

　　吳中禮石佛

　　梁江淹

幻生太浮詭長思多沉疑疑思不慙焰詭生寧盡時敬承積劫下金光爍海湄火宅斂焚炭藥草匝卉滋嘗願樂此道誦經空山坻禪心暮不雜寂行好無私軒騎久已決親愛不留遲憂傷漫漫情靈意終不緇誓尋青蓮界永人梵庭期

　　舍利佛

　　隋闕名

金繩界寶地珍木蔭瑤池雲間妙音奏天際法蠡吹

　　僧伽歌

　　唐李白

真僧法號號僧伽有時與我論三車問言誦呪幾千遍口道恆河沙復沙此僧本住南天竺為法頭陀來此國戒得長天秋月明心如世上青蓮色意清淨貌稜稜亦不減亦不增瓶裏千年舍利骨手中萬歲胡孫藤嗟余落魄江淮久罕遇真僧說空有一言散盡波羅夷再禮渾除犯輕垢

　　贊佛牙

　　宋太宗

功成積刧印文端不是南山得恐難眼覩數重金色潤手擎一片玉光寒鍊時百火精神透藏處千年瑩彩完定果熏心真祕密正心莫作等閒看

　　前題

　　真宗

西方大聖號迦文接物垂慈世所尊常願進修增妙果庶幾饒益在黎元

　　前題

　　仁宗

三皇掩質皆歸土五帝潛形已化塵夫子域中誇是聖老君世上亦言真理軀祇見空遺塚何處將身示後人唯有吾師金骨在曾經百鍊色長新

　　前題

　　徽宗

大聖釋迦文虛空等一塵有求皆赴感無剎不分身玉瑩千輪在金剛百鍊新我今恭敬禮普願濟羣倫

　　佛菩薩部選句

　　梁沈約內典序千佛摩頂七住齊功

　　北周庾信經藏碑如來說法萬萬恆沙菩薩轉輪生生世界

　　隋煬帝寶臺經藏願文無容棄稷离而同園綺變菩薩而作聲聞

　　唐李商隱上河東公啟儒童菩薩始作仲尼金粟如來方為摩詰

　　王維詩無著天親弟與兄嵩丘蘭若一峰晴

　　杜甫詩不復知天人空餘見佛尊

　　白居易詩如來說偈讚菩薩著論議

　　李適詩塔似神功造龕疑佛影留

　　皮日休詩貝多紙上經文動如意瓶中佛爪飛

　　元史載東昏寺詩清鐘夜半法王語曉日天空老佛心

　　趙彥昭詩皇心滿塵界佛迹現空虛

　　張昱詩古佛儼香閣真詮積華軒

　　葛邏祿迺賢詩世尊寧妄福天道本無私

　　明王穉登詩試向白毫光裏看聖人前世是如來

　　佛菩薩部紀事

　　蓮社高賢傳僧濟入廬山問道精悟深要遠公嘆曰紹隆大法其在汝乎及在疾遠公以燭遺之曰汝可憑此建心安養師執燭停想延僧誦淨土經至五更以燭授弟子元弼隨僧行道頃之覺自秉一燭浮空而行見阿彌陀佛接至於掌徧示諸佛須臾而覺喜曰吾以一夕觀念便蒙接引明日復於空中見佛菩薩謂弼曰佛來也即舉首西顧一息而終時方炎歊體三日不變異香郁然

　　慧恭豫章豐城人與僧光慧堪慧蘭同志為學光等學力不逮恭而於淨土繫想則過人後七年蘭等先逝去時並有奇應又五年恭病且篤曰大道沿洄何時可止死生去來吾何歸哉於是叩頭雨泣誓心安養念不少間忽見無量壽佛以金臺前迎恭乘其上見蘭等於臺上光明中而告之曰長生已居上品吾等不勝慰喜但恨五濁淹延相依之晚耳恭於是日告眾欣然奮迅而滅義熙十一年也

　　慧遠法師居山三十年迹不入俗惟以淨土克勤於念初十一年澄心繫想三覩聖相沈厚不言後十九年七月晦夕於般若臺之東龕方從定起見阿彌陀佛身滿虛空圓光中有諸化佛觀音勢至左右侍立又見水流光明分十四支流注上下演說苦空無常無我之音佛告之曰我以本願力故來安慰汝汝後七日當生我國又見佛馱邪舍慧持劉遺民在佛之側乃揖師曰師志在先何來之晚師語法淨惠寶曰吾始居此十一年中三見佛相今復見之吾生淨土必矣又曰七日之期斯為漸矣即寢疾至期始順寂劉程之性好佛理始涉半載即於定中見佛光照地皆作金色居十五年於正念佛中見阿彌陀佛玉毫光照垂手慰接程之曰安得如來為我摩頂覆我以衣俄而佛為摩頂引袈娑以披之他日念佛又見入七寶池蓮青白其水湛湛有人項有圓光胷出卍字指池水曰八功德水汝可飲之程之飲水甘美及寤猶覺異香發於毛孔乃自慰曰吾淨土之緣至矣復請僧轉法華經近數百遍後即與眾別臥牀上面西合手氣絕

　　法苑珠林宋沙門曇遠廬江人也父萬壽御史中丞遠奉法精至持菩薩戒年十八元嘉九年丁父艱哀毀致招疾殆將滅性號踊之外便歸心淨土庶祈感應遠時請僧常有數人師僧含亦在焉遠常向含悔懺宿業恐有煩緣終無感徹僧含每獎勵勸以莫怠至十年二月十六日夜轉經竟眾僧已眠四更中忽自唱言歌誦歌誦僧含驚而問之遠曰見佛身黃金色形狀大小如今行像金光周身浮焰丈餘旛華翼從充牣虛空瓌妙麗極事絕言稱遠時住西廂中云佛自西來轉身西向當宁而立呼其速去

　　姚秦沙門釋道冏弘始十八年師道梵遣至河南霍山采鍾乳與同道道朗等四人共行持炬深穴入且三里遇一深流橫木而過冏最先濟後輩墜水而死時火又滅冥然昏闇冏生念已盡慟哭而已猶固一心呼觀世音誓願若蒙出路供百人會表報威神經一宿而見小光炯然狀若螢火倏忽之間穴中盡明於是見路得出巖下由此信悟彌深屢覩靈異元嘉十九年臨川王作鎮廣陵請冏供養其年九月於西齋中作十日觀世音齋已得九日夜四更盡眾僧皆眠冏起禮拜謝欲坐禪忽見四壁有無數沙門悉半身出現一佛螺髻分明了了有一長人著平上幘布袴褶手把長刀貌極雄異捻香授道間道冏時不肯受壁中沙門語云冏公可為受香以覆護主人俄而霍然無所復見當此之時都不見眾會諸僧唯覩所置釋迦文聖像而已

　　齊上定林寺有釋普明姓張臨渭人少出家稟性清純素食布衣以懺誦為業誦法華維摩二經及諷誦之時有別衣別座未嘗穢雜每至勸發品輒見普賢乘象立在其前誦維摩經亦聞空中唱樂又善神呪所救皆愈

　　司徒竟陵王文宣王幼舍勝慧結志隆雲誠感懇徵亟發靈應以末明七年二月八日於西第在內堂法會見佛從東來威容顯曜文宣望身頂禮因而侍立自覺已冠裁及趺踝佛俛而微笑既而咳唾白如凝雪以手承捧變為玉稻

　　梁書滕曇恭傳曇恭豫章南昌人也父母卒曇恭水漿不入口者旬日感慟嘔血絕而復蘇隆冬不著繭絮蔬食終身每至忌日思慕不自堪晝夜哀慟其門外有冬青樹二株時忽有神光自樹而起俄見佛像及夾侍之儀容光顯著自門而入曇恭家人大小咸共禮拜久之乃滅遠近道俗咸傳之

　　佛祖統紀陳文帝天嘉二年善慧大士於山中行道常見七佛在前維摩在後唯釋迦常與大士語

　　法苑珠林唐潞州法住寺釋曇榮俗姓張氏定州人也貞觀七年清信士常凝保等請榮於州治法住寺行方等懺法至七月十四日有本寺沙門僧定者戒行精問於道塲內見大光明五色間起從上而下中有七佛相好非常語僧定云我是毗婆尸如來無所著至真等正覺以汝罪銷故來為證然非本師不與受記如是六佛皆同此詞最後一佛云我是汝本師釋迦牟尼也為汝罪銷故來授記曇榮是汝滅罪良緣於賢刧中名普寧佛汝身器清淨後當作佛名為普明若斯之應現感靈祥信難圖矣

　　坊州玉華宮寺南二十里有古塔基周文王為起輒塔一十三級左近村墟常聞鐘聲龍朔元年京師大慈恩寺沙門慧貴聞之便往將事修理感異僧曰我是南方淨土菩薩行化至此塔自古至今已經四造勿辭牢倦功用必成唯須勞作不事華侈三層便止貴聞此告親事經營

　　宋高僧傳釋佛陀波利忘身徇道徧觀靈跡聞文殊師利在清凉山遠涉流沙躬來禮謁以天皇儀鳳元年丙子仗錫五臺虔誠禮拜悲泣雨淚冀覩聖容倏焉見一老翁從山而出作婆羅門語謂波利曰師何所求耶波利答曰聞文殊大士隱迹此山從印度來欲求瞻禮翁曰師從彼國將佛頂尊勝陀羅尼經來否此土眾生多造諸罪出家之輩亦多所犯佛頂神呪除罪祕方若不齎經徒來何益縱見文殊亦何能識師可還西國取彼經來流傳此土即是徧奉眾聖廣利羣生拯接幽冥報諸佛恩也師取經來至弟子當示文殊居住處波利聞已不勝喜躍裁抑悲淚向山更禮舉頭之頃不見老人波利驚愕倍增虔恪

　　華嚴持驗唐永隆中長安人郭神亮梵行清淨忽一日暴卒有天人引至兜率天宮敬禮彌勒一菩薩謂郭曰何不受持華嚴對曰以無人講演故菩薩曰有人現講何以言無既而郭甦向薄塵法師述其事始知賢首之弘轉法輪其感通神異若此

　　太平廣記有先天菩薩憕本起成都妙積寺開元初有尼魏八師者常念大悲呪雙流縣百姓劉乙名意兒年十一自欲事魏尼尼遣之不去嘗於奧室禪堂白魏云先天菩薩見身此地遂篩灰於庭一夕有巨跡數尺輪理成就

　　宋高僧傳釋懷玉天寶元年六月九日俄見西方聖像數若恆沙有一人擎白銀臺從窗而入玉云我合得金臺銀臺却出玉倍虔志後空中報云頭上已有光暈矣請跏趺結彌陀佛印時佛光充室玉手約人退曰莫觸此光明至十三日丑時再有白毫光現聖眾滿空玉云若聞異香我報將盡

　　釋法照大曆二年棲止衡州雲峯寺勤修不懈於僧堂內粥鉢中忽覩五彩祥雲雲內現山寺寺之東北五十里已來有山山下有澗澗北有石門入可五里有寺金牓題云大聖竹林寺雖目擊分明而心懷隕穫他日齋時還於鉢中五色雲內現其五臺諸寺盡是金地無有山林穢惡純是池臺樓觀眾寶莊嚴文殊一萬眾聖而處其中又現諸佛淨國食畢方滅心疑未決歸院問僧還有曾遊五臺山者否時有嘉延曇暉二師言曾到言與鉢內所見一皆符合然尚未得臺山消息暨四年夏於衡州湖東寺內有高樓臺九旬起五會念佛道場六月二日未時遙見祥雲彌覆臺寺雲中有諸樓閣閣中有數梵僧各長丈許執錫行道衡州舉郭咸見彌陀佛與文殊普賢一萬菩薩俱在此會其身高大見之者皆深泣血設禮至酉方滅照其日晚於道場外遇一老人告照云師先發願往金色世界奉覲大聖今何不去照怪而答曰時難路艱何可往也老人言但亟去道路固無留難言訖不見照驚入道場重發誠願夏滿約往前任是火聚冰河終無退衂至八月十三日於南嶽與同志數人惠然肯來果無阻礙則五年四月五日到五臺縣遙見佛光寺南數道白光六日到佛光寺果如鉢中所見略無差脫其夜四更見一道光從北山下來射照照忙入堂內乃問眾云此何祥也吉凶焉在有僧答言此大聖不思議光常答有緣照聞已即具威儀尋光至寺東北五十里間果有一山山下有澗澗北有一石門見二青衣可年八九歲顏貌端正立於門首一稱善財二曰難陀相見歡喜問訊設禮引照入門向北行五里已來見一金門樓漸至門所乃是一寺寺前有大金牓題曰大聖竹林寺一如鉢中所見者方圓可二十里一百二十院皆有寶塔莊嚴其地純是黃金流渠華樹充滿其中照入寺至講堂中見文殊在西普賢在東各據獅子之座說法之音歷歷可聽文殊左右菩薩萬餘普賢亦無數菩薩圍繞照至二賢前作禮問言末代凡夫去聖時遙知識轉劣垢障尤深佛性無由顯現佛法浩瀚未審修行於何法門最為真要唯願大聖斷我疑網文殊報言汝今念佛今正是時諸修行門無過念佛供養三寶福慧雙修此之二門最為徑要所以者何我於過去刧中因觀佛故因念佛故因供養故今得一切種智是故一切諸法般若波羅蜜甚深禪定乃至諸佛皆從念佛而生故知念佛諸法之王汝當常念無上法王令無休息照又問當云何念文殊言此世界西有阿彌陀佛彼佛願力不可思議汝當繼念令無間斷命終之後決定往生永不退轉說是語已時二大聖各舒金手摩照頂為授記謂汝以念佛故不久證無上正等菩提若善男女等願疾成佛者無過念佛則能速證無上菩提語已時二大聖互說伽陀照聞已歡喜踴躍疑網悉除又更作禮禮已合掌文殊言汝可往詣諸菩薩院次第巡禮授教已次第瞻禮遂至七寶果園其果纔熟其大如盌便取食之食已身意泰然造大聖前作禮辭退還見二青衣送至門外禮已舉頭遂失所在倍增悲感乃立石記至今存焉

　　酉陽雜俎建中末百姓屈儼患瘡且死夢一菩薩摩其瘡曰我住靈華寺儼驚覺汗流數日而愈因詣寺尋檢至聖畫堂見菩薩一如夢覩傾城百姓瞻禮儼遂立社建堂移之

　　蘇州府志孫覿智積菩薩殿記梁天監中以吳王館娃宮故地為靈巖寺寺成有異僧負鉢囊以入憩殿廡下長身黧面梵相奇古其徒莫之省夜半索筆墨自圖其像於殿之東北壁而去黎明不知所在眾始驚異之居無幾有胡僧顧見其畫惜曰此西土智積菩薩像也何為在此於是道俗奔走來觀稽首歸依如師出世唐宰相陸象先吳人也有弟失其名得危疾國醫不能療一日有僧扣門問疾象先引至臥內僧索杯水噀之一噀而病良已象先驚謝出金帛數牀弗受顧謂其弟曰我靈巖僧它日還吳來遇我遂去不復見其年象先弟入尚書為郎觀察桂管道吳中趨靈巖如約問僧所舍無有遍從寺僧求之亦非是方悵然欲還俄見壁間所畫像肖焉如言如笑如見師友驚喜亟拜施錢五十萬修供作佛事徘徊數日而後去

　　集神州三寶感通錄案別傳云西域天竺黑蜂山龍猛菩薩等者二十四依中此大士最為宏冠威加異道德洽王臣藝術智能無不通練號佛滅度後一切智人也王為立寺鑿石為龕擬於終天不可改壞龕各立像并一化主經累年運功府藏已竭而寺不成王來拜曰藏庫已空寺猶未立徒有志願力不遂心如何菩薩曰王之德化無思不服福報如影隨作有功何慮財盡寺不成也可案行寺側功用若為菩薩先以要術為藥筆取點之無不成金隨石小大金塊亦爾王依言尋果見金聚大悅即以造寺今猶現在故西域出金名有多種龍樹金者紫光外發俗為第一自餘諸金光色少減昔菩薩長年七百餘歲山寺來往無由固留自隱以來將及千歲俗知有之其道重阻從地穴入方到其崖近有一僧被召夏坐徧歷龕像無不真金所有經匣充牣崖窟方知三寶住持幽明兩會也夏滿欲持經出寺人不許曰本擬住法不得缺漏空手入穴行經數里乃得出焉

　　佛祖統紀建隆元年十月太祖親征揚州李重進十二月城陷上以其固拒欲盡坑之俄有異僧詣行宮門自稱龍興寺清範表乞恩宥上許之翊日駕幸尋問見殿上一羅漢手擎草表上大悟勅建別殿安其像

　　太平興國七年嘉州通判王袞奏近往峨眉提點白水寺修造見瓦屋山皆變金色中有丈六金身普賢次日午中見羅漢二身乘紫雲行空中

　　仁宗天聖二年四明名儒衛開遊學至洛陽遇道人李士寧于逆旅謂開曰君鄉城戒香寺有瘂女者過去維衛佛也若歸可往禮拜問其狀則曰縮臂掃地者是也開歸亟往寺訪之一老尼曰聖姑坐化年餘矣因示以畫像炷香作禮自以不見尊容為之媿恨明年過錢塘客書吏陳式家忽見小兒十數擁一尼童入門譁傳云瘂女瘂女開方驚顧遽索紙書偈曰大地山河是阿誰了無一法可思惟夜來處處鳴鐘鼓敲破髑髏人不知復於偈後書無去來開前禮足略述戒香得瞻遺像之意復書偈云須彌山上擺鐸大洋海底搖鈴若問瘂女姓字祗此便是真名出門竟去追問小兒瘂女何人兒曰維衛佛也問兒何人曰問取瘂女忽俱不見

　　陝西通志倒流菩薩不知何許人坐蒲團逆涇而上旋涅槃於邠州之景村相傳為宋天聖中事有塔存佛祖綂紀元符元年袁州木平山有舍利石塔自然出現五色虹光有丈六佛在月輪中觀音羅漢列侍左右

　　元符二年袁州東山石崖有羅漢尊像出現夏四月不雨袁州守臣王古往禱於木平山聖塔巖中放光見白衣大士身金瓔珞獲舍利五色大如棗中有臺觀之狀復往仰山塔所見泗州大士維摩羅漢列居左右已而大雨霑足

　　玉照新志政和五年十二月己亥宣德郎王恬等言本貫遂州按九域志都督府遂州為遂寧郡武信軍節度使元豐八年陛下初封遂寧郡王紹聖元年復以遂寧郡王出閣與蘇潤二州時同而事均緣本州遂寧縣元符二年縣下慧明院秋冬間忽觀佛像五次出現父老咸曰遂寧佛出越三年奉陛下即位此其祥兆乞改府額詔升為遂寧府

　　宋高僧傳釋亡名先因入寺見瑞應交現遂誓捨身尅苦為期忽於殿中焚香次俄覩地屋皆為琉璃色有菩薩乘五色雲下庭中曰汝極堅至必當得道吾來證汝亡名叩頭禮拜斯須不見

　　佛祖綂紀尼法盛居金陵道場寺習十六觀想一夕禮像遇病假寐見大士乘雜華雲出寶色光前來相迎時諸尼款門問疾咸見光明迸溢盛曰佛及菩薩放光度我言竟而絕

　　尼法藏居金陵勤志念佛夜間見佛菩薩來慰問光明照寺奄然而化

　　河南府志唐緊那羅西天菩薩也至正初忽有一僧至少林蓬頭裸背跣足止著單裩在廚中作務數年慇懃莫曉姓名至十一年穎州紅巾賊率眾突至少林欲行刧掠僧乃持一火棍出變形數十丈獨立高峯賊見驚怖遁僧大叫曰吾緊那羅王也言訖遂歿人始知為菩薩化身塑像寺中遂為少林護法伽藍明通紀永樂十七年秋御製佛曲成併刊佛經以傳九月十二日欽頒佛經至大報恩寺當日夜本寺塔見舍利光如寶珠十三日現五色毫光卿雲捧日千佛觀音菩薩羅漢妙相畢集續頒佛經佛曲至淮安散給又現五色圓光彩雲滿天雲中現菩薩羅漢天花寶塔龍鳳獅象又有紅鳥白鶴盤旋飛繞續又命尚書呂震都御史王彰齊捧諸佛世尊如來菩薩尊者名稱歌曲往陝西河南頒給神明協應屢現卿雲圓光寶塔之祥文武羣臣上表稱賀上甚喜悅中官因是益重佛禮僧建立梵剎以祈福者徧兩京城內外云

　　指月錄賓頭盧尊者因阿育王內宮齋三萬大阿羅漢躬自行香見第一座無人王問其故海意尊者曰此是賓頭盧位此人近見佛來王曰今在何處尊者曰且待須臾言訖賓頭盧從空而下王請就座禮敬尊者不顧王乃問承聞尊者親見佛來是否尊者以手策起眉曰會麼王曰不會尊者曰阿耨達池龍王曾請佛齋吾是時亦預其數

　　障蔽魔王領諸眷屬一千年隨金剛齊菩薩覓起處不得忽一日得見乃問曰汝當依何而住我一千年覓汝起處不得齊曰我不依有住而住不依無住而住如是而住

　　那吒太子析骨還父析肉還母後現本身運大神力為父母說法

　　學佛考訓瓦屋山嘗現辟支佛乃普賢瑞相夜有神燈

　　佛菩薩部雜錄

　　列子仲尼篇太宰問孔子曰夫子聖人歟對曰丘也博識強記非聖人也又問三王聖人歟對曰三王善用智勇聖非丘所知又問五帝聖人歟對曰五帝善用仁義聖非丘所知又問三皇聖人歟對曰三皇善用時政聖非丘所知太宰駭曰然則孰為聖人乎夫子動容有間曰丘聞西方有聖者焉不治而不亂不言而自信不化而自行蕩蕩乎民無能名焉

　　三寶感通錄案別傳云佛令九十九億大阿羅漢三明六通住持正法於三千界四大洲中綂通加護極人壽六十歲時雖遇三災諸聖暫隱至壽百歲聖人還出廣通佛法如是漸臻千歲萬歲終六萬歲方涅槃七萬歲時辟支佛現八萬歲時慈佛方降云

　　佛祖統紀佛為三界師為天中尊佛所住處梵天帝釋皆來衛從

　　諸如來者皆是法身若在世若滅後所有供養福無有異

　　如來於周穆王五十三年二月十五日入滅凡在伽藍必修供設禮謂之佛忌

　　瑯嬛記一人問應元曰觀音大士女子乎答曰女子也又一人曰經云觀音菩薩勇猛丈夫何也答曰男子也又一人曰觀音一人而子一男之一女之者非矛盾乎答曰非也觀世音無形故普門品述現眾身為人說法既能現眾身則飛走之物以至蠛蠓醯雞皆可耳豈直男女乎

　　避暑錄話釋氏論佛菩薩號皆以南謨冠之自不能言其義夷狄謂拜為膜音謨穆天子傳膜拜而受蓋三代已有此稱若云居南方而拜爾既訛為謨又因之為南無南摩後漢楚王英傳伊蒲塞之饌伊蒲塞即梵語優婆塞時佛語猶未至中國蓋西域之譯云然如身毒與天竺其國名尚訛况於語乎

　　坦齋通編列子述孔子曰西方有聖人佞佛者以為指釋氏而言皆妄也國語姜氏曰西方之書有之曰懷與安實疾大事注云周詩誰將西歸西方之人皆謂周也予謂孔子果有是言謂昔文王也於佛何與至王通直指佛為西方聖人其學可知矣

　　識遺按列子仲尼篇曰西方之人有聖者焉詳禦𡨥鄭人在孔子後孟子先其時已說西方聖人則佛傳中國晚周也

　　三藏法數三迦葉梵語迦葉華言光波謂身光炎涌暎餘光故也毘婆尸佛時三人共立剎柱以是因緣感報遂為兄弟一優樓頻螺迦葉梵語優樓頻螺華言木爪林謂其居處近於此林故以名之將護四眾供給四事令無所乏最為第一二伽耶迦葉梵語伽耶華言城謂其居家在王舍城南七由旬故以名之觀了諸法都無所著教化眾生最為第一三那提迦葉梵語那提華言河謂其居止近於此河故以名之心意寂然降伏結業精進修行最為第一

　　佛法金湯編晁說之嘗答趙子和書略曰我釋迦牟尼佛與阿彌陀佛憫此眾生乃同一願力於無量無邊法門之外建立此法門釋迦賓之也彌陀主之也釋迦生之也彌陀家之也釋迦於病藥之也彌陀使之終身不死也釋迦之土猶逆旅也彌陀之土猶鄉閭也自西竺以望安樂國與震旦之望安樂國一也淨土晨鐘論云菩薩未得無生法忍不能度生須求生淨土得無生忍已方克有濟故初心菩薩必先捨此苦處生彼樂處

　　學佛考訓須彌四域經謂伏羲即寶曆菩薩女媧即吉祥菩薩辨正論亦稱太昊為應聲菩薩破邪論云孔子即儒童菩薩顏子即光淨菩薩老子即迦葉菩薩法行經亦稱顏子為月光菩薩

　　宣律師傳云周穆王時文殊目連來化穆王乃迦葉佛第三會說法也

　　蜀都雜抄峨嵋古今之勝境也山中光怪若虹霓然每見於雲日映射之際俗所謂佛光者是也予自陝入川巡撫陝西黃都憲臣伯鄰為予言曩為川轄時親登其上觀佛光光未發時有鳥先飛過若言施主發心菩薩來到光既散復來作聲施主布施菩薩去了又拾藏山中白石大小皆六稜照燿有光采疑光怪即此石所為也理當或然但鳥聲何為者耶近余編修承勛懋昭為余言嘗從楊修撰慎用修兩宿其上登絕頂亦見光具五色俯視在雲壑中其言白石與黃都憲同惟云鳥聲只三字若言佛現了其鳥類雀而稍大只有三枚別無種類三鳥飛入佛殿中嘗就僧食但不見有長育耳

　　木人剩稿善男子諸佛世尊本為一大事因緣故出現於世所謂開佛知見示佛知見悟佛知見入佛知見故說無量法門八萬修多羅藏法門雖復眾多而總歸三學所謂戒定慧也然慧由定發定藉戒生是知戒為三學之首萬善之基眾聖因茲而趣菩提諸佛從斯而成正覺所以欲得無上妙道須當至誠而稟受之

　　菩薩利生必以般若大慧為舟楫六度萬行為櫓棹恆順眾生為風帆煩惱苦海無邊非開般若慈航莫能濟度羣有眾生未盡行願匪窮苟不堅固萬行之鐵橈櫓棹豈能超登彼岸者哉

　　太平清話如來眉間有白毫相猶如珂雪長一丈五尺毫有八楞周圍五寸其毫中空右旋宛轉如琉璃洞

　　珍珠船三昧經佛咽喉如琉璃筒

　　大智論佛舌色相如珊瑚色

　　竹窗隨筆經言菩薩未能自度先能度人愚夫遂謂菩薩但度眾生不復度己不知己亦眾生數也焉有度盡眾生而獨遺自己一眾生乎何得藉口菩薩逐外忘內

　　三迦葉目揵連諸阿羅漢先師外道已有成驗自負不淺淺矣而一聞佛一見佛幡然改圖積歲所尊所崇棄之如鴻毛故能續佛慧命師表萬世也向使先入之言牢主於中硬𥪡剎竿堅壁自固喻如病者死守舊醫縱有新方掉首不顧雖千佛出世其將若之何

　　念佛號者西方有佛號阿彌陀憶佛念佛必定見佛竹窗二筆佛未出世人皆以天為師佛既出世始知奉佛故佛號天人師獨王於三界而無倫者也

　　相傳孔子號儒童菩薩或曰吾夫子萬代斯文之祖而童之童之者幼之也幼之者小之也彼且幼小吾師何怪乎儒之闢佛也又僧號比丘丘夫子諱也比者並也僧佛弟子而與夫子並彼且弟子吾師何怪乎儒之闢佛也是不然童者純一無偽之稱也文殊為七佛師而曰文殊師利童子善財一生得無上菩提而曰善財童子乃至四十二位賢聖有童真性皆歎德之極非幼小之謂也故曰大人者不失其赤子之心者也若夫比丘者梵語也梵語比丘此云乞士亦云破惡亦云怖魔比非比並之謂丘非丘陵之謂蓋僅取音不取字也例如梵語南無此云歸命南不取南北之南無不取有無之無也噫使夫子而生竺國必演揚佛法以度眾生使釋迦而現魯邦必闡明儒道以教萬世蓋易地則皆然大聖人所作為凡情固不識也為儒者不可毀佛為佛者獨可毀儒乎哉經云聲聞人於罵者害者或嘿然或遠離菩薩則不然更加慈心愛之如子方便濟度故遠勝聲聞不可為比予惟世人恆苦辱之難忍况不惟忍辱而更慈愛之乎經又云眾生無恩於菩薩而菩薩常欲利益眾生予惟世人尚有受恩不報况無恩於己而乃利益之乎得斯旨者天下無一人不可與天下無一人不可化

　　竹窗三筆一人問釋迦如來以足指按地即成金色世界佛具如是神力何不即變此娑婆土石諸山穢惡充滿之處便成七寶莊嚴之極樂國乃必令眾生馳驅於十萬億佛土之迢迢也噫佛不能度無緣子知之乎淨緣感淨土眾生心不淨雖有淨土何由得生喻如來十善生天即變地獄為天堂而彼十惡眾生如來垂金色臂牽之彼終不能一登其閾也是故剎那金色世界佛攝神力而依然娑婆矣

　　佛菩薩部外編

　　桂苑叢談王梵志衛州黎陽人也黎陽城東十五里有王德祖者當隋之時家有林檎樹生癭大如斗經三年其癭朽爛德祖見之乃撤其皮遂見一孩兒抱胎而出因收養之至七歲能語問曰誰人育我及問姓名德祖具以實告因林木而生曰梵天後改曰志我家長育可姓王也作詩諷人甚有義旨蓋菩薩示化也

　　續元怪錄昔延州有婦人白晢頗有姿貌年可二十四五孤行城市年少之子悉與之遊狎昵薦枕一無所却數年而歿州人莫不悲惜共醵喪具為之葬焉以其無家瘞於道左大曆中忽有僧自西域來見墓遂趺坐具敬禮焚香圍繞讚歎數日人見謂曰此一淫縱女子人盡夫也以其無屬故瘞於此和尚何敬耶僧曰非檀越所知斯乃大聖慈悲喜捨世俗之欲無不徇焉此即鏁骨菩薩順緣已盡聖者云耳不信即啟以驗之眾人即開墓視遍身之骨鉤結皆如鎖狀果如僧言州人異之為設大齋起塔焉

　　宋高僧傳釋恆政入太一山中甫行風教文宗皇帝酷嗜蜃蛤沿海官吏先時遞進人亦勞止一日御饌中盈柈而進有擘不張呀者帝觀其異即焚香祝之俄為菩薩形梵相克全儀容可愛遂致於金粟檀香合以玉縣錦覆之賜興善寺令致禮之始宣問羣臣斯何瑞也相國李德裕奏曰臣不足知唯知聖德昭應其諸佛理聞終南山有恆政禪師大明佛法博聞強識詔入宣問政曰貧道聞物無虛應此乃啟沃陛下之信心耳故契經中應以此身得度者即現此身而為說法也帝曰菩薩身已現未聞說法政曰陛下覩此為常非常耶信非信耶帝曰希奇事朕深信焉政曰陛下已聞說法了皇情悅豫得未曾有勅天下寺院各立觀音像以答殊休其菩薩至會昌毀佛舍乃亡所在


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十卷目錄佛像部彙考漢書(匈奴傳)後漢書(楚王英傳注)魏書(釋老志)冥祥記(佛像)尚書故實(佛像雕飾自戴顒始)孔氏雜說(佛像)墨池浪語(秦穆公獲石佛)釋迦氏譜(閻浮始有二像)日下舊聞(栴檀佛像)佛像部總論歷代名畫記(論佛像)佛像部藝文一和范光祿祇洹像讚三首　宋謝靈運吳郡石像碑　梁簡文帝為人造丈八夾紵金薄像疏　同前釋迦文佛像銘　同前彌陁佛像銘　同前維衛佛像銘　同前式佛像銘　同前迦葉佛像銘　同前梁安寺釋迦文佛像銘　同前謝勅送齊王瑞像還啟　元帝荊州長沙寺阿育王像碑　同前齊竟陵王題佛光記　沈約瑞石像銘(并序)　前人繡像題贊(有序)　前人雍州金像寺無量壽佛像碑　劉潛文襄金像銘　北齊邢邵秦州天水郡麥積崖佛龕銘(有序)　北周庾信相樂夫人檀龕寶相讚(并序)　唐盧照鄰燕然軍人畫像銘(并序)　陳子昂諫造大像疏　狄仁傑諫白司馬坂營大像表　張廷珪又洛州昭覺寺釋迦牟尼佛金銅瑞像碑　李嶠為韋駙馬奉為先聖繡阿彌陀像讚(并序)　蘇頲為宰相賀趙郡鑄天尊及佛有諸瑞表　孫逖為宰相賀開元寺鑄釋迦牟尼佛白光等瑞表　前人百官賀佛放光表　常袞潤州江寧縣瓦棺寺維摩詰畫像碑　元黃之

神異典第九十卷

　　佛像部彙考

　　漢書

　　匈奴傳

　　漢驃騎將軍將萬騎出隴西過焉耆山千餘里得休屠王祭天金人

　　(注)師古曰作金人以為天神而祭之即今佛像是其遺法

　　後漢書

　　楚王英傳注

　　佛長丈六尺黃金色項中佩日月光初明帝夢見金人長大項有日月光以問羣臣或曰西方有神其名曰佛陛下所夢得無是乎于是遣使天竺問其道術而圖其形像焉

　　魏書

　　釋老志

　　漢霍去病討匈奴獲其金人帝以為大神列于甘泉宮金人率長丈餘不祭祀但燒香禮拜而已此則佛道流通之漸也後漢明帝夜夢金人頂有白光飛行殿庭乃訪羣臣傅毅始以佛對帝遣郎中蔡愔博士弟子秦景等使于天竺寫浮屠遺範愔得釋迦立像明帝令畫工圖佛像置清涼臺及顯節陵上

　　冥祥記

　　佛像

　　漢蔡愔將西域沙門迦葉摩騰等齎優填王畫釋迦佛像明帝重之乃遣畫工圖數本又于白馬寺壁畫千乘萬騎遶塔三帀之像

　　尚書故實

　　佛像雕飾自戴顒始

　　佛像本朴陋人不生敬今之藻繪雕刻自戴顒始也顒嘗刻一像自隱帳中聽人臧否隨而改之如是者積十年厥功方就

　　孔氏雜說

　　佛像

　　霍去病獲休屠祭天金人注祭天以金人為主休屠祠金人也師古曰今之佛像是也其後休屠王太子歸漢以金人之故賜姓金氏即日磾也據此則前漢時佛像已入中國矣凡今之佛像皆祭天之主也後漢明帝夢見金人以為佛於是遣使天竺國圖其形像楚王英始信其術齋戒祭祀陶謙傳笮融大起浮屠寺作黃金塗像浴佛設飯前漢西域傳塞王南君罽賓塞種分散往往為數國自疏勒以西北休循捐毒之屬皆故塞種捐毒即身毒天竺也後漢襄楷傳注浮屠即佗聲之轉耳史記大月氏傳身毒國在太夏東南數千里其俗土著與大夏同而卑瀝暑熱按後漢西域傳天竺一名身毒今浮屠像多赤足此卑瀝暑熱之驗也又云其民乘象以戰今浮屠像亦跨象云

　　墨池浪語

　　秦穆公獲石佛

　　周穆王時文殊目連來化穆王即列子所謂化人也化人示穆王云高四臺是迦葉佛說法處因造三會道場至秦穆公時扶風獲一石佛穆公不識棄馬坊中公疾令由余往視之曰此真佛神也公取像澡浴安清淨處像遂放光公宰牲祭之神擎棄遠處由余又曰臣聞佛清淨所有供養燒香而已公遂欲造佛像由余于高四臺南村得一老人姓王名安年百八十自云曾于三會道塲見人造之臣老無力村北有兄弟四人曾于道塲內為諸匠執作今請共造成一銅像相好圓備公悅大賞賚之彼人于土臺上造重閣高三百尺時人號為高四臺其人姓高兄弟四人同立故也故名高四然則秦穆公時佛法已入中國矣

　　釋迦氏譜

　　閻浮始有二像

　　增一云帝釋請佛在天為母說法時優填王等咸思如來即勅巧工以旃檀作佛形高五尺觀佛三昧云優填鑄金像佛從天下載像來迎為佛作禮佛言汝于來世大作佛事我諸弟子咸付囑汝空中化佛言若有造佛形像供養必得念佛清淨三昧增一云波斯匿王思佛久遂得病苦聞優填作佛便召匠工以金作之煌若天金高五尺爾時閻浮始有二像

　　日下舊聞

　　栴檀佛像

　　唐淤泥寺即今鷲峯寺寺在京城西隅中有栴檀瑞相體製衣紋踽踽欲動非近代人所能辦

　　京師栴檀寺以靈異著聞海宇王侯公相士庶婦女捐金莊嚴以丐福利者歲無虛日故老相傳云其像四體無所倚著人君有道則至其國元初時尚可通一綫無礙後則不然矣

　　鷲峯寺在京城西牆畔寺頗湫隘然供有栴檀佛其中像為紫檀木衣無縫天衣目上視手左昂右頫相好端嚴敻異常造歷代以來每隨建都之地而供養之元鐫栴檀佛像于石而樹碑墀間恣人謁請

　　京都城隍廟之南有鷲峯寺栴檀佛像高五尺許色近沉碧萬曆中慈聖太后始傅以金

　　京師鷲峰寺有栴檀釋迦接引像其足立處幾於交趾不作八字衣紋多作直褶如出水衣附著股臂間面目向上絕不似今滿月相也

　　佛像部總論

　　歷代名畫記

　　論佛像

　　張彥遠曰漢明帝使蔡愔取天竺國優填王畫釋迦倚像命工人圖于南宮清凉臺及顯節陵上以形制古朴未足瞻敬阿育王像至今亦有存者可見矣後晉明帝衛協皆善畫像未盡其妙洎戴氏父子皆善丹青又崇釋氏範金賦采動有楷模至如安道潛思于帳內仲若懸知其臂胛何天機神巧也其後北齊曹仲達梁朝張僧繇唐朝吳道元周昉各有損益聖賢肸蠁有足動人瓔珞天衣創意各異至今刻畫之家列其模範曰曹曰張曰吳曰周斯萬古不易矣

　　佛像部藝文一

　　和范光祿祗洹像讚三首

　　宋謝靈運

　　范侯遠送像讚命余同作神道希微願言所屬輙總三首期之道塲

　　佛讚

惟此大覺因心則靈垢盡智照數極慧明三達非我一援羣生理阻心行道絕形聲

　　菩薩讚

若人仰宗發性遺慮以定養慧和理斯附爰初四等終然十住涉求至矣在外皆去

　　緣覺聲聞合讚

厭苦情多兼物志少如彼化城權可得寶誘以涅槃救爾生老肇元三車翻乘一道

　　吳郡石像碑

　　梁簡文帝

　　蓋聞軒后之圖載浮河洛秦王之璧更涌滄溟昭覃之洲乘清源而西泛蓬萊之岫逐安流而南徙况夫道由慈善應起靈覺是以無方之迹隨機示現無緣之力因物成感晉建興元年癸酉之歲吳郡婁縣界㳂江之下號曰滬瀆此處有居人以漁者為業掛此詹綸無甄小魪布斯九罭常待六鼇遙望海中若二人像朝視沉浮疑諸蜃氣夕復顯晦乍若潛火于是謂為海神即與巫祝同往祈候七盤圓鼓先奏盛唐之歌百味椒漿屢上東皇之曲遂乃風波駭吐光景晦明咸起渡河之悲竊有覆舟之懼相顧失色于斯而返又有受持黃老好尚神仙職在三洞身帶八景更竭丹款復共奉迎尊像沉軀沒而不見經歷旬日遐邇普聞吳縣華里朱膺清信士也獨謂大覺大慈將宏化迹乃沐浴清齋要請同志與東靈寺帛尼及胡伎數十人乘船至滬瀆口頂禮歸依歌唄贊德于時微風送棹淑景浮波雲舒蓋而未移浪開花而不噴雖舟子招招弗能遠騖而靈相峨峨漸來就浦仰覩神像嶷然雙泛非因鷁首詎假龍橋豈藉銀連寧須玉軸背各有題一名維衛一名迦葉于是時眾踊躍得未曾有復懼金仙之姿非凡所徒試就提捧豁爾勝舟指燕宮而西歸望葑門而一息道俗側塞人祇協慶膺家住近通元寺迺孫權為乳母陳氏之所立也亦一邦之勝地胥山之神塔乃遷像于此寺武夫數百咸不能勝共怪曰朱膺帛尼二人之力而能捧持不覺為異今人工甚盛確乎不移此必精誠弗能致也乃復竭心同時稽顙然後乃動至自舟中故知據井夜飛實無以異石不能重有覺憑焉後有外國沙門釋法開來稱彼國眾聖所記云東方有二石像及阿育王塔若能恭往禮覲滅無量罪免離三塗禮已而去中大通四年歲在壬子臨沙汝靈侯奉勅更造銅光二枚其一高九尺其一高八尺五寸銅邁丹陽恥論劉向之術區選攻金無俟嵇康之鍛既鑴既䤹是磨是銑[暘-勿+((傘-(企-止))-┬+(一/ㄎ))]如光定湛似日輪亦當遠照三千普瞻色像遙覩十方俱聞說法豈止惜命小鳥欣入影中重罪眾生還逢愛日而已哉吳郡僧正慧法師深修五定淨持七支于三寶中盡力宏護立摩尼之勝殿製飛行之寶塔至于莊嚴妙色實有厥徵夫魯聖云亡尚追儀于有若楚臣殞世亦託似于優孟放勳之后更圖長樂之晝文命之君不絕稽命之禩或傳諸往牘或布在前司載贊述盈耳或壽宮虛置况遠追應身近規靈迹不銘不勒何以稱揚乃為銘曰巍巍天像堂堂最勝慧日獨圓無生末證愍此魚鉤傷茲螺孕乍動慈舟時延寶乘留住待緣獨有傳應傳應伊何寶茲靈像履冰晨遊凌濤夜上七眾有憑九垓咸仰照此真容開斯俗網千輪足起萬字胷書身橫五分衣刻三銖嗟爾末俗心王所驅顙浮水沫命役馳駒宜宏希嚮必盡勤劬覩相塵滅聞聲惑祛湛然神迹長處全吳

　　為人造丈八夾紵金薄像疏

　　同前

　　竊以慧日潛影慈輪罷應業逐惱飄愛隨情熾徒愍衣珠抱名珍而弗悟眇歎葉金惑空言而啼止自非表茲勝業樹彼妙緣何以去此心堂移茲身窟故水精龍塔永愴恨于遺髦明鏡石龕獨徘徊于留影某甲久發誓願遍為六道四生造夾紵丈八佛像一軀年月已流因緣易奪常恐暫有之身忽隨畫水還無之報飆爾電光今便建立誠心遂茲本誓使聚月見容金山表迹見形善發聞名惡捨拔六根之痛惱去五燒之焚灼但四寶屢空七財多匱仰雙蓮而獨慨覩萬字而無由倘能薄離五家微捐四事結此冥慈共成因果則素㲲之功非惟昔世散華之報方驗來緣語善無奢在言多恧謹疏

　　釋迦文佛像銘

　　同前

　　至矣調御行備智周滿月為面青蓮在眸心珠可瑩智流方普永變身田長無沙鹵

　　彌陁佛像銘

　　同前

　　玉蓮水開銀花樹落惟聖降神拯彼沉漠

　　維衛佛像銘

　　同前

　　灼灼金容巍巍滿月永被人天常留花窟

　　式佛像銘

　　同前

　　影生千葉花成四柱塔象單留龕童雙舞

　　迦葉佛像銘

　　同前

　　慧雨自垂仁風永扇照曜白毫半容月面惡因有滅善燈無變

　　梁安寺釋迦文佛像銘

　　同前

　　帝為知仰皆規面象敬模螺髮式圖輪掌信根有五覺枝云七仰福靈祇上生兜率

　　謝勅送齊王瑞像還啟

　　元帝

　　臣聞非晦非明法身凝寂有感有見渴仰赴幾伏惟陛下百姓為心宜觀種覺十方皆見普照王畿將使化行南國乃睠西顧江水安流大川利涉鮮雲靉靆暫掩晨離甘雨霏微猶藏宿霧高明可仰與天花而俱落清梵騰空雜塤篪以相韻頂禮最勝敬謁法王瞻彼堵牆不足為喻立處針鋒弗云易擬臣身持淨戒心抃法流接足道周膜拜路左得未曾有喜躍𠑽遍

　　荊州長沙寺阿育王像碑

　　同前

　　蓋聞璇璣玉衡穹昊所以紀物金版玉文淳精所以播氣何則咸秩社首義盡于寰中鑄鼎馮翊未窮于糸表况復道冠萬靈理超千聖智周十地行圓四等變海成蘇移山入芥針鋒廣說藕絲見道惠音八種面門五色組鉢生華入青樓而吐曜金牀照采出紫殿而相輝纔度蓮河即處天冠之寺始遊羅衛便居堅固之林斯蓋俯應閻浮未臻常樂降情誘接豈窮妄相若乃鏡無引汲智生淺深明同一體惑起十重七地初刃方稱變易三達後心因窮智種然俱冥四德脫屣雙林示表金棺現焚檀椁浩浩焉不可知已卻望五津距青蓮之洞傍臨三天帶明月之流

　　齊竟陵王題佛光記

　　沈約

　　夫理貫空寂雖鎔範不能傳業動因應非形相無以感是故日華月彩炤曜天外方區散景咫尺塵方太祖皇帝濯襟慧水凝神淨域厭世珍陛遷靈寶地竟陵王諱泣明臺之下臨慟高山之方遠慕迸玉鑾情殷雙樹永惟可以炳發神功崇高妙業莫若式金寫好資巧匠傳儀以皇齊之四年日子敬制釋迦像一軀尊麗自天工非世造色符留影妙越檀香俾穀林之思永旌于萬劫用刊徽迹式垂不朽云爾

　　瑞石像銘(并序)

　　前人

　　夫靈應微遠無跡可追心路照通有感斯順我皇體神御極挹睿臨乾幽顯成袠無思不服若夫二儀叶德五精翼化下洞淵泉上達蒼昊天無息瑞地不降祥十住髣髴于林衡應真肸蠁于清夜素毫月舉騰光于梵室妙趾神行布武于椒殿至于事符緗牒既表禎圖無不雲霏霧委盈簡被策莫黑三距眇千齡而再現暠露淳腴望鳳蓋而沾陛此皆舜日未書堯年罕降豈直朱烏動色元秬相趣而已哉嘉玉遠自北戎梁弱水而委質潤徹環奇曠世之所不覩白金近發東山剖幽巖而啟瑞傍被崖巘鴻靈之所未刊雖復素環之絕貺燭銀之瑤寶方斯蔑如也若夫金石具剛非游泳之質自非霈德潛衍感極迴靈豈變堅沉之體顯輕浮之相維永明七年某月爰有祥石眇發天津浮海因潮翻流迴至表異浙河獻奇禁圃瓊瑜等潤精金比色上帝眷幽關之易啟咨元應之無方雖拊事寂寥而因心咫尺愛其貞恆之性嘉其可久之姿莫若圖妙像于檀香寫遺影于祇樹乃詔名工是鐫是琢靈相瑞華煥同神造至于雕削之餘遺刊委斲方圓大小觸水斯沉駐罕停蹕親加臨試良由法身是託不溺沉弱之淵剖析既離方須浮金之水至矣哉禎符若斯之妙也敢銘寶貺永福天人其詞曰

　　遙哉上覺曠矣神功四禪無像三達皆空表靈降世演露開蒙惟聖仁宇寶化潛融道非迹應事以感通沉精浮質遠自河葱悠悠亙水眇眇因風泛彼遼碣瑞我國東有符皇德乃眷宸衷永言鷲室栖誠梵宮載雕載範寫好摛工藉茲妙力祚闡業隆冕旒南面比壽華嵩

　　繡像題贊(有序)

　　前人

　　維齊永明四年歲次丙寅秋八月己未朔二日庚申第三皇孫所生陳夫人含微宅理炳慧臨空結言寶位騰心淨覺敬因樂林寺主比丘尼釋寶願造繡無量壽尊像一軀乃為讚曰

表相異儀傳形匪一鏤玉圖光雕金寫質亦有淑人含芳上律絢發綺情幽摛寶術縟文內炳靈姿外溢水耀金沙樹羅瓊實現符淨果來膺妙秩毓藻震閨騰華梵室有億斯年于萬茲日

　　雍州金像寺無量壽佛像碑

　　劉潛

　　昔堯乃則天莫能名其聖丘纔譬日無得稱其道况復欲宣五品將歎三法固使迦葉恥其無智龍樹羞其非辯猶聞獻蓋長者頌以七言無學比丘陳其百句至有九輩性生一身補處塵洗玉池神聞金葉樹聲繁會趙簡于是未聞地實焜煌周穆之所不見昔者出城石轉還林現疾夢樹既沉梵花獨反猶有香杖疊衣紅爪紺髮可得崇以妙利顯用珍函彼彌陁感化殊攝日輪照曜月面從容毫散珠輝脣開異色似含微笑俱注目於瞻仰如出輭言咸傾耳於諦聽像復以其夕出住寺門始則映顯巖間猶對鷲山之禮末又徘徊間外似救毗城之疾空中生樹豈曰難思火內披蓮未為多有銘曰奄有淨國寶應多祉葉產梵童花開釋子玉蓮交映銀荷遞起伊尹慙桑伯陽羞李

　　文襄金像銘

　　北齊邢邵

　　妙形難象至理希詮形之所極理亦在焉悟茲空假勞此蓋纏式圖往祕用結來緣丹青並飾金玉同鐫神儀內瑩寶相外宣圓光照耀映被無邊靈應肹響感發大千鍾福旒纊其永如天歸慶怙恃壽等南山凡厥親類宜其永年誠歸妙覺標志上元託銘斯在曠刧方傳

　　秦州天水郡麥積崖佛龕銘(有序)

　　北周庾信

　　麥積崖者乃隴底之名山河西之靈岳高峰尋雲深谷無量方之鷲島迹遁三禪譬如鶴鳴虛飛六甲島道乍窮羊腸或斷雲如鵬翼忽已垂天樹若桂華翻能拂日是以飛錫遙來度杯遠至疏山鑿洞鬱為淨土拜燈王于石室乃假馭風禮花首于山龕方資控鶴大都督李允信者籍于宿植深悟法門乃于壁之南崖梯雲鑿道奉為亡父造七佛龕似刻浮檀如攻水玉從容滿月照耀青蓮影現須彌香聞忉利如斯塵野還開說法之堂猶彼香山更對安居之剎昔者如來追福有報恩之經菩薩去家有思親之供敢緣斯義乃作銘曰

　　鎮地鬱盤基乾峻極石關十上銅梁九息百仞崖橫千尋松直陰兔假道陽烏迴翼載[笑/車]疏山穿龕架嶺糺紛星漢迴旋光景壁累經文龕重佛影彫輪月殿刻鏡花堂橫鐫石壁闇鑿山梁雷乘法鼓樹積天香嗽泉珉谷吹塵石牀集靈真館藏仙冊府芝洞秋房檀林春乳水谷銀沙山樓石柱異嶺共雲同峰別雨冀城餘俗河西舊風水聲幽咽山勢崆峒法雲常住慧日無窮方域芥盡不變天宮

　　相樂夫人檀龕寶相讚(并序)

　　唐盧照鄰

　　相樂夫人韋氏者益州都督長史胡公之繼親也夫人寓跡蘭閨栖情香岫琢磨六行與三明而並驅馳騖四禪將十訓而齊駕粵以乾封紀歲流火司辰敬造靈龕奉圖真相青蓮皓月爭華蚊睫之端寶樹天倡競爽鴻毛之際納須彌于纖芥嘗謂徒言置由旬于方丈今過其實重宣此義敢為讚云

猗歟寶相顯允神工規模鹿苑圖寫龍宮分身諦聽列坐談空羣天颯纚眾寶玲瓏彫牕引月鏤網搖風一窺妙境高謝塵蒙

　　燕然軍人畵像銘(并序)

　　陳子昂

　　龍集丙戌有唐制匈奴五十六載蓋署其君長以郡縣畜之荒服賴寧古所莫記是歲也金微州都督僕因始傑驁惑亂其人天子命左豹韜衛將軍劉敬周發河西騎士自居延海入以討之特勅左補闕喬知之攝侍御史護其軍事夏五月師舍于同城方絕大漠以臨瀚海君子曰兵者凶器仁者惡之醜虜猖狂厥自招咎今至尊不得已而順伐帝聞西方之聖有能仁者凶殘之業各報以直則使元惡授首羣甿不孤兵無血刃荒戎底定豈不在于大雄乎諸將部校僉曰允哉將軍乃飭躬率士卒因古祠廟圖畵形容有古之彌勒像耶天人備容丹素畢彩蓋以昭乎景福也乃作頌曰

耀天兵兮征荒服絕雲漢兮出元極白羽斾兮青雲旗簫鼓鳴兮士馬悲願左右兮浮屠道備丹青兮妙天寶功既畢兮業既成神之來兮福冥冥

　　諫造大像疏

　　狄仁傑

　　臣聞為政之本必先人事陛下矜羣生迷謬溺喪無歸欲令像教兼行覩相生善非為塔廟必欲崇奢豈令僧尼皆須擅施得栰尚捨而况其餘今之伽藍制過宮闕窮奢極壯畫繢盡工寶珠殫于綴飾瓌材竭于輪奐功不使鬼必在役人物不天來終須地出不損百姓將何以求生之有時用之無度編戶所奉恆苦不充痛切肌膚不辭箠楚遊僧一說矯陳禍福剪髮解衣仍慙其少亦有離間骨肉事均路人身自納妻謂無彼我皆託佛法詿誤生人里陌動起經坊闤闠亦立精舍化誘倍急切于官徵法事所須嚴于制勅膏腴美業倍取其多水碾莊園數亦非少逃丁避罪併集法門無名之僧凡有幾萬都下檢括已得數千且一夫不耕猶受其弊浮食者眾又劫人財臣每思惟實所悲痛往在江表像法盛興梁武簡文捨施無限及其三淮沸浪五嶺騰煙列剎盈衢無救危亡之禍緇黃蔽路豈有勤王之師比年以來風塵屢擾水旱不節征役稍繁家業先空瘡痍未復時興工役力所未堪伏惟聖朝功德無量何必要營大像而以勞費為名雖斂僧錢百未支一尊容既廣不可露居覆以百層尚憂未徧自餘廊廡不得全無又不損國財不傷百姓以此事主何謂盡忠臣今思惟兼採眾議咸以為如來設教以慈悲為主丕濟羣品應是本心豈欲勞人以存虛飾當今有事邊境未寧宜寬征賦之徭省不急之費設令顧作皆以利趨既失田時自然棄本今不樹稼來歲必饑役在其中難以取給况無官助義無得成苦費官財又盡人力一隅有難將何救之

　　諫白司馬坂營大像表

　　張廷珪

　　臣廷珪言夫佛者以覺知為義因心而成不可以諸相見也故經云若以色見我以聲音求我是人行邪道不能見如來此明真如之果不外求也陛下信心歸依發弘誓願壯其塔廟廣其尊容已遍于天下久矣蓋有住于相而行布施非最上第一希有之法何以言之經云若人滿三千大千世界七寶以用布施及恆河沙等身命布施其福甚多若人于此經中受持及四句偈等為人演說其福勝彼如律所言則陛下傾四海之財殫萬人之力窮山之木以為塔極冶之金以為像雖勞則甚矣費則多矣而所獲福緣不愈于禪房之匹夫沙門之末學受持精進端坐思理亦明矣臣竊為陛下小之今陛下廣樹薰修又置精舍則經云菩薩所作福德不應貪著蓋有為之法不足高也况此營建事殷土木或開發盤礴峻築基陛或填川澗通轉採斫碾壓蟲蟻動盈巨億豈佛標坐夏之義愍蠢動而不忍害其生哉今陛下何以為之又役鬼不可唯人是營通計工匠率多貧窶朝驅暮役勞筋苦骨簞食瓢飲晨炊星飯饑渴所致疾疹交集豈佛標徒行之義愍畜獸而不忍傷其力哉今陛下何以為之又營築之資僧尼是稅雖乞丐所致而貧闕猶多郡縣徵斂星火逼迫或謀計靡所或鬻賣以充怨聲載路和氣未洽豈佛標隨喜之義愍愚民而不忍奪其產哉今陛下何以為之且邊朔未寧軍旅日給天下虛竭海內勞敝伏惟陛下慎之思菩薩之行為益一切眾生應如是布施不住聲香味觸法布施故其福德若東南西北四維上下虛空不可思量矣何必慇慇于住相凋蒼生之業崇不急之務乎臣以時政論之則宜安邊境畜府庫養人力以釋教論之則宜救苦厄滅諸相崇無為伏願陛下察臣之愚行佛之意務以理為尚不以人廢言幸甚幸甚謹言

　　又

　　臣某言臣奉勅河北道宣勞今發都下從白司馬坂所遇見轉運材木顧役人夫臣勘問檢校官左藏置監事馮道得狀奉今月八日勅于坂所修營臣竊以天后朝僧懷義營剏大像并造天堂安置令王弘義李昭德等分道採斫大木虐用威勢鞭捶官寮鑿山填溪以夕繼晝傷殺丁匠不可勝言費散錢數動以億計其時百姓愁苦四海騷然皇天孔明實茲降鑒凡所營構並為災火所焚懷義之徒相次伏法而死自此之後停寢十年近者狡豎張易之昌宗昌儀等將欲潛圖大逆為國結怨下人兼售私木以規官利遂又與僧萬壽等設計移此坂營建今逆豎夷滅皇運中興陛下先發德音頻下明制除不急之務罷土木之工所以少監楊務廉遠徒屏黜頒示天下凡在中外不勝忭躍若此像閣重復修營則與制書義殊乖越尚令二逆遺惡未除臣雖至愚固知不可且窮土木之作竭倉庫之資將非崇樹勝緣求諸福德者也今則興起營造採木作坂蠕動含生因緣致死每遇一日之內算數尚不可知比及累歲而成譬喻豈復可及廣殺而求福德所獲焉神所亡慈悲之理深未弘暢方今仲春作候當務農業臣今在路經過全未見人耕種訪問咸稱乏絕苟求朝夕米糧此則百姓切急誠若倒懸矣陛下受天明命作民父母可不先解倒懸之切而反罄財竭力修營不急之務乎特乞即日停造大像等仍量抽其錢賑濟窮乏如天恩允臣等所請天下蒼生幸甚謹遞表奏聞伏聽勅旨

　　洛州昭覺寺釋迦牟尼佛金銅瑞像碑

　　李嶠

　　蓋聞法體凝寂離形相之區道心元微同虛空之德不可以名言說不可以去來改泊矣無繫修焉似存潛輝匿端而迹滿三界滅識掩智而行該萬法契存于希夷之表機動于恍惚之中談其空則不盡有為索其朕則伏歸無物非盡天之至妙其孰能與于此乎夫權智無方說三應物真乘寂住抱一湛然同天等人寧累於我淨見病示慘未虧于常樂故能蒙塵于八邦之路含垢于五濁之津入其輪迴爾乃脫離生死共其迷復然後顛倒舟航撫神機而獨化擕弱喪而同歸大悲所薰其利溥矣元德所被可勝言哉及道隨盈虛教遷正像猶囑累于句偈尚隄防于修習是以四依弟子深演護持之功十行法師大弘供養之事爪甲儻盡悉成菩提心口能存俱離煩惱法雲上際于兜率慧日傍臨于震旦且魯人將聖神契闍托于西方漢主聖明靈儀夜飛於東苑屈伸變化其不可思議之致歟皇帝以六龍乘時三獸演法窺道品於掌握接聖期于旦暮彈壓海際彌綸沙境赤縣為不祥之宅蒼生沐仁壽之賜瑤函玉檢答宇宙之隆平寶網珠幢迎天人之勝福丕業以不宰成務深慈以無緣致功固已合上帝之元符開中天之寶藏豈徒窮數盡妙越契踰繩而已哉太子左衛率上柱國相王八卦乾男五行帝子金相玉質鳳毛龍翰幼承寵異列俎豆于南郊長懋徵音陳粢盛于東陸孝友隆其三善溫良登其四行貴而思降體易象之流謙冲而不盈思道家之日損每推太宗之重深讓元良之德攀紫庭而抗疏懼隔照臨仰元德而申虔庶通誠感冀因十善之力遂迴九臯之聽跪辭銀版褰裳下天地之宮拜受玉璜備物坐侯王之國裂山河于大郡黑社生光屬灌鬯于元昆黃離遐阻欣跗萼之有序慶宗祏之彌隆載荷今恩永垂曩誓乃發願造釋迦牟尼佛尊像一軀大菩薩弟子神王各二身方撤東山之府且摸西竺之容皇嘉迺誠用錫休命制度廣輪之法咸順私心琢磨鎔範之資盡令官給于是乎百工獻技九牧輸琛瑞雀棲鑪仙人鍊火觀祕影于龍窟得真形于鷲山一輪千輻之偉姿七滿八圓之殊相青毛紺髮蓮目睟容珠纓大士登護法之筵金杵神王來降魔之座罄崑岑之瑤碧窮蜀道之丹青黼繢周施莊嚴具足靈儀始畢寶飾纔終眉宇之間忽呈異彩圓同植璧炯若懸珠合一身之千光連四門之五色官司駭視而愕立遠近爭途而交赴廻兩宮之軒騎動七貴之輿輪神變無象真筌隱乎密微感通有途妙契存乎咫尺自非聖靈合德忠孝因心何以發金鞍之殊範玉毫之祕相者哉西域金身既遷于勝妙之塔南宮像畫亦送于清源之臺揆卜因安有自來矣聿求勝壤用遷斯剎有司制禮具音樂洛州供車乘內出神幡香轝送至道場于是士女雲趨衣冠翕集二龍灑道千馬隨軒幡花經鐵鏁之橋讚唄下金繩之路前後遵從梧宮竹苑之球琳左右奉持秦圃蔗園之龍象煙霞將囂庭混色鼓鐘與蠡貝齊音圍繞周旋達于淨境既安象設仍建齊筵親屈萬乘之尊俯從八關之會日月天子來侍威儀星辰大夫預陪文物擕麒麟之貴戚入鸚鵡之仙臺接犧帝龍顏之相謁象王螺髻之容對奉二宮忽疑釋迦之讓座詳觀兩聖更似多寶之分臺于時人天盡室法俗傾都眾有稻葉之多地無針鋒之隟並晞玉鏡咸仰珠輪莫不注目虔心稽首禮足慶薝蔔之還嗅悅優曇之更開咸訝難思得未曾有爾乃寶坊四蔽銀關雙闢地如龜甲山似龍鱗羽騎衘枚列萬隊而清警天龍按部總八神而環衛威容儼其既肅中外寂而無譁然後借座燈王請飯香士大乘法匠開不住之宗耆儒禮官獻無庶之式傾中藏之寶貨移太官之玉廚衣鉢分行簪裾聯事流三川之水未足方油渠酪池興二室之雲不能媲香烟花雨大樂驚于寶剎高幢入于梵宮誦經則上界遙聞彈指則下方俱動用慈悲而行喜捨以清淨而為功德初中之布施寧比其多南北之虛空未量其果方見如來種智化成于天寶之基菩薩慧明利見於維成之業寧止百千閒法咸蒙離垢億萬同會俱證無生惟抱義含仁顧言慎德文章冠代禮樂在躬以旦奭之周親踐曹史之名行詩書探四學之奧篆箍殫六文之功資寬和之性不伐不矜秉夷澹之心無榮無欲用能體道悟法遺榮去羨讓其天下高名動於萬方得其環中妙果深於大度解末俗之常愛蹈真空之遠跡勝上之業所以崇奉君親謙撝之風所以率先黎獻行可以激貪止競誠可以運神感靈即事論功因今揆昔則南吳去國心未階於紹隆東海稱藩福不登於資敬豈足以梗槩風範叅差軌轍昔栒邑以塵勞樹績猶勒琱戈衛臣以陪隷收功尚銘彝鼎矧乃調御輪(巽二字)之功翼君王去就之事津洭共滄溟將廣名節與嵩岱齊高形舞詠而被笙鏞固其宜矣書版圖而鏤金石夫何愧焉爰命下臣式旌高躅庶山飛海竭將地軸而無傾火刧風災共金堅而不朽重宣此義敢作銘曰心行之表虛空之際有物天成是名真諦非生非滅不巨不細去失其方來無所繫潛通鑒揆闔發機神大振流俗權開應身非邪作正導法為輪蟄戶逢照迷途得津天籥含聲衢樽稱物酌焉不匱動而愈出說果明因談因證實波旬迴首尼揵頓膝應變開鑿隨方汲引德洞幽深化綿區畛洽恩洎緣停報斯盡石室韜光金河輟軫慈舟已謝慧炬俄沈色相俱覩希夷莫尋烝哉睿聖皇矣君臨更維象法還開佛音有美親賢于嗟擅捨讓踰斷髮誠均捧馬脫屣青宮分茅黑社道周方外義高天下將追宿契且樹良緣乃隆皇造爰抽國泉觀形兜率取法優填大治神化靈儀自然異相紛紜殊姿掩藹黼黻丹雘莊嚴金塑面似月輪頂如天蓋十位傍拱四神來會真契何遠心誠則通毫文玉潔額理金融色動天印輝含帝弓不資睿德孰顯神功象設既安道塲乃闢玉輿迴軫瓊柯侍席仗擁曲鉤筵羅飛錫嘉願克成供因無乏百靈衛善千祥護法眇眇三思悠悠萬劫永固彝器長隆寶葉

　　為韋駙馬奉為先聖繡阿彌陀像讚(并序)

　　蘇𩑛

　　大唐唐隆元年六月二十二日右金吾將軍駙馬都尉臣韋鐬等奉為先聖三七日繡阿彌陀像一鋪臣聞北極尊者有在天而捨萬邦西方聖者有在天而應三界上比義則無不通下抒情則無不感小臣鐬受恩之極昔也尚主悲鳳聲之莫留中於事君痛烏號之靡逮徵慕則殞越何補迴向則精誠所憑爰縷陳于法像仍繡揚于績事伏願蓮花之地莊嚴盛其樂土穀林之野順預清其梵宮如是重宣敢稱讚曰

大聖天子去遺舃大師世尊迎讓席布金摛繡圖神迹厭代乘雲此光宅

　　為宰相賀趙郡鑄天尊及佛有諸瑞表

　　孫逖

　　臣等伏見趙郡奏鑄等身元始天尊其日天氣晴和祥雲散彩又開模未畢先出白光尊容漸見豪光圓滿其花冠耀白色如玉遍身衣帔自然雲霞眉上有兩點白光流轉照耀又鑄等身釋迦牟尼佛螺髻兼遍身自然玉色唯頂至面為紫金色聖情敦道天心護法爰降宸儀將崇寶相鑄寫之際禎祥屢臻初法止于上京遂呈祥于外郡金姿玉色不假琢雕羽袖霓裳非因藻繪見祥光于眉宇生瑞氣於雲端曲示明徵宛如合契元貺稠疊用彰萬億之期蒼生何幸盡登仁壽之域臣等沗奉軒墀倍深欣慶無任抃躍之至謹奉表陳賀以聞仍望宣示朝廷編諸簡冊

　　為宰相賀開元寺鑄釋迦牟尼佛白光等瑞表

　　前人

　　臣等伏見開元寺所鑄釋迦牟尼佛身現金色頂舍白光發濃紫于聖容散純黃于佛體未加瑩飾已成相好殊祥異應昔所未聞伏以聖人為心元妙莫測至誠所感靈變無方陛下子育羣生弘修正教寫真容于法界傳寶相于恆沙洎崇建以來禎祥畢集自有神通之助豈資人妙之功超絕瑞于千古表昌期于萬邦凡曰士庶不勝慶幸况于臣等倍切常情無任抃悅之至謹奉表陳賀以間

　　百官賀佛放光表

　　常袞

　　臣等言今日董秀奉宣文成殿御功德佛放光明六宮及諸王公主并近侍等並觀其光從三更四點直至四更猶在臣聞明主之理本以庇人大聖之教先於及物合其符契感而遂通伏惟陛下以道法天以心証佛措六合於無事納羣生於慶聞薰然慈心在宥天下滌慮恭默齊于穆清以四海之尊勤三乘之法故得大雅應見變化無方毫光破昏金殿如畵照恆星而奪彩混圓魄而一色曠代之瑞天人咸覩玉漏將盡銀河以低仰光明而無際知皇劫之彌遠臣等謬忝樞近倍萬恆情無任慶抃之至

　　潤州江寧縣瓦棺寺維摩詰畫像碑

　　元黃之

　　夫魁北藏樞秉三奇于紫掖崑西運軸森萬族于黃輿方領圓冠掉九流而宗學海霓裳羽服乘六甲而下仙巖雖辰像微茫不能味甘陳之識陬維窅邈不能拄草元之功仁義與禮樂可遵未出死生之境昏默與清虛可尚纔居天地之先且造化以六合為功聖人以二門分教夫豈百千萬刧量其遠近三千七品語其功業者哉况性相之微不可以名言得虛有之妙不可以智力知三千之淨土無邊八萬之法門虛受能住不思義(一作議)解脫者也維摩詰者華言浮名居士也沒於妙喜之國生於毘耶之城大仙那提之子常修梵行世號白衣居士焉故總妙圓明現身方大(一作方丈)無起無住不去不來空色空而取真空滅生滅而求寂滅或歸之於無物或得之於默然邪正於是路殊語言由其道斷居士之真宗也若乃家室不離而教傳緇服天子迴向而身為白衣讓金粟之尊未即如來之位晦玉毫之相空留長者之名亦猶百谷之王以下莫能大六虛之相居高而自卑居士之洪讓也若乃移外方之諸佛一室規乎四天對樂世之眾生一劫成乎七日毛孔之內鼓大海之波濤芥子之中鬱須彌之巘㟧擲世界於恆沙之外不覺不知攝高堂於大會之前同瞻同仰嵐風動地口吸莫以為難猛火燃天腹(一作腸)貯但聞其一居士之神通也若乃羣邪作梗諸惡延災眾生茹焚溺之悲寒識迫傷夷之患由是騁自在之力縱無礙之威破煩惱而繫慳貪斬毒蛇而擒醉象朦幢暫建面縛四魔智劍纔揮心降六賊故使波旬振讋不能變帝什之容外道摧殘不能竊真如之業居士之威力也若乃非相成光乎是相故見於威儀無言假道於有言方形於問答弘乞食之理須菩提但覺茫然聞宴坐之談舍利弗不能加報摩訶迦葉息言於二乘大目揵連吞聲於四眾亦由明鏡內鑒照之而不疲洪鐘外發扣之而必應是以五百弟子同稱我不堪任二千闕人盡得無生發忍居士之靈辨也若乃智總大雄心行菩薩雖人我無相以拯救為懷憂本無憂憂凡俗之憂病本無病病眾生之病富室貧里等資其福田酒肆婬房(一作舍)廣談其善誘則知去重昏之小翳朗惠日而無私植中根之大莖霑法雨而同潤居士之慈悲也若乃前際後際無昧於因緣成時化時不違於本願光嚴悟矣行念其道場新學豁然坐知其宿命晨持食鉢未息粗言中設飲盂普均香氣有疾菩薩憂惱於是併除犯律比丘疑悔由其傾蓋居士之利益也若乃恭承父訓事方便以崇嚴贍望母儀奉智度而資受結齊眉於法喜坐詠宜家期上足于塵勞行同入室因風起對共賞慈悲他日趨庭獨推誠實知識慕善道品所以居先伴侶求真度法由其見託居士之宗黨也若乃上棟下宇空寂為輪奐之資淨服名衣慙愧入裁縫之用開八正之路則眾馬交馳坐四禪之牀則身心不動智慧之果秋垂無漏之林淨妙之花春發總持之苑禪悅為味詎假珍羞解脫充漿寧思玉液奏法音之樂則絲竹藏聲燒異品之香則栴檀罷郁居士之遊處也於是隨意所轉覺路遐通應緣而攝梁津克懠恢勇猛之志則火內生蓮廣空虛之因則水中現月法本希有若都優曇之花道之將行大備貝多之葉舉閻浮之國土禮敬忘疲想毗耶之人天聲塵不朽居士之遺跡也得其道者則三乘弟子羞稱多聞行其法者則七種學人莫不愛樂是致四天讚仰而無假十地攀接而無階王者資而九有清羣生聞而六念作雖驪龍改地共尊金粟之儀水土遷行長奉寶臺之供我國家神明造物聖政調時滌瑕穢而玉鏡清剗澆訛而撝大朴牢籠七十七代鬱映萬八千年率土之濱罔有弗韙普天之下共惟帝臣京坻積而銅爵鳴鐘鼓和而玉羊現將益四生之福爰開十善之因精舍廣祇陁之園列郡揚淨名之教萬姓資其分別八方暢其休明天地平成於是乎汲引在江寧縣瓦棺寺變相者晉虎頭將軍顧愷之所畫也爾其上纏珠斗下控金陵六代為天子之都二分入王孫之國禮讓流行之地英靈誕秀之鄉鷲巖分虎踞之山鴈塔枕龍盤之水總幽閒與形勝則瓦棺之寺焉昔有晉莊嚴淨域時梵侶以規模雖廣雕飾未周末念粹華每疚懷於須達共成圓滿而假力於檀那凡厥施財莫匪鳴剎顧君乃連扣資數百笇逾千萬大眾貽愕不知其然君習氣精微洗心閒雅雖纓弁混俗而績素通神乃白緇徒令其粉壁於是登月殿掩雲扉考東漢之圖採西域之變妙思運則冥會能事畢則功成神光謝而晝夜名聖容開而道俗覩振動世界謂彌勒菩薩下兜率之天照耀虛空若多寶如來涌耆闍之地由是士女駢比擁路爭趨車馬軒轟傾都盛集玉貝交獻須臾而寶藏忽盈青鳧亂飛俄爾而銅山崛起納繒帛者繼踵施衣服者接肩當鳴剎而雖則可驚不崇朝而過其本數非夫精義入神者孰能與此乎雖江山寂寥居處緬邈年移代改留侯歎過隙之駒物是人非丁令化遼城之鶴由是觀其道塲妙矣謂應供而來儀牀枕儼然疑有懷於問疾目若將視眉如忽嚬口無言而似言鬢不動而疑動豈丹青之所歎詠相好之有靈哉頂禮者肅如在之心瞻仰者發歸依之念信受演說之旨大布於人天住持負荷之規實存於牧宰刺史楊令琛懷軌物之量韞不伐之才五服當裂土之榮千里負專城之寄移風易俗頻推董相之帷揖道歸真再擁文侯之篲長史薛宏仁賢雅望邁德於仲舉之輿司馬成景卿相高才屈跡於士元之驥俱遊六藝貯籯金而常滿共逢三朋攬衣珠而永悟縣令陸彥恭丰神俊邁境宇恬虛雖馴雉已彰實割雞焉用風亭月牖還開見寶之詞石冷泉清頗恣分襟之賞修菩薩之行則仰之彌高現宰官之身則威而不猛相門出相茲焉在茲佇聞搏擊鵬衢栖遲鳳沼豈徒播茲風化奏彼絃歌而已哉丞鄭孝義逸氣飛騰英懷倜儻擢命世之標幹揮舍人之符彩我之自出鳳樓鳴五色之雛家之積善牛渚降九派之族宏才博學再閱康成之門愛客好賢重覩當時之驛朋友推其令譽人吏偃其高風歷州縣而暫勞獻鹽梅而詎遠主簿于植才藝早著水鏡長懸將騁驥於高門先漸鴻於下位尉史惟清以雍容儒雅門專秉直之風以磊落才雄巖引乘箕之宿則知龍駒千里非黃綬之所羈鶴子九阜惟青天之是矚箕裘不墜望台鉉而相輝堂構克隆見公侯而必復寺主雲影及徒眾并諸寺大德等並法身挺秀覺意圓明屈拔提之尊號懷盛明之忍辱四十二之賢聖接踵比肩一十八之虛靈心持目想勇猛精進將意耳而齊驅博達多聞與阿難而並騖言論辨了有類鵬著體性利根更嘉鴦崛故能經行不倦拯濟忘疲模楷四流笙篁二諦邑人左補闕馮宗右拾遺孫處元等並資忠履孝抱義懷仁疑大江之精靈鬱高山之景行莫不衡門育德華省馳聲或長揖九徵或光膺八命所以東南蓄寶江左有人焉既而道俗披誠賓僚訖款濫見推於相質遠不讓於當仁弟子謬忝詞塲已擢桂林之秀言瞻法宇早從祇樹之遊覩泡影之皆虛悟聲色之非實雖心為形役而志與道俱思惟必在於佛乘夢想無忘於梵行觀居士之迹不可思議閱居士之言得未曾有恨不親承聖旨捧袂於不二之門躬奉尊顏跪履於大千之界託菩薩之下位共拂天花接比丘之末行同窺聖果昔讚舞駕之化每有願於揄揚今從問鵬之遊豈得默而無述爾時欲重宣此義是以敢作銘云其詞曰

元氣浩浩大匠存存鎚鑄精粹折托乾坤四生有刧六趣無門愛流夕漲塵飛晝昏

　　(其一)

巍哉世雄應期來現妙矣居士隨緣利見大庇生靈遂荒臺殿劫塵遐邈恆沙法遍

　　(其二)

空牀寂寂虛寶閒閒文殊奄至波旬遽還拔毛沃海剖芥藏山地分珠桂天潤玉顏

　　(其三)

智慧無邊威靈具足廣延寶坐高蹈金粟振動人天津梁道浴火宅垂蔭幽徒炳燭

　　(其四)

於赫有晉像教斯傳繢事施矣靈儀在焉神光夕照瑞相朝闐赩如電掣皎若星懸

　　(其五)

我皇垂拱誕膺寶位控引四流陶鈞萬類法闡妙有靈通夢寐政事以和物無不利

　　(其六)

天陰南斗地擁東吳江山作固臺壘稱都俗富英傑人多給孤莊嚴結構炳煥規模

　　(其七)

瞻彼邦邑媚茲寮寀化偃一同聲馳四海冰玉常瑩松筠不改迺睠道塲肅焉如在

　　(其八)

薄遊淨域永念毗耶香如致飯衣似持花嚬容示疾啟齒降邪室懷方丈會想無遮

　　(其九)

杳杳三界茫茫九有瞻仰睟容思惟受手式刊真石僉圖不朽盛列鴻名天長地久

　　(其十)


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十一卷目錄佛像部藝文二釋迦牟尼如來像讚　唐梁肅三如來畫像讚(并序)　前人壁畫三像讚(并序)　前人繡西方像讚(并序)　前人藥師琉璃光如來畫像讚(并序)　前人又藥師琉璃光如來繡像讚(并序)　前人繡觀世音菩薩像讚(并序)　前人千手千眼觀世音菩薩像讚(并序)　前人地藏菩薩讚(并序)　前人畫元始天尊釋迦牟尼佛讚(并序)　穆員畫釋迦牟尼佛讚(并序)　前人繡西方阿彌陀佛讚(并序)　前人繡藥師琉璃光佛讚(并序)　前人繡藥師佛觀世音菩薩讚(并序)　前人繡救苦觀世音菩薩讚(并序)　前人繡地藏菩薩讚(并序)　前人繡西方大慈大悲阿彌陀佛記　前人畫救苦觀世音菩薩讚(并序)　僧皎然西方變畫讚(并序)　任華畫釋迦如來讚(并序)　權德輿藥師如來繡像讚(并序)　呂溫再修成都府大聖慈寺金銅普賢菩薩記　韋皐毗盧遮那佛華藏世界圖讚(并序)　劉禹錫滄州弓高縣實性寺釋迦像碑　張文成繡阿彌陀佛讚(并序)　白居易繡觀世音菩薩像讚(并序)　前人畫彌勒上生㡠讚(并序)　前人畫西方幀記　前人彭城公寫經畫西方像記　盧子駿易州抱陽山定惠寺新造文殊師利菩薩記　邵真興唐寺毗沙門天王記　盧弘正

神異典第九十一卷

　　佛像部藝文二

　　釋迦牟尼如來像讚

　　唐梁肅

　　讚曰法王崩于竺乾露寢二千歲矣有像設糟粕留示後世上士得之超詣實際其次奉之為祐為道為津為梁應之遲速視感之深淺觀其所感聖人之情可見矣杜陵吏鮑君游信道之士也建中興元際君游丁先大夫憂孝純誠至哀感亦至謂至道杳冥在擬議之外聖人形容居瞻仰之內有慈力可以追孝有弘願可以祐神我儀圖之或讚休福于是合用綵繡煥焉發輝天光照臨睟容肅穆有二元聖為翼以夫人母德昭聞君游孝思不怠雖欲無利功德能仁其肯捨諸於戲孝子之志聞一毫之福可以及親者則竭力而奉之矧夫教行于夷夏理貫于幽明而無良之徒坐生異論以蕞爾愚管之所不及齪然世籍之所不書乃死其先人謂作福無益抑犬豕之類爾何人倫足稱予既美君游之孝因而志之俾不肖者企及云爾

　　三如來畫像讚(并序)

　　前人

　　法王之身有三曰報曰應曰法報身從無邊功德生應身依無邊眾生生法身從如如無有生分別說三其極一貫原夫人道之體離一切相視其本也積大德施大慧合大道成大身是其報也出入十界隨所利見如水月鏡是其應也自因至果故不得不有其報病一切病故不得不行其應應亦名也報亦名也名乎哉其實相之賓乎經云觀身實相觀佛亦然嘗試思之以為眾生蓋反佛者也是三相在佛為三德在凡為三障一者生死即空寂空寂即法身也二者煩惱即智慧智慧即報身也三者結業即解脫解脫即應身也三德成于悟三障成于迷迷而不服也遂自絕于佛乘哀哉予嘗齋心命工裂素作繪聖德之形容可舉目而見見而後知思思而後知至知至之路蓋由是矣瞻仰之不足遂為之讚庶觀者有以知三如來不在心外不可以有無心取云

　　讚毗盧遮那佛

　　大哉法體體如虛空不始不終不垢不淨不邊不中是謂涅槃是謂法身諸佛性海是無上正真

　　讚盧舍那佛

　　妙哉報體體法而大由清淨功德色無礙德色無礙成實智慧範圍法界盡未來際

　　讚釋迦牟尼佛

　　神哉化功其化無方休有烈光以百億色身播百億國土啟權顯實或默或語示我寂滅雙林之下

　　總讚

　　三聖一身本無有異恆沙諸佛其道一致眾生唯妄覺妄斯至懸像著明用鑒心地

　　壁畫三像讚(并序)

　　前人

　　貞元元年冬十月會稽龍興寺釋法忍與門弟子道俗衣冠之眾以五綵色寫釋迦如來像于所居之宇吉祥天女像在左多聞天王像在右德容威神煥赫熙怡為佛股肱作人依歸至矣哉聖人無形以萬利見為形形生功功生名是像元德存乎前經二上人以予嘗探微言之所緣起資為之讚以示昧者云

　　上聖有作體神立德天人遵兮示我妙法清我濁劫示存存兮日歸月依是準是儀破羣昏兮巍乎北王休有烈光護下土兮俾爾含識躋彼樂域萬物睹兮金甲雄姿示威宣慈我何怒兮唯聖所起吉祥止止天德至兮粵惟首冠佐佑千佛成大事兮高明婉柔願與道遊滋景福兮息達本二沙門有德有則知聖知神圖此妙相示後昆兮實以善利與元元兮

　　繡西方像讚(并序)

　　前人

　　道無方所以法不垢不淨聖人有以見羣生大迷也乃方以聚之淨以極之應形主之列聖輔之俾夫感而通通而應應而不窮其慈善之功乎皇朝故中書舍人贈華州刺史吳郡朱君夫人扶風馬氏以淑行為宗姻之表明識通出世之道洎居華州之喪𥁞哭哀慕慟為律呂既而曰予聞妙覺之用無幽不燭宜勤上善以福吾夫乃用五綵章施五色發揮德容及二聖輔煥乎有見聖人之妙相與夫人之至誠希夷之中協用休福于是乎在矣肅嘗以文墨從華州之遊爰美成功或感斯慟讚曰

兌方有國兮至聖居之乃示淨妙兮拯此羣疑美蓮月兮煥金色色相永思兮不可得夫人洞此幽贊力祐我往哲福無極人既往道斯存掌王綸沒州尊體有美德貽後昆誕躋妙域參聖神誰謂至道默昏昏

　　藥師琉璃光如來畫像讚(并序)

　　前人

　　於戲至人不可得而見之矣所可見者像設而已藥師者大醫之號琉璃者大明之道所以洗蕩八苦振燭六幽巍乎其有功復歸于無物蓋其賾也皇帝德女唐安公主委化歸真之辰先是命國工繢佛像爰設妙色載揚耿光以追福祥以迪幽贊祐我貴主達于真乘至哉聖人之慈也小臣某拜手稽首而作偈言

藥師妙法王光被于十方惟皇大聖主文命敷下土二聖合元德廣蓮慈悲力莊嚴成儀形延福于女英女英受茲福亦以流萬族

　　又

　　聖之道無形無名形以感著名以功立蓋物有病于妄我則喻其醫物有滯于闇我則照其光其行無方有感必應神哉仁哉惟唐代宗孝武皇帝之甥某邑長公主之子曰蘭陵蕭位稟靈天潢承訓家範其性孝其氣醇大曆中丁先人銀青光祿大夫光祿卿贈汝州刺史府君之憂自反哭至于大祥哀敬之禮動無違者長公主戒之曰欲報之德豈止于斯乎歸誠上仁可以微福爾其志之位于是泣遵德命爰用作繪八十之初十二之願赫然如見其全身肅然如聞其音聲自外入者或疑亂怖投體膜拜而不知其粉繪也嘻昔人有一至之性或通于神祇以致福慶矧夫孝子之哀思大聖之元運幽讚之力可思量哉安定梁肅悅聞其風乃為讚曰

披聖籍兮覽元功赫神光兮被無窮勿藥用兮醫之王感斯應兮萬福彰棄于梁兮出于唐畜純孝兮思不忘綽大象兮景焜煌洞冥冥兮福穰穰

　　藥師琉璃光如來繡像讚(并序)

　　前人

　　得妙道者聖之大感罔極者孝之至孝有欲報之志聖有善應之功神其願運其力故悲智行焉發乎心彰乎事故像設作焉誰其為之有齊孝婦孝婦姓某氏前新城令柳誠之室也先是居皇姑豆盧氏夫人憂自卒哭及朞呼天之聲不絕自朞至于大祥追福之功不息乃誦金偈乃瞻粹容爰用五綵以成大像莊嚴相好昭焯煥爛凜乎若披毫光而演善願啟清真而屏濁亂至矣夫乃為讚曰

光彼千界赫璢璃兮勿藥之師號大醫兮不形之形妙相具兮窈冥希夷元功著兮孝婦之烈心不渝兮章施五彩福皇姑兮

　　繡觀世音菩薩像讚(并序)

　　前人

　　蓮華經普門品載菩薩盛德大業詳矣蓋變動不測之謂神窮神盡性之謂聖慈悲廣運之謂力三者一貫是謂妙覺功不並化尊無二上故佛為法王我為素臣或擬諸形容稱其名號資不匱之力報罔極之思誰其為之有齊孝女初尚書吏部郎趙郡李公第六女歸于博陵崔綽大曆初居公憂泣血無聲至于大祥既而思求冥祐徼福上聖針縷之間成就莊嚴其用心也至矣乎公之立行立言天下所推焉存為人範沒無鬼責前際之勝因不可度已此功德也蓋以展蓼莪者蒸蒸之心崔氏之子以肅嘗獲升公堂以讚述見託痛梁木之壞慟懷恩之烈故像設之所敢著乎辭讚曰

菩薩之德相炳而茲憑身以儀之女也孝思不可方思冀冥福于斯欲報之德斯焉取斯

　　千手千眼觀世音菩薩像讚(并序)

　　前人

　　不形之形無形神人之形也當法王御世有元聖曰觀音以感通之妙用運溥博之宏應協讚無上弼成元功神行無方形亦丕變故此像設施于羣生此其至矣夫彼聾盲者方駭其手目之多以致恢詭隨諸毀墮無升濟期可不為大哀乎故壽王府士曹參軍韋侯修身以仁處順而化夫人京兆杜氏既孀始虞哀且顧禮追惟冥衽為素為繢相近而理遠誠著而感深易稱神而明之詩云聿懷多福盡在是矣讚曰

良人下世杳冥冥兮配德追遠心不寧兮裂素表聖為丹青兮昭赫綵繪光儀形兮祐彼君子歸福庭兮

　　地藏菩薩讚(并序)

　　前人

　　菩薩以大慈運大願弘大道濟大苦俾三界之間利見大人如大地之無不持載故號曰地藏有祕書少監兼侍御史李公之甥太原王氏之第某女頃遭先夫人棄敬養拊擗以暨于小祥或曰此孝也匪報也以報為功則惟地藏乎乃手針縷之事黼而黻之則而像之煥乎有成毫相畢觀者然後知聖善之內訓淑女之孝思至矣哉是可以錫爾類也祕書向予道之且命讚曰

皇矣上仁乃聖乃神厥功備兮有女伊棘孝思罔極厥成至兮聖儀彰之景福將之無有既兮

　　畫元始天尊釋迦牟尼佛讚(并序)

　　穆員

　　聖人之教有三儒之先師曰孝者德之本教之所由生又曰立身揚名以顯父母孝之終也若乃崇樹景福追護既往有無上無邊之力非智智識識之功則道釋二宗其用一致記曰君子有終身之憂忌日之謂也歲孟秋晦我王母太原郡夫人棄養之辰我公霜露末懷發是上願謂夙夜種德以無忝為念裕蠱垂範立家開國不足以為顯鼎鼐之豐蘋蘩之潔不足以為饗蓼莪罔極石窌啟封不足以為報且曰元始天尊大道之原也釋迦牟尼佛萬聖之祖也以五綵繪圖二睟容及此辰而就眷命小子贊揚聖功其詞曰

嚴哉煥乎觀者迴向有類夫朝日初昇圓月始望又若二聖現于空中髣髴乎不知其像我公孝思福應如響於乎聖力巍巍蕩蕩

　　畫釋迦牟尼佛讚(并序)

　　前人

　　貞元八年九月二十八日員傷神之慟至是朞外姑故河南令裴君夫人鄭氏雅有天性之愛加人一等而疾視之勤喪慼之甚則又加焉至哉母之於子也想其方娠想其既育想其乳抱想其雅戲想其習教想其有行生十九年而夭歲一周矣無一日不同其十九年之見其遺跡見其同類見其所從見其所嗜則哀與之新訴于神明而不聞禱之寤寐而莫覩索于太虛而無像追之往事而日遠乃求大聖之旨裂表點絢丹青睟容願以己之深慈託于佛之巨力且曰吾子之生也以至仁為性積善為行二者之報同期于福今也夭而不深慈託福施不在于生不在于後宜在于既往矧聖者以巍巍赫赫從而振之然則是像也金蓮之品安知非爾往生乎讚曰

生如花兮夭如花先笑後號鍾我家喪有殺兮悼無涯哀慈母兮晝夜哭歲一朞兮聲相續懇元聖兮降冥福

　　繡西方阿彌陀佛讚(并序)

　　前人

　　唐故監察御史河東裴府君捐館舍二十五月而祥貞元乙亥歲仲秋再旬有七日其孀員季妹也號曰吾觀天道日昃月虧幾何而追吾觀四時寒來暑往往來如奔吾觀萬物秋落春榮榮落相續吾觀人事禍福倚伏則維其常何天道人事四時萬物同歸于復其運如環而逝者棄于川流日遠未亡之酷終于此生恭聞西方之教有三塗報應之事大聖拯護之功是用發念髣髴有無之間躬現是像嗚呼若聖功則亦無幽冥之苦蓋魂氣無不之也其返于太初乎苟有三塗則聖者之力唯誠是據宜乎罪稍一念福積萬指可思量耶讚曰

嚴哉有赫自爾誠睟容巨力于是并能使往生生彼國餘及未亡無終極

　　繡藥師琉璃光佛讚(并序)

　　前人

　　東方藥師琉璃光佛事具本經今我季妹裴氏嚴是像也誠而禱之其嚴之何裂素點絢攢針緝縷以五采章成三十二相八十種好意夫十二上願從之其祝之何况我太夫人福如上願而壽如縷數夫以大聖之力加于積善而赴于精誠宜乎其至也如歸其答也如響其久大無極而不可思量也如東方虛空抑經之有偈所以啟迪誓願發揚聖德者也苟以至誠為用員敢讓于文乎讚曰

上天報應為福為極有赫大聖與天同力而我景行與聖同德存存如山念念如川大聖拯護同符自然十二願我之事億萬縷我之年

　　繡藥師佛觀世音菩薩讚(并序)

　　前人

　　萬聖本願同歸乎慈一致乎至有若東方藥師琉璃光佛洎大悲觀世音菩薩其威神德力最著于羣生卓然于人間者也我季妹是用圖厥睟容永以成功其發念也淚逐聲盡福隨響至其成功也靈以指集慶將縷延如其經文則曰火不焚水不溺鬼不災妖不厲矧乃無妄之疾有生之害何從而來哉且聖功元化陰騭潛護宜于自然動亨元吉彼解災拯溺攘災祓厲之功又安得而施之讚曰

伊聖力溥如天吾何願壽百年

　　繡救苦觀世音菩薩讚(并序)

　　前人

　　惟元精之和惟元聖之功惟善之報惟人之心順之則宜感之斯契蓋善積而福會心至而靈應類夫有開必先之義存乎恍惚杳冥之間天不言神無像發于寤寐者其昭昭歟我裴氏弱妹疇昔之夜夢老僧意夫聖者祈太夫人之福懇懇焉聖者復之曰當繡若繒救苦觀世音菩薩且視其形則如是覺而念之誠矣未果越旬朔嗣夢如初是用心宜聖功指集睟容圓光具發朝日瞳曨歲八旬有六日我慈親生之辰也願于是畢功于是終聖于是興福于是始同氣不類神明我遺禎夢靡臻斯文敢闕讚曰

猗經文兮頌聖德非知知兮焉識識我夢願兮末符巨力如四維虛空兮夫何有極

　　繡地藏菩薩讚(并序)

　　前人

　　今年天之不祐我也甚矣春三月謫我以次妹安國寺律師之喪夏四月繼以伯姊楊氏夫人之酷季妹前監察御史裴氏妻泣曰人皆有姊妹而我獨亡所以發于骨髓者深宜格于神明之聽先是太夫人嘗為安國繡地藏菩薩逮卒哭而就是夜季妹夢伯姊謂之曰嘗知是像追護于我是用鬻衣克直緘淚僝工亦逮卒哭而就嗚呼萬聖一致乎慈悲莫大于救苦苦有生死之異聖者亦隨之而殊如周之六官分天地四時之職蓋同歸于理而各有典司若乃拔三塗證六道紓有生追往之慟則菩薩超羣聖焉時貞元六年孟秋初七日也將以謹功之始既月而日之且系之以讚

惟我素履景福崇嗟爾至聖元感通有赫大士願力同五綵萬縷相好備一心十指聖靈萃振幽冥兮如髣髴

　　繡西方大慈大悲阿彌陀佛記

　　前人

　　儒之執喪也極其哀止于毀其于既往也則無及焉西方聖人以大慈大悲為功追護往生為誓凡爾銜卹靡至克窮罔極如有求而不獲者何末由斯而洩之貞元八年百一旬有六日我伯姊前烏程令弘農楊萃故夫人之喪再周先是哀子泰衡嵩復觀洎女子相與號曰我之生也自親之生今我報親幾何而既何先王制禮不即人心何羲和迅節不恤余慕于是合哀僝聖誠而禱之男冥其心女集其指迨茲日而阿彌陀佛現嗚呼西方之教念焉斯至矧是像也一縷一哀一哀一聖凡億萬縷為億萬聖億萬大慈大悲一之乎爾願其為追護也可訾量哉泰等毀傷見者之神號墮鄰人之淚是月之慕有逾其初舅氏員撫而廣之曰親之於子也生三年而免於懷子之於親氏喪三年而免於服是則服之終也豈哀之終乎記所謂君子有終身之憂蓋哀之終也此又哀之終也豈孝之終也經曰立身揚名以顯於後世夙興夜寐無忝爾所生此孝之終也若然者爾之孝爾之哀偕爾身齊爾性於是始孝何痛夫終焉員悲不能文強為之記

　　畫救苦觀世音菩薩讚(并序)

　　僧皎然

　　繪工匠意通幽若菩薩出現湛兮凝心於內怡然示相於表非法王妙用何哉誰其主之即湖州刺史諫議大夫樊公夫人范陽縣君盧氏所造也初夫人有恤嗣之兆嘗念觀音夢雲初懷育月方誕命曰是女且不正名蓋取宜子之意也公以積德樹仁膺其錫羨雖菩薩大慈不昧亦江漢間氣所以鍾詩云維嶽降神生甫及申斯蓋申甫之儔乎於戲至誠既敷上願思答乃於寶勝殿內按經圖變祗於壁上觀世之門不捨毫端禮分身之國詞曰

聖人之體兮有而無迹至人之心兮用而常寂公之小君兮惠性造微我之大士兮慈心莫違保幼子兮𣱵貞無悔覿真儀兮常明不昧慈為雨兮惠為風灑芳襟兮襲輕珮

　　西方變畫讚(并序)

　　任華

　　離一切相修諸善法夫如是乃得菩薩心心所感者為應夫如是乃膺多福道無上者歸極感罔極者報親親在心佛在相唯心與相唇齒相依二事同源百行宗孝蔣氏兄弟惟孝也哉前殿中侍御史蔣鍊鍊弟前右拾遺鎮鎮弟前無錫尉鏑鏑弟前千牛鏠鏠弟前協律郎錡等泣血三年哀過乎禮願西方上聖未福先人故尚書左丞贈太常卿汝南侯大祥敬畫妙法蓮華變一鋪惟此經開佛知見授聲聞記如來祕藏菩薩上緣始發乎鍊也伯仲之心見乎法如來大事之相終成乎太常無餘之度孝矣哉太常盛德公才師訓天下朝廷遂謙冲之德後生興祿士之嘆邦國殄瘁元元安仰華太常故吏也侍御以華情之拳拳見示經變泣對靈相祗感遺仁侍御女弟潤州長史京兆王宙妻次前信州刺史高陽齊[魯*羽]妻季前拾遺東海徐閟妻哀禮兼極此道也古所難况衰俗乎敬為讚曰

大孝尊親其次用勞其次用力蔣氏之子三者備極誠哉孝德匱竭精素哀空上慈乃繢靈相光儀既備景福隨之並無衡量

　　畫釋迦如來讚(并序)

　　權德輿

　　釋迦大聖以無礙應身演一切法後之人跡文字以為像設誠明以在中而福祉隨之伯舅武進縣丞府君守儒門言行之訓安貞下位其道未光貞元三年捐館舍太夫人從子于鍾陵承訃發哀茹終鮮之痛且痛不得當哭泣之位躬即遠之事朞喪之禮有加等又曰悲哀鍾于情而不足以為冥助也乃稽諸釋氏說以為幽贊交感之際不相遠也是用徼福以作繪事煥以金碧穆然尊嚴瞻仰之際如至佛剎况孝悌通于神明聖功演乎無方小子德輿謹繫以贊

五色相宣兮聖質昭明福祥下照兮保佑冥冥

　　藥師如來繡像讚(并序)

　　呂溫

　　藥師如來像者余妻蘭陵蕭氏之所繡也貞元二十年余奉德宗皇帝之命西使吐蕃辭高堂而出萬死介單車而馳不測國故遽至戎情猜閉坎險一遇星霜再周夫人盥饋之餘膏鉛不御日亂蓬首坐銷蕣華異域無期良時自晚始怨冬缸之久而紅芳已闌方苦夏景之長而碧樹將落書委塵篋跡淪苔堦漸昧音容孰知存沒黷龜不告因夢難徵觸慮成端沿情多緒黃昏望絕見偈語而生疑清旭意新聞疾行而誤喜循環何極刻舟靡尋浩隔理求窅非計得如聞西方有金界極樂藥師大雄散琉璃之寶光照河沙之國土能度羣品出諸幽厄一念必應萬感皆通是用濬發慧根妙求真相斷鳴機躬織之素染懿筐手續之絲盡瘁莊嚴彰施綵繡纏苦心于香縷注精意于針鋒指下而露洗青蓮思盡而雲開白日然後練時潔室華設珍供夕炬傳照晨爐續烟齊獻至誠泣敷懇願遂得慈舟密濟覺路潛引當道塲發念之日是荒裔來歸之辰幽贊冥符一何昭焯乃知織迴文之錦無補離憂登望歸之臺空為廢日與夫心諧妙理手結勝因進則有濟渡之功退不離清淨為本從長擇善豈同日而言哉余感其志効爰用贊敘雖在妻子亦無媿詞藏諸閨門永以傳信讚曰

地萬里兮天一極往無由兮來不得解脫願兮慈悲力五色繡兮黃金飾澄氛昏兮圓相開湛水月兮蓮花臺慈眼睠兮獷心迴死別離兮生歸來海為田兮刧為灰身念念兮無窮哉

　　再修成都府大聖慈寺金銅普賢菩薩記

　　韋皁

　　真如常寂色相假名法本無緣誠感必應大慈寺普賢像蓋大照和尚傳教沙門體源之所造也儀合天表制侔神工蓮開慈顏月滿毫相昔普賢以弘誓願于南贍部洲贊釋迦文拔羣生苦而塵俗昏智莫覩真相雖同諸法究竟寂靜而隨所應為現其身即色即空皆菩薩行自昔鎔于寺之東象成功巨莫能締構危棟洩雨頹墉生榛狐狸梟鷲號嘯昏晝於戲明可以照幽晦教可以達羣迷何廢興之變陰鷙于冥數昔大曆初有高行僧不知何許人曰斯像後十年而廢二十年而復興我今皇帝神聖纂國詔四方藍宇修舊起廢斯其明效也臯因降誕慶辰肅羣寮戒武旅上崇景福齋于斯寺觀像王雄傑天眼慈矚禮足諦視怳如有神而廢故湫漏殆無人跡將何以昭誘沉淪發揮誠敬遂南遷百餘步度宏規開正殿因詔旨諭羣心千夫唱萬夫和奮贔屭負岑穹崇橫絚運巨力始雷殷而地轉歘雲旋以山廻面西方而聖教攸歸鎮坤維而蠢類知向于是平坎窞剪蒙籠橫空準繩審曲面勢連廊靄以雲屬三橋揭其虹指廊廣庭之漫漫增重門之巘巘是知至道默存于濁劫元功必啟于康時不然何神像巍巍冠諸有相久而弛廢將有待而興乎觀其左壓華陽之勝中據雄都之盛岷江灌其前趾玉壘秀其西偏足以彰會昌之福地弘一方之善誘安得不大其棟宇規正神居哉夫像未陵夷去聖彌遠言教者必滯于物遺物者亦住于空將求乎中弘我至教乃擇釋子達真源之所歸者于以居之阜受命方鎮十有七年求所以贊皇猷裨大化嘗以萬人之心不俟懲誡靡然歸善者釋氏之教弘矣况冥祐昭報大彰于時崇而守之亦同歸于理也是用上承聖意虔奉天心存像存教以勸其善貞元十七年十一月二十日劍南西川節度觀察處置并雲南安撫等使光祿大夫檢校司徒兼中書令成都尹南康郡王韋臯記并書

　　毗盧遮那佛華藏世界圖讚(并序)

　　劉禹錫

　　佛說華嚴經真入沙覺不由諸乘非大圓智不能信解德宗朝有龍象觀公能于是經了第一義居上都雲華寺名聞十方沙門嗣肇是其上足以經中九會纂成華藏圖俾人瞻禮即色生敬因請余讚之即說讚曰

清淨不染花中蓮捧持世界百億千踴出香海浩無邊風輪負之晝夜旋大雄九會化諸天釋梵八部來森然從昬至覺不依緣初初極極性自圓寫之綃素色相全是色非色言非言

　　滄州弓高縣實性寺釋迦像碑

　　張文成

　　詳夫元天北列運斗極于璇樞大地東傾鎮江河于𡵆玉晝夜則晦明無定曦舒為朝夕之資動靜則虧缺有時乾坤非久長之器豈湛然常住大雄包混沌之源寂爾無生正覺出氤氳之表故能使九十六道紀菩提之一門三十三天貫須彌之四頂振嵐颷而吹大塊運僧祇于埏埴之前揚智炬而爍洪鑪置賢劫于陶鈞之上其去也後天而滅故現滅而歸無其來也先地而生故因生而示有青霄帝座降靈氣于中胎白淨王宮孕神姿于右脇連乘七步樹下六年薦玉象于祥符啟金人之瑞夢影流中國大地由其震動光入太微恆星為之不見法王之應跡也妙覺常身本無顏色至人垂教遂有型儀開滿月之奇姿韞中天之異相髻銜龍髮頂秀螺文萬印生于瑞手千花發于神足蓮開青目毫光照于四天花艷丹脣頂彩周于十地法王之實相也具一切智號悉達多通萬物名希有往來不窮之謂聖陰陽不測之謂神不化而行不言而信持惠燈而耀長夜揚法舸而救迷津為塵品之醫生作羣生之慈父法王之至仁也法忍智忍率難忍以皆空無心即心總羣心而俱攝珊瑚江海一指測于波瀾璢璃日月二手分其晝夜目連持線天地為之䫋綱舍利投針山石由其絕紐法王之神力也儒童毓秀闕里生歎鳳之君摩訶降跡苦縣誕猶龍之彥仲尼禮樂之標首抑至聖于迦維伯陽道德之真宗訪右皇于天竺故知一乘妙旨超然居十翼之先二諦微言邈矣出千童之表法王之威德也率陀天上飛閤神宮舍衛城中香臺造化百千妙界生于鳥翅之間十二音聲出于象牙之表金繩百丈下照月宮珠網七重傍臨月殿萍流地上化為池沼之形花散空中變作樓臺之影法王之壯觀也佛中佛日天上天人金口振于西方銀函洎乎東夏無能間細寫鼇滶于波流有外談空運迦維于宇宙合掌腹內思聞十善之音聲舒翼殼中遙相四天之說法法王之仁化也高梯直上包括太虛抽針旁投區分小有貫花之句光如水上之蓮花說偈之音皎若星中之明月非有相而非無相凡聖莫測其幽微空是色而色是空聖愚不知其要妙法王之教化也法身無像故因像以宣功道本無言亦因言而示教塵俗不可以久處故厭世而歸空真如不可以道摽故凝神而降跡吾之去也因其辯無常吾之來也因來談緣起情有所至河海為之編龍神有所歸叢林為之變鶴從滅至滅能通寂滅之因無生示生永入長生之地法王之變化也由是八方廻向萬國歸依惠日被于三千法雨流于百億周穆王之代聖教方融漢明帝之時慈風漸扇年移晉宋運屬周隋蒼鵝出而天地屯赤龍發而干戈起秦川涌血羅什不歸趙郡僵屍圖澄永去西域馱經之路荊棘參天東郡畫像之郊風塵撲地我高祖神堯皇帝傍廻地軸蹴崑崙以傾西天太宗文武聖皇帝仰握乾符掃欃槍而滅南越削平嶽瀆舒卷風雲芟毒樹而建祇園拔邪山而開福地實性寺則貞觀三年奉勅之所建也平原控趙渤海臨齊上衝畢昴之星下瞰衡漳之地浦稱駿瀆馬頰太史之遺蹤地號弓高龍額將軍之舊業爰於此地廻構乾堂興八會之香臺闢三休之妙觀龔遂解繩之邑寶線爭長曹丕沉李之郊天花競落螺宮映水枕藕關于黃河魚梵吟風接蜃樓于滄海實栖神之祕宅毓善慶之神區者哉寺主久依定水早庇禪林功濟有緣業優無學意花不染弘上善于慈心勝果爭攀察中乘于惠眼非色非相凝神究竟之端無我無人高蹈苦空之外上座都維那等並尋鷲嶺訪道鷄園歸誠甘露之門自得醍醐之性鵝珠護戒摽苦節于堅林龍鏡澄空照真歸于靜域以為修身者福福遂則殃銷堅善者功功施則緣發旁求大匠廣召山虞粵以儀鳳二年移寶堂于寺內去舊處三百餘步設奇功於地道神妙無方窮逸思於天關靈機不測魚鱗翠瓦逐層閣而舟移馬齒青階帶崇基而轂轉虹梁曜日煥若神行鯨棟凝煙故非人力寶階星動似忉利之飛來紺殿雲浮同化城之涌出豈非威神自在不可思議者哉於寶堂內敬畫釋迦尊像一鋪鎔金範素寫艧圖青𣂪象浦之靈珠瑑龍泉之羽壁鮫人水織競送霜縑蛾容抽絲爭投雪線七重交映百寶莊嚴實相端凝粹容圓[供-八+冉]蜂王獻蜜紛飛紫紺之樓龍女持花出入珊瑚之殿諸天獻果芙蓉生寶座之前居士焚香柏葉起金爐之上千驅聖像據六地而揚音八部龍神下三天而奏樂斯乃元功幽贊故無德而稱焉調露之初邊烽屢警七重黑暈萬里黃沙旄頭干太白之精素髮拒中台之翠鄉人等九州令族四海良家提龍劍而星馳撮犀渠而電激為鵬為鶚輕飛鴈塞之前如虎如貔廻嘯狼居之表陰山霧廓澣海波清憑慧力而服魔軍持廟算而摧孺子共申弘願植此豐碑記歷代而長存惟令名之不朽奉為高宗大帝星珠斂耀斗電潛輝御鸞鳳於金轝邃攀龍於鼎嶠媧皇誕裔姬姒降禎斷鼇立極之神功乘龍御天之大業凝情三昧早慧六通坐蘭若而虔誠仰次山而展慶使持節滄州諸軍事滄州刺史李公挺堅林之雅操列鳥啄之殊姿漢太尉之名家履龜文之異相賈琮出刺下車而肅百城韓壽閑居閉閣而綏千里龐士元之展足終非百里之材王休徵之佩刀實有三台之望朝散大夫行弓高縣令晉君嘉禾獻瑞門傳翠葉之風鬯草襲勳業踐彤弓之錫橫綺琴於膝上翠翟朝馴攬明鏡於懷中青鸞曉集縣丞太原王愿主簿隴西李灌尉河東衛神暹常山張行昇等並周靈王之藏史仙人白鶴之苗裔帝顓頊之儒宗柱史青牛之華胄羊車映玉煥昇氣於雕川鵲印輝金鬱靈符於寶軸驥從東道方申逐日之功鵬舉北溟皆戢摩霄之翼鄉望某等並地鄰鄒魯境接燕齊俗富詩書家豐禮樂海隅鷗狎猶存射雉之規河朔鷹揚仍帶爽鳩之氣雋不疑之故里氣調魁梧石神容之舊墟英靈俊傑德由名顯功以頌宣非筆無以申其功非言無以敘其德旁求翠琰遠播鴻徽刻龍首于銀鉤鑿龜文於玉版蓬萊之水三尺孤標碣館之前扶桑之日再中獨立金臺之上俾夫天銷劫石瓊文寫而無窮地入微塵寶字書而不滅重宣此意而為頌曰太虛混沌寂寥沉默二儀既判三才允植地闕東南天傾西北陵遷谷轉山開水塞月滿則虧日盈則昃大哉正覺竟元不測先地而極後天而益不滅不生無聲無色曜魄指掌乾坤胷臆聖人立教用形表則實相端嚴粹容岐嶷銷滅五苦削平六賊水號連河山名擅特六度斯闡三明左即牛口西來馬明東陟玉偈光啟金言允克碣石燕郊平原趙國雀臺西指蜃樓東逼建此神區爰崇淨域龍圖合兆龜書應墨綺綴星浮金鋪電絕地神獻果天廚送食八會雲平三門箭直寶堂移轉神通智力飛簷振羽虹梁重翼閣似雲行樓如鶴息日逐堦旋天橋縱匿野外塵黃星間暈黑爰憑淨居剪除荊棘馬塞消氛龍樓受職銀書玉版鑴名記德臨鴈塔之堦基對峰臺之閫域窮逸思於圖篆放神功於剪刻孤標九流之間獨立金臺之側惟令名之不朽或馳芳於百億

　　繡阿彌陀佛讚(并序)

　　白居易

　　繡西方阿彌陀佛一軀女弟子京兆杜氏奉為皇妣范陽縣太君盧夫人八月十一日忌辰所造也五綵莊嚴一心恭敬願追冥福誓報慈恩讚曰

善始一念千念相屬繡始一縷萬縷相續功績成就相好具足金身螺髻玉毫紺目報罔極恩薦無量福

　　繡觀世音菩薩像讚(并序)

　　前人

　　故尚書膳部郎中太原白府君諱行簡妻京兆杜氏奉為府君祥齋敬繡救苦觀世音菩薩一軀長五尺二寸闊一尺八寸紉針縷綵絡金綴珠眾色彰施諸相具足發大願於哀懇薦景福於幽靈稽首焚香跪而讚曰

集萬縷兮積千針勒十指兮虔一心嗚呼鑒悲誠兮介冥福實有望於觀世音

　　畫彌勒上生㡠讚(并序)

　　前人

　　南贍部洲大唐國東都城長壽寺大苾芻道嵩存一惠恭等六十人與優婆塞士良惟儉等八十一人以太和八年夏受八戒修十善設法供捨淨財畫兜率陀天宮彌勒菩薩上生內眾一鋪眷屬圍遶相好莊嚴於是嵩等曲躬合掌焚香作禮發大誓願願生內宮刧刧生生親近供養按本經云可以除九十九億刧生死之罪也有彌勒弟子樂天同是願遇是緣爾時稽首當來下生慈氏世尊足下致敬無量而說讚曰

百四十心合為一誠百四十口同發一聲仰慈氏形稱慈氏名願我來世一時上生

　　畫西方幀記

　　前人

　　我本師釋迦如來說言從是西方過一十萬億佛土有世界號極樂以無八苦四惡道故也其國號淨土以無三毒五濁業故也其佛號阿彌陀以壽無量願無量功德相好光明無量故也諦觀北娑婆世界微塵眾生無賢愚無貴賤無幼艾有起心歸佛者舉手合掌必先嚮西方有怖厄苦惱者開口發聲必先念阿彌陀佛又範金合土刻石織文乃至印本聚沙童子戲者莫不率以阿彌陀佛為上首不知其然而然由是而觀是彼如來有大誓願於此眾生眾生有大因緣於彼國土明矣不然者南北東方遇見未來佛多矣何獨如是哉唐中大夫太子少傳上柱國馮翊縣開國侯賜紫金魚袋白居易當衰暮之歲中風痺之疾乃捨俸錢三萬命工人杜宗敬按阿彌陀無量壽二經畫西方世界一部高九尺廣丈有三尺彌勒尊佛坐中央觀音勢至二大士侍左右天人瞻仰眷屬圍繞樓臺伎樂水樹花鳥七寶嚴飾五綵彰施爛爛煌煌功德成就弟子居易焚香稽首跪於佛前起慈悲心發弘誓願願此功德廻施一切眾生一切眾生有如我老者如我病者皆願離苦得樂斷惡修善不越南部便覩西方白毫大光應合來感青蓮上品隨願往生從見在身盡未來際常得親近而供養也欲重宣明此願而偈讚云極樂世界清淨土無諸惡道及眾苦願如老身病苦者同生無量壽佛所開成五年三月十五日記

　　彭城公寫經畫西方像記

　　盧子駿

　　滁州長史盧子駿太和六年十一月十七日自南譙抵鍾離謁太守彭城劉公公以鯫生文苑之舊常無疵瑕歡好同昔年宴游無虛日因及開元佛寺指大乘經藏曰我召傭書人書寫也西墉有西方像焉我俾畫工圖形也鑿戶牖以為廟我命梓人庀事也厥功暨秋七月而畢先時公由廷尉評事佐中書令田公於鎮州田令公將朝天子藉公上請事未訖而田令公遇害從事者皆死白刃毒流於妻孥亂兵相約曰評事國士也議師前未嘗不忠遇吾儕未嘗不信安可負評事耶駭評事家者眾誅之由是良賤獨無橫禍未幾天子震怒命將討賊鎮州阻絕公莫得知其家公曰吾孀姊依我少妻從我姊之子吾之子皆齒稚得脫虎口者非大聖相祐其可保全乎哉遂血淚橫下歸誠虔禱曰吾姊吾妻吾甥吾兒無恙而出寇境者畫丹青極樂世界一鋪寫金剛般若波羅蜜經一千卷以酬焉不則吾終身不祿仕也明年公之長幼高下咸自賊中至君子曰劉公起諸生擅名文塲為聖朝博士損益禮樂簪白筆瞻我衣寇者不犯居粉署大彌綸之績收濠梁著來蘇之謠履道坦夷濟物平施加以為弟之悌為夫之義為舅之惠為父之慈其在詩曰允矣君子展也大成公宜延洪我國家康濟我兆庶有皇天之福祐靈祇之相助化危為安弭禍為福信修身飭行之報矣非祈佛之效也且徵之亂日公之同僚無一免者而公不在亂邦祈佛之辰公之同僚黨屬盡夷滅而公之家恬然無事可以明矣于公獄吏耳守法能平尚慶流後嗣矧公之於家也友愛如此於國也賢明如是鎮之狂寇其如公何而今公捐清俸鳩眾工毫相嚴備心法闡揚緘之以寶龕邃之以紺殿煌煌焉言言焉斯亦公不欺夙誠而欲復言也子駿辱公之遊于茲二紀熟公之懿範仰公之嘉猷因喜幽顯有答故刊石以祗命云太和六年十二月五日濠州刺史彭城劉茂復建

　　易州抱陽山定惠寺新造文殊師利菩薩記

　　邵真

　　恆北山之鎮也易朔門之衝也山形東下萬嶺相屬得抱陽之一峰岌然孤標對引雙翼前面豁向陽光抱中故以抱陽名山山有定惠寺建于隋開皇成於今大曆左有精舍上有寶坊憑巖架壑崛起堂殿甃石為趾飛空構梁廻廊盤蹬層閣鬱峙陽崖森疎以木秀陰壁沮洳以泉灑可以資廕庥可以備飲濯朝日上海千巖下平晴雲捲霄百里前盡萬靈之所孕育眾聖之所栖憩賓延真至驅伏魔怪振聾俗於覺路化空山為金界羌難得而畢載也皇帝御天下之十三年至化汪濊被於無垠紹興像法荷護釋種我成德節度使太子太傅尚書左僕射兼御史大夫隴西郡王李公寶臣光膺朝寄主東之諸侯保和師旅康靖方夏民既咸理法亦隨建遺功墜跡悉命修復有若新羅真子曰談藏浮海而至止於山間廻向懇到發其言願乃於寺內建文殊師利菩薩堂焉又於堂內立我隴西王洎夫人邠國夫人谷氏真形於其次所以存相展敬荷恩昭報也規心匠智庀徒藏事徵工攻木陶瓴窮沙凝鑠人隨悅來事與念就乃畢土木乃備丹素綵錯翬飛霞張電烻儼八部以營衛列四天以護持如登化城如入空境作禮端肅則文殊垂教之跡可歸也潔誠趨奉則隴西護法之恩可報也夫大雄現世乘化演教陰濟羣動泯而歸無大賢佐世康物毗政協宣元氣退而不有以性相示不以文字成元純冥符其理宗一則歸向者不必入毗耶之會方受真如之旨虔敬者不必趨丞相之府方承文告之令心念目覩隨而應祉於此堂也息真子之心廻是顯績樹為介福固我皇極不騫不崩登我明祚如岡如陵俾我隴西公位尊而壽功業長久俾我邠國既熾而昌福履穰穰轉輔公朝以作鎮配茲山以等固宜之哉真實掌中軍之記敢拜嘉命書於貞石時大曆甲寅歲孟冬既望

　　興唐寺毗沙門天王記

　　盧弘正

　　毗沙門天王者佛之臂指也右扼吳鉤左持寶塔其旨將以摧羣魔護佛事善善惡惡保綏斯人在開元則元宗圖像於旗章在元和則憲皇交神於夢寐佑人濟難皆有陰功自時厥後雖百夫之長必資以指揮十室之邑亦嚴其廟宇戢齊強暴無煩狴牢敏以為政者必因而證樹之興唐寺僧道契者慧智之人也眄隟地得勝概肇基厥事始唱而求其和焉前刺史范陽盧公周仁薪骨塗肉以立之後刺史河南渾公鋒施丹凝素以完之終而司勳京兆韋公磻揮金致繢以美之窺三君子同心構物之道顧斯人之肥瘠豈一朝一夕一手一足之功哉弘正惴惴兢兢大懼三賢相因之績由我或隳而已余視斯像且未有增一毫之力視斯人其獲有所施為耶撫事及政為之記云時開成三年十二月十五日


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十二卷目錄佛像部藝文三應夢羅漢記　宋謝逸廬山文殊像現瑞記　王安石四菩薩閣記　蘇軾大悲閣記　前人清涼寺阿彌陀佛讚(并序)　前人光福寺銅觀音像記　黃公頡重興超果寺記　元楊維楨康僧會身像放光記　潘澤民報恩寺臥佛像銘　明宋濂休屠王祭天金人考　程大昌題少林寺達磨像　唐寅達磨祖師像讚(二首)　釋智旭觀音大士像讚　前人海潮大士像讚　前人蓮舟大士像讚　前人海湧文殊像讚　前人寧化邑石佛菴記　王之佐佛像部藝文四(時)石佛　梁江淹送許拾遺乞瓦官維摩圖　唐杜甫維摩像唐楊惠之塑在天柱寺　宋蘇軾記所見開元寺吳道子畫佛滅度以答子由　前人釋迦出山息軒畫　金完顏璹蓮葉觀音恩禪師所藏同路宣叔賦　元德明楊祕監釋迦出山像　路仲顯龍門石佛　劉中題羅漢過海圖　元吳澄登鎮陽龍興寺閣觀銅鑄觀音像　薩都剌登開元寺閣觀浮海石佛　袁易題羅漢圖　僧行端慧日寺十八大阿羅漢塑像　明鄧韍觀音像　沈周聖像教寺　方豪弘教寺　王穉登題楊子文羅漢渡海圖　張以寧次韻張仲舉承旨題盧楞伽過海羅漢圖　僧來復佛像部選句佛像部紀事一

神異典第九十二卷

　　佛像部藝文三

　　應夢羅漢記

　　宋謝逸

　　顯謨閣待制朱公治撫之二年革北景德律寺為叢林敦請真淨法子惠洪委以禪席余常與惠洪周覽寺中得古畫一束於敗壁之下展而眎之乃十八大阿羅漢也然亡其一焉是為第五喏矩羅尊者洪作詩嘲之曰知他何處邏齋去不見雲堂第五尊後兩月武雄副指揮使杜益之女夢一老僧入其室杜氏曰此軍營也僧胡為乎來哉僧曰我非凡僧也乃北景德羅漢耳今失其侶煩迺翁為我尋之杜氏覺而診其夢益恍然不知何等語也後數日益與其女過旁舍見壁間有畫古羅漢女驚曰此夢中所見老僧也益得之以示洪洪笑曰吾詩所謂不見雲堂第五尊汝何自得之哉益悲喜再拜為言其事又施財裝飾乃新其閣而居之嗚呼異哉彼羅漢者棄於敗壁之下久矣不示現於伽藍而示現於軍營不託夢於比丘而託夢於女子果何謂哉豈非羅漢願力深重閔茲卒伍流浪苦海貪怖生死業障纏縛無解脫期所以示現於軍營而託夢於女子也豈徒然哉

　　廬山文殊像現瑞記

　　王安石

　　番陽劉定嘗登廬山臨文殊金像所沒之谷睹光明雲瑞圖示臨川王某求記其事某曰有有以觀空空亦幻空空以觀有幻亦實幻實果有辨乎然則如子所睹可以記可以無記記無記果亦有辨乎雖然子既圖之矣余不可以無記也定以熙寧元年十一月二十三日記

　　四菩薩閣記

　　蘇軾

　　始吾先君于物無所好燕居如齋言笑有時顧嘗嗜畫弟子門人無以悅之則爭致其所嗜庶幾一解其顏故雖為布衣而致畫與公卿等長安有故藏經龕唐明皇帝所建其門四達八版皆吳道子畵陽為菩薩陰為天王凡十有六軀廣明之亂為賊所焚有僧忘其名於兵火中拔其四板以迯既重不可負又迫於賊恐不能俱全遂竅其兩板以受荷西奔於岐而寄死于烏牙之僧舍版留于是百八十年矣客有以錢十萬得之以示軾者軾歸其直而取之以獻諸先君先君所嗜百有餘品一旦以是四版為甲治平四年先君沒於京師軾自汴入淮泝於江載是四版以歸既免喪所嘗與往來浮屠人惟簡誦其師之言教軾為先君捨施必所甚愛與所不忍捨者軾用其說思先君之所甚愛軾之所不忍捨者莫若是版故遂以與之且告之曰此明皇帝所不能守而焚於賊者也而况於余乎余視天下之蓄此者多矣有能及三世者乎其始求之若不及既得惟恐失之而其子孫不以易衣食者鮮矣余惟自度不能常守此也是以與子子將何以守之簡曰吾以身守之吾眼可霍吾足可斮吾畫不可奪若是足以守之歟軾曰未也足以終子之世而已簡又曰吾盟於佛而以鬼守之凡取是者與凡以是予人者其罪如律若是足以守之歟軾曰未也世有無佛而蔑鬼者然則何以守之曰軾之以是予子者凡以為先君捨也天下豈有無父之人歟其誰忍取之若其聞是而不悛不惟一觀而已將必取之然後為快則其人之賢愚與廣明之焚此者一也全其子孫難矣而况能久有此乎且夫不可取者存乎子取不取者存乎人子勉之矣為子之不可取者而已又何知焉既以予簡簡以錢百萬度為大閣以藏之且畫先君像於其上軾助錢二十之一期以明年冬閣成

　　大悲閣記

　　前人

　　大悲者觀世音之變也觀世音由聞而覺始於聞而能無所聞始於無所聞而能無所不聞能無所聞雖無身可也能無所不聞雖千萬億身可也而况於手與目乎雖然非無身無以舉千萬億身之眾非千萬億身無以示無身之至故散而為千萬億身聚而為八萬四千母陀羅臂八萬四千清淨寶目其道一耳昔吾嘗觀於此吾頭髮不可勝數而身毛孔亦不可勝數牽一髮而頭為之動拔一毛而身為之變然則髮皆吾頭而毛孔皆吾身也彼皆吾頭而不能為頭之用彼皆吾身而不能具身之智則物有以亂之矣吾將使世人左手運斤而右手執削目數飛鴻而耳節鳴鼓首肯旁人而足識梯級雖有智者有所不暇矣而况千手異執而千目各視乎及吾燕坐寂然心念凝默湛然如大明鏡人鬼鳥獸雜陳乎吾前色聲香味交遘乎吾體心雖不起而物無不接接必有道即千手之出千目之運雖未可得見而理則具矣彼佛菩薩亦然雖一身不成二佛而一佛能遍河沙諸國非有他也觸而不亂至而能應理有必至而何獨疑於大悲乎成都西南大都會也佛事最勝而大悲之像未睹其傑有法師敏行者能讀內外教博通其義欲以如幻三昧為一方首乃以大旃檀作菩薩像端嚴妙麗具慈愍性手臂錯出開合捧執指彈摩拊千態具備手各有目無妄舉者復作大閣以覆菩薩雄偉壯峙工與像稱都人作禮因敬生悟余遊於四方二十餘年矣雖未得歸而想見其處敏行使其徒法震乞文為道其所以然者且頌之曰吾觀世間人兩目兩手臂物至不能應狂惑失所措其有欲應者顛倒作思慮思慮非真實無異無手目菩薩千手目與一手目同物至心亦至曾不作思慮隨其所當應無不得其當引弓挾白羽劍盾諸械器經卷及香華盂水青楊枝珊瑚大寶炬白拂朱藤杖所遇無不執所執無有疑緣何得無疑以我無心故若猶有心者千手當千心一人而千心內自相攫攘何暇能應物千手無一心手手得其處稽首大悲尊順度一切眾皆証無心法皆具千手目

　　清凉寺阿彌陀佛讚(并序)

　　前人

　　蘇軾之妻王氏名閔之字季章年四十六元祐八年八月一日卒于京師臨終之夕遺言捨所受用使其子邁迨過為畫阿彌陀佛紹聖元年六月九日像成奉安於金陵清凉寺讚曰

佛子在時百憂繞臨行一念何由了口誦南無阿彌陀如日出地萬國曉何况自捨所受用畫此圓滿天日表見聞隨喜悉成佛不擇人天與蟲鳥但當長作平等觀本無憂喜與壽夭丈六金身不為大方寸千佛夫豈小此心平處是西方閉眼便到無魔嬈

　　光福寺銅觀音像記

　　黃公頡

　　光福寺有銅像觀音其始作歲月不得知也康定改元六月志里張氏於廟旁之泥中覩焉時久旱弗雨相與言曰觀音示現殆有謂乎迺具梵儀禱焉即時降雨以是凡有禱而弗獲者州人必請命於刺史而致敬無不得其感報夫道之在天下其廢興有數而出處有命亦惟其時而已蓋習俗沉迷之日久矣必將有以薰沐其邪意啟迪其善心教令既不足以驅之於是聖人出而輔世其在吳越則若四明奉化雙林錢塘之天竺是也或困乎俗之所趨或寓乎物之所感顯相示化變出不窮以是因緣不假言說凡見聞者隨其願求各有所得則雖頑嚚抵冒之人亦將有以善其心况根性之厚者乎則其所以輔世豈小補哉此佛教行乎中國人所賴以悔罪祈福宜乎曠世歷年而弗絕也予母葬於寺之西南嘗過其上僧蘊恭屢求為記不得辭因序其事云

　　重興超果寺記

　　元楊維楨

　　雲間超果寺有大士像郡志以為錢王時宮中所奉像也夢感於王欲適雲間王命慶依尊者奉像往時主寺者釋聰於像未至前曰三日內當有主公至至期果然像初至禮塔匯去寺十里近髻上有光貫于寺西井井有金鏝放光相接若虹霓然今名瑞光井者是也宋理皇書賜額曰超果靈感觀音教寺景定甲子寺災僧淨深者抱像投瑞光井得完今至正丙申寺燬先一月像夢於老衲曰寺不焚者廚堂之閣可徙吾座僧行緣者抱之出郊後廚閣果存閱三年己亥夏寺主僧澈自佘山輟席至募檀施建殿位置聖像已而創山門造橋亭築垣鑿沼樹藝花果又復發田五十餘頃招徠僧眾修起翼廬於是靈像具而法社成邑人士女暨境外緇素奔走歸敬徼惠於水火雨暘男女無虛日吾聞石晉時上竺僧道翊得奇木刻大士菩薩像白毫光煜乎晝夜瑞相之託靈於錢王宮者無足怪也然辭去宮邸必之雲間白衣大士亦擇地而處乎得其所託閱三災而像弗隳則於地理亦有關乎今超果得人而靈蹟益著不在於澈矣乎雖然不逃生滅者世相然也瞿曇於世間相中有不生不滅元黃不先塵墨不後雖有聖智莫盡其際若是則求蹟於有像示現之際者兒婦人之近也像以幻出幻以妄用以幻用幻以夢夢夢吾將於瞿曇乎叩其覺也澈曰惟其幻也淪我生滅皇覺我幻不生不滅吁此未可與兒婦人道也余以其言得像外指於是乎書澈字靈源冰雪其窩號耆宿僧有功於土木者誠也瑛也至正甲辰夏日

　　康僧會身像放光記

　　潘澤民

　　夫佛者覺也覺者靈照不滅也含之可以內照六根放之可以旁燭三界此從七佛至於未來聖尊一光相續而常照者也若能保光於無始常照而不斷則雖百千萬劫此光常若如新粵自漢年覺光東度迄於吳代猶未該被於是康法師以舍利示感始闢法門於吳會傳像教於江左是蓋以身光照攝東南四生之祖也既而立化天禧騰身金粟靈像棲托實在於廣慧焉甲午之春三月十有三日前教授餘干桐江姚桐壽樂年以孔懷之戚禮懺像前忽眉間若有白雲一線出於鍼孔者蜿蜒少時遂若朱蛇遊霧欻閃盤旋難以名狀久之或若虹拳或如波曲或延袤長引或輪囷成暈時佛日朗映俄見天地樓閣皆成五綵似從放光石中看金碧世界也於時大眾驚歎此瑞為世稀有余以為此寧獨法師覺光常照而已哉要亦以廣文宿習圓滿今之虔禱發於天情故與靈契冥格若以鐵擊石以木鑽燧感極而光靈示現之耳此一光也更不特為廣文感極之証而見前千萬善信莫不攝身神光之內各為照徹因地使信心復萌此又法師了却過去劫中普照羣有之一大願力也余身被靈瑞五體投地援筆記此為後學啟信

　　報恩寺臥佛像銘

　　明宋濂

　　姑蘇報恩萬歲賢首寺自佛日崧公來為住持專講華嚴經疏尊為賢首講寺寺有淳祐鉅閣七楹閣下覆釋迦文佛滅度像相傳自唐則有之元季張士誠彊為佛臥非吉徵更造立像及士誠敗德巖法師起主寺事易腐為堅煥焉如新已嘆曰諸役幸粗完像不可復於古乎乃戒搏土之功琢嘉木為骨骼承以高座塑臥像其上塗以五色覆以彩衾諸弟子環列前後摩耶佛母亦立其側悵然興哀惟曼殊普賢二大士神情閒曠超出死生之外像長六十六尺高一十二尺曼殊等像高一十八尺經始於洪武十一年甲子七月明年五月訖工糜錢五萬有奇用工六百有奇俾濂為記嗚呼佛之法身猶如虛空本無去來何有生滅其示八相以覺羣迷不過降本垂跡俾同人法而已本則真諦跡則俗諦真俗混融皆不思議烏可以異觀哉抑昔人設像俱有所表如來中居表眾生大覺之心飲光在左表自利之行慶喜在右表利他之行曼殊乘師子表大智而降嗔也普賢騎象王表大行以制貪也他如劍斧兩神則表觀空擇法二智取義深遠使人目擊而道存故歷代襲之定為常法而此涅槃之像奈何獨無所表乎法師名淨行德巖其字也其化導有緣以成法師之志者善良正宗二沙門也

　　休屠王祭天金人考

　　程大昌

　　匈奴傳曰霍去病出隴西過焉耆千餘里得匈奴祭天金人師古曰作金人以為天神之主而祭之即佛像是其遺法也按今世佛像不問範金捏土采繪而其象通作黃色則皆本鑄金也武帝既得此象遂收而祠之甘泉以其得自休屠分地之內故繫之休屠也漢志謂馮翊雲陽有休屠祭天金人是也雲陽縣者甘泉宮地也休屠已降而為渾邪王所殺武帝嘉其向己遂併與金象而尊之已祠諸甘泉又取休屠王列之祀典而名之以為路徑神焉日磾者休屠王太子也武帝以其父故而寵養之賜姓曰金則又本之金象也已而日磾之母死帝畫其象于甘泉而題之曰休屠王閼氏夫惟寶其象祠其父姓其子繪其母直皆以其來降而尊異之也自此以來史無他聞焉班固漢人也具著其實首尾如此之詳至曹魏時孟康註釋漢志始曰匈奴祭天處在雲陽縣甘泉山下秦奪其地後徒其象於休屠右地而又為去病所獲也自此說既出而晉史隋史亦皆據信入之正史予以世次先後考之未敢遂以為然也杜佑曰冒頓以秦二世元年自立擊走月氏則是秦二世以前月氏之地未為匈奴所有休屠未得主典其地安能徙象以寘而不為月氏所却也則謂避秦而徙休屠右地者理之必不可者也則孟康之語顯為無據不待多求矣若夫金像之所自來則於史有考而非避秦以徙之謂也張騫傳曰月氏者燉煌祈連間小國也燉煌沙州也祈連天山也本皆月氏地沙州天山之間有城焉名為昭武昭者即佛之號釋迦棄其家而從佛之地月氏既為匈奴所破則遂散竄乎葱嶺之西為十餘國凡冠昭武為姓者塞種也塞即釋聲之訛者也此地興崇釋教而月氏國焉故金像遂在其地而為去病所得用何說以為主執而云自秦地徙之月氏也後漢明帝夢人飛行殿庭頃有日月光已而舉以問人傅毅曰西域有神其名曰佛陛下所夢其是乎世人信佛者多因飾為之說曰佛之靈能於其教未行中國見夢於帝而感悟之此誤也金像既已入漢而渾邪休屠數萬之眾又已徙入塞內亦有入在長安者凡此數萬之人皆月氏故種其間奉佛者必多而又以金象為之宗主則中國為其人所咻者又多故其語可以轉而上聞明帝先已知之故遂因聞生想而形之於夢此亦樂廣之所謂因者也金象未得以前無人作此夢則又樂廣謂未嘗有人夢乘車入鼠穴者是也苟云其教未傳而其神自見則傅毅中國人也何由而知飛行挾日月者其神嘗名為佛邪

　　題少林寺達磨像

　　唐寅

　　這箇和尚喚做達磨一語說不來九年面壁坐人道是觀世音化身我道他無事討事做

　　達磨祖師像讚(二首)

　　釋智旭

一句安心語萬刧繫驢橛轉得鼻孔來虛空出鮮血怪底東施強效顰却令西子蒙不潔何如分付老雲門早與瞿曇同打殺

驀地西來大似無風起浪更加折葦不免眼下栽眉饒君面壁九年落得弄巧成拙賴有楞伽四卷且喜救却一半咄逢人切忌錯舉

　　觀音大士像讚

　　前人

白者是紙黑者是墨何處有紫竹林甚麼是磐陀石希有大士無作妙德不向空中現影偏借靈於手筆識海波澄月影寒蒲團葉翠苔痕碧善財合掌是何年同體大悲親薦得只今頂禮復是誰圓通還向耳門入南海波斯到岸來明珠價直微塵國

　　海潮大士像讚

　　前人

疊浪層波一輪圓照磐石嵯峨毗嵐鼓竅跏趺坐斷綠苔痕動靜融歸聞性妙大悲三昧瞥相親鼻端徹聽巗花笑

　　蓮舟大士像讚

　　前人

波翻浪湧性定心澄慈心三昧霧靄雲蒸咄蓮華一葉輕如許法界收來勝不勝

　　海湧文殊像讚

　　前人

一片青山無邊波浪動靜不生奇形異狀湧出寶蓮文殊在上大智勇猛識風鼓盪若欲思量命失身喪咦如意拈來觸背融白毫全體光明藏

　　寧化邑石佛菴記

　　王之佐

　　邑南七十里為東坑又十里為寶靈山山延豪數里草木如髮虎豹強居人跡所不到宋祥符間山巔倏奇雲繚繞沉沉有鐘梵聲仰觀空中彷彿若佛子鄉人異之始斬木通路於山得阿於阿得澗於澗得三石若跏趺狀背水而坐鄉人曰異哉此豈有神降於此乎再畀之澗中詰朝仍坐如故鄉之人始礱礎庀材築招提而供之名其山曰寶靈名其菴曰石佛遠近村部凡水旱災疫奔走祈望者感應如響以故歷宋元而明數百年香火不輟嗟乎石佛之靈予不知果如人言否也昔明道先生謂鄠縣主簿南山僧舍有石佛歲傳其首放光遠近聚觀男女雜處前政莫能禁先生至則詰僧曰石佛現光有諸僧曰然先生戒之曰俟再現必先白吾吾職事不能往但取其首來觀之自是不復有光矣宋王賓性佞佛賜賚千萬俱奉釋氏嘗在黎陽捐俸修廢寺掘地丈餘得數石佛及石碣有賓姓名事聞詔賜經一藏錢三百萬然則石佛之靈古蓋有之矣吾不能如王賓之誠感於佛又不能如程先生之道高於佛但以此地耄倪疾苦豐樂悉仰賴神休則是迪善警頑佛固勷長吏之不逮非但神道設教而已故因僧之請而為之記

　　佛像部藝文四(詩)

　　石佛

　　梁江淹

幻生太浮詭長思多沉疑疑思不慙炤詭生寧盡時敬承積劫下金光爍海湄火宅斂焚炭藥草匝卉滋嘗願樂此道誦經空山坻禪心暮不雜寂行好無私軒騎久已決親愛不留遲憂傷漫漫情靈意終不緇誓尋青蓮界永入梵庭期

　　送許拾遺乞瓦官維摩圖

　　唐杜甫

詔許辭中禁慈顏赴北堂聖朝新孝理祖席倍輝光內帛擎偏重宮衣著更香淮陰新夜驛京口渡江航春隔雞人畫秋期燕子凉賜書跨父老壽酒樂城隍看畫曾饑渴追蹤恨淼茫虎頭金粟影神妙獨難忘

　　維摩像唐楊惠之塑在天柱寺

　　宋蘇軾

昔者子輿病且死其友子祀往問之趼𨇤鑒并自歎息造物將安以我為今觀古塑維摩像病骨磊嵬如枯龜乃知至人外生死此身變化浮雲隨世人豈不碩且好身雖未病心已疲此叟神完中有恃談笑可却于熊羆當其在時或問法俛首無言心自知至今遺像兀不語與昔未死無增虧田翁俚婦那肯顧時有野鼠銜其髭見之使人每自失誰能與詰無言師

　　記所見開元寺吳道子畫佛滅度以答子由

　　前人

西方真人誰所見衣被七寶從雙狻當時修道頗辛苦柏生兩肘烏巢肩初如濛濛隱山玉漸如濯濯出水蓮道成一旦就空滅奔會四海悲人天翔禽哀響動林谷獸鬼躑躅淚迸泉龐眉深目彼誰子遶林彈指性自圓隱如寒月墮清晝空有孤光留故躔春遊古寺拂塵壁遺像久此霾香烟畫師不復寫名姓皆云道子口所傳從橫固已蔑孫鄧有如巨鱷吞小鮮來詩所誇孰與此安得攜掛其旁觀

　　釋迦出山息軒畫

　　金完顏璹

龐眉袖手出巖阿及至拈花事已訛千古雪山山下路杖藜無處避藤蘿

　　蓮葉觀音恩禪師所藏同路宣叔賦

　　元德明

瑞相分明一葉中華嚴性海共圓通補陀自有丹青變畫史區區可得工

　　楊祕監釋迦出山像

　　路仲顯

自從此老出山隅惱亂蒼生底事無他日若逢楊處士只教畫箇涅槃圖

　　龍門石佛

　　劉中

鑿破蒼崖已失真又添行客眼中塵請君看取他山石不費工夫總法身

　　題羅漢過海圖

　　元吳澄

阿誰解衣盤礡贏作此中乘第一果等閒地獄駭屠沽如許風波無不可巨浸彌天靈怪百現前幻境元非我騰踏逍遙容易去只有虛空無障裏般若岸金剛山超登只在霎時間吾為說與諸尊者更有海門關外關

　　登鎮陽龍興寺閣觀銅鑄觀音像

　　薩都剌

眼中樓觀見應稀鐵鳳棲簷勢欲飛天半寶花飄閣道月中桂子落僧衣高擎玉露仙人掌上礙銀河織女機全趙堂堂遺物在山川良是昔人非

　　登開元寺閣觀浮海石佛

　　袁易

招提控城閨飛閣峙千尺白日轉棼楣朱霞覆檐隙升高攬萬象目炫潛動魄天驚泱漭懸地覺虛無闢閣中兩金象奇姿斲山石當年浮巨海波氾來中國未聞積水厚能負萬鈞力瞽俗昧元津至人示靈蹟區區拯世心於道詎無益危坐睨隋唐浩刧一朝夕檻前飛鳥逝戶外流水疾九衢冠蓋塲浮埃浩如積車馬何時閑丹梯展良覿

　　題羅漢圖

　　僧行端

諸諦空來世所無神通百變絕名模不知何處留蹤跡却被人傳作畫圖

　　慧日寺十八大阿羅漢塑像

　　明鄧韍

至人自藏珍古貌元氣備搏土造佛徒追真信難事亭亭青蓮宇諸天奠其位尊者十二輩高座納雙屣巍巍超凡表塵眼有矇視深厚藐漂山廣博欲際地靜沈馬足萬專守門不二覺能越幾先慈欲放踵施龍驤以珠豢虎跳以呪弭目瞑澄淵黑頂突華峯翠若真外形骸能以理勝自㗳然了得喪何有立同異麈柄操瑩玉寶花自空墜想當經營初其手空俗士我思彼尊者所造亦深邃函經入方夏後乃道宏肆以空攝萬有以道獵眾智窮山養枯骸野鳥習其髻善士瞻梵相瓶錫此焉侍安得如此塑慰我懷古意

　　觀音像

　　沈周

古殿陰陰古佛棲壁中波浪海高低花因觸喜偏饒笑鳥解尋聲亦亂啼化境慈悲千種相人間影向一鏝泥老僧香火如如地時眼來觀祗欲迷

　　聖像教寺

　　方豪

何年浮聖像二徙寺留名匹馬衝風到羣僧冒雨迎樓臺紅樹頂烟火綠葭浜一曲松風操蕭然病骨清

　　弘教寺

　　王穉登

內家金像出蓬萊千葉蓮花玉作臺試向白毫光裏看聖人前世是如來

　　題楊子文羅漢渡海圖

　　張以寧

天台之東巨瀛海濛濛元氣浮無邊應真十六山中來徑渡萬里蛟鼉淵巨靈前驅海若伏翠水帖帖開紅蓮神螭猛獸競軒翥穹龜巨魚相後先一山浮玉當其前石室古蘚垂千年異人高居役眾鬼挽過巨浸如飆旋貝宮神君迎且拜明星玉女爭花妍陰風黯淡百怪集夫容旂影飛翩翩石橋廻望渺何處紫翠明滅空雲烟問渠飛錫何所往毋乃鷲嶺朝金仙金仙雪山方晏坐笑汝狡獪何紛然書生平生未省見太息此畫人間傳清時麟鳳在郊野白日杲杲行青天

　　次韻張仲舉承旨題盧楞伽過海羅漢圖

　　僧來復

僧伽神變玅莫窮去住隱顯如旋風能令大海作平陸超然獨脫閻浮中山君河伯備灑掃錫飛杯渡雲行空安禪不避魔鬼窟受齋直入龍王宮文犀赤豹時作伍元猿白鹿日與同騰光噓氣閃奔電天鼓震曜驚雷公世人雖呵小乘法誰獨高舉隨雲龍我昔衡山問方廣石橋每見馱經童天姝散花跪雙膝金盤笑捧明珠紅開圖恍惚覩顏色山海遙隔精靈通那知畫者有深意丹青巧奪造化功君不聞幻遊天地同旅泊我身安得駕鶴從西東

　　佛像部選句

　　梁元帝內典碑銘集林序自象教東流化行南國吳主至誠歷七宵而光曜晉王畫像經五帝而彌新

　　王冏詩法像無塵染真僧絕名利

　　唐張蠙詩樓高鐘尚遠殿古像多靈

　　李端詩獨夜焚香禮遺像空林月出始應廻

　　司空曙詩百丈金身開翠壁萬龕燈燄隔烟蘿

　　王建詩丹梯暗出三重閣古像斜開一面山

　　宋蘇軾詩吳生畫佛本神授夢中化作飛空仙覺來落筆不經意神妙獨到秋毫顛

　　韓琦詩全山鑱佛身萬木亙高閣

　　蘇舜欽詩寶像浮海來珠瓔冷光滴

　　岳飛詩紫金諸佛相白雪老僧頭

　　張至龍詩字塗窗眼黑香染佛衣黃

　　陸游詩古佛負牆塵漠漠孤燈照殿雨昏昏

　　朱熹詩冥濛罔象姿相好菩薩面

　　元宋元詩像禮旃檀千古佛經翻貝葉五天書

　　佛像部紀事一

　　蓮社高賢傳法師慧遠先是尋陽陶侃刺廣州漁人見海中有神光網之得金像文殊誌云阿育王所造後商人於海東獲一圓光持以就象若彌縫然侃以送武昌寒溪主僧珍常往夏口夜夢寺火而此像室獨有神護馳還寺果焚像室果存及侃移督江州迎像將還至舟而溺荊楚為之謠曰陶惟劍椎像以神標雲翔泥宿邈何遙遙可以誠至難以力招及寺成師至江上虔禱之像忽浮出遂迎至神運殿造重閣以奉之

　　法苑珠林西晉泰山金輿谷朗公寺昔中原值亂永嘉失馭有沙門釋僧朗所居之山常有雲陰俗異其禎威聲振遠天下知聞於時無主英雄負圖七國咸敬以崇福焉諸國競送金銅像并贈寶物朗恭事盡禮每陳祥瑞今居一堂門牖常開鳥雀不近雜穢不著遠近嗟異

　　吳地記通元寺吳大帝孫權吳夫人舍宅置晉建興二年郡東南二百六十里有滬瀆漁人夜見海上光明照水徹天明日覩二石神像浮水上眾言曰水神也以三牲巫祝迎之像背身泛流而去時郡有信士朱應及東陵寺尼率眾香花鐘磬入海迎之載入郡城像至通元寺前諸寺競爭數百人牽拽不動眾議元像應居此寺言畢數人舁試像乃輕舉便登寶殿神驗屢彰光明七日七夜不絕梁簡文帝制石佛碑曰有迦葉佛維衛佛梵字刻於像背唐東宮長史陸東之書碑載初九年則天皇后遣使送珊瑚鏡一面鉢一副宣使供養兼改通元寺為重雲寺開元五年兼賜金魚字額舊通元寺移鹽官縣東四十里鮑郎市其後像失一軀後人造一軀以竝之

　　法苑珠林東晉成帝咸和年中丹陽尹高悝往還市闕每張侯橋浦有異光現乃使尋之獲金像一軀西域古製足趺竝闕悝下車載像至長于巷口牛不復行悝止御者任牛所往遂徑赴長干寺因安置之陽都翕然勸悟者甚眾像於中宵必放金光歲餘臨海縣漁人張係世於海上見銅蓮華趺丹光游泛乃馳舟接取具送上臺帝令試安像足恰然符合久之有西域五僧振錫詣悝云昔遊天竺得阿育王像至鄴遭亂藏于河濱王路既通尋覓失所近感夢云吾出江東為高悝所得在阿育王寺故遠來相投欲一禮拜悝引至寺五僧見像歔欷涕泣像為之放光照于堂內及遶像形僧云本有圓光今在遠處亦尋當至五僧即住供養

　　高悝獲金像一軀圓光尚缺至咸安元年南海交州合浦採珠人董宗之每見海底有像光浮于水上尋之得光以事上聞簡文帝勅施此像孔穴懸同光色無異凡四十餘年東西別處祥感光趺方乃符合此像華臺有西域書諸道俗來者多不識之有三藏法師求那跋摩曰此古梵書也是阿育王第四女所造時瓦官寺沙門慧邃欲求摸寫寺主僧尚恐損金色語邃曰若能令佛放光廻身西向者乃許邃至誠祈請至於中宵聞有異聲開殿見像大放光明轉坐面西於是乃許摸之傳寫數十軀所在流布

　　東晉穆帝永和六年二月八日夜有像現于荊州城北長七尺五寸合光趺高一丈一尺皆莫測其所從也初永和五年廣州商客下載欲竟恨船輕中夜覺有人來奔船驚共尋視了無所見而船載自重不可更加雖駭其異而不測也于邁利涉恆先諸舫不久遂達渚宮纔泊水次夜復覺人自船登岸船載還輕及像現也方知其兆時大司馬桓溫鎮牧西陝躬事頂拜傾動邦邑諸寺僧眾咸競奉迎鏗然不動有長沙太守江陵滕畯以永和二年捨宅為寺額表郡名承道安法師襄州綜領請一監護安謂弟子曇翼曰荊楚士庶始欲信法成其美者非爾護歟爾其行矣翼負錫南征締構一載僧宇雖就而像設弗施每歎曰育王寺像隨緣流布但至誠不極何憂不垂降乎及聞荊城像至欣感交懷曰斯像余之本誓也必歸我長沙固可心期難以力致眾咸曰必如所言驗之非遠翼燒香拜請令弟子三人捧颯然輕舉遂安本寺道俗慶悅

　　晉孝武帝太元中殷仲堪為刺史長沙寺像於中夜出寺西門邏者謂人問而不答以刀擊之鏗然視乃像也刀擊胷處文現於外有罽賓僧伽難陀禪師者多識博觀從蜀來荊入寺禮像歎咽久之僧曇翼問其故答曰近天竺失之如何遠降此土便勘年月悉符同焉看像背梵文曰阿育王造也時聞此銘更倍欽重曇翼興念致應之驗也及病將亟像光忽近翼曰佛示此相病必不振光往他方復為佛事旬日而終後僧擬光更鑄金者

　　東晉太元二年沙門支慧護於吳郡紹靈寺建釋迦文丈六金像於寺南傍高鑿穴以啟鎔鑄既成將移夜中雲內清明有華六出白色鮮發四面翻灑未及於地斂而上歸及曉白雲若煙出於鑄穴雲中白龍現長數十丈光彩煙煥徐引繞穴每至前瞻仰遲徊似歸敬者斯時風霽景清細雨而加香氣像既入坐龍乃昇天

　　太平廣記長沙寺有阿育王像相傳是阿育王女所造太元中夜浮至江津漁人見異光如晝而諸寺以千人迎之嶷然不動長沙寺翼法師者操行精苦乃率十僧至誠祈啟即時就輦至齊末像常夜行不知者以槊刺之作銅聲而倒每南朝大事及災疫必先流汗數日自像教已來最為靈應也

　　法苑珠林涼州石崖塑瑞像者昔沮渠蒙遜以晉安帝隆安元年據有涼土三十餘載隴西五涼斯最久盛專崇福業以國城寺塔終非久固古來帝宮終逢煨燼若依立之效尤斯及又用金寶終被毀盜乃顧盻山宇可以終天於州南百里連崖綿亙東西不測就而斲窟安設尊儀或石或塑千變萬化有禮敬者驚眩心目有土聖僧可如人等常自經行初無寧舍遙見便行近矚便止視其顏面如行之狀或有羅土坌地觀其行跡人纔遠之即便蹈地足跡納納來往不住如此現相經今百餘年彼人說之如此

　　東晉義熙元年司徒王謐入宮住東掖門有寺人於門東見五色光出地驚而穿之得古形銅盤盤下獲金像高四尺光趺竝具斯又同孫皓之育王像也因奉入宮宋祖素不甚信及獲此像加敬欣悟躬禮事焉此像本在瓦官後移龍光云

　　東晉周𤣱字宣珮義興陽羨人晉平西將軍處之第二子也位至吳興太守家世奉佛其女尤甚精進家童捕魚忽見金光溢川暎流而上當即下網得一金像高三尺許形相嚴明浮水而住牽排不動馳往白𤣱𤣱告女乃以人船送女往迎遙見喜心禮而手挽即得上船在家供養女夕夢佛左膝痛覺看像膝果有穿處便截金釵以補之𤣱後以女適吳郡張澄將像自隨言歸張氏後病卒乃見女在城牆上姿飾逾於平日內外咸覩俄而紫雲下迎遂上昇空極目乃沒澄曾孫事接戎旅平討孫恩之亂久廢齋戒不覺失像而光尚在舉家懺悔祈求像至有一老姥齎詣賣之索價極少識是前像方欲售直失姥所在此像遂亡光在張家云

　　晉世有譙國戴逵字安道者風清槩遠留遯奮吳宅性居理遊心釋教且機思通贍巧疑造化乃所以影響法相咫尺應身乃作無量壽挾侍菩薩研思致妙精銳定製潛於帷中密聽眾論所聞褒貶輒加詳改覈準度於毫芒審光色於濃淡其和墨點采刻形鏤法雖周人畫策之微宋客象楮之妙不能踰也委心積慮三年方成振代迄今所未曾有凡在瞻仰有若至真俄而迎像入山陰之靈寶寺道俗觀者皆發菩提心高平郗超聞而禮覲遂撮香而誓曰若使有常復覩聖顏如其無常願會彌勒既而手中之香勃焉自然芳煙直上其氣聯雲餘燻葳蕤溢於衢路凡預聞見皆心喜遍身宋臨川康王撰宣驗記亦載其顯瑞戴公居去靈寶百有餘步戴嘗中夜而起見寺上有光其明甚熾謂是燔火狼狽往赴鄰曲知者咸競駿奔而至寺門靜閉迺像放光明旦眾聞扣門方起共觀咸覩佛堂暉燄洞照于天莫不整躬虔禮歎覺化之無方也宋文帝迎像供養恆在後堂齊高帝起正覺寺欲以勝妙靈像鎮撫法殿乃奉移此像舊在正覺寺逵又造行像五軀積慮十年像舊在瓦官寺佛法金湯編顧凱之字長康小字虎頭工畫桓溫引為大司馬叅軍時沙門慧力建瓦官寺朝賢施者不過十萬長康素貧諾錢百萬人皆笑之一日于殿壁畫維摩像將點眸子曰第一日見者責施十萬第二日見者五萬第三日任例責施及開戶光明照寺施者填塞果得錢百萬

　　梁高僧傳僧道安以白馬寺狹乃更立寺名曰檀溪即清河張殷宅也大富長者竝加贊助建塔五層起房四百涼州刺史楊弘忠送銅萬斤擬為承露盤安曰露盤已託汰公營造欲迴此銅鑄像事可然乎忠欣而敬諾于是眾共柚捨助成佛像光相丈六神好明著安既大願果成謂言夕死可矣苻堅遣使送外國金箔倚像高七尺又金坐像結珠彌勒像金縷繡像織成像各一尊每講會法聚輒羅列尊像布置幢旛珠珮迭暉烟華亂發使夫升階履闥者莫不肅焉盡敬矣有一外國銅像形製古異時眾不甚恭重安曰像形相致佳但髻形未稱令弟子爐冶其髻既而光炎煥炳燿滿一堂詳視髻中見一舍利眾咸愧服安曰像既靈異不煩復治乃止識者咸謂安知有舍利故出以示眾

　　僧洪造丈六金像鎔鑄始畢未及開模時晉末銅禁甚嚴犯者必死宋武帝時為相國洪坐罪繫于相府惟誦觀世音經一心歸命佛像夜夢所鑄像來手摩洪頭問怖不洪言自念必死像曰無憂見像胷方尺許銅色燋沸會當行刑府叅軍監殺而牛奔車壞因更尅日續有令從彭城來云未殺僧洪者可原遂獲免還開模見像胷前果有燋沸

　　冥祥記南宮子敖始平人也戍新平城為狒狒虜兒長樂公所破合城數千人皆被誅害子敖雖分必死而猶至心念觀世音既而次至子敖羣刃交下或高或僻持刀之人忽疲懈四支不隨爾時長樂公親自臨刑驚問之子敖聊爾答云能作馬鞍乃令原釋子敖亦不知所以作此言時後遂得遁逸乃造一觀音小像貯以香函行則頂戴

　　宋書戴顒傳顒父逵兄勃竝隱遯有高名自漢世始有佛像形制未工逵特善其事顒亦參焉宋世子鑄丈六銅像于瓦官寺既成面恨瘦工人不能治乃迎顒看之顒曰非面瘦乃臂胛肥耳既錯減臂胛瘦患即除無不歎服

　　沈道虔傳道虔徵員外散騎侍郎不就累世事佛捨父祖舊宅為寺至四月八日每請像請像之日輒舉家感動焉

　　異苑元嘉中丹陽多寶寺畫佛堂作金剛寺主奴婢惡戲以刀割其目眼輒見一人甚壯五色綵衣持小刀挑目睛數夜眼爛于今末盲

　　法苑珠林宋元嘉二年劉式之造文殊金像朝夕禮拜頃之便失惆悵祈請夙夜匪懈經五年昏夕時見佛座有光發座至棟式之因燒香拂拭牀帳乃見失像儼然具存

　　北涼河西王蒙遜為母造丈六石像在于山寺素所敬重以宋元嘉六年遣世子興國攻於罕大敗興國遂死於佛氏遜恚恨以事佛無靈下令毀塔寺斥逐道人遜後行至陽述山諸僧候於路側望見發怒立斬數人爾時將士入寺禮拜此像涕淚橫流驚還說之遜聞往視至寺門舉體戰悸如有犯持之者因喚左右扶翼而進見像淚下若泉即稽首禮謝深自尤責登設大會倍更精到招集諸僧還本業焉

　　宋周宗者廣陵肥如人也元嘉七年隨到彥之北伐王師失利與同邑六人逃竄間行於彭城北遇一空寺無有僧徒中有形像以水精為相因共竊取出村貿食其一人羸病等輩輕之獨不得分既各還家三四年中宗等五人相繼病癩而死不得分者獨獲全免

　　宋元嘉十二年留元之東陽長山人家以種苧為業每燒田墌輒有一處叢草不然經久怪之不復墾伐後試薄掘得銅坐像高三寸許尋檢其地舊非邦邑莫測何來也

　　宋元嘉十四年孫彥曾家世奉佛妾王慧稱少而信向年大彌篤誦法華經輒見浦中有雜色光使人掘深二尺得金像連光趺高二尺一寸趺銘云建武六年歲在庚子官寺道人法新僧行所造即加磨鎣也宋尼釋慧玉長安人也行業勤修經戒通備嘗於長安薛尚書寺見紅白光十餘日至四月八日六重寺沙門來遊此寺於光處得彌勒金像高一尺餘慧玉後南渡樊郢住江陵靈收寺元嘉十四年十月夜見寺東樹有紫光爛起暉映一林以告同學妙光等而悉弗之見也二十餘日玉常見焉後寺主釋法弘將於樹下營築禪基仰首條間得金坐像亦高尺許也宋元嘉十五年羅順戍在上明十二月放鷹野澤同輩見鷹雉俱落于時火燒野草惟有三尺許叢草不然遂披而覓鳥乃得金菩薩坐像通趺高一尺工製殊巧時定襄令謂盜者所藏乃收而供之

　　宋吳興沈僧覆大明末本土饑荒逐食至山陽晝入村野乞食夜還寄寓寺舍左右時山陽諸寺小形銅像甚眾僧覆與其鄉里數人積漸竊取遂囊篋數四悉滿焉因將還家共鑄為錢事既發覺執送出都入船便云見人以火燒之晝夜叫呼自稱楚毒不可堪忍未及刑坐而死舉體皆炘裂狀如火燒吳郡朱亨親識僧覆具見其事

　　梁高僧傳僧亮少以戒行著名欲造丈六金像用銅不少非細乞能辦聞湘州界銅溪伍子胥廟多有銅器而廟甚威嚴無人敢近亮聞而造焉告刺史張劭借健人百頭大船十艘劭曰廟既靈驗犯者必斃且有蠻人守護詎可得耶亮曰若果福德與檀越共如其有咎躬自當之劭即給人船三日三夕行至廟所亮與手力一時俱進去廟屋二十許步有兩銅鑊容百餘斛中有巨蛇長十餘丈出遮行路亮乃正儀執錫呪願數十言蛇忽然而隱俄見一人秉竹笏而出云聞法師道業非凡營福事重今特相隨喜於是令人輦取廟銅既多十未取一而舫已滿唯神牀頭有一唾壺中有一蝘蜓長二尺許乍出乍入議者咸云神最愛此物亮遂不取于是而去遇風水甚利比羣蠻相報追逐不復能及還都鑄像既成唯燄光未備宋文帝為造金薄圓光安置彭城寺至宋泰始中明帝移像湘宮寺今猶在焉

　　法苑珠林宋泰始中東海何敬叔少而奉法隨湘州刺史劉韞監縣遇有栴檀製以為像既就無光營索甚勤而卒無可獲憑几思之如睡見沙門衲衣杖錫來曰檀非可得麤木不堪惟縣後何家桐盾堪用雖惜之苦求可得寤問左右果如言因固求買之何氏曰有盾甚愛患人乞奪曾未示人明府何以得知直求市耶敬叔以事告之何氏敬嘉奉以製光後為相府直省中夜夢像云鼠嚙吾足清旦疾歸視像果然矣

　　晉建元寺建康太清里寺基本宋北第元徽二年宮人陳太妃造寺塔舍利靈應相仍每夕放光寺大殿後畫迦毗羅王及毗沙門天王二像若有僧侶失儀童豎褻慢者無不影響表異使其恭肅若使虔誠懺禮摽心懇切者必空中有彈指聲或循遶翼衛其間有請福祈願者莫不尅諧

　　梁高僧傳釋曇穎嘗患瘡癬積治不除房內恆供養一觀世音像晨夕禮拜求差此疾異時忽見一蛇從像後緣壁上屋須臾有一鼠子從屋脫地涎唾沐身狀如已死穎候之猶似可活即取竹刮除涎唾以傅癬上所傅既遍鼠亦還活信宿之間瘡痍頓盡方悟蛇之與鼠皆是祈請所致於是精勤化道勵節彌堅法苑珠林宋琰稚年在交趾彼土有賢法師者道德僧也見授五戒以觀世音金像一軀見與供養形製異今又非甚古類元嘉中作鎔鐫殊工似有真好琰奉以還都時年在齠齓與二弟常盡勤至專精不倦後治改敝廬無屋安設寄京師南澗寺中于時百姓競鑄錢亦有盜毀金像以充鑄者時像在寺已經數月琰晝寢夢見立於座隅意甚異之時日已暮即馳迎還其夕南澗十餘軀像悉遇盜亡其後久之像於矄暮間放光顯照三尺許地金輝秀起煥然奪目琰兄弟及僕役同覩者十餘人于時幼小不即題記比加撰錄忘其日月是宋大明七年秋也至泰始末琰移居烏衣周旋僧以此像權寓多寶寺琰時暫遊江都此僧仍適荊楚不知像處垂將十載常恐神寶與因俱絕宋昇明末遊躓峽表經過江陵見此沙門迺知像所其年琰還京師即造多寶寺訪焉寺主愛公云無此寄像琰退慮此僧孟浪將遂失此像深以惆悵其夜夢人見語云像在多寶愛公忘耳當為得之見將至寺此人手自開殿見像在殿之東眾小像中的的分明詰旦造寺具以所夢請愛公愛公乃為開殿果見此像在殿之東如夢所覩遂得像還時建元元年七月十三日也

　　梁高僧傳僧法悅嘗聞彭城宋王寺有丈八金像乃宋王車騎徐州刺史王仲德所造光相之奇江右稱最州境或應有災祟及僧尼橫延舋戾像則流汗汗之多少則禍患之濃淡也宋泰始初彭城北屬羣虜共欲遷像遂至萬夫竟不能致齊初兗州數郡欲起義南附亦驅逼眾僧助守營塹時虜帥蘭陵公攻陷此營獲諸沙門于是盡執二州道人幽繫圉裏遣表偽臺誣以助亂像時流汗舉殿皆濕時偽梁王諒鎮在彭城亦多少信向親往像所使人拭之隨拭隨出終莫能止王乃燒香禮拜至心誓曰眾僧無罪弟子自當營護不使罹禍若幽誠有感願拭汗即止于是自手拭之隨拭即燥王具表其事諸僧皆見原免悅既欣覩靈異誓願瞻禮而關禁阻隔莫由克遂

　　法苑珠林齊建元中番禺毗耶離精舍舊有扶南國石像莫知其始形甚巨異常七八十人乃能勝致此寺茅茨遇火延及屋在下風烟焰已接尼眾十餘相顧無計中有意不已者試共三四人捧之飄然而起曾無鈞石之重像既移矣屋亦焚焉每有神光州部兵寇輒淚汗滿體嶺南以為恆候後廣州刺史劉悛表送出都今在故蔣州寺中

　　浙江通志寶相寺在新昌縣南明之陽齊永明中僧護嘗隱于此護始到夜聞鐘磬仙樂之音又時現佛像煒煌可駭由是啟願鑿百尺彌勒像像成端嚴偉特名聞中外其最異者像自石中鑿出佛身之後石壁之上有自然圓暈如大車輪正當佛首而四方闊狹一同無毫釐差

　　南齊書祥瑞志末明七年越州獻白珠自然作思惟佛像長三寸上起禪靈寺置剎下

　　主書朱靈讓于浙江得靈石十人舉乃起在水深三尺而浮世祖親投于天淵池試之刻為佛像

　　法苑珠林齊末明七年有瑞石浮海來入吳境質堅貞固光采鮮潤駕潮截瀾汎若松舟時主書朱法讓即先獲石像朱應之曾孫也被使至吳獲石像獻臺是時齊武皇帝初建禪林重構七層壯美莊嚴而瑞像不遠而至協時應機朝士僉議以為宜矜妙貺式影法身乃命石匠雷卑石等造釋迦文像身坐高三尺五寸連光及座通高六尺五寸盡鐫琢之奇極金雘之巧克孚頭相元副幽禎

　　太平廣記齊竟陵王崇信內典得熱病夜中垂死夢見金像手灌神湯因遂平復

　　張逸為事至死預造金像朝夕祈命臨刑刀折而項不傷官問故答曰唯以禮像為業其像項有二刀痕如血因得免死

　　法苑珠林晉永和六年有像現於荊州城北至宋孝武時像大放光江東佛法一朝甚盛宋明帝泰始末像輒垂淚明帝尋崩嗣主狂勃便有宋齊革運荊州刺史沈攸之初不信法沙汰僧尼長沙一寺千有餘僧應還俗者將數百人舉眾惶駭長幼悲泣像為汗流五日不止有聞於沈沈召寺大德元暢法師訪問所以暢曰聖不云遠無憂不徹去來今佛佛佛想念得無今佛念諸佛乎欲請檀越不信之心故有斯應問出何經答出無量壽攸之取經尋之殊悅即停沙汰


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十三卷目錄

　　佛像部紀事二

神異典第九十三卷

　　佛像部紀事二

　　梁書師子國傳師子國晉義熙初始遣獻玉像經十載乃至像高四尺二寸玉色潔潤形製殊特殆非人工此像歷晉宋世在瓦官寺寺先有徵士戴安道手製佛像五軀及顧長康維摩書圖世人謂為三絕至齊東昏遂毀玉像前截臂次取身為嬖妾潘貴妃作釵釧

　　阮孝緒傳孝緒恆所供養石像先有損壞心欲治補經一夜忽然完復眾竝異之

　　法苑珠林梁祖天監初於本宅立光宅寺造丈八金像圖樣既成不爽分寸臨鑄疑銅不足始欲上請忽有使者領銅十五車至云奉敕送寺便即鎔瀉一冶即成冠絕通國唯覺高大試以量之乃長二丈二尺以狀奏聞鑄像已成不改元樣所續送銅用亦俱盡更重審量乃增四尺敕云銅初不送何緣乃爾豈不以真相應感獨表神奇乎可鐫著華趺以為靈誌乃具疏而尅于足下

　　梁祖為父於鍾山造大愛敬寺殿大像神相有之故不重顯廣如別記有梁佛像多現神奇剡縣大石像元在宋初育王所造初有曇光禪師從北來巡行山川為幽棲之所見此山崇麗乃於峰頂構小草室聞天樂空中而有聲曰此是佛地如何輒有蔬囿耶光聞南移天台後遂繕造為佛像積經年稔終不能成至梁建安王患降夢能開剡縣石像病可得愈遂請僧祐律師既至山所規模形製嫌其先造太為淺陋思緒未絕夜忽山崩壓二百餘人其內佛現自頸已下猶在石中乃剗鑿浮石至今存焉既都除訖乃具相焉斯則真儀素在石中假工除剗故得出現梁太子舍人劉𢣢製碑於像前梁祖登極之後崇重佛教廢絕老宗每引高僧談敘幽旨又造等身金銀像兩軀於重雲殿晨夕禮事五十許年冬夏蹋石六時無缺足蹈石處十指文現遂卒窮祚侯景篡位猶存供養太尉王僧辯誅景修復臺城會元帝陷于江陵江南無主辯乃通款於齊迎貞陽侯蕭淵明為帝時江左未定利害相雄辯遣女壻杜龕典衛宮闕龕性兇頑不見後際欲毀二像為挺先令數卒上三休閣令壞佛頂椎鑿始舉二像一時廻顧盻之所遣諸人臂如墮落不自勝舉失瘖如醉杜龕亦爾久乃醒悟仍被打築遍身青腫唯見金剛力士可畏之物競來擊之受苦呻吟舉形洪爛膿血交流穿皮露骨而卒此乃近事道俗同知

　　梁安國寺在秣陵縣都鄉同下里以永明九年起造寺有金銅像一軀高六寸五分天監六年二月八日於寺東房北頭第三間內忽聞音樂聲爾後房主藥王尼所住房牀前時時有光照屋到二十三日於光處忽有泉涌仍見此瑞像隨水而出遠近駭觀咸生隨喜泉既不竭乃累塼為井井猶存焉

　　梁高僧傳釋法悅者戒素沙門也昔宋明皇帝經造丈八金像四鑄不成于是改為丈四悅乃與白馬寺沙門智靖率合同緣欲造丈八無量壽像以伸厥志始鳩集金銅屬齊末世道凌遲復致推斥至梁方以事啟聞降敕聽許并助造光趺材官工巧隨用資給以梁天監八年五月三日于小莊嚴寺營鑄匠本量佛身四萬斤銅融瀉已竭尚未至胷百姓送銅不可稱計投諸爐冶隨鑄而模內不滿猶自如先又馳啟聞敕給功德銅三千斤臺內始就量送而像處已見羊車傳詔載銅鑪側于是飛韝消融一鑄便滿甫爾之間人車俱失比臺內銅出方知向之所送信實靈感工匠喜踊道俗稱讚及至開模量度乃踊成丈九而光相不差又有大錢二枚猶見在衣絛竟不銷鑠竝莫測其然尋昔量銅四萬准用有餘後益三千計闕未滿而祥瑞冥密出自心圖故知神理幽通殆非人事初像素既成比丘道昭常夜中禮懺忽見素所晃然洞明詳視久之乃知神光之異鑄後三日未及開模有禪師道度梁高僧也捨其七條袈裟助費開頂俄而遙見二僧跪開像髻逼就觀之倏然不見時悅靖二僧相次遷化敕以像事委定林僧祐其年九月二十六日移像光宅寺是月不雨頗有埃塵及明將遷像夜有輕雲徧上微雨霑澤僧祐經行像所係念天氣遙見像邊有光燄上下如燈如燭并聞楗椎禮拜之聲入戶詳視揜然俱滅防寺蔣孝孫亦所同見是夜淮中賈客竝聞大航舶下催督治橋有如數百人聲將知靈器之重豈人致焉其後更鑄光趺竝有華香之瑞自葱河以左金像之最唯此一耳

　　法苑珠林梁祖武帝以天監元年正月八日夢檀像入國因發詔募往迎案佛遊天竺記及雙卷優填王經云佛上忉利天一夏為母說法王臣思見優填國王遺三十二匠及齎栴檀請大目連神力運往令圓佛相既如所顧圖了還返坐高五尺在祗洹寺至今供養帝欲迎請此像時決勝將軍郝騫謝文華等八十人應募往達具狀祈請舍衛王曰此中天正像不可適邊乃令三十二匠更尅紫檀人圖一相卯時運手至午便就相好具足而像頂放光降微細雨并有異香故優填王經云真身既隱次二像現普為眾生深作利益者是也騫等負第二像行數萬里備歷間關難以具聞又渡大海冒涉風波隨浪至山糧食又盡所將人眾及傳送者身多亡歿逢諸猛獸一心念佛乃聞像後有甲冑聲又聞鐘聲巖側有僧端坐樹下騫等負像下置其前僧起禮像騫等禮僧僧授澡灌令飲竝得飽滿僧曰此像名三藐三佛陀金毗羅王自從至彼大作佛事語頃失之爾夜僉夢見神曉共圖之至天監十年四月五日騫等達於揚都帝與百僚徒行四十里迎還太極殿建齋度人大赦斷殺但是弓刀稍等竝作蓮華塔頭帝由此蔬食斷欲至太清三年五月崩湘東王在江陵即位號元承聖遣人從揚都迎至荊都承光殿供養後梁大寶元年於城北靜陵造大明寺乃以像歸之

　　梁高僧傳僧護居石城山隱嶽寺寺北有青壁直上數十餘丈當中央有如佛燄光之形上有叢樹曲幹垂蔭護每經行至壁所輒見光明煥炳聞絃管歌讚之聲于是擎爐發誓願博山鑴造十丈石佛以敬擬彌勒千尺之容使凡厥有緣同覩三會以齊建武中招結道俗初就雕剪疏鑿移年僅成面璞頃之護遘疾而亡臨終誓曰吾之所造本不期一生成辦第二身中其願尅果後有沙門僧淑纂襲遺功而資力莫由未獲成遂至梁天監六年有始豐令吳郡陸咸罷邑還國夜宿剡溪值風雨晦冥咸危懼假寐忽夢見三道人來告云君識信堅正自然安穩有建安殿下感患未瘳若能治剡縣僧護所造石像得成就者必獲平豫冥理非虛宜相開發也咸還都經年稍忘前夢後出門乃見一僧云聽講寄宿因言去歲剡溪所屬建安王事猶憶此不咸當時矍然答云不憶道人笑曰宜更思之仍即辭去咸悟其非凡乃倒屣諮訪追及百步忽然不見咸豁爾意解具憶前夢乃剡溪所見第三僧也咸即馳啟建安王王即以上聞敕遣僧祐律師專任像事王乃深信益加喜踊充遍抽捨金貝誓取成畢初僧祐未至一日寺僧慧逵夢見黑衣大神翼從甚壯立於龕所商略分數至明旦而祐律師至其神應若此初僧護所創鑿龕過淺乃鏟入五丈更施頂髻及身相克成瑩磨將畢夜中忽當卍字處色赤而隆起今像胷卍字處猶不施金薄而赤色存焉像以天監十二年春就功至十五年春竟坐軀高五丈立形十丈龕前架三層臺又造門閣殿堂并立眾基業以充供養其四遠士庶竝提挾香華萬里來集供施往還軌迹填委自像成之後建安王所苦稍瘳今年已康復

　　浙江通志天衣寺在山陰法華山有飛來銅像乃海南無量壽佛像或云是西域阿育王第四女以姿貌寢陋冀其端嚴捨金銅鑄像四十九軀首飾火焰足飾蓮花布散天下為眾生植福之本浮海而至梁武以施山中奉於西序

　　法苑珠林晉高悝獲一金像載赴長干寺係阿育王像也陳永定二年王琳屯兵江浦將向金陵武帝命將泝流軍發之時像身動搖不能自安因以奏聞帝檢之有實俄而鋒刃未交琳眾解散單騎奔北遂上流大定故動容表之天嘉之中東南兵起帝於像前乞願兇徒屏退言訖光照階宇不久東陽閩越皆平沙門慧曉長干領袖行化所及事若風移乃建重閣故使藻繢窮奇登臨極目至德之始加造方趺自晉訖陳五代王臣莫不歸敬亢旱之時請像入宮乘以帝輦上加油覆像為雨雕中途滂注常候不失有陳運不祥亟涉訛謠禎明二年像面自西雖正還爾以狀聞帝延入太極設齋行道其像先有七寶冠飾以珠玉可重三斤上加錦帽至曉寶冠挂于像手錦帽猶在頭上帝聞之燒香祝曰若國有不祥還脫寶冠用示徵咎仍以冠在首至明脫挂如昨君臣失色及隋滅陳舉國露首面縛西遷如所表焉隋高祖聞之勅送入京大內供養常躬立侍下勅曰朕年老不堪久立可令有司造坐像形相使其同立本像送興善寺像既初達殿大不可當陽乃置北面及明乃處正陽眾雖異之還移北面至明還南如初眾感愧謝

　　陳武帝崩兄子蒨立將欲修葬造轀輬車國創新定未遑經始昔梁武帝立重雲殿其中經像竝飾珍寶映奪諸國運雖在陳殿像仍舊蒨欲取重雲佛帳珠珮以飾送終人力既足四面齊至但見雲氣擁結流繞佛殿自餘方左開朗無陰百姓怪焉競往看覩須臾大雨橫澍雷電震擊煙張鵄吻火烈雲中流布光焰高下相涉欻見重雲殿影二像峙然四部神王并及寶座一時上騰煙火挾之忽然遠逝觀者傾國咸歸奉信雨晴之後覆看故處唯礎存焉至後月餘有人從東州來云於此日見殿影像乘空飛海今望海者有時見之

　　魏書釋老志高宗踐極詔復佛教詔有司為石像令如帝身既成顏上足下各有黑石冥同帝體上下黑子論者以為純誠所感興光元年秋勅有司於五緞大寺內為太祖已下五帝鑄釋迦立像五各長一丈六尺都用赤金二萬五千斤太安初有師子國胡沙門邪奢遺多浮陁難提等五人奉佛像三到京都皆云備歷西域諸國見佛影迹及肉髻外國諸王相承咸遣工匠摹寫其容莫能及難提所造者去十餘步視之炳然轉近轉微又沙勒湖沙門赴京師致佛鉢并畫像迹和平初師賢卒曇曜代之更名沙門綂初曇曜以復佛法之明年自中山被命赴京值帝出見于路御馬前銜曜衣時以為馬識善人帝後奉以師禮曇曜白帝于京城西武州塞鑿山石壁開窟五所鑴建佛像各一高者七十尺次六十尺雕飾奇偉冠于一世

　　高祖誕載于天宮寺造釋迦立像高四十三尺用赤金十萬斤黃金六百斤

　　高祖踐位詔曰夫信誠則應遠行篤則感深歷觀先世靈瑞乃有禽獸易色草木移性濟州東平郡靈像發輝變成金銅之色殊常之事絕于往古熙隆妙法理在當今有司與沙門統曇曜令州送像達都使道俗咸覩實相之容普告天下皆使聞知先是於恆農荊山造珉玉丈六像一末平三年冬迎置於洛濱之報德寺世宗躬觀致敬

　　靈徵志太和十九年六月徐州表言丈八銅像汗流於地

　　永安普泰永熙中京師平等寺定光金像每流汗國有事變時咸畏異之

　　永安三年二月京師民家有二銅像各長尺餘一頤下生白毫四一頰傍生黑毛一

　　胡叟傳叟入蜀多為豪㒞所尚時蜀沙門法成鳩率僧旅幾於千人鑄丈六金像劉義隆惡其聚眾將加大辟叟聞之即赴丹陽啟申其美遂得免焉復還於蜀法成感之遺其珍物價值千餘匹叟謂法成曰緯蕭何人能棄明珠吾為德請財何為也一無所受

　　法苑珠林元魏涼州山開出像者至太武太延元年有離石沙門劉薩訶師歷遊江表禮鄮縣塔至金陵開育王舍利能事將訖西至涼州西一百七十里番和郡界東北望御谷山遙禮而入莫測其然也訶曰此山崖當有像出靈相具者則世樂時平如其有缺則世亂人苦經八十載至正光元年因大風雨雷震山巖挺出石像高一丈八尺形相端嚴唯無有首登即選石命工安訖還落魏道凌遲其言驗矣

　　魏書世祖本紀太平真君七年詔諸州坑沙門毀諸佛像徒長安城工巧二千家于京師夏四月戊子鄴城毀五層佛圖于泥像中得玉璽二其文皆曰受命于天既壽永昌其一刻其旁曰魏所受漢傳國璽

　　法苑珠林宋文帝元嘉二十三年丙戌是北魏太平真君七年太武皇帝信任崔浩殘害釋種毀破浮圖廢棄法事又於後宮內掘地得一金像浩乃穢之陰處尤痛叫聲難忍太史卜曰由犯大神故于是廣祈名山多賽祠廟而痛苦尤重內痛彌甚有信宮人屢設諫曰陛下所痛由犯釋像請祈佛者容可止苦浩曰佛為大神耶試可求之一請便愈欣慶易心乃以車馬迎康僧會法師請求洗懺從受五戒深加敬重洛陽伽藍記景明寺宣武皇帝所立在宣陽門外一里御道東伽藍之妙最為稱首時世好崇福四月七日京師諸像皆來此寺尚書祠部曹錄像名有一千餘軀至八日以次入宣陽門向閶闔宮前受皇帝散花于時金花映日寶蓋浮雲幡幢若林香烟似霧梵樂法音聒動天地百戲騰驤所在駢比名僧德眾負錫為羣信徒法侶持花成藪車騎填咽繁衍相傾時有西域胡沙門見此唱言佛國

　　永明寺宣武皇帝所立也寺西有宜牛里里內有陳留王景皓侍中安定公胡元吉舍半宅安置僧徒時有奉朝請孟仲暉者武城人也父賓金城太守暉志性聰明學兼釋氏四諦之義窮其旨歸忽來造第與沙門論議時號為元宗先生暉遂造人中夾紵像一軀相好端嚴希世所有置皓前廳須臾光彌寶座永安二年中此像每夜行遶其座四面脚跡隱地成文於是士庶異之咸來觀矚由是發心者亦復無量永熙三年秋忽然自去莫知所之其年冬京師遷鄴武定五年暉為洛州開府長史重加採訪寥無影迹

　　永寧寺熙平元年靈太后胡氏所立也中有九層浮圖一所架木為之舉高九十丈有剎復高十丈合去地一千尺去京師百里遙已見之初掘基至黃泉下得金像三十軀太后以為信法之徵是以營建過度也浮圖北有佛殿一所形如太極殿中有丈八金像一軀人中長金像十軀繡珠像三軀織成五軀作功奇巧冠于當世外國所獻經像皆在此寺

　　長秋寺劉騰所立也中有三層浮圖一所金盤靈剎耀諸城內作六牙白象負釋迦在虛中莊嚴佛事悉用金玉作工之異難可具陳四月四日此像常出辟邪師子導引其前吞刀吐火騰驤一面綵童上索詭譎不常奇伎異服冠于都市像停之處觀者如堵迭相踐躍常有死人

　　昭義尼寺閹官等所立也在東㑥門內一里御道南寺有一佛二菩薩塑工精絕京師所無四月七日常出詣景明景明三像恆出迎之伎樂之盛與劉騰相比

　　宗聖寺有像一軀高三丈八尺端嚴殊特相好畢備士庶瞻仰目不暫瞬此像一出市井皆空炎光輝赫獨絕世表妙伎雜樂亞于劉騰城東士女多來此寺觀看也

　　建春門外一里餘至東石橋南北而行石橋南道有景興尼寺亦閹官等所共立也有金像輦去地三尺施寶蓋四面垂金鈴七寶珠飛天伎樂望之雲表作工甚精難可楊榷像出之日常詔羽林一百人舉此像絲竹雜伎皆由旨給

　　平等寺廣平武穆捨宅所立在青陽門外二里御道北所謂孝敬里也寺門外金像一軀高二丈八尺相好端嚴常有神驗國之吉凶先炳祥異孝昌三年十二月中此像面有悲容兩目垂淚遍體皆濕時人號曰佛汗京師士女空市里往而觀之有比丘以淨綿拭其淚須臾之間綿濕都盡更以他綿換俄然復濕如此三日乃止明年四月尒朱榮入洛陽誅戮百官死亡塗地永安二年三月此像復汗士庶復往觀之五月北海王入洛莊帝北巡三年七月此像悲泣如初每經神驗朝野惶懼禁人不聽觀之至十二月尒朱兆入洛陽擒莊帝于晉陽在京宮殿空虛百日無主永熙元年平陽王入纂大業始造五層塔一所平陽王武穆王少子詔中書侍郎魏收等為寺碑文至二年二月五日土木畢功帝率百僚作萬僧會其日寺門外有石像無故自動低頭復舉竟日乃止帝躬禮拜怪其詭異中書舍人靈景曰石立社移上古有此陛下何怪也帝乃還宮七月中帝為侍中斛斯椿所偏奔于長安至十月終而京師遷鄴焉

　　孝義里東市北殖貨里里有太常民劉胡兄弟四人以屠為業永安年中捨宅為歸覺寺合家人入道焉普泰元年此寺金像生毛眉髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣陵被廢死

　　聞義里有燉煌人宋雲宅與惠生向西域取經從鄯善西行一千六百四十里至左未城城中圖佛與菩薩乃無胡貌訪古老云是呂光伐胡所作

　　從未城西行二十二里至捍磨城南十五里有一大寺三百餘眾僧有金像一軀舉高丈六儀容超絕相好炳然面恆東立不肯西顧父老傳云此像本從南方騰空而來於殿國王親見禮拜像載歸中路夜宿忽然不見遣人尋之還來本處即起塔封四百戶供灑掃人戶有患以金箔貼像所患處得陰愈後人於此像邊造丈六像者及諸像塔乃至數千懸綵幡蓋亦有萬計魏國之幡過半矣幡上隷書多云太和十九年景明二年延昌二年唯有一幡觀其年號是姚興時幡

　　佛沙伏城川原沃壤城郭端直民戶殷多林泉茂盛土饒珍寶風俗淳善其城內外凡有古寺名僧德眾道行高奇城北一里有白象宮寺內佛事皆是石像裝嚴極麗頭數甚多通身金箔眩曜人目寺前繫白象樹此寺之興實由茲焉花葉似棗季冬始熟父老傳云此樹滅佛法亦滅寺內圖太子夫妻以兒女乞婆羅門像胡人見之莫不悲泣

　　山西通志童子寺在太原縣西十里北齊天保年建時有二童子見于山又有大石若世尊像遂鑴為佛因名童子寺

　　北齊書後主本紀後主鑿晉陽西山為大佛像一夜然油萬盆光照宮內

　　法苑珠林北齊末晉州靈石寺沙門僧護守道直心不求慧業願造丈八石像眾僧咸怪其言大後於寺北谷中見有臥石可長丈八乃雇匠就而造佛向經一周面腹粗了而背猶著地以六具車拗舉之不動經夜自翻旦視欣然即就營作移在佛堂晉州陷日像汗流地周兵入境先燒寺塔此像被焚初不變色唯傷二指後欲倒之人牛六十牽挽不遂忽有異僧咸無識者以瓦木土塹雜壘圍之須臾便了失僧所在像後降夢信心者曰吾患指痛其人寤而補之隋氏啟運如前開復開皇十五年有盜旛蓋者即夢丈八人入室索之其賊慙怖而送

　　東晉孝武寧康三年四月八日襄陽檀溪寺沙門釋道安盛德昭彰擅聲宇內於郭西精舍鑄造丈八金銅無量壽佛明年季冬嚴飾成就晉鎮軍將軍雍州刺史郗恢之創立襄部贊擊福門其像夜出西遊萬山遺示一跡印文入石鄉邑道俗一時奔走驚嗟迎接還本供養後以其夕出住寺門眾咸駭異恢乃改名金像寺至梁普通三年四月八日下勅於建興苑鑄金銅華趺高五尺九寸廣九尺八寸莊嚴既訖泝流送之以承像足立碑頌德劉孝儀文蕭子雲書天下稱最碑現在建興周武滅法建德三年甲午之歲太原公王秉為襄州刺史副鎮將上開府長孫哲志不信法聞有靈感先欲毀除邑中士女被廢僧尼聞欲除滅哀號盈路哲見道俗歎惜瞋怒彌盛逼逐侍從速令摧碎先令一百人以繩繫頸挽牽不動哲謂不用心杖監事者各一百牽之如初又加三百不動如故哲怒愈壯又加五百牽引方倒聲振地動人皆悚慄哲獨喜踴即令融毀揚聲唱快便馳馬欲報刺史纔可百步忽然落馬失瘖直視四支不舉至夜便卒道俗唱快哲當毀像時於腋下倒垂衣內銘云晉太元十九年歲次甲午月朔日次比丘道安於襄陽西都郭造丈八金像一軀此像更三周甲午百八十年當滅後計年月興廢悉符合焉信知安師聖人誠無虛記今本所住名啟法寺所覆之石人鑿取今現存焉

　　周武建德三年猜忌佛法勇意殄滅天下闇冥有宜州姜明者督事夜行經州北百餘里山中行往往常見上山光明怪之因巡行光處見有臥石狀如像形便掘尋之乃是鐵礦不可鏨鑿故其形䃙磓高三丈許欲加磨鎣卒不可觸又向下尋乃有石趺孔穴具足乃共村人以拗舉之其像欻然流下逕趣趺孔卓然峙立眾以為奇瑞以奏聞徹時天元嗣曆佛日將融乃改為大象元年仍以其處為大象寺

　　元魏涼州山開出像無首至周元年治涼州城東七里澗忽石出光照燭幽顯觀者異之乃像首也奉安像身宛然符合神儀雕缺四十餘年身首異處二百許里相好昔虧一時還備時有燈光流照鐘聲飛響皆莫委其來也周保定元年立為瑞像寺建德將廢首又自落武帝令齊王往驗乃安首像項以兵守之及明還落如故遂有廢法國滅之徵接焉備于周釋道安碑周雖毀教不及此像開皇通法依前置寺大業五年煬帝西征躬往禮覲改為感通道塲今像存焉依圖擬者非一及成長短終不得定

　　隋時凝觀寺僧法慶開皇三年造夾紵釋迦立像一軀舉高一丈六尺像功未畢慶身遂卒其日又有寶昌寺僧大智死經三日而更甦活遂向寺僧說云於閻羅王前見僧法慶甚有憂色少時之間又見像來王前王遽走下階合掌禮拜此像像謂王曰法慶造我今仍未畢奈何令死王自顧問一人曰法慶合死未答曰命未合終而食料已盡王曰可給荷葉令終其福業也俄而不見大智甦活為寺僧說之乃令於凝觀寺看之須臾之間遂見法慶甦活所說與大智不殊法慶甦後常食荷葉以為佳味及噉餘食終不得下像成之後數年乃卒其像儀相圓滿屢放光明周襄州峴山華嚴寺行像者古來木像莫知其始而面首殊麗瞻仰無已可高五丈許徵應在昔不復具陳及周滅法人藏其首隋開皇乃出如前莊嚴以為坐像號曰盧舍那佛每年祈福以為歸依之所也隋文將崩兩鼻洟出霑汙懷中金薄剝起洟流有光拭之無塵望還如洟

　　隋開皇中蔣州興皇寺佛殿被焚當陽丈六金銅大像并二菩薩俱長丈六其模戴顒所造正當棟下于時焰火大盛眾人拱手咸共嗟悼大像融滅忽見欻起移南一步棟梁摧下像得全形四面甎木炭等皆去像身五六尺許雖被火焚而金色不變趺下有銘大眾咸駭歎聲滿路今移在白馬寺鳥雀無踐至唐永徽二年盜者欲利像銅乃鋸牕櫺斷將欲拔出遂被壓腕求拔不得脫至曉僧問盜者云有一人著白衣在堂內撮手求脫不得也

　　隋京師日嚴寺石影像者其形八楞紫石英色高八寸徑五寸內外映徹昔梁武太清年中有西域僧將來會時遇侯景作亂遂安江州廬山西林寺像頂上隋開皇十年煬帝鎮於揚越廣搜英異江表文記悉總收集乃於雜記中得影像傳即令舍人王延壽往寺推覓得之自任晉藩以來每有行往常以鳥漆函盛之令人捧而前行後登儲貳乃送曲池日嚴寺有令當寺看守封鎖勿令外人見之寺即帝之所造也大業之末天下沸騰京邑僧眾常來瞻覩有住此寺亦未之信重以見石中金晃晃疑似佛像耳仍見名行諸僧互說不同咸言了了分明面目相狀未曾有昧每慨無所見又潔齊別懺七日後依前觀之見有銀塔後又觀之見有銀佛而道俗同觀往往不同或見佛塔菩薩或見僧眾列坐或見帳蓋旛幢或見山林八部或見三途苦相或見七代存亡一覩之間或定或變雖善惡交現而善相繫焉故來祈者咸前發願往作何形來生何處依言為現信為幽途之有鏡者也至貞觀六年七月內下勅入內供養

　　隋邢州沙河縣寺四面佛者隋祖時有人入山見僧守護此佛銅身高三尺餘便請遂許失僧所在諸處聞之競來引挽都不得起唯沙河寺僧引之隨手至寺後入寺側獲金一塊上二鳥形銘云擬度四面佛因度之像身上都是鳥形後忽失之於寺側瀅中數有光現尋乃漉出隋後主聞遣工冶鑄擬之卒不成經二百餘日乃成終有缺少遂罷

　　佛祖綂紀開皇十三年帝幸岐州蒐於南山逐獸入古窑中忽失所在但見滿窑損佛像沙門曇遷曰比周武毀法故聖像多委溝壑帝乃下詔諸有佛像碎身遺影者所在官檢送寺莊嚴

　　法苑珠林開皇十五年黔州刺史田宗顯至同泰寺禮拜佛像像即放光公發心造正北大殿一十三間東西夾殿九間被運材木在荊上流五千餘里斫材運之至江散放其木流至荊州自然泊岸雖風波鼓扇終不遠去遂引上營之柱徑三尺下礎闊八尺斯亦終古無以加也大殿以沈香帖遍中安十三寶帳竝以金寶莊嚴乃至榱桁藻井無非寶華間列其東西二殿瑞像所居竝用檀帖中有寶帳華炬竝用真金所成窮極宏麗天下第一

　　隋時有阿彌陀佛五十菩薩像者西域天竺之瑞像也相傳云昔天竺鷄頭摩寺五通菩薩往安樂界請阿彌陀佛娑婆眾生願生淨土無佛形像願力莫由請垂降許佛言汝且前去尋當現彼及菩薩還其像已至一佛五十菩薩各坐蓮華在樹葉上菩薩取葉所在圖寫流布遠近漢明感夢使往祈法便獲迦葉摩騰等至雒陽後騰姊子作沙門持此瑞像又達此國所在圖之未幾齋像西返而此圖傳不甚流廣魏晉以來年代久遠又經滅法經像漂除此之瑞迹殄滅不見隋文帝開教有沙門明憲從高齊道長法師所得此一本說其本起與傳符焉是以圖寫流布遍於宇內時有北齊書工曹仲達者本是曹國人善於丹青妙畫梵迹傳模像瑞京邑所推故今寺壁正陽皆其真範也

　　隋江都安樂寺釋慧海俗姓張氏清河武城人也善閑經論然以淨土為業專精致感忽有齊州僧道銓齋無量壽像來云是天竺鷄頭摩寺五通菩薩乘空往彼安樂世界圖寫儀容既冥會素情深懷禮懺乃覩神光照爍慶所希幸於是模寫懇苦願生彼土沒齒為念

　　集異記隋開皇中釋子澄空年甫二十誓願於晉陽汾西鑄鐵像高七十尺焉鳩集金炭細求用度周二十年物力乃辦於是告報遐邇大集賢愚然後選日而寫像焉及煙焰息滅啟鑪之後其像無成澄空即深自咎責稽首懺悔復堅前約再謀鑄造精勤艱苦又二十年事費復備則又告報遐邇大集賢愚然後選日而寫像焉及啟鑪其像又復無成澄空於是呼天求哀叩佛請罪大加貶挫深自勤勵又二十年功力復集乃告遐邇大集賢愚然後選日而寫像焉及期澄空乃登鑪巔百尺懸絕揚聲謂觀者曰吾少發誓願鑄寫大佛今年八十兩已不成此更違心則吾無身以終志矣况今眾善虛費積年如或踵前失吾亦無面目見眾善也吾今俟其啟鑪欲於金液而捨命焉一以謝𠎝於諸佛二以表誠於眾善儻大像圓滿後五十年吾當為建重閣耳聚觀萬眾號泣諫止而澄空殊不聽覽俄而金液注射赫耀踴躍澄空於是揮手辭謝投身如飛鳥而入焉及開鑪鐵像莊嚴端妙毫髮皆備自是并州之人咸思起閣以覆之而佛身洪大功用極廣自非殊力無自而致開元初李暠充天平軍節度使出游因仰大像歎曰如此相好而為風日所侵痛哉即施錢七萬緡周歲之內而重閣成就只今北都謂之平等閣者是也計僧死像成之日至暠正五十年矣以釋法推之則暠也得非澄空之後身歟

　　太平廣記隋蔣州大歸善寺釋慧偘曲阿人也靈通幽顯世莫識之而翹敬尊像事同真佛每見立像不敢輒坐勸人造像惟作坐者

　　法苑珠林晉沙門道安鑄造丈八金銅無量壽佛至周長孫哲而毀隋末分崩方隅守固襄陽留守竇盧褒攝據一部屬王世充有啟法寺憲法師者為士俗所重數諫竇君令投唐國實不從憲與士俗內外通使京輔遂發兵至襄陽竇固守三度兵至圍城不陷後知憲情遂密殺之憲臨終語弟子蘇富婁曰我與汝父見毀安師金像自爾已來遺跡不嗣我死後可依造之及武德四年官軍圍急寶降方恨不取憲語枉殺何酷斯即於國有功無人申者城平富婁便從俗服憲有衣資什物並富婁收拾乃有心擬像不知何模樣一冶便成無有闕少當鑄像時天陰雲有雨華如李遍寺內富婁性巧財用自富又於家內造金銅彌勒像高丈餘後夢憲令其更造佛像乃於梵雲寺造大像高五十九尺昔隋初秦孝王後曾鎮襄都聞安師古像形製甚異乃遣人圖之於長安延興寺造之初鑄之夕亦感天樂雨華大有靈瑞像今現在延興寺也

　　大業十二年同泰寺瑞像數汗其年朱粲賊破掠諸州來至荊邑營於寺內大殿高臨城北賊上殿上射城中留守患之夜以火箭燒之城中道俗悲悼瑞像滅失其夜不覺像踰城而入至寶光寺門外立且見像存合城欣悅賊散看像故處一不被燒灰炭不及今續立殿不如前者偽梁蕭銑鳳鳴五年偽宋王楊道生等至寺禮拜像大流汗身首雨流竟日不息其年九月大唐兵馬從蜀江下其月二十日寺僧法通以唐運將統希求一瑞遶像行道其夜放光明滿堂至二十五日光彩漸滅其日趙郡王兵馬入城斯亦慶幸大同故流光為其善瑞也至於亢暘之月宰牧致誠無不畢應至貞觀六年六月大旱都督應國公武彠迎像建齋行道七日官僚上下立於像前一心觀佛良久雲氣四布甘雨滂流其年大熟都督乃捨黃金更度瑞像輦輿旛華莊嚴眾具備矣

　　法苑珠林唐隴西李大安工部尚書大亮之兄也武德中大亮任越州總管大安自京往省之大亮遣奴婢數人從兄歸至穀州鹿橋宿於逆旅其奴有謀殺大安者候其眠熟夜已過半奴以小劍刺大安項洞之刃著於牀奴因不拔而逃大安驚覺呼奴其不叛者奴婢欲拔刃大安曰拔刃便死可先取紙筆作書畢縣官亦至因為拔刃洗瘡加藥大安遂絕忽如夢者見一物長尺餘闊厚四五寸形似猪肉去地二尺許從戶入來至牀前其中有語曰急還我猪肉大安曰我不食猪肉何緣負汝即聞戶外有言曰錯非也此物即還從戶出大安仍見庭前有池水清淺可愛池西岸上有金像可高五寸須臾漸大而化成為僧被袈娑甚新淨語大安曰被傷耶我今為汝將痛去汝當平復還家念佛修善也因以手摩大安頸瘡而去大安得其形狀見僧背有紅繒補袈裟可方寸許甚分明既而大安覺遂甦而瘡亦復不痛能起坐食十數日京宅子弟迎至家家人親故來視大安為說被傷由狀及見像事有一婢在傍聞說因言大安之初行也安妻使婢詣像工為造佛像像成以彩畫衣有一點朱汙像背上當令工去之不肯今仍在形狀如郎君所說大安因與妻及家人共起觀像乃同所見無異其背點宛然補處於是歎異信知聖教不虛遂加崇信佛法彌殷禮敬益年不死

　　唐武德年邡州西南慈烏川有郝積者素有信敬見羣鹿常在山上逐去還來異之掘鹿所止處得石像高一丈四尺許移出川中村內至今現存自像出後羣鹿因散故老傳云迦葉佛時所藏有四十軀今雖兩現餘在山隱其形如今玉華東鐵礦像相似不可獲矣

　　冀州故觀城人姜滕生武德末年忽遇惡疾遂入蒙山醫療積年不愈後始還家身體瘡爛手足指落夜眠忽夢見一白石像可長三尺許謂之曰但為我續手令爾即差至旦忽憶於武德初年在黍地裏打雀於故村佛堂中取維摩經裂破用繫杖頭嚇雀有人見者云裂經大罪滕生反更惡罵遂入堂中打白石像右手斷落夢中所見宛然舊像遂往佛前頭面作禮盡心悔過雇匠續其像手造經四十卷營一精舍一年之內病得全愈鄉人號為聖像其堂及像並皆見在

　　雲仙雜記元奘以回鋒紙印普賢像施於四眾每歲五馱無餘

　　宋高僧傳釋惟忠出家法定寺寺有彌勒聖像唐武德中忽有枯查㳂江而至夜發光明因雕作像首貞觀中竇軌為長史劍門佛首光見引達於府竇公令人迎取數百人亦不能勝乃令祝之任欲何往遂言可就法定否乃一人能舉寶遂造佛身長史高士廉蓋殿以安之

　　冥祥記鳳州城南有明相寺佛數尊皆飾以金焉亂離之後有貧民刮金鬻而自給迨至時寧金彩已盡於是遍身生癬癢不可忍必須以物自刮皮盡至肉肉盡至骨而死焉

　　唐貞觀二十年征龜茲有薛孤訓者為行軍倉曹軍及屠龜茲後乃於精舍剝佛面金旬日之間眉毛盡落還至伊州乃於佛前悔過以所得金皆為造功德未幾眉毛復生

　　太平廣記唐貞觀中有人任雟州一縣令往高昌於寺得一真珠像至京師諸大寺欲與千貫錢買之不肯遂毀破賣得一千三百貫後月餘患腫寤寐之間見一僧云何因毀壞尊像遂遣人拔其舌長尺餘苦痛呻吟數日而死德安縣令薛逵備知此事

　　并州有人解畫曾陷北虜突厥可汗遣畫佛像此人時偷彩色恐被搜獲紙裹塞鼻中鼻中血出數升此人後為僧唐貞觀中於山東住寺漸漸患鼻二三年後鼻中生肉甚大如桃膿血狼藉酸疼不已後請僧靈顫懺悔病亦不愈十年始亡靈顫嘗住慈恩寺說其事

　　法苑珠林襄州峴山華嚴寺行像隋文將崩兩鼻洟出貞觀二十三年四月內洟還連出塗漫懷內方圓一尺初未委也及後太宗昇遐方知兆見至六月內洟又重出合州同懼不知何禍至七月內漢水汎漲溢入城郭深丈餘陷溺不少今在本寺祈求殷矣

　　唐永徵年雍州藍田東悟真寺寺居藍谷之西崖製窮山美殿堂嚴整有像持寺北隒更修別院大石橫嶷甚為妨礙乃以火燒水沃之令散終無以致便以鐵鎚打破中獲金像一軀四面無縫天然裹甲不知何來像趺全具非工合作亦不識是何珍寶高五寸許今在山寺其年益州光明柱上有一佛二菩薩現雖削還影出初在九隴佛堂長史張緒以聚眾移入光明今現在

　　唐雍州鄠縣東灃水西李趙曲有金像高三尺六寸并焰光四尺數放光明像形露右膊極威嚴余聞往尋見之趺上銘云秦建元二十年四月八日於長安中寺造十王慧韶感佛泥曰達遇遺像是以賴身之餘造鑄神模若誠感必應願使十方同福銘文如此問其獲緣云昔廢二教遂藏於灃水羅仁渦中有人岸行聞渦中有聲亦放光明向村老說便趣水求渦中純沙水出光明便就發掘乃獲前像時尚在周村家藏隱互相供養閉在閑堂放光自照今在村中

　　唐顯慶四年撫州刺史祖氏為亢旱故請祈無效有人於州東山見有形像莫測其由將事移徒鏗然不動風聲扇及遠近同趣有潭州人云彼寺失之乃在此耶尋其行路乃現二跡各長三尺相去五百里刺史以亢炎既久便往祈請盡州官庶香華步往二十里許泣告情事勤至彌甚使三人捧之飄然應接返還州寺隨路布雲當夕霈下遂以豐足今在撫州

　　唐幽州漁陽縣無終戍城內有百許家龍朔二年夏四月戍城火災門樓及人家屋宇並為煨燼惟二精舍及浮圖并佛龕上紙簾蓮蒢等但有佛像獨不延燎火既不燒巋然獨在時人見者莫不嗟異以為佛力支持

　　唐并州城西有山寺寺名童子有大像坐高一百七十餘尺皇帝崇敬釋教顯慶末年巡幸并州共皇后親到此寺及幸北谷開化寺大像高二百尺禮敬瞻覩嗟歎希奇大捨珍寶財物衣服并諸妃嬪內宮之人並各捐捨并勅州官長史竇軌等令速莊嚴備飾聖容并開拓龕前地務令寬廣還京之日至龍朔二年秋七月內官出袈裟兩領遣中使馳送二寺大像其童子寺像披袈裟日從旦至暮放五色光流照崖巖洞燭山川又入南龕小佛赫奕堂殿道俗瞻覩數千萬眾城中貴賤覩此而遷善者十室而七八焉

　　唐龍朔三年春二月沁州像現州北六十餘里在綿上縣界長谷中半崖上有古佛龕中有三鋪石像中央像常放光明照燭林谷村人異之以事聞州遂以達上上乃勅京師大慈恩寺僧元秀共使人乘驛往審登到之時即見光明如火流飛出沒然續不絕時有雲至龕窟其光暫隱雲去光現便即馳報勅令圖寫重復依審光還如初頻繁三夕如初照耀至今相傳光仍不斷此處山林勝地鬱茂石龕佛像古跡甚多莫委其初覩瑞彌繁

　　唐益州郭下法聚寺畫地藏菩薩却坐繩牀垂脚高八九寸本像是張僧繇畫至麟德二年七月當寺僧圖得一本放光乍出乍沒如似金環大同本光如是展轉圖寫出者類皆放光當年八月勅追一本入宮供養現今京城內外道俗畫者供養並皆放光信知佛力不可測量

　　唐麟德二年簡州金水縣北三學山舊屬益州寺僧慧昱今權例得住益州郭下空慧寺從州往荊州長沙寺瑞金銅像所至誠發願意欲圖寫瑞像供養訪得巧匠張淨眼使潔淨如法已畫得六軀未有靈感至第七軀即放五色神光洞照內外遠近皆覩經於七日光漸隱滅道俗驚喜不可具述慧昱將此像來入長安未及莊飾并欲畫左右侍者菩薩聖僧供養具等當時奉勅令京城巧匠至中臺使百官諸學士監看令畫西國志六十卷圖有四十卷慧昱為外無好手就中臺憑匠范長壽裝畫像在都堂至六月七日夜至三更初像放五色光明徹照堂外有守堂人出外起止見堂上火出謂內失火驚走唱叫堂內當直官十人并兵士三十餘人為天熱並露身眠光普照身人人相見身體赤露驚起具服惟有一官姓石名懷藏素無信心但見外光看身純黑光照徹旦方歇其石懷藏發露自責盡誠悔過亦不見光照身得明及諸院官人兵士等聞喚見光並來看之聞見之者並皆發心盡行齋戒諸官人等皆畫一本至家供養

　　辯正記陳元範妻張氏精心奉佛恆願自作一金像終身供養有願莫從專心日久忽有觀世音金像連光五尺現高座上眾歎其精感所致

　　唐書狄仁傑傳武后將造浮屠大像度費數百萬官不能足更詔天下僧日施一錢助之仁傑諫曰工不役鬼必在役人物不天降終由地出不損百姓目將何求今邊陲未寧宜寬征鎮之徭省不急之務就令雇作以濟窮人既失農時是為棄本且無官助理不得成既費官財又竭人力一方有難何以救之后由是罷役

　　張廷珪傳廷珪河南濟源人慷慨有志尚第進士補白水尉舉制科異等累遷監察御史按劾平直武后稅天下浮屠錢營佛祠於白司馬坂作大像廷珪諫以為傾四海之財殫萬民之力窮山之木為塔極冶之金為像然猶有為之法不足高也填塞澗穴覆壓蟲蟻且巨億計工員窮寠驅役為勞饑渴所致疾疹方作又僧尼乞匄自贍而州縣督輸星火迫切鬻賣以充非浮屠所謂隨喜者今天下虛竭蒼生彫敝謂宜先邊境寶府庫養人力后善之召見長生殿賞慰良厚因是罷役

　　李嶠傳長壽三年嶠為成均祭酒平章事武后將建大像於白司馬坂嶠諫造像雖俾浮屠輸錢然非州縣承辦不能濟是名雖不稅而實稅之臣計天下編戶貧弱者眾有賣舍帖田供王役者今造像錢積十七萬緡若頒之窮人家給千錢則紓十七萬戶饑寒之苦德無窮矣不納

　　太平廣記唐神龍年中襄陽將鑄佛像有一老姥至貧營求助施卒不成姥有一錢則為女時母所賜也寶之六十餘年及鑄像時姥持所有因發重願投之爐中及破爐出像姥所施錢著佛胷臆因磨錯去之一夕錢又如故僧徒驚異錢至今存焉

　　吳地記般若臺晉穆侯何曾置內有水池石橋銅像一軀高一丈六尺高士戴顒建唐景龍二年有神光現數日不歇奉敕改神景寺東北有般若橋因寺而名

　　太平廣記婺州開元寺門有二金剛世稱其神鳥雀不敢近疾病祈禱者累有驗往來致敬開元中州判司於寺門樓上宴會眾人皆言金剛在此不可一人曰土耳何能為乃以酒肉內口須臾樓上雲昏電掣既風且雷酒肉飛揚眾人危懼獨汙金剛者拽出樓外數十丈而震死

　　舊唐書元宗本紀天寶三載四月勅兩京天下州郡取官物鑄金銅天尊及佛各一軀送開元觀開元寺宋高僧傳釋慧雲往報成寺發願摹寫彌勒像舉高一丈八尺募人出赤金於時施者委輸逡巡若丘阜矣遂振橐籥程巧工一鑄克成相好奇特迨景雲元年雲於寺東廊南隅造別殿安聖容太極元年五月十三日改元延和是歲刑部尚書王志愔為採訪使至浚郊宣勅應凡寺院無名額者並令毀撤所有銅鐵佛像收入近寺雲移所鑄像及造殿宇門廊猶虧綵繢遇新勅乃輟工雲於彌勒像前泣淚焚香重禮告曰若與此有緣當現奇瑞策悟羣心少頃像首上放金色光照耀天地滿城士庶皆歎希有是時生謗毀者隨喪目又有舌腫一尺許者遠近傳聞爭來瞻禮捨施如山乃全勝槩像坐垂趺人觀稽顙涉惡報者雲望像為其悔過斯須失明者重視舌卷者能言皆願為寺之奴持鐘掃地也

　　尚書故實鄭廣文作聖善寺報慈閣大像記云自頂至頤八十三尺額珠以銀鑄成虛中盛八石

　　聖善寺銀佛天寶亂為賊截將一耳後少傳白公奉佛銀三鋌添補然不及舊者會昌拆寺命中貴人毀像收銀送內庫中人以白公所添鑄比舊耳少銀數十兩遂詣白公索餘銀恐涉隱沒故也又云張林說毀寺時分遣御史檢天下所齊寺及收錄金銀佛像有蘇監察者巡覆兩街諸寺見銀佛一尺已下者多袖之而歸謂之蘇枉佛或問溫庭筠將何對好遽曰無以過密陁僧也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十四卷目錄

　　佛像部紀事三

　　佛像部雜錄

　　佛像部外編

神異典第九十四卷

　　佛像部紀事三

　　唐書劉元佐傳元佐為汴宋節度使汴有相國寺或傳佛軀汗流元佐自往大施金帛于是將吏商賈奔走輸金錢惟恐後十日元佐敕止籍所入得巨萬因以贍軍其權譎類若此

　　酉陽雜俎常樂坊趙景公寺寺有小銀像六百餘軀金佛一軀長數尺大銀像高六尺餘古樣精巧

　　觀音堂在寺西北隅建中末百姓屈儼患瘡且死夢一菩薩摩其瘡曰我住靈華寺儼驚覺汗流數日而愈因詣寺尋撿至聖畫堂見菩薩一如其覩傾城百姓瞻禮儼遂立社建堂移之

　　聖畫堂中構大枋為壁設色煥縟本邵武宗畫不知何以稱聖據西域記菩提樹東有精舍昔婆羅門兄弟欲圖如來初成佛像曠歲無人應召忽有一人自言善畫如來妙相但要香泥及一燈照室可閉戶六月終怪之餘四日未滿遂開戶已無人矣唯右膊上工未畢蓋好事僧侈此說也堂中有于闐鍮鉐立像甚古

　　道政坊寶應寺韓幹藍田人少時常為貰酒家送酒王右丞兄弟未遇每一貫酒漫遊幹常徵債於王家戲畫地為人馬右丞精思丹青奇其意趣乃歲與錢二萬令學畫十餘年今寺中釋梵天女悉齊公妓小小等寫真也寺有韓幹畫下生幀彌勒衣紫袈裟右邊仰面菩薩及二獅子猶入神

　　長樂坊安國寺彌勒像法空自光明寺移來未建都時此像在村蘭若中往往放光因號光明寺寺在懷遠坊後為延火所燒惟像獨存法空初移像時索大如虎口數十牛曳之索斷不動法空執爐依法作禮九拜涕泣發誓像身忽嚗嚗有聲迸分竟地為數十段不終日移至寺焉

　　利涉塑堂元和中取其處為聖容院遷像廡下上忽夢一僧形容奇偉訴曰暴露數日豈聖君意耶及明駕幸驗問如夢即令移就堂中側施帳帷安之

　　成都寶相寺偏院小殿中有菩提像其塵不集如新塑者相傳此像初造時匠人依明堂先具五藏次四肢百節將百餘年纖塵不凝焉

　　崇義坊招福寺西南隅僧伽像從來有靈至今百姓上幡繖不絕先是寺奴朝來者常續明塗地數十年不懈李某為尹時有賊引朝來吏將收捕奴不勝其冤乃上鐘樓遙啟僧伽而碎身焉恍惚間見異僧以如意擊曰無苦自將治也奴覺奴跳下數尺地一毛不損囚聞之懊悔自服奴竟無事

　　西域佛金剛座有標界侗觀自在像兩軀國人相傳菩薩身沒佛法亦盡隋宋已沒過胷臆矣

　　健馱邏國石壁上有佛像初石壁有金色蟣大者如指小者如米齧石壁如雕鑴成立佛狀

　　孫覿智積菩薩殿記梁天監中以吳王館娃宮故地為靈巗寺寺成有異僧負鉢囊以入憩殿廡下長身黧面梵相奇古其徒莫之省夜半索筆墨自圖其像於殿之東北壁而去黎明不知所在眾始驚異之居無幾有胡僧顧見其畫惜曰此西土智積菩薩像也何為在此於是道俗奔走來觀稽首歸依如師出世唐宰相陸象先吳人也有弟失其名得危疾國醫不能療一日有僧扣門問疾象先引至臥內僧索杯水噀之一噀而病良已象先驚謝出金帛數牀弗受顧謂其弟曰我靈巖僧它日還吳來過我遂去不復見其年象先弟入尚書為郎觀察桂管道吳中趨靈巖如約問僧所舍無有逼從寺僧求之亦非是方悵然欲還俄見壁間所畫像肖焉如言如笑如見師友驚喜亟拜施錢五十萬修供作佛事徘徊數日而後去太平廣記岐陽許文度唐太和中僑居岐陽郡後以病熱近月餘一日臥於榻若沈醉狀後數日始寤初文度夢有衣黃袍數輩與俱行田野四望間迥然無鷄犬聲且不知幾百里其時天景曛晦愁思如結有黃袍者謂文度曰子無苦夫壽之與夭固有涯矣雖聖人安能逃其數文度忽悟身已死恐甚又行十餘里至一水盡目無際波若黑色杳不知其深淺黃衣人俱履水而去獨文度懼不敢涉已而有二金人皆長五寸餘奇光皎然自水上來黃衣者望見金人沮色震慄即辟易馳去不敢偷視二金人謂文度曰汝何為來地府中我今挈汝歸生途慎無恐文度懼稍解因再拜謝之於是金人與文度偕行數十里俄望見里門喜不勝忽聞有厲聲呼文度者文度悸而醒見妻子方泣于前且奇且嘆而羸憊不能運支體故未暇語其事後旬日疾少間策而步于庭忽見二金人皆長五寸餘在佛舍下即昔時夢中所見者視其儀狀無毫縷之異心益奇之始以其事告于妻妻曰昨者以君病且亟妾憂不解然常聞釋氏有救苦之力由是棄資玩鑄二金人之像每清旦常具食祭之自是君之苦亦瘳除蓋其力也文度感二金人報效之速不食生牢常閱佛書因盡窮其指歸焉

　　因話錄漢州開元寺有菩薩像自頂及焰光坐趺都是一段青石潔膩可愛雕琢極工高數尺會昌毀寺時佛像多遭摧折刓缺惟此不傷絲毫及再立寺寺僧振古寶而置放西廊余與京大德知元法事西川從事楊仁贍同謁楊深釋氏好古之士也瞻敬彌日元心精識多聞話其本末云先是匠人得此石異之虔心鑴刻殆忘食寢有美女常器食給之其人運思在像都無邪思久之怠而妄心生女乃不至饑渴既逼兼毒厲匝體遂悟是天女因焚香叩首悔謝切至女復來其病立愈而像即成亦嘗有記錄因毀寺失其傳焉寺今再立矣

　　佛祖統紀唐武宗會昌毀寺二僧負東林文殊像藏錦繡谷峰頂寺復訪像不獲忽圓光涌於空表自是峰頂天池常見聖燈百千文殊出沒

　　山西通志太子寺在平遙縣內敬義坊隋開皇間建名寶昌寺後改名修念中有淨梵王太子像氣韻如生世傳安生所塑實為真容會唐武宗大毀佛寺有穎上人者以像匿南河壖坎崖至大中復興其宇以置像始名曰太子寺

　　嚴州府志柵源院有聖像鄉民歲時旱暵不待暴尪禱必獲應又曰院壁得咸通十三年沙門師魯書武宗詔毀天下佛寺聖像巋然曾不焦壞洎像教復興吳人三璿得之於山塢泥潦中相好儼然蓋彰是教之不可泯如此

　　靈應錄有邸嫗鋤桑拾得一銅觀音像剜壁作穴安之每有食饌不惟蔬蓛魚肉之類皆將供養嫗有子時在潘葑軍前日夕祝之保其安寧其子當陣之際倒於草間聞背上連下三劍似擊銅器聲戰罷起看身上竝無所痕其母此日見銅像落在地背上有三刃痕罔知其由至子回說其事方知神助爾

　　玉堂閑話釋氏因果時有報應近歲有一男子既貧且賤於上吻忽生一片贅肉如展兩手許大下覆其口形狀醜異殆不可言其人每饑渴則揭贅肉以就飲啜頗甚苦楚或問其所因則曰少年無賴曾在軍伍常於佛寺案下同火共刲一羊分得少肉旁有一佛像於上吻間置之不數日嬰疾遂生此贅肉焉

　　蘇州府志西小湖天台教寺即觀音教院唐乾符間有沈香觀音像浮湖而來諸寺院迎之不可得西小湖寺僧迎得之像上有水滴路皆生旱蓮至寺有草少許繞像棄之池中即生重臺蓮花後人殺犬污其池花不復生

　　畫墁錄黃巢入長安苦王孝之難僖宗再狩近轂之民爭入攘寶貨惟豳民取佛至今雖民家充滿其工緻精采非今人之作也環州有肅宗引駕佛坐像崇丈餘精彩照人旁視可畏土人云國初欲置之京千人不能舉每有軍事則守臣致告

　　太平廣記唐東蜀大聖院有木像製度瓖異耆老相傳云頃自荊湘沂流而上歷歸峽等郡郡人具舟楫取之千夫牽挽不至岸至渝州人焚香祈請應聲而往郡守及百姓遂搆大聖院安置之東川有牙將者其子常瘖忽一日畫地告其父曰某宿障深重被茲業病聞大聖院神通欲捨身出家依止供養冀消除罪根耳父許之由是虔潔焚修夙夜無怠經數載倏爾能言吭音清辯超於羣輩復有跛童子者覩茲奇異發願於大聖院終身苦行懺悔求福未逾朞歲忽能起行筋骨自伸步驟無礙事悉具本院碑殿有東廡見有瘖僧跛童子二畫像竝存焉

　　唐蒲州普濟寺釋道積河東安邑縣人也博通經教洞明元旨河東英俊莫與同風先是沙門寶澄於普濟寺創營大像百丈功願未終而卒耆艾請積繼之積受眾勤請廣行緣化槐檀十遷而大像成就道俗慶賴感徹人天初積受請之夕夢二獅子於大像側連吐明珠相續不絕既寤歎曰獸王自在則表法流無滯寶珠自涌又驗檀施不窮宜運潛符徵效斯在即命工匠圖所夢於彌勒大像前今猶存焉

　　觀音持驗唐桃林令韓光祚攜家之官途經華山廟下車謁焉入廟而愛妾暴死令巫請於神巫言三郎欲取汝妾既請且免至縣終當取之光祚到任乃召金工為妾鑄金為觀世音像求免此難五日妾復暴卒半日方甦云適華山府君備車騎來迎出門有一僧金色遮其前車騎畏不敢過因之散去光祚由是益信內教

　　宋高僧傳釋窺基生常勇進造彌勒像對其像日誦菩薩戒一遍願生兜率求其志也乃發通身光瑞爛然可觀復於五臺造玉石文殊菩薩像寫金字般若經畢亦發神光焉

　　釋不空師事金剛智三藏欲求學新瑜伽五部三密法涉於三載師未教詔空擬迴天竺師夢京城諸寺佛菩薩像皆東行寐寤乃知空是真法器遂允所求授與五部灌頂護摩阿闍棃法及毗盧遮那經蘇悉地軌則等盡傳付之

　　山西通志文殊寺即菩薩頂真容院唐僧法雲自建殿堂擬塑聖像有塑士安生不知何來請言聖儀容曰大聖德相我何能言相與懇禱求現聖容七日忽光中見文殊像遂圖模塑成因名

　　五代史周世宗本紀世宗即位之明年中國乏錢乃詔悉毀天下銅佛像以鑄錢嘗曰吾聞佛說以身世為妄而以利人為急使其真身尚在苟利於世猶欲割截況此銅像豈有所惜哉由是羣臣皆不敢言

　　隨手雜錄柴世宗銷天下銅像以為錢真定像高大不可施工有司請免既而北伐命以砲擊之中佛乳竟不能毀未幾世宗癰發乳間而殂

　　括異志周世宗毀銅佛像曰佛教以頭目髓腦有利於眾生尚無所惜寧復以銅像為愛乎鎮州大悲銅像甚有靈應擊毀之以斧鉞自胷鑱破其後世宗北征疽發胷間咸以為報應云

　　宣驗記史雋有學識奉道而慢佛常語入云佛是小神不足事也每見尊像恆輕誚之後因病脚攣種種祈福都無效驗其友人趙文謂曰經道福中第一可試造觀音像雋以病急如言鑄像像成夢觀音果得差

　　吳郡人沈甲被繫處死臨刑市中日誦觀音名號心口不息刀刃自斷因而被放一云吳人陸暉繫獄分死乃令家人造觀音像冀得免死臨刑三刀其刀皆折官問之故答云恐是觀音慈力及看像項上乃有三刀痕現因奏獲免

　　宋史五行志乾德六年正月簡州普通院毗盧佛像自動

　　佛祖統紀太平興國七年深州奏陸澤縣人王緒牧牛田中見一白兔逐之入土穴中探穴得石佛五十軀制度奇古長皆尺餘勅就邑寺奉安像常放白光宋史五行志天聖元年三月庚辰涪陵縣相思寺夜有光出阿育王塔之舊址發之得金銅像三百二十七

　　浙江通志保壽寺在臨海縣東南七里有三目觀音像舊傳天聖初有一木泝潮而至泊於院山浮圖之下時見異光僧惟諒遂以為像奉安日剨然有聲視其目自裂為三極靈感禱雨祈嗣皆有應驗故禱者益眾誕日尤甚

　　蔣氏日錄寶聖石佛院在嘉興縣東南唐至德二年於寺基掘石佛四軀至今見存天聖中賜名寶聖人但呼石佛寺

　　蘇州府志光福講寺在鄧尉山龜峰下宋康定元年大旱士民感銅觀音像靈爽迎奉入城祈雨輒應尋失復得之

　　淨土晨鐘宋文潞公諱彥博守洛陽日嘗致齋往龍山寺禮佛入殿忽見像壞墜地略不加敬有僧詰之公曰像既壞矣瞻仰何益僧云像無新故道不生滅公聞之有省作禮而出

　　夢溪筆談菜品中蕪菁菘芥之類遇旱其標多結成花如蓮花或作龍蛇之形此常性無足怪者熙寧中李賓客及之知潤州園中菜花悉成荷花仍各有一佛坐於花中形如雕刻莫知其數暴乾之其相依然或云李君之家奉佛甚篤因有此異

　　宋史五行志元豐元年邕州佛像動搖初像動夏人入寇又動而州大火其後儂智高叛復動於是知州錢師孟投其像於江中

　　石林詩話元豐間嘗久旱不雨裕陵禁中齋禱甚力一日夢有僧乘馬馳空中口吐雲霧既覺而雨大作翌日遣中貴人尋夢中所見物色於相國寺三門五百羅漢中第十三尊像彷彿即迎入內視之正所夢也王丞相禹玉作喜雨詩云良弼為霖辜宿望神僧作霧應精求元叅政厚之詩云僊驥吐雲穿仗下佛花吹雨匝天流蓋記此相國寺羅漢本江南李氏時物在廬山東林寺曹翰下江南盡取其城中金帛寶貨連百餘舟私盜以歸無以為之名乃取羅漢每舟載十許尊獻之詔因賜於相國寺當時謂之押載羅漢云

　　玉照新志按九域志都督府遂州為遂寧郡武信軍節度使元豐八年陛下初封遂寧郡王紹聖元年復以遂寧郡王出閣與蘇潤二州時同而事均緣本州遂寧縣元符二年縣下慧明院秋冬間忽觀佛像五次出現父老咸曰遂寧佛出越三年奉陛下即位此其祥兆乞改府額詔升為遂寧府

　　高麗錄梅岑舊云梅子真棲隱之地故得此名有履痕在石橋上其深麓中有蕭梁所建寶陀院殿有靈感觀音昔新羅賈人往五臺刻其像欲載歸其國暨出海遇焦舟膠不進乃還置像於焦上院僧宗岳者迎奉於殿自後海舶往來必詣祈福無不感應吳越錢氏移其像於城中開元寺今梅岑所尊奉即後來所作也崇寧使者聞於朝賜寺新額歲度緇衣而增飾之

　　墨莊漫錄襄陽天僊寺在漢江之東津去城十里許正殿大壁畵大悲千手眼菩薩像世傳唐武德初寺尼作殿求良工圖繪有夫婦擕一女子應命期尼以扃殿門七日乃開至第六日尼頗疑之乃闢戶閴其無人有二白鴿飜然飛去視壁間聖像已成相好奇特非世工所能獨其下有二長臂結印手未足乃二鴿飛去之應也郡有畵工武生者獨能模傳其本大觀初有梁寬大夫寓居寺中心無信向頗輕慢之武生云菩薩之面正長一尺寬以為誕必欲自度之乃升梯欲以足加菩薩面忽梁間有聲如雷寬震悸而墜損其左手僧教寬悔過自懺後葳餘方如舊

　　茅亭客話張光贊者金水石城山張羅漢之裔也以善畵羅漢因以名之每於寺觀糚畵功德多歷春夏隨僧飲食其性謹慤守道不移如是五十餘年人皆敬重之甲午歲為賊所執迫令引頸凡數劍而頸不斷遂於積屍中臥至夜央見一老僧曰汝生糚功德用心吾來救汝言訖開目無所苦焉至今頸上劍瘡猶在

　　新都縣四眾院僧有臥像一軀蓋生於石手足頭面衣紋纖介青黃色隱起狀若雕刻豈知胚混偶然成形乎

　　太平廣記魯郡任城野黃山瑞像蓋生於石狀如胚混焉昔有採梠者山中見像因往祈禱如願必得由是遠近觀者數千人知盜官恐有姦起因命石工破山石輦瑞像致之邑中大寺門樓下於是邑人於寺建大齋凡會數千人齋畢眾散日方午忽然大風黑雲覆寺雲中火起電擊門樓飛雨河注邑人驚曰門樓災矣先是僧造門樓高百餘尺未施丹雘而樓勢東傾以大木撐之及雨止樓已正矣蓋鬼神以像故而共扶持焉

　　談圃喬執中未過省時父竦素事普照像甚嚴日夕禱之夜夢一紫衣僧至堦前指庭之東見日初出甚近而光明不可正眎後英廟登極遂中第御名從日也

　　畫墁錄許下西湖有觀音堂昔乃四門亭子常有大蛇居之民不敢近其後改置此像蛇不復出像乃慈光獻法容云

　　老學庵筆記翟公巽叅政靖康初召為翰林學士過泗州謁僧伽像見鬚忽涌出長寸許問他人皆不見怪之一僧在旁曰公雖召還恐不久復出公扣之曰鬚出者須出也果驗

　　佛祖統紀建炎四年二月丙子虜兵退初杭人以時方兵旱迎上竺大士於郡中法慧寺侍香火者道元慮至求索舉藏於井取他像置行殿虜還自四明再犯杭州果詰問大士所在徑取之去并驅道元行元默哀禱夜至許村若有人導之者遂得逸歸告於郡時虜焚其城不知井所在忽聞金石聲就求之獲井出像

　　宋史五行志紹興二年宣州有鐵佛像坐高丈餘自動迭前迭卻若傴而就人者數日既而郡有火火氣盛金失其性而為變怪也

　　溫州戒福寺銅佛像頂珠自動光彩激射經日不少停數日火作寺焚

　　蘇州府志淨信講寺宋寶慶間里人譚思建僧道嵩開山鑿井得木佛耳號佛耳泉

　　貴耳集浮光未破之前開城濠得一鐵坐佛高三丈城東元有鐵佛寺其僧請歸本寺百餘軍輿之不動軍帥禱之許以草創小寺安奉只用三五十輩小兒輿之即行後羌老巫媼奉事凡有病告者飲佛水即安端平四年韃圍城砲聲震天鐵佛為之撼戰後韃攻定城韃人以砲坐罩鐵佛於其下光州遂失左傳云國將興聽於人國將亡聽於神即此意也

　　冷齋夜話予往臨川景德寺與謝無逸輩升閣得禪月所畵十八應真像甚奇而失第五軸予口占嘲之曰十八應聞解唾根少叢羅漢亂山門不知何處邏齋去未見雲堂第五尊明日有女子來拜敘曰兒南營兵妻也寡而食素夜夢一僧來言曰我本景德僧因行失隊煩相引歸寺可乎既覺而鄰家要飯入其門壁間有畵僧形狀了然夢所見也時朱世英守臨川異之使迎還為閣藏之予方少年時羅漢且畏予嘲及其老也如梵吉者亦見侮可怪也

　　齊東野語雲川南景德寺為南渡宗子聚居之地大殿皆欏木為之經數百年略不欹傾俗傳以為神匠所為佛像尤古咸淳辛未三月火忽起自佛腹其中藏經數百卷多五代及國初時人手寫皆硾碧紙金銀書間有舍利珠玉金銀錢之類多為宗子所得嘗見一僕得金銀書心經一囊凡十卷長僅二寸卷首各繪佛像亦頗極精妙後經笥一旦遂空亦竟莫知火起之由豈釋氏所謂刧火者乎

　　韋居聽輿蘇州承天寺西簾後普賢院有神曰盤溝大聖神濟州盤溝民沈翁父業塑尤工翁死媼語其子我不作福汝父以貧喪奈何因發願飯僧詰朝即有來者自是不輟以及一紀或於別次謝其不倦且叩所業出一把粟受其子曰以是塑佛像像置一粒於中有禱者擎出祝吉則拜凶則否一粒取錢一百二十日售數人毋使移請若所禱輒之於家其像常州無錫徐侍郎梓官濟得以歸後入承天供奉無間也閱歲已百靈響如昔光帝嘗宣像入內賜僧牒二其像為聖相高可尺許製甚朴而神采欣悅如生他塑者莫比

　　行營雜錄嘉興精嚴寺大剎也僧造一殿中塑大佛詭言婦人無子者祈禱於此獨寢一宵即有子殿門令其家人自封鎖蓋僧於房中穴地道直透佛腹穿頂而出夜與婦人合婦人驚問則云我是佛州人之婦多陷其術次日不敢言

　　癸辛雜識丙子北師自蘇入杭道由東遷有道人結茅岸傍備水飲以施行者化緣募鑄觀音銅像積久成相好端嚴晨夕奉事聞師至歎曰一死無恨所惜此像兵火不保耳夜夢大士告曰吾何所慮恐汝不免蓋汝前生曾殺人今來者正宿冤也明日有三騎過山其前二人衣紅後一人衣白者是已汝可迎之以請死無所逃也至期所見無異其人詫曰人皆避匿獨爾敢耳執之至菴索其散花具以夢告且曰我若厚藏豈不能為性命計其人感悟遽釋之且有所贈曰吾與汝解冤結竟以獲免

　　佛祖綂紀尼道爰丹陽人先於諸寺造大像七軀務極精麗又冶金銅造無量壽佛像忽於眉間放大光明地皆金色像與爰記曰汝捨此身必生我國即於像前端坐而化

　　陶朱雜錄真臘國東池在城東一里中有石塔石塔之中有臥銅佛一軀臍中常有水流北池在城北五里中有金方塔一座石屋數間金獅子金佛銅象銅牛銅馬之屬皆有之

　　誠齋雜記真臘有石塔塔中一銅臥佛臍中常有水流味如中國酒易醉人

　　蘇州府志永慶教寺在河陽山梁大同二年侍御史陸孝本捨宅建宋賜名大福寺尋改今額相傳有僧肉身泛海而來狀貌奇古僧徒迎置於寺因以膠漆靈應多驗

　　萬壽禪寺後基地僧通泉依銀杏三株構講堂重門閟宮奉善財伽藍二像挈其徒元炯道因居之稱萬壽善財院申時行撰碑銘相傳善財係宋時菩薩自塑翹指示異

　　廬山後錄西林寺佛像獨被冠纓

　　金史五行志太宗天會九年七月丙申上御西樓聽政聞咸州所貢白鵲音忽異常上起視之見東樓外光明中有像巍然高五丈許下有紅雲承之若世所謂佛者乃擎跽修虔久之而沒

　　元史阿尼哥傳阿尼哥者尼波羅國人也其國人稱之曰八魯布幼敏悟異凡兒稍長誦習佛書期年能曉其義同學有為繪畵糚塑業者讀尺寸經阿尼哥一聞即能記長善畵塑及鑄金為像中綂元年命帝師八合斯巴建黃金塔於吐蕃尼波羅國選匠百人往成之得八十人求部送之人未得阿尼哥年十七請行眾以其幼難之對曰年幼心不幼也乃遣之帝師一見奇之命監其役明年塔成請歸帝師勉以入朝乃祝髮受具為弟子從帝師入見帝視之久問曰汝來大國得無懼乎對曰聖人子育萬方子至父前何懼之有又問汝來何為對曰臣家西域奉命造塔吐蕃二載而成見彼土兵難民不堪命願陛下安輯之不遠萬里為生靈而來耳又問汝何所能對曰臣以心為師頗知畵塑鑄金之藝帝命取明堂針灸銅像示之曰此安撫王𮖹使宋時所進歲久闕壞無能修完之者汝能新之乎對曰臣雖未嘗為此請試之至元二年新像成關鬲脉絡皆備金工歎其天巧莫不愧服凡兩京寺觀之像多出其手為七寶鑌鐵法輪車駕行幸用以前導原廟列聖御容織錦為之圖畵弗及也有劉元者嘗從阿尼哥學西天梵相亦稱絕藝元字秉元薊之寶坻人始為黃冠師事青州把道錄傳其藝非一至元中凡兩都名剎塑土範金摶捖為佛像出元手者神思妙合天下稱之其所為西番佛像多祕人罕得見者元官為昭文館大學士正奉大夫祕書卿以壽終摶捖者漫帛土偶上而髹之已而去其土髹帛儼然成像云

　　輟耕錄劉元字秉元其藝非一而獨長於塑至元七年世祖建大護國仁王寺嚴設梵天佛像特求奇工為之有以元薦者及被召又從阿尼哥國公學西天梵相神思妙合遂為絕藝所謂摶換者昔人嘗為之至元尤妙摶換又曰脫活京師語如此

　　今杭州之上天竺寺觀音像長不盈五尺而疊著靈異官民信奉甚恭凡旱潦禱之必應嘗考釋氏紀錄云後晉天福己亥僧道翊一夕見山間光明往視之得奇香木命良工刻成觀世音菩薩像白光煥發繼以晝夜後漢乾祐戊申有僧從勳以古佛舍利置毫相中舍利時現冠頂宋咸平庚子浙西自春徂夏不雨給事中知杭州張去華率僚屬具幡蓋鼓吹迎禱于梵天寺繼時霪雨四境沛足如此則自有像已四百餘年其所由來遠矣

　　元史卜魯罕皇后傳卜魯罕皇后伯岳吾氏駙馬脫里思之女元貞初立為皇后成宗多疾后居中用事大德之政人稱平允皆后處決京師刱建萬寧寺中塑祕密佛像其形醜怪后以手帕蒙覆其面尋傳旨毀之

　　英宗本紀至治元年十二月乙丑置中瑞司冶銅五十萬斤作壽安山寺佛像

　　泰定帝本紀泰定三年七月幸大乾元寺勅鑄五方佛銅像

　　古杭雜記淨慈寺乃祖宗功德院側有五百尊羅漢別創一田字殿安頓裝塑雄偉殿中有千手千眼觀音一位尤為精製其第四百二十二位阿濕毗尊者獨設一龕用黃羅為幕幕之傍置籤筒一座其像側身偃蹇斜目覷人而笑臨安婦人祈嗣者必詣此炷香默禱以手摩其腹云有感應日積月久汗手加於泥粉之上其腹墨光可鑒邪說誣民如此又假此以為題化之端斂掠民財不可勝計其無忌甚矣

　　松江府志至正元年閏五月一日華亭修竹鄉四十三保朱謝里民家竹林中忽見大士一身從地涌出質類芝菌形如雕琢光彩照人數百里中一時傾動即其地立大悲閣

　　蘇州府志吳縣報恩寺有不染塵觀音殿淳祐間建鉅閣七楹塑釋迦臥像於中宋張即之書華嚴性海四字皆徑丈人因稱臥佛寺元至正間張士誠改釋迦臥像為立像明初德巖僧仍易為臥像

　　燕山叢錄香河鐵佛寺舊有鐵佛像高丈餘元至正中佛見夢於僧曰吾緣法不當住此將辭汝去僧以鐵鎖鎖佛臂一夕竟移去東光寺獨鎖臂存至今為僧供養

　　樂郊私語金粟寺有康僧會身像余於至正癸巳始得頂禮明年春余以伯兄見背到寺禮懺復與潘廣文澤民檢發唐代所書三藏然零落過半惟華嚴法華楞嚴寶積維摩長阿含及諸律論之半猶完整不壞翻閱踰旬忽於晡時禮佛像眉間有光須臾光若白線嫋嫋而出盤繞華蓋而上余遂鳴鐘聚僧稱佛名號禮拜讚頌至暮而光復從眉間收攝人人歎為稀有澤民因作放光記紀其事

　　畿輔通志勝樂寺在欒城縣東西陳村內有立石佛像三尊相傳為自來者明洪武中建

　　蘇州府志寶積教寺在黃土塔橋東明初有異僧投宿殿廡次早不知所往見東西二壁畫羅漢四大軀筆法類貫休從此寺中僧徒多不過四人

　　學佛考訓明洪武初武林翁祥卿得一圓石大可六七寸上現觀音大士莊嚴寶相坐寶蓮花善才童子合爪侍側

　　嚴州府志桐廬華林寺舊有水墨羅漢十八幅形模奇古凡視之初則隱隱然久之漸明可挹嬉怒憂寐其狀不一宛然如生世稱僊筆相傳世有自矜其技者寺僧延之乃獨坐一樓謝接談惟令日供飲食既洽旬僧疑而瞰之見其盆水自照自圖始及半身覺而絕筆遂盥其手棄其水於地泉迸出今香泉池是也不別而遁收其所遺得羅漢十六幅半至李唐時一僧全其半而續其一筆法精妙絕似釋家以為畫者後身或云僧貫休有盜者利重貲竊而鬻於杭即託夢以指示僧追而歸後中貴曰三寶者威脅持去將渡江風逆於晝夜則夢數千僧人驅其登高陟險神思不寧懼而醮祭還之弘治丙辰寺僧違戒行忽一夕主僧夢羣僧負擔相率辭去越三日罹於火遂煨燼無存

　　山西通志柏林寺在代州晉王墓之側唐同光年莊宗建之以奉王香火院內傳遺像一軸共七人畫甚工明武宗過代持真像去摹像留寺中

　　明通紀嘉靖中命武定侯郭勛大學士李時禮部尚書夏言入看大善殿有金銀鑄像夷鬼淫褻之狀鉅細不下千百餘金函玉匣藏貯名為佛骨仙頭仙牙之類枯朽摧裂奇𠌯傀儡亦計不下千百片言請焚之草野不得凟留宮禁亦永杜愚民眩惑之端功德罔極有旨謂卿說得是朕思此物聽之者智曰邪穢而不欲觀愚曰奇異必欲奉之雖埋之將來必有竊穵以惑民可別議除言請將僊骨僊牙一切付之於火以滅其跡其金銀銅像亦併令燬銷實為千古稱快而萬代瞻仰者也奉聖旨是便著燬銷

　　涉異志台州城外數里有白塔觀音院初水濱人獲沉檀破為薪中有觀音小影遂刻像率眾建院侍奉忽院僧夢觀音告曰盍徙我置白塔頂詰旦僧徙像薄晚取之屹不動將集僧眾往取而院已煨燼矣像得不燬

　　諸寺奇物記祖堂幽棲寺有歷代祖師像黃貞甫膳部命工臨摹載歸天竺供養

　　靜福寺有水陸羅漢像乃西域所畫太監鄭和等攜至每夏間張掛都人士女競往觀之

　　觀音持驗明萬曆間包憑字信之嘉興人父為池陽郡守生七子憑最少贅平湖袁氏博學高才累舉不第留心二氏之教尤信持觀音經東過泖湖至一寺見殿後傾圮大士像淋漓露立即解橐中得十金授主僧修之僧告以功大銀少不能竣事復取布四疋衣七件益焉內紵褶新製僕請留憑曰但得聖像無恙雖裸體何妨僧垂淚云捨銀及衣布猶非難事只此一點誠心何可易得工完憑夢伽藍謂曰菩薩賜汝子孫享世祿矣後生子忭孫檉芳相繼登第

　　客越志普陀寺寺外有石浮圖七殿中白衣觀音沉香為軀坐大圓鏡中鏡大可尋丈

　　松江府志張將軍翼之山行晚歸見水面有光如燐怪而令人捫諸水底乃一石也旦視之方廣二尺七寸石中一大士像宛然緇白聚觀今迎供超果寺西方殿

　　趙文敏常寓金澤寺萬曆中修寺于藻井間得其所書梵典甚多又有葉姓者居寺側偶見羅漢背有一孔探之得金字金剛經一卷識者曰此子昂真蹟也以二十金買之葉乃悉破羅漢背取經忽暴卒

　　杭州府志雲居聖水寺因闢殿基得古井浚之得三石佛遂名三佛泉明萬曆間都閫某見井中有光掘得磁觀音像瑩然如玉建閣奉於寺

　　餘菴萬曆中地有銅佛夜湧祥光僧性敏發得其像因建在東里坊

　　九江府志阿育王文殊瑞像在東林寺即陶侃都督武昌時漁人網得於江中者遠公迎來東林後失萬曆末年遠法師塔堂中供四菩薩像文殊耳有蜂窠大梛和尚用指去之鏗然有聲洗之乃阿育王故像今建有瑞像閣

　　觀音持驗明福州南臺寺塑觀音像將毀其舊塑工林翁求歸事之後數月操舟入海舟壞而溺急呼觀音曰我嘗救菩薩菩薩寧不救我語訖身便自浮得一板乘之驚濤自天約行百餘里隨流入小浦中獲遺物一笥頗有所資而歸人以為觀音之助

　　明沈見泉祖游黎里羅重寺見後殿毀塌觀音首頂箬笠歎曰菩薩慈悲能與人智慧某願重修此殿求吾子孫有一二讀書者足矣歸謀之婦婦曰今有米數百石速易銀獨力完此功德可也不日棟宇法相煥然鼎新其孫堯中曾孫夢斗相繼登第

　　江寧府志明天啟二年中秋夜忽有銅像彌勒一尊端坐太平圩之東角及旦黃沙蔽天知縣譚經濟邑紳陳萬善即日往謁士民咸集譚見而異曰殆飛來佛耶命李自蕃建寺遂以飛來名

　　金剛持驗明湖州雙林鎮沈春郊者宦裔也妻費氏少寡織紡自饍持齋四十餘年供養三世佛像一軸檀香大士一尊晨昏功課必誦金剛經一卷持諸品呪念佛千聲寒暑不輟崇禎戊寅年其地疫癘盛行壻張世茂接氏往居其家止攜大士偕行佛像仍留舊居氏每日課誦回向注念虔切祝願此香直達佛所嗣母女相依迅速三載辛巳春氏所居樓忽空中香繞數日粉牆突現世尊三像莊嚴精妙畫工摹勒不及遠邇詫傳瞻禮日眾或以淨巾擦之色愈光明畿輔通志報國寺觀音窑變也像可尺寶冠綠帔瞑而右倚偃左膝膝承左手手梵字輪植右膝植右肘右腕支頤焉右倚不端坐者晏坐也右肘微鴻者肘屈植也準頰微偏右者支頤也維化身自定故非意匠所能識所敢攦指者

　　城隍廟之南齊簷小構者鷲峰寺以栴檀像應化集此緇素瞻禮無虛日寺遂以名像高五尺許寒暑晨昏不一色大抵近沉碧萬曆中慈聖大后始傅以金相傳為栴檀香木似木耳扣之若磬然者濡者石堅者金輕者髹漆柔可受爪者乃木鵠立上視後瞻若仰前瞻若俯衣紋水波骨法見其表左手舒而[袖-由+直]右手舒而垂肘掌皆微弓指微張而膚合三十二相中鵝王掌也

　　江南通志江寧府瓦官寺在府城西南隅內有晉義熈中獅子國所獻玉佛先有徵士載安道手製佛像五軀及顧長康維摩圖世號三絕

　　池州府志白衣庵奉白衣大士戊子六月大水蛟起本庵鐘下避水山巔者望見大士端坐水上順流直出至蘇家溝木商某獲送以歸毫不損折

　　松江府志方廣教寺有觀音像里人鄔氏得之海中嘗見夢於僧法元迎歸事之禱無不應至今祠焉

　　楊州府志天王寺內有吳道子畫觀音像極莊嚴被盜竊去渡江病作夜夢大士斥曰汝送我歸當不死盜懼復送還

　　河南府志鐵佛寺在宜陽縣白楊鎮西佛三尊中泥像左右二尊皆鐵鑄焉故名寺

　　雲南通志昔有彝人漁於蘭滄見木逆流視之乃觀音像遂奉於萬慶寺

　　佛像部雜錄

　　酉陽雜俎都下佛寺往往有神像鳥雀不污者鳳翔山人張盈善飛化甲子言或有佛寺金剛鳥不集者非其靈驗也蓋由取土處及塑像時偶與日辰王相相符也

　　又言相寺觀當陽像可知其貧富故洛陽修梵寺有金剛二鳥雀不集元魏時梵僧菩提達磨稱得其真像也

　　佛祖綂紀四月八日是佛生日人民念佛浴佛形像鷄肋編陳州城外有厄臺寺乃夫子絕糧之地今其中有一字王佛云是孔子像舊榜文宣王因風雨洗剝但存一王字而釋氏附會為一字王佛也其侍者冠服猶是顏淵之狀如杜甫之作十姨天下如是者不可勝數

　　汎舟錄佛窟崖高一丈五尺闊數倍水出其左或云自玉女潭來流而為澗石佛數身皆斷軀幹或云像出崖中土人神之多求嗣焉其毀之必以不驗也

　　佩楚軒客談欈李天聖寺有唐宣宗畫御題羅漢本竹窗二筆贊佛身曰金色蓋取其彷彿近似非真若人世之所謂金也天金天銀與世金世銀例美玉之於碔砆勝劣自判蓋天金尚未足以擬佛况世金耶其精粹微妙光瑩明徹自非凡眼所覩然不可不知如今之土木成像而飾之以金箔果以為佛之色相亦只如是則失之矣

　　續文獻通考李賢天順日錄曰予在學讀聖賢書知佛老為異端同類有掛其像者即斥其非以為名公鉅儒決不如此後居驗封造冡宰宅見正寢東嚴整一室疑必家廟問之則曰佛堂也不覺駭歎又以為文章名世者必不爾既而見石首先生庭中高掛一幅視之乃觀音像也不覺失笑嗚呼人其人火其書果誰望耶

　　清齋位置佛室內供烏絲藏佛一尊以金鏒甚厚慈容端整妙相具足者為上或宋元脫紗大士像俱可用古漆佛廚若香像唐像及三尊竝列接引諸天等像號曰一堂并朱紅小木等廚皆僧寮所供非居士所宜也

　　帝京景物略杭州上天竺觀音大士像晉天福中僧道翊見瑞光發澗得奇木刻之後漢乾祐中僧從勳自洛陽奉舍利安大士頂至宋建炎四年兀术入臨安高宗遜於海兀术聞佛像所在遂與玉帛圖籍盡航而北僧智完率徒以從至燕舍都城西南五里之玉河鄉建寺奉之此觀音寺也天順壬午土人權五修之成化丁酉僧德顯又修之因得石土中乃金大定十七年所刻載天會七年梁王徙像事甚悉今寺中所奉又非晉像矣

　　雲南山川志方丈山在鶴慶府城南一百里巍然峻拔山半有寺中有池深不可測水滴巖下如方響音昔蒙氏羅閣鳳㙇觀音像於壁故又名觀音山南詔名山凡十七此其一也

　　佛像部外編

　　佛國記佛上忉利天為母說法九十日波斯匿王思見佛即刻牛頭栴檀作佛像置佛坐處佛後還入精舍像即避出迎佛佛言還坐吾般泥洹後可為四部眾作法式像即還坐此像最是眾像之始後人所法者也佛于是移住南邊小精舍與像異處相去二十步祇洹精舍本有七層諸國王人民競興供養懸繒旛蓋散華燒香然燈續明日日不絕鼠銜燈炷燒花旛蓋遂及精舍七重皆盡諸國王人民皆大悲惱謂栴檀像已燒却後四五日開東小精舍戶忽見本像皆大歡喜共治精舍得作兩重遠移像本處

　　法苑珠林荊州佛像齊末元二年鎮軍蕭穎胄與梁高共荊州刺史南康王寶融起義時像行出殿外將欲下階兩僧見而驚喚乃廻入殿三年穎胄暴亡寶融亦廢梁天監末寺主道岳與一白衣淨塔邊草次開塔戶乃見像遶龕行道岳密禮拜不令洩言及大開堂像亦在坐梁鄱陽王為荊州屢請入城建大功德及感病迎之倍扛不起少日而薨

　　晉陶侃見文殊師利菩薩像送武昌寒溪寺隋末賊發眾僧四散有一老僧失名來辭瑞像像曰爾年老但住何得相捨遂依言住於時董道沖賊寇擾江州其徒入山覓財物執僧索金僧曰無可得乃以火炙僧曰徒受炙死穢臭伽藍何如寺外賊將出欲殺僧曰行年七十不負佛教待正念已申頸時可下刀賊然之已見申頸受刀即便下砍刀反刺心刃出於背羣賊奔怕東走至遠師墓於時天氣清朗忽有雲如蓋屯黑下布雷電四繞遂震霹靂賊死六人江州子女及以衣物多依山藏匿由是賊徒不敢入山江州郭下焚蕩略盡今在山東林寺重閣上武德中石門谷風吹閣北傾將欲射正施功無地僧乃祈請山神賜吹令正不久復有大風從北而吹閣還得如舊

　　酉陽雜俎睿宗初生含凉殿則天於殿內造佛寺有玉像焉及長閒觀其側玉像忽言爾後當為天子

　　續酉陽雜俎蜀郡有豪家子富擬卓鄭蜀之名姝無不畢致每按圖求麗媒盈其門常恨無可意者或言坊正張和大俠也幽房閨稚無不知之盍以誠投乎豪家子乃具籯金篋錦夜詣其居具告所欲張欣然許之異日謁豪家子偕出西郭一舍入廢蘭若有大像巋然與豪家子升像之座坊正引手捫佛乳揭之乳壞成穴如盌即挺身入穴因拽豪家子臂不覺同在穴中道行十數步忽覩高門崇墉狀如州縣坊正扣門五六有丸髻婉童啟迎拜曰主人望翁來久矣有頃主人出紫衣貝帶侍者十餘見坊正甚謹坊正指豪家子曰此少君子也汝可善待之予有切事須返不坐而去言已失坊正所在豪家子心異之不敢問主人延於堂中珠璣緹繡羅列滿目又有瓊杯陸海備陳飲徹命引進妓數四支鬟撩鬢縹若神仙其舞杯閃毬之令悉新而多思有金器容數升雲擎鯨口鈿以珠粒豪家子不識問之主人笑曰此次皿也本擬伯雅豪家子竟不解至三更主人忽顧妓曰無廢歡笑予暫有所適揖客而退騎從如州牧列燭而出豪家子因私於牆隅妓中年差暮者遽就謂曰嗟乎君何以至是我輩早為所掠醉其幻術歸路永絕君若要歸第取我教授以七尺白練戒曰可執此候主人歸詐祈事設拜主人必答拜因以練蒙其頭將𥌓主人還豪家子如其教主人投地乞命曰死嫗負心終敗吾事今不復居此乃馳去所教妓即共豪家子居二年忽思歸妓亦不留大設酒樂餞之飲既闌妓自持插開東牆一穴亦如佛乳推豪家子於牆外乃長安東牆堵下遂乞食方達蜀其家失已多年意其異物道其初始信貞元初事

　　隋帝嗜蛤所食數逾千萬忽有一蛤椎擊如舊帝異之寘几上一夜有光及明肉自脫有一佛二菩薩像帝悔不食

　　杜陽雜編文宗好食蛤蜊一日左右方盈盤而進中有擘之不裂者上疑其異乃焚香祝之俄頃自開中有二人形眉端秀體質悉備螺髻瓔珞足履菡萏謂之菩薩上遂置之於金粟檀香合以玉屑覆之賜興善寺令致敬禮至會昌中毀佛舍遂不知所在

　　樂善錄唐詢家因煑雞忽有火光出於釜中發蓋視之水面盡成五色有未產雞子其黃化為菩薩像袖手伸足眉目了然其白化為蓮花座詢家大駭誓不復食酒官衛敦禮驗之不誣遂上於府安撫張尚書屬譚篆為文以記之

　　墨莊漫錄崇寧二年三月一日衛州獲嘉縣民職氏殺猪祭神而民劉氏獵犬得其棄首骨銜之狺四日不食民使其子析之其左牡齒自中得肉如拇諦視之如來像也髻有珠如粟瞑目跏趺瞳子隱然莊嚴畢具觀者萬人晁載之伯宇嘗記其事晁無咎又作贊以稱歎之政和丁酉予侍親在真州時慈受禪師懷深住持資福寺一日深老謂先君曰近赴村落富人家齋見羣犬爭銜囓一牛脛骨甚狂噬相嗾不已村人持梃驅逐亦竟不去眾頓異因奪而破之其中血髓已堅凝如玉自成一菩薩形衣紋瓔珞相好奇特雖雕琢有所不及其家乃取去藏之此與職氏齒事極相類

　　佛祖統紀大觀元年詔將作監李遇往啟聖院移釋迦栴檀像置御容殿輿像已至而朵殿橫梁低不可度眾方懼像忽斂肩俛首輿竟度無礙上下為之鼓舞上嘗聞太后禮像於足下度線翼旦上幸寺焚香令小璫持紙度像足眾失聲曰過矣上益嘉歎

　　輟耕錄京師栴檀佛以靈異著聞海宇王侯公相士庶婦女捐金莊嚴以丐福利者歲無虛日故老相傳云其像四體無所倚著人君有道則至其國國初時尚可通一綫無礙今則不然矣按翰林學士程鉅夫瑞像殿碑刻云釋迦如來初為太子生七日母摩耶棄世生忉利天佛既成道思念母恩遂昇忉利天為母說法優填國王自以久失瞻仰於如來欲見無從乃刻栴檀為像目揵連尊者慮有闕陋躬以神力攝三十二匠昇忉利天諦觀相好三返乃得其真既成國王臣民奉之猶真佛焉及佛自忉利天復至人間王率臣庶同往迎佛此像騰步空中向佛稽首佛為摩頂授記曰我滅度千年之後汝從震旦廣利人天由是西土一千二百八十五年龜茲六十八年涼州十四年長安一十七年江南一百七十三年淮南三百六十七年復至江南二十一年汴梁一百七十七年北至燕京居聖安寺十二年北至上京大儲慶寺二十年南還燕宮內殿五十四年丁丑歲三月燕宮火迎還聖安寺居今五十九年乙亥歲當今大元世祖皇帝至元十二年也帝遣大臣孛羅等四眾備法駕仗衛音伎迎奉萬壽山仁智殿丁丑建大聖安寺己丑歲自仁智殿迎安寺之後殿大作佛事瑞像計自優填王造始之歲至今延祐丙辰凡二千三百有七年又釋氏感通錄云梁武帝遣郝騫等往天竺國迎佛栴檀像其王摹刻一像付騫天監十年至建康帝迎奉太極殿建齋度僧大赦斷殺自是蔬食絕慾據此說又與碑文不同即今聖安寺所安之像抑優填之所刻歟天竺之摹刻歟

　　學佛考訓吳興郡宗益嘗剖蚌得羅漢像偏袒右肩翹首左顧以歸慈感寺

　　常熟黃觀察家一老媼專修淨業臨歿一舊藍裙衣裏十二幅忽現出十二觀音像各幅變相不同咸具竹林鸚鵡之致經一晝夜乃滅

　　觀音持驗宋溧水俞集宣和中赴任興化尉挈家舟行淮上多蚌蛤舟人日買食之集見輒買放諸江偶見一筐甚重眾欲烹食集倍價償之不可遂寘諸釜中忽大聲從釜起光焰上騰舟人恐啟視之一大蚌裂開殼間現觀世音像傍有竹兩竿相好端嚴衣冠瓔珞及竹葉枝幹皆細珠綴成集令舟中皆誦佛悔罪取殼歸家供奉焉


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十五卷目錄佛經部彙考一魏書(釋老志)隋書(經籍志)唐書(藝文志)東齋記事(佛書)遂初堂書目(釋家類)大藏聖教法寶標目(菩薩契經藏般若部　寶積部)

神異典第九十五卷

　　佛經部彙考一

　　魏書

　　釋老志

　　晉元康中有胡沙門支恭明譯佛經維摩法華三本起等微言隱義未之能究後有沙門常山衛道安性聰敏日誦經萬餘言研求幽旨慨無師匠獨坐靜室十二年殫思搆精神悟妙賾以前所出經多有舛駁乃正其乖謬石勒時有天竺沙門佛圖澄少於烏萇國就羅漢入道劉曜時到襄國後為石勒所宗信號為大和尚軍國規模頗訪之所言多驗道安曾至鄴候澄澄見而異之澄卒後中國紛亂道安乃率門徒南遊新野欲令元宗所在流布分遣弟子各趣諸方法汰詣揚州法和入蜀道安與慧遠之襄陽道安後入苻堅堅素欽德問既見宗以師禮時西域有胡沙門鳩摩羅什思通法門道安思與講釋每勸堅致羅什什亦承安令問謂之東方聖人或時遙拜致敬道安卒後二十餘載而羅什至長安恨不及安以為深慨道安所正經義與羅什譯出符會如一初無乖舛于是法旨大著中原鳩摩羅什為姚興所敬于長安草堂寺集義學八百人重譯經本羅什聰辯有淵思達東西方言時沙門道彤僧略道恆道𧝼僧肇曇影等與羅什共相提挈發明幽致諸深大經論十有餘部更定章句辭義通明至今沙門共所祖習道彤等皆識學洽通僧肇尤為其最羅什之撰譯僧肇常執筆定諸辭義注維摩經又著數論皆有妙旨學者宗之沙門法顯慨律藏不具自長安遊天竺歷三十餘國隨有經律之處學其書語譯而寫之十年乃於南海師子國隨商人汎舟東下晝夜昏迷將二百日乃至青州長廣郡不其勞山之下乃出海焉是歲神瑞二年也法顯所經諸國傳記之今行于世其所得律通譯未能盡正至江南更與天竺禪師跋陁羅辯定之謂之僧祇律大備于前為今沙門所持受先是有沙門法領從揚州入西域得華嚴經本定律後數年跋陁羅共沙門法業重加譯撰宣行於時

　　隋書

　　經籍志

　　佛經者西域天竺之迦維衛國淨飯王太子釋迦牟尼所說釋迦當周莊王之九年四月八日自母右脇而生姿貌奇異有三十二相八十二好捨太子位出家學道勤行精進覺悟一切種智而謂之佛亦曰佛陀亦曰浮屠皆胡言也華言譯之為淨覺其所說云人身雖有生死之異至於精神則恆不滅此身之前則經無量身矣積而脩習精神清淨則成佛道天地之外四維上下更有天地亦無終極然皆有成有敗一成一敗謂之一刧自此天地已前則有無量刧矣每刧必有諸佛得道出世教化其數不同今此刧中當有千佛自初至于釋迦已七佛矣其次當有彌勒出世必經三會演說法藏開度眾生由是道者有四等之果一曰須陁洹二曰斯陁含三曰阿那含四曰阿羅漢至羅漢者則出入生死去來隱顯而不為累阿羅漢已上至菩薩者深見佛性以至成道每佛滅度遺法相傳有正象末三等醇醨之異年歲遠近亦各不同末法已後眾生愚鈍無復佛教而業行轉惡年壽漸短經數百千載間乃至朝生夕死然後有大水大火大風之災一切除去之而更立生人又歸淳朴謂之小刧每一小刧則一佛出世初天竺中多諸外道並事水火毒龍而善諸變幻釋迦之苦行也是諸邪道並來嬲惱以亂其心而不能得及佛道成盡皆推伏並為弟子弟子男曰桑門譯言息心而總曰僧譯言行乞女曰比丘尼皆剃落鬚髮釋累辭家相與和居治心修淨行乞以自資而防心攝行僧至二百五十戒尼五百戒俗人信憑佛法者男曰優婆塞女曰優婆夷皆去殺盜婬妄言飲酒是謂五戒釋迦在世教化四十九年乃至天龍人鬼並來聽法弟子得道以百千萬億數然後于拘尸那城娑羅雙樹間以二月十五日入般涅槃涅槃亦曰泥洹譯言滅度亦言常樂我淨初釋迦說法以人之性識根業各差故有大乘小乘之說至是謝世弟子大迦葉與阿難等五百人追共撰述綴以文字集載為十二部後數百年有羅漢菩薩相繼著論贊明其義然佛所說我滅度後正法五百年像法一千年末法三千年其義如此推尋典籍自漢已上中國未傳或云久已流布遭秦之世所以湮滅其後張騫使西域蓋聞有浮屠之教哀帝時博士弟子秦景使伊存口授浮屠經中土聞之未之信也後漢明帝夜夢金人飛行殿庭以問於朝而傅毅以佛對帝遣郎中蔡愔及秦景使天竺求之得佛經四十二章及釋迦立像并與沙門攝摩騰竺法蘭東還愔之來也以白馬負經因立白馬寺於洛城雍門西以處之其經緘於蘭臺石室而又畫像於清源臺及顯節陵上章帝時楚王英以崇敬佛法聞西域沙門齋佛經而至者甚眾末平中法蘭又譯十住經其餘傳譯多未能通至桓帝時有安息國沙門安靜齋經至洛翻譯最為通解靈帝時有月支沙門支識天竺沙門竺佛朔等並翻佛經而支讖所譯泥洹經二卷學者以為大得本旨漢末太守竺融亦崇佛法三國時有西域沙門康僧會齎佛經至吳譯之吳主孫權甚敬信魏黃初中中國人始依佛戒剃髮為僧先是西域沙門來此譯小品經首尾乖舛未能通解甘露中有朱仕行者往西域至于闐國得經九十章晉元康中至鄴譯之題曰放光般若經太始中有月支沙門竺法護西遊諸國大得佛經至洛翻譯部數甚多佛教東流自此而盛石勒時常山沙門衛道安性聰敏誦經日至萬餘言以胡僧所譯維摩法華未盡深旨精思十年心了神悟乃正其乖舛宣揚解釋時中國紛擾四方隔絕道安乃率門徒南遊新野欲令元宗所在流布分遣弟子各趨諸方法性詣揚州法和入蜀道安與惠遠之襄陽後至長安苻堅甚敬之道安素聞天竺沙門鳩摩羅什思通法門勸堅致之什亦聞安令問遙拜致敬姚萇弘始二年羅什至長安時道安卒後已二十載矣什深慨恨什之來也大譯經論道安所正興什所譯義如一初無乖舛初晉元熙中新豐沙門智猛策杖西行到華氏城得泥洹經及僧祗律東至高昌譯泥洹為二十卷後有天竺沙門曇摩羅識復齋胡本來至河西沮渠蒙遜遣使至高昌取猛本欲相參驗未還而蒙遜破滅姚萇弘始十年猛本始至長安譯為三十卷曇摩羅識又譯金光明等經時胡僧至長安者數十輩惟鳩摩羅什才德最優其所譯則維摩法華成實論等諸經及曇無懺所譯金光明曇摩羅懺所譯泥洹等經並為大乘之學而什又譯十誦律天竺沙門佛陁耶舍譯長阿含經及四方律兜法勒沙門曇摩難提譯增一阿含經曇摩耶舍譯阿毗曇論並為小乘之學其餘經論不可勝紀自是佛法流通極於四海矣東晉隆安中有罽賓沙門僧伽提婆譯增一阿含經及中阿含經義熙中沙門支法領從于闐國得華嚴經三萬六千偈至金陵宣譯又有沙門法顯自長安遊天竺經三十餘國隨有經律之處學其書語譯而寫之還至金陵與天竺禪師跋羅參共辨定謂僧祇律學者傳之齊梁及陳並有外國沙門然所宣譯無大名部可為沙門者梁武帝大崇佛法于華林園中總集釋氏經典凡五千四百卷沙門寶唱撰經目錄又後魏時太武帝西征長安以沙門多違佛律羣聚穢亂乃詔有司盡坑殺之焚破佛像長安僧徒一時殲滅自餘征鎮豫聞詔書亡匿得免者十一二文成之世又使修復熙平中遣沙門慧生使西域采諸經律得一百七十部末平中又有天竺沙門菩提留支大譯佛經與羅什相埒其地持十地論並為大乘學者所重後齊遷鄴佛法不改至周武帝時蜀郡沙門衛元嵩上書稱僧徒猥濫武帝出詔一切廢毀開皇元年高祖普詔天下任聽出家仍令計口出錢營造經像而京師及并州相州洛州等諸大都邑之處並官寫一切經置寺內又別寫藏于祕閣天下之人從風而靡競相景慕民間佛經多於六經數十百倍大業時又令沙門智果于東都內道塲撰諸經目分別條貫以佛所說經為三部一曰大乘二曰小乘三曰雜經其餘似後人假托為之者別為一部謂之疑經又有菩薩及諸深解奧義贊明佛理者名之為論及戒律並有大小及中三部之別又所學者錄其當時行事名之為記凡十一種今舉其大數列於此大乘經六百一十七部二千七十六卷小乘經四百八十七部八百五十二卷雜經三百八十部七百一十六卷雜疑經一百七十二部三百三十六卷大乘律五十二部九十一卷小乘律八十部四百七十二卷雜律二十七部四十六卷大乘論三十五部一百四十一卷小乘論四十一部五百六十七卷雜論五十一部四百三十七卷記二十部四百六十四卷共一千九百五十部六千一百九十八卷

　　唐書

　　藝文志

　　蕭子良淨注子二十卷(王融頌)僧僧祐法苑集十五卷又弘明集十四卷釋迦譜十卷薩婆多師資傳四卷虞孝敬高僧傳六卷又內典博要三十卷僧賢明真言要集十卷郭瑜修多羅法門二十卷駱子義經論纂要十卷顧歡夷夏論二卷甄驚笑道論三卷衛元嵩齊三教論七卷杜乂甄正論三卷李思慎心鏡論十卷裴子野名僧錄十五卷僧寶昌名僧傳三十卷又比丘尼傳四卷僧惠皎高僧傳十四卷僧道宗續高僧傳三十二卷陶弘景草堂法師傳一卷蕭回理草堂法師傳一卷稠禪師傳一卷陽衒之洛陽伽藍記五卷費長房歷代三寶記三卷僧彥琮崇正論六卷又集沙門不拜俗議六卷福田論二卷道宣統略淨住子二卷又通惑決疑錄二卷廣弘明集三十卷集古今佛道論衡四卷續高僧傳二十卷後集續高僧傳十卷東夏三寶感通錄三卷大唐貞觀內典錄十卷義淨大唐西域求法高僧傳二卷法琳辨正論八卷又破邪論二卷復禮十門辯惑論二卷楊上善六趣論六卷又三教銓衡十卷僧元琬佛教後代國王賞罰三寶法一卷又安養蒼生論一卷三德論一卷入道方便門二卷眾經目錄五卷鏡諭論一卷無礙緣起一卷十種讀經儀一卷無盡藏儀一卷發戒緣起二卷法界僧圖一卷十不論一卷懺悔罪法一卷禮佛儀式二卷李師政內德論一卷僧法雲辨量三教論三卷又十王正業論十卷道宣又譔注戒本二卷疏記四卷注竭磨二卷疏記四卷行事刪補律儀三卷釋門正行懺悔儀三卷釋門亡物輕重儀二卷釋門章服儀二卷釋門歸敬儀二卷釋門護法儀二卷釋氏譜略二卷聖迹見在圖贊二卷佛化東漸圖贊二卷釋迦方志二卷僧彥琮大唐京寺錄傳十卷又沙門不敬錄六卷元應大唐眾經音義二十五卷元惲敬福論十卷又略論二卷大小乘觀門十卷法苑珠林集一百卷四分律僧尼討要略五卷金剛般若經集注三卷百願文一卷元範注金剛般若經一卷又注二帝三藏聖教序一卷太宗高宗慧覺華嚴十地維摩纘義章十三卷行友已知沙門傳一卷道岳三藏本疏二十二卷道基雜心元章并鈔八卷又大乘章鈔八卷智正華嚴疏十卷慧淨雜心元文三十卷又俱舍論文疏三十卷大莊嚴論文疏三十卷法華經纘述十卷那提大乘集議論四十卷釋疑論一卷注金剛般若經一卷諸經講序一卷元會義源文本四卷又時文釋鈔四卷涅槃義章句四卷慧休雜心元章鈔疏靈潤涅槃義疏十三卷又元章三卷遍攝大乘論義鈔十三卷元章三卷辨相攝論疏五卷元奘大唐西域記十二卷辨機西域記十二卷清徹金陵塔寺記三十六卷師哲前代國王修行記五卷大唐內典錄十卷母煛開元內外經錄十卷智矩寶林傳十卷法常攝論義疏八卷又元章五卷慧能金剛般若經口訣正義一卷僧灌頂私記天台智者詞旨一卷又義記一卷道綽淨土論二卷道綽行圖一卷智首五部區分鈔二十一卷法礪四分疏十卷又竭磨疏三卷捨懺儀一卷輕重儀一卷慧滿四分律疏二十卷慧旻十誦私記十三卷又僧尼行事三卷尼眾竭磨二卷菩薩戒義疏四卷空藏大乘要句三卷道宗續高僧傳三十二卷元宗注金剛般若經一卷道氤御注金剛般若經疏宣演三卷高僧嬾殘傳一卷元偉真門聖胄集五卷僧法海六祖法寶記一卷辛崇僧伽行狀一卷神楷維摩經疏六卷靈湍攝山棲霞寺記一卷破胡集一卷法藏起信論疏二卷法琳別傳二卷大唐京師寺錄元覺未嘉集十卷懷海禪門規式一卷希運傳心法要一卷元嶷甄正論三卷光瑤注僧肇論三卷李繁元聖蘧盧一卷白居易八漸通真議一卷七科義狀一卷棲賢法雋一卷禪關八問一卷僧一行釋氏系錄一卷宗密禪源諸詮集一百一卷又起信論二卷起信論鈔三卷原人論一卷圓覺經大小疏鈔各一卷楚南般若經品頌偈一卷又破邪論一卷希還參同契一卷良伯大乘經要一卷又激勵道俗頌偈一卷光仁四大頌一卷又略華嚴長者論一卷無殷垂誡十卷神清參元語錄十卷智月僧美三卷惠可達磨血脉一卷靖邁古今譯經圖紀四卷智昇續古今譯經圖紀一卷又續大唐內典錄一卷續古今佛道論衡一卷對寒山子詩七卷龐蘊詩偈三卷智閑偈頌一卷李吉甫一行傳一卷王彥威內典目錄十二卷

　　東齋記事

　　佛書

　　佛書見於中國世謂起於後漢明帝時今考之蓋明帝之前既有劉向列仙傳曰歷觀百家之中以相撿驗得仙者百四十六人其七十四人已在佛經霍去病傳收休屠祭天金人張晏曰佛徒祀金人也顏師古曰今佛像是也漢武故事曰昆邪王殺休屠王以其眾來降得其金人之神置之甘泉宮金人皆長丈餘其祭不用牛羊惟燒香禮拜上使依其國俗祀之哀帝元壽元年博士弟子景盧受大月氏王使伊存口傳休屠經此皆明帝未遣使取經之前也使明帝之前未有佛書則傅毅對明帝所言何從而得之隋書經籍志云其書久已流布遭秦之世所以湮滅其說必有所據也

　　遂初堂書目

　　釋家類

　　金銀字傅大士頌金剛經六祖金剛經解義王荊公注金剛經華嚴經楞嚴經圓覺經楞嚴經疏圓覺經疏維摩經疏六祖壇經正法眼藏馬祖四家錄笑道論非韓論萬善同歸原人論弘明集廣弘明集通明論佛教總年佛運統紀僧寶傳續僧寶傳僧史僧史略高僧傳法藏碎金錄宗門統要釋氏要覽祖庭事苑釋氏六帖傳燈錄臨濟語錄雲門語錄勇禪師語錄普融禪師語錄詔國師語錄諸祖偈頌龐居士詩寒山詩大慧武庫林間錄芙蓉般陽集北山錄端禪師語錄無住語錄釋梵雪實語錄近世尊者語錄古塔王語錄晁文元耄智餘書道院集要禪源諸詮風穴語錄謝陽以下二十二家語錄德仙語錄曹洞語錄長蘆覺語錄法雲語錄

　　大藏聖教法寶標目

　　菩薩契經藏般若部

　　大般若波羅蜜多經六百卷

　　右佛於天上人間四處十六會說西域本有二十萬偈此方八部咸在其中唐三藏法師元奘取全本於西域之玉華寺譯成六百卷般若空宗此焉周盡初法師將順眾意如羅什所翻除繁去重於夜夢中有極怖畏事還依廣翻即見殊勝境界遂不敢刪依梵本譯慶成之日般若放光諸天雨華空中音樂異香芬烈法師曰此鎮國之典人天大寶經自記此方當有樂大乘者國王大臣四部徒眾書寫受持讀誦流布皆得生天究竟解脫開元釋教錄云諸經以般若建初者謂諸佛之母也

　　般若六度之一數也五度未與大名惟此般若圓宗獨稱尊大乃是眾妙之淵府羣智之元宗萬法之本原眾聖之圓極所以前五但為佐助與般若作其輔翼惟此獨立大名般若者此云智慧也

　　第一會王舍城鷲峰山說第一卷至四百卷

　　右四十帙八十五品新譯此方舊來流傳佛在鷲峰菩薩聲聞眾集佛于一一身分放大光明其光徧照三千大千世界及十方殑伽沙諸佛世界十方諸佛各遣大菩薩眾持金蓮華奉釋迦佛佛知眾集告舍利弗為諸菩薩眾說般若波羅蜜多舍利弗滿慈子與佛問答演說初會四百卷中說一切法五蘊十二處十八界十二緣生三十七菩提分法四靜慮定四無色定八解脫八勝處九次第定十徧處如來三身四智十力四無畏四無量心六神通十八不共法三十二相八十種好一切功德皆從六波羅蜜生般若波羅蜜多最大最勝最為第一更無過者餘五波羅蜜皆攝入此般若波羅蜜中一切諸法若無般若不得名為到彼岸故佛說內空內六根空故外空外六塵空故內外空根塵皆空故空空一切法空故大空十方皆空故勝義空涅槃亦空故有為空三界皆空故無為空無生住異滅故畢竟空諸法竟不可得故無際空無初中後故散空散謂有放有棄有捨可得此由散空無變異空無放無棄無捨本性空一切法非佛所作本性空故自相空一切法自相皆空如變礙是色自相領納是受自相等共相空謂一切法如苦是有漏法共相無常是有為法共相空無我是一切法共相等一切法空謂五蘊十二處十八界有色無色有見無見有對無對有漏無漏有為無為法皆空故不可得空三際不可得故無性空無少法可得故自性空諸法能和合自性空故無性自性空諸法無能和合性有所和合自性皆空故六波羅蜜三解脫十力十八不共一切智四果二乘十地究竟涅槃皆如夢如幻設更有法勝涅槃者我亦說為如夢如幻何以故幻化夢事與一切法乃至涅槃皆悉無二無二分故一切諸佛一切功德無不皆從此般若波羅蜜多所生故一切三乘賢聖五果福地乃至人天富樂自在福德吉祥亦不離此般若波羅蜜多一切世出世間諸功德善法若無般若為其先導如人無眼則無所往若人受持讀誦恭敬供養繫念在心而不忘失者即知是成佛之前相去佛非遠故如是之人一切魔怨外道不能惱亂一切毒藥毒蛇惡獸不敢傷害諸惡鬼神悉皆遠離水火風灾亦所不及若人軍陣刀箭不中戰鬬得勝一切災難無不滅者

　　則法師序云大般若經者希代之絕唱曠刧之遐津光被人天括囊真俗誠入神之奧府有國之靈鎮舊已譯八部纔現半珠今具十六會乃握全寶義既天悠辭仍海溢且為諸分之本又是前古未傳此初會經四百卷八十五品矣

　　第二會四百一至四百七十八卷

　　巨則法師序云舌覆大千身分巨億普利六趣震動十方是使微塵剎土不動而游恆沙諸佛不謀而證非般若至賾孰能致此同幻花之開落不滅不生比夢像之妍媸無染無淨颷谷投響則毀譽共銷月池浸色則物我俱謝文優理詣感通悟永此會凡八十五品七十八卷即舊大品光讚放光本同譯別然大品之于光讚詞倍豐而加美此分之于大品文益具而彌正攬煇校寶豈不盛歟舊譯闕常啼等品餘意大同

　　第三會從四百七十九卷至五百三十七卷

　　右新譯三十一品五十九卷于舊無涉佛言若諸菩薩欲疾證得一切智智應學般若波羅蜜多欲超聲聞獨覺等地欲住菩薩不退轉地欲得殊勝六種神通欲以一念隨喜之心超過一切聲聞獨覺施戒定慧忍進欲以一食一香一華一鐙一衣一葢一幢一旛供養十方沙界如來欲滿足六波羅蜜欲得一切如來殊勝功德欲得如上無量無邊殊勝功德應學般若波羅蜜多

　　第四會從五百三十八卷至五百五十五卷

　　右第八譯二十九品一十八卷一切凡夫剖名相之符保癡愛之宅所以措懷有著擬議必違至真反此動𡧯斯會以假名般若授假名菩薩是持幻法與幻人故無作亦無得此晨蜉之語歲夢蝶之議覺乎此會一十九品一十八卷即舊小品道行新道行明度經品之為言分也分有長短故有小品大品焉道行即分中之初品譯者取以別經明度乃智度之異言即就總目為號寔由殘闕未具故使名題亦差今大教克圓鴻規允布心術之要可復道哉開元釋教錄云放光大品新舊譯耳大品為新放光為舊

　　第五會十卷

　　右二十四品第五百五十六卷至五百六十五卷佛言若諸菩薩但聞般若波羅蜜多尚獲無邊功德勝利況深信解如說修行是諸菩薩近一切智安住真如疾證菩提若有菩薩說聲聞法令三千大千世界一切有情悉皆證得阿羅漢果所獲福聚甚多若菩薩為諸有情宣說般若乃至一彈指頃所獲福聚甚多于前

　　則法師序曰夫見生死者三有著涅槃者二乘知生死空斯出三界矣知涅槃空斯過二地矣此會二十四品十卷舊未傳譯是大經略譯覽者固當不以抵羽而輕積珍矣

　　第六會八卷(自第一會至第六會並在鷲峯山說)

　　右十七品第五百六十六卷至五百七十三卷最勝天王問佛說即舊勝天王般若本同譯別此第二譯發明弘旨敞拔幽關固已法寶駢映義林交積

　　第七會室羅橃城給孤獨園說曼殊室利分二卷

　　右第五百七十四卷至七十五卷與舊譯文殊般若本同譯別此第三譯

　　則法師序曰即相無覩真如之壯觀即慮無知種智之默識既泯修而造修亦絕學而趣學狀其區別則菩提萬流斷其混茫則涅槃一相一相則不見生死萬流則無非佛法不壞假名而開實相法尚不有何有菩提尚無菩提何有證得此會即舊譯文殊般若矣

　　第八會一卷

　　右一品那伽室利分第五百七十六卷與舊譯濡首菩薩分衛經本同譯別此經第三譯

　　則法師序曰縱觀空術澄襟海定蜃樓切景知積氣以忘躋鸞鏡含姿悟惟空而輟覽故能自近鑒遠由真立俗識危生之露集知幻質之泡浮電倏青氣之煇雲空軒葢之影文約理贍昔祕今傳雖一軸單譯而三復固多重味矣

　　第九會說能斷金剛分一卷(第八第九會並在給孤獨園)

　　右第四譯第五百七十七卷與舊金剛般若本同譯別凡本具云能斷金剛般若欲明菩薩以分別為煩惱而分別之惑堅類金剛此經所詮無分別慧乃能除斷故知舊譯失上二字又下文三問闕一九諭闕三法師具依梵本翻譯

　　則法師序沖照倬存逸韻遐舉承閑語要三問傑其標節理情塗兩如肅其致窮非想以布想攝眾度以檀度格虛空而未量汎聲香而不住忘法身于相好豈見如來分剎上于微塵誰為世界河沙數非多之多福山王比非大之大身法性絕言謂有說而便謗菩提離取知無授而乃成皆所以拂靄疑津剪萌心逕廣略二本前後五譯無新無故逾煉逾明經卷所在則為有佛故受持之迹其驗若神傳之物聽具如別錄

　　第十會他化自在天王宮說般若理趣分一卷

　　右一卷第五百七十八卷與後譯實相般若本同譯別

　　般若理趣分者葢乃覈諸會之旨歸綰積篇之宗緒心凝旨敻義皎辭明言理則理邃寰中談趣則趣沖垓表雖一軸單譯而具該諸分若不留連此旨咀味斯文何能指晤遙津搜奇蜜藏矣

　　第十一會說施波羅蜜多分五卷

　　右新出無舊譯從五百七十九卷至五百八十三舍利弗言若菩薩欲證無上菩提一切行中應先行施作如是念我施十方界一切有情令永解脫惡趣生死未發無上菩提心者令速發心已發心者令永不退已不退者令速圓滿一切智智以布施善根勿招餘果惟證無上菩提能盡未來利樂一切如是乃名布施波羅蜜多普令一切波羅蜜多皆得圓滿若無後心緣一切智回向菩提雖行布施而非波羅蜜多亦不能令餘所修習波羅密多速得圓滿亦不能得一切智智菩薩知一切法如幻化故行布施時無實可捨證正覺時實無所得如二幻師戲為交易此中二事俱非實有佛神力故令舍利子及大眾等見十方佛剎中諸菩薩廣大布施財施法施身命施等佛言求大菩提當如是施

　　第十二會說戒波羅蜜多分五卷

　　右新譯從五百八十四卷至五百八十八卷夫欲儲淨法先滌身器將越愛流前鳩行機戒者切身口而流訓則一言一行斯佛事矣因動靜以研幾則舉足下足皆道塲矣誠險道之夷蹬闇室之凝釭度疫之僊丸出苦之神馭也五卷單譯一如施分

　　第十三會說忍波羅蜜多分一卷

　　右新譯第五百八十九卷佛言一切法如幻化畢竟性空畢竟空中無所諍競令彼聞已𩰖爭心息其心平等猶若虛空不相伺求種種瑕隙由斯感得大丈夫相所莊嚴身一切有情見者歡喜乃至證得清凉涅槃畢竟安樂

　　則法師序曰將夷道梗為坦心怨播親親于蠢徒闢蕩蕩于情路雖毀甚矛箭害竆虀粉必當內蠲我想外抵人相目鄰虛之有間投刃曷傷念機關之無主觸舟奚苦如大浸稽空而空無溺懼積洿歸澤而澤無垢忿况已謝之聲毀譽一貫既遷之色損益同科不有來損則攝受之路無從不有往慈則菩提之行無主翻為善友更領深恩聞詈劇絲竹之娛得捶踰捧戴之悅太子之二目兼喪曾靡一心僊人之七分支解方酬七覺百矛集體百福之相開萬惱縈身萬德之基立語共大力則拔山無以喻談其無畏則賈勇弗之論一軸單譯不其要歟

　　第十四會說勤波羅蜜多分一卷十一至十四會並在給孤獨園

　　右新譯第五百九十卷惟夫淺溜穿石小滴盈器鑽燧之勤斷幹之漸皆積微不已故在著可觀單卷新譯經中詳說諸菩薩懈怠精進行相

　　第十五會鷲峰山說靜慮波羅蜜多分二卷

　　右新譯第五百九十一卷至九十二卷夫心之用也大矣哉動則舛競聿興靜則眾變幾息大之充法界細之入鄰虛故海嶽寰區心之影也形骸耳目心之候也生死邅回心之迷也菩提昭曠心之悟也三界惟此寔曰難調一處制之斯無不辦沈掉雙斥止觀兩明故統之則一如權之則二相敞之則三脫依之則四神行之則五印檢之則六念聚之則七善流之則八解階之則九次肆之則十徧其餘四念四等之儔五根五力之類如泥之在鈞金之在鍛惟所用耳豈有限哉故能力味精通神妙揮忽日月上掩川嶽下搖身徧十方聲覃六趣水火交質金玉易形殫變化之途出思議之表第十六會竹林園中白鷺池側說般若波羅蜜多分八卷

　　右新譯五百九十三卷至第六百卷佛言若于般若波羅蜜多甚深法門受持一句尚獲無量無邊功德况于此大般若經能具受持轉讀書寫供養流布廣為他說彼所獲福不可思議說此法時無量無邊菩薩得無生法忍復有無邊諸有情類皆發無上正等覺心爾時如來記彼決定當證無上菩提

　　放光般若波羅蜜經二十卷(作三十卷)

　　右佛將說法先入三昧于一一身分放大光明徧十方大千世界眾生見光皆得不退佛出廣長舌相放無量億百千光化為千葉金色蓮華上皆有佛坐一一化佛皆說六波羅蜜眾生聞者皆發大菩提心此經二十卷九十品與前大經同

　　摩訶般若波羅蜜經四十卷(亦名大品般若經或三十卷四帙)

　　光讚般若波羅蜜經十卷(或十五卷)

　　右三經與大般若第二會同本異譯其光讚般若比于新經三分將一至散華品後文竝闕按姚秦僧叡小品序云斯經正文凡有四種是佛異時適化廣略之說也其多者云有十萬偈少者六百偈此之大品即是天竺之中品也准斯中品故知與大經第二會同梵文也

　　摩訶般若波羅蜜鈔經五卷

　　右與小品道行經等同本異譯故初題云摩訶般若波羅蜜經道行品第一但文不足三分過二准道行經後闕十品

　　道行般若波羅蜜經十卷(亦名般若道行品或八卷一帙)

　　小品般若波羅蜜經十卷(或七卷或八卷一帙)

　　大明度經四卷

　　右四經與大般若第四會同本異譯

　　勝天王般若波羅蜜經七卷

　　右與大般若第六會同本異譯

　　文殊師利所說摩訶般若波羅蜜經一卷梁扶南三藏曼陀羅僊譯

　　右亦名文殊般若波羅蜜經初無十重光後有一行三昧文言文殊師利童真者是又編入寶積在第四十六會與後經名同

　　文殊師利所說般若波羅蜜經一卷梁扶南三藏僧伽媻羅譯

　　右初有十重光後無一行三昧文言文殊師利法王子者是此本稍廣又此二經亦互有廣略與大般若第七會曼殊室利分同本異譯

　　濡首菩薩無上清淨分衛經一卷(一名決定諸法如幻化三昧經)

　　右與大般若第八會那伽室利分同本異譯新舊相比舊經稍廣文殊菩薩與龍吉祥菩薩等執應器錫杖入城乞食舍利子須菩提等問答說佛性離垢染故名無上清淨法身無像都無煩勞無了不了如幻化影響無心無念無言無說說是法身清淨功德時有百億菩薩天人等得無生忍者發菩提心者一生補處者共歎菩薩功德無量

　　金剛般若波羅蜜經一卷秦鳩摩羅什譯

　　金剛般若波羅蜜經一卷魏菩提留支譯

　　金剛般若波羅蜜經一卷陳真諦譯

　　能斷金剛般若波羅蜜多經一卷唐元奘譯

　　能斷金剛般若波羅蜜多經一卷義淨譯

　　右五經同本異譯解在第九會

　　實相般若波羅蜜經一卷

　　右與大般若第十會般若理趣分同本異譯西域梵文有廣略二本故實相理趣文意乃同况大小異佛為諸菩薩說實謂真實不虛妄故相謂體相自性凝𡧯故具真如常𡧯之義故名實相

　　仁王護國般若波羅蜜經二卷

　　右佛為十六國王等說法欲滅時一切有情造惡業故國王災難競起日月星變水火雨雹賊盜饑疫兵戈鬼神等種種災異說救護法國王眷屬百官百姓皆當受持般若七難即滅皆得安樂佛說菩薩行位五忍十五地等法廣如本經

　　摩訶般若波羅蜜大明呪一卷鳩摩羅什譯

　　般若波羅蜜多心經一卷唐元奘譯

　　右二經同本異譯于六百卷大般若中此為要略若受持讀誦有殊勝功德菩提不遠一切魔怨外道毒藥蛇獸諸惡鬼神水火軍陣刀箭風災不能為害唐三藏法師到流沙逢無量鬼神醜惡凶猛惟念般若心經聲發即皆散滅

　　寶積部

　　大寶積經一百二十卷

　　右此經新舊重單合譯共四十九會合成一部歷代譯者摘會別翻而不終部帙唐南印度菩提流支翻譯二十六會三十九卷竝流支新譯二十三會八十一卷舊譯者止勘同編入共成一部列會如左

　　第一三律儀會三卷

　　右與舊大方廣三戒經同本異譯從第一卷至第三卷大迦葉問佛若諸眾生求于佛法力無畏者攝受何法而修行增長成熟諸如來道證入菩提得不退轉佛說此經名演說三戒亦名說菩薩禁戒亦名集一切佛法在家出家菩薩修行法門成就退失菩提法詳如本經

　　第二無邊莊嚴會四卷

　　右從第四至第七卷無邊莊嚴菩薩為諸菩薩求一切智善巧地者令得圓滿不思議願及一生補處所有善根等願佛開示如是法門佛說此經是無邊辯才攝一切義善巧法門由此能照了一切法斷一切疑

　　第三密迹金剛力士會七卷

　　右從第八卷至第十四卷密迹金剛說如來身口心三祕密目連欲窮佛聲邊際過西方九十九恆河沙佛土終不能得其音常近不遠應持菩薩過上方百億恆河沙佛土欲見佛頂相亦不能見樓至如來于賢劫千佛中最後成佛住壽長遠所度弟子一切聖眾等與九百九十九佛適等無異不可限量賢刧諸佛出世時密迹常持金剛侍衛其金剛杵擲于虛空復立于地帝釋目連盡其神力皆不能動密迹說是不可思議法時菩薩天人無央數發菩提心得法眼淨無生法忍諸佛世界六返震動大光明照十方無量佛土

　　第四淨居天子會二卷

　　右舊譯名菩薩說夢經新改名淨居天子會當第十五及十六卷佛說諸菩薩修行有夢中所見一百八相

　　第五無量壽如來會二卷

　　右與舊無量清淨平等覺大阿羅陀無量壽經等同本異譯當第十七十八卷無量壽經四十八願平等覺經彌陀經皆二十四願文異理同與寶積經第五無量壽會同本異譯皆說極樂國勝妙彌陀願力勸人往生

　　第六不動如來會二卷

　　右與舊阿閦佛國經等同本異譯當第十九卷及二十卷說妙喜世界種種勝妙不動佛行願功德

　　第七被甲莊嚴會五卷

　　右新譯從第二十一卷至第二十五卷佛為無邊慧菩薩說菩薩被大甲冑乘于大乘行于大道持大法炬放大法光擊大法鼓霔大法雨此大菩提法為諸眾生作大饒益

　　第八法界體性無分別會二卷

　　右與姚秦童壽所譯法界體性經同本異譯當第二十六卷至二十七卷文殊師利說法界體性無汙染淨亦無向得無解脫者是心體性空無有實從妄想起非生住滅無縛無脫無向無得是經如佛光明一切普照

　　第九大乘十法會一卷

　　右與梁眾鎧所譯大乘十法經同本異譯當第二十八卷十法者一信成就二行成就三性成就四樂菩提心五樂法六觀正法行七行法順法八捨憍慢九善解如來祕密之教記聲聞得菩提言我皆痛言我老弊問耆媻毉藥逐諸外道捔勝金搶馬麥提媻宿怨乞食空鉢木器合腹謗等皆是善巧方便為後世眾生利益故十者心不希求聲聞乘獨覺乘行是十法名住大乘此經能施一切眾生慧目大乘菩薩所當修學當得菩提

　　第十文殊師利普門會一卷

　　右與舊普門品經等同本異譯當第二十九卷佛說普入不思議法門色聲香味觸法八部三塗貪瞋癡善不善有為無為等二十八三昧平等法門若能受持則為受持八萬四千法門說是經時七十二萬億那由他諸天一百八十萬人等發菩提心九萬二千菩薩得無生忍天魔憂苦涕泣如中毒箭眾生聞是經決定得不退轉空我境界

　　第十一出現光明會五卷

　　右新譯從第三十卷至第三十四卷月光童子問佛往昔修何等業得此無量無邊種種色光明佛為說如來因地善根資糧圓滿成就相好光明等法門

　　第十二菩薩藏會二十卷

　　右從第三十五卷至第五十四卷三藏法師自西域回首譯出此經初說王舍城五百長者問佛觀何等相棄捨家法悟大菩提佛言我觀世間眾生為十苦所逼十惱害相憎嫉入十種惡見稠林為十種大毒箭所中十不善道染汙纏縛我以是等故捨家趣無上道五百長者皆證阿羅漢次說如來十種不思議法一者如來身二者音聲三者智四者光五者戒定六者神通七者十力八者四無畏九者大悲十者不共佛法四無量心六波羅蜜三十七品法門四諦十二緣四攝等法檀波羅蜜中說過去善攝受如來因地為紡績人日以一縷微線施佛願未來世成等正覺由此福故十五拘胝刧不墮惡道千反為輪王帝釋累劫奉事諸佛致成菩提精進波羅蜜中說過去熾然精進如來因地修行時于千歲中不于彈指頃起睡眠及念欲樂心不起稱量飲食鹹淡甘苦心不觀授食人面是男是女于樹下坐不一仰觀樹相于千歲中不曾起念論世間無益之語起如是妙行修如是道迹勇猛精進未曾休息釋迦如來因地作天帝釋于贍部洲大疾疫刧化大身令病苦眾生割截身肉食已病愈以願力故隨割隨生食其肉者乃無一人墮于惡道皆住三乘得不退轉有如是力如是等微妙法門不可具舉佛言欲疾證得菩提者當于如是大菩薩藏微妙法門猛利殷重讀誦修習廣為他說此是諸菩薩等聖珍寶藏當勤修學如我所證

　　第十三佛為阿難說處胎會一卷

　　右與舊胞胎經同本異譯當第五十五卷

　　第十四佛說入胎藏會二卷

　　右唐舊譯單大當第五十六卷及五十七卷(此入胎藏會本名佛為難陀說出家入胎經在根本說一切有部毗柰邪雜事第十一十二卷三藏義淨析出別行)說人受生入胎種種事本同譯別入胎藏會經初說佛種種方便化難陀離欲出家事經末說難陀往昔設浴供佛等緣致金色身具三十相短佛四指今得證果事比舊經增多

　　第十五文殊師利授記會三卷

　　右與文殊師利佛土嚴淨同本異譯從第五十八卷至第六十卷說菩薩嚴淨佛土種種行願及普見如來佛剎種種勝妙功德西方極樂世界莊嚴如一滴水普見佛剎莊嚴如大海水壽量眾會不可思議十方無量無邊佛剎中一切如來皆是文殊之所勸教成就

　　第十六菩薩見實會十六卷

　　右從第六十一卷至第七十六卷佛成道已還迦毗羅城將化父王時國人迎佛天龍八部圍繞禮敬佛現神通說法授諸天人非人及外道等菩提記佛為淨飯王等說六界差別法門地水火風空識界十八界一切法皆空諸根如幻境界如夢此法是一切菩薩之所修行一切諸佛之所證得次四轉輪王品說佛往昔為轉輪王七寶具足福力殊勝與帝釋分座以貪欲故從天墮沒以不放逸故于帝釋所亦無貪著說是經時淨飯王等七萬釋種得無生忍佛記皆當往生無量壽佛國後皆成佛

　　第十七富樓那會三卷

　　右舊譯本名菩薩藏經亦名大悲心經同本異譯從第七十七卷至第七十九卷說諸菩薩修行布施精進忍辱多聞修慈修喜等法致不退轉大悲品說佛昔因夜闇然兩臂照道救失路諸賈客為大畜身以血肉施諸眾生乃至一刧為大力王以身分割施媻羅門八萬四千歲中為惡魔罵辱心不瞋恨亦不言我有何罪無量百千萬世割肉刺血施諸眾生如是種種行苦行

　　第十八護國菩薩會二卷

　　右當第八十卷至八十一卷護國菩薩問佛菩薩修行王等于一切法增長功德到究竟處而得自在入一切智佛為說清淨無畏喜捨調伏退墮障道繫縛等法說佛昔因為國王王子𧶜主女人及為鹿馬獅象龜猿雉兔等受種種身捨施身命利益眾生求無上道略說五十餘緣次說無量壽釋迦阿閦佛昔為國王王子天神供養諸佛本緣

　　第十九郁迦長者會一卷

　　右與法鏡經及郁迦羅越問菩薩行經等同本異譯當第八十二卷說在家種種過患功德出家菩薩修行功德之法

　　第二十無盡伏藏會二卷

　　右新譯當第八十三卷至第八十四卷說菩薩五種伏藏成就殊勝功德速證菩提

　　第二十一授幻師跋陀羅記會一卷

　　右與舊幻士仁賢經同本異譯當第八十五卷王舍城中幻士以幻術變化諸佛及僧供養心中念悔欲得滅沒所化莊嚴等以佛神力令不滅沒七日佛言一切諸法如我之身及大千世界皆如幻化為跋陀羅說法授記

　　第二十二大神變會二卷

　　右新譯當第八十六卷及第八十七卷說如來有大神變說法教戒神通等事後說商主天子授記成佛

　　第二十三摩訶迦葉會二卷

　　右當第八十八卷及第八十九卷說破戒妄言得果貪著名利嫉妒瞋害種種罪相教誡切至

　　第二十四優波羅會一卷

　　右與舊決定毗尼經同本異譯當第九十卷說菩薩聲聞戒律持犯開遮輕重盡護不盡護種種差別等法

　　第二十五發勝志樂會二卷

　　右與舊發覺淨心經同本異譯當第九十一卷及九十二卷說初業菩薩業障闇鈍好世話睡眠戲論廣營眾務貪著所不應為忘失正念行迷惑捨由昔惡業久墮地獄故福慧微少懺罪發願後當得生彌陀佛國當捨利養當觀詧憒閙世話睡眠營務戲論各有二十種過失

　　第二十六善臂菩薩會二卷

　　右舊譯當第九十三卷及第九十四卷佛說菩薩當具足六波羅蜜法

　　第二十七善順菩薩會一卷

　　右當第九十五卷此經與須賴經同本異譯解在彼經

　　第二十八勤授長者會一卷

　　右當第九十六卷佛為五百長者說發菩提心者所應學應住應所修行法門于身命財妻子屋宅飲食車服一切樂具應無所著應觀此身無量過患四十四種可厭惡事長者聞法得無生忍授成佛記

　　第二十九優陀延王會一卷

　　右與舊優填王經同本異譯當第九十七卷(新說三經互佛廣略)佛說酖著女色欲染過患苦切詳悉

　　第三十妙慧童女會一卷兼後

　　右與舊兩譯須摩提經及流志先譯妙慧童女經同本異譯當第九十八卷從初至半王舍城長者女名妙慧年始八歲問佛云何得端正身得富貴身得眷屬不壞得蓮華座化生佛前從一佛土至一佛土處世無怨所言人信離障清淨能離諸魔臨終諸佛現前佛為說四十行童女授成佛記即變成男子

　　第三十一恆河上優婆夷會(與前同卷)

　　右當第九十八卷從半至末說一切法如幻化如虛空心尚不可得何况心所生法一切法皆無所得名真修梵行往昔千佛亦于此處說如是法

　　第三十二無畏德菩薩會一卷

　　右與阿闍世王女阿術達菩薩經等同本異譯當第九十九卷無畏德年始十二見聲聞不起不迎不問不禮王問之云轉輪聖王迎小王不帝釋迎餘天不大海神禮河池神不日月光神禮螢火不如是等廣說二乘與大菩薩人種種差別與舍利目連迦葉須菩提問答妙法見佛即轉女身受成佛記

　　第三十三無垢施菩薩應辯會一卷

　　右與離垢施女經及得無垢女經同本異譯當第一百卷波斯匿王女年始八歲與夫聲聞迦葉舍利弗等本菩薩文殊觀音等問答法要見佛問法即轉女身授成佛記

　　第三十四功德寶華敷菩薩會

　　右當第一百一卷從初至半說持誦十方現在佛名所得殊勝功德

　　第三十五善德天子會(與前同卷)

　　右與流志先譯文殊師利所說不思議佛境界經同本異譯當第一百一卷從半至末文殊演說諸佛不思議甚深境界

　　第三十六善住意天子會四卷

　　右與如幻三昧經及聖善住意經等同本異譯從第一百二卷至第一百五卷文殊放大光明召集十方諸菩薩眾不可計數諸大弟子入四萬三昧而不能見善住天子已曾供養多佛入深法忍辯才無礙文殊與俱見佛問法是經說甚深法不施不慳不戒不犯不忍不諍不進不怠不禪不亂不智不愚無凡夫無佛不因緣不無緣等法門過去已有七十四億那由他百千諸佛說此法彌勒賢劫未來千佛亦尒又欲度造逆罪菩薩故文殊持劍逼佛佛為說法諸菩薩得無生法忍

　　第三十七阿闍世王子會兼後三卷

　　右與舊太子刷護太子和休二經同本異譯當第一百六卷從初至半刷護和休王太子名也問佛何因緣得端正蓮華化生知宿命相好智慧三昧不生八難生天上得六神通等佛隨問演說王子與俱來五百同友授成佛記

　　第三十八大乘方便會

　　右與慧上菩薩問大善權經等同本異譯從第一百六卷半至一百八卷盡慧上菩薩問佛說諸菩薩以一摶食施給一切眾生一香一華供養十方佛禮敬一佛即禮敬十方佛如是等種種善權方便法門以至八相成道示現金搶馬麥千餘殃事等皆是如來善權方便教化眾生

　　第三十九賢護長者會二卷

　　右舊譯本名移識經新故名賢護長者會從一百九至一百十卷此二經本同譯別賢護童真問佛眾生有識如寶在篋不顯不知身謝識遷如夢遷化捨此受彼獲當來報受種種身遷轉遷滅往來苦樂等事又大藥王子問佛識捨于身作何形像佛為種種譬論顯說

　　第四十淨信童女會兼後二會同卷

　　右當第一百一十一卷初波斯匿王女問佛菩薩正修行法得堅固力安住生死成熟眾生六度四無量五神通化生諸佛前轉女身降魔轉法輪等佛為說此經

　　第四十一彌勒菩薩問八法會

　　右本名彌勒菩薩所問經與大乘方等要慧經同本異譯當第一百一十一卷中說不退轉菩薩降伏魔怨知一切法于諸世間心不疲倦速成菩提等

　　第四十二彌勒菩薩所問會

　　右與舊彌勒菩薩所問本願經等同本異譯當第一百一十二卷末佛說彌勒以善權方便安樂行晝夜六時禮佛懺悔勸請諸佛及願于來世人民無垢穢奉行十善時成佛釋迦佛以身命布施勇猛精進願于五濁惡世成佛度生

　　第四十三普明菩薩會一卷

　　右與摩訶衍寶嚴佛遺日摩尼寶二經同本異譯當第一百一十二卷(此舊寶積經有釋論四卷)佛說諸菩薩修行求無上菩提增進退失善惡衺正種種行相及有三十二法得稱菩薩及說菩薩二乘差別中道觀心等種種譬喻真實沙門像似沙門諸善惡事相教戒切至種種法義富備微妙學佛有當常誦讀

　　第四十四寶梁聚會二卷

　　右當第一百一十三卷及一百一十四卷佛說沙門善惡垢淨梵非梵行種種事相營事比丘于三寶物中所不應作受諸罪報住阿蘭若乞食受糞埽衣等教戒精切此經名選擇一切法寶亦名安住聖種儀式亦名寶聚亦名寶藏

　　第四十五無盡慧菩薩會兼後二卷

　　右當第一百一十五卷初說十波羅蜜入十地先相等法

　　第四十六文殊說般若會

　　右與大般若曼殊室利分及眾鎧所譯文殊般若同本異譯從第一百一十五卷中至一百一十六卷末解在文殊所說般若經

　　第四十七寶髻菩薩會二卷

　　右亦名菩薩淨行經與大集寶髻品及康僧會所出菩薩淨行經同本異譯當第一百一十七卷及一百一十八卷(此寶髻會有釋論一卷)佛說六波羅蜜三十七菩提分法菩薩淨行等

　　第四十八勝鬘夫人會一卷

　　右與舊勝鬘師子吼一乘大方便經等同本異譯當第一百一十九卷勝鬘夫人波斯匿王末利夫人之女禮敬讚歎如來真實功德佛為授記號普光如來佛言此經成就無量無邊功德一切聲聞緣覺不能究竟觀詧知見此經歎如來真實第一義功德大受大願攝受正法入一乘如來藏法身空義及自性清淨心等義分十五章斷一切疑決定了義入一乘道

　　第四十九廣博仙人會一卷

　　右與舊毗邪娑經同本異譯當第一百二十卷毗邪媻五通仙人領眷屬五百仙人勤修苦行不食而齋有光明名聞問佛云何布施死已得福福在何處有何形段佛涅槃已供養塔等誰為受者得何福報佛如所問為說有三十三種垢染布施不得果報及說種種上施若佛現在若已滅後供養得福無異復有五種無上施謂佛及僧及說法者及父母復說生死轉識及生諸天欲樂衰相等事

　　大方廣三戒經三卷

　　右與寶積第一三律儀會同本異譯解在寶積第一會

　　無量清淨平等覺經四卷後漢譯

　　阿彌陀三邪三佛薩樓佛檀過度人道經兩卷吳譯無量壽佛經兩卷曹魏譯

　　右三經譯文詳略小異本一經也

　　阿閦佛國經二卷

　　右與寶積經第六不動如來會同本異譯解在寶積

　　文殊佛土嚴淨經二卷

　　右與寶積經第十五文殊授記會本同譯別解在寶積

　　大乘十法經一卷

　　右與寶積第九大乘十法會同本異譯解在寶積普門品經一卷

　　右與寶積第十文殊師利普門會同本異譯解在寶積

　　胞胎經一卷

　　右與寶積第五十五五十六五十七卷胎藏會本同譯別解在寶積

　　法鏡經二卷

　　郁迦羅越問菩薩行經一卷

　　右二經與寶積第十九郁迦長者會同本異譯解在寶積

　　幻士仁賢經一卷(或云仁賢幻士經)

　　右與寶積第二十一授幻師記會同本異譯解在寶積

　　決定毘尼經一卷(一名破壞一切心識)

　　右與寶積第二十四優婆離會同本異譯解在寶積

　　發覺淨心經二卷

　　右與寶積第二十五發勝志樂會同本異譯解在寶積

　　優填王經一卷

　　右與寶積第二十九優陀延王會同本異譯解在寶積

　　須摩提經一卷(亦直云須摩經)

　　須摩提菩薩經一卷

　　右二經與寶積第三十妙慧童女會同本異譯解在寶積

　　阿闍貰王女阿術達菩薩經一卷

　　右與寶積第三十二無畏德會同本異譯解在寶積

　　離垢施女經一卷西晉法護譯

　　得無垢女經一卷(或云無垢女經一名論義辨才法門)

　　右二經與寶積第三十三無垢施會同本異譯解在寶積

　　文殊師利所說不思議佛境界經二卷

　　右與寶積第三十五善德天子會同本異譯解在寶積

　　佛說如幻三昧經二卷

　　聖善住意天子所問經三卷

　　右二經與寶積第三十六善住意會同本異譯解在寶積

　　太子刷護經一卷

　　太子和休經一卷

　　右二經與寶積第三十七阿闍世王子會本同譯別解在寶積

　　慧上菩薩問大善權經二卷

　　右與寶積第三十八大乘方便會同本異譯解在寶積

　　大乘顯識經二卷唐譯

　　右與寶積第三十九賢護長者會同本異譯解在寶積

　　大乘方等要慧經一卷

　　右與寶積第四十一彌勒問八法會同本異譯比八法會甚略解在寶積

　　彌勒菩薩所問本願經一卷

　　右與寶積第四十二彌勒所問會同本異譯比後譯文不足解在寶積

　　佛遺日摩尼寶經一卷(亦名遺日說般若經)

　　摩訶衍寶嚴經一卷(亦名大迦葉品)

　　右二經與寶積第四十三普明菩薩會同本異譯三經互有詳略佛言此經所在是為天下最妙之塔寺若從法師聞當敬法師如佛若敬法師供養奉持必得無上道命終之時要見如來當得身口意各十種清淨恆沙國土滿中七寶供養恆沙諸佛及弟子眾恆沙劫一切施安起七寶塔不如受持誦讀此經餘解在寶積

　　勝鬘獅子吼一乘大方便方廣經一卷(亦直云勝鬘經)

　　右與寶積第四十八勝鬘夫人會同本異譯解在寶積

　　毗耶娑問經二卷

　　右一經與寶積第四十九廣博仙人會同本異譯解在寶積


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十六卷目錄佛經部彙考二大藏聖教法寶標目(菩薩契經藏大集部　華嚴部　涅槃部　諸大乘經一)

神異典第九十六卷

　　佛經部彙考二

　　大藏聖教法寶標目

　　菩薩契經藏大集部

　　大方等大集經六十卷

　　右佛成正覺十六年菩薩海眾悉來大集佛于無緣象王眾中欲宣說菩薩法藏令知諸佛深境界故于欲色天二界中間化七寶坊如大千世界諸天龍鬼神等并及十方佛剎諸菩薩眾一時雲集佛說菩薩種種莊嚴種種光明十六大悲壞眾生三十二惡業如來大悲行相因緣及如來三十二業真實慧根慧業等法寶女所問品說實語義語毗尼十力四無畏十八不共法三十七助菩提分三十二相業因三十二障大乘法三十二速成就大乘法如是等無量寶聚不眴菩薩品說一切諸法自在三昧等海慧菩薩品說淨印三昧攝取大乘障礙大乘法諸菩薩各各說如是法住法門海慧說諸魔業佛說破壞魔業調伏波旬次無言菩薩品虛空藏菩薩品說虛空藏功德神通智辯方便行願等事一切法與虛空等微妙法門次說十方諸佛會集寶坊調伏眾魔他方諸佛會中各有大菩薩眾來集佛為海眾說經四無量品說修慈悲喜捨淨目品說諸菩薩或作天像鬼修羅八部鳥獸之像教化眾生閻浮提外有十二辰屬蛇馬羊等修聲聞慈各各一日一夜巡行教化眾生寶髻品解在寶積四十七會菩薩品解在罪字函三十一至三十三日密分三十四至四十五日藏分與前日密分同本異譯十方恆河沙佛世界諸菩薩眾皆來集會佛說若住處有五比丘持法畏罪求解脫道供養獲大功德侵奪得大罪報破戒受施及在家人受侵損僧伽藍種種物皆獲大惡報諸佛剎各有大菩薩眾來禮敬佛說陀羅尼種種利益眾生等法星宿品說二十八宿等事濟龍品說諸龍受生受苦受樂業報因緣受三歸依盲龍即得淨眼熱惱餓龍皆得安隱佛付囑天龍大力鬼神等守護國土眾生等四十六至五十七月藏分說月藏菩薩與八十億那由他菩薩從西方禮敬供養如來說吉祥呪利益眾生次波旬品說調伏魔事次說大集十方一切佛土無餘諸菩薩百億三界一切天龍諸部大鬼神等悉集無餘顯說甚深佛法為護世間故以閻浮提諸國土付囑釋梵護世諸天一切龍神修羅夜叉鬼神等各各分布安置護持養育除障護善令法久住五十八至六十說菩薩修行校量失行不失行甚詳

　　大乘大集地藏十輪經十卷

　　大方等十輪經八卷

　　右二經同本異譯

　　佛說地藏菩薩已于無量無數大劫五濁惡時無佛世界成熟有情具足不可思議殊勝功德於十方諸佛國土利益安樂一切有情除一切病惱憂苦逼切滿一切求願有人于一食頃歸依供養諸所求願速得滿足勝于百刧歸依供養諸大菩薩經說末法惡時人敗根如坯器空見如生盲五欲如石田不苗十惡如臭身垢穢此經滅眾生煩惱令三寶久住佛言我遺法弟子下至非器無戒行者雖應罰治無令還俗護持我法國王大臣宰官長壽安樂獲十種功德利益十輪者人王治國選用臣僚撫安民人教兵禦敵修營事業給養功藝賞善罰惡等有十王輪法佛輪十種教化眾生斷十惡修十善安立聖道降伏魔怨令修行人成無上道

　　大集須彌藏經二卷

　　右如來功德天地藏觀音菩薩及諸龍王等各說神呪護持國土利益眾生

　　虛空孕菩薩經二卷

　　虛空藏菩薩經一卷

　　觀虛空藏菩薩經一卷

　　虛空藏菩薩神呪經一卷

　　右四經同本異譯說虛空藏菩薩不可思議功德能滿種種求願救苦懺罪密塗治圊廁等法若見虛空藏天冠如意珠或珠印印文有除罪字或聞空中聲唱言罪滅皆是罪滅相禱疾病者或夢得藥或見像或疾病即除虛空藏或譯云虛空庫又為虛空孕譯文不同其義一也以此而推觸類而　之則凡於佛說可以得意而忘言矣

　　菩薩念佛三昧經五卷(此與般舟三昧等經文別)

　　十方等大集菩薩念佛三昧經十卷

　　右二經同本異譯

　　諸天勸請佛說念佛三昧一切天龍夜叉阿修羅菩薩羅漢人非人等海眾大集不空見菩薩見大神變妙莊嚴事聞佛請法大弟子目連迦葉舍利弗羅睺羅彌勒菩薩等說大神通各獅子吼佛說是三昧甚深經典

　　般舟三昧經三卷

　　拔陂菩薩經一卷

　　大方等大集賢護經五卷

　　右三經同本異譯

　　梵語拔陂此云賢護說念佛三昧功德佛言此經是諸菩薩眼是菩薩父母受持隨喜獲無量無邊福德速成無上菩提

　　阿差摩經七卷

　　無盡意菩薩經六卷

　　右二經同本異譯東方不眴世界現住普賢如來剎土無盡意菩薩與六十億菩薩俱來先現大光明神變舍利弗問無盡意說初發心六度四無量六通四無礙智四攝四依三十七助道等法門一一皆不可盡說是法時次第有七十那由他又七十六那由他天人又六十七百千眾生發菩提心七萬六千又五百二千菩薩得無生法忍三萬二千菩薩得日鐙三昧十方諸佛皆同讚喜此八十無盡法悉能含受一切佛法是諸菩薩不退轉印速能成就無上菩提

　　大集譬喻王經二卷

　　右舍利弗問佛答聲聞獨覺智慧如一滴水佛智菩薩智如大海水等種種譬喻甚廣

　　大哀經八卷

　　右是大集經初陀羅自在王菩薩品異譯此與大集經互有廣略佛放光明十方佛剎諸大菩薩來集佛說無盡法門戒定光明莊嚴大悲哀愍眾生無量劫來教化度脫無有厭倦如來三十二事業菩薩八大總持等法智積菩薩問何謂智本何謂慧業佛為分別解說十方佛剎六返震動及記魔波旬至佛法滅時生大歡喜墮阿鼻地獄受大苦故念佛教故心得淨信即於地獄命終生三十三天復積善根以至涅槃

　　寶女所問經四卷

　　右是大集經寶女品異譯

　　無言童子經二卷

　　右是大集經第十二卷無言菩薩品異譯同本童子生不啼泣乃至八歲無所言說佛言此童子是大菩薩已曾供養無量無邊諸佛得不退轉當成無上道我今說是大集經典此童子於此中當說經法利益無量眾生湧身空中讚佛功德問答法要無量眾生發菩提心數十萬菩薩得無生忍金剛齊菩薩與六萬億諸菩薩從東方佛土來在釋迦佛身內坐蓮華臺聽汝而於佛身無有逼觸而佛身無增無減無礙有如是等不可思議法門

　　自在王菩薩經二卷

　　奮迅王問經二卷

　　右二經同本異譯說菩薩四自在法一戒二神通三智四慧一切聲聞辟支佛之所無有金剛齊菩薩安住于戒八萬四千諸魔千歲隨逐乃至不見一念心散可得怖惱魔言我於千歲求汝心行不能知處菩薩言恆河沙劫求之亦不能得心不在內不在外不在中如幻化人尚無有心况心行處魔等受化皆為弟子往昔金剛齊即自在王菩薩是也四日在中各有如是微妙法門

　　寶星陀羅尼經十卷

　　佛說陀羅尼變五百魔女為丈夫身大集十方佛現大神變降魔眾說諸神呪祐護一切等事

　　華嚴部

　　古華嚴六十卷

　　右第一晉譯唐譯九會晉經七會初闕十定品重會普光故惟八會唐譯三十九品晉經三十四品初會中惟有二品一世間淨眼品即今世主品盧舍那品即今現相已下五品初會闕四兼闕十定故惟三十四品餘諸品會大同文有小異翻梵本三萬六千頌成五十卷或六十卷唐譯益九千頌通舊總四萬五千頌合成唐本八十卷按隋譯經三藏崛多云于闐國東南二千餘里有遮拘迦國王宮有摩訶般若大集華嚴三部大經並十萬偈般若經奘法師已取到全譯出六百卷外大集經若具出可三百卷華嚴十萬偈今八十卷縷僅孚珠惟願支那緣熟諸聖加被大經東傳早見全寶使大法明普照無極

　　大方廣佛華嚴經八十卷

　　右唐譯此經七處九會說三十九品八十卷七處者人中三天上四初諸來海會諸菩薩作是思惟云何是諸佛地云何是諸佛境界云何是諸佛神力諸佛所行諸佛神通諸佛無所畏諸佛三昧諸佛無能攝取諸佛眼諸佛耳諸佛鼻諸佛舌諸佛身諸佛意諸佛身光諸佛光明諸佛聲諸佛智願佛世尊開示演說又諸佛皆說世界海眾生海佛海佛波羅蜜海佛解脫海佛變化海佛演說海佛名號海佛壽量海及一切菩薩誓願海發趣海助道海乘海行海出離海神通海波羅蜜海一切菩薩地海一切菩薩智海十住十行十回向十藏十地十願十定十通十頂為成就一切菩薩故令如來種性不斷故演說一切諸法故末斷一切疑網故願佛亦為我等如是而說九會所說經共答此問詳如大疏

　　第一會菩提塲中說世主妙嚴至毗盧遮那品六品十一卷經名舉果勸樂生信分謂舉揚如來十種法界無盡身雲二十重華藏莊嚴剎海依正二報難思之果勸厲當機聞而樂欲生其淨信發趣修行如佛證故第二會普光明殿說十信等第三會忉利天宮說十住等第四會夜摩天宮說十行等第五會兜率陀天宮說十回向等第六會他化自在天宮說十地等第七重會普光明殿說十定十通十忍等從如來名號品至如來出現品三十一品四十一卷名修因契果生解分因謂因行𥪡該六位果謂佛果總攝十身進修契證令生勝解欲使一乘圓機依此所詮發揚妙智進趣修行成六位之圓因契十身之滿果第八普光明殿普賢說離世間一品七卷經二千行法名託法進修成行分謂上差別因果生解既終今乃寄託前法攝解成行故隨舉一行六位頓修古德頌云河傾二百問瓶瀉二千酬一心觀性海萬行炳齊修六位因成滿八相果圓周是也第九會給孤獨園說入法界品二十一卷經名依人證入成德分由前大行既具觸事造微故善財依佛菩薩歷事知識隨所見聞無不契入總斯教理不出信解行證若兼所信所解所行所證即自真心共成五字斯乃本末該羅頓漸融攝皆指一心同歸性海耳此經以入法界緣起普賢行願為宗諸佛祕藏如來圓教不思議解脫頓入佛乘

　　華嚴一乘祕教亦名不思議解脫經功用大故感應亦大一四句偈地獄眾生聞之而脫苦盥掌滴水螻蟻微類承之而生天欲學佛心慧了佛境界證佛地位依此一乘法性海而修行者不歷地位初發心時便成正覺悉與三世諸如來等譬如眾流一滴之水纔入海中即名海水若依大乘二乘權教備修萬行綿歷多劫不如聞是經以少方便疾得菩提經云此經不入一切眾生二乘人手惟除菩薩摩訶薩一切聲聞圓覺不聞此經何況受持若菩薩億那由他劫行六波羅蜜不聞此經雖聞不信是等猶為假名菩薩若有此經卷地即是如來塔廟禮拜供養彼眾生等具足善根滅煩惱患得賢聖樂聞此普賢大行海印深定法界體性方知華嚴是佛根本教釋氏宗極故修此感應傳廣示未聞出華嚴感應傳

　　信力入印法門經五卷

　　右上三卷佛說諸菩薩清淨初歡喜地得大無畏安隱處法次二卷普賢說諸佛無障礙智教化眾生力自然智普門現前無邊身一切徧見無差別無依止智等法門末說信毀種種罪福

　　度諸佛境界智光嚴經一卷

　　佛華嚴入如來德智不思議境界經二卷

　　大方廣入如來智德不思議經一卷

　　右三經同本異譯說如來安坐不動而普現一切利益眾生

　　大方廣佛華嚴經不思議境界分一卷

　　大方廣如來不思議境界經一卷

　　右二經同本異譯普賢說佛出現乃至涅槃剎土時劫光明威德等事皆不可思議及諸菩薩修習法門

　　大乘金剛髻珠菩薩修行分一卷

　　右說佛于往昔經無量劫承事諸佛修習法門

　　大方廣佛華嚴經修慈分一卷

　　右彌勒問佛云何少用功力安樂無倦而能速證廣大佛法在生死中不受無量眾苦逼迫于諸佛法速得圓滿佛說應修慈心為最上功德速具相好成無上正覺想念身中有十方諸佛國土隨一切眾生所須與種種安樂捨離瞋恨怨結平等利益是修慈人乃至未能離於分別起我我所見亦常得六種梵天之福無始惡業皆得消滅

　　大方廣普賢菩薩所說經一卷

　　莊嚴菩提心經一卷

　　大方廣十地經一卷

　　右三經同本異譯信力入印法門等十一經竝與華嚴分有相似是眷屬攝而非正部

　　兜沙經一卷

　　右是華嚴經如來名號品異譯

　　菩薩本業經一卷

　　諸菩薩求佛本業經一卷

　　右二經是華嚴淨行品異譯

　　菩薩十住行道品一卷

　　菩薩十住經一卷

　　右二經是華嚴菩薩十住品譯

　　漸備一切智德經五卷

　　十住經四卷

　　右二經是華嚴十地品異譯

　　等目菩薩所問三昧經三卷

　　右是華嚴十定品異譯

　　顯無邊佛土功德經一卷

　　右是華嚴壽量品異譯

　　如來興顯經四卷

　　右是舊華嚴寶王如來性起品及十忍品異譯新經名如來出現品

　　度世品經六卷

　　右是華嚴離世間品異譯

　　羅摩伽經三卷

　　右是華嚴入法界品異譯

　　大方廣佛華嚴經一卷

　　右續華嚴經入法界品

　　涅槃部

　　大般涅槃經四十卷

　　右北涼天竺三藏曇無讖第五譯宋文帝元嘉年中達于建業時有沙門慧嚴慧觀謝靈運等以讖前經品數疎簡乃依舊泥洹加之品目文有過質頗亦改治結為三十六卷行於江左比前經時有小異虛字函有論一卷略釋大經又論一卷釋本有今無一偈

　　佛言吾滅度後汝等四眾當勤護持我大涅槃我於無量萬億阿僧祗劫修此難得大涅槃法今已顯說此是十方三世一切諸佛金剛寶藏常樂我靜周圓無闕最後究竟理極無遺諸佛於此放捨身命故名涅槃汝等欲疾得菩提令一切眾得出世法當勤修習此涅槃經

　　宣律師問天人韋將軍曰諸佛說教何等偈為般若何等為華嚴何等為法華何等為涅槃答曰但是無相離我我所即入般若但是說諸度萬行悲智攝益即入華嚴但是授聲聞等記作佛即入法華但是決擇衰正說一切眾生皆有佛性即入涅槃如此決擇古今未有味道君子幸願知音

　　大般涅槃經後譯茶毗分二卷

　　右是前大般涅槃經之餘憍陳如品之末兼說滅度已後茶毗等事佛言若佛滅後一切信心所施佛物應造佛像佛依七寶旛葢香油寶華除供養佛餘不得用即犯盜佛物罪若佛現在若涅槃後有人以七寶堂殿衣服飲食一切樂具恭敬供養佛像及舍利如芥子許乃至尊重讚歎是二人所得福德無二無別無量無邊能令眾生離三界苦得涅槃樂佛欲涅槃以手却衣顯出獅子胷臆上昇虛空高七多羅樹七返告言汝等大眾應當深心看我紫磨黃金色身汝當修習如是清淨之緣于未來世得此果報自今見已無復再覩佛欲涅槃放大光明現種種大神變大聖金棺力士眾人皆莫能舉佛神力故自然乘空徐行入城西門而出東門左右繞城七匝諸人天等各設廣大殊勝供養旃檀沈水積高如山人天舉火皆不能然待迦葉至金棺自然開見佛相好紫磨金身閉棺已復現雙足光照十方從佛心胷自然火出分布舍利滿八斛金壜天上人間起塔供養

　　大般泥洹經六卷

　　右是大般涅槃經之前分盡大眾問品同本異譯

　　方等般泥洹經二卷

　　四童子三昧經三卷

　　右二經同本異譯佛于雙樹間將入涅槃諸弟子眾皆大哀戀有四童子皆大菩薩從四方佛剎來現大神通會集供養與佛阿難問答說法時無量無邊人天菩薩得道得果得無生忍佛放大光明度諸地獄極苦眾生皆即生天乃至成阿羅漢無央數人天菩薩皆得道進果以至立無上正真道魔波旬惱恨悲泣今日所度雖佛壽一劫所度不能過此我界遂空佛言所未度者如大地土所度者如爪上土耳及諸佛為羅云說法安慰佛言我所應度者皆已度訖未度者皆已作得度因緣我所應作皆已作竟

　　大悲經五卷

　　右說佛將涅槃諸弟子哀戀佛安慰阿難等說正法不滅迦葉等及佛滅後有諸大神通智慧威德弟子流布佛法汝勿憂愁次說供養佛舍利如芥子及作形像塔廟乃至散一華於空中若生一念敬信果報福德不可思議終當得至涅槃佛執阿難手付囑法藏令廣宣流布令勿隱沒第一卷說大梵天王念言我能勝他他不如我我是智者三千大千世界中大自在王造化眾生世界等佛言非汝所造所化是業所化此大千世界是佛土梵王禮懺悔過

　　諸大乘經一

　　方廣大莊嚴經十二卷

　　右二十七品說如來于兜率天宮下生處胎降生示現童子示書現藝游行出家苦行降魔成佛轉法輪等次敘甚詳第十一說十二緣三十二相業末說人能受持此經有種種勝妙功德

　　普曜經八卷

　　右二經本同譯別文詳略有小異爾

　　妙法蓮華經七卷

　　右佛為一大事因緣故出現于世為欲令眾生開示悟入佛之知見故說此一乘法授諸聲聞記如是妙法諸佛時一說之如優曇華時一現耳先示化成之權終與髻珠之祕雖三車異駕而一雨同滋皆令自知決定作佛說是經時多寶佛塔從地湧出十方諸佛集會證明六萬恆河沙等菩薩及其眷屬護持流布持經隨喜有六根清淨等無量功德若天入旋陀羅尼諸三昧見靈山法會儼然佛常住不滅證悟者自知非思議境界天親菩薩論二卷天台智者證旋陀羅尼三昧九旬談妙妙元文句止觀三大部三十卷盛行東南慈恩法師章疏廣化西北誦持靈感具有傳記流通震旦無盛此經

　　法華三昧經一卷

　　右是法華支派

　　無量義經一卷

　　右是法華前說

　　薩曇分陀利經一卷

　　右是略出寶塔提媻品中少分

　　正法華經十卷

　　右西晉竺法護譯品義大同翻文有異

　　添品法華經七卷

　　右隋天竺三藏崛多笈多以秦譯有闕文添藥艸諭之半提媻達多品陀羅尼次神力品後囑累品在卷終餘諸字句亦間有改定

　　維摩詰經三卷

　　右什法師譯維摩詰此云淨名示疾毗邪離城佛遣聲聞諸菩薩問疾皆辭不任文殊與八千菩薩大弟子等來入丈室問答妙法深談實相不二法門等借座鐙王請飯香積手按大千室容海眾亦名不思議解脫法門

　　維摩詰經二卷

　　右吳支謙譯

　　說無垢稱經六卷

　　右奘法師譯已上三經本同譯別

　　大方等頂王經一卷

　　大乘頂王經一卷

　　善思童子經二卷

　　右三經同本異譯善思童子維摩詰子也乳母抱持在重閣上見佛自湧身空中投下而住空中獻花問答說甚深法佛為授記作佛

　　大悲分陀利經八卷

　　悲華經十卷

　　右二經同本異譯說諸佛本願莊嚴清淨佛土釋迦如來以大悲故願出五濁惡世成佛度生說釋迦佛因地布施身命種種大悲行願彌陀阿閦觀音勢至文殊普賢本所發願讀誦書寫此經乃至一偈勝十大劫行六波羅蜜

　　金光明最勝王經十卷

　　合部金光明經八卷

　　右前後三譯經同品異初北涼曇無讖譯四卷十八品次隋僧寶貴合諸譯為八卷二十四品然文皆不足唐義淨譯十卷三十一品比前最備

　　佛說是金光明微妙經典諸經中王說佛壽長遠三身差別金鼓懺悔天神護法大辯才天大功德天天王地神皆同佑衛此妙經法及供養天神天女誦呪祈願種種法門後說救魚生天捨身飼虎皆成佛因緣

　　伅真陀羅所問如來三昧經三卷

　　右伅真此言樹謂天伎樂神即乾達媻王名也大緊那羅王經與此本同譯別

　　大樹緊那羅王所問經四卷

　　右二經本同譯別經初天冠菩薩問佛諸菩薩種種法門佛隨問答說菩薩諸四句法時大樹緊那羅王從香山中與諸大眾來禮敬佛奏諸伎樂須彌等山頗峨涌沒四眾八部大迦葉等惟除不退轉菩薩皆悉起舞不能自持樂中說偈八千菩薩得無生忍請佛菩薩于香山供養七夜佛說淨六度方便等諸波羅蜜一一各三十二法門六十萬餘眾生發無上正真道心授王作佛記又為八千王子說助菩提法為八萬四千夫人采女說轉女身法及說菩薩成就三十二法能為法器及菩薩諸行法又法施有三十二功德此經亦名宣說不思議法品

　　佛昇忉利天為母說法經三卷

　　右佛昇忉利天度夏安居三月月天子問諸菩薩種種法門佛隨問答略如維摩經佛告目連勿謂佛獨在一閻浮提成道度生于三千大千世界中示現降胎現生成佛示滅略說四方四維等諸佛名號國土應現種種不同等事

　　佛說道神足無極變化經四卷

　　右與昇忉利天為母說法經本同譯別

　　寶雨經十卷

　　寶雲經七卷

　　右二經同本異譯除葢障菩薩問佛云何菩薩得十波羅蜜圓滿云何得等于地水火風空如日月如師子如蓮華調伏𡧯靜廣大清淨智慧如海善巧辯才今眾生歡喜信受空無相願慈悲喜捨游戲神通離八難處住不退轉得如來法身金剛身十二頭陀云何得種種善巧生清淨佛土乃至云何速證無上菩提佛各隨問為說問一答十微妙富備大略如華嚴普賢二千酬行法

　　阿惟越致遮經四卷

　　不退轉法輪經四卷

　　廣博嚴淨不退轉法輪經六卷

　　右三經本同譯別廣略文異說佛出五濁方便說三乘化導眾生令入一佛乘他方淨土二十那由他劫植眾德本不如忍界從明至食說法化愚令受三歸五戒况勸人出家廣為說法令出三界佛說信行法行八輩四果辟支佛皆是不退轉菩薩微妙法門次諸大阿羅漢說密語我等具足五無間業謂無明能生生死為母不正思惟及喜愛為父壞諸想諸行為破僧不壞凡夫法滅羅漢想名殺阿羅漢滅如來想名出佛身血知一切法如幻如影如響故次說眾生若聞釋迦牟尼佛名者皆于菩提得不退轉况持一華以供養邪如尼拘陀樹種子甚小漸次長大至蔭五百人有東方佛剎來三大菩薩頭面禮佛言我等于此法中無有疑惑我是如來我是世尊我是佛爾時眾會皆作是念無有二佛並出世間何緣彼作是說佛偈云不住一切法求𡧯滅菩提亦不得菩提是故名如來詳如本國五百童女五千尼五千居士婦聞法不復受胎為女人皆生佛國無量無邊不可思議天龍八部人非人等皆于菩提得不退轉

　　入定不定印經一卷

　　不必定入印經一卷

　　右二經本同譯別佛說五種菩薩行一羊乘行二象乘行初二菩薩于正等覺是不決定于生死海不能救濟一切有情退失無上道三日月神通乘行四聲聞神通乘行五如來神通乘行後三菩薩必定不退無上智道如來行中廣明種種大乘利他行法大心人之龜鑑也末說信敬供養瞋惡侵損大乘法人極大罪福

　　等集眾德三昧經二卷

　　集一切福德三昧經三卷

　　右二經本同譯別毗舍離城淨威力士自念我成就大力閻浮提中無與等者我當往觀佛何如我也佛欲降伏令目連取佛為童子時與兄弟捅力射箭著鐵圍山佛言是菩薩父母生力非神通力若以神力當過無量諸佛世界佛說人牛象師子力士諸天力諸菩薩力各各增上十乃當一以至十十地菩薩力等一後身菩薩力至成佛時超百千倍過于菩薩魔梵人天等不可論說次復較量種種福德復說成就莊嚴福德種種法義復次佛諸菩薩問答解說此三昧法義

　　持心梵天所問經四卷

　　右經初說如來種種光明名號功德次持心梵天問何謂菩薩志性堅強言無惱熱德超眾生威儀安詳心不憒亂開化塵勞乃至于諸佛法而不退轉佛隨所問廣為演說次明網菩薩梵天文殊大弟子等問答法要又諸菩薩各隨所樂說菩薩法次梵天大菩薩等授成佛記末說此經大功德力思益梵天所問經四卷姚秦什法師譯

　　勝思惟梵天所問經六卷魏菩提流支譯

　　右二經與持心梵天所問經同本異譯佛放光明照三千大千世界普及十方無量佛土東方過七十二恆河沙佛土國名清潔佛號日月光如來有菩薩梵天名曰思益白佛欲詣娑婆世界佛言應以十法游于彼土于毀譽心無增減于善惡心無分別于諸愚智等以悲心于上中下眾生之類意常平等于輕毀供養心無有二于他闕失不見其過見種種乘皆是一乘聞三惡道亦勿驚畏于諸菩薩生如來想佛出五濁生希有想于此國中百千萬劫淨修梵行不如彼土從旦至食無瞋礙心其福為勝

　　持人菩薩經四卷晉譯

　　持世經四卷秦什法師譯

　　右二經本同譯別什師所譯文備詞順持世菩薩問佛云何菩薩能知諸法實相亦善分別諸法相云何得念力轉身成就不斷念乃至得無上菩提佛為隨問開示初品答所問種種法門次五陰品次十八性品次十二人品次十二因緣品次四念處品次五根品次八聖道品次世間出世間品次有為無為法品逐品法義至詳至妙及說過去諸佛本事此經有種種大功德利益乃至疾得無上菩提

　　濟諸方等學經一卷

　　大乘方廣總持經一卷

　　右二經本同譯別佛說謗佛法僧人必墮地獄多劫不能得出佛說過去劫為法比丘以惡毒心謗淨命比丘揚其惡行八十劫中受地獄苦又多生墮畜生中方得人身常受貧厄瘖瘂無舌法比丘者則我身是淨命比丘彌陀佛是由我過去愚癡無智受苦如是當知隨順惡友求法師短譏毀損害為自傷損

　　大方廣寶篋經二卷

　　文殊現寶藏經三卷

　　右二經本同譯別說文殊智慧辯才神通威德游于諸佛國土現種種殊勝等事東方佛土有第一智慧弟子住梵天說法聲徧三千大千世界聞文殊發大音聲驚怖墜落如旋嵐風吹于小鳥復有佛土大火災起世界充滿文殊千彼火中作蓮華網而從中過火所觸和適快樂聲聞神力如小鳥文殊神力如金翅迅疾又七日七夜雨不斷絕諸比丘眾未得禪定者饑羸困苦文殊化一鉢食置講堂上千二百五十比丘萬二千菩薩皆得飽足鉢無減耗魔化四萬比丘來入會中亦皆受供鉢食亦無減耗悉皆降伏又文殊三月竟夏不現佛邊大迦葉問何所在邪答云我在王宮采女中及諸婬女小兒中迦葉念言何緣此人與清淨僧眾為臘即撾楗椎欲逐出文殊即見十方不可計數佛邊各有文殊各有迦葉撾楗椎欲逐出之佛語迦葉汝欲逐出何者文殊迦葉慚愧欲置楗椎于地盡其神力而不能也佛令禮文殊乃得墮地佛言文殊三月教化城中女人宮中采女及童男童女各五百人及無量人得不退轉成道得果或生天宮又說三十二德鎧法門三萬二千天人皆發無上道意是經亦名文殊所現變化降伏眾魔化諸異學名曰寶藏

　　證契大乘經二卷

　　大乘同性經二卷

　　右二經本同譯別佛在楞伽山為羅剎王說眾生捨身受身中陰識神隨業輪轉戒律持犯善不善果報種種差別修行三十七品至成無上菩提聲聞辟支佛菩薩如來皆有十地如諸小河流皆入大海一切諸法皆悉流入毗盧遮那智藏大海同一真如清淨法性授羅剎王成佛記及說過去佛菩薩本緣

　　深密解脫經五卷魏菩提流支譯

　　解深密經五卷唐元奘譯

　　右佛說一切法相略有三種一徧計所執相二依他起相三圓成實相徧計所執謂一切法名假安立自性差別依他謂一切法緣生自性如無明緣行乃至集大苦蘊圓成實相謂一切法平等真如通達修習乃至無上菩提一切諸法皆無自性無生無滅本來𡧯靜自性涅槃如空華如幻像如虛空無生無滅第三卷彌勒問瑜珈種種義極于微妙第四觀世音問十地十一地微細法門地地殊勝功德及二愚癡與所應學法六波羅蜜因果種種法門第五卷文殊問如來法身化身出現調伏說法威德住持等法門

　　解節經一卷

　　右如理正聞菩薩問能解甚深義節菩薩一切法無二答說此經

　　緣生初勝分法本經二卷

　　右序曰本是一心積為三界理極實相筌窮假名五因七果十有二分緣生經法總備于此佛說十二因緣法義微妙眾經綱目攝在茲焉聖者欝楞迦作論釋此經先立偈三十後以論釋故亦名三十論

　　分別緣起初勝法門經二卷

　　右與緣生經同本異譯

　　相續解脫地波羅蜜了義經一卷

　　右與解深密經第四第五卷同本異譯解在彼經

　　楞伽阿跋多羅寶經四卷宋天竺三藏求那跋陀羅譯

　　右佛在南海瀕楞伽山頂昔諸如來皆于此城說自所得聖智證法非外道衺見及二乘修行境界我今亦當開示此法時大慧菩薩致一百八問佛隨所問答說諸佛正覺性自性第一義心成就世間出世間上上法心意識生住滅相等一百八法傳燈錄僧那禪師曰我初祖兼付楞伽經四卷謂我師二祖曰吾觀震旦惟有此經可以印心仁者依行自得度世又二祖凡說法竟乃曰此經四世之後變成名相深可悲哉我今付汝宜善護持

　　入楞伽經十卷三藏真諦譯

　　大乘入楞伽經七卷實叉難陀譯

　　右三經同本異譯初譯四卷楞伽夜叉王城勸請序致及流通等文不足次流支譯十卷次七卷則天久視年中譯序云此經諸佛心量之元樞羣經理窟之妙鍵廣諭幽旨洞明深義跋陀之譯未弘流支之義多舛今討三本之要詮成七卷之了教傳燈之句不窮湧泉之義無盡

　　菩薩行方便境界神通變化經三卷

　　右上卷文殊說六波羅蜜等各各十二功德進修行門次二卷尼乾子說佛三十二相三十二大悲行三十七助道四無畏十八不共法等與尼乾子經同而略異

　　大薩遮尼乾子所說經十卷

　　右第一第二卷佛說一乘菩薩行方便境界奮迅法門第三尼乾子與八十八千萬尼乾子俱游行諸國為嚴熾王說十不善業果報說國王護眾生法說轉輪聖王七寶功德又復有七種次寶七者一劍二海龍王皮三牀四園五屋舍六衣七足所用寶次說諸國王治國善惡法行法行王能救護眾生善行政治用兵愛民等種種事甚詳及說國王布施十五種功德次說外道聰明智慧各有罪過第六至第九說唯佛無諸過失三十二相八十種好三十七品菩提分法六通四無礙智十力四無畏十八不共法等不思議法門佛言尼乾子現行外道法以一切無量種種身化無量眾生發菩提心所供養佛不可量數過無量數劫當得成佛名實慧幢王國土勝妙壽法長遠此經是如來祕密藏純淨妙藏佛法印藏三千大千世界眾生俱時成佛有人滿足一劫供養禮拜爾所諸佛所得功德不如有人受持誦讀書寫流布此法門過彼無量無邊


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十七卷目錄佛經部彙考三大藏聖教法寶標目(菩薩史經藏諸大集經二)

神異典第九十七卷

　　佛經部彙考三

　　大藏聖教法寶標目

　　菩薩契經藏諸大乘經二

　　大方等大雲經六卷

　　右大雲藏菩薩問佛云何修行得陀羅尼云何得大海三昧云何能解諸佛密語云何得知具足法義云何得到諸佛大海彼岸云何如來身不名為血肉筋骨之所成立若有如是身云何為空云何為地獄眾生作安樂云何得佛不可思議等問佛答所問說此經佛言此經諸佛菩薩四百不可思議解脫法門諸法寶藏神通王三昧等門此經三名大雲密藏菩薩所問故名大雲如來常住畢竟無有入涅槃者一切眾生皆有佛性故名大般涅槃受持讀誦斷一切想故名無想

　　大雲輪請雨經二卷

　　大雲經請雨品二卷

　　右佛在龍宮諸大龍王與八十四億百千那由他龍王等俱來集會廣興供養佛為說除滅諸龍一切苦惱降澍甘雨誦陀羅尼念五十四如來名結壇祈求等法二經本同譯別佛言若一七二七日遠至三七日必降甘雨除不專念無慈心人及穢濁者海水潮來尚可盈縮此言真實決定不虛

　　諸法無行經二卷

　　諸法本無經三卷

　　右本同譯別佛與師子游步菩薩文殊等問答說一切法性畢竟空𡧯無根本無形相無生滅無依住入是法門疾得無生法忍及說文殊與佛往昔因地謗毀說法性𡧯滅真空菩薩故久墮大地獄

　　無極寶三昧經一卷

　　寶如來三昧經二卷

　　右二經本同譯別佛入寶如來三昧震動十方無極佛剎海眾菩薩來會寶如來菩薩文殊舍利弗等種種問答

　　慧印三昧經一卷

　　如來智印經一卷

　　右二經本同譯別世尊入佛境界三昧尒時眾皆不見如來身心相佛從三昧起舍利弗文殊彌勒等問答說是經

　　大灌頂經十二卷

　　右卷別各是一經具列如左第一卷灌頂七萬二千神王護比丘呪經第二卷灌頂十二萬神王護比丘尼呪第三卷灌頂三歸五戒帶佩護身呪經第四卷灌頂百結神王護身呪經第五卷灌頂宮宅神王守鎮左右呪經第六卷灌頂塚墓因緣四方神呪經說諸佛輪王四方葬法第七卷灌頂伏魔封印大神呪經第八卷灌頂摩尼羅亶大神呪經第九卷灌頂召五方龍攝疫毒神呪經第十卷灌頂梵天王神筞經占卜吉凶第十一卷灌頂隨願往生十方淨土經或云普廣所問品即是別行隨願往生經說誦經然鐙造幡追福等法追薦功德七分獲一若自發心獲福無量又說那含長者救父母生天因緣第十二卷灌頂拔除過罪生死得度經即是舊藥師經佛游維邪離者

　　佛說藥師如來本願經一卷

　　藥師璢璃光如來本願功德經一卷

　　右二經本同譯別說東方藥師佛本發十二大願攝受眾生國土莊嚴如極樂世界持誦願求種種如意及建立道塲放生解結除病續命等法與前灌頂經第十二一卷本同譯別

　　藥師璢璃光七佛本願功德經二卷

　　右佛說東方七佛本因誓願國土莊嚴種種功德教人持誦求願第七即是藥師佛與前經本同譯別前略此廣

　　阿闍世王經二卷

　　右本同下後廣此略

　　文殊師利普超三昧經三卷

　　右文殊與諸菩薩問答法義時諸天子以佛道難成欲退取二乘滅度佛為救此等故放鉢于地下過七十二恆河沙佛土五百聲聞等皆莫能知鉢在何處文殊入普超三昧不起于座伸手下取而于鉢來諸佛土菩薩雲集于是退心者與無量眾皆堅發無上道心阿闍世王為造逆罪故問文殊諸大菩薩聲聞眾乞請決疑王上金色疊文殊等諸菩薩皆忽然不現乃至自不見身遂悟道文殊為說法王斷疑見諦得不起法忍佛為授記于未來世當得作佛號淨界如來

　　放鉢經一卷

　　右即普超三昧經中文殊取鉢化退大心天子等月鐙三昧經十卷

　　右月光童子問諸佛行何等行能為世作光明得不思議智云何得說法最上智無邊智具戒定慧淨身口意能知宿命不處胞胎得不壞眾無礙辯佛所得諸法相到一切法彼岸願為我說佛為說此月鐙正行一切諸法體性平等無戲論三昧解釋三百句法門經中廣說諸佛菩薩往昔因地行願微妙法義不可具載

　　月鐙三昧經一卷

　　右說三界一切法生滅滅已𡧯滅為樂等法皆具六種不可思議如十八界四諦十二因緣等一者諸行道識不可思議二有為道識三無為道識四有住道識五無住道識六者皆空不可思議是為六種

　　無所希望經一卷

　　象腋經一卷

　　右二經本同譯別佛說菩薩地甚深之法口誦心思是菩薩藏解此經者如大象力如大龍力能令菩薩勇猛故信解此經是人現致二十種功德

　　大淨法門品經一卷

　　大莊嚴法門經二卷

　　右二經本同譯別文殊教化勝金色光明德女發菩提心者即汝身是女聞法已宿善根故即得順法忍即能于四眾中如法說法與長者于同見佛受記下卷說非以剃髮染衣戒律等名為出家能除眾生煩惱三毒起四無量心等名為出家問答略如維摩經

　　如來莊嚴智慧光明入一切佛境界經二卷

　　右文殊為諸菩薩眾問如來法身不生不滅義佛為種種論說

　　度一切諸佛境界智嚴經一卷

　　右十方菩薩雲集文殊為請問無生無滅法義佛說此經

　　後出彌陀偈經一卷

　　右讚往生淨土勝妙

　　觀無量壽佛經一卷

　　右阿闍世王母韋提希夫人幽閉苦惱願往生淨土不樂復生濁惡世中佛為說極樂世界十六觀九品往生法門

　　阿彌陀經一卷什法師譯

　　稱讚淨土佛攝受經一卷奘法師譯

　　右本同譯別竝佛說無量壽佛國勝妙莊嚴種種功德勸人念佛往生彼國

　　觀彌勒菩薩上生兜率天經一卷

　　右佛說兜率天上有微妙寶宮四十九重垣牆宮殿寶華寶林欄楯璢璃為渠皆七寶所成莊嚴光明雨華天樂說妙法音極妙樂事說不可盡彌勒于一時中成就五百億不退轉天子若人能精勤修諸功德威儀不缺埽塔塗地以眾名香妙華供養行眾三昧深入正受讀誦經典雖不斷結若一念頃受八戒齋繫念發願即得往生彌勒于閻浮提歲數五十六億萬歲尒乃下生

　　彌勒下生成佛經一卷什法師譯

　　彌勒大成佛經一卷什法師譯

　　彌勒下生經一卷法護譯

　　彌勒來時經一卷失譯人名

　　右四經本同譯別詳略異耳佛說彌勒下生時閻浮提地平淨如璢璃鏡寶華林樹過于帝釋歡喜之園人有智慧威德五欲快樂無九惱苦壽足八萬四千歲無中夭者皆長一十六丈惟有三病飲食便利衰老人常慈心和順調伏無水火刀兵怨賊劫竊饑饉毒害之難不閉戶不殺生不貪眾寶人無遠近皆兩得相見八功德水異香華果充滿百味具足佛身三十二丈胷廣十丈面長五丈一一相有八萬四千好光照千由旬日月等光皆不為用早晨出家是夜成佛初會龍華樹下說法度九十六億人成阿羅漢第二會度九十四億人第三會度九十二億人皆阿羅漢詣耆闍山出迦葉定受釋迦衣迦葉奉衣已踴身空中現十八變說釋迦佛十二部經八十億人得阿羅漢彌勒住世及正法住各六萬歲於四天下各起八萬四千塔像法二萬歲

　　大威鐙光僊人問疑經一卷

　　第一義法勝經一卷

　　右二經本同譯別僊人問佛眾生流轉諸趣生滅輪囘業相體性義佛說此經

　　順權方便經二卷

　　樂瓔珞莊嚴方便品經一卷

　　右二經本同譯別轉女身菩薩與須菩提舍利弗問答法義說三十種沙門法大乘諸行相䫉法有二十無過患利益眾生事故如來乞食菩薩能隨宜機變順眾生樂欲而調伏之化令進道及說菩薩八種瓔珞莊嚴以身嚴飾化度一切眾生得無礙辨佛說轉女身菩薩方便成熟無量眾生受記成佛

　　諸法勇王經一卷

　　一切法高王經一卷

　　右二經本同譯別意義與諸法最上王經本同解在彼經

　　六度集經七卷

　　右施度二卷說佛因地不惜身命國城妻子種種行施因緣戒度一卷忍度一卷精進度一卷禪度一卷明度一卷皆雜集眾經中事類佛昔因地戒忍精進定慧種種因緣

　　太子須大拏經一卷

　　右與六度經第二卷中須大拏事本同譯別說佛因地為國王子施白香象故被逐入山復施二子及妃等事

　　菩薩睒子經一卷

　　睒子經一卷

　　右二經本同譯別出六度經第二卷施度中說菩薩因地孝行死而更生事

　　太子慕魄經一卷

　　太子沐魄經一卷

　　右二經本同譯別出六度經第四卷戒度中說佛因地為國王子不語十三年出家修道事

　　九色鹿經

　　右出六度經第六卷精進度中說佛因地為鹿王捨身濟人事

　　無字寶篋經一卷

　　離文字普光明藏經一卷

　　徧照光明藏無字法門經一卷

　　右三經本同譯別佛答勝思惟菩薩問菩薩所應斷除三毒我執懈怠睡眠無明等應當守護一法謂己所不欲勿施于人及如來所證知法

　　老女人經一卷

　　老母經一卷

　　老母女六英經一卷

　　右三經本同譯別老母問佛四相五陰六根四大從何所來去至何所佛為說諸法來無所從去無所至如兩木出火如鼓出聲如雲雨雷電如書隨意從空盡空萬物亦尒

　　月光童子經一卷

　　申日兒本經一卷

　　德護長者經二卷

　　右三經同本異譯說童子父名申日信奉外道以火坑毒食試佛童子諫父佛為降伏受度事

　　文殊師利問菩提經一卷

　　伽耶山頂經一卷

　　大乘伽耶山頂經一卷

　　象頭山頂精舍經一卷

　　右文殊答淨光天子及諸菩薩問菩提心義菩薩行法四經本同譯別

　　長者子制經一卷

　　菩薩逝經一卷

　　逝童子經一卷

　　右三經本同譯別說長者子以食與衣奉施如來佛為授記

　　犢子經一卷

　　乳光佛經一卷

　　右犢子捨乳施佛佛為授記後二十劫作佛二經本同譯有詳略

　　無垢賢女經一卷

　　腹中女聽經一卷

　　右佛說法無垢女在胎藏中跪聽即示現出生現大神變事

　　轉女身經一卷

　　右經初如無垢賢女經所譯文義詳廣佛說轉女身法門無垢女等皆為男子

　　無上依經二卷

　　右阿難問造高閣及四事供養施四方僧與起佛塔供養舍利二種福德何者為多佛言供養微塵數世界四果辟支佛不如佛涅槃後取舍利如芥子大造塔如阿摩羅子大露槃如棗葉大此功德甚多于前若不囘向菩提所獲福德如世界微塵數作諸天王况轉輪王下卷說如來三十二相八十種好種種勝妙功德因果不可思議

　　未曾有經一卷

　　甚希有經一卷

　　右二經與前無上依經本同譯別前廣後略

　　希有希有校量功德經一卷

　　最無比經一卷

　　右二經本同譯別佛說供養大千世界諸佛上妙樂具起塔高廣所獲福德不如起淨信心受三歸依受三歸依不如一念頃受持十善受十善不如一晝夜持八戒受盡形大戒其福轉勝前所獲福百千萬分不及其一

　　大乘百福相經一卷

　　大乘百福莊嚴相經一卷

　　右二經本同譯別佛說一閻浮提眾生十善福聚數滿百倍成一轉輪聖王王四天下自在福如是百倍成一天王帝釋福聚又增滿百倍成一第六他化自在天王福又百千倍成一梵王福此上漸漸倍增成大千世界主大梵天福又無量億百千倍成一最後身菩薩福又無量億百千倍成如來一毛孔福復百千倍成一隨好福復百千倍成三十二相中一相福三十二相福聚始成如來隨類教化一切眾生音聲福聚如是威光勢力皆不可思議及所修因地行願法門

　　決定總經一卷

　　謗佛經一卷

　　右二經說十菩薩謗佛業鄣遇佛懺悔滅除大略同本真言別

　　寶積三昧文殊問法身經一卷

　　入法界體性經一卷

　　右二經佛文殊舍利弗問答本同譯別

　　如來師子吼經一卷

　　大方廣師子吼經一卷

　　右佛命勝積菩薩往北方法上如來所聽大師子吼方廣法門佛問汝從何來勝積默然海眾皆疑三界尊問云何不答佛現微笑曰諸佛境界不可思議當知無說是名真說二經本同譯別

　　前世三轉經一卷

　　銀色女經一卷

　　右二經本同譯別說佛因地以身布施事

　　阿闍世王受決經一卷

　　采華違王上佛受決經一卷

　　右二經本同譯別說然燈獻華供養世尊得授佛記

　　正恭敬經一卷

　　善恭敬經一卷

　　右二經說弟子事師儀範及罪報

　　稱讚大乘功德經一卷

　　妙法決定業鄣經一卷

　　右二經本同譯別說菩薩不應親近二乘人及說大乘名義

　　大乘四法經一卷

　　菩薩修行四法經一卷

　　右二經四法謂寧失身命不舍菩提心親近善友不捨忍辱依𡧯靜處二經本同譯別

　　諫王經一卷

　　如來示教勝軍王經一卷

　　佛為勝光天子說王法經一卷

　　右三經本同譯別佛為勝光王勝軍王等說世間福樂五欲貴富自在威勢宮殿園林親屬臣佐象馬車乘珍寶服御種種莊嚴悉皆無常不可長保年少會老強健必病含血之類要終歸死老病死時良醫拱手迅速不停隨業流轉墮諸惡趣不可以勢力逃避抗拒惟以正法治國勿行惡法應愍眾生皆如一子薄賦斂省徭役賞善罰惡遠離不忠良者無受佞言當受忠諫恭敬三寶教民為善能如是龍天歡喜福力延長國無災難壽命增益名聞十方後生天上乃至成佛佛言我終不說獲得世間諸欲樂具名富貴者得佛正法聖慧財寶積聚受用乃名圓滿真富貴者

　　大方等修多羅王經一卷

　　轉有經一卷

　　右二經本同譯別佛為國王說無常空法

　　文殊師利巡行經一卷

　　文殊尸利經一卷

　　右二經本同譯別文殊舍利弗問答文殊說真如法界眾生眾不減不增不染不淨等

　　思惟十二因緣經一卷

　　緣起聖道經一卷

　　右二經說佛思十二因緣法本同譯別

　　稻竿經一卷

　　了本生死經一卷

　　右二經本同譯詳略別稻竿經彌勒為舍利弗詳說十二緣義

　　自誓三昧經一卷

　　如來獨證自誓三昧經一卷

　　右二經本同譯別說佛出家苦行成道淨居天現證及迦葉證果

　　灌佛形像經一卷

　　摩訶剎頭經一卷

　　浴像功德經一卷

　　浴像功德經一卷

　　右四經本小有異譯別說供養舍利及造佛像以香水灌浴佛像諸供養中最為殊勝所獲福德無量無邊

　　造佛像福報經一卷

　　作佛形像經一卷

　　右二經本同譯別優填王問造佛形像得何福報佛說得種種福報無量無窮不墮三惡道不生貧賤家生天得道乃至菩提其福甚多于江河海水出過十倍

　　龍施女經一卷

　　龍施菩薩本起經一卷

　　右長者女名龍施見佛發無上道心樓上捨身即轉為男子佛為授記本起經本同更說龍施宿命為毒蛇聞法捨身生兜率天下生為長者女

　　八吉祥經一卷

　　八吉祥呪經一卷

　　八陽經一卷

　　八佛名號經一卷

　　右四經各說八佛菩薩名號持誦功德本同譯別盂蘭盆經一卷

　　報恩奉盆經一卷

　　右二經佛為目連說救母法并為未來世為見世及七生父母祈福拔苦

　　校量數珠功德經一卷

　　數珠功德經一卷

　　右二經本同譯別文殊說誦掐數珠一徧鐵者得福五倍赤銅十倍珍珠珊瑚等寶百倍槵子千倍蓮子萬倍水晶者福萬萬倍用菩提子或但手持其功德無量無數不可稱量

　　內藏百寶經一卷

　　右佛說方便智隨順世間諸示現事

　　溫室洗浴眾僧經一卷

　　右說洗浴眾僧有大功德福報

　　須賴經一卷

　　右舍衛國中有極貧者名曰須賴方便度人示現極貧道力堅固天帝屢試而不動須賴得瑞應珠寶常謂波斯匿王為極貧者欲施與王王以為不然求證于佛佛為說法受須賴佛記

　　私訶昧經一卷

　　右長者子名也見佛威光問因地佛為說此經

　　菩薩生地經一卷

　　右佛為長者子差摩竭說菩薩行

　　四不可得經一卷

　　右說四人得五神通隱身空中海中山石中鬧市中皆欲逃死而不得

　　梵女首意經一卷

　　右佛為首意女說法授記

　　成具光明定意經一卷

　　右佛為貴性子善明說廣修六度等法有法名成具光明定意不見十方生死起滅之處乃至如來皆無見止清淨想亦不止清淨想是為空見無所見當是時心不在內不處外不道不俗不有不無不起不滅不于動搖處是心無根無音響為空為滅為都無所有為應成具光明定意之法是法無所有強為其名後為善明等授如來記

　　寶網經一卷

　　右佛為寶網童子說諸佛名號功德

　　菩薩行五十緣身經一卷

　　右說佛身相好因地功德

　　菩薩修行經一卷

　　右五百長者發正真道意問佛當學何法佛為說此經

　　諸德福田經一卷

　　右佛說八福田一者眾僧有五淨德名曰福田為良為美為無旱喪供之得福又有七法廣施行者得福即生梵天一者興立佛圖僧房堂閣二者園果浴池樹木清凉三者常施醫藥療救眾病四者作堅牢船濟度人民五者安設橋梁過度羸弱六者近道作并渴乏得飲七者造作圊廁施便利處是為七事得梵天福佛會中阿羅漢比丘比丘尼天帝釋等各各說往昔因緣道邊作小精舍供給止息僧福報為帝釋輪王施一阿黎勒果供眾僧九十一劫無病施瓶酪豪尊榮貴施沐浴無病身真金色一柰奉佛累刧端正不生胞胎施珠瓔為天帝釋施圊廁累刧無病無諸穢垢

　　大方等如來藏經一卷

　　右說眾生煩惱身中有如來藏與佛無異有九譬喻如華開見佛蜂去得蜜糠除成米金出不淨如貧女姙聖王如開模出金像過去常放光明王佛說是經諸菩薩眾聞者除文殊觀音勢至金剛慧四菩薩餘皆已成佛道末說聞持此經功德

　　佛語經一卷

　　右龍威德上王菩薩問佛語非佛語義佛說此經

　　金色王經一卷

　　右說佛因地施辟支佛食獲福報

　　演道俗業經一卷

　　右佛為給孤獨園長者等五百居士說治家財有三輩出家修學三乘疾成佛道開化眾生之法

　　百福佛名經一卷

　　右說持百佛名功德

　　稱揚諸佛功德經三卷

　　右佛說四方上方諸佛名號本願功德持誦者獲福無量

　　須真天子所問經四卷

　　右佛答須真天子所問菩薩三十二事又文殊答所問大乘法義能斷一切狐疑普入諸佛方便慧摩訶摩耶經二卷

　　右佛于忉利天宮為母說法及摩耶夫人所自說偈佛涅槃已摩耶從天來下世尊從金棺起如師子王奮迅放千光明與千化佛悉皆合掌向摩耶說偈已闔棺如故又名佛臨涅槃母子相見經

　　佛說除災患經一卷

　　右維邪離國災患投佛求救佛來至已國人安樂災病除愈復說才明長者家大富饒捺女生于華中及恆河邊一切餓鬼種種宿因

　　孛經一卷

　　右外道謀欲毀佛殺女埋祗樹間七日事露佛說宿命為國王師其名曰孛王後以讒間故孛辭去其國遂亂後王悔過復尊用孛故國復治

　　觀世音菩薩受記經一卷

　　右說觀世音次補彌陀佛其國土莊嚴超越百千萬倍佛號功德山王如來得大勢菩薩次補觀音成佛號善住功德寶王如來

　　海龍王經四卷

　　右海龍王供佛問法請佛入宮化作三道寶街從海邊至海底金銀璢璃甚微妙好如佛昔從忉利天下閻浮提佛入龍宮化海眾生無量無邊佛言犯戒律者不捨直見不墮地獄此類多生龍中釋迦佛法中有九百九十億居家出家者皆生龍中佛以一衣徧分龍眾使免金翅鳥怖佛衣雖一而億萬龍眾受用無盡及為龍王諸眷屬等說法授記

　　首楞嚴三昧經三卷

　　右佛說是三昧非九地已下菩薩及二乘人所知惟受職菩薩之所能得不以一事一緣一義可知一切禪定解脫三昧神通無礙智慧無所不攝如海會百川得此三昧故一切三昧皆悉隨之故名首楞嚴會中諸大菩薩證此三昧者各現種種大自在神變

　　觀普賢菩薩行法經一卷

　　右阿難迦葉彌勒問佛云何眾生不失無上菩提之心云何不斷煩惱不離五慾得淨諸根父母所生眼得見障外事等佛說是經說觀普賢菩薩身相境界懺悔滅罪淨六根等得諸佛現前三昧

　　觀藥王藥上二大菩薩經一卷

　　右說二大菩薩本因行願為兄弟同發菩提心及記當來相次成佛名號壽量莊嚴等事及觀念二菩薩滅罪獲種種功德內有五十三佛名懺罪法

　　不思議光菩薩所說經一卷

　　右舍衛國有棄嬰兒遇佛即能問答說法涌身空中放大光明證無生忍授菩提記佛說昔因于毗婆尸佛法中以瞋恚詈罵菩薩生生為婬女子被棄空處惡業盡故受善業報遇佛授記

　　十住斷結經十卷

　　右說十住菩薩所斷所修所證等種種法義

　　諸佛要集經二卷

　　右說世尊于東方天王佛土與諸佛會集說法文殊師利欲往彼土見佛聞法天王如來神力移立鐵圍山頂令講無極深妙之法為將來諸菩薩眾顯大光明離意女佛前入定以文殊神力不能出定佛言棄陰蓋菩薩乃能出此女定文殊與離意女褻陰蓋菩薩等問答種種要妙法義

　　未曾有因緣經二卷

　　右說佛子羅云出家幼少不樂聽法佛為化度說經上卷說佛往劫為野干以聞法不修行故墮傍生為天帝說十善法八萬諸天發菩提心諸天供養禮敬死生兜率天下卷說五女婢昔世因緣濫受信施累劫受苦償債等事

　　菩薩瓔珞經十二卷

　　右此經四十五品佛與諸大菩薩羅漢問答種種法要會眾聞法受度不可勝數

　　超日明三昧經二卷

　　右佛說此三昧大慧光明利益能照無形一切不礙四大不礙雲霧夜闇不礙鐵圍故諸菩薩問答種種法要日天王王后太子眷屬諸佛日宮供養問法天人受度無量有長者女名曰慧施與五百女人聞法發願轉為男子授記却後十劫成佛及說佛往昔因地以謗法故歷劫墮大地獄又以解空精進故得速疾成佛

　　賢劫經十三卷

　　右佛說了一切法本三昧復詳列二千一百諸度無極台八千四百諸度無極一變為十乃至八萬四千諸三昧門銷除八萬四千眾垢塵勞是諸佛道深入無極致一切智復說賢劫千佛名號父母弟子光明壽量說法所度遺法年數分布舍利及發意因地

　　佛名經十二卷

　　右佛說能受持讀誦此諸佛菩薩名者終不墮惡道生天人中常值佛菩薩善知識離諸煩惱至得菩提

　　過去莊嚴劫千佛名經一卷

　　見在賢劫千佛名經一卷

　　未來星宿劫千佛名經一卷

　　右佛說聞是佛名信樂持誦供養讚禮者勝用十方佛國滿中珍寶純摩尼珠至梵天百千劫中布施經中有種種懺悔法

　　諸佛所護念經二卷

　　右列十方佛名初中後無長敘說

　　五千五百佛名經八卷

　　右說受持佛名功德及諸陀羅尼

　　華手經一十卷

　　右佛與諸大比丘諸菩薩等夏安居已三千大千世界八部雲集及他方諸佛會中一生補處菩薩等各持華奉供佛說是斷眾生疑經知一切眾生深心令入法海說諸菩薩行及淨佛國化眾生業成就諸波羅蜜法門有種種因緣

　　大方廣圓覺經一卷

　　右佛言此經百千萬億恆河沙諸佛所說三世如來之所守護十方菩薩之所歸依十二部經清淨眼目亦名如來決定境界名為頓教大乘頓機眾生從此開悟亦攝漸修一切羣品布施七寶積滿大千世界不如聞此經名及一句義教百恆河沙眾生得羅漢果不如有人宣說此經分別半偈圭峰禪師作大小疏鈔修證儀裴相作序盛行于世

　　僧伽吒經四卷

　　右佛說聞此法門除五無間罪于菩提得不退轉一切善法皆得成就所得功德之聚如佛世尊當得壽八十劫九十五劫自識宿命六萬劫中為轉輪王于現在世人所敬重刀毒不傷妖蠱不中臨終見諸佛安慰之言汝莫怖畏將至佛國聞此法門不墮惡道不墮愚癡不生邊地若人施諸樂具供養六十二億恆河沙諸佛聞此法門其福正等

　　力莊嚴三昧經三卷

　　右佛入力莊嚴三昧十萬諸佛剎地大震動諸佛悉皆讚歎釋迦佛勇猛精進能行難行苦行有大願力于五濁惡世救苦眾生十方佛土聞釋迦佛名者皆得受菩提記或得聲聞果力莊嚴者如來十種力有大威德神變令三千大千世界成大莊嚴詳如本經

　　觀佛三昧海經十卷

　　右說佛身相好光明觀三十二相有無量殊勝功德繫心入定逆觀順觀是為念佛三昧佛示現相好光明時四眾八部了了得見有業鄣者見佛色身猶如灰人或如聚墨佛說其宿咎教以懺悔已皆得明見得果授記觀佛心品說諸地獄一切苦相甚詳觀佛心者是大慈也大慈所緣緣苦眾生苦眾生者謂三惡道也第十說觀七佛十方佛及諸佛菩薩說昔因地因觀佛得道佛言此觀佛三昧是一切眾生犯罪者藥破戒者護失道者導盲冥者眼愚癡者慧黑闇者燈煩惱賊中是勇猛將三世諸佛皆說如是念佛三昧十方諸佛皆由此法成三菩提

　　大方便佛報恩經七卷

　　右佛于往昔劫中孝養父母乃至捨身命血肉救濟父母為報重恩及求無上菩提累劫修積難行苦行種種因緣第六卷優波離品詳說受三歸依及持犯齋戒種種功德罪報經末說三十二相因果法

　　菩薩本行經三卷

　　右說佛因地為求佛法施捨身命利益眾生供養法師等種種苦行因緣及五百羅漢各各自說往昔善行致生天得道因緣但或埽塔或散華或施辟支佛一飯或獻一艸葢或以一偈讚佛等皆致生天得道無量福報

　　佛說法集經六卷

　　右佛與諸大菩薩大弟子等說廣大勝妙法集法門諸菩薩入何法行知如來生如來身如來成真實常住大般涅槃正徧知法空義法師義不共住法化事法行勝妙果報六通三明八解脫八勝處十一切入十自在十諦九定十力十智六度四念六念等種種勝妙法義

　　觀察諸法行經四卷

　　右佛說五百三十五菩薩法行皆出三摩地心觀察故則能了知何等法應親近應念修應多作不應親近不應念修不應多作等種種法門

　　菩薩處胎經五卷

　　右佛自兜率天降神入母胎現處宮殿為諸方來供養菩薩廣說法要化度無量眾現入六道種種化身度諸眾生說無盡寶法藏分別五種非實神通菩薩得六通慧復說佛宿命作日月天子五星二十八宿及作人天神僊外道更無量苦行無過涅槃可謂真道說八關齋是諸佛父母龍受八關齋戒金翅鳥不能害帝釋受之修羅戰不能勝如是等法不可具載佛涅槃後賢聖結集最初出經此為第一

　　弘道廣顯三昧經四卷

　　右無熱惱龍王請佛菩薩大弟子等于阿耨達池宮殿中半月供養諸佛願說菩薩大士應所修行法門得諸佛法相好具足得普智心修習道品文殊迦葉須菩提等問答末授無熱王菩提記

　　施燈功德經一卷

　　右佛說于佛像經法舍利前以一燈至多燈供養照道一階或塔一面或時速滅或風吹滅或油炷盡雖施少燈其福報不可思議無量無邊惟佛能知非聲聞緣覺能了于現在世得三種淨心臨命終時得三種明見四種光明生天得五種清淨得四種可樂之法得三業善友清淨于世世中得八種勝法得八種資糧八種增上之法廣如本經

　　央崛摩羅經四卷

　　右此唐言指鬘受外道教殺一千人取指為鬘以血塗身而少一人佛往化度而現其前說偈問答即調伏受度指鬘說摩訶衍如來藏法說偈阿難釋梵護世魔王諸大弟子菩薩等佛言菩薩成就四十相者即非新學菩薩佛言央掘摩羅是南方一切世間樂見上大精進佛文殊是北方歡喜藏摩尼寶積佛指鬘母及指鬘師師婦踴身空中說偈而沒不現佛言三人皆我所幻化不可思議度無量眾生

　　無所有菩薩經四卷

　　右無所有菩薩問佛菩薩若有染有著有繫有犯如何遠離超越成一切智修習圓滿一切功德佛說此經令諸菩薩于一切法中無有障礙有難調伏殺害人者過去瞋恨謗毀菩薩故五百生中生生受毒蛇身害無數眾生死入大地獄最後生刑殺人家殺人飲血廣造惡業見佛光明勝妙發慙愧心自歎惡劣又聞佛與無所有菩薩問答空法心智猛利即得斷漏除瞋恚分別煩惱顛倒授成佛記無所有菩薩說法而不現身以身相勝妙惟除如來在三界中無有勝者諸女人見此菩薩身相聞法皆變身為男子

　　明度五十校計經二卷

　　右六波羅蜜等法能越生死到彼岸故名明度五十種法行校此計度于諸法中相應不相應有罪無罪煩惱盡未盡諸相具未具功德滿未滿等

　　中陰經二卷

　　右中有身具足五陰在死有後居生有前二有中間故名中陰佛具不思議神變力故教化一切中陰眾生斷惡修善七十八億百千那由他住中陰眾生發菩提心

　　大法鼓經二卷

　　右佛與迦葉問答上乘義種種譬喻化城貧子等喻如法華經後說離車童子夅魔護法受記作佛文殊師利問經二卷

　　右文殊問世尊答說種種法義戒品字母品雜問品問答諸法義住家過患出家功德入定見十方佛及呪華療治等法

　　月上女經二卷

　　右維摩居士女也生時有大光明故名月上自說往因後詣世尊供養與舍利弗諸菩薩問答法要轉身為男子佛記後八萬億刧當得作佛號月上如來

　　如來祕密藏經二卷

　　右說菩薩種種行法

　　大乘密嚴經三卷

　　右有淨佛土超出三界殊勝淨妙名曰密嚴諸菩薩眾皆是智慧神足意生之身如日月明珠鏡中之像而來住此諸菩薩問金剛藏菩薩答廣說微妙不思議法門

　　佛印三昧經一卷

　　右說佛入三昧菩薩聲聞不見佛身說不得般若波羅蜜不得成佛

　　文殊涅槃經一卷

　　右說文殊現生涅槃德相及觀法

　　異出菩薩本起經一卷

　　右說佛因地現生出家學道成佛

　　千佛因緣經一卷

　　右說賢劫千佛同一劫中成佛因緣

　　賢首經一卷

　　右佛為汫沙國王夫人說十方佛菩薩名及女人疾得為男子法

　　月明菩薩經一卷

　　右佛為月明菩薩說施法及說佛昔為智止太子以血肉施病比丘事

　　心明經一卷

　　右梵志婦施佛飯汁一杓獲授記事說佛不以七事笑不以欲不以瞋不以癡不放逸不利欲不榮貴不為富饒笑受菩薩聲聞辟支佛等記乃笑光入項入面入肩入臍入膝入足各各差別

　　滅十方冥經一卷

　　右說持十方佛名功德

　　鹿母經一卷

　　右佛昔因地為鹿母守信就死

　　魔逆經一卷

　　右文殊說與文殊悔過經本相類

　　德光太子經一卷

　　右說菩薩種種行法次說佛昔因地捨國王太子位從佛出家事

　　大意經一卷

　　右說佛往昔為長者子入海求珠作大施惠福報功德事

　　堅固女經一卷

　　右說堅固女對佛發無上道心現大神力授菩提記

　　商主天子所問經一卷

　　右文殊為商主等諸天子說諸菩薩入一切智智達一切法彼岸速滿足六度于一切智當修行法勝妙法門

　　諸法最上王經一卷

　　右說比丘云何受施能為人天福田佛說菩薩及發菩提心人種種布施不足為報與一切法高王經本同譯別

　　師子莊嚴王菩薩請問經一卷

　　右說八曼茶羅最勝法門供養觀音彌勒虛空藏普賢執金剛文殊止諸障地藏八大菩薩有大功德利益獲大福報乃至降魔成佛

　　離垢慧菩薩所問禮佛經一卷

　　右說禮十方佛歸依懺悔隨喜囘向發願種種法門

　　受持七佛名號經一卷

　　右說持七佛名號功德福報

　　寂照神變三摩地經一卷

　　右賢護菩薩問種種法佛說是經序品如念佛三昧卷終似文義未畢


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十八卷目錄佛經部彙考四大藏聖教法寶標目(菩薩契經藏諸大乘經三　大乘祕密陀羅尼儀軌等經一)

神異典第九十八卷

　　佛經部彙考四

　　大藏聖教法寶標目

　　菩薩契經藏諸大乘經三

　　佛臨涅槃記法住經一卷

　　右佛記涅槃後一千年中法住盛衰次第正法滅後有國王大臣長者居士等供養恭敬讚嘆護持建立佛法皆是不可思議菩薩願力與諸有情作大饒益

　　差摩婆帝授記經一卷

　　右頻婆娑羅王夫人問佛相好因緣十力四無畏四無礙十八不共法等佛為說經授成佛記

　　不增不減經一卷

　　右佛為舍利弗說法身本際法義

　　造塔功德經一卷

　　右說造塔至小如菴羅果輪如棗葉以盛舍利或四句偈功德如梵天

　　右繞佛塔功德經一卷

　　右說旋繞佛塔種種功德

　　大乘四法經一卷

　　右文殊說大乘種種菩薩修行法門并種種有鄣無鄣善惡夢相

　　有德女所問大乘經一卷

　　右有德女供養佛問法發願佛為授記

　　大乘流轉諸有經一卷

　　右說業識如夢迷惑故轉迴

　　法印經一卷

　　右佛為海龍王說四句偈

　　師子素馱娑王斷肉經一卷

　　右說佛往昔因地捨身利生事

　　妙色王因緣經一卷

　　右說佛昔因地為國王求無上菩提天帝下試捨妻子自身命求法因緣

　　般泥洹後灌臘經一卷

　　右說四月八七月十五日以香湯浴佛燒香燃燈供養獲大福德

　　八部佛名經一卷

　　右說持八佛功德利益

　　金剛三昧經二卷

　　右諸菩薩問佛無生實際一味真實法佛說此經後付囑云是經能入如來智海持是經者則于一切經中無所希求攝諸經要無量義宗種種心地法門

　　優婆夷淨行法門經二卷

　　右此經說毗舍佉母問佛修學菩提種種行門修集相好因果功德乃至如來現生因緣法門富備非獨優婆夷所行也修行人宜常讀誦

　　投身餓虎起塔因緣經一卷

　　右說佛因地為太子為餓虎捨身經捨千身超刧成佛

　　樹提伽經一卷

　　右長者名也其家富盛過于國王此經說往昔因事

　　金剛三昧本性清淨不壞不滅經一卷

　　右彌勒問法雲地菩薩云何入金剛三昧得成無上菩提佛說此經

　　師子月佛本生經一卷

　　右佛說婆須蜜多菩薩往昔因緣于燃燈佛滅後墮獼猴身見一羅漢坐禪取袈裟披擎香爐繞行供養羅漢為授三歸五戒由受戒故命終生兜率天值遇一生補處菩薩從是以後值佛無數今當次補彌勒號師子月佛并八萬四千金色獼猴亦授佛記種種因緣

　　長者法志妻經一卷

　　右長者妻豪富自恃捶撾奴婢佛說法教化即變為男子佛為授記

　　薩羅國經一卷

　　右佛教化薩羅國王說法授記

　　十吉祥經一卷

　　右說十佛名號受持功德

　　內習六波羅蜜經一卷

　　右說六妙門為六波羅蜜法

　　慈心因緣不食肉經一卷

　　右說釋迦佛因地為白兔王彌勒為仙人入山修梵行暴水七日不得食兔王捨身火中供養故超刧成道

　　長壽王經一卷

　　右說佛因地為國王行慈愛民棄國捨身事

　　法常住經一卷

　　右說有佛無佛法常住故

　　八大人覺經一卷

　　右說諸佛菩薩所覺念八事謂世間無常國土危脆多欲為苦生死疲勞等事

　　三品弟子經一卷

　　四輩經一卷

　　右二經本同皆佛說弟子在家出家男子所當禁戒功德罪業行業勝劣等法

　　長者女菴提遮師子吼了義經一卷

　　右說有明知生不生相而為生所留雖自明現力未充故若不見生性雖有勝辯談說甚深典籍即是生滅心說彼實相如盲辯色因他語故說青黃赤白黑而不能自見

　　當來變經一卷

　　右說佛法滅時種種惡事

　　過去佛分衛經一卷

　　右說佛因地見佛出家事分衛此云乞食

　　十二頭陀經一卷

　　右詳說十二頭陀行十二者一在阿蘭若處二常乞食三次第乞食四受乞食法五節量食六中後不飲漿七著弊納衣八但三衣九冢間住十樹下止十一震地坐十二但坐不臥

　　法滅盡經一卷

　　右說當來佛法滅種種事首楞嚴般舟三昧經先滅

　　甚深大囘向經一卷

　　右說囘向功德福報

　　天王太子辟羅經一卷

　　右太子自說往修善因果福事

　　穰麌梨童女經一卷

　　右能除世間一切諸毒毒虫毒虵毒藥呪毒蠱毒魅毒皆不能害

　　慈氏菩薩所說大乘緣生稻𦼮喻經一卷不空譯

　　文殊問字母品經一卷

　　右佛答文殊問一切諸法入于字母及陀羅尼字法

　　大乘密嚴經三卷不空譯

　　佛為優填王說王法政論經一卷

　　本槵經一卷

　　右國王問國貧民困不得安臥求佛法要佛說木槵子持誦法莎斗比丘誦三寶名滿十歲得斯陀果今在普香世界作辟支佛

　　文殊所說宿曜經二卷

　　右說日月五星二十八宿十二宮分年月日時所主吉凶諸法

　　末利支提婆華鬘經一卷

　　右佛說末利支天常在日前行日不見彼彼能見日三難賊難行路曠野晝夜水火鬼難毒難中救護眾生印壇持誦滿種種願鬼蠱蟲蛇種種瘡病解厄求財除睡縛賊等法

　　大華嚴長者問那羅延力經一卷

　　右較量牛象師子等力各各十培增勝唯佛一一節中皆具八萬四千六百六十三種那羅延力

　　大乘本生心地觀經八卷

　　右佛在耆闍崛山與三萬二千阿羅漢八萬四千一生補處菩薩八部眷屬百千萬億圍繞供養佛放大光明照十方界時次補彌勒大菩薩師子吼說偈讚佛願為演說心地觀門大乘妙法引導眾生令入佛智文殊彌勒諸大菩薩與佛問答微妙法義佛說有四恩德不可得報一父母恩若時割自身肉以養父母末能報恩應勸孝養若人供佛福等無異二者眾生以其多生互為父母故于一切時亦有大恩舊恩未報宜互饒益三者國王恩護持眾生使安樂故四者三寶恩利樂眾生不可思議故佛法僧寶功德名真福田復說三者何故名寶詳如本經次說持戒懺悔及三身功德法寶利益次比較出家在家功德過患佛言出家比丘常當晝夜如是觀詧我得人身諸根具足從何處沒來生此間于三界中當生何處于四大洲六道之中受生何道以何因緣免八難身莊嚴刧千佛已涅槃星宿刧千佛未出現住賢刧幾佛涅槃幾佛未出何時彌勒下生人間今我身中有何善業戒定慧學當有何德過去佛皆已不遇未來佛得見不邪現在凡夫地三毒煩惱何者最重一生已來造何罪業種何善根我此身命能得幾時是日已過命隨減少猶如牽羊詣彼屠所漸漸近死何所逃避身壞命終當生何處三惡道苦如何脫免勿貪世間受五欲樂精勤修習如救頭然懺悔先罪調伏其心名真出家披福田衣不貪知足常行乞食醫藥知足住阿蘭若離喧攝心如是四無垢性甚深法門各各有十種功德受持讀習解說書寫現世獲大福智命終必生知足天宮奉覲彌勒若願生十方佛土隨順見佛離世間品說住阿蘭若處功德利益厭身品說有漏身三十七種不淨穢惡不堅牢過患波羅蜜品說十波羅蜜乃至八萬四千波羅蜜法觀心品文殊問佛云何為心地大妙智印佛告文殊勝祕密心地法門名一切凡夫人如來地頓悟法門名一切菩薩趣大菩提真實正路名三世諸佛自受法樂微妙寶宮名一切饒益有情無盡法藏能引諸菩薩眾到自在智處是最勝法幢是大師子吼三界之中以心為王能觀心者究竟解脫不能觀者究竟沉淪眾生之心猶如大地五穀五果從大地生如是心法生世世善惡五趣有學無學獨覺菩薩及于如來三界唯心心名為地一切凡夫親近善友聞心地法如理修行速圓眾行疾得菩提文殊白佛心法本無不染塵穢云何心法染貪瞋癡過去已滅未來未至現在之心不住內外中間都不可得本無形相無有住處一切如來尚不見心何況餘人佛荅微妙廣如本經文殊白佛凡夫初心依何等處觀何等相佛言凡夫所觀菩提心相猶如清淨圓滿月輪于胷臆上明朗而住五十由旬無垢明淨內外澄澈最極清淨月即是心心即是月塵翳無染妄想不生能令眾生身心清淨堅圓不退有加持真言印法等說逐品法門時新發意菩薩人天婆羅門海眾發菩提心得法眼淨住不退轉乃至十地妙覺者四百八萬四千以至阿僧祗不可說一切有情等皆當得菩提佛說此經利益安樂一切眾生凡夫身便入佛地信解此經一四句偈其福不可限量勝以恆河沙大千世界滿中七寶供養十方諸佛菩薩精舍寶塔等十六分不及一

　　大乘無量壽莊嚴經三卷

　　右佛為阿難說無量壽佛本願及國土莊嚴功德護國尊者所問大乘經四卷

　　右尊者問菩薩行法佛為廣說菩薩四法及說福光太子修行成佛事

　　妙法聖念處經八卷

　　右佛為說六道苦樂因果與正法念處經略

　　四無畏經一卷

　　右佛為比丘說佛四無畏

　　大自在天子因地經一卷

　　右本目連持鉢至崑崙山頂大自在天子所居歸問佛說大自在天因地所願

　　法身經一卷

　　右說法身化身功德差別

　　佛說諸佛經一卷

　　右與大自在天子因地經同本異譯

　　十號經一卷

　　右阿難問佛十號義佛為解說

　　較量一切佛剎功德經一卷

　　右佛說較量諸佛剎土晝夜長短即是華嚴如來壽量品

　　大乘善見變化文殊問法經一卷

　　右佛為文殊說四聖諦四念處四正勤五根五力七覺分八正見

　　妙吉祥菩薩所問大乘法螺經一卷

　　右妙吉祥問如來法螺音佛為較量自持十善眾生至輪王帝釋梵天緣覺菩薩佛相好相倍功德分數

　　外道問聖大乘法無我義經一卷

　　右外道疑無我義佛為解說體本空故

　　大乘舍黎娑擔摩經一卷

　　右佛因見舍利娑擔摩說十二因緣法舍利子請問慈氏復廣其說此經與稻稈經本同而此尤詳如意寶總持王經一卷

　　右妙住菩薩問善男子受持章句云何不得見佛世尊說此人心住有為無善巧智

　　八大菩薩經一卷

　　右佛說八大菩薩名及諸大菩薩五如來名號持者不墮惡道及長壽天等常生佛剎成無上道

　　大乘寶月童子問法經一卷

　　右童子問十方佛名號佛為宣說聞者滅罪不墮惡道速得不退菩提

　　佛為娑伽羅龍王所說大乘經一卷

　　右佛在龍宮為說大乘經以十善等法而為莊嚴及說十不善果報等事

　　月光菩薩經一卷

　　右佛為比丘述舍利弗目揵連不忍見佛圓𡧯先入滅度夙生因緣

　　耀童子經一卷

　　右佛為童子受記及說宿因

　　布施經一卷

　　右佛為比丘說三十七種布施差別及為舍衛國王說布施事

　　尊那經一卷

　　右尊者尊那問佛世尊無盡功德可得不佛為說七種無盡功德

　　寶授菩薩菩提行經一卷

　　右佛入廣嚴城乞食寶積童子與目揵連舍利弗文殊論說妙法

　　大乘目子王所問經一卷

　　右佛因目子王婬恚為說女人虛誑及丈夫婬欲四過一遠離佛法僧二不孝父母三恆多衺見四種種虛誑廣求財利

　　大方廣佛華嚴經四十卷

　　右南天竺烏茶國王手自書寫華嚴經百千偈中善財童子參五十五聖者入不思議解脫境界普賢行願品并書來進唐德宗貞元中詔三藏般若譯成四十卷即是實義難陀所譯第六十一卷至八十卷入法界品同本而貞元本文廣事詳幾增一倍若普眼長者甘露火王妙德圓滿主林神最𡧯靜婆羅門等法門奇特多舊所未出又實義本第八十卷未有流通分而貞元本末卷之首尒時普賢稱讚如來勝功德已乃是聯環第八十卷末前偈次說十大願王卷末列眾部信受奉行即本末具備方見前八十卷末品來文未足

　　大乘理趣六波羅蜜多經十卷

　　右慈氏菩薩問甚深般若波羅蜜多大乘功德無盡法門不可思議佛說三寶功德六波羅蜜廣大微妙法門說逐品法門時各有無量菩薩得無生忍數十萬眾生發菩提心經𣱵讚說此經廣大殊勝功德

　　十地經九卷

　　右貞元中尸羅達摩譯與華嚴十地品本同經初云薄伽梵成道未久第二七日住他化自在天王宮與異類佛剎來集菩薩眾金剛藏菩薩說十地品餘文或有小異處

　　大方廣入法界品四十二字觀一卷

　　右譯翻梵字并出觀法

　　佛說犯戒罪輕重經一卷

　　右佛說犯眾學戒九百千歲墮地獄犯波羅提提舍尼三億六十千歲犯波逸提二十四億四十千歲犯瑜蘭遮五十億六十千歲犯丘尼誹謗如是毗尼者非吾弟子是魔朋侶世世學道不成不出三界

　　佛地經一卷

　　右說攝大覺地五種法謂清淨法界如來四智

　　大乘造像功德經二卷

　　右佛在天宮安居三月為母說法優陀延王渴仰思佛故發願造像毗首羯磨天工巧無匹變身為匠者即以是月初八日弗沙宿合毗婆訶底出現之時佛初誕生時起作不日而成佛於三道寶堦從天而下兩邊階道皆黃金成中道琉璃足所踐處布以白銀諸天七寶而為間飾諸天翼從威德熾盛光明赫奕如滿月在空眾星共遶如旭日初出彩霞紛映梵王執白蓋在右帝釋持白拂侍左諸天乘空隨佛而下側塞虛空音樂妙香雨華積至于膝半路四天王獻供殊妙刧初已來所未曾有佛告優陀延王汝于我法中初為軌則更無有人與汝等者令諸眾生得大信利已獲無量福德廣大善根天帝告王佛在天上讚王造像功德諸天悉亦隨喜宜自欣慶佛說若有人以雜彩繢飾或金銀銅鐵鉛錫鎔鑄或雕刻織繡或白灰丹土若泥若木乃至極小如一指大獲種種福報功德無量無邊不生邊小國土下劣種性不淨衰見貧窮之家生人天中圓滿超眾無諸病苦不為毒藥兵仗諸橫緣所傷害不受苦報及說女人受身男子受女身黃門二形不男邊夷受生等因緣若造佛像皆免所滅種種罪所獲種種福詳如本經

　　大乘祕密陀羅尼儀軌等經一

　　不空羂索神變真言經三十卷

　　右佛在補陀洛山與九十九億俱胝大菩薩及天龍八部居觀世音菩薩說是神呪是一切諸佛菩薩大寶光聚若造極惡業應墮阿毗地獄經無數刧受無間苦能懺悔持誦罪悉得滅不墮地獄惟五逆罪現世輕受病苦何況淨信輕罪受持無不成就若種種災厄怖畏惡夢不祥悉得消滅有無量殊勝利益壇場手印持誦祈願呪藥治病降伏攝召諸天種種神變及求佛菩薩天神龍女藥精現身等法

　　不空羂索陀羅尼自在王呪經三卷寶思惟譯

　　不空羂索陀羅尼經一卷李無諂譯

　　右二經本同譯別十六品觀世音菩薩說除一切業障集一切福慧成就一切佛法滿一切求願役召降伏除止災疫求見觀音種種等法

　　不空羂索呪經一卷隋天竺三藏譯

　　不空羂索神呪心經一卷奘法師譯

　　右二經本同譯別說持誦者獲種種殊勝功德呪藥治病除災滅業種種求願等法本經後序云此經者三際種智之格言十地證真之極趣也裂四魔之徧罟折六師之衺幢運諸子之安車詣道場之夷路者也印度諸國咸稱為如意神珠名不空者謂擲羂取獸時或索空茲教動桴罔不元應故尒

　　千眼千臂觀世音菩薩陀羅尼神呪經二卷

　　右唐貞觀中智通翻譯訖懇祈徵應感現聖證此陀羅尼能滅罪治病降伏魔怨滿足一切祈願請雨止雨種種殊勝功德有二十五種印呪法大身呪九十四句與大悲心呪本別

　　千手千眼觀世音菩薩姥陀羅尼身經一卷

　　右二經本同譯別觀世音說利益一切眾生持誦壇印攝召降伏除災增壽能滿種種求願日月蝕時呪蘇一百八遍結印印蘇食令人日誦萬偈

　　千手千眼觀世音菩薩廣大圓滿無礙大悲心大陀羅尼經一卷

　　右唐西竺三藏伽梵達磨譯觀世音菩薩白佛我欲眾生得安樂除病壽命富饒滅一切惡業因緣成一切功德善根離一切怖畏滿一切所求說此神呪若受持者除滅身中百千萬億劫生死重罪不受十五種惡死得十五種善生及說四十手種種求願及治種種病苦等法

　　觀世音菩薩祕密藏如意輪陀羅尼神呪經一卷唐于闐三藏實叉難陀譯

　　觀世音菩薩如意摩尼陀羅尼經一卷唐天竺三藏寶思惟譯

　　觀自在菩薩如意心陀羅尼經一卷唐三藏義淨譯

　　如意輪陀羅尼經一卷唐三藏菩提流支譯

　　右四經本同譯別誦者除災集福銷罪愈病五無間業皆得清淨百千種願悉得如意降伏鬼神見佛菩薩資具豐足色力安盛種種呪藥護摩等法

　　文殊師利根本一字陀羅尼經一卷

　　曼殊室利菩薩呪藏中一字呪王經一卷

　　右二經同本異譯佛說此呪守護眾生一切如來祕密心大神呪王更無過者有大神力文殊常來擁護此呪尚能攝得文殊況餘賢善能消一切災鄣惡夢怨敵五逆四重十惡罪業一切不祥能成辦一切善事滿一切願一徧護同伴二徧護一宅三徧護一城四徧護一國及說呪種種藥病等法

　　十二佛名神呪經一卷

　　稱讚如來功德神呪經一卷

　　右二經同本異譯說十方十二佛名及神呪持誦功德五千五百佛名經第一卷十二佛號與此同孔雀王呪經一卷

　　大金色孔雀王呪經一卷

　　佛說大金色孔雀王呪經一卷

　　孔雀王呪經二卷

　　大孔雀呪王經三卷

　　右五經同本別譯前略後廣佛時一年少比丘析薪為毒蛇螫悶絕於地吐沫翻目阿難疾走告佛佛說此呪令往救治即得消除此呪于一切恐怖厄難疾病憂惱饑饉囚繫悉得解脫有大神力求者皆驗五天諸國南海十洲無問道俗二乘皆尊敬讀誦求請蒙福受報不虛舊經文闕致此土未甚流布義淨本畫像壇場軌式具備利益無邊

　　陀羅尼集經十二卷

　　右唐永徽年中天竺三藏譯此經本出金剛大道塲經大明呪藏六萬偈中之少分也撮要而譯第一卷佛部上大神力陀羅尼經釋迦佛頂三昧陀羅尼品種種印壇求願降伏等法第二卷佛部下說諸佛頂印呪等法藥師琉璃光佛阿彌陀佛印呪持誦得往生事及數珠跋折囉功能法相等法第三卷般若波羅蜜經心呪印壇等法第四第五第六卷觀世音印呪壇塲諸法第六卷半後諸大菩薩法會勢至文殊彌勒地藏普賢虛空藏等印呪法第七第八第九金剛部大笑火頭青面金剛等金剛諸印呪法第十第十一諸天部摩利支天功德天及釋梵四王日月星宿諸部神王各各獻佛助成三昧印呪佐護眾生法第十二卷諸佛大陀羅尼都會道塲灌頂普集壇法

　　誦真言功德力如日月之光念佛功德如夜燈之光若日日供養誦明兼念佛功德如須彌之高大海之深若惟念佛名不兼誦明如香山之小阿耨達池之淺若日日供佛誦明滅罪如火燒艸木功德不可思議

　　十一面觀世音神呪經一卷

　　十一面神呪心經一卷

　　右二經與前陀羅尼集經第四卷十一面神呪經同本異譯集經中印法廣備此經觀世音說種種持呪求願殊勝法

　　摩利支天經一卷

　　右佛說有天名摩利支常行日月前有陀羅尼能守護人一切時處怨賊兵刃不能加害種種利益與前集經第十卷初同本異譯前廣此略

　　呪五首經一卷

　　右奘法師譯一千囀陀羅尼二六字呪三七俱胝佛呪四一切如來隨心呪五觀自在隨心呪

　　千囀陀羅尼觀世音菩薩呪經一卷

　　右與前集經第五卷初及雜呪同本異譯

　　六字神呪經一卷

　　右與前集經第六卷中文殊呪及呪五首同雜呪六字呪王經一卷

　　六字神呪王經一卷

　　右二經本同譯別說滅一切惡毒呪猒延壽解難法

　　七俱胝佛大心準提陀羅尼一卷

　　七俱胝佛母準泥大明陀羅尼一卷(準下作泥字當是提誤)

　　右二經同本異譯呪五首及雜呪中同說是陀羅尼大勝妙功德種種求願等法

　　觀自在菩薩隨心呪經一卷

　　右觀音說是呪有不可思議威力多所饒益怨對惡障巧畏一切皆息能滿種種求願等法

　　佛頂尊勝陀羅尼經一卷杜行顗等譯

　　右唐高宗儀鳳元年西域佛佛陀波利來禮五臺願見文殊忽見一老人謂曰漢地眾生多造罪業惟有佛頂尊勝陀羅尼經能滅除惡師可以此經來流傳漢土廣利羣生拯濟幽明報諸佛恩語已忽然不見僧遂西還永淳二年取經回至京高宗詔日照三藏與司賓寺典客杜行顗同譯此陀羅尼八十八殑伽沙俱胝百千諸佛同共宣說為救善住天子七返傍生之苦為救三塗六道十惡五逆一切眾生種種生死危急苦難夭者增壽病者脫苦書高幢上或窣堵波中結壇呪土有種種殊勝功德眾生墮惡趣者悉得解脫救拔幽顯最不思議大曆中僧法照入金剛窟文殊聖寺見佛陀波利云

　　佛頂尊勝陀羅尼經一卷

　　右即前經本日照譯進高宗祕藏禁中波利泣請曰捐命取經本期普濟願請梵本帝還之乃訪西明寺僧順貞同翻遂有兩譯其實一也

　　最勝佛頂陀羅尼淨除業障經一卷

　　右亦同前本而序說善住天子因果等事加詳

　　佛頂最勝陀羅尼經一卷

　　右與前本同譯別僧彥悰序

　　佛頂尊勝陀羅尼經一卷

　　舍利弗陀羅尼經一卷

　　出生無量門持經一卷

　　無量門微密持經一卷

　　無量門破魔陀羅尼經一卷

　　右四經本同譯別佛為十方海會菩薩說是決定大乘一切功德甚深法藏能滿一切願有種種勝妙功德

　　阿難陀目佉尼呵離陀鄰尼經一卷

　　阿難陀目佉尼呵離陀經一卷

　　出生無邊門陀羅尼經一卷

　　一向出生菩薩經一卷

　　右四經本同譯別佛說此陀羅尼殊勝祕密微妙法門能滿菩薩一切行大功德藏阿彌陀佛往昔因地為國王太子聞是經已奉持精進七千歲中不睡脇不至席不念愛欲財寶不問他事常獨處止意不傾動復為教化世間人民令八十億萬那行人皆得阿惟越致

　　種種雜呪經一卷

　　右集種種神呪

　　妙臂印幢陀羅尼經一卷

　　勝幢臂印陀羅尼經一卷

　　右二經本同譯別能滅五逆十惡等罪終不更受諸惡趣生得種種樂

　　無崖際總持法門經一卷

　　尊勝菩薩入無量法門陀羅尼經一卷

　　右二經本同譯別說陀羅尼功德利益及廣演法藏

　　金剛上味陀羅尼經一卷

　　金剛塲陀羅尼經一卷

　　右二經本同譯別說諸趣十二緣等法皆陀羅尼門

　　師子奮迅菩薩所問經一卷

　　華聚陀羅尼經一卷

　　華積陀羅尼經一卷

　　右三經本同譯別說持呪功能保護眾生

　　虛空藏問七佛陀羅尼呪經一卷

　　如來方便善巧呪經一卷

　　右二經本同譯別諸佛各各說呪保護眾生消災除病滅罪延壽及能令人知宿命事有種種求願法

　　持句神呪經一卷

　　陀鄰尼鉢經一卷

　　東方最勝燈王如來經一卷

　　右三經本同譯別諸佛菩薩各說神呪利樂眾生有種種求願法

　　善法方便陀羅尼經一卷

　　護命法門神呪經一卷

　　金剛祕密善門陀羅尼呪經一卷

　　右三經本同譯別說此呪能保祐眾生有種種持法

　　無垢淨光大陀羅尼經一卷

　　右婆羅門七日當命終墮大地獄禮佛求救佛為說此延壽滅罪陀羅尼令修古佛舍利壞塔安此陀羅尼于輪橖中供養得延壽滅罪有種種儀法橖塔中柱也造塔當檢用

　　請觀世音消伏毒害陀羅尼經一卷

　　右說陀羅尼能救一切眾生消伏毒害種種障難大法炬陀羅尼經二十卷

　　右佛說過去無量無邊劫放光如來說此陀羅尼甚深經典此陀羅尼門則能總攝諸餘經典出生一切修多羅一切章句一切分別義一切諸波羅蜜故名為門五十二品說種種法門因緣

　　大威德陀羅尼經二十卷

　　右佛為阿難說陀羅尼法本過去諸佛已說廣利益諸天人等故令眾生受安樂故廣說三界諸趣善惡事相種種法令諸眾生增智增念增慧增辯大方等陀羅尼經四卷

　　右佛言我去世後此方等經在閻浮提如日月照明世間眾生遭恩得見四方能滅一切大罪業報身有白癩一心懺悔若不除差無有是處此是一切眾生之大珍寶能令眾生得究竟樂四重五逆佛海死屍依小乘經如斷多羅樹畢竟不生無懺悔處依大乘經聽許洗浣此經如呪枯生果如死者還生如囚聞赦如病得醫如貧得寶如行到家經云于一劫中教化一切令登補處格其功德不及香華供養此經功德况能依法修行者耶經中詳說修懺行道滅罪增壽善惡夢應種種事相南岳思禪師七載修行遂淨六根天台智者方等三昧行法一卷說修行此法至詳至妙

　　廣大寶樓閣善住祕密陀羅尼經三卷

　　右說寶樓閣陀羅尼殊勝功德種種印呪求願持誦等法

　　一字佛頂輪王經五卷

　　右說此諸呪王是無礙最勝大明呪法及結界建壇畫像供養澡浴誦持輪結印呪入三摩地證神通除業障降伏魔怨種種求願殊勝成就等法

　　大陀羅尼末法中一字心呪經一卷

　　右說此陀羅尼勝妙功德印畫壇場種種求願夅伏呼召等法

　　大佛頂如來密因修證了義諸菩薩萬行首楞嚴經十卷

　　右阿難為大幻術摩登伽女呪攝將毀戒體世尊頂放百寶光明光中千葉寶蓮有佛化身坐宣神呪阿難歸來佛所佛說此經名大佛頂首楞嚴王具足萬行十方如來一門超出妙莊嚴路七處徵心八還辯見飛光擊觸寶手開合顯真性不動自心妙明常光現前性周法界歇即菩提不從人得文殊選擇諸聖二十五圓通以觀音從聞入道為此方真教體五濁十二類眾生受生源因修三漸次方得除滅從乾慧地修行增進十信十住十行十囘向四加行十地等妙二覺五十五位十因十類七趣三界生業因緣十種禪那五陰區宇種種魔事次說修三摩地斷殺盜婬妄道塲持呪修證功德佛言若人以七寶滿十方虛空奉上微塵諸佛承事供養所得福德不如以一念將此法門開示末學若人身具四重十波羅夷應入阿鼻獄是人罪障應念消滅如教行道直成菩提無復魔業大毗盧遮那成佛經七卷

　　右說十佛剎微塵數執金剛神祕密主問佛受持真言曼荼羅壇場印像護摩字輪法義鈴杵供養願求修證種種法門

　　蘇婆呼童子經三卷

　　右童子請問執金剛菩薩世間受持真言不得成就為法不具耶為無力耶有罪耶為真言字有加滅耶菩薩為說受持真言壇場供養除障分別金剛杵等成就遮難種種法門

　　蘇悉帝羯羅供養法經三卷

　　右說嚴淨神室澡浴供具數珠神線艸鐶寶座護身結界誦持求願法

　　牟棃㬅陀羅呪經一卷

　　右誦持此呪有大功德自一百八徧至百萬徧各有種種應驗消一切災病罪障滿一切祈求志願結印結界建壇場護摩爐等種種法式

　　大吉義神呪經二卷

　　右佛說結呪界法擁護眾生辟却摧伏一切惡毒鬼神羅剎夜叉等并種種求願法諸天龍王各各說降伏惡毒利益眾生呪法

　　文殊法寶藏陀羅尼經一卷

　　右說諸佛菩薩陀羅尼及印畫持誦種種求願法利益眾生不可思議功德

　　金剛光焰止風雨陀羅尼經一卷

　　右說降伏諸惡毒龍惡風暴雨保護眾生及苗稼華果等種種神呪加持法

　　阿吒婆拘鬼神大將上佛陀羅尼經一卷

　　右說降伏一切惡毒鬼神蟲獸救護諸難

　　阿彌陀薣音聲王陀羅尼經一卷

　　右說持呪往生淨土十日十夜晝夜六時專念必決定見佛此呪六十餘句

　　大普賢陀羅尼經一卷

　　右說種種治鬼病法

　　大七寶陀羅尼經一卷

　　右說持呪能除一切怖畏安穩利樂

　　安宅經一卷

　　右說保安家宅辟除不祥祈福利人法

　　摩尼羅亶經一卷

　　右說除治種種鬼病法

　　元師颰陀神呪經一卷

　　右說辟除鬼神虵蟲賊劫法

　　護諸童子陀羅尼經一卷

　　右說保護小兒并求子息法

　　諸佛心陀羅尼經一卷

　　拔濟苦難陀羅尼經一卷

　　八名普密陀羅尼經一卷

　　右三經並說持誦種種功德

　　持世陀羅尼經一卷

　　右說持誦神呪貧乏者富疾病者安罪障者消除危懼者安樂

　　六門陀羅尼經一卷

　　右說持呪六願利益自他

　　觀音普賢陀羅尼經一卷

　　右說種種求願持誦功德

　　智炬陀羅尼經一卷

　　右日月宮中諸佛會集同聲所說後有救拔五逆罪謗正法人破阿鼻地獄眾生令解脫法

　　諸佛集會陀羅尼經一卷

　　右說持呪增長壽命消除災難

　　隨求即得大自在陀羅尼經一卷

　　右共八呪并說種種求願書寫受持書戴功德能成就一切善事常為諸天龍神之所擁護諸佛菩薩之所憶念一切罪障災病惡夢不祥悉得消滅并說種種靈驗救護事

　　百千印陀羅尼經一卷

　　右說若造一塔寫此經安置塔中所得功德如造百千塔等無有異

　　救面然經一卷

　　右說阿難夜見一面然餓鬼言却後三日汝當命盡來生我趣若能布施百千恆河沙數餓鬼并百千婆羅門及仙人等各令飽足汝得增壽我得離苦佛說此呪令一切餓鬼飽足生天施食人具足成就供養百千俱胝恆河沙數如來功德經未有甘露陀羅尼令一切餓鬼甘露充足

　　莊嚴王陀羅尼呪經一卷

　　右說持呪種種功德命終決定往生極樂國土

　　香王菩薩陀羅尼經一卷

　　一切功德莊嚴王經一卷

　　拔除罪障呪王經一卷

　　善夜經一卷

　　右四經並說陀羅尼持誦求願種種殊勝功德

　　虛空藏菩薩能滿一切願陀羅尼求聞持法經一卷右說持呪結印畫像求願于日月蝕時呪蘇求聞持等法

　　曼殊室利五字陀羅尼品經一卷

　　右說受持此陀羅尼功德及種種印呪修行法要

　　觀自在如意輪菩薩瑜珈法要一卷

　　右說種種印呪求願修行法

　　菩提道塲所說一字頂輪王經五卷

　　呵唎哆陀羅尼阿嚕力經一卷

　　大威力烏樞瑟摩明王經二卷

　　右三經皆說持誦祈呪有大應驗種種法門

　　雨寶陀羅尼經一卷

　　右妙月長者多眷屬少資財又多疾病告佛佛為說此經令滿所願

　　菩提場莊嚴陀羅尼經一卷

　　葉衣觀自在菩薩經一卷

　　右皆說持誦祈願種種法

　　除一切疾病陀羅尼經一卷

　　右佛說陀羅尼除宿食不消霍亂風黃痰癊痔瘻淋瀝上氣嗽瘧寒熱頭痛著鬼悉得除差

　　能淨一切眼疾病陀羅尼經一卷

　　右佛說此陀羅尼令眼無垢翳一切疾病

　　八大菩薩曼荼羅經一卷

　　右佛說有八曼荼羅是觀音慈氏虛空藏普賢金剛手文殊除蓋障地藏甚深法要依法建立一徧者十惡五逆謗方等罪皆悉消滅一切所求善利勝願皆得成就

　　大乘八大曼拏羅經一卷

　　右佛為寶藏月光菩薩說作八大曼拏羅持誦八大菩薩根本心大明

　　訶利帝母真言法經一卷

　　右說治病滿願保胎求男女等法

　　一切如來金剛壽命陀羅尼經一卷

　　右佛說此呪為令眾生壽命色力皆得成就無死夭怖

　　瑜伽翳迦一字頂輪王瑜伽經一卷

　　右說建道塲持誦儀軌功德

　　普徧光明大隨求陀羅尼經二卷

　　右說持誦寫戴有種種殊勝功德

　　金剛恐怖集會方廣軌儀經一卷

　　右說持誦祈願勝妙功德法門

　　一髻尊陀羅尼經一卷

　　右觀世音說陀羅尼利益眾生結界建壇持誦護摩種種祈願夅伏息災成就諸法

　　瑜伽念珠經一卷

　　右金剛手菩薩說珠表勝果中間滿為斷漏線貫串表觀音母珠表無量壽不可驀越過校量木鐵水晶菩提子等得福之量(未詳讀疑談)

　　一字奇特佛頂經三卷

　　右說持誦有種種殊勝功德

　　大吉祥天女經一卷

　　右受持名號除一切怖畏逼惱貧窮災橫等有一百八名

　　大吉祥天女十二名號經一卷

　　右說持誦天女名號功德

　　毗沙門天王經一卷

　　右毗沙門天王白佛我願利樂諸有情等豐饒財寶護持國界此陀羅尼如摩尼寶能滿眾願說持誦祈願種種勝妙功德法

　　大方廣菩薩藏文殊根本儀軌經二十卷

　　右佛在淨光天上與文殊共說真言及粉壇書燈上中下儀軌成就所願及念珠法并星宿災變凶吉及真言幀法等

　　大方廣總持寶光明經五卷

　　右如華嚴十住品發心功德品同本而此加詳

　　瑜伽大教王經五卷

　　右世尊大徧照金剛如來為金剛手菩薩說真言印法及護摩作息災增益愛敬夅伏事

　　最上大乘金剛大教寶王經二卷

　　右佛為印捺囉部帝王說四種乘及說夙因令金剛手菩薩為王說金剛大乘

　　大摩利支菩薩經七卷

　　右佛說摩利支菩薩名號陀羅尼并壇等法持者所求皆遂在處常得擁護一切災難皆不能侵

　　一切如來微妙大曼挐羅經五卷

　　右佛在忉利天金剛手菩薩請問讚儀奉獻各有幾種賢瓶及灌頂法當云何作云何名曼拏羅及觀自在問息災增益愛敬等作護摩法佛為一一說之及呪印等并說造塔功德

　　金剛手菩薩降伏一切部多大教王經三卷

　　右佛因金剛手菩薩說降伏一切部多成就法金剛手說一切真言降伏印所求成就等法

　　妙吉祥最勝根本大教王經三卷

　　右妙吉祥說真言持誦曼挐羅儀軌一切成就法最上祕密那拏天經三卷

　　右那拏天對佛說眾會說呪法一切所求皆得成就

　　莊嚴寶王經四卷

　　右佛說觀自在菩薩救阿毗地獄極苦眾生及餓鬼等諸趣罪苦六字神呪不可思議功德

　　妙臂菩薩所問經四卷

　　右妙臂菩薩問金剛手菩薩有人持誦真言清淨精勤而不成就金剛手為說持誦法及成就不成就之事

　　普賢曼拏羅經一卷

　　右佛說金剛界大曼拏羅法陀羅尼及金剛一百八名令相應法速得成就

　　廣大蓮華莊嚴曼挐羅滅一切罪陀羅尼經一卷

　　右梵壽王入寺悞戴佛頂華鬘頭疼佛令觀自在說真言及幀法持誦法所有破用常住財物一切過罪悉皆除滅及說無憂皇后嫉妬果報事

　　囉嚩拏說救療小兒疾病經一卷

　　右囉嚩拏說小兒自一歲至十二歲所得疾病各有鬼魅名字及真言救療法

　　佛說守護大千國土經三卷

　　右佛說大明王呪保護大千國土及釋梵天王等說呪保護眾生

　　聖多羅菩薩經一卷

　　右為五髻乾闥婆王說菩薩陀羅尼并一百八名頌持者滅罪破魔增福所求皆遂

　　多羅菩薩一百八名經一卷

　　右多羅菩薩說大陀羅尼自在天王說一百八名呪作大救護消除過罪煩惱解脫所願成滿

　　讚揚聖德多羅菩薩一百八名經一卷

　　右說觀自在一百八名真言持者如意消災增福聖觀自在一百八名經一卷

　　右佛在補陀山觀自在宮宣說一百八名文皆真言

　　毗俱胝菩薩一百八名經一卷

　　右佛說菩薩一百八名真言成就吉祥增壽端正及得天龍鬼神恭敬一切惡獸枷鎖災難自然解脫

　　佛頂放無垢光明經二卷

　　右為摩尼藏無垢天子命將終說陀羅尼能救中天及惡道業蛇螫疾病兵戈怖畏能求子息

　　大乘觀想曼拏羅淨諸惡趣經二卷

　　右佛說大曼拏羅法觀想字法真言呪法曼拏羅護摩等法淨諸惡趣

　　出生一切如來經二卷

　　右佛告金剛手祕密主持大教明王經法

　　聖莊嚴陀羅尼經二卷

　　右佛因羅睺羅童子夜臥為羅剎驚怖說陀羅尼并為未來而為擁護慈氏菩薩等并釋梵四王諸天龍藥叉等各說擁護真言

　　大寒林聖難拏陀羅尼經一卷

　　右佛為羅睺羅遊寒林為天魅龍鬼及異類擾惱說陀羅尼


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第九十九卷目錄佛經部彙考五大藏聖教法寶標目(菩薩契經藏大乘祕密陀羅尼儀軌等經二　聲聞契經藏阿含部)

神異典第九十九卷

　　佛經部彙考五

　　大藏聖教法寶標目

　　菩薩契經藏大乘祕密陀羅尼儀軌等經二

　　大護明陀羅尼經一卷

　　右佛說陀羅尼遣阿難陀入吠舍離城作成就法退散一切眾生災難疾疫

　　一切如來正法祕密篋印心陀羅尼經一卷

　　右佛愛無垢妙光婆羅門請中路有大舊塔如來旋繞供養塔中諸佛全身舍利并陀羅尼能滅惡業除惡鬼毒獸究竟佛果

　　聖虛空藏菩薩陀羅尼經一卷

　　右佛在喜樂山二比丘為部多所執身有疾病虛空藏菩薩請問佛集七佛及虛空藏各說明呪除病去災延壽命法

　　熾盛光佛頂銷災陀羅尼經一卷

　　右佛說除一切災難法能成就八萬種吉祥事能除滅八萬種不吉祥事

　　大曼陀羅尼經一卷

　　右海神大愛對佛說陀羅尼持者解脫海難

　　樓閣正法甘露鼓經一卷

　　右阿難問佛作曼拏羅窣堵波如來像較量功德善樂長者經一卷

　　右善樂長者目疾佛為說陀羅尼除愈

　　聖大總持王經一卷

　　右佛說陀羅尼懺罪除病一切刀兵不能為害及通宿命

　　智光滅一切業障經一卷

　　右佛為日月天子說佛菩薩名號及陀羅尼滅一切無間重罪普賢菩薩亦說陀羅尼

　　華積樓閣陀羅尼經一卷

　　右師子遊戲菩薩問佛涅槃後供養舍利塔等所得福報佛說此經

　　勝旛瓔珞陀羅尼經一卷

　　右佛為觀音等說此陀羅尼能滅重罪現世獲報聖六字增壽大明陀羅尼經一卷

　　右佛因阿難有大疾病說此陀羅尼消滅一切疾病驚怖

　　千轉大明陀羅尼經一卷

　　右帝釋天王對佛自說此陀羅尼能除一切鬼神惱害及病毒軍眾水火惡獸惡夢等畏

　　增慧陀羅尼經一卷

　　右大慧菩薩為童子相菩薩說陀羅尼誦者增益智慧明記不忘

　　俱枳羅陀羅尼經一卷

　　右佛說此陀羅尼能除部多惡曜及一切瘡病

　　寶髻陀羅尼經一卷

　　右佛說陀羅尼消除一切災障說大利益能滅眾生極重罪業降伏一切天龍鬼神能除饑饉病疫毒藥及求財寶子息

　　妙色陀羅尼經一卷

　　右佛說陀羅尼作大利益獲大福聚晝夜安樂加持出生飲食以祭諸鬼

　　栴檀香身陀羅尼經一卷

　　右佛說能消極重宿業獲殊勝果及得見觀自在菩薩及除惡瘡癬

　　鉢蘭那賒嚩哩大陀羅尼經一卷

　　右佛說辟除惡魔及惡鬼神遠離災害除諸病疫宿命智陀羅尼經一卷

　　右佛說消滅千劫重罪終身受持能知宿命

　　慈氏菩薩誓願陀羅尼經一卷

　　右佛說解脫惡趣轉身受勝妙樂慈氏授菩提記

　　滅除五逆罪大陀羅尼經一卷

　　右佛說能滅五逆重罪如持千佛無異

　　無量功德陀羅尼經一卷

　　右佛說滅千劫所積惡業得見慈氏觀音無量壽佛

　　十八臂大陀羅尼經一卷

　　右佛說消滅根本罪業積集無量功德

　　洛叉陀羅尼經一卷

　　右說受持如持洛叉佛無異成大福聚滅無量罪

　　辟除諸惡陀羅尼經一卷

　　右佛說能除飛蝗毒蟲蛟䗈虎狼饑饉蚊蟲

　　寶生陀羅尼經一卷

　　右持頌者得天耳通滅無間罪永斷輪迴無諸侵害及無病苦

　　蓮華眼陀羅尼經一卷

　　右持誦者滅罪無眼等五根病獲眼等五種清淨

　　一切如來烏瑟膩沙最勝總持經一卷

　　右阿彌陀佛為觀自在說陀羅尼及燈像護摩等法持者延壽所求皆遂

　　持明藏八大總持王經一卷

　　右佛說陀羅尼息災增益改惡為善及伏冤一切所求成就

　　大金剛香陀羅尼經一卷

　　右佛說此大明呪能降伏諸天宿曜

　　最上意陀羅尼經一卷

　　右佛說妙吉祥往昔作比丘說此陀羅尼消除眾生一切災病等

　　無畏陀羅尼經一卷

　　右佛說受持讀誦陀羅尼者一切災難雷電毒螫饑饉疾疫悉皆解脫

　　消除一切閃電隨求如意陀羅尼經一卷

　　右佛及觀自在金剛手大梵四天王各說呪除閃電中天一切毒

　　無能勝大明心陀羅尼經一卷

　　右無能勝菩薩說成就吉祥消除重罪除病延壽無中天及除非人懷惡并衺法呪詛諸難

　　無能勝大明陀羅尼經一卷

　　右無能勝菩薩說能降伏魔及人非人衺法毒藥等及消除災障

　　無能勝大明王陀羅尼經一卷

　　右佛說陀羅尼為人天作諸利樂一切障礙及鬼神暴惡無能破壞

　　聖無能勝金剛大陀羅尼經一卷

　　右佛在妙高峰法會有天龍夜叉等為大力聖者降伏而來唱言怖畏佛敕金剛手說安慰陀羅尼無能勝幢王如來莊嚴陀羅尼經一卷

　　右佛因帝釋與阿修羅戰敗說陀羅尼一切冤敵無能勝者

　　妙吉祥菩薩陀羅尼

　　無量壽大智陀羅尼

　　宿命智陀羅尼

　　慈氏菩薩陀羅尼

　　虛空藏菩薩陀羅尼

　　右共一卷皆梵文

　　大吉祥陀羅尼經一卷

　　右佛為觀自在說大吉祥菩薩陀羅尼持者獲富貴功德不可具說乃至部多普令愛敬

　　寶賢陀羅尼經一卷

　　右寶賢大夜叉王說此陀羅尼持者所作勝利皆得成就金銀珍寶悉皆供給

　　聖最勝陀羅尼經一卷

　　右文殊師利為比丘說陀羅尼消除國界眾生疫病旱澇等

　　聖吉祥持世經一卷

　　右佛為妙月長者貧窮多病說陀羅尼

　　延壽妙門陀羅尼經一卷

　　右佛為金剛手菩薩說陀羅尼持者延壽得二十種功德金剛手及梵王四天王各說妙門陀羅尼

　　祕密八名陀羅尼經一卷

　　右佛說金剛手祕密八名并陀羅尼持者不墮地獄生兜率天

　　最上燈明如來陀羅尼經一卷

　　右最上燈明如來遣菩薩來說陀羅尼擁護利益安樂有情佛與文殊等并四天王亦說陀羅尼增長有情佛力息除災難

　　一切如來名號陀羅尼經一卷

　　右觀自在菩薩對佛說諸佛名號并陀羅尼持者不墮惡道生天成佛

　　聖曜母陀羅尼經一卷

　　右佛處星曜眾會因金剛手菩薩請問說陀羅尼延壽消除災害及一切毒

　　息除賊難陀羅尼經一卷

　　右佛為阿難說陀羅尼息除賊難器仗悉不能侵

　　觀自在菩薩母陀羅尼經一卷

　　右普賢菩薩對佛說此陀羅尼滅罪及見普賢觀自在無量壽佛多聞增長證宿命智得不退轉地

　　諸佛心印陀羅尼經一卷

　　右佛在兜率天說此陀羅尼利益天人世出世財豐足非人不害不生魔界

　　息除中天陀羅尼經一卷

　　右佛為四天王集十方諸佛說陀羅尼息除中天及老病四天王亦各說呪

　　瑜珈金剛性海曼殊室利千臂千鉢大教王經十卷

　　右瑜珈金剛五頂五智尊千手千鉢鉢中千佛文殊祕密菩提三摩地一切如來大教王入佛心三密三十支智鏡性海具足一切法入毗盧遮那灌頂法門五智五頂五如來解脫門一切諸佛菩提根本文殊無盡甚深十大願十六大士十大菩薩行願功德持誦修證法門

　　尊勝大明王經一卷

　　右佛說陀羅尼消除罪業冤家惡鬼不能為害

　　守護國界陀羅尼經十卷

　　右佛于菩提樹下與大菩薩八萬四千及諸天人等說此守護國界陀羅尼有三十二修陀羅尼法十六種如來大悲三十二種如來甚深事業種種莊嚴法門持誦儀軌等第十卷末阿闍世王問人命終墮惡道或生人天云何得知誰人曾見佛說當墮地獄者有十五種相生餓鬼者有八種相生畜生者有五種相當生人天者各有十相詳如本經教誠切至

　　不動使者陀羅尼祕密法一卷

　　金剛頂經瑜伽修習毗盧遮那三摩地法一卷

　　大樂金剛不空真實三摩耶法一卷

　　大日經略攝念誦修行法一卷

　　金剛頂修行法一卷

　　大毗盧遮那成佛神變行法一卷

　　速疾立驗魔䤈首羅尾奢法一卷

　　金剛頂降三世大儀軌一卷

　　金剛瑜伽文殊菩薩法一卷

　　金剛頂瑜伽觀自在修行儀軌一卷

　　仁王般若念誦法一卷

　　右十一儀軌各說持誦殊勝功德壇印供養攝召降伏種種祈願隨意成就法

　　五字陀羅尼頌一卷

　　金剛頂超勝三界經一卷

　　金剛頂經文殊菩薩法一品一卷

　　右並說文殊五字呪功德殊勝法門

　　阿閦如來念誦供養法一卷

　　金剛壽命陀羅尼念誦法一卷

　　聖閻曼德迦威怒王神驗法一卷

　　觀自在如意輪念誦儀一卷

　　普賢金剛薩埵念誦儀一卷

　　不動尊威怒王使者念誦法一卷

　　大聖天歡喜雙身夜迦法一卷

　　觀自在大悲法門一卷

　　金剛頂瑜伽分別聖位修證法門一卷

　　右九經各各說持誦供養印壇祈願種種祕妙法門

　　金剛頂瑜伽經十八會指歸一卷

　　右說金剛頂瑜伽十八會修持法要

　　大虛空藏菩薩念誦法一卷

　　金剛頂勝初瑜伽念誦法一卷

　　瑜伽蓮華部念誦法一卷

　　成就妙法蓮華觀智儀軌一卷

　　仁王般若儀軌一卷

　　甘露軍茶利念誦儀軌一卷

　　一字頂輪王念誦儀軌一卷

　　大孔雀明王畫像儀軌一卷

　　大樂金剛薩埵修行儀軌一卷

　　無量壽修行供養儀軌一卷

　　佛頂尊勝陀羅尼念誦儀軌一卷

　　金剛手光明灌頂儀軌一卷

　　金剛頂蓮華部心念誦儀軌一卷

　　觀自在心真言觀行儀軌一卷

　　金剛頂略出念誦儀軌一卷

　　金剛頂經一字頂輪王一切時處念誦儀軌一卷

　　他化自在天理趣會普賢儀軌一卷

　　大威怒烏芻澀磨儀軌一卷

　　右十八念誦儀軌並不空出各各說持誦本經修行儀軌

　　金剛頂瑜伽五祕密修行念誦儀軌一卷

　　右說金剛頂經百千頌十八會瑜伽演頓證如來內功德祕要若不五部五密曼茶羅加持自有漏三業身能度無邊有情無有是處以祕密加持威德力故于須臾當證無量三昧得一大阿僧祇刧所集福慧則為生在佛家從佛口生從法化生受得不思議法超越二乘十地修持法門詳如本經

　　金剛頂瑜伽護摩儀軌一卷

　　右廣說護持多種如大瑜伽經今略說五種為息災增益降心勾召敬愛護摩爐形量方圓大小深闊畵五部壇位各有種種法相面向方位加特時分建壇擇地供養印呪法名差別此三世佛祕密法門皆須精曉勤敬修習無不成就

　　瑜伽金剛頂注釋字母品一卷

　　右略解一切法不生名義性相等皆不可得

　　金剛頂瑜伽三十七禮一卷

　　右禮五佛諸大菩薩名號出生功德滅罪法

　　十一面觀自在菩薩心密言念誦儀軌三卷

　　右說持呪壇印畫像供養祈願種種法門

　　受菩提心戒儀軌一卷

　　右說最上乘受戒懺法

　　金剛童子菩薩成就儀軌經三卷

　　毗盧遮那佛灌頂真言一卷

　　文殊菩薩根本大教王金翅鳥經一卷

　　觀自在修多羅瑜伽念誦法一卷

　　右四經各說持誦祈願種種法門

　　金剛王菩薩秘密念誦儀軌一卷

　　右初云我今愍念一切求等覺者不知此祕密瑜伽速成佛法于三大阿僧祇忍諸苦行不至菩提故于金剛頂百千頌中略說毗盧遮那如來自性成就法身金剛界大圓鏡智流出他受用異名金剛王菩薩念誦儀軌以三密修行大印等令真言行菩薩速證等覺之位

　　般若理趣不空三昧真實菩薩十七聖大曼茶羅義述一卷

　　右略舉十七清淨三摩地成證法門

　　大藥叉女愛子成就法經一卷

　　右神名歡喜母是婆多大藥叉將之女娉散脂大將生五百子有五千眷屬常在支那國護持世界此經說持誦供養功德種種祈願法門佛付囑令勤守護眾生以至法滅

　　觀自在菩薩如意輪瑜伽一卷

　　右說持誦祈願等法

　　修習般若波羅蜜菩薩觀行念誦儀軌一卷

　　右初頌云運心徧法界一切佛利海廣多供養具宮殿眾樓閣種種寶莊嚴徧滿虛空界如空剎土尒如剎佛亦然如佛法亦尒如法供養然一切皆無量十方無邊剎敬禮諸如來入般若甚深體性三摩地現大月輪量同法界光明普照𡧯然清凉悲愍有情三界熾然如一子想未度者度未安者安未涅槃者得涅槃種種加持法門有殊勝功德金輪王念誦法一卷

　　右諸佛頂經中廣說供養持誦儀軌令但晨暮修行要略之法

　　聖寶藏神儀軌經二卷

　　右佛說真言印等儀軌持者得財寶人所愛重乃至成佛

　　寶藏神大明曼拏羅儀軌經二卷

　　右佛說真言印法等持者得財寶及聰明等

　　金剛香菩薩大明成就儀軌經三卷

　　右佛為金剛手菩薩說陀羅尼印曼拏羅法一切息災增益愛敬降伏等無不成就

　　金剛薩埵說頻那夜迦天成就儀軌經四卷

　　右金剛薩埵說此最上儀軌作種種成就利益息災增益敬愛調伏等造頻那夜迦天像作成就法

　　幻化網大瑜伽教十忿怒明王大明觀想儀軌經一卷

　　右毗盧遮那佛說十明王觀想法真言所求成就

　　持明藏瑜伽大教尊那菩薩大明成就儀軌經四卷

　　右龍樹于持明藏略出世尊言修習諸成就法應于是教尊那菩薩大明法中修習及欲見菩薩阿羅漢一切所求真言印法曼拏那幀像護摩等法

　　妙吉祥瑜伽大教金剛倍囉嚩輪觀想儀軌經一卷

　　右金剛倍囉嚩說一切成就曼拏羅等法及一切調伏等所求皆得成就

　　一切佛攝相應大教王經觀自在菩薩念誦儀軌經一卷

　　右觀自在觀想結界儀軌及幀法息災增益愛敬降伏皆得成就

　　一切如來安像三昧儀軌經一卷

　　右佛說塑畵雕造諸賢聖像慶讚儀軌真言等

　　普賢菩薩行願讚一卷

　　右是普賢行願品略偈首尾不具經後有速疾滿普賢行願陀羅尼云日誦普賢行願後誦此真言一徧普賢行願悉皆圓滿速得三昧現前福慧二嚴速疾成就

　　百千頌大集經地藏菩薩請問法身讚一卷

　　右說法身法界菩提涅槃二乘十地二覺功德

　　一切如來說佛頂輪王一百八名讚一卷

　　右讚一篇說佛一百八名

　　仁王般若念誦法經一卷

　　右佛說仁王般若道塲儀軌十法

　　大方廣曼殊室利經一卷

　　右說持呪畫像印壇祈願等法

　　大乘聖無量壽王經一卷

　　右佛因妙吉祥菩薩說無量壽決定光明王如來陀羅尼令夭壽人而得長壽

　　穢迹金剛法禁百變經一卷

　　穢迹金剛陀羅尼法術靈要門一卷

　　右說持誦此呪能除一切病苦除遣一切鬼祟衺魅救度眾生滿一切願夅伏一切凶惡鬼神除伏連蟲獸等皆不能為害有結印服符等法

　　大樂金剛不空理趣釋一卷

　　陀羅尼門諸部要目一卷

　　右略說瑜伽經部十萬偈有十八會經說五部中方佛部毗盧遮那為部主東方金剛部阿閦佛為部主南方寶部寶生佛為部主西方蓮華部阿彌陀佛為部主北方羯磨部不空成就佛為部主五部主各有四菩薩為眷屬四部前右左背而安列外四部四門鉤索鏁鈴四方十六大菩薩六曼荼羅二十五種爐護摩等法事要目

　　三十五佛名禮懺文一卷

　　右本出烏波離所問經能淨業障重罪現生所求禪定解脫皆得滿足五天竺國修大乘人六時禮懺不闕功德廣大不能盡錄

　　文殊讚佛禮一卷

　　右文殊四十禮讚佛功德

　　結集正教住持遺法儀軌六卷

　　右尊者羅睺羅記沙門道宣譯初序結集儀式二序天人偈頌三序結集付囑相篇大迦葉問阿難答請經首尾當安何語八部列眾先後次序分布舍利牙印爪髮衣鉢杖錫坐具金瓶付囑安布置何處住持遺法利樂眾生過去諸佛傳付法衣剃刀經函寶塔等斷著毛羽衣斷用寶鉢斷食肉等二十九錄

　　聲聞契經藏阿含部

　　長阿含經二十二卷

　　右阿含者秦言法歸蓋萬行之淵府總持之林苑道無不由法無不在譬彼巨海百川所歸故以法歸為名也開庠修途所記長遠故以長為目此經四分合三十經以為一部辯衺正如晝夜昭報應若影響見遠劫如朝夕視六合猶目前朗大明于幽室惠五目于眾瞽不窺戶牖而智無不周矣

　　第一卷說七佛本緣壽量眷屬法會弟子降生入胎出家成道乃至涅槃等緣第二至第四說佛將涅槃遊行化度乃至入滅分布舍利事第五說佛過去世為大臣捨家學道次說廣化人天事第六說刧初已來有五種姓種種轉變因緣次說往昔轉輪王福德修行事第七外道說死後斷滅無善惡報迦葉意女說法破其蔽惑第八至十佛說法教化外道次舍利弗說一增至十等種種法相義次大緣經解十二緣法甚詳次天帝釋問佛佛為說法義第十一卷阿㝹夷品佛為外道梵志說法次善生經為長者子六向拜佛為說賢聖法中禮六方法第十二卷清淨經世尊說佛制法教授弟子清淨微妙離苦得道次自歡喜經舍利弗讚說佛法無上智慧神通一切世間無與等者次大會經十方諸神天人等皆來集會禮敬如來佛為諸眾種種結呪第十三阿摩晝經外道使弟子觀佛佛為調伏說外道衺偽佛法真正佛弟子明行具足第十四梵動經佛說甚深微妙大法光明說諸六十二衺見第十五種德經佛說法調伏婆羅門眾次究羅檀頭經亦尒第十六佛不許弟子現神足次說比丘問諸天四大從何而滅義天不能答還復問佛佛為說法次說調伏婆羅門等第十七沙門果經阿闍世王問佛佛為說此經次布咤婆樓經次露吒經皆佛說法調伏婆羅門外道等第十八記說大千中千世界四洲轉輪王等事題云世記經第十九說地獄及諸龍金翅等事第二十說修羅諸天及日月宮事日月天子生日月宮因緣第二十一說三災天修羅戰鬬事二十二說三中刧及世本緣劫初等事

　　中阿含經六十卷

　　右此經凡四分一十八品第一七法品十經第二業相應品十一經第三舍利子相應品十一經第四未曾有法品十經第五習相應品十六經第六王相應品十四經如是一十八品中總二百二十二經別法門浩博詞義廣妙不可具舉內有五十三經本同譯別皆出中阿含經具解于後

　　增一阿含經五十一卷

　　右此部經凡有五十品總四百七十二經別佛涅槃已迦葉阿難等結集如來法寶一代時教分為三分經律論藏復以契經分為四段一名增一二名中三名長阿含名瓔珞四雜經在後增一謂佛告比丘當修一法謂念佛乃至念死等二從二法三從三法乃至九十從一增一義豐慧廣契經義深故名含明定前多說四諦十二緣五陰六入十八界後出世界成敗佛成道度人又七佛得道制戒等

　　雜阿含經五十卷

　　右迦葉阿難與諸大阿羅漢結集三藏集一切長經為長阿含從一事至十事從十事至十一事為增一雜比丘比丘尼優婆塞優婆夷諸天雜帝釋雜魔雜梵王集為雜阿含此部經說事既雜故無品次誦等差別自餘雜說集為一部名修多羅

　　別譯雜阿含經二十卷

　　右此部經與前經文雖先後不次細尋不出前經此但撮要故為別部

　　契經開四增一明人天因果長阿含破衺見中阿含明深義雜阿含明禪定出天台智者法華文句第一

　　佛般泥洹經二卷

　　大般泥洹經三卷

　　般泥洹經二卷

　　右三經本同譯別說佛欲捨壽入滅人天聞法受度純陀末後獻供人天禮送分布舍利乃至略說結集等種種因緣出長阿含經第二至第四卷同本異譯

　　人本欲生經一卷

　　右佛為阿難演十二因緣五陰八解脫等法出長阿含經第十卷與大方便經同本異譯

　　尸迦羅越六向拜經一卷

　　右長者子日拜四方上下而不知法義佛為說種種在家善惡諸法出長阿含第十一卷

　　梵志阿颰經一卷

　　右梵志自矜種姓豪貴聰辯智慧佛為說法化度此經演戒定慧種種法義出長阿含經第十三卷與阿摩晝經同本異譯

　　梵網六十二見經一卷

　　右說外道起種種見惟佛法真正出長阿含經第十四卷與梵動經同本異譯

　　寂志果經一卷

　　右阿闍世王問外道六師不契王意王來問佛佛為說沙門受學證果等法出長阿含經第十七卷與沙門果經同本異譯

　　起世經十卷

　　起世因本經十卷

　　右二經同本異譯因本經十二品說四大洲種種事次轉輪王品說輪王出世種種事地獄品詳說種種地獄受一切苦種種事諸龍金翅鳥品阿修羅品四天王品三十三天品各說諸趣中種種事鬬戰品說天修羅戰鬬事劫住品住世品說劫成壞事最勝品說劫住已來日月寒暑主治民種種事

　　大樓炭經六卷

　　右佛說四洲轉輪王地獄修羅諸龍金翅鳥諸天阿修羅戰鬬大小三災劫天地初成時種種事

　　長阿含十報法經上下二卷

　　右舍利說種種善不善法從一法增至十法聚成無為出苦滅惱出長阿含經第九卷同本異譯

　　中本起經上下二卷

　　右說佛初成道度五拘鄰次化迦葉目連舍利弗瓶沙王波斯匿王等及給孤獨園捺女受化及食馬麥等事

　　七知經一卷

　　右說比丘七法道謂知法知義知時知節自知知眾知人勝出中阿含經第一卷與初善法經同本異譯

　　鹹水喻經一卷

　　右說眾生沒溺生死河四果人得出到彼岸出中阿含經第一卷與水喻經同本異譯

　　一切流攝守因緣經一卷

　　右說斷諸有流得度世種種調伏法出中阿含經第三卷與漏盡經同本異譯

　　四諦經一卷

　　右佛為諸弟子演苦集滅道法出中阿含經第七卷與分別聖諦經同本異譯

　　瞻婆比丘經一卷

　　恆水經一卷

　　右佛欲說戒目連擯黜不淨比丘因說此經出中阿含經第九卷與瞻婆經同本異譯

　　本相倚致經一卷

　　緣本致經一卷

　　右二經本同譯別說善惡法皆有依本出中阿含經第十卷與本際經同本

　　頂生王故事經一卷

　　文陀竭王經一卷

　　右二經本同譯別說昔轉輪聖王受大福樂升忉利天以貪欲墮而死出中阿含經第十一卷與四洲經同本

　　閻羅王五天使者經一卷

　　鐵城泥犂經一卷

　　右二經同本異譯說地獄罪報出中阿含經第十二卷與天使經同本

　　古來世時經一卷

　　右說佛因地供養一辟支佛十四返人天中尊及說當來彌勒時世快樂出中阿含經第十三卷與說本經同本異譯

　　阿那律八念經一卷

　　右八謂少欲知足隱處精進制心定意智慧捨家出中阿含經第十八卷與八念經同本異譯

　　離睡經一卷

　　右佛為目連說種種離睡眠葢法出中阿含經第二十卷與長老上尊睡眠經同本異譯

　　是法非法經一卷

　　右說賢者法及不賢者法教戒當行不當行事出中阿含經第二十一卷與真人經同本異譯

　　求欲經一卷

　　右四種人有無求欲知不知真如差別出中阿含經第二十二卷與穢經同本異譯

　　受歲經一卷

　　右說比丘善惡法出中阿含經第二十三卷初與比丘請經同本異譯

　　梵志計水淨經一卷

　　右說斷結生善處出中阿含經第二十三卷與水淨梵志經同本異譯

　　苦陰經一卷

　　右出中阿含經第二十五卷與苦陰經同本異譯

　　苦陰因事經一卷

　　右說念著三毒苦陰等事出中阿含經第二十五卷與苦陰經同本

　　釋摩男本經一卷

　　右說世間苦多樂少教勸出家學道

　　樂想經一卷

　　右說計想種種已知未知法出中阿含經第二十六卷與想經同本異譯

　　漏分布經一卷

　　右說受想行等本起分布受殃滅盡等皆以八正道得畢苦出中阿含經第二十七卷與達梵行經同本異譯

　　阿耨風經一卷

　　右說善惡報差別出中阿含經第二十七卷與阿奴波經同本異譯

　　諸法本經一卷

　　右說斷愛棄欲入正慧得苦際法出中阿含經第二十八卷初與諸法本經同本異譯

　　瞿曇彌記果經一卷

　　右彌與阿難請佛令比丘尼出家戒律事出中阿含經第二十八卷與瞿曇彌經同本異譯

　　伏婬經一卷

　　右說十伏婬法出中阿含經第三十卷與行欲經同本異譯

　　魔嬈亂經一卷

　　弊魔試目連經一卷

　　右魔嬈試目連目連為說往昔魔嬈佛弟子墮大地獄事二經本同譯別出中阿含經第三十卷與降魔經同本

　　賴吒和羅經一卷

　　右賴吒和羅長者子也見佛聞法捨家證果還為其家及國王說法王亦得道果出中阿含經第三十卷與賴吒和羅經同本異譯

　　善生子經一卷

　　右與六向拜經本同譯別出中阿含經第三十三卷與善生經同本異譯

　　數經一卷

　　右婆羅門學數問佛佛為說法出中阿含經第三十五卷與筭數目揵連經同本異譯

　　梵志額羅延問種尊經一卷

　　右婆羅門種自謂尊大佛為說此經出中阿含經第三十七卷與阿攝和經同本異譯

　　三歸五戒慈心厭離功德經一卷

　　右較量種種布施及三歸依行慈等福

　　須達經一卷

　　右二經同本異譯出中阿含經第三十九卷與須達多經同本

　　佛為黃竹園老婆羅門說學經一卷

　　右佛為婆羅門說佛坐道塲得四禪三明婆羅門歸信與中阿含經第四十卷黃蘆園經同本異譯梵摩喻經一卷

　　右說梵志見佛相好威神功德歸依三寶遂證道果出中阿含經第四十一卷與梵摩經同本異譯尊上經一卷

　　右天問比丘偈義比丘請佛佛為說經出中阿含經第四十三卷與釋中禪室尊經同本異譯

　　鸚鵡經一卷

　　兜調經一卷

　　右婆羅門名也死為狗還在其家佛為說宿命并種種因果事二經本同譯別出中阿含經第四十四卷與鸚鵡經同本

　　意經一卷

　　右說比丘問佛佛為說此經遂得道果出中阿含經第四十五卷與心經同本異譯

　　應法經一卷

　　右說世間四法現在與後受報苦樂事出中阿含經第四十五卷與後受法經同本異譯

　　泥犂經一卷

　　右說惡道苦惱因果報應事出中阿含經第五十三卷與癡慧地經同本異譯

　　優陀夷墮舍迦經一卷

　　齋經一卷

　　右說六齋八戒五念功德二經同本異譯出中阿含經第五十五卷與持齋經同本

　　佛言如是奉持八戒五念為佛法齋與天參德滅惡興善後生天上終得泥洹是以智者自力行出心作福今十六大國滿中眾寶不可稱數不如一日受佛法齋如比其福者則十六國為一豆耳天上廣遠不可稱說當今人間五十歲為第一天上一日一夜第一四天上壽五百歲彼當人間九百萬歲佛法齋者得生此天上人間百歲為忉利天上一日一夜忉利天壽千歲當人間三千六百萬歲人間二百歲為鹽天上一日一夜鹽天壽二千歲當人間一億五千二百萬歲人間四百歲為兜術天上一日一夜兜術天壽四千歲當人間六億八百萬歲人間八百歲為不驕樂天上一日一夜不驕樂天壽八千歲當人間二十三億四千萬歲人間千六百歲為化應天上一日一夜化應天壽萬六千歲當人間九十二億一千六百萬歲若人有信有戒有聞有施有智奉佛法齋當命盡時其人精神皆生此六天上安穩快樂猗善眾多我少說耳凡人行善魂神上天受福無量

　　佛言一日一夜持八戒齋勝以十六大國中珍寶布施齋戒使人得度世道以財寶施不能使人得道我得佛道本是八戒若欲速得阿羅漢道疾得佛道欲生天上端心一意一月六齋一日一夜齋戒福不可計譬如海水不可斗量一月十五日齋亦善二十日齋亦善人多憂家事故與一月六齋鞞摩肅經一卷

　　右異學謂色妙欲念佛為說此經出中阿含經第五十七卷與鞞摩那修經同本異譯

　　婆羅門子命終愛念不離經一卷

　　右說愛生則有苦憂戚不樂等法出中阿含經第六十卷與愛生經同本異譯

　　十支居士八城人經一卷

　　右阿難為八城人等說此經出中阿含經第六十卷與八城經同本異譯

　　衺見經一卷

　　右衺命問世間有邊無邊等義阿難為說此經出中阿含經第六十卷與見經同本異譯

　　箭喻經一卷

　　右摩羅鳩摩羅問佛世間有邊無邊等義佛不答為說此喻出中阿含經第六十卷與箭喻經同本異譯

　　普法義經一卷

　　廣義法門經一卷

　　右舍利弗說顯示梵行種種離障證果方便廣義法門出中阿含經一品二經同本異譯七知經下五十三經並出中阿含中別經異譯

　　戒德香經一卷

　　右說戒香功德普熏無礙出增一阿含經第十三卷地主品異譯

　　四人出現世間經一卷

　　右說四人先醜後妙謂生處卑陋而積善生天先妙後醜謂生處尊榮而死墮惡道先醜後醜謂生處無福又復作惡死入惡道先妙後妙謂生處有福而復積善生天出增一阿含經第十八卷四意斷品異譯

　　波斯匿王太后崩塵土坌身經一卷

　　右王苦惱佛為說法此名除憂患經出增一阿含經第十八卷四意斷品異譯

　　須摩提女經一卷

　　右與三摩竭經本同譯別出增一阿含經第二十二卷須陀品異譯

　　婆羅門避死經一卷

　　右說四婆羅門僊得五神通入空入海入山入地避死不得皆各命終出增一阿含經第二十三卷增上品異譯

　　食施獲五福報經一卷

　　右五福謂富壽顏色光澤端正多力身安出增一阿含經第二十四卷善聚異譯

　　頻毘婆羅王詣佛供養經一卷

　　右說王供養佛聞法歡喜采女等皆得法眼淨出增一阿含經第二十六卷等見品異譯

　　長者子六過出家經一卷

　　右說僧伽羅摩棄家事佛修道證果出增一阿含經第二十七卷聚品異譯

　　鴦崛摩經一卷

　　鴦崛髻經一卷

　　右鴦崛髻殺人以指為鬘佛化令入道二經同本異譯出增一阿含經第三十一卷力品

　　力士移山經一卷

　　右佛將涅槃為五百力士移山因說此經校量種種諸力不及佛神足智慧十種之力

　　四未曾有法經一卷

　　右說轉輪王阿難各有四未曾有法二經出增一阿含經第三十六卷八難品異譯

　　舍利弗摩目揵連遊四衢經一卷

　　右說二大弟子遊行諸國還有眾比丘共語大聲佛為調伏說法出增一阿含經第四十一卷馬王品異譯

　　七佛父母姓字經一卷

　　右說七佛父母國土姓字弟子名氏說法出增一阿含經第四十五卷不善品異譯

　　放牛經一卷

　　右說比丘修行如人牧牛出增一阿含經第四十六卷放牛品異譯

　　緣起經一卷

　　右說十二緣差別名義略法出增一阿含經第四十六卷放牛品異譯

　　十一想思念如來經一卷

　　右說修行念佛十一法及修慈心十一果報出增一阿含經第四十八卷禮三寶品初異譯

　　四泥犂經一卷

　　右說調達等墮大地獄種種苦報事出增一阿含經第四十八卷禮三寶品異譯

　　阿那邠邸化七子經一卷

　　右說長者化七子受三歸五戒福德勝大出增一阿含經第四十九卷非常品異譯

　　大愛道般泥洹經一卷

　　佛母般泥洹經一卷

　　右說佛乳母證果入泥洹二經同本異譯出增一阿含經第五十卷大愛道般涅槃品

　　國王不犂先尼十夢經一卷

　　舍衛國王夢見十事經一卷

　　右二經本同國王夢十事王大憂怖問佛為說此經二經同本異譯出增一阿含經第五十一卷大愛道般涅槃品

　　阿難同學經一卷

　　右阿難同學比丘不樂修梵行佛為說法教戒證阿羅漢

　　從戒德香經下二十四經並增一阿含經中別經異譯

　　五蘊皆空經一卷

　　右說佛為五苾芻說五蘊無我我所悟空證果出雜阿含經第二卷異譯

　　七處三觀經一卷

　　右二經雜集世尊所說種種經法出雜阿含經中異譯

　　聖法印經一卷

　　右說空無我法出雜阿含經第三卷異譯

　　五陰譬喻經一卷

　　水沫所漂經一卷

　　右說五陰空色如聚沫受如泡想如野馬行如芭蕉識如幻二經本同譯別出雜阿含經第十卷

　　不自守意經一卷

　　右說六根自守不自守出雜阿含經第十一卷異譯

　　滿願子經一卷

　　右說賢者聞法證道出雜阿含經第十三卷異譯

　　轉法輪經一卷

　　三轉法輪經一卷

　　右說三轉四諦合十二事等法二經本同譯別出雜阿含經第十五卷

　　八正道經一卷

　　右說八正道法出雜阿含經第二十卷異譯

　　難提釋經一卷

　　右說比丘五行六念等法出雜阿含經第三十卷

　　馬有三相經一卷

　　馬有八態譬人經一卷

　　右說馬有善惡相如人有善惡行二經並出雜阿含經第三十三卷異譯

　　相應相可經一卷

　　右說善惡人以類相從出前單卷雜阿含經中異譯

　　治禪病祕要經一卷

　　右一經初首題云尊者舍利弗所問事佛說種種禪觀病惱障礙法

　　從五蘊皆空經下一十六經並出雜阿含中別經異譯


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百卷目錄佛經部彙考六大藏聖教法寶標目(聲聞契經藏諸小乘經　菩薩調伏藏　聲聞調伏藏)

神異典第一百卷

　　佛經部彙考六

　　大藏聖教法寶標目

　　聲聞契經藏諸小乘經

　　摩鄧女經一卷

　　摩鄧女解形中六事經一卷

　　摩鄧伽經三卷

　　舍頭諫經一卷

　　右四經本同譯別前二經但是後經一品說摩鄧女慕阿難欲以為夫佛為說法受度及說其本因地有二十八宿等占候灾禍種種法

　　鬼問目連經一卷

　　雜藏經一卷

　　餓鬼報應經一卷

　　右三經說餓鬼罪苦本因種種因果事

　　阿難問事佛吉凶經一卷

　　慢法經一卷

　　阿難分別經一卷

　　右三經本同譯別阿難問佛事佛有富貴諧和有衰耗不偶者報護不同佛為說此經

　　五母子經一卷

　　沙彌羅經一卷

　　右說羅漢見宿命為五母作子五母思子皆涕泣悲惱欲自殺羅漢見已故笑說此經

　　玉耶女經一卷

　　玉耶經一卷

　　阿遫達經一卷

　　右三經同本異譯說玉耶女嫁給孤獨長者子而憍慢無復婦禮長者請佛為說法教戒為婦之道修行本起經二卷

　　太子瑞應本起經二卷

　　過去現在因果經四卷

　　右並說佛本修因地降生王宮出家成道種種所示現事三經同本異譯

　　法海經一卷

　　海有八德經一卷

　　右二經同本異譯說大海深廣喻佛法難量

　　四十二章經一卷

　　右漢明帝夢金人身長丈六項佩日輪光明赫奕飛在殿前乃詔郎中蔡愔等十八人往天竺尋訪佛法永平十年遂與摩騰同來帝甚賞接所將像馱以白馬因建寺曰白馬譯出此經是漢地經法之祖也自此釋教相繼雲興以大化初傳人未深信蘊其妙解不即多翻且撮經要以導時俗

　　佘女者域因緣經一卷

　　右奈女者迦葉佛時供佛一奈故九十一劫生奈華中後生耆城號醫王能愈病起死此經說二人本起因地

　　罪業報應教化地獄經一卷

　　右信相菩薩問眾生受苦之因佛說此經

　　龍王兄弟經一卷

　　右說目連降伏二大龍王

　　長者音悅經一卷

　　右說長者先富後貧之本因事

　　禪秘要經三卷

　　右佛說不淨觀數息法四大觀亦名白骨觀亦名九次第想亦名雜想觀法所說次第境界甚詳

　　七女經一卷

　　右佛說過去世波羅奈國王有七女遊塚間觀死屍各說無常法偈帝釋來讚喜問所求願七女答欲得無根無枝無葉樹無形無陰陽地于深山大呼耳不聞響天不能答往見迦葉佛聞法授記後皆作佛即涌身空中變為男子

　　八師經一卷

　　右說不殺不盜不淫不妄言綺語兩舌惡口不飲酒覩老病死苦修道離苦是為八師

　　越難經一卷

　　右長者名越難家大豪富以慳貪故死為乞婦作子生盲無目復至其家乞而不獲打撲幾死佛力使其自知宿命佛言富貴不布施與無財者等

　　所欲致患經一卷

　　右呵色欲過患勸修道脫苦

　　阿闍世王問五逆經一卷

　　右佛說阿闍世王以作逆罪命終墮地獄如拍鞠從彼命終生天中二十一劫不趣三惡道最後成辟支佛以得無根信故在黑繩地獄如人中七日重罪即畫出薩婆多毗尼明印婆沙第一

　　五苦章句經一卷

　　右佛言三界五道生死不絕有五苦八難五苦者一諸天苦壽盡刧衰相現雖壽大刧要當皆死二人道苦雖轉輪聖王不免生老病死眾生未脫三界苦惱災變死有萬端三曰畜生苦四曰餓鬼苦五曰地獄苦廣如經說八難地者三塗三四邊地五長壽天六盲聾瘖瘂手足殘跛七世智聰辯學世經典信衺倒見屠殺田獵不信三尊死入地獄從冥入冥無有脫時肆心放意誹謗聖道八生在佛前佛後佛言三惡道是一切眾生家暫得為人為天如作客日少歸家日多沙門已得出家如何不能放捨重擔謂著吾我人貪嗔癡慢專求利養自大輕人外似如法不制六情毀戒犯欲如此種種皆汝重擔如栴檀香貴于閻浮金又療人病服之即愈一切眾生莫不願得有人賣之而無買者佛說經法留在世間無人視者如束栴檀賣之而無買者父母夫婦兄弟知識奴婢有五因緣一曰怨家二曰債主三曰償債四曰本願五曰真友給孤獨長者家有五福德因緣一曰時節不失禮敬二曰身教長者起時內外小大無不隨者三曰口言所作福事皆從其教四曰一味衣食平等奴婢亦然五曰和順上下不相違戾以是五福家中奴婢牛馬六畜蜎飛蠕動死皆生天門內經聲不絕不與諸惡共作因緣亦是長者本願所致佛言三界五道罪垢苦惱非天授非人與亦非鬼神沙門梵志所與所作罪福如影隨形如響應聲不失毛髮此經教戒切至明備學者宜數誦讀

　　堅意經一卷

　　右說善惡獲報如種穀得穀等

　　淨飯王般涅槃經一卷

　　右說王臨終見佛生淨居天及說葬送王事

　　進學經一卷

　　右說諸比丘所當進學事

　　得道梯橙錫杖經一卷

　　右說比丘持錫法門

　　貧窮老翁經一卷

　　右老翁年二百歲而貧窮飢虛佛為說其宿因

　　三摩竭經一卷

　　右三摩竭給孤獨長者女也女嫁難國王子國人不聞佛法三摩竭毀詈外道請佛說法佛勅弟子得神通者方得赴請于是諸大弟子等各現大神變往赴此國見佛聞法受度者八萬人經中說賓頭盧以神力赴集大山隨後孕婦見驚墮胎佛勅不得入滅待彌勒下生彼國無大器熟食乾緒雖是佛會中眾僧使人五通已備佛令乾緒背負萬斛大釜手提百斛大杓飛空先往熟食美備故今千僧大會處主事人往往畫像供養以祈冥祐

　　萍沙王五願經一卷

　　右說國王棄位出家見佛聞法得阿羅漢果

　　瑠璃王經一卷

　　右說王殺釋種生陷地獄

　　生經五卷

　　右類集五十五經如阿含總曰生經別說人天諸趣善生善報惡生惡報業生三塗修羅道證聖果等種種因緣事相

　　義足經二卷

　　右類集一十六經總曰義足所說種種緣起善惡因果事理法義具足故

　　正法念處經七十卷

　　右正法念處法門經七十卷皆佛說初十善業道品說十業善惡因果苦樂等次生死品說一切世界眾生無始已來生死輪轉諸修行人當隨順正法思惟觀詧三界諸趣次第捨漏捨不善法修行善法正住正觀地獄品說一百三十六種地獄種種苦報事相及元造惡業因緣餓鬼品說三十六種餓鬼種種苦報壽命長短增減業行種類差別畜生品說五道中畜生最多有三十四億種類差別及阿修羅眾與天鬬戰甚詳觀天品說諸天光明身量壽命飲食服器宮殿園林勝妙欲樂放逸福盡墮滅隨業流轉天界因緣事相種種甚詳天宮有壁鏡樹鏡現諸業果夜摩天上有六佛塔有無量勝妙功德利益天人無量又說比丘三十障礙法教戒切至若人供養說法師即為供養現在世尊以聞法故憍慢者心得調伏貪著者信布施麤䵃者心調柔有癡者得智慧迷因果者得正信衺見者入正見殺盜婬得遠離終得涅槃故說法恩甚為難報一者母二者父生身故恩不可報若令父母住于法中名少報恩三者如來度脫生死無上大師此恩難報若于佛法深心得不壞信名報佛恩四者說法師供養此四種人得無量福于未來世能得菩提又聞法有三十二種功德身念處品說內外循身觀等種種法及四部洲眾生生死苦樂因果種種事相此經說三塗諸天事最詳最廣天品中說夜摩天王鵝王菩薩孔雀王菩薩說諸佛教戒天人種種法門文義富妙

　　佛本行集經六十卷

　　右說佛昔于往昔修因受記出家苦行成道度生及諸大比丘得度因緣等事

　　本事經七卷

　　右弟子集記佛說種種法門一法品二法品三法品大略如增一阿含經

　　興起行經二卷

　　右佛與五百羅漢在阿耨大池說自宿命因緣受報頭痛背痛擲石受謗木槍馬麥苦行六年等十事非父作母作非王作天作亦非沙門婆羅門作自造自受如來猶不免償報宿緣況復愚冥未得道者偈云因緣終不滅亦不著虛空當護三因緣莫犯身口意欲示人宿緣不可逃避

　　業報差別經一卷

　　右佛說一切眾生繫屬依止于業業有上中下差別不同壽夭妍醜疾病多少威勢大小族姓資生衺智正智六道苦樂貧富不等因果報復及禮塔施蓋幡鈴服器飲食香華靴履燈明等各各十種功德詞簡事備理趣詳妙

　　大安般守意經二卷

　　右說調息守意入禪法

　　陰持入經二卷

　　右說十八界三十七品等法

　　處處經一卷

　　右說善惡因果等種種法義

　　罵意經一卷

　　右說人當制意學道種種善惡因果事

　　分別善惡所起經一卷

　　右說五道善惡因果報應後偈說因果詳博及酒有三十六失

　　出家因緣經一卷

　　右說優婆塞持犯佛戒善惡果報

　　阿含正行經一卷

　　右說善惡生死人當正行修道

　　十八泥犂經一卷

　　右說地獄種種苦事

　　法受塵經一卷

　　右說酖著塵染不得無上吉祥之道

　　禪行法想經一卷

　　右說彈指間修諸禪法不為愚人虛食人施

　　長者懊惱三處經一卷

　　右說忉利天人壽終來生舍衛城為長者子墮樹死死已生龍中為金翅鳥吞噉三處父母一時啼哭一切生死因緣如幻如客

　　犍陀國王經一卷

　　右說事婆羅門不能免生死惟事佛可以得道

　　須摩提長者經一卷

　　右說長者喪子苦惱佛為說無常法人得受度

　　阿難四事經一卷

　　右佛說教戒令阿難傳持

　　未生怨經一卷

　　右說瓶沙王子阿闍世王受調達惡友教作惡逆四願經一卷

　　右說四願不可長保一謂空愛身命死則委去二謂財產官祿三謂親屬知識四謂不能守意正行婬于五樂

　　黑氏梵志經一卷

　　右說梵志當墮地獄見佛得道

　　猘狗經一卷

　　右說誹謗道師當墮惡道

　　分別經一卷

　　右說六根塵造十惡業墮十八地獄未法比丘多作業等

　　八關齋經一卷

　　右說受八戒法其福不可稱量

　　阿鳩留經一卷

　　右說小施獲大果報

　　孝子經一卷

　　右說生育恩重惟化親聞法得道為孝

　　五百弟子自說本起經一卷

　　右諸阿羅漢各各自說得果本起種種因行佛亦自說果報

　　大迦葉本經一卷

　　右說大迦葉見佛聞法得道

　　四自侵經一卷

　　右四謂夙夜不學老不止婬得財不施不受佛言四者出心還自苦身

　　羅云忍辱經一卷

　　右說舍衛國有輕薄者以沙土著鶖露子鉢中及擊羅云首流血夜半命終入大地獄受大劇苦佛說其種種苦報并說忍辱最為大力說忍功德甚詳

　　佛為年少比丘說正事經一卷

　　右為比丘略說法要

　　沙曷比丘功德經一卷

　　右沙曷比丘得羅漢果降伏毒龍

　　時非時經一卷

　　右說十二月時非時法

　　自愛經一卷

　　右說行善得果是為自愛

　　忠心經一卷

　　右大目連以神足移石國中八歸仰佛為說法

　　見正經一卷

　　右見正者弟子名也問佛人死已識神無還今人皆不知宿命識神所從來佛為種種喻說深談生死輪轉流浪變易之理

　　大魚事經一卷

　　右喻人貪欲故墮生死如魚罹漁捕

　　阿難七夢經一卷

　　右阿難七夢憂怖問佛佛為解脫

　　呵鵰阿那含經一卷

　　右說佛子善行功德不欲令人知

　　燈指因緣經一卷

　　右說燈指生而指出光明始終富貧種種因緣事婦人遇辜經一卷

　　右婦人夫子父母舅姑皆橫死種種大苦惱因發狂見佛受度事

　　四天王經一卷

　　右佛說六齋日天王太子使者諸天日月五星二十八宿下人間伺察善惡人修五戒六齋等獲福得度

　　十二品生死經一卷

　　右說四果人下至三塗善惡生死有十二品

　　迦葉度貧母經一卷

　　右說大迦葉欲度貧老母從乞臭米汁飲之為現神足母大敬喜以此福生忉利天說布施獲福無量事

　　輪轉五道罪福報應經一卷

　　右說五道罪福因果報應如影隨形事

　　五無返復經一卷

　　右舍衛國五人皆得道證父子耕地蛇囓殺其子父母姊妻奴皆說無常苦空法或者以為不孝慈問佛佛說此經

　　佛大僧大經一卷

　　右二人兄弟也其一出家證羅漢果其一以婬殺故墮地獄弟婦守貞生天

　　衺祗經一卷

　　右婆羅門先事外道後從佛受道復悔還戒佛為化度證羅漢果

　　末羅王經一卷

　　右說王國中有大石方數十里佛以足指挑石因為說法九億人受度

　　摩達國王經一卷

　　右說王錄國人征討比丘得羅漢亦見錄為見神足玉悔過見佛聞法

　　旃陀越國王經一卷

　　右說兒在塚中三年不死佛說本緣

　　五恐怖世經一卷

　　右說後世比丘等不修道可恐怖事

　　弟子死復生經一卷

　　右說弟子死七日復生說更地獄受苦歸信佛法佛為說此經

　　懈怠耕者經一卷

　　右說耕者見佛欲禮敬問法復念耕種未竟須後閑時佛說此懈怠人已經九十一劫過六佛不得受度

　　辯意長者子經一卷

　　右長者子問佛六道善惡因果等事佛說此經

　　無垢優婆夷問經一卷

　　右說掃塔聖地香華供養禪定歸戒所得果報

　　賢者五福德經一卷

　　右說說法人得五福德謂長壽大富端正名譽聰明

　　天請問經一卷

　　右天問佛答種種法義

　　僧護經一卷

　　右僧護舍利弗弟子也所見地獄人五十六種佛說是等比丘往昔罪業之因受是苦報教誡嚴備佛弟子宜皆觀省

　　護淨經一卷

　　右說一比丘墮餓鬼中坐五百歲前以不清淨手觸僧食器以不清淨食著僧食中不持齋者食法會食六十萬世墮餓鬼中不得挾齋餘食歸給妻子設齋會食不得先嘗皆作殘食不如不作

　　木槵子經一卷

　　右說持三寶名二十萬遍生第三天滿百萬當得向初果

　　無上處經一卷

　　右謂三寶為無上處

　　盧至長者因緣經一卷

　　右盧至富而慳以高慢為帝釋所嬈見佛證果

　　五王經一卷

　　右諸國王各酖王樂佛為說八苦即皆得果

　　出家功德經一卷

　　右說出家功德及勸障罪福

　　栴檀樹經一卷

　　右說背恩伐樹為樹神所殺

　　頞多和多耆經一卷

　　右說愚人不知施度

　　普達王經一卷

　　右王禮敬道人羣臣諫王王為說法因供佛得果

　　佛滅度後棺斂葬送經一卷

　　右說佛葬儀及佛鉢化緣

　　鬼子母經一卷

　　右說鬼子母食人子佛夅化受戒

　　梵摩難國王經一卷

　　右說王太子出家證阿羅漢說施當平等

　　父母恩難報經一卷

　　右說肩負父母經千年便利背上不足報生育恩彌多耶致經一卷

　　右說外道聞佛說二十一事得道

　　新歲經一卷

　　右說受歲說戒舉過

　　羣牛譬喻經一卷

　　右說驢效牛入牛羣為觝殺喻比丘無沙門行微妙比丘擯出界外

　　九橫經一卷

　　右說人有九因緣命未盡而橫死一者食不安食二多食過度三不知時節方宜四食未消而復食不時消吐五大小便不隨時六犯戒犯王法或飢渴捶打驚怖憂死七不隨醫藥教誡八夜行妄衝冒九房室過差或奔車馬牛蛇虺水火逢拔刀人醉人惡人涅槃經第二十六卷與此同

　　三十七品經一卷

　　右略說三十七菩提分法

　　避女惡名欲自殺經一卷

　　右比丘避惡名欲自殺天神為說法使忍辱修道證阿羅漢

　　比丘聽施經一卷

　　右聽施比丘不樂道行樂著睡眠佛為說此經

　　身觀經一卷

　　右說幻身種種過患

　　無常經一卷

　　八無暇有暇經十卷

　　右八無暇謂三塗生長壽天生邊地六根不具信衺倒見不值善導言八難之時無有閑暇可修道業

　　長爪梵志請問經一卷

　　右婆羅門問佛因果種種法

　　譬喻經一卷

　　右說怖人墮井為惡象毒龍四毒蛇等迫逼諭生死五欲等

　　略教誡經一卷

　　右說出家人應勤斷無呪

　　療痔瘻經一卷

　　右有所持呪療一十六種悉皆消落

　　摩訶帝經十三卷

　　右佛因眾問令目揵連說釋種過去所生種姓并述佛出家成道度人事與本行集經所載同

　　信佛功德經一卷

　　右舍利弗對佛稱說佛種種最勝法及神通力

　　大三摩若心經一卷

　　右佛于眾會夅伏魔等令住聲聞乘

　　決定義經一卷

　　右佛為比丘說五蘊五取十八界至七覺支八正道諸法名決定義

　　長者施報經一卷

　　右佛為給孤獨長者說較量布施功德

　　四品法門經一卷

　　右佛為阿難說界處法緣起處非處法不了為愚人了者為智人

　　信解智力經一卷

　　右佛說信解力法能證真實之理謂佛五力十力惟佛能知非聲聞法

　　分別善惡報應經一卷

　　右佛為輸迦長者父作犬說六道善惡眾業受報差別及飲酒三十六過及種種行施果報

　　阿羅漢具德經一卷

　　右佛說聲聞弟子各具功德及比丘尼烏波薩哥烏波薩吉各具功德

　　七佛經一卷

　　右佛為比丘說七佛壽命父母弟子城邑名

　　金光王童子經一卷

　　右佛為釋種金光童子說及敘過去造像植福事頻婆娑羅王經一卷

　　右與眾等至佛所諸婆羅門長者等見耆舊優樓頻螺迦葉侍佛有疑佛令迦葉現神變自稱是佛弟子佛因為王等說法令得見諦

　　毗婆尸佛經二卷

　　右說毗婆尸佛為太子出家成佛度人說戒等

　　帝釋所問經一卷

　　右帝釋問佛盡愛斷除疑惑佛為說法證果

　　嗟韈曩法天子受三歸獲免惡道經一卷

　　右帝釋為天子受三歸命終生覩史多天

　　大正句王經一卷

　　右尊者童子迦葉破正句王衺見無有來世復無有人亦無化生義

　　戒香經一卷

　　右佛為阿難說戒戒香徧聞十方

　　舊城喻經一卷

　　右佛說觀十二因緣如被昔人所被之甲到昔人涅槃之城借城為喻也

　　十二因緣祥瑞經二卷

　　右佛為大眾說用十二因緣配十二支位占人命及選日占相以定吉凶

　　護國經一卷

　　右護國長者投佛出家證果為父母及俱盧王說捨親出家法

　　較量壽命經一卷

　　右佛說較量六道壽長短

　　人僊經一卷

　　右說阿難佛摩伽陀國頻婆娑羅王及諸優婆塞生何處佛為說王作人僊及人僊所說梵法

　　右彼天說十二宮分生人吉凶及諸宿攝于三趣迦葉僊人說醫女人經一卷

　　右迦葉僊人說女人姙娠逐月安胎所服藥

　　諸行有為經一卷

　　右佛為諸苾芻說一切人天聖人外道等皆歸死滅

　　薩鉢多野經一卷

　　右佛說法無常刧盡七日竝出火災燒器界

　　解憂經一卷

　　右佛說生死輪迴勸令求斷生死

　　菩薩調伏藏

　　菩薩地持經十卷

　　右說信解行三地亦攝十地此諸地能與諸菩薩為所依止處復能出生一切諸菩薩行故持者能任攝持諸菩薩行願諸波羅蜜故名地持經中說七地六是菩薩地一是菩薩如來共地一者種性地二解行地三淨心地四行迹地五決定地六決定行地七畢竟地從初發心及修六度萬行六神通菩提分法及修相好因果等法門詳妙

　　菩薩善戒經九卷

　　右佛說諸菩薩修習六度萬行三昧六通供養三寶兼利自他修相好業三十七助道品從初發心至究竟地一切菩薩修學行相法門又名菩薩藏經

　　淨業障經一卷

　　右比丘無垢光犯戒憂悔見佛求哀佛說此經復為授記未來成佛復說往昔勇施比丘犯淫殺戒遇彌勒菩薩說法得無生忍勇施今已成佛號寶月如來是經能破一切惡業結縛除一切闇障

　　優婆塞戒經六卷

　　右佛為長者子說是經廣明三歸八戒五戒供養三寶六波羅蜜四無量心三種菩提修三十二相業等法門義豐慧廣非惟為在家菩薩修行龜鏡亦出家菩薩之軌範也趣菩提者所當精勤修學

　　梵網經二卷

　　右此經梵本有一百一十二卷六十一品此是第十菩薩心地一品也羅什法師叅定三乘經論五十餘部惟梵網經最後誦出別書出此心地一品什每誦持以為心首當時三百餘人同誦此一品此經佛說十重四十八輕戒三世如來同說三世菩薩之所當學

　　受十善戒經一卷

　　右佛說受八戒是諸佛為在家人制出家法及說十業善惡因果報應等事

　　大乘戒經一卷

　　右佛說戒為最勝不可犯

　　菩薩瓔珞本業經二卷

　　右佛略說四十二位賢聖名字因果行相六入明門謂十住十行十向十地無垢地妙覺地明觀法門亦名六堅六忍六慧六觀瓔珞者謂銅寶銀金璢璃摩尼水精如是六位菩薩以百萬阿僧祗功德瓔珞嚴持三種法身

　　佛藏經四卷

　　右佛說初諸法實相品說諸法無生無滅無相無為次念佛品說念無分別即是念佛見諸法實相名為見佛次念法品次念僧品第二卷淨戒品說破戒比丘有十憂惱箭訶叱種種破戒罪相第三卷淨法品深戒不淨說法得大罪報往古品淨見品說佛昔因累劫修學以有所得故不蒙諸佛授記是經戒勑切至凡學佛者宜熟觀誦

　　菩薩戒本一卷

　　右出地持戒品中慈氏菩薩記

　　菩薩戒本一卷

　　右出瑜伽論本地分中彌勒菩薩記

　　菩薩戒羯磨文一卷奘法師譯

　　菩薩善戒經一卷

　　右說菩薩戒法持犯行相大略與戒本同

　　菩薩內戒經一卷

　　右文殊問佛初發意菩薩以何功德開化眾生佛說懺罪受戒十二時戒法十住功德

　　優婆塞五戒威儀經一卷

　　右說種種戒法

　　清淨毗尼方廣經一卷

　　𡧯調音所問經一卷

　　文殊師利淨律經一卷

　　右三經本同譯別𡧯調音天子問文殊答大乘法義菩薩聲聞不同行相等種種譬喻

　　舍利弗悔過經一卷

　　菩薩藏經一卷

　　大乘三聚懺悔經一卷

　　右三經皆舍利弗問佛懺悔滅罪速得菩提佛為說滅一切業障懺悔勸請隨喜廻向等法校量所獲福報

　　菩薩五法懺悔經一卷

　　右說懺悔勸請隨喜廻向發願謂之五法

　　跋陀羅菩薩經一卷

　　右文殊問跋陀羅菩薩答悔過發願勸請廻向等法校量所獲福報

　　文殊悔過經一卷

　　右文殊說菩薩懺悔勸請隨喜廻向發願等法

　　法律三昧經一卷

　　右說學菩薩道退轉過失外學仙人禪定等法

　　十善業道經一卷

　　右佛在龍宮說十善業因果功德

　　聲聞調伏藏

　　摩訶僧祗律四十卷

　　右摩訶僧祗者大眾也此根本調伏藏即大眾部毗奈耶也佛圓寂後尊者迦葉集干應真于王舍城竹林石室之所結也開元釋教錄云自摩訶僧祗律已下四十五帙四百四十六卷為聲聞調伏藏者經云勝故祕故佛獨制故如契經中諸弟子或諸天說法律則不𠇍一切佛說有十事利益故諸佛制戒一攝僧故二令僧一心故三令僧安樂故四折伏高心故五有慙媿人得安穩住故六不信者令得信故七已信者令增長故八遮今世惱漏故九未生諸漏令不生故十佛法得久住為諸天人開甘露施門故

　　律戒中犯重曰波羅夷次曰僧伽婆尸沙此云僧殘次曰波逸提次曰波羅提提舍尼次曰突吉羅皆梵語也云何名波羅夷破壞離散名波羅夷為刀矟所傷絕滅命根比丘法中斷滅不復更生如人斫頭更不還活為惡所滅比丘法中更無所成故名波羅夷僧殘者如人為他所斫殘有咽喉少在不斷若得好醫良藥可得除差無者不可差也犯僧殘有少可懺悔之理遇清淨大眾懺悔可得罪滅云何為波逸提如被斫者少傷其皮不至損命波逸提傷善處少波羅提提舍尼者非故心作犯即懺悔故偷蘭遮者欲起大事不成也突吉羅者此名惡作此出毗尼母論第七卷

　　十誦律六十一卷

　　右初誦四波羅夷法名異分若犯一事非沙門非釋子失比丘法故名異分次僧殘不定捨墮墮法波羅提提舍尼法眾多學法止諍法名不異分若犯是事故名比丘故名釋子不失比丘法故名不異分初誦一至六戒婬盜殺等法二誦七至十三衣鉢等法三誦十四至二十戒用蟲水九十波逸提說罪滅諍等法四誦二十一至二十八受具布薩自恣安居皮革醫藥衣等法五誦二十九至三十三施衣懺悔驅擯故出精苦切依止羯磨等法三十四臥具三十五諍事法六雜誦三十六至四十一種種制戒七誦四十三至四十六尼戒八誦四十七至五十增一法九誦五十四優波離問事十誦五十五至五十八善誦五十九說結集事六十毗尼雜品

　　波羅夷者名為墮法名為惡法名斷頭法名非沙門法不共住者如先白衣時犯婬行如針鼻缺不可復用如人命盡不可復活如石破不可復合如斷多羅樹心不可復生名非梵行法懈怠法狗法可惡法

　　根本說一切有部毘奈耶五十卷

　　右武后時義淨等譯其序云佛說律為本能生諸善法如樹根為本枝幹由是生律能遮毀禁如隄防暴流三世諸賢聖遠離有為縛皆以律為本能至安穩處若此調伏教安住于世間即是諸如來正法藏不滅離此即便無安穩涅槃路能生眾功德如地載羣生不調令善順如象馬釣策律能防破戒如城禦怨敵律是法中王諸佛之導首善道之橋梁苦海大舩筏險路之善導直昇無畏城佛及聖弟子咸依律教住佛云我滅後戒是汝導師仁等應至心善聽調伏教述制緣起所應學處凡百餘條末有七佛說戒經偈

　　根本說一切有部苾芻尼毗奈耶二十卷

　　右佛制尼學處百八十法義第四第五部眾學法七滅諍法七佛說戒經偈與前五十卷毗奈耶事多相涉而詳略有異

　　毗奈耶雜事四十卷

　　右四十卷中總有八門九十頌有種種制學處緣法佛諸弟子勝光等諸國王及勝鬘行雨夫人瑠璃王誅釋子墮地獄難陀出家證果目連舍利子入滅訶利底母愛兒等緣末數卷記佛降生入涅槃結集等事

　　一切有部尼陀那五卷

　　一切有部目得迦五卷

　　右種種制學處多與前部相涉而詳略有異

　　五分律三十卷

　　右宋景平元年佛陀什等所譯即化地部毗柰耶藏佛圓寂後三百年中從說一切有部之所出也與十誦律根本毗奈耶多相涉此律分作五分分為部類劑限不同故第一分十卷波羅夷法第二分尼波羅夷法十一至十四第三分十五至二十二受戒法衣法藥法食法等第四分第二十三至二十四滅諍法等第五分二十五至三十初破僧法雜法等

　　四分律六十卷

　　右姚秦佛陀耶舍等譯序偈云眾經億百千戒為最第一如王治正法如醫治眾病若有捨戒者于佛法為死持戒如護命守之無毀失譬如得王印所往無罣礙小毀則不定大毀入三惡

　　根本說一切有部戒經一卷

　　十誦比丘戒本一卷

　　五分比丘戒本一卷

　　僧祇律比丘戒本一卷

　　僧祇律比丘尼戒本一卷

　　十誦律比丘尼戒本一卷

　　根本說一切有部苾芻尼戒本一卷

　　右七經同帙僧律四波羅夷十三僧殘二不定三十捨墮尼薩耆波夜提九十波夜提四悔過波羅提提舍尼眾學法七滅諍法尼律八波羅夷十九婆尸沙一百四十一波夜提餘尼薩耆波夜提眾學滅諍法數同佛制半月布薩說戒即此本也

　　四分解脫戒本一卷

　　四分戒本一卷

　　四分僧戒本一卷

　　右本同譯別

　　四分比丘尼戒本一卷

　　五分比丘尼戒本一卷

　　右尼律八波羅夷十七僧殘三十捨墮一百七十八墮法五分二百一十八悔過眾學法七滅諍法沙彌十戒經并七十二威儀法一卷

　　沙彌威儀一卷

　　沙彌尼戒文一卷

　　沙彌尼戒經一卷

　　右經題名義自具

　　舍利弗問經一卷

　　右佛說涅槃後律分為五部因緣舍利弗問佛制律或開或遮疑義及八部鬼神何故生于惡道而見佛聞法等事

　　根本說一切有部百一羯磨十卷

　　右梵語羯磨此云時到亦云辦事謂集僧出家授戒出白眾罪悔過折伏諫擯等法百一者舉其大數與大律數雖不同無違妨也

　　大沙門百一羯磨一卷

　　羯磨上下二卷

　　曇無德律部雜羯磨一卷

　　十誦羯磨比丘要用一卷

　　彌沙塞羯磨本一卷

　　四分比丘尼羯磨一卷

　　優波離問佛經一卷

　　右優波離問戒律種種事

　　四分律刪補隨機羯磨二卷

　　右唐宣律師集

　　四分僧羯磨三卷

　　右唐懷素集

　　四分尼羯磨三卷

　　右懷素集

　　大愛道比丘尼經二卷

　　右佛說比丘尼當受八敬法復受十戒行十事等乃受五百具足大戒佛正法當住千歲以阿難大愛道累請度尼故滅五百歲然佛言若女人作沙門精進持戒不犯毛髮現身化成男子復說受請受食行路入室出戶種種戒法當除滅八十四態法佛般泥洹後當有三千比丘尼末世時有八萬比丘尼奉持是法律皆得阿羅漢其餘者却後百三十劫當復奉是法律得阿羅漢

　　迦葉禁戒經一卷

　　右說真沙門持戒行道不惜壽命不求供養有不行沙門法者不名沙門如貧人稱名大富如醫師不自愈病如摩尼珠墮不淨中如死人著金銀珍寶

　　目連問戒律中五百輕重事經一卷

　　右佛說戒律中罪犯輕重事理精詳

　　佛說戒消災經一卷

　　右說持歸戒人鬼神畏避不敢害犯

　　優婆塞五戒相經一卷

　　右戒殺盜婬妄語飲酒可悔不可悔有罪無罪僧伽婆尸沙二百三十億四十千歲犯波羅夷九百二十一億六十千歲佛言比丘比罪等事理精詳根本說毗奈雜事攝頌一卷

　　一切有部毗奈耶尼陀那頌一卷

　　根本說一切有部毗奈耶頌五卷

　　右以少偈頌收戒律廣文總括宏綱使易記憶西域尊者毗舍佉等造

　　根本薩婆多部律攝十四卷

　　右尊者勝友造于佛戒律中以略顯廣明舉持犯輕重種種學處并佛略教非遮非許清淨不清淨等諸所有事皆明其義與諸部毘奈耶等多相參照

　　毘尼摩得勒迦十卷

　　右說戒律中持犯輕重種種法參照諸部事理甚詳

　　鼻奈耶八卷

　　右鼻秦言去奈耶言真也去若十非而就真也夅伏此心息此心忍不起夅伏戒也息定也忍智也三世佛法藏祕要訓三乘聲聞使得道成佛皆從戒律始此律一部姚秦世初所譯律也制戒之因持犯輕重與諸部律多同但詞有詳略耳

　　善見律毗婆沙十八卷

　　右律毗婆沙名善具足分別戒相不雜他語于律中因緣根本所說義味具足善能分別一切律藏無有障礙故名具足第十八卷舍利弗與優波離問答律義甚詳

　　佛阿毗曇經二卷

　　右出家相品說一千阿僧祇世界眾生所有功德成佛一毛孔如是徧身毛孔功德成一好如是八十種好功德增百倍成如來一相三十相功德增千倍成一毫相千毫相功德增百倍成無見頂相次說十二因緣四諦等法義甚詳次說佛為眾演法受具乃至廣說滅惡法度人出家等事

　　毘尼母論八卷

　　右毗尼此名滅滅諸惡法故母論者廣攝律義故律藏外諸義一切經要皆在此中如眾流入海制戒因本皆在此中

　　大比丘三千威儀經二卷

　　右說行住坐臥衣服飲食等種種規繩詞簡事詳委曲精盡

　　薩婆多毘尼毘婆沙九卷

　　右此解十誦律論大解律中九十事及悔罪眾學滅諍等法

　　律二十二明了論一卷

　　右分別解釋律中所立名義


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百一卷目錄佛經部彙考七大藏聖教法寶標目(菩薩對法藏大乘釋經論　大乘集義論　聲聞對法藏　有譯有本聖賢傳記)

神異典第一百一卷

　　佛經部彙考七

　　大藏聖教法寶標目

　　菩薩對法藏大乘釋經論

　　大智度論一百卷

　　右龍樹菩薩造釋大般若經富詞妙辯理精事廣西域學者無不欽崇什法師云余若廣譯千卷有餘為秦人識劣十分存一蓋從略也故至三十八卷纔譯初品云

　　十地論十二卷

　　右天親菩薩造釋華嚴經中十地品

　　大乘寶積經論四卷

　　右解釋寶積第四十三會

　　彌勒菩薩所問經論六卷

　　右解寶積經中第四十一會第五卷解十二支因緣義甚詳

　　寶髻菩薩四法經論優波提舍一卷

　　右天親菩薩解釋大集經四十七會寶髻菩薩品優波提舍此名論

　　佛地經論七卷

　　右親光菩提造經說五法為佛地一清淨法界二大圓鏡智三平等性智四妙觀詧智五成所作智經詮此理論詳解釋

　　金剛般若經論三卷

　　右無著菩薩造論釋經

　　能斷金剛般若波羅蜜多經論頌一卷

　　右無著菩薩造頌釋經

　　金剛般若波羅蜜多經論三卷

　　右天親菩薩造論解經

　　金剛般若波羅蜜經破取著不壞假名論二卷

　　右功德施菩薩造論釋經

　　能斷金剛般若經論三卷

　　右無著菩薩造頌釋經世親菩薩釋義

　　文殊師利問菩提經論二卷

　　右天親菩薩造論解經

　　妙法蓮華經優波提舍一卷

　　右天親菩薩造論略釋法華經義

　　法華經論二卷

　　右天親菩薩造論釋經

　　遺教經論一卷

　　右天親菩薩造論釋經

　　勝思惟梵天所問經論三卷

　　右天親菩薩造論釋經

　　三具足經論一卷

　　右天親造論三具足者一施二戒三聞具攝眾行解釋三法門事甚詳而經本未譯

　　轉法輪經優波提舍一卷

　　右天親說佛成道已為五比丘等及諸天人初轉法輪優波提舍此云義門

　　涅槃經論一卷

　　涅槃經本有今無偈論一卷

　　右皆天親造論略釋涅槃義

　　無量壽經論一卷

　　右天親作偈復作論釋偈說極樂國功德莊嚴種種勝妙勸求往生詞簡義廣理事圓具

　　大乘集義論

　　瑜伽師地論一百卷

　　右無著菩薩咨問彌勒大乘經義還閻浮提以己所聞為餘人說多不生信無著即自發願請彌勒夜降閻浮放大光明廣集有緣誦出十七地經隨所誦出隨解其義經四月夜方竟雖同在一堂聽法惟無著得近彌勒餘但遙聞此論奘法師譯梵語瑜伽此云相應謂一切乘境行果等所有諸法皆名相應境謂一切所緣境此境與心相應故名相應行謂一切行此行與理相應故名行相應果謂三聖果此果位中諸功德法更相符順故名果相應師謂三乘行者由聞思等次第習行如是瑜伽隨分滿足展轉教人故名瑜伽師地謂十七地境界謂五識相應地意識相應地有尋有伺地無尋有伺地無尋無伺地三摩呬多地非三摩呬多地有心地無心地聞所成地思所成地修所成地聲聞地獨覺地菩薩地有餘依地無餘依地

　　顯揚聖教論二十卷

　　右無著菩薩造宣說瑜伽師地論中要義顯揚聖教文約義周使人易曉區別義類為十一品錯綜該羅法義深廣

　　瑜伽師地論釋一卷

　　右最勝子等諸菩薩造略釋瑜伽師地法義

　　顯揚聖教論頌一卷

　　右無著等造頌十一品釋諸法要

　　王法正理論一卷

　　右彌勒菩薩造說出受王問佛言有訶諫我不真實過失心不悔惱有讚我不真實功德心亦不喜唯佛能知諸王過失功德真實願為我說佛言王有九種過失一不自在二性暴惡三猛憤發四恩惠薄五受袤佞六所作不思七不顧善法八不知差別九縱任放逸無此過失為九功德又有五種衰損門五方便門又有五可愛樂法王能遠離過失修習功德當獲一切利益安樂

　　大乘阿毘達磨集論七卷

　　右無著菩薩造解釋五蘊十八界六度四攝四無量行四諦三十七菩提分等法義令後學披覽略文知深廣妙義

　　大乘雜集阿毘達磨論十六卷

　　右安慧菩薩翻釋上集論

　　中論四卷

　　右龍樹菩薩造佛入滅已論宗紛諍大士依大般若義造論以折中此論無言不窮無法不盡會通真俗有無斷常之邊見故名曰中論亦名中觀以觀辯于心論定于口耳叡法師序云百論治外以閑邪中論祛內以流滯大智釋論之淵博十二門觀之精詣尋斯四者真若日月無不朗然鑒徹矣予翫之味之不能釋手云

　　般若燈論十五卷

　　右龍樹菩薩本分別明菩薩釋顯深妙法明佛道因破迷滅闇息諸惡見分別照明列為二十七品與中論本同譯異

　　十二門論一卷

　　右龍樹造叡法師序云十二門者總眾枝之大數門者開通無滯之稱窮理盡性實相之折中道塲之要軌也

　　十八空論一卷

　　右十八空者一內空二外空三內外空四大空五空空六真實空七有為空八無為空九畢竟空十無前後空十一不捨離空十二佛性空十三自相空十四一切法空十五無法空十六有法空十七無法有法空十八不可得空

　　百論二卷

　　右提婆菩薩造天親釋肇法師序云此論以百為名理致淵元統羣籍之要文義婉約窮製作之美什法師常所詠味以為心要

　　廣百論一卷

　　右聖天菩薩造釋百論法義

　　廣百論十卷

　　右聖天菩薩造論護法菩薩釋論破一切執有滯空之見妙開中道使學者了悟真空故唐元奘三藏于西域法師隨聽隨譯成此十卷

　　十住婆娑論十六卷

　　右龍樹造大不思議論十萬頌釋華嚴經備傳西域此論十六卷即是彼論釋十地中初之二也

　　菩提資糧論六卷

　　右龍樹菩薩造說諸菩薩求無上菩提皆以般若波羅蜜多為母諸佛皆由此出生故六度萬行三十二相出生之業及種種菩薩之行微妙法門詞約義廣理圓事備求一切智者之妙門大路

　　大乘莊嚴經論十三卷

　　右無著菩薩造解釋大乘菩薩從初發心至成一切智修習證入種種功德法門天竺三藏云西域大小乘學皆以此論為本于此不通未可弘法論初說造此論者以五義譬一如金成器令信向轉彼心故二如華敷開示彼故三如食美饍得法味故四如解文字為令修習更不思故五如開寶篋實證得故

　　大乘莊嚴經論十五卷

　　右馬鳴菩薩造說菩薩修習大乘功德種種法門順中論二卷

　　右龍樹造無著菩薩釋破空有二邊之執是般若波羅蜜多初品空義

　　攝大乘論三卷

　　右無著菩薩造真諦三藏第一譯收攝一切大乘聖教法門要義總集于此而辨明之

　　攝大乘論三卷

　　攝大乘論二卷

　　右與前論本同譯別

　　攝大乘論釋十五卷

　　右論本二卷無著造釋論十二卷世親菩薩造解兄論本義

　　攝大乘論釋十卷

　　右晉西竺三藏達摩笈多譯

　　攝大乘論釋十卷

　　右唐元奘譯第三出已上三論釋本同譯別

　　攝大乘論釋十卷

　　右無性菩薩釋唐元奘譯與前三論本同譯別

　　佛性論四卷

　　右天親菩薩造解釋佛說一切眾生皆有佛性論十品說自性十相為顯二義一顯本有不可思議境界二顯依道理修修行可得三顯已能令無量功德圓滿究竟故造斯論

　　決定藏論三卷

　　右顯了大乘全量八識心境分量善惡因果論述此理決定無移

　　辯中邊頌論一卷

　　右彌勒說執空執有為二邊虛妄分別有于此二都無此中惟有空等頌辯中邊二義故

　　中邊分別論二卷

　　辯中邊論三卷

　　右世親菩薩造釋彌勒中邊論頌此論說七義一相二障三真實四修諸對治五即此修分位六得果七無上乘

　　究竟一乘寶性論四卷

　　右不顯造者顯示第一義諦佛性體相德用等

　　大乘成業論一卷

　　業成就論一卷

　　右本同譯別天親菩薩造業謂身口意三業以一切造善造惡生聖處墮惡道皆不離三業而得成就

　　因明正理論本一卷

　　因明正理門論一卷

　　右陳那菩薩造本同譯別詳略有異唐譯後序云此論抗辯標宗摧衺顯正因談照實明障顯理入言趣本正以離衺西方時彥鑽仰彌深

　　因明正理門論一卷

　　右大龍菩薩造釋因明論

　　唯識論一卷

　　右天親菩薩造本論序云此是諸佛甚深境界非是凡夫二乘所知此論本末明三種空一者人無我空二者因緣法體空三者真歸佛性空我空者凡夫妄想于五陰因緣法中見我為有實不可得猶如兔角五陰無常我亦無常如是知者名人無我空因緣法空者如薪火相待無實離薪無火離火無薪見火說假名薪見薪說假名火能成所成相待不離能所亦實無是名因緣法體空真如法空者佛性名第一義空無世間色相有為法故非是同于無性法故以具真如法體故名不空空是名真如法空實無前境界但眾生妄見有外境界故名唯識又名破色心論但破虛妄煩惱結使心不破佛性清淨心也

　　唯識二十論一卷

　　唯識三十論一卷

　　大乘唯識論一卷

　　右天親菩薩造

　　轉識論一卷

　　顯識論一卷

　　右已上並說三界唯識法義

　　成唯識寶生論五卷

　　右天親造三十本頌說唯識義護法菩薩造論五卷解釋成前三十頌義亦名二十唯識論釋

　　成唯識論十卷

　　右護法安慧菩薩等十師造此論能成就天親三十頌論令義理圓成故名成唯識論盡邃理之微闡法王之奧為令學者破空有迷謬執生正解斷重障證真解脫故

　　大丈夫論二卷

　　右提婆菩薩造論云能成種智果施因為最大一切眾事具無不由施成施是生大道出世之胞胎救一危難人餘勝一切施一切善法行悲心施為首二十九品廣說施法

　　入大乘論二卷

　　右堅意菩薩造欲為眾生遮苦因故為救偏執衺見顛倒思維不解實義不順佛智謗正法得大罪報者如是得生聞修思乃至具足一切智故

　　大乘掌珍論二卷

　　右清辯菩薩造序云為悲憫世間種種邪見生死籠樊無量憂苦故欲令學人易證真空速入法性故略製此如掌珍論

　　大乘五蘊論一卷世親菩薩造

　　大乘廣五蘊論一卷安慧菩薩造

　　右說色蘊十五種受蘊八種想蘊亦八種行蘊有七十三法識蘊亦八種造善造惡生樂趣苦趣有無量功能積聚故名蘊

　　寶行王正論一卷

　　右說一切國王御國治民善惡功罪違理順理苦樂因果修集相好敬愛正法等種種法門

　　大乘起信論一卷

　　右梁真諦第一譯馬鳴菩薩撮略百本大乘經宗旨造此論為欲令眾生除疑捨衺執起大乘正信佛種不斷故

　　大乘起信論二卷

　　右唐實叉難陀譯與前真諦所譯本同譯別文或有異序述其詳云大乘明鏡莫過于此

　　發菩提心經論二卷

　　右說發菩提心因緣功德天親造論廣明經義

　　三無性論二卷

　　右三無性者一分別相無自性二依他生無自性三真實勝義無自性

　　方便心論一卷

　　右如鍊金須藉爐火人工為其方便乃可成金菩薩修行須明達佛理以為方便乃得成道

　　如實論一卷

　　右如無乖異實非妄倒義理真實

　　無相思塵論一卷

　　右陳那菩薩造意識細境非緣外境故名無相識心分別至鄰虛位極微細故名思塵

　　觀所緣緣論一卷

　　右陳那菩薩造心為能觀緣境為所觀心境非一故言所緣緣如眼觀色境色是所緣眼識為能緣等

　　觀所緣論釋一卷

　　右護法菩薩造解釋前論

　　廻諍論一卷

　　右佛入滅後異見徧執遂多諍論龍樹造論廻邪歸正一切論義皆能解釋

　　緣生論一卷

　　右解在緣生經

　　十二因緣論一卷

　　右解十二支法義

　　壹輸盧迦論一卷

　　右龍樹造說一切法自體性空故無有常一切佛緣覺聲聞于空法中而得出離非于諸行斷常法中而得解脫

　　取因假設論一卷

　　右陳那菩薩造取者執也因者對果假者虛妄設者施設佛化眾生不壞世間依假施設事而宣法要使之開悟永斷煩惱

　　觀總相論頌一卷

　　右陳那菩薩造諸法有總相別相差別

　　止觀門論頌一卷

　　右世親菩薩造七十頌論修習定慧是入聖妙門手杖論一卷

　　右論言世間一類有情為無慧解便生衺執由此沈淪為憐憫此等愚蒙作手杖論

　　六門教授習定論一卷

　　右無著本天親釋為欲利益一切有情令習世出世定速離煩惱得解脫故說此修習靜定法門佛言先當依定能盡有漏求出生死海者離于正定無別方便

　　大乘法界無差別論一卷

　　右說眾生界不異法身法身不異眾生界平等解脫一味無別如日輪為雲所覆而性常清淨

　　大乘百法明門論一卷

　　右天親造一切法略有五種一心法略有八種二心所有法略有六種徧行有五別境有五善有十一煩惱有六隨煩惱有二十不定有四三色法略有十一種四心不相應法略有二十四種無為法略有二種

　　百字論一卷

　　右提婆造破我見等一切諸法各有自相義

　　解捲論一卷

　　右論云三界惟以言名為體由強分別非實有法為生不顛倒智故造此論

　　掌中論一卷

　　右陳那菩薩造說三界但有假名實無外境由妄執故謂繩為虵善觀詧時繩亦無實體妄識分別知相假借無實可得知一切法但是假名

　　提婆菩薩破外道小乘四宗論一卷

　　右破外道論師一切法一異俱不俱四宗義

　　提婆菩薩釋楞伽經中破外道小乘涅槃論一卷

　　右解釋佛說涅槃因果正義破二十種諸外道衺見異論

　　大乘緣生論一卷

　　右詳解十二緣生法門

　　金剛瑜伽中發菩提心論一卷

　　右大廣智說修瑜伽人身雖人身心同佛心以祕密加持頓同諸佛華嚴經云無一眾生而不具有如來智慧但以妄想顛倒執著而不證得若離妄想一切智自然智無礙智則得現前知一切眾生究竟成佛又云信解清淨心自悟不由他具足同如來則超凡夫位入佛所行處生在如來家令修行者觀照本心湛然清淨猶滿月徧虛空皎潔分明合普賢之心速具一切智

　　金剛針論一卷

　　右法稱菩薩造破圍陀論妄執稱婆羅門種性行業最高等

　　聲聞對法藏

　　阿毗曇八犍度論三十卷

　　右迦旃延子造竺佛念等譯阿毗曇者此云無比法犍度者此云聚即法聚也解釋種種法義謂初說世間第一法頂法暖法次十二緣九十八使結繫四果見諦三界所斷煩惱四諦七覺意八智等法此論三十卷分為八犍度八部法類不同故一雜二結使三智四行五四大六二十二根七定八見八犍度中復列四十四品一雜雜明諸事故二結使明諸根隨煩惱三釋智慧差別四辯善惡衺正諸行五明淨根智證見聖諦理六辯利鈍根乘行業差別七明四禪八定差別八明意止欲想時節見解各不同故此論中性相理事法數無邊故名法聚亦是藏之別名故新論作八蘊

　　阿毘達磨發智論二十卷

　　右奘法師譯與阿毘曇論本同譯別譯文順暢即是說一切有部對法藏之根本佛圓𡧯後三十年中論師迦多衍尼子之所造也後代傳人本有廣略此發智論文義具足傳習之者號為身論以餘論各辯一支有異于身故

　　阿毘達磨法蘊足論十二卷

　　右大目揵連造集眾法寶聚普施羣生論首偈曰阿毘達磨如大海大山大地大虛空具攝無邊聖法財今我正勤略顯示其總頌曰

覺支淨果行聖種正勝足念諦靜慮無量無色定覺支離根處蘊界緣起

　　法蘊足論者蓋阿毘達磨之權與一切有部之洪源也大目犍連所製鏡六通之妙慧晰三達之智明枹金鼓于大千聲玉螺于百億摘藏海之奇琬鳩教山之勝珍使天鏡常懸法幢永樹眾邪息藩籬之望諸子騁遊戲之歡也佛涅槃後百有餘年疊啟五分之殊解開二九之異雖各擅連城之貴俱稱照乘之珍唯一切有部卓乎迥秀若妙高之處宏海猶朗月之冠眾星者豈不以本弘基永者歟至如八種揵度鶩徽于發智之場五百應真馳譽于廣說之苑斯皆挹此涓波分茲片玉遂得駕羣部而高蹈接天衢而布武是知登崑闐者必若塿于眾山游溟渤者亦坳塘于羣澍矣

　　阿毘達磨集異門足論二十卷

　　右佛令舍利弗代我為眾宣說法要自一法二法以至十法一法者一切有情皆依食住一切有情皆依行住二法品謂名色等總二十七門三法有十謂善不善根各三善不善尋各三惡行妙行各三三界欲恚害三界出離四法有十謂四念住四正斷四神足四靜處四聖諦四想四無量四無色四聖眾四沙門果次五法次六法以至十法佛歎善哉善哉汝能結集如來所說增一法門復告苾芻眾汝等皆應受持讀誦能引大善大義大法清白梵行菩提涅槃

　　集謂聚積異謂差別法門名相各別異故足謂周足舍利子智慧第一于佛所說法十二分教中增一名數勒為一聚廣大周足故

　　阿毘達磨識身足論十六卷

　　右提婆說磨阿羅漢造論初頌曰

阿毘達磨正法燈心中淨眼智根本三界照明慧眼道一切法燈佛語海能發勝慧破諸疑是諸聖賢法衢路了此勝法至聰明悟斯聖教真佛子

　　阿毘達磨界身足論三卷

　　右尊者世友造說十大地法十六煩惱地法十小煩惱地法五惱五法數性相事理各各體性差別如地水火風四大欲色無色十八界等各不同故名界多界共聚集故名身攝義周圓滿足故名足總通大小乘三界九地五位修斷行門故

　　基法師序云界身足論者說一切有部發智六足之一足也先是婆沙八蘊闕五蘊之幽趣發智六足無五足之元文元本頌有六千後譯刪略為九百頌或五百頌奘法師翻八百三十頌文遺廣略義離增減神功妙思繄可殫言

　　阿毘達磨品類足論十八卷

　　右尊者世友造唐奘法師譯一切法眾多流類不同此論各隨品類條貫義理收攝一切法周圓滿足不亂故總有五法一色法二心法三心所法四不相應行法五無為法第一辯五事品第二辯諸智品三辯諸處四辯七事五辯九十八隨眠六辯攝等法七答千問八次擇品如是諸品中收一切法義無不圓足

　　眾事分門毘曇論十二卷

　　右宋天竺三藏譯二論本同譯別

　　阿毘達磨大毘婆沙論二百卷

　　右梵語阿毘曇此言大法也阿毘達磨此云勝法或言無比法毘婆此云廣解說或云種種說佛涅槃後四百年健馱羅國王以諸部執師資異論召集賢聖大阿羅漢脅尊者世友尊者等五百人皆具三明六通復內窮三藏外達五明集義製諸凡三十萬頌九百六十萬言備釋三藏懸諸千古窮其枝葉究其淺深佛法重明微言再顯唐三藏法師于西域具獲本文傳譯流布焉

　　俱舍釋論二十三卷

　　俱舍論本頌一卷

　　右天親造解釋俱舍論三十卷中義理梵本來有先後故釋論在前本論在後

　　俱舍論三十卷

　　右天親菩薩造俱皆也舍此云藏則庫藏之總名也此論博綜羣籍備摧異說天竺大小乘學依此為本論有九品一分別界品說四大六入十八界等二分別根品說眼耳鼻善男女命意等二十二根三分別世品廣說有情世間及器世間各多差別三界種種事相次四分別業品前言世別皆由業生此明種種善惡諸業業由隨眠方得生長次五分別隨眠品次六分別賢聖品說諸賢聖道相次七分別智品次八分別定品次九破執我品謂有我執無容解脫

　　阿毘達磨順正理論八十卷

　　右眾賢論師造眾賢博學高才明一切部毘婆沙論時天親先作俱舍論破毘婆沙門所執理奧文華西域學徒莫不讚仰鬼神亦皆稱習眾賢心憤二十年覃思作俱舍雹論欲與天親面定是非未果而終天親後見其論歎有知解言其思力甚順我義宜名順正理論遂依行焉

　　阿毘達磨藏顯宗論四十卷

　　右眾賢論師造序偈云已說論名順正理樂思擇者所應學文句𣲖演隔難尋非少劬勞所能解為撮廣文令易了故造略論名顯宗飾存彼頌以為歸刪順理中廣決擇對彼謬言申正釋顯此所宗真妙義

　　阿毘曇心論四卷

　　右尊者法勝造論列十品辨一切法門義理行相令學者生解達法故

　　法勝阿毘曇心論六卷

　　右大德優波扇多造序云昔論師解釋太廣太略使學者迷惑煩勞今離于廣略釋不顛倒法相令人覺悟真實離諸過惡生諸功德得勇猛第一義利故

　　雜阿毘曇心論十一卷

　　右尊者法救造序云諸師釋阿毘曇心義極略難解知法勝所釋最為略極廣令智退優婆扇多八千偈又一師萬二千偈此名廣也我達磨多羅專精思惟義賢眾所應學正要易解了于諸論中為殊勝具足顯示真實義一切境界故

　　阿毘曇甘露味論二卷

　　右一施戒品二三界五道品三住食生品四業品五陰持入六行七十二緣八根九禪智十無漏十一智十二禪定十三雜定十四三十七品十五四諦十六雜品逐品分辯法義得道聖人名瞿沙造欲令學者盡一切漏得一切智甘露味故

　　隨相論二卷

　　右說諸法不能自生藉緣方起如小兒藉扶方起人不能自生藉貪愛及業父母因緣方生如地水生穀芽若無人功置穀子地中芽終不生眾生作善惡業方牽生果各隨其相故

　　尊婆須蜜論十卷

　　右婆須蜜菩薩大士次繼彌勒作佛師子如來也從釋迦文降生為大婆羅門父命觀佛侍佛四月已出家佛涅槃後撰此論一十品十四揵度該羅深度博盡諸法撰論已入三昧如彈指頃昇神兜率與次補光炎如來柔仁如來皆集彌勒天宮

　　三法度論三卷

　　右說依三寶修行可度生死修財法無畏施可入聖道修身口意三業除三漏越三塗超三界近三寶除三毒滅三苦生三慧入三聖位等法故總名三法度論

　　入阿毘達磨論二卷

　　右塞建陀羅阿羅漢造說有學人聞對法中名義稠林便生怖畏欲令彼于法相海中深洄澓處欣樂易入故作斯論辯演阿毘達磨中八種法謂色受想行識空擇滅非擇滅總攝一切義

　　成實論十六卷

　　右成謂成就圓滿實謂真實不虛此論辯一切法義皆真實圓成故初佛寶具足品四無畏十號三不護三善品眾法品十二部經品清淨品賢聖品福田品如是等二百二品類集演說詳如本論

　　立世阿毘曇論十卷

　　右立謂成立世謂大千世界佛于起世經中說器世間有情世間四洲諸天三界諸趣因果善惡受生壽命依正勝劣地動晝夜種種地獄大小日月三災劫住成壞空等種種事相與起世經樓炭經俱舍論等相參照

　　解脫道論十二卷

　　右阿羅漢優波底沙造以十二品演說分別因緣戒頭陀定求善友分別行行處行門五神通分別慧五方便分別諦後偈云無邊無稱不可思無量善才善語言于此法中誰能知唯坐禪人能受持微妙勝道為善行于教不惑離無明

　　舍利弗阿毘曇論三十卷

　　右與舍利弗集異足門論法義相涉而體製不同初十二入品次十八界品次五陰四聖諦二十二根七覺不善善根四大優婆塞諸界諸業四果三乘二覺等人品智品十二緣念處正勤禪定道品煩惱攝品緒品總演一切法名事理

　　五事毘婆沙論二卷

　　右尊者法救造釋世友尊者所製五事論為欲開發深隱義如發伏藏令世間歡喜受用如除雲翳日月顯照世友製論為有弟子怖廣聞持欲令依止略文起明了覺于一切法自相共相明了故雖略說五事而攝一切法故

　　鞞婆沙論十四卷

　　右說迦旃延子本誓願于五千佛修阿毘曇章句分犍度品數立章門此論解釋彼諸品法義

　　三彌底部論三卷

　　右說諸有情死此生彼中有陰五道三界捨受身等法

　　四諦論四卷

　　右婆藪菩薩造說苦集滅道法

　　分別功德論三卷

　　右說三寶及諸大弟子各有第一勝妙功德

　　辟支佛因緣論二卷

　　右說辟支佛觀老病死四時改變知一切法皆無常苦空無我因緣而覺故亦名獨覺神通變現飛空自在不樂說法以神足化人作勝福田

　　十八部論一卷

　　部執異論一卷

　　異部宗輪論一卷

　　右皆說佛涅槃後諸部各異所從出生

　　有譯有本聖賢傳記

　　佛所行讚經五卷

　　右馬鳴菩薩讚佛功德自降生出家成道度人以至涅槃分舍利等為二十八品

　　佛本行經七卷

　　右密迹金剛為諸天人有不識見佛者頌說世尊功德自降胎出家成道利生以至涅槃分布舍利等事為三十一品

　　百緣經十卷

　　右撰集恭敬供養三寶受大福報生天得道及慳貪作惡墮餓鬼等種種善惡因果等凡一百緣

　　出曜經三十卷

　　右婆須蜜舅法救菩薩之所撰集此一千章三十三品名曰法句錄其本起繫而為釋名曰出曜出曜者舊名譬喻即十二部第六部也出曜者從無常品至梵志品采眾經之要藏演說布現以訓將來故名出曜經

　　賢愚因緣經十三卷

　　右說聖賢解脫受大福報生天得道及惡業人沉淪苦趣罪報輪轉種種因緣佛往昔捨身命求菩提為月光王施頭尸毘王以身代鴿薩埵太子飼虎佛成道梵天請轉法輪及降伏六師等緣給孤獨長者布金買地造寺及為過去七佛皆造寺二鸚鵡誦四諦法為野狐所殺七反生天成辟支佛等緣

　　修行道地經七卷

　　右總眾經之大較示修行之徑路使學者易進無惑次第曉然多所決擇

　　道地經一卷

　　右與前經本同譯別文句簡略耳

　　僧伽羅剎所集佛行經三卷

　　右僧伽羅剎須賴國人佛後七百年著此經賢劫第八佛也載釋迦降生成道行化入滅事迹甚備與普曜本行等經相叅照手援樹葉而立化國王以巨象挽絚終不能動搖即就焚化樹葉不燋修行道地經亦其所著也

　　百喻經四卷

　　右尊者僧伽斯那撰以一百事喻說道法衺正戒律持犯修行善惡等事

　　菩薩本緣經四卷

　　右說佛昔因地以國城妻子布施種種緣

　　大乘修行菩薩行門諸經要集三卷

　　右終南山智嚴集于諸經四十二部中集菩薩行門總六十六條于修行人有大利益法珠之寶聚大乘之龜鑑也

　　付法藏因緣傳六卷

　　右元魏西域二三藏同譯略記自世尊付法迦葉展轉付受至師子尊者傳法因緣

　　坐禪三昧經二卷

　　右什法師譯說修習禪定法

　　佛醫經一卷

　　右說四大病苦種種因緣水屬口火屬眼風屬耳等

　　惟日雜難經一卷

　　右說世尊及菩薩二乘人修行功德等種種差別法義因緣

　　迦葉赴佛涅槃經一卷

　　右說世尊入滅迦葉來赴供養偈讚等事

　　呵色欲經一卷

　　右說捨欲復念如出獄思入如病差思病種種呵誡

　　四品學法經一卷

　　右說備戒行多聞能化度人為上品真學承法學為中依福學為下行三事號散侍為外品

　　佛入涅槃密跡金剛力士哀戀經一卷

　　右密跡金剛力士哀戀世尊歎佛種種功德而為無常所壞帝釋勸止謂佛事周訖乃入涅槃汝等不應生大憂惱

　　佛使迦旃延說法沒盡偈百二十章

　　右記末法中種種事

　　佛說治身經一卷

　　右說戒行制身脫一切苦

　　治意經一卷

　　右說精進守意福未滿自守已滿得禪

　　雜寶藏經十卷

　　右集諸經古今事一百一十八緣初說佛于往昔孝養父母等種種緣事佛告諸比丘有二種法能使人疾得人天至涅槃樂一供養父母二供養賢聖有二法速墮三惡受大苦惱謂於父母及賢聖所作諸不善次集種種供養布施獻華然燈造舍造塔齋戒修行皆得生天受福報事及羅漢見沙彌後七日當命盡遣歸道中見水漂眾蟻救之得命延長及修塔修寺設齋延壽施食施衣受種種福報羅漢知宿命時作惡五百生作狗緣次說佛夅伏曠野鬼神鬼子母羅睺羅住胎六年等緣

　　那先比丘經二卷

　　右國王彌蘭悉知異道能答九十六種經人問難無能勝者那先阿羅漢與王問答王犬敬伏以所問答為經種種論難譬喻王言沙門言在世作惡臨死念佛得生天殺一生死即入泥犂中我不信是語那先言如人持小石置水上便沒持百枚大石置船上以船力故不沒人作惡以念佛力故生天作惡不知佛經故便入泥犂王言羅漢飛上梵天如人屈伸臂頃不信行數千萬億里如是疾耶那先言王念大秦國事王言我念已那先曰反復八萬里何太疾耶王稱善哉如是等詳如本經

　　五門禪經要用法一卷

　　右大禪師佛陀蜜多撰五門者一安般二不淨三慈心四觀緣十二緣五念佛若亂心多者教安般若貪欲多者教不淨若瞋恚多者教修慈若著我多者教因緣若心沒者教念佛禪觀法相甚詳略出觀佛三十事修慈四十事

　　達磨多羅禪經二卷

　　右說安般不淨觀四無量心觀五陰六入十二因緣等修行勝道進分住分退分種種功德法開示甚詳

　　禪法要解經二卷

　　右羅什譯說修不淨觀除五葢得四禪相法修慈念佛修四無量心四無色定修六神通等法

　　禪要訶欲經一卷

　　右說人身種種不淨眾生妄愛著衺淫及載目連為婦說偈

　　內身觀章句經一卷

　　右說身三十六物三百六十骨節九孔不淨等是為一切病宅一切苦器

　　法觀經一卷

　　右與內身觀思惟略要等經文意相涉入

　　思惟略要法經一卷

　　右羅什譯說求初禪先習諸觀謂不淨四無量觀因緣安般念佛等觀無量壽法華三昧等

　　佛說十二遊經一卷

　　右說佛降生成道十二年中于十六大國等處行化度人

　　雜譬喻經二卷

　　雜譬喻經一卷

　　右抄集諸經中善惡因果種種譬喻事

　　阿育王譬喻經一卷

　　右初說阿育王作福以金鑄像與海龍王較福力輕重事後復有種種喻說善惡事

　　阿育王經十卷

　　右說佛行化路中有小兒沙中戲以沙為糗捧內佛鉢以為一繖地王于佛法中廣作供養佛記涅槃後百年鐵輪阿育王廣興供養起八萬四千舍利塔後育王登位造地獄多所殺害有阿羅漢于鑊湯中現十八變王大驚異羅漢說佛所記王能役使龍鬼夜叉于一日中安置八萬四千塔已作廣大供養布施等事第六卷後說優波笈廣度弟子事

　　阿育王傳七卷

　　右與阿育王經本同譯別第三卷後載優波毱多廣行化度等事

　　阿育王太子息壞目因緣經二卷

　　右說育王太子業報壞目本緣事

　　四阿含暮抄一卷

　　右本序云阿含暮秦言趣無也阿難既出十二部經又采撮其要逕至道法為四阿含暮與阿毘曇及律竝為三苑焉文約義豐經之瓔鬘

　　法句經二卷

　　右集佛偈以類分品

　　法句喻經四卷

　　右說佛行化度人種種教化譬喻句偈

　　迦葉結集經一卷

　　右略記諸大阿羅漢結集法藏緣

　　撰集三藏及雜藏經一卷

　　右迦葉阿難等結集法藏魔波旬來嬈法集阿難迦葉化人狗蛇三尸繫魔頸夅伏之遂成法藏

　　三慧經一卷

　　右說種種緣法似四十二章

　　阿毘曇五法行經一卷

　　右說四諦及諸結使等義

　　阿含口解十二因緣經一卷

　　右說十二緣等種種法義

　　小道地經一卷

　　右說修行持息等法

　　文殊發願經一卷

　　右大略如普賢行願經

　　六菩薩亦當誦持經一卷

　　右說六菩薩功德宜應持誦

　　一百五十讚佛頌一卷

　　右讚如來種種勝妙功德

　　讚觀世音菩薩頌一卷

　　右讚淨聖種種功德

　　無明羅剎經三卷

　　右說十二因緣種種譬喻

　　馬鳴菩薩傳一卷

　　龍樹王菩薩傳一卷

　　提婆菩薩傳一卷

　　右三菩薩傳略與付法傳事迹相類

　　婆藪盤豆法師傳一卷

　　右梵語也此云天親并說無著菩薩等事迹

　　龍樹菩薩勸誡王頌一卷

　　勸發諸王要偈一卷

　　龍樹說法要偈一卷

　　右三本本同譯別是龍樹菩薩以詩代書寄諸親友國王等種種勸發教誡簡要精切寄歸傳云西域學佛法人首皆誦此

　　賓頭盧為優陀延王說法緣經一卷

　　右訶勸捨離五欲無常之法二鼠侵藤醉象四蛇等喻苦切精至

　　請賓頭盧經一卷

　　右說請聖僧法

　　分別業報略經一卷

　　右說善惡諸趣因果報應事

　　當來變經一卷

　　右記說末法種種變事

　　大阿羅漢難提蜜多羅所說法住記一卷

　　右唐言慶友說十六大阿羅漢并眷屬等名數住處護法供應等事過刀兵刧至人壽七萬歲時方入涅槃釋迦法滅并記人能于釋迦佛法中于三寶所種諸善根種種因緣得預彌勒三會獲涅槃果

　　金七十論三卷

　　右僊人迦毘羅從空而生自然四德一法二慧三離欲四自在憫世盲暗起大悲心為婆羅弟子問答演說一切微妙法義此七十偈論是大論略抄攝六萬偈義盡

　　勝宗十句義論一卷

　　右尊者慧月造十句義論一者實二者德至十者無說辯種種法義

　　菩提行經四卷

　　右龍樹菩薩集諸經法為頌凡四卷

　　法集要頌經四卷

　　右尊者法救集諸經法頌凡三十三品皆頌

　　法集名數經一卷

　　右略集佛法世法名數

　　菩提心觀釋一卷

　　右釋發菩提心體功德如虛空無邊際

　　讚法界頌一卷

　　右龍樹菩薩讚法界妙理并六根六度等法十地及佛地等法

　　佛一百八名讚一卷

　　右釋迦佛一百八名并讚

　　聖多羅菩薩梵讚一卷

　　右讚皆梵文

　　文殊師利一百八名梵讚一卷

　　右讚十九篇皆梵文

　　聖觀自在菩薩梵讚一卷

　　右讚八篇皆梵文

　　揵稚梵讚一卷

　　右讚皆梵文

　　八大靈塔經

　　右佛說八大靈塔名號及處供養功德并戒日王作靈塔梵讚又三身梵讚共一卷

　　佛三身讚

　　右并囘向讚共四首西域賢聖撰又曼殊室利菩薩吉祥迦陀梵文一首

　　七佛讚一卷

　　右讚七佛並慈氏功德皆梵文

　　賢聖集伽陀一百頌一卷

　　右明布施及奉佛像廟等果報事

　　勝軍化世百喻伽陀經一卷

　　右化人為善戒惡悟世無常

　　六道伽陀經一卷

　　右佛說偈讚述六道受生因報

　　釋迦譜五卷

　　右梁僧祐撰舊十卷今合之一釋迦始祖二姓瞿曇三六世祖四降生成佛五七佛種姓眾數同異六三千佛緣七內外族姓名八弟子姓緣九四部聞弟子

　　釋迦氏譜一卷

　　右唐終南釋氏以僧祐譜文繁多述此一所依賢刧二氏族三所託方二四法王化相五聖凡後裔釋迦方誌二卷

　　右終南釋氏述一封疆序世界安立二統攝序佛所攝三千大千世界三中邊序天竺居天地中四遺跡序佛故迹謂西域記詳于土風略于遺迹五遊履序今古僧俗遊天竺可紀者六通局序佛化迹差殊不同七時住序正像住劫八教相序歷代興崇佛教

　　經律異相五十卷

　　右梁天監中勅僧旻等及稟武帝節略經律論事凡六部一天二地三佛四諸釋五菩薩六聲聞比丘比丘尼人鬼神雜畜地獄

　　陀羅尼雜集十卷

　　右集諸經佛菩薩僊大真言而未詳集者僧可洪序其文重複真俗雜亂傳寫訛誤

　　諸經要集二十卷

　　右唐西明寺釋道世集三寶等三十部序決教法修行儀軌罪福果報等諸經要義各以類從因述勸誡

　　出三藏記集十五卷

　　右僧祐撰考校自古譯經先後存亡真偽總別以類分目又集諸家所作經序記等及歷代高僧俗士問答注解律論目錄

　　眾經目錄七卷

　　右隋僧法經等撰類次眾經律論一譯再譯數譯失譯及重出別生疑偽

　　歷代三寶記一卷

　　右隋翻經學士費長房撰首以編年敘自周已來佛生滅譯經獲瑞像等事迹次編類譯歷代經及譯人事迹次類大小乘經目次開皇三寶總錄次帝年次代錄次入藏經次總目

　　眾經目錄五卷

　　右唐釋靜泰撰凡二千餘部六千餘卷一單本二重翻至六翻及聖賢集傳三入藏及別生四疑偽五闕本凡經各有紙數

　　大唐內典錄十卷

　　右西明寺釋氏道宣撰序歷代所譯經次分大小乘次入藏次數譯從一次別出攝歸本部次闕本次注解次流化次疑偽次目錄終次應感

　　續大唐內典錄一卷

　　右釋智昇撰序經目續麟德至開元所譯

　　古今譯經圖記四卷

　　右唐釋靖邁撰序次逐代譯人事迹并所譯經律論目

　　續古今譯經圖記一卷

　　右釋智昇撰慈恩寺翻經院圖畵古人傳譯緇素三藏邁公撰題後有藻繪而無題記今續之并序譯人事迹并所譯目

　　開元釋教錄二十卷

　　右釋智昇撰前十卷總序歷代所譯經律論目後十卷分大小乘經論集有譯無譯闕本疑偽別生異名重載亦有增損拾遺

　　一切經音義二十五卷

　　右貞觀沙門元應撰逐經音釋并唐梵字義

　　華嚴經音義二卷

　　右唐沙門慧宛述

　　西域記十二卷

　　右唐奘法師譯沙門辯機撰敘西域諸國風土城邑興廢佛法遺迹

　　集古今佛道論衡四卷

　　右西明寺釋氏撰敘歷代僧與道士對辯勝力

　　續古今佛道論衡一卷

　　右敘佛法初來道士比較勝負事

　　傳法記一卷

　　右敘佛法初來道士比較及孫權等試驗事

　　集神州三寶感通錄三卷

　　右道宣律師撰一述見諸天問答教迹戒律事二述歷代瑞像三初述聖寺次述聖教末述神僧事

　　集沙門不拜俗事六卷

　　右沙門彥琮纂序晉至唐奉議書詔不拜俗事

　　三藏法師傳十卷

　　右敘元奘法師取經事

　　法顯傳一卷

　　右法顯自述往來天竺取經等事

　　求法高僧傳二卷

　　右唐沙門義淨自西國還在南海室利弗逝國撰寄歸敘中國及交州新羅往天竺求法僧大抵多病難及住不廻者及那爛陁寺圖

　　高僧傳十四卷

　　右梁僧慧皎撰一譯經二義解三神異四習禪五明律六亡身七誦經八興福九經師十導師論稱昔高僧本以八科成傳今以經導雖末而悟俗可崇故加二條足成十數

　　續高僧傳三十卷

　　右唐釋道宣撰十例一譯經二解義三習禪四明律五護法六感通七遺身八讀誦九興福十雜科又曰聲德傳稱凡此十條世罕兼美今就其尤最者隨篇擬論

　　辯正論八卷

　　右唐釋法琳撰陳子良序并注以道士李冲卿劉進喜等謗法乃作此論三教治道一十代奉佛二佛道先後三釋李師資四十喻五九箴六氣為道本七信毀交報八品藻眾書九出道偽謬十歷世相承十一歸心有地十二

　　甄正論三卷

　　右僧立疑撰辯靈寶化胡等經虛偽

　　破袤論二卷

　　右唐釋法琳撰難傅奕所陳毀佛法事上皇太子并泰王各有啟冠篇首

　　十門辯惑論三卷

　　右唐大慈寺釋復禮答太子文學權無二釋典稽疑十門一通力上感二應形俯化三淨穢二別四迷悟見殊五顯實得記六反經讚道七觀業救捨八隨教抑揚九化佛隱顯十聖王興替

　　弘明集十四卷

　　右梁僧祐集并序集古今僧俗衛法諸文及製述千佛有益者以類編次

　　廣弘明集三十卷

　　右唐釋道宣集一歸正二辯惑三佛德四法義五僧行六慈濟止殺七戒功八啟福悔罪九統歸賦論詩讚凡九篇

　　集諸經禮懺儀二卷

　　右唐釋智昇撰集諸經禮佛讚偈懺罪儀法願生淨土上卷末云故信行禪師依經自行此法以世無正文故集此書下卷錄比丘善導等所集願生淨土讚偈等

　　南海寄歸內法傳四卷

　　右唐三藏義淨撰用西域所見僧律儀依根本律集四十章以證東土違失

　　比丘尼傳四卷

　　右梁釋寶唱撰傳自晉升平訖梁天監凡六十五人

　　說罪要行法一卷

　　右三藏義淨撰半月月盡憶所犯罪說罪自懺

　　受用三水要行法一卷

　　右三藏義淨撰依聖教及西土現所行律為此方之式

　　法苑珠林一百卷

　　右釋道世撰始從劫量終乎雜記部類之前各序別論令覽者就門隨部如提綱領焉

　　大宋高僧傳三十卷

　　右僧贊寧等奉勅撰采貞觀已來高僧五百三十三人附見一百三十人為十科三十卷

　　景德傳燈錄三十卷

　　右僧道原披奕世祖圖采諸方語錄次序源派錯綜詞句由七佛而至大法眼之嗣凡五十二世一千七百二人成三十卷

　　大聖廣燈錄三十卷

　　右駙馬都尉李遵勖集傳燈錄後禪門宗師語句為三十卷

　　建中靖國續燈錄三十卷

　　右法雲佛國禪師惟白集廣燈錄後八十年諸善知識一千七百餘人語句偈頌等列正宗對機拈古頌古偈頌五門為三十卷


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二卷目錄佛經部藝文一為亮法師製涅槃經疏序　梁武帝謝勅賚制旨大涅槃經講疏啟　蕭統謝勅賚看講啟　前人謝勅參解講啟　前人謝勅賚制旨大集經講疏啟　前人請武帝御講啟　簡文帝重請御講啟　同前又請御講啟　同前奉請上開講啟　同前謝上降為開講啟　同前重謝上降為開講啟　同前謝開講般若經啟　同前上皇太子元圃園講頌啟　同前與廣信侯述聽講事書　同前與廣信侯重述內典書　同前簡文帝法寶聯壁序　元帝內典碑銘集林序　同前內典序　沈約北齊三部一切經願文　北齊魏收陝州弘農郡五張寺經藏碑　北周庾信周經藏願文　王褒寶臺經藏願文　隋煬帝金剛經報應述　唐獨孤及四分律宗記序　王勃為太平公主請住山陵轉一切經表　李嶠虎丘西寺經藏碑　顧況金剛般若波羅蜜經石幢讚(井序)　梁肅大唐金剛般若石經記　釋真言東林寺經藏碑　李肇法華院石壁經碑　白居易華嚴經社石記　前人香山寺新修經藏記　前人蘇州南禪院千佛堂轉輪經藏石記　前人廬州明教寺轉關經藏記　譚銖上河東公啟　李商隱

神異典第一百二卷

　　佛經部藝文一

　　為亮法師製涅槃經疏序

　　梁武帝

　　曰非言無以寄言言即無言之累累言則可以息言言息則諸見競起所以如來乘本願以託生現慈力以應化離文字以設教忘心相以通道欲使珉玉異價涇渭分流制六師而正四倒反八邪而歸一味折世智之角杜異人之口導求珠之心開觀象之目救燒灼於火宅振沈溺於浪海故法雨降而燋種更榮慧日升而長夜蒙曉發迦葉之悱憤吐真實之誠言雖復二施等於前五大陳於後三十四問參差異辯方便勸引各隨意答舉要論經不出兩塗佛性開其本有之源涅槃明其歸極之宗非因非果不起不作義高萬善事絕百非空空不能測其真際元元不能窮其妙門自非德均平等心答無生金牆玉室豈易入哉

　　謝勅賚制旨大涅槃經講疏啟

　　蕭統

　　臣統啟後閤應勅木佛子奉宣勅旨垂賚制旨大般涅槃經講疏一部十袠合目百一卷寒鄉覩日未足稱奇採藥逢仙曾何譬喜臣伏以六爻所明至邃窮於幾象四書所總施命止於域中豈有牢籠因果辨斯寶城之教網羅真俗開茲月滿之文方當道洽大千化均百億雲彌識種雨遍身田豈復論唐帝龜書周王策府何待刊寢孟津屏黜丘索甘露妙典先降殊恩揣己循愚不勝慶荷不任頂戴之至謹奉啟

　　謝勅賚看講啟

　　前人

　　臣統啟主書管萬安奉宣勅旨以臣今講竟曲垂勞問伏以正言深奧總一群經均斗杓以命四時等太陽而照萬國臣不涯庸淺輕敢奉宣莫測天文徒觀玉府慙悚交集寢興無寘仰降中使俯賚光臨榮荷殊慈靡知啟處不任下情謹附啟事謝聞謹啟

　　謝勅參解講啟

　　前人

　　臣統啟主書周昂奉宣勅旨垂參臣今解講伏以至理希夷微言淵奧非所能鑽仰遂以無庸叨茲宣釋將應讓齒反降教胄之恩允宜尚學翻荷說經之詔竊以挾八威之策則神物莫干服九丹之華則仙徒可役臣仰承皇威訓茲學侶奉揚聖旨洞曉羣儒鼓冶異師陶鈞久滯方使惠施恧其短長公孫罷其堅白王生挫辯既盡神氣法開受屈永隱東峰中使曲臨彌光函席仰戴殊慈不知啟處不任下情謹奉啟事謝聞謹啟

　　謝勅賚制旨大集經講疏啟

　　前人

　　臣綂啟宣詔王慧寶奉宣勅旨垂賚制旨大集經講疏二袠十六卷甘露入頂慧水灌心似闇遇明如饑獲飽伏以非色非欲二界同坊匪文匪理三詮雲集四辯言而未極八聲闡而莫窮俯應天機垂茲聖作同真如而無盡與日月而俱懸但觀寶春山獲珠大海臣寔何能𢘆蒙誘被張奏谷筆豈足陳心抗袖長言未伸歌舞不任喜荷之至謹奉啟謝聞謹啟

　　請武帝御講啟

　　簡文帝

　　臣綱臣綸臣紀言臣聞紫官麗天著明元象軒臺在嶽逖聽良書是以道彌隆而禮愈縟德彌溥而事愈泰此葢彰至治之尊牧生民之本也伏以大光嚴殿侔神垂則冲天開宇功深大壯事協文明儀辰建極切靈啟構照燭三光含超百堵咸謂心華所表復非良匠之力神通所現不藉子來而成寔惟淨國固絕董落之禮高邁釋宮理無鹿鳴之宴竊惟妙勝之堂本師於茲佛吼摩尼之殿如來亦闡法音伏希躬降睟容施灑甘露油然慧雲沛然慈雨光斯盛業導彼蒼生履天居而說無相同真也建佛事而被率土化俗也同真化俗至矣哉一舉而三美顯豈不大乎與彼陘山之上仙巗之下西都鳳凰負陽鸑鷟安足同日而語哉敢露丹愚伏待矜遂輕干聽覽流汗戰懾謹啟

　　重請御講啟

　　同前

　　臣綱臣綸臣紀言一日輕最上聞願垂法雨天鑒凝遠未蒙降遂預均藥木誠同器水徒美春華還憐秋藿伏惟陛下德冠受圖道隆言契四三六五不能喻十堯九舜無以方而秋風動條尚興未息之念一物失所猶起納隍之仁方雷衢室之情未議石渠之講竊以神通所現一念萬機大權所行應時三密猶處禪寂影現十方一起道塲已為八會豈與吹律之后均熊湘之勞鑄鼎之君切風雨之務伏願以平等慧行如來慈為度蒼生降希有事使朝滿一乘情皆十善智珠法炬人人竝持四忍五明家家可望謹冒天威重以聞啟翹誠注仰伏希允遂使比冀無山豈自高於曩日南陽廻景不獨隔於當今謹啟

　　又請御講啟

　　同前

　　臣綱臣綸臣紀言敢藉寵靈頻干聽覽再降神旨未垂臨燭伏以皇政廣皇天覆悠遠海河夷晏日月貞明洛水有稱藩之胡藁街有歸命之虜春戈已戢秋塵不飛槐棘均多士之詩貂璫有得賢之頌聖德冲謙劬勞日昃猶以時多禹歎物未堯心百辟慚惶羣司聳蕩臣等或三善靡聞或一官不効嗜鮑逢宰相之請學儉得叅軍之譏而自以結根天苑竊高前載是以匪懼塵黷復敢上聞伏願樂說大慈特垂矜許放光動地不以法妨俗隨機逗藥不以人廢言俾茲含生凡厥率土心花成樹共轉六塵鏡裏得珠俱開三障於其誠願孰不幸甚累冒宸嚴倍增戰息謹啟

　　奉請上開講啟

　　同前

　　臣綱言竊以真如無說非筌不悟極果不應注仰斯通故器有水緣方見圓曦之影藥含長性得墜慧雲之慈伏惟陛下玉鏡宸居金輪馭世應跡有為俯存利物不違本誓開導愚蒙驅十方於大乘運萬國於仁壽豈止冶斤田栗功侔造化疏江決河削成天下智高九舜明出十堯頻徙鑾蹕降甘露雨天人舞蹈含生利益是以背流知反迷岸識歸臣自叨預趨聞渴仰無厭一日冒陳丹款伏希復轉法輪未廻聽卑之恩尚絕愚臣之願慺慺寸志重敢披祈伏願將降一音曲矜三請被微言於王舍集妙義於寶坊聖心等視蒼生猶如一子遂臣之請即是普被無邊如蒙允許眾望亦足兩肩荷負豈敢為喻不任下願謹啟事以聞

　　謝上降為開講啟

　　同前

　　臣綱啟舍人徐儼奉宣勅旨無礙大慈不違本誓來歲正月開說三慧經伏奉中詔身心喜躍饑蒙玉膳比此未踰貧獲寶珠方斯非譬伏以元正慶流大裘禮畢慧雲續潤法雨仍垂出世洪恩與陽春而布澤俾茲含生隨藥木而增長懽同萬國福浹九圍豈直愚臣得未曾有謹宣今勅馳報綸紀具爾相趣無辭上謝謹啟

　　重謝上降為開講啟

　　同前

　　臣綱啟丹願懇誠屢冒宸扆寔希降甘露雨普被三千天聽孔邈未垂鑒遂早苗傾潤豈比自憐暍鳥思林寧方渴仰近因大僧正慧令伏敢重祈降逮勅旨垂許來歲二月開金字波若經題殊特之恩曲應愚請稽拜恭聞不勝喜躍身心悅樂如觸慈光手足舞蹈義非餘習伏以香城妙說寔仰神文潤方雲雨明踰日月能使迷途識正大夢均朝梵志懼來天魔遙禮提桓所聽而今得聞波崘所求希世復出其為利益深廣無邊九圍獲悟十方蒙曉雖復識起初流心窮後念方當共捐五蓋俱照一空巍巍蕩蕩難得為喻臣仍屈慧令續宣此典大乘普導寔繇聖慈伏筆罄言寧宣戴荷無任下情謹啟事謝聞

　　謝開講般若經啟

　　同前

　　臣綱言伏承輿駕臨同泰寺開金字般若波羅蜜經題照迷生之慧日導出世之長源百華同陰萬流歸海幽顯讚揚率土含潤臣身礙以來望舒盈闕甘露普被人天俱萃波若魔事獨在微躬馳係法輪私深刻責不任下情謹奉啟奉承

　　上皇太子元圃園講頌啟

　　同前

　　竊以舜韶始唱靈儀自舞陳律纔暄風心競萼輕禽短葉尚識音光沐着歡心寧忘撫抃伏惟殿下體高元賾養道春禁牢籠文圃漁獵義河注意龍宮研心寶印雲聚生什之材並命應王之疋探機析理怡然不倦朱華景月詎此忘罷屬素藏晚節元英初氣霜竹浮陰風梧散葉從容雅論寔會神衷綱經生多幸屬此休世躊躕奉渥得[供-八+冉]磐藩而黏蠅未拔迷象不覊寶沒醉衣珠沈勇額得聞勝善寧忘歌詠謹上元圃園講頌一首文慚綺發思闕彫英徒懷舞蹈之心終愧清風之藻冒昧呈聞追深赧汗謹啟

　　與廣信候述聽講事書

　　同前

　　王白仰承比往開善聽講涅槃縱賞山中游心人外青松白露處處可悅奇峰怪石極目忘歸加以法水晨流天華夜落往而忘反有會昔言王牽物從務無繇獨往仰此高縱寸心如結謹白

　　與廣信候重述內典書

　　同前

　　王白闊絕音旨每用延結風嚴寒勁願比怡和伏承淨名法席親承金口辭珍鹿苑理愜鷲山微密祕藏於斯既隆莊嚴道塲自茲彌闡豈止心燈夜炳亦乃意蕊晨飛况兄慧思弘明本長內教今陪十善之車開八正之路流般若之水洗意識之塵以此春翹方為秋實王每憶華林勝集亦叨末位終朝竟夜沐浴妙言至於席罷日餘退休傍省攜手登臨兼展談笑仰望九層俯窺百尺金池動月玉樹含風當於此時足稱法樂今卷帷之部乘傳一隅聞慧雨滂流喜躍充遍徒挹懸河無伸承稟空無所有不瑩情靈緣癡有愛自嗟難拔兼下車已來義言蓋少舊憶已盡新解未餐既慙口誦復非心辨末謝瀉瓶終慙染㲲是則慈雲既擁智海亦深影末波餘希時灑拂但睽違轉積興言盈臉願加敬納言不宣意謹白

　　簡文帝法寶聯璧序

　　元帝

　　竊以觀乎天文日月所以貞麗觀乎人文藻火所以昭發况復玉毫朗照出天人之表金牒空解生文章之外雖境智冥焉言語斯絕詠歌作焉可略談矣粵乃書稱湯誥篇陳夢說昔則王畿居毫今則帝業維揚功施天下我之自出豈與姚墟石紐譙城溫縣御龍居夏唐杜入周而已哉皇帝垂衣負扆辨方正位車書之所會同南暨交趾風雲之所沾被西漸流沙武寔止戈秉宜生之劍樂彰治定減庖犧之瑟相兼二八知微知彰將稱四七如貔如虎寧俟容成翠屋之遊廣成石室之會故以宗心者忘相歸憑者常樂昔轉輪護法南宮有金龍之瑞梵天請道東朝開寶葢之祥盡善盡美獨高皇代古者所以出師入保冬羽秋籥寔以周頌幼冲用資端士漢盈末學取憑通議大傅之論孟侯小戴之談司業山川珍異俟郊迎而可知帷幄後言籍墾田而求驗以金方昔事則不然我副君業邁宣尼道高啟筮之作聲超姬發寧假卞蘭之頌譬衡華之峻極如渤澥之波瀾顯忠立孝行修言道博施尚仁動微成務智察舞雞爻分封蟻爰初登仕明試以功德加三輔威行九流董師虎據操鈹蟬冕津鄉沈濟物仰平分之恩沂岱卭岷民思後來之政陳倉留反裘之化淮海高墨幘之聲威漸黃支化行赤谷南通舜玉北平堯柳朝鮮航海夜郎款塞然後體道方震雨施雲行漢用戊申晉維庚午增暉前曜獨擅元貞恩若春風惠如冬日履道為與策賢成駟降意韋編留神緗帙許商筭術王圖射譜南龜異說東馳雜賦任良奕棊羨門式法箴興琴劍銘自盤盂無不若指諸掌尋涇辨渭重以鳳艷風飛鸞文飈豎纖者入無倫大者含元氣韻調律呂藻震元黃豈俟取讚彥先詢聞雅主至於鹿苑深義龍宮奧說遠命學徒親登講肆詞為憲章言成楷式往復王粲事軼魏儲酬荅蔡謨道高晉雨似懸鐘之應響猶衢尊之待酌率邇者踵武逖聽者風聲是使金堅閉法寶冥夕夢無懷不滅華胥夜感自非建慧橋明智劍薰戒香沐定水何以空積忽微塵賢劫而終現黍累廻幹蘊珠藏而方傳加以大泰之籍非符八體康居之篆有異六爻二乘始闢譬馬傳兔一體同歸棄犀崇象潤業滋多見思平積本有凝邈了正相因雖談假績不躡單影即此後心還蹤初焰俱宗出倒蓮華起乎淤泥竝會集藏明珠曜於貧女性相常空般若無五時之說不生煩惱涅槃為萬德之宗無不酌其菁華撮其旨要採彼玳鱗拾茲翠羽潤珠隋水抵玉崑山每至鶴關旦啟黃綺之儔朝集魚燈夕爛陳吳之徒晚侍皆仰稟神規躬承睿旨爰錫嘉名謂之聯璧聯含珠而可擬璧與日而俱升以今歲次攝提星在監德百法明門於茲總備千金不刊獨高斯典合二百二十卷號曰法寶聯璧雖玉杯繁露若傍蒹葭金臺鑿楹似吞雲夢繹自伏櫪西河攝官南國十廻鳳琯一奉龍光筆削未勤徒榮卜商之序稽古盛則文慙安國之製謹抄纂爵位陳諸左右

　　內典碑銘集林序

　　同前

　　夫法性空寂心行處斷感而遂通隨方引接故鵲園善誘屬苑弘宣白林將謝青樹已列是宣金牒方寄銀身自象教東流化行南國吳主至誠歷七霄而光曜晉王畫像經五帝而彌新次道孝伯嘉賓元度斯數子者亦一代名人或修理止於伽藍或歸心盡於談論銘頌所稱興公而已夫披文相質博約溫潤吾聞斯語未見其人班固碩學尚云讚頌相似陸機鉤深猶聞碑賦如一唯伯喈作銘林宗無媿德祖能誦元常善書一時之盛莫得係踵况般若元淵真如妙密觸言成累係境非真金石何書銘頌誰闡然建塔紀功招提立寺或興造有由或誓願所記故鐫之立石傳諸不朽亦有息心應供是曰桑門或謂智囊或稱印手高座擅名預伊師之席道林見重陪飛龍之座峨眉廬阜之賢鄴中宛鄧之哲昭哉史冊可得而詳故碑文之興斯焉尚矣夫世代亟改論文之理非一時事推移屬詞之體或異但繁則傷弱率則恨省存華則失體從寔則無味或引事雖博其意猶同或新意雖奇無所倚約或首尾倫帖事似牽課或(闕)復博涉體製不工能使艷而不華質而不野博而不繫省而不率文而有質約而能潤事隨意轉理逐言深所謂菁華無以間也予幼好雕蟲長而彌篤遊心釋典寓目詞林頃常搜聚有懷著述譬諸怯海無讓波瀾亦等須彌同歸一色故不擇高卑唯能是與倘未詳悉隨而足之名為內典碑銘集林合三十卷庶將來君子或裨觀見焉

　　內典序

　　沈約

　　尚矣哉羣生之始也義隱三藏之外事非二乘所窺自並識同奔隨緣受業人天異軌翾動殊貫苦樂翻回愚智相襲莫不宅火輪騖擬燄颷遷以寸陰之短晷馳末劫之延路精靈起伏萬緒千名如來發源恆品葢亦含生之一並首爭馳斯固未或異也至於覆簣無始之初成功斷籌之末塗遙業遠妙軫遐長累明積慧靈覺獨曉巨相四八照曜於大千尊法二九包籠乎無外六度之業既深十力之功自遠濟物以權降魔匪力妙法輪轉甘露啟霏舟輿六趣津梁五道登四衢之長陌遊一乘之廣路斯既已事盈方等義滿神宣逮於大權協化對揚宗極徇物兆於慈悲亡身著乎非己行符四等道昇十地若乃靈性特達得自懷抱神功妙力無待學成孤策獨騖莫知所限結習紛綸一隨理悟又有捐情屏慮身心靡欲厭生死之長勤眷寂滅而投軫遙然自得漏累烟銷且津心適道功非一業雖會理共源而萌情或異是故高心邈行分路同趨忘懷屏欲殊塗一致或草礫身體投骸林澤內亡形相外馴兕虎或坐臥行立迹不違眾禪業定門造次無爽安忍與金石同固戒行與寶珠等色雖秋禽年至春鮪時登而耿介長蔬忡怛在念妙迹匪遐神塗密邇有悟必通由之斯至故能藉智探虛乘心照理區區懷抱融然靡執俱處三界獨與神遊包括四天卷舒萬劫聞片議而陟道塲受一言而升彼岸長夜未開心關自曉淹廻聖迹寢息神光既負橐以從師亦棲林以綜業足蹈慧門學通龍葳妙吼遐徹鸞音自遠若夫又跪運心期誠匪迹而導達神功照啟未悟唱說之美義兼在斯暨九土殊風八方舛俗遊化所包事出弘獎皆足以遷光淨域登儀寶地並黜華剪飾破愛辭親鼓枻無生之流方軌俗表之路固已千佛摩頂七住齊功至夫清信士女植緣曠劫雖復容服未改而戒德內弘瞻毗耶而聳轡望波斯而迴軫駕四禪之眇眇汎八解之悠悠若乃十號尊崇三達靡礙雖法身非有而常住在躬能仁權迹四門既非悟道之始假滅雙樹寧有薪盡之窮而天人瞻慕髣髴興情雕金範玉圖容寫狀靈儀炫日寶剎臨雲或役鬼神之功或資髓腦之力製非人匠寶以合成莫不龍章八彩瓊華九色至乃齒髮傳靈衣履遺證聖迹彪炳日煥於閻浮神光陸離星繁於淨剎若乃乘此直心推誠闇往則半息可追一念斯至感降參差雲霏霧委此又昭被象譯輝映縑圖夫秉牘書事其流已遠蓋所以彪著往迹煥述遐聲雖篆籀異文胡華舛則至于叶暢心靈抑揚訓義固亦內外同規人神一揆墳典丘索域中之史策本起下生方外之紀傳統而為言未始或異也而經記繁廣條流舛散一事始末袠理卷分或詞義離斷或文字互出甫涉後條已昧前覽尋源討流未知攸適雖精理瑩心止乎句偈而初悟始學致惑者多且中外羣聖咸載訓典雖教有殊門而理無異趣故真俗兩書遞相扶獎孔發其端釋窮其致撒網去綱仁惠斯在變民遷俗宜以漸至精粗抑引各有由然是故曲辨情靈棲心妙典伏膺空有之說博綜兼忘之書該括羣流集成茲典事以例分義隨理合功約悟廣莫尚於斯可以理求證成妙果若乃載司南之車猶稱靡惑服四照之草得用不迷况乎六馬同鑣萬流共貫日月經天方斯未已河海帶地夫豈足云蓋人道之筌蹄羣生有悟於此也

　　北齊三部一切經願文

　　北齊魏收

　　三有分區四生稟性共遊火宅俱淪欲海所以法王當洲渚之運覺者應車乘之期導彼沈迷歸茲勝地自寶雲西映法河東瀉甘露橫流隨風感授皇家統天尊道崇法拔羣品于有待驅眾生于不二所以刻檀作繢搆石彫金遍于萬國塵沙數等復詔司存有事緇素精誠踰于皮骨句偈盡于龍宮金口所宣總勒繕寫各有三部合若干卷用此功德心若虛空以平等施無思不洽藉我願力同登上果

　　陝州弘農郡五張寺經藏碑

　　北周庾信

　　蓋聞如來說法萬萬恆沙菩薩轉輪生生世界豈直優波提舍祗夜修多而已哉是以熙連禪河質多羅樹七處八會三清四說皮紙骨筆木葉山花象負之所未勝龍藏之所不盡雖復銀函東度金㲲南翻秦景遙傳竺蘭私記譬猶海水之一珠不下崑山之片玉若夫法雲深藏師子雷音梵志往生聲聞說戒雪山羅漢之輪鷲嶺菩提之法本無極際何可勝言弘農五張寺者南陽張元高寓居于此地昔者千金之族見徙五陵大姓之民移家六郡蓋其流也元高五子負荷遺訓離經辨志並是成名入室生光咸能顯德加以尊承慧業敬受法門兄弟同居共捨為寺伽藍肇建即以五張為名是知城居趙信仍名趙信之城殿入蕭何即號蕭何之殿加以象馬無恡衣裘是捨春園柳路變入禪林蠶月霜津廻成定水平輿雖盛豈可獨擅二龍扶風最良不得專稱五馬寺主三藏大法師法映邑主洛州刺史張隆等財行法檀身心罄竭兼化鄉邑道俗數千敬造一功德輪見成三百餘部琅笈雲書金繩玉檢削蒸栗之簡裝酸棗之珠竝入香城咸封禪閣坐堂伏檻羌非湘水之神綠房紫的足擬恭王之殿高掌西望長河北臨鼎氣常浮爐烟咸起戶牖寥廓吹萬龍門之風梁棟崢嶸落寔河源之樹僧徒雲集不遠燉煌之城學侶相奔更合華陰之市兩陝昔分寔基王化二陵今阻翻馳羽檄虞公屈產交亂風塵召伯甘棠彫零霜露雖復兼能共治未遣渡河之獸烽柝是警實擾移關之民是以法王御世天人論道汲引四流周圓五怖故能調伏怨憎消除結縛法水津梁得無砥柱之難香山轍迹非復終南之險天子命我試守此邦墨竈未黔孔席無暖纔臨都尉之境即有樓船之役既而南風不競北道言旋幕府既開邦君且止鄉俗耆老依然此別屬茲法事須余制文聊以課虛為銘云爾舍衛之國祇洹之園三明極地八會窮源連河競說勝辨爭論波提東渡祗夜南翻非空即色離有無言達人止是獨悟重昬身雖繫馬心避騰猿禪樓却月義殿翔鵾廻風香蓋反露珠幡西臨砥柱東背轘轅河鳴陽硤山嚮蘇門翔禽歌囀流澗絃喧度河餘獸移關舊村昔為畿服今成塞垣城疑廣武地似樓煩爟烽竝照象馬單奔無鍾襲莒有雨圍原不資十方誰識三怨風傾地柱火及天元銀鉤永固金牒長存封君馬首方事南蕃言從陽僕請謝劉昆

　　周經藏願文

　　王褒

　　蓋聞九河疏迹策蘊靈丘四徹中繩書藏羣玉亦有青丘紫府三皇刻石之文綠檢黃繩六甲靈飛之字豈若如來祕藏譬彼明珠諸佛所師同夫淨鏡鹿苑四諦之法尼園八犍之文香山巨力豈云能負以歲在昭陽龍集天井奉為云云奉造一切經藏始乎生滅之教訖于泥洹之說論議希有短偈長行青首銀函元文玉匣陵陽餌藥止觀仙字關尹望氣裁受元言未有龍樹利根看題不遍斯陀淺行同座未聞盡天竺之音窮貝多之葉灰分八國文徙罽賓石盡六銖書還大海仰願過去神靈乘茲道力得無生忍具足威儀又願國祚遐長臣民休慶四方內附萬福現前六趣怨親同登正覺

　　寶臺經藏願文

　　隋煬帝

　　菩薩戒弟子楊廣和南仰惟如來應世聲教被物慇懃微密結集法藏帝釋輪王既被付囑菩薩聲聞得揚大化度脫無量以迄于今至尊拯溺百王混一四海平陳之日道俗無虧而東南愚民餘熸相煽爰受廟略重清海濱役不勞師以時寧復深慮靈像尊經多同煨燼結鬘繩墨湮滅溝渠是以遠命眾軍隨方收聚未及朞月輕舟總至乃命學司依名次錄并延道塲義府覃思澄明所由用意推比多得本類莊嚴修葺其舊維新寶臺四藏將十萬軸因發弘誓永事流通仍書願文悉連卷後頻屬朝覲著功始畢今止寶臺正藏親躬受持其次藏己下則慧日法靈道塲日嚴弘善靈剎此外京都寺塔諸方精舍而梵宮互有小大僧徒亦各眾寡並隨經部多少斟酌分付授者既其懇至受者亦宜殷重長存法本遠布達摩必欲傳文來入寺寫勿使零落兩失無作前佛後佛諒同金口即教當教寧殊玉牒須彌山上眾聖共持金剛海底天龍盡護散在閻浮亦復如是追念繕寫之者厥誠至隆心手勤到何量功德捨撤淨財豈可稱計所資甘雨用沃焦芽能生是佛本是般若人能弘法非道弘人恕己深恩即是自為今陳此意乃似執著若不開警則不深固自行化他備在經律顧循菲識誠媿通方因果相推何殊眼見豈不知獨善且最勝無為第一樂內典法奧自關眾僧何事區區橫相負荷但慶憑宿植生長王宮謁陛趨庭勗存遠大出受藩寄每用祗兢非惟禮樂政刑一遵成旨而舟航運出彌奉弗墜無容棄稷卨而同園綺變菩薩而作聲聞越用乖方既其不可篤信受付竊敢當仁然五種法師俱得六根清淨而如說修行涅槃最近徒守經律不依佛戒口便說空心滯於有無上醫王隨病逗藥開乳含酥為方既異甜冷苦熱取療亦殊譬前後教門別赴機性根莖枝葉受潤終齊總會津梁無不入道猶如問孝問仁孔酬難別治身治國老意無乖殊途同歸一致百慮內外相融義同泯合何處有學毘曇而不成聖執黎耶即能悟真師子嚴鎧反貽毀於蠃目象足至底翻取誚於蜂房心同劍戟諍踰水火經意論意都不如斯通經通論何因若此恐施甘露更成毒藥儻均味海則致醍醐聖御紺寶天飛金輪雲動納萬善於仁壽總一乘於普會開發含識濟度群生今所傳經遍于宇內眾聖潛力必運他方共登菩提早證常樂則是弟子之伸順弘誓于無窮平等坦然通遣唱白達識體之念隨喜也

　　金剛經報應述

　　唐獨孤及

　　洪州牧刑部尚書兼御史大夫魏公身挂元冕心冥真如昔常奉般若法以弘正見雖顛沛造次心與經俱十有若干年矣皇帝中元年冬十月車駕有避狄之師百僚倉皇南馳商於公為盜所攘而亡其經其往也匪家之念唯經是悼行與其獲七寶也寧見經生與其亡四句也寧捨身明年王正月大駕返正公為京兆尹痛弘誓之未從也則惟書籍是圖求經於元法寺之藏藏人以送公發函披卷乃商於所亡之本也問守藏亦曰不知其所自而能得公瞻禮悲喜捧持而泣然後知精專感達故隨心而至昭報肸蠁其疾若答顧謂孟子太常博士友順志之或曰得與喪偶然爾何必謂誠感乎及對曰誠于此者形于彼故出其言善千里之外應之此以仁義忠信感於物者也况第一義諦超貫仁義自在慧力不啻忠信則因發而果從心誠而經還是法味幽贊非思議所及不然何心境元合若律呂相召歲在乙酉公以異見告及跪而述之曰上士勤道精應若馳願形於心報亦隨之至感無礙經斯來歸護公身田俾公斷疑公之善根疇可度思

　　四分律宗記序

　　王勃

　　昔在調御利見迦維光宅淨都撫臨法界仰揚垢路之業以疆理情田闡導毗尼之藏以隄防性海二邊雲徹方知寔相之尊十剎風行乃識真如之貴將使龍象緇服維明克允鶖鷺元明有恥且格五篇垂範豈同訓夏之科七聚分宗寧比歌虞之制功存離欲道在降魔仙苑創基因善果以調物提河滅跡憑淨戒以為師誠拯溺之舟航而禦黠之銜策者矣故能莊嚴百福粉繪三身推憍慢山拔生死樹覆簣菩薩之道濫觴正覺之源除惑箭而斷愛枝銷恚刀而解疑網自銀棺揜耀金杖殊珍五師烟騰四分雲譎波離睿旨明而更明飲光妙跡盛而愈盛其後卑摩覃思猶沉赤水之輝惠遠研精尚玷元巖之彩遂使瓊編浩汗利涉迷於要津瑤軸紛綸登高暗於飛陛熟習者博而寡用志學者勞而少功七眾所以遲迴八部由其大息丕應冥發睿感潛融爰挺異才武扶象訓有西京太原寺索律師俗姓范氏其先南陽人也殷霸洪裔周藩茂族八鸞與四牡競馳紫繪與青蝸疊照六軍卿胄績著於鐘彝三傳儒門業流於訓詁律師冲襟霞映峻局霜凄筠抱顯於髫齡蘭芬凝於丱齒由是糠粃禮樂錙銖名教以堯舜為塵勞以周孔為桎梏爰依白法遂托元徒探鷲嶺之微言得龍宮之祕藏咸亨之祀椒房諒陰捨槐里而構箞關因金穴而開銀地伽藍肇建號曰太原明陽所及咸收時望自價隆康會譽重摩騰竺法猷之苦節支道林之遠致將何以發明禪宇光應綸言律師乃以道眾羽儀釋門棟幹粵自弘濟來遊太原經行德人於斯為盛既而懼六和之紊緒悼三聚之乖宗稽法令之遺文討惠猷之舊業網羅近護吞含覺明原始要終探賾索隱芟夷龐贅剪截駢枝收絕代之精微詰往聖之紕繆葭灰屢變槐燧驟遷開遮持犯之異同廢立止作之輕重故以該象牙之扇窮貝葉之圖鑽研刊削五載而就名曰開四分律宗記凡十卷三十七萬六百三十言律師又以為仲尼述易申妙典於繫辭元凱談經託餘文於釋例爰因多暇更輯舊章牢籠祕密之宗發揮沉欝之旨名曰開四分律宗拾遺鈔凡十卷四十萬餘言所以裨助三明抑揚四謗弘八正之道成一家之言庶使眾善雷奔羣疑霧斂照歡戚之兩鏡蕩欣憂之二瓶憑此戒田方躋定境豈直功周沙甸道制鐵圍而已哉弟子才非元度識劣真長本乏凌雲之詞虛荷彌天之眷揄揚盛烈顧孫綽而多慚歸依勝侶仰郄愔面自勵輒牽庸陋輕序德音豈比夫公理昌言資繆實之引太冲作賦假士安之談蓋所謂觀博而識班聞樂而竊抃者矣故曰四分律宗記序

　　為太平公主請住山陵轉一切經表

　　李嶠

　　妾某言妾生涯有緣仰繫皇極孝行無感上傾乾蔭號天罔極扣地不追集蓼崩心茹荼泣血自攢開東洛紼下西秦氣朔遄移光靈寖遠怨晨昏之易隔悲節序之難留舉目摧傷觸途殞裂今橋山已祔灤水還封二曜停臨九天絕仰慟遺弓于此日思稅駕其何年追想平居末惟曩載粵自襁褓迄于成立鍾慈結愛殆欲蒙攜于掌中候色承顏何嘗暫離于膝下方倚南山之固長承北極之尊豈圖就養之歡遽乖于扇枕問安之地翻類于過隙念凶妨而自咎思顧復以何酬所冀扶杖墳塋結廬山隧瞻奉觴奠依憑園寢終三年之禮企及通喪轉一切之經庶邀冥福上以資未來之果下以攄罔極之心伏惟陛下孝通神明仁洎草木乞體荒疾特垂憐許使烏鳥微志獲與耘禽致哀犬馬孤誠得從耕象申慕則窮喘無恨餘生知幸無任哀切之至謹附使具官某奉表陳請以聞

　　虎丘西寺經藏碑

　　顧况

　　闔閭之葬海浦也水銀為溟渤黃金為鳧鴈精氣為白虎是名虎丘東晉王珣王珉捨山造寺生公忍死待西國經來之所也山中塔廟叔父有功叔諱七覺字惟舊容相端靜神龍初八歲剃度萬言一覽無際天人嘗以唵部林萬法之母法從數起乃讀外書小餘大餘以為證據惟摩所謂通達善道法華所謂通達大智况受經于叔父根鈍智短曾不得乎少分至德三年示終本山付囑門人澹交曰此山法事莫不圓對而經藏猶闕澹交僧瑤俗姓何廬江次宗其胄奉佛不敢廢師之命自至德貞元龍在戊寅紹建方畢瞿曇教迹不捨有表示住無表般若用中壇攝其六頂攝其六譬如無根安得有華故覺華長者得定光如來授記鹿仙長者得釋迦如來授記寶手菩薩者得空王如來授記皆因造藏而得作佛從虛空藏流出一切藏一切藏流出四大藏四大藏一億大藏四億小藏圍繞湧出狀如蓮花灌于四藏流出十二藏從十二藏分為三藏一聲聞藏二菩薩藏三真如性海藏海水可量虛空不可量虛空可量菩薩摩訶薩成就眾生變化隨感不可量菩薩摩訶薩修行地位有分劑故故可量諸佛真如性海無分劑故故不可量又于三藏流出八萬四千藏修多羅藏摩訶藏為上首于是有法藏寶藏甚深微密藏妙花光雲等藏無盡在色究竟天眾生眾生福薄不得瞻睹謨呼羅摩海鹹首羅大自在神天樹雲音日輪速疾執金剛神淨光香雲最上光嚴身眾神清淨華髻栴檀樹元足行神雷音幢相雨花妙眼道塲神淨花普照無等光燄主空神永斷迷惑普遊淨空主方神示現宮殿樂勝莊嚴主晝神普得淨光諸根嘗喜平等護音寂靜海音主夜神其摩竭提國有金剛藏中有摩尼瑤王變現自在兩無盡瑤嚴好花是諸菩薩演說如來廣大境界慈目瑤髻發生喜樂可愛樂正念天王十方海中一切瑤王吐雲彌覆流出教綱其佛號法水覺空如來嚴持器仗夜叉王力懷高山夜叉王毘樓博叉燄口海光龍王等甚可怖畏鳩槃茶王美目端嚴鳩槃茶王日光天子月光天子星宿王天子威德光明天子各各恆沙眷屬相與掌護其南海楞伽山下娑竭羅龍宮其光明藏大地刧淨諸方等諸經納于龍宮其善部州大藏六萬卷中六千卷小藏四十卷大悉地有空有不空廣略平等譬如萬法出一塵中千論百疏又于一塵流出如帝釋宮殿因陀羅網一珠映八十億珠法界義中法身法性百佛世界網一毛端扸一毛端成微塵數世界一一世界法身演無量百千萬億諸佛法藏是身為陀羅尼藏湧法海藏眾法瑤藏舍乘敷藏花頂眾藏密耶護藏言頓顯也此皆奢摩他毗鉢舍那定慧之力觀見如來等藏藏依識攝有舍藏理發于心而形于藏內外俱朗不其然乎斯文純一非敢戲論光佛相好贊佛功德從佛知見中來頌曰

雪山紺宮等虛空耶叔父付囑澹交續耶妙華光雲香普薰耶娑碣所措摩醢護耶喝剌呼嚧歸命護耶

　　金剛般若波羅蜜經石幢讚(并序)

　　梁肅

　　二十五有之內根塵相磨生滅相蕩斡流旋轉往復無際如來憫之於是開智慧門示諸法如義俾夫即動而寂即寂而照假文字以筌意一色空而觀妙然後離一切相得無住心二乘遠而不見十住見而不辨如是信解乎難哉隴西李氏先夫人常州刺史獨孤公之姊聖善之德自天而植不捨母訓受持是經內涵道機外順物化十一年八月即世于晉陵郡舍公茹尚右之痛追無作之福纘微言于金石庶幽贊乎妙報嘻傾沙界以施而施有窮等山王之大而大有終唯金剛空印永不壞滅蓋夫人福慧之所以臻也於是乎讚

　　脫三解軛入一相地資慧力兮追琢道妙為祐與道實懿德兮石可轉而字有磷福不極兮

　　大唐金剛般若石經記

　　釋真言

　　有唐相國寺大德曰景融建金剛般若石經於大梁當唐氏帝天下百六十有八祀貞元元年龍集乙丑皇帝拜南郊之來月壬戌立於寺奉國報慈從昔願也夫先佛者法法空則境證後佛者教教離則言亡雖至德而無形亦假名而有後由是脫靈之源流重華於漢土慧命之懸解載頌于魯文融公宣之與慧命俟(疑)矣公性惟明敏量秉淳固生而好學幼則老成孝傳鄉黨名冠緇宿心堅不玷之玉行滿上弦之月為儒之龜鏡則在三之義全紹佛之弓冶則第一之道立加以才高利用迹著通方掌僧有火光之烈待客有泉水之稱不求虛飾外以浮榮異世同流聯芳並美公以出塵而不為宗之嗣毀服而不為邦之吏常追吳天之報每蓄維桑之敬遭逢世故蕩溺兵間定亂之術非孫吳不可問安之禮非荀趙不大君親之効我復何有遂乃恭己懇志建言有謀以為至聖無私會感必通正智無情在幾必兆因疇遺訓歷考故實願欲寫誦章句潛融觀照持三輪空成萬象印禍不却而自抑福不招而自尅本無為以寧家體淳化以建國則知刑賞之內權衡制之刑賞之外我法綏之事無績而有忠功不伐而多義斷其今古度以優劣苟折骨刺血於皮紙則節苦而難就欲垂露懸針於竹素則工費而易朽所以徵藍田之美璞擬繁昌之麗刻庶暫勞而永固與天長以地久於是月殿西次雕楹南嚮四序光景六時香烟模可以廣千萬經觀可以更億兆眾公與真言十年之長三紀之故假詞抒意難讓課虛謝命含毫感事題記者也

　　東林寺經藏碑

　　李肇

　　釋迦者流有十二部經猶儒之詩書易禮樂春秋皆立言垂教之本儒無文字則天下大壞三藏之說不行西方聖人之教幾乎息矣若聲聞乘之四諦門緣覺乘之十二因緣門菩薩乘之六波羅蜜門以至佛乘之一切種智生而知之則已學而知之者向微斯文是必懵然不自知其術也人主擅萬乘之權富有四海至於生死報應之際常必瞿然有生之徒奔走之不暇實由斯言之恆赫而致化夫塔廟莊嚴之為像教其用大矣佛有天龍大會未嘗不以契經為事佛滅後大迦葉召千羅漢結集法藏阿難傳焉西土以胡文紀之謂之梵書蝌蚪文字之類也著于貝葉謂之梵夾殺青為簡之類也後漢天竺人摩騰始至中國出其文四十二章翻為隷書其後稍稍不絕至晉沙門法護遍遊西國達言語之不通者究三十六書之體而還梵書之詁訓音義然後大備雖為道滋廣而難能亦甚蓋以事生六合之外教出五常之後時人無能知者小則誤于文句大則失其宗旨道安嘗嘆釋經有五失本三不易故信奉之代亦以名臣佐而成之自漢永平至唐開元祖述之士凡一百七十六人有桑門之重譯有居士之覃思有長老之辨論有才人之撰集校其經律論傳記文集刪改之惣五千四十八卷號為實錄其中貞觀法師元奘作居多五分其數有其一其為該博首出前輩而歷代精舍能者藏之方之蘭臺祕閣而不繫之官府也五都之市十室之邑必設書寫之肆惟王公達於眾庶靡不求之以至徼福祐防患難嚴之堂室載之舟車此其所以浩瀚於九流也廬山山嶽之神秀而東西林為海內名剎有惠遠道安之遺風四百餘年鐘磬之音不絕然而三藏經論闕而無補元和四年雲門僧靈澈流竄而歸棲泊此山將去言於廉問武陽韋公公應之如響往年公夫人蘭陵蕭氏終有釵梳珮服之資而於荊州買良田數頃收其租入以奉檀施至是取之增以清白之俸而經營焉爰即洪州諸寺雜理其事琱函飾軸潰蘗磨墨僧謀而吏書署兆而寒就先命度地之宜以圖建置默設規制懸成剞劂乃結構而浮於江以至於東林施為殿堂用尊祕藏得浮槎大德義彤為之主受持灑掃者七人以備名山之闕而資學者公之素志爾初彤公受具于廬山浮槎寺常討大藏惡其部帙繁亂將理之不可遂發弘誓四十餘夏果得至焉于是搜遠近之遺函墜卷目在辭亡者得之互文合部者兼之斷品獨行者類之本同名異者存之以偽亂真者標之又病前賢編次不以註疏入藏非尊師之意并開元庚午之後洎德宗神武孝文皇帝之季年相繼新譯大凡七萬四千九百餘卷立為別藏著雜錄七卷以條貫之合開元崇福舊錄惣一萬卷舉藏以志函隨函以命軸微塵句偈如在常中然後金石之說流于娑婆者盡在於茲山也五年韋公薨七年博陵崔公以仁和政成憫沒舊績由是東林以遺公得請篆刻之盛其成公故家府從事李肇為之文曰多羅之教神道不測迦葉承之布西域兮毗尼之用其法翼翼優波受之垂作則兮阿曇之文演暢宗極苾芻龍象甚奇特兮三者之藏傾如翰墨王公大人為之飾兮韋公之績崔公之德及茲寶藏何崱屴兮崇崇二公合發願力傳之歷劫千百億兮鑪峰之北靈壇之側系之迦陁金石刻兮

　　法華院石壁經碑

　　白居易

　　碑在石壁東次石壁在廣德法華院西南隅院在重元寺西若干步寺在蘇州城北若干里以華言唐文譯刻釋氏經典自經品眾佛號以降宇加金焉夫開上悟入諸佛知見以了義度無邊以圓教垂無窮莫尊於妙法蓮華經凡六萬九千五百五言證無生忍造不二門住不可思議解脫莫極於維摩詰經凡二萬七千九十二言攝四生九類入無餘涅槃實無得度者莫先於金剛般若波羅蜜經凡五千二百八十七言壞罪集福淨一切惡道莫急於佛頂尊勝陀羅尼經凡三千二十言應念順願願生極樂土莫疾於阿彌陀經凡一千八百言用正見觀真相莫出於觀音普賢菩薩法行經凡六千九百九十言詮自性認本覺莫深於寔相法蜜經凡三千一百五言空法塵依佛智莫過於般若波羅蜜多心經凡二百五十八言是八種經具十二部合一十一萬六千八百五十七言三乘之要旨萬佛之祕藏盡矣是石壁積四重高三尋長十有五丈厚尺有咫有石蓮敷覆其上下有石神固護其前後火水不能燒漂風日不能搖消所謂施無上法盡未來際者也唐長慶二年冬作太和三年春成律德沙門清晃矢厥謀清海繼厥志門弟子南容成之道則終之寺僧契元捨藝而書之郡守居易施詞而讚之讚曰佛涅槃後世界空虛惟是經典與眾生俱設有人書貝葉上藏檀龕中非堅非久如蠟印空假使人刺血為墨剝膚為紙即壞即滅如筆畫水噫畫水不若文石印蠟不若字金其功不朽其義甚深故吾謂石經功德契如來付囑之心

　　華嚴經社石記

　　前人

　　有杭州龍興寺僧南操當長慶二年請靈隱寺僧道峰講大方廣佛華嚴經至華嚴世界品聞廣博嚴淨事操大喜發願于白黑眾中勸十萬人轉華嚴經一部十萬人中又勸千人諷華嚴經一卷每歲四季月其眾大聚會于是攝之以社齊之以齋自二年夏至今年秋凡十有四齋每齋操捧香跪啟于佛曰願我來世生華嚴藏世界大香水海上寶蓮金輪中毗盧遮那如來前與十萬人俱斯足矣又于眾中募財置良田十頃歲取其利永給齋用予前牧杭州時見操發是願今牧蘇州時見操成是功操自杭詣蘇凡三請于予曰操八十二矣朝夕待盡恐社與齋來者不能繼其志乞為記誡俾無廢墜予即十萬人中一人也宜乎志而贊之噫吾聞一毛之施一飯之供終不壞滅况田千畝齋四時用不竭之征備無窮之供乎噫吾聞一願之力一偈之功終不壞滅况十二部經常出于百千人口乎况十萬部經常入于百千人耳乎吾知操徒必果是願若經之句義若經之功神則存乎本傳若社人之姓字若財施之名數則列于別碑斯石之文但敘見願即來緣而已寶曆二年九月二十五日前蘇州刺史白居易記

　　香山寺新修經藏記

　　前人

　　先是樂天發願修香山寺既就迨今七八年寺有佛像有僧徒而無經典寂寥精舍不聞法音三寶闕一我願未滿乃于諸寺藏外雜散經中得遺編墜軸者數百卷帙以開元經緣按而校之于是絕者續之亡者補之稽諸藏目名數乃足合新舊大小乘經律論集凡五千二百七十卷乃作六藏分而護焉寺西北隅有隙屋三間土木將壞乃增修改飾為經藏堂堂東西間闢四窗置六藏藏二門啟閉有時出納有籍堂中間置高廣佛座一座上列金色像五百像後畵西方極樂世界圖一菩薩影二環座懸文旛二十有四榻席巾几洎供養之器咸具焉各為道場簡儉嚴淨開成五年九月二十五日堂成藏成道場成以香火釁之以飲食樂之以管磬歌舞供養之與閑振源濟釗操洲暢八長老及比丘眾百二十人圍繞讚歎之又別募清淨七人日日供齋粥給香燭十二部經次第諷讀俾夫經梵之音晝夜相續洋洋乎盈耳哉忻忻乎滿目哉爾時道場主佛弟子香山居士白樂天欲使浮屠之徒游者歸依居者護持故刻石以記之

　　蘇州南禪院千佛堂轉輪經藏石記

　　前人

　　千佛堂轉輪經藏者先是郡守居易發心蜀沙門清閑挾謨吳僧常敬弘正神益等僝功檀主鄧子成梁華等施財院僧法弘惠滿契元惠雅等藏事太和二年秋作開成元年春成堂之費計緡萬藏與經之費計緡三千六百堂之中上蓋下藏藏蓋之間轉九層佛千龕綵繪金碧以為飾環藏蓋懸鏡六十有二藏八面面二門丹漆銅鍇以為固環藏敷座六十有四藏之內轉以輪止以柅經函二百五十有六經卷五千五十有八藏成經具之明年蘇之緇徒聚謀曰今之功德如是誰其尸之宜請有福智僧越之妙喜寺長老遂禪師為之主宜初發心人前本郡守白少傅為之記僉曰然遂既來教行如流僧至如歸供施達䞋隨日而集堂有羨食路無饑僧遊者學者得以安給惠利饒益不可思量既而遂隨緣西去又請本郡乾元寺禪僧德暉大師嗣之暉既至師又日與苾芻徒升堂焚香合十指禮于佛然後啟藏發函鳴犍椎唱伽陁受持諷誦十二部經經聲洋洋充滿虛空上下遠近有情識者法音所及無不蒙福法力所攝鮮不歸心佻然吳風一變至道所得功德不自覺知繇是而言是堂是藏是經之用信有以表旌覺路也脂轄法輪也示火宅長者之便門也開毛道凡夫之大實也亶其然乎亶其然乎又明年院之僧徒三詣洛都請予為記夫記者不唯紀年月述作為亦在乎辨興廢示勸誡也我釋迦如來有言一切佛及一切經皆從何出然則法依於經經依於藏藏依於堂若堂壞則藏廢藏廢則經墜經墜則法隱法隱則無上之道幾乎息矣嗚呼凡我國土宰官支提上首暨摩揭帝輩得不虔奉而護念之乎得不保持而增修之乎經有缺必補藏有隟必葺堂有壞必支若然者真佛弟子得福無量反是者非佛弟子得罪如律開成四年二月二日記

　　廬州明教寺轉關經藏記

　　譚銖

　　大唐咸通庚寅歲廬之佛寺曰明教有禪那僧文珦創轉關經藏成命銖記其事銖常學釋氏因錄其義以喻之曰經曰佛滅度後像法存焉夫像似也俾迷者觀其像得其意乃曰經心也藏藏也如心之含藏萬法者也故曰一心生萬法萬法由一心其動靜弛張在我而寧窮其義略舉其大斯藏也本於一心靈通無礙功用自在靜則萬法空寂動則三界彌綸虛偽唯心所造作其在斯乎周廻八角角覺也佛以眼為八邪耳為八患鼻為八苦舌為八難廻八邪為八覺廻八患為八解脫廻八苦為八安樂廻八難為八王子指四八為三十二相由此八關返邪歸正成佛之境矣止則寂然無用引則轉而不窮動雖有聲靜乃無跡以此現相俾人歸依知佛之心體道之要使迷徒瞻禮自識根源移於身心可見微密迷者若悟知三乘妙旨未脫輪廻一法正宗不離真性性而非性真何所真乃知三界本空十方一相相而無相知何所知語言道斷心行起滅其藏貯修多羅教千軸募金數長者禪那弟子蘄州長史殿中侍御史上柱國王師貞特力營構果獲成就噫己丑歲屬徐方兵亂援軍屯集雖存根本幾失護持今則色相端嚴典教漸備所表法輪常轉心不動搖略諭因緣以示道俗云耳讚曰修多羅教函于藏輪周廻八角正道斯陳動用一心為萬法因忘因無法得本歸真鑴于金石用導迷人

　　上河東公啟

　　李商隱

　　商隱啟某聞周朝貝葉列妙隱于王褒梁日枳園洒芳詞於沈約必資乎鴻筆藻麗刻乎真金翠珉然後可以充足人天發揮龍象苟其曖昧即匪莊嚴爰託亨塗夙聞妙喻雖從幕府常在道塲猶恨出俗情微破邪工少二百日斷酒有謝蕭綱十一年長齋多慙王奐仰戀東閣未歸西林近者財俸有餘津梁是念適依勝絕微復經營伏以妙法蓮華經者諸經中王最尊最勝始自童幼常所護持或公幹漳濱有時疾疹或謝安海上此日風波恍惚之間感驗非少今年于此州長平山慧義精舍經藏院特剏石壁五間金字勒上件經七卷既成勝果思託洪音伏惟尚書有夫子之文章備如來之行願不逢惠遠已飛廬岳之書未見簡栖便制頭陀之頌是敢右繞三匝仰希一言庶使䲭殿增輝龍宮發色流傳沙界震動風輪報思於蓮目果脣奪美於江毫蔡絹伏希道念得降神鋒瞻望旌幢擕持碪斧曝身布髮以俟還辭無任懇迫之至謹啟


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百三卷目錄佛經部藝文二金山楞伽阿跋多羅寶經集註題辭　宋蘇軾南安軍常樂院新作經藏銘　前人讀楞嚴金剛二經　蘇轍經藏記　陳舜俞遺教經跋　真德秀藏經記略　元釋行中半塘壽聖禪寺血書華嚴經讚　明宋濂雲巖寺勅賜藏經閣記　周忱藏經閣碑記　左國璣楞嚴寺刻大藏緣起序　王世貞佛經部藝文三(詩)同馬太守聽九思法師講金剛經　唐高適聽藍谿僧為元居士說維摩經　孟郊觀楚國寺璋上人寫一切經院南有曲池深竹　岑參聽僧雲端講經　賈島晨詣超師院讀禪經　柳宗元同清江師月夜聽堅正二上人為懷州轉法華經歌　朱灣題香山新經堂招僧　白居易和李澧州題韋開州經藏詩　前人讀禪經　前人翻經臺　前人聽素法師講法華經　僧皎然聞誦法華經歌　僧修雅贈持法華經僧　僧齊己贈念法華經僧　前人題取經詩　無名氏題焚經臺　無名氏贈念經僧　周朴誦經偈　宋法昇久雨齋居誦經　朱熹讀傳燈錄　金史肅予寫金剛經與王正道正道與朱少章復以詩來輙次二公韻　宇文虛中夜聞吳女誦經　明高啟楊儀部君謙纂述之餘頗修靜業瞻對無由悵然成詠　文徵明春日焦山閱楞嚴　僧通潤讀華嚴合論　陶望齡牛首山閱楞嚴夜坐　殷邁讀佛書　歸有光佛經部選句佛經部紀事一

神異典第一百三卷

　　佛經部藝文二

　　金山楞伽阿跋多羅寶經集註題辭

　　宋蘇軾

　　楞伽阿跋多羅寶經先佛所說微妙第一真寔了義故謂之佛語心品祖師達摩以付二祖曰吾觀震旦所有經教惟楞伽四卷可以印心祖祖相授以為心法如醫之難經句句皆理字字皆法後世達者神而明之如盤走珠如珠走盤無不可者若出新意而棄舊學以為無用非愚無知則狂而已近歲學者各宗其師務從簡便得一句一偈自謂了證至使婦人孺子抵掌嬉笑爭談禪說高者為名下者為利餘波末流無所不至而佛法微矣譬如俚俗醫師不由經論直授方藥以之療病非不或中至於遇病輙應懸斷生死則與知經學古者不可同日語矣世人徒見其有一至之功或捷於古人謂難經不學而可豈不誤哉楞伽義趣幽眇文字簡古讀者或不能句而况遺文以得義忘義以了心者乎此其所以寂寥於世幾廢而僅存也太子太保樂全先生張公安道以廣大心得清淨覺慶曆中嘗為滁州至一僧舍偶見此經入手恍然如獲舊物開卷未終夙障冰解細視筆畫手跡宛然悲喜太息從是悟入常以經首四偈發明心要軾遊於公之門三十年矣今年二月過南都見公于私第公時年七十九幻滅都盡惠光渾園而軾亦老于憂患百念灰冷公以為可教者乃授此經且以錢三十萬使印施于江淮問而金山長老佛印大師了元曰印施有盡若書而刻之則無盡軾乃為書之而了元使其侍者曉機走錢塘求善工刻之板遂以為金山常住元豐八年九月九日

　　南安軍常樂院新作經藏銘

　　前人

　　佛以一口而說千法千佛千口則為幾說我法不然非千非一如百千燈共照一室雖各徧滿不相壞雜咨爾學者云何覽閱自非正眼表裏洞達已受將受則相陵奪惟回屢空無所不悅是名耳順亦號莫逆以此轉經有轉無竭道人山居僻介楚越常樂我靜一食破衲達磨耶藏勤苦建設我無一錢檀波羅蜜施此法水以灌爾睫

　　讀楞嚴金剛二經

　　蘇轍

　　楞嚴經如來諸大弟子多從六根入至返流全一六用不行混入性海雖凡夫可以直造佛地矣予讀楞嚴知六根原出於一外緣六塵流而為六隨物淪逝不能自返如來憐愍眾生為設方便使知出門即是歸路故於此經指涅槃門初無隱蔽若眾生能洗心行法使塵不相緣根無所偶返流全一六用不行晝夜中中流入與如來法流水接則自其內身便可成佛如來猶恐眾生於六根中未知所從乃使二十五弟子各說所證而觀世音以聞思修為圓通第一其言曰初于聞中入流無所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅見前若能如是圜拔一根則諸根皆脫于一彈指頃遍歷三空即與諸佛無異矣既又讀金剛經說四果人須陀洹名為入流而無所入不入色聲臭味觸法是名須陀洹乃廢經而嘆曰須陀洹所證則觀世音所謂初於聞中入流無所者耶入流非有法也唯不入六塵安然常住斯入流矣至於斯陀含名一往來而實無往來阿那含名為不來而實無來葢往則入塵來則返本斯陀含雖能來矣而未能無往阿那含非徒不往而亦無來至阿羅漢則往來意盡無法可得然則所謂四果者其寔一法也但歷三空有淺深之異耳予觀二經之言本若符契而世或不喻故明言之

　　經藏記

　　陳舜俞

　　秀州𭬥李之奧壤華亭縣唳鶴之名邑白牛村在其西有人烟之富海慧院于其間為蘭若之勝先是賜紫僧奉英智力膚敏傑為主者乃募藏書所傳之經其函八百其卷五千四十有八居人吳氏子行義施仁號為長者為之募財僝工作轉輪而藏經其屋若干楹載礱載琢飾以金碧以某年某日落其成也白牛居士陳舜俞敘其義而贊之曰天下之險東有泰華南有衡岷西有崑崙龍門北有太行羊腸此天所以限方域也然而寶貨出焉而負重者至草木禽獸生焉而樵蘇弋獵者往馮者蹶而傷下者踣而死又生生之大患也聖人為之觀轉蓬而作車以載之嵯峨決而蹊通崒屼碎而塵飛視千仞以為坦化顛踣以為安其車之為利蓋遠矣無明之山慳貪之阻嗔恚之岡癡暗之崔嵬詐妄之叢棘深林淫亂之坑谷谿澗而眾生莫之能免也於是教之以法為車以布施為輈以禪定為軫以忍辱為轂以持戒為轄以勇猛精進為輻以般若為輪度脫諸險不墮生死始於自載終於載人故此經之輪不為無意也况夫我為法輪致遠由己有相雖外發心必內心轉輪駛心止輪抳舉真如之性海一指而遍盡塵沙之法門有念斯足須彌納於芥子滄海入於毛端真體道之樞機利物之關鍵作之可謂妙用施之者不為無窮之利乎若夫山澗同平安險一致馳騁乎無傲之駕遨遊乎無方之機非作非止孰溺孰載吾非斯人之徒其誰與遊然殊塗同歸何遠之有

　　遺教經跋

　　真德秀

　　遺教經蓋瞿曇氏最後教諸弟子語今學佛者罕常誦而習之也蓋自禪教既分學者往往以為不階言語文字而佛可得于是脫略經教而求所謂禪者高則高矣至其身心顛倒有不堪檢點者則反不如誦經持律之徒循循規矩中猶不至大謬也今觀此經以端心正念為首而深言持戒為禪定智慧之本至謂制心之道如牧牛如馭馬不使縱逸去瞋止妄息欲寡求然由遠離以至精進由禪定以造智慧俱有漸次梯級非如今之談者以為一超可到如來地位也宜學佛者患其迂而不若禪之捷歟以吾儒觀之聖門教人以下學為本然後可以上達亦此理也學佛者不由持戒而欲至定慧亦猶吾儒捨離經辨志而急於大成去灑掃應對而語性與天道之妙其可得哉余謂佛氏之有此經猶儒家之有論語而金剛楞嚴圓覺等經則易中庸之比未有不先論語而可遽及易中庸者也釋儒之教其趣固不同而為學之序則有不可易者

　　藏經記略

　　元釋行中

　　有為天台之教者妙智師主松江永定之八年為至正甲午新作藏殿成而庋經之藏未具聞嘉禾之廢寺曰妙智其輪藏獨存購致之視其識乃宋端平甲午建也先是里人濮仁甫閔其寺廢購其藏之經奉於家且與妻沈誓曰苟得其藏者以是經歸之既聞師得藏而或沮師乃禱觀音求之沈忽夢一僧指其胷曰何忘施經之誓耶乃悔悟以經歸永定嗚呼異哉向之寺名與師名適同向之藏建之歲與師得之歲又同何其冥符之若是耶濮與沈能護是經卒復於原藏其亦宿為法中之人乎宋少保張安道嘗遊瑯琊山藏院發木匣得經乃悟其前身為知藏僧書楞伽未終而化因續書之筆蹟與前無少異今夫是藏也是經也一旦完復若合符契夫豈無其故哉乃書以識至正乙未夏六月

　　半塘壽聖禪寺血書華嚴經讚

　　明宋濂

　　上人善繼嚴持梵行欲求無上真如之道嘗自念言華嚴大經實中天調御第一時所說一乘頓教最為尊勝欲爇松為煤入以香藥搗和成劑以書此經而彼松煤者假物所就具黑暗相有染白法欲鍛汞為丹承以空露研潤如法以書此經而彼汞丹者炫燿可觀能盲人目非助道者欲椎赤金素銀者雖曰重寶外塵為體初不自內以是思惟身外諸物若勝若劣若非勝非劣若一若多若非一非多皆不足以稱此殊利維我一身內而心膂肺肝外而毛髮膚爪資血以生資血以成資血以長資血以至壯老暨死是則諸血眾生甚愛如梵摩尼一滴之微莫肯捨者我今誓發弘願于世雄前以所難捨而作佛事從十指端刺出鮮丹盛于清淨器中養以溫火澄去白液取其真純蘸以霜毫志心繕寫滿八十卷尊閣半塘壽聖教寺昔者樂法比丘當無佛時欲聞佛語了不能得乃信婆羅門言以皮為紙以骨為筆以血為墨願書一偈况今百千妙頌十萬正文不止于一縱捐軀命以報佛恩無足為異于血何吝惟願法界有情或見或聞證入雜華藏海已即得六根清淨得六根清淨已即得自性清淨自性清淨已即得四天下微塵剎土中一切眾生皆悉清淨無相居士未出母胎母夢異僧手寫是經來謂母曰吾乃末明延壽宜假一室以終此卷母夢覺已居士即生今逢勝因頓憶前事于是親炳五分妙香香雲輪囷結為寶網徧覆經上乃復合爪向佛散花作禮而稱讚曰雜華淨智海九會之所說一音所演唱十處放光明信解行證門總攝無復餘如是具五周如是辯六相如是分十元妙義皆充足以至四法界二十重華藏無邊香水海教條有差別性相了無礙圓融與行布非異亦非同一可為無量無量亦為一重重無有盡是為功德聚如來最上乘龍宮所祕藏上人出身血嚴飭書此經于一滴血中普含十方界于一一界中普現光明臺于一一臺中普成獅子座于一一座中普現分身佛如上無數佛皆具大威德眉間白毫光徧滿一切處共宣大乘法聞者應解脫譬如日月王照三千大千悉見種種色法能破暗故譬如大洋海一平乃如掌無丘陵堆阜法能平等故譬如陽春至大地盡發生諸根各萌芽法能霑溉故譬如梵志夢一夢千劫事不過剎那間法能融攝故譬如子憶母未見心已至形神皆兩忘法能無離故譬如黃金色金色不相分金亡即色空法能不二故譬如石性堅初不從外得石性自圓滿法能修證故能如斯見解見經不見血若加精進力見佛不見經及至成道已見性不見佛我性如虛空了無能見者無見中有見全體即呈露苟執于此見亦非我本性見見二俱泯此為真見見真見復何有性本無物故一心歸命禮祇夜以為讚諸妙樓閣門彈指一時啟無相居士金華宋濂拜讚

　　雲巖寺勅賜藏經閣記

　　周忱

　　欽惟我朝奄有萬邦列聖相承廟謨迭出爰乃叅用真乘助宣皇度廣資福利昭薦國釐故凡神州赤縣必鼎建梵宇增飾莊嚴復有詔校修大藏經典至是事竣頒勅降經于天下寺之暴著者而蘇之虎丘雲巖禪寺與焉適忱叨蒙上命巡撫京畿齎勅護送至寺當正綂戊辰正月望日也主寺照師因聚緇眾大啟寶函同音閱誦忱幸躬逢勝事猗歟盛哉然則天章元文之重奚可不珍而藏之所司以帑廩羨餘度材庀工為層屋五楹高下十五尺廣九十七尺深如高函以龕匱設供以几案雕繪金碧靡不堅完于是臣忱謹題曰勅賜藏經之閣閣後照師復構一軒以待往來休息又建香積堂伽藍殿海泉亭相峙殿塔之左右前後可謂得人矣既而師遠來江右求識其事予已衰老獲乞骸骨歸里文思凋落曷足以慰其求耶且春秋之法常事不書今天恩如此之被佛典如此之全誠曠世盛典其可不書乎師嘗奉詔內庭校經名煚字照巖林隱其別號也

　　藏經閣碑記

　　左國璣

　　佛宇凡堂後有閣閣藏其言蓋五千四百八十卷焉浮屠何因而藏其言邪彼見吾儒者之道自堯舜禹湯文武周孔相延而來者其書遭秦熾幾至不振幸而藏于山巖屋壁之間者乃出于既燼之餘是故其徒亦惴惴焉思以保其言于不墜乃相率而為之閣以藏之然又豈不私相謂曰彼儒者之道為天下綱常倫理斯民日用生養之計秦猶惡而焚之矧吾徒之所講者尤閎闊高大入于虛寂而不屑屑于日用生養之務有不吾忌焚之者乎吾徒又敢帖然自以為天下方奉信吾道而不為之所乎是故陸海之內窮僻險絕之地地無不寺焉寺無不閣焉幸其有藏而獲存者茲其所用之心嗚呼傑人不作習謬踵弊二家之藏其可信乎吾聞上古聖人以元默恭己而天下向化佛氏闡教亦不立文字而直指人心以見其性今藏之閣者有五千四百八十卷以醒悟後覺開誨羣生此所以馳華軒而涉要津于宇內者皆以言辭為相競也習謬踵弊夫豈今日也哉雖然人不皆上智也教不皆無言也藏經于閣懼往者遠來者放也因言以識教因教以入道演法者所以待下士也茲閣也肇于元尋迨我皇明幾廢僧古峰禮于周定王王為新之嘉靖癸巳復壞義官李孟和僧道悅民張佐輩為述先王舊德請于今王王又為發財興事孟和董之各捐己資以協其工匝歲而閣告成左國璣乃述二家之意交感互激以所以告吾儒者以告浮屠氏使閣之藏得以為人心之藏焉斯可矣豈獨巍然而照輝于眾目者直為霄漢之美觀也耶

　　楞嚴寺刻大藏緣起序

　　王世貞

　　昔我薄伽梵之宰世闡化也以大慈力攝諸天龍鬼神咸集而收之大瀍門佛子菩薩阿羅漢隨緣叅發贊歎顯密圓通之妙葢四十九年而所說何啻百千萬言所度之人因聲入悟者何啻百千萬眾薄伽梵遷化大迦葉阿難陀繼起而紹明之尚慮登壇之述不能逮遠而沒身之後微言泯而漸失其真相弁結集成篇以梵音寄梵書以梵書寄貝多羅葉上至國王宮下至婆羅門家遠至娑竭龍藏靡不轉寓流布而大教之盛如日中天矣後千餘年而震旦之文明日盛緣亦漸起所謂菩薩阿羅漢者多下降於此方而竺法蘭摩騰遂以四十二章經來其後鳩摩羅什佛陀耶舍輩為姚秦主翻譯葢以漢兒習梵語作梵字則甚難而法不廣以漢語度漢字傳佛印則甚易而法亦流至唐而法師元奘西遊天竺諸方遂悉奉諸經及慈氏所撰唯識諸論來釐為三藏官置司翻譯易世之後得房融所譯楞嚴而教典備矣然法語既繁傳寫亦不易自通都大邑之外貧賤鮮事力之家有畢生不能見見而不能自致於是始知壽之梓而印行之流傳亦復廣矣顧諸經之流傳見者頂禮供養焚香唄誦而象引隆崇簡袠重大將攜遠致則有所不能循環咀諷則有所不便丹鉛注乙則有所不敢於是開士密藏始發心倣弘道比丘尼磧砂故事以儒書例募梓而尚書陸與繩太史馮開之相與贊助成大因緣而二公仍各敘之太史所云彼梵筴者以敬奉為瀍事今梓以流行為瀍事其辭甚皙而盡余復何贅獨余向者疑觀世音大士以一人之身而具八萬四千爍迦羅首母陀羅臂清淨寶目以三千大千之界而無所不應隨應隨足以為萬萬無此事今以梓經一端而驗之固可推也夫百應者化身也不能者瀍身也梓者瀍身也流傳者化身也昔梓圓也今梓圓而滿也以目為耳是即觀世音如如不動即又曰觀自在也或謂觀世音之轉而為菩提達磨教外別傳不立文字而今乃以梓經擬之不亦左乎是不然當同泰永寧之際南北人主徇於有漏之果而泥於文言之麤其用益繁其浸益遠故達磨出而救之五六傳而後即心非心之教大行而弔奇者至焚像棄經書七佛名於衵服而流至於倡狂自恣併其跡而失之葢棒喝之教窮而教典與宗皆兩屈矣若觀世音之再轉而為達磨也寧不思所以更救之乎余不敢遽謂密藏為觀世音轉要亦能不失其意耳或又謂此末瀍時也薄伽梵嘗授記矣念不久且歸之娑竭龍藏而何以梓為即梓豈復有如迦葉阿難者能得佛印也則又不然後慈氏而成佛者非我瞿曇記耶一奮迅而立超三刧夫焉知末法之中無龍女者出彼龍女寧受記者哉密藏其勉之諸為密藏緣者亦俱勉之

　　佛經部藝文三(詩)

　　司馬太守聽九思法師講金剛經

　　唐高適

吾師晉陽寶傑出山河最途經世諦間心到空王外鳴鐘山虎伏說法天龍會了義同建瓴梵法若吹籟深知億刧苦善喻恆沙大捨施割肌膚攀緣去親愛招提何清淨良牧駐輕蓋露冕眾香中臨人覺苑內心持佛印久標割魔軍退願開初地因末奉彌天對

　　聽藍谿僧為元居士說維摩經

　　孟郊

古樹少枝葉真僧亦相依山木自曲直道人無是非手持維摩偈心向居士歸空景忽開霽雪花猶在衣洗然水谿晝寒物生光輝

　　觀楚國寺璋上人寫一切經院南有曲池深竹

　　岑參

璋公不出院羣木閉深居誓寫一切經欲向萬卷餘揮毫散林鵲研墨警池魚音翻四句偈字譯五天書鳴鐘竹陰晚汲水桐花初雨氣潤衣鉢香煙泛庭除此地日清淨諸天應未如不知將錫杖早晚躡空虛

　　聽僧雲端講經

　　賈島

無生深旨誠難解惟有師言得正真遠近持齋來諦聽酒坊魚市盡無人

　　晨詣超師院讀禪經

　　柳宗元

汲井漱寒齒清心拂塵服閒持貝葉書步出東齋讀真源了無取妄跡世所逐遺言冀可冥繕性何由熟道人庭宇靜苔色連深竹日出霧露餘青松如膏沐澹然離言說悟悅心自足

　　同清江師月夜聽堅正二上人為懷州轉法華經歌

　　朱灣

若耶谿畔雲門僧夜閑燕坐聽真乘蓮花祕偈藥草喻二師身住口不住鑿井求泉會到源閉門避火終迷路前心後心皆此心梵音妙音柔軟音清泠霜磬有時動寂歷空堂宜夜深向來不寐何所事一念纔生百慮息風翻亂葉林有聲雪映閒庭月無色元關密跡難可思醒人悟兮醉人疑衣中繫寶覺者誰臨川內史字得之

　　題香山新經堂招僧

　　白居易

煙滿秋堂月滿庭香花漠漠磬泠泠誰能來此尋真諦白老新開一藏經

　　和李澧州題韋開州經藏詩

　　前人

既悟蓮花藏須遺貝葉書菩提無處所文字本空虛觀指非知月忘筌是得魚聞君登彼岸捨筏復何如

　　讀禪經

　　前人

須知諸相皆非相若住無餘却有餘言下忘言一時了夢中說夢兩重虛空花豈得兼求果陽(一作物)燄如何更覓魚攝動是禪禪是動不禪不動即如如

　　翻經臺

　　前人

一會靈山猶未散重翻貝葉有來由是名精進纔開眼巖石無端亦點頭

　　聽素法師講法華經

　　僧皎然

法子出西秦名齊漆道人纔敷藥草義便見雪山春護講龍來遠聞經鶴下頻應機如一雨誰不滌心塵

　　聞誦法華經歌

　　僧修雅

山色沈沈松煙羃羃空林之下盤陀之石石上有僧結跏橫膝誦白蓮經從旦至夕左之右之虎跡狼跡十片五片異花狼籍偶然相見未深相識知是古之人今之人是曇彥是曇翼我聞此經有深旨覺帝稱之有妙義合目冥心子細聽醍醐滴入焦腸裏佛之意兮祖之髓我之心兮經之旨可憐彈指及舉手不達目前今正是大矣哉甚奇特空王要使羣生得光輝一萬八千土土土皆作黃金色四生六道一光中狂夫猶自問彌勒我亦當年學空寂一得無心便休息今日親聞誦此經始覺驢乘匪端的我亦當年不出戶不欲紅塵沾步武今日親聞誦此經始覺行行皆寶所我亦當年愛吟咏將謂冥搜亂神定今日親聞誦此經何妨筆硯資真性我亦當年狎兒戲將謂光陰半虛棄今日親聞誦此經始覺聚沙非小事我昔曾遊山與水將謂他山非故里今日親聞誦此經始覺山河無寸地我昔心猿未調伏常將金鎖虛拘束今日親聞誦此經始覺無物為拳拳師誦此經經一字字字爛嚼醍醐味醍醐之味珍且美不在脣不在齒只在勞生方寸裏師誦此經經一句句句白牛親動步白牛之步疾如風不在西不在東只在浮生日用中日用不知一何苦酒之腸飯之腑長者揚聲喚不廻何異聾何異瞽世人之耳非不聰耳聰特向經中聾世人之目非不明目明特向經中盲合聰不聰合明不明轆轤上下浪死虛生世人縱識師之音誰人能識師之心世人縱識師之形誰人能識師之名師名醫王行佛令來與眾生治心病能使迷者醒狂者定垢者淨邪者正凡者聖如是則非但天恭敬人恭敬亦合龍讚𮘀鬼讚𮘀佛讚𮘀豈得背覺合塵之徒不稽首而歸命

　　贈持法華經僧

　　僧齊己

眾人有口不說是即說非吾師有口何所為蓮經七軸六萬九千字日日夜夜終復始乍吟乍諷何悠揚風篁古松含秋霜但恐天龍夜又乾闥眾㽬塞虛空耳皆聳我聞念經功德緣舌根可等金剛堅他時刧火洞燃後神光璨璨如紅蓮受持身心苟精潔尚能使煩惱大海水枯竭魔王輪幢自摧拆何况更如理行如理說

　　贈念法華經僧

　　前人

念念念兮入惡易念念念兮入善難念經念佛能一般愛河竭處生波瀾言公少年真法器白晝不出夜不睡心心緣經口緣字一室寥寥燈照地沈檀卷軸寶函盛薝蔔香薰水精記空山木落古寺閑松枝鶴眠霜霰乾牙根舌根水滴寒珊瑚搥打紅琅玕但恐蓮花七朵一時折朵朵似君心地白又恐天風吹天花繽紛如雨飄袈裟况聞此經甚微妙百千諸佛真祕要靈山說後始傳來聞者雖多持者少更堪誦入陀羅尼(此云總持)唐音梵音相雜時舜絃和雅薰風吹文王武王絃更悲如此爭不遺碧空中有龍來聽有鬼來聽亦使人間聞者敬見者敬自然心虛空性清淨此經真體即毘盧(此云種種光)雪嶺白牛君識無

　　題取經詩(載翻譯名義集云唐義淨三藏作)

　　無名氏

晉宋齊梁唐代間高僧求法離長安去人成百歸無十後者安知前者難路遠碧天唯冷結沙河遮日力疲殫後賢如未諳斯旨往往將經容易看

　　題焚經臺(有序)

　　無名氏

　　譯經圖紀云漢明帝世佛法初入中國于末平十四年正月十五日大集白馬寺南門會道士齎靈寶諸經與佛經像舍利置兩壇舉火焚燒佛舍利放光道經獨燬燼無存後人因其處稱焚經臺也此詩載翻譯名義集云唐太宗作其聲調不類要是後人妄托

門徑蕭蕭長綠苔一回登此一徘徊青牛謾說函關去白馬親從印土來確寔是非憑烈焰要分真偽築高臺春風也解嫌狼籍吹盡當年道教灰

　　贈念經僧

　　周朴

菴前古折碑夜靜念經時月皎(一作皓)海霞散露濃山草垂鬼聞拋故塚禽聽離寒枝想得天花墜馨香拂白眉

　　誦經偈

　　宋法昇

我誦光明經自得三昧力舉起便周圓何用高聲覓一日三百部日輪猶未出見者總生疑我心自堅寔

　　久雨齋居誦經

　　朱熹

端居獨無事聊披釋氏書暫釋塵累牽超然與道俱門掩竹林幽禽鳴山雨餘了此無為法身心同晏如

　　讀傳燈錄

　　金史肅

閉戶懶不出真成住夏僧肝腸雖自苦面目得人憎處世若大夢學禪猶小乘早知文字悞更用讀傳燈

　　予寫金剛經與王正道正道與朱少章復以詩來輙次二公韻

　　宇文虛中

平生幸識繫珠衣窮走他鄉未得歸有客為傳祇樹法此心便息漢陰機百千三昧一門入四十九年諸事非寄與香山老居士要馮二義發餘輝

　　(次正道韻)

前世曾為粥飯僧此生隨處且騰騰經年因認人我相教外都忘大小乘寫去欲云居士頌信來如續祖師燈他年辱贈茅庵句誰謂因緣昔未曾

　　(次少章韻)

　　夜聞吳女誦經

　　明高啟

雲窗月帳散花多閒讀金經夜若何嬌舌乍彈鸚學語芳心已定井銷波尼師曾教青蓮偈女伴徒為白苧歌聽處若迷空色相應須愁殺病維摩

　　楊儀部君謙纂述之餘頗修靜業瞻對無由悵然成詠

　　文徵明

不見高人動經月似聞觀道獨澄懷一函自課維摩品百日方持白傅齋春到梅花開小閣夢回凉月印空階從知不受風塵累二十年前已乞骸

　　春日焦山閱楞嚴

　　僧通潤

一枝懸笠處三月聚糧時日出人初醒春深燕不知細風梳石髮新水扈江籬未入空王室冥然尚有疑

　　讀華嚴合論

　　陶望齡

禪心端合一生休偈價真堪萬死酬虛有身形似腰鼓愧無手指發箜篌謾繙小本華嚴論為送初凉葉落秋頂髮欲斑除未得祗應枯瘦擬比丘

　　牛首山閱楞嚴夜坐

　　殷邁

一軸楞嚴閱未終四山風靜暮林空忽逢華屋身能入自得神珠道不窮樹影欲迷雲度處經聲遙聽月明中共傳鹿鳥春深後猶向烟蘿禮法融

　　讀佛書

　　歸有光

天竺降靈聖利益其在此雪山真苦行九惱尚纏己非徒食馬麥空鉢良可恥紛紛旃茶女謗論或未已不知手指中猶出五獅子

　　佛經部選句

　　唐司空曙詩講席舊逢山鳥至梵經初向竺僧求

　　劉禹錫詩身無彼我那懷土心會真如不讀經

　　皮日休詩桂寒自落飜經案石冷空消洗鉢泉

　　皇甫曾詩秋夜聞清梵餘音逐海潮(又)口翻貝葉古字經手持金策聲泠泠

　　劉長卿詩歸共臨川史同飜貝葉文(又)却對香煙閒誦經春泉漱玉寒泠泠雲房寂寂夜鐘後吳音清切令人聽

　　戎昱詩問經翻貝葉論法指蓮花

　　鮑溶詩滿山雨色應難見隔澗經聲又不聞

　　孟郊詩茗啜綠淨花經誦清柔音

　　熊孺登詩栴檀刻像今猶少白石鐫經古未曾

　　李商隱詩憶奉蓮花座兼聞貝葉經

　　許渾詩錫隨山鳥動經附海船回(又)吳僧誦經罷敗衲倚蒲團

　　宋范仲淹詩得食鴉朝聚聞經虎夜回

　　蘇軾詩山中老宿依然在案上楞嚴已不看

　　蘇轍詩調心開貝葉救病讀仙經

　　孫覿詩老僧渾不語危坐卷殘經

　　朱繼芳詩過夏功勞眠與食誰能展卷看楞伽

　　金李俊民詩泉因龍吐出經自兔銜來

　　柳貫詩空聞白馬馱經去幾見黃龍聽法來

　　元袁桷詩拾薪供茗具滴露寫經籤

　　周伯琦詩牀上貝書多譯梵門前海舶直通燕

　　宋无詩鵲供銜來果猿看誦罷經(又)像禮栴檀千古佛經翻貝葉五天書

　　陳植詩馱經馬跡遠念佛鳥聲微

　　明童珮詩翻經對靈鷲日日鳥聲中

　　張羽詩案上梵經皆貝葉手中談塵是青松

　　王野詩春花乞食雲門寺秋葉飜經瓦屋山

　　佛經部紀事一

　　佛法金湯編劉向成帝時為光祿大夫鴻嘉二年校書天祿閣往往見有佛經向著列仙傳云吾披檢藏書緬尋太史撰列仙圖自黃帝已下迄至於今得仙道者一百四十九人其七十四人乃見佛經

　　法苑珠林濟陰丁承字德慎建安中北界居民婦詣外井汲水有胡人長鼻深目左過井上從婦人乞飲飲訖忽然不見婦則腹痛遂加轉劇啼呼有頃卒然起坐胡語指麾邑中有數十家悉共觀視婦呼索紙筆來欲作書得筆便作胡書橫行或如乙或如己滿五紙投著地教人讀此書邑中無能讀者有一小兒十餘歲婦即指此小兒能讀小兒得書便胡語讀之觀者驚愕不知何謂婦教小兒起舞小兒即起翹足以手弄相和須臾各休即以白德慎德慎召見婦及兒問之云當時忽忽不自覺知德慎欲驗其事即遣吏齎書詣許下寺以示舊胡胡大驚言佛經中間亡失道遠憂不能得雖口誦不具足此乃本書遂留寫之

　　沙門仕行者潁川人也姓朱氏氣志方遠識宇沉正修心真詣榮辱不能動焉時經典未備唯有小品而章句闕略義致弗顯魏甘露五年發迹雍州西至于闐尋求經藏踰歷諸國西域僧徒多小乘學聞仕行求方等諸經咸駭怪不與曰邊人不識正法將多惑亂仕行曰經云千載將未法當東流若疑非佛說請以至誠驗之乃焚柴灌油煙炎方盛仕行捧經涕淚稽顙誓曰若果出金口應宣布漢地諸佛菩薩宜為證明於是投經火中騰燎移景既而一積煨燼文字無毀皮牒若故舉國欣敬因留供養遣弟子法饒齎送梵本還至陳留浚儀倉垣諸寺出之凡九十篇二十萬言河南居士竺叔蘭練解方俗深善法味親共傳譯今放光首品是也

　　華嚴持驗魏蜀僧法建禪行高特素持華嚴時武陵王東下令弟規守益州魏遣將軍尉遲迥來伐蜀規既降款城內各僧皆被拘禁至夜忽有光明燭天迥遣人尋光乃見諸僧並睡惟師端坐誦經光從口出迥聞自到師所頂禮坐聽達旦始休因問法師夜誦何經師曰華嚴經迥問誦得幾許師曰貧僧發心欲誦一藏情多懈怠今始得千卷耳迥驚疑不信將欲試之曰屈誦一遍應不勞損否師曰誦經沙門常事豈憚勞苦乃設高座令諸僧眾並執經本聽師登座宣誦七日夜數乃滿足迥起謝別因並釋放諸僧既而嘆曰如來滅後阿難是為總持未能過此蜀中乃有此人所以常保安樂豈偶然哉

　　蓮社高賢傳初餘杭山沙門法志常誦法華有雉巢於庵側翔集座隅若聽受狀如是七年一日忽憔悴志曰汝能聽經必生人道明旦雉殞即為瘞之夜夢童子拜曰因聽經得脫羽類今生山前王氏后其家設齋志方踵門兒曰我和尚來也志撫之曰汝我雉兒也解衣視掖下有雉毳三莖七歲令入山出家十六落髮以掖有毳因名以翼

　　法苑珠林晉周閔汝南人也晉護軍將軍家世奉法蘇峻之亂都邑人士皆東西播遷閔家有大品一部以半幅八丈素反覆書之又有餘經數臺大品亦雜在其中既當避難單行不能得盡持去尤惜大品不知在何臺中倉卒應去不遑尋搜徘徊歎咤不覺大品忽自出外閔驚喜持去周氏遂世寶之今云尚在一說云周嵩婦胡母氏有素書大品素廣五寸而大品一部盡在焉又并有舍利銀甖貯之並緘於深篋永嘉之亂胡母將避兵南奔經及舍利自出篋外因取懷之以渡江東又嘗遇火不暇取經及屋盡火滅得之于灰燼之下儼然如故會稽王道子就嵩曾云求以供養後嘗蹔在新渚寺劉敬叔云曾親見此經字如麻大巧密分明新渚寺今天安寺也此經蓋得道僧釋慧則所寫也或云嘗在簡靖寺靖首尼讀

　　法華持驗晉天竺比丘摩訶羅讀摩訶衍德行彌著國王正信常布髮掩泥令蹈其上或白王此人不多讀經何大供養王曰我曾於夜半欲見此比丘即到其所見彼在一窟中讀法華經有金色光明人乘白象王合掌供養我方近即不見因問比丘以我來故金色人滅耶比丘云此是徧吉菩薩徧吉自言若有人誦法華經當乘白象來教導之我讀是經徧吉自來矣徧吉即經中普賢菩薩也我聞是已禮足而退是故我今勤當供養

　　法苑珠林晉董吉者於潛人也奉法三世至吉尤精進恆齋戒誦首楞嚴經村中有病輙請吉讀經所救多愈同縣何晃者亦奉法士也咸和中卒得山毒之病甚困晃兄惶遽馳往請吉董何二舍相去六七十里復隔大溪五月中大雨晃兄初渡時水尚未至吉與期投中食比往而山水暴漲不復可涉吉不能泅遲迴歎息坐岸良久欲下不敢渡吉既信直必欲赴期乃惻然發心自誓曰吾救人苦急不計軀命尅冀如來大士當照乃誠便脫衣以囊經戴置頭上逕入水中量其深淺乃應至頸及吉渡止著膝耳既得上岸失囊經甚惋恨進至晃家三禮懺悔流涕自責俛仰之間便見經囊在高座上吉悲喜取看浥浥如有濕氣開囊視經尚燥如故於是村人一時奉法

　　西晉蜀郡沙門靜僧生小出家以苦行致稱為蜀三賢寺主誦法華經每誦經時常感虎來蹲前聽誦訖乃去又恆見左右有四人為侍年雖衰老而精勤彌勵遂終其業云

　　冥祥記晉周璫會稽剡人也家世奉法璫年十六便蔬食誦經正月長齋竟延僧設八關齋及請其師竺佛密支法階佛密令持小品齋轉讀三日僧赴齋忘持小品至中食畢欲讀經方憶甚惆悵璫家在坂怡村去寺三十里無人遣取至人定燒香畢本家恨不得經密益踧踖有頃聞叩門者言送小品經璫愕然心喜開門見一年少著單衣裌先所不識又非時人疑其神異便長跪受經要使前坐年少不肯進曰斯夜當來聽經比出不復見香氣滿宅既而視之乃是密經也道俗驚喜密經先在廚中緘鑰甚謹還視其鑰儼然如故於是村中十餘家咸皆奉佛璫遂出家字曇嶷諷誦眾經二十萬言

　　法苑珠林晉沙門釋開達隆安二年登隴採甘草為羌所執時年大饑羌胡相噉乃置達柵中將食之先在柵者十有餘人羌日夕烹葅唯達尚存自達被執便潛誦觀世音經不懈於心及明日當見噉其晨始曙忽有大虎遙逼羣羌奮怒號吼羌各駭怖迸走虎乃前嚙柵木得成小缺可容人過已而徐去達初見虎嚙柵謂必見害柵既穿不入心疑其異謂是觀世音力計諸羌未及便即穿柵逃走夜行晝伏遂得免脫

　　謝敷字慶緒會稽山陰人鎮軍將軍輶之兄子也少有高操隱于東山篤信大法精勤不倦手寫首楞嚴經嘗置都下白馬寺中寺為鄰火所延什物餘經並成煨燼而此經止燒紙頭界畫外而已文字悉存無所毀失敷死時友人疑其得道及聞此經彌加驚異晉法門竺法純山陰顯義寺主也元興中起寺買材路經湖道材主是婦人與同船俱行既入湖日暮暴風波浪如山船小水入又與婦人同行命在瞬息乃一心誦觀世音經時既入夜行旅已絕俄有大船流至純即乘渡之而此小船應時淪沒大舟隨波鼓盪俄得達岸也

　　昔揚州江畔有亭湖神嚴峻甚惡於時有一客僧婆羅門名曰法藏善能持呪辟諸邪毒竝皆有驗別有小僧就藏學呪經數年學業成就亦能降伏諸邪毒惡故詣亭湖神廟止宿誦呪伏神其夜見神遂致殞命藏師聞弟子誦呪致死懷忿自來夜到神廟瞋意誦呪神來出見自亦致死同寺有僧每恆受持般若聞師徒竝亡遂來神所於廟夜誦金剛般若至夜半中聞有風聲極大迅速之間見有一物其形偉大壅聳驚人奇特可畏口齒長利眼光如電種種神變不可具述經師端坐正念誦經剎那匪懈情無怯怕都不憂懼神見形泰攝諸威勢來至師前右膝著地合掌恭敬聽經訖師問神曰檀越是何神靈初來猛峻後乃容豫神答云弟子惡業報得如是是此湖神然甚信敬經師又問若神信敬何以前二師竝皆打死答云前二師死者為不能受持大乘經典瞋心誦呪見弟子來逆前放罵專誦惡語欲降弟子弟子不伏於時二僧見弟子形惡自然怖死亦非弟子故殺二僧左近道俗見前二僧被殺謂經師亦死相率往看且見平安容儀歡泰時人甚怪競共問由具答前意實因般若威力聖教不虛諸人因此發心受持般若者眾

　　晉書姚興載記興如逍遙園引諸沙門於澄元堂聽鳩摩羅什演說佛經羅什通辨夏言尋覽舊經多有乖謬不與胡本相應興與羅什及沙門僧略僧遷道樹僧叡道坦僧肇曇順等八百餘人更出大品羅什持胡本興執舊經以相考校其新文異舊者皆會於理義續出諸經并諸論三百餘卷今之新經皆羅什所譯興既託意於佛道公卿已下莫不欽附沙門自遠而至者五千餘人起浮圖於永貴里立般若臺於中宮沙門坐禪者恆有千數州郡化之事佛者十室而九矣

　　苻丕載記丕以徐義為右丞相兵敗為慕容永所獲械埋其足將殺之義誦觀世音經至夜中土開械脫於重禁之中若有人導之者遂奔楊佺期佺期以為洛陽令

　　華嚴持驗東晉沙門支法領志樂大乘捐軀求法聞于闐東南二千餘里有拘遮盤國國君相傳敬禮大乘王宮內有華嚴摩訶般若大集等經並十萬偈王躬受持莊嚴供養於是裹糧抗策備歷艱途至拘盤國竭誠請禱遂得華嚴前分三萬六千偈齎還即東晉朝所譯經也此華嚴入東土之始

　　佛祖通載沙門惠觀與惠嚴謝靈運等詳定大涅槃經頗增損其辭因夢為神人呵之曰乃敢妄以凡情輕瀆聖典觀等惶懼而止

　　法苑珠林宋元嘉初有黃龍沙門曇無竭者誦觀世音經淨修苦行與徒屬二十五人往尋佛國備經艱險既達天竺舍衛路逢山象一羣竭齎經誦念稱名歸命有獅子從林中出象驚奔走後有野牛一羣鳴吼而來將欲加害竭又如初歸命有大鷲飛來牛便驚散遂得免

　　宋魏世子者梁郡人也奉法精進兒子遵修唯婦迷閉不信釋教元嘉初女年十四病死七日而甦云可安施高座并無量壽經世子即為具設經座女先雖齋戒禮拜而未嘗看經即升座轉讀聲句清利下啟父言兒死便往無量壽國見父兄及己三人池中已有芙蓉大華後當化生其中唯母獨無不勝此苦乃心故歸啟報語竟復絕母於是乃敬法云

　　宋王球字叔達太原人為涪陵太守以元嘉元年于郡失守繫在刑獄防鎖堅固球先精進用心尤至獄中百餘人並多饑餓球每食皆分施之日自持齋至心念觀世音夜夢升高座見一沙門以一卷經與之題名光明按行品併諸菩薩名球得而披讀忘第一菩薩名第二觀音第三大勢至又見一車輪沙門曰此五道門也既覺鎖皆斷脫球心知神力彌增專志因自釘治其鎖經三日而被原宥

　　宋沙門竺惠慶廣陵人也經行修明元嘉十二年荊揚大水惠慶將入廬山船至江而暴風忽起同旅已得依浦唯惠慶船飄颺江中風急浪湧唯待淪覆惠慶正心端意誦觀世音經洲際之人望見其船迎颷截流如有數十人牽挽之者逕到其岸一舫全濟

　　冥祥記宋居士卞悅之濟陰人也作朝請居在潮溝行年五十未有子息婦為取妾復積載不孕將祈求繼嗣發願誦觀音經千遍其數垂竟妾即有娠遂生一男時即元嘉十四年也

　　法苑珠林宋慧和沙門者京師眾造寺僧也元嘉之難和猶為白衣屬劉胡部下胡常遣將士數十人作諜東下和亦預行行至鵲渚而值臺軍西上諜眾離散各逃草澤和得竄下至新林見野老衣服縷敝和乃以貌整袴褶易其衣提籃負擔若類田人時諸遊軍捕此散諜視和形色疑而問之和答對謬略因被笞掠登時見斬和自散走便恆誦念觀世音經至將斬時祈懇彌至既而軍人揮刃屢跌三舉三折並驚而釋之和於是出家遂成精業

　　談藪宋張暢常奉持觀世音經南譙之搆逆也暢不從王欲害之夜夢觀世音曰汝不可殺暢遂不敢害及王敗暢繫獄誦觀世音經千遍鏁寸寸斷獄司易之復斷吏白釋之

　　太平廣記宋太原王元謨爽邁不羣北征失律軍法當死夢人謂之曰汝誦觀世音千遍可得免禍謨曰命懸旦夕千遍何日可得授云觀世音南無佛與佛有因與佛有緣佛法相緣常樂我淨朝念觀世音暮念觀世音念念從心起念佛不離心既而誦滿千遍將就戮將軍沈慶之諫遂免歷位尚書金紫豫州刺史

　　法苑珠林宋邢懷明河間人為大將軍參軍嘗隨南郡太守朱循之北伐同見陷沒伺候間隙俱遁南歸夜行晝伏三日猶懼追捕乃遣人前覘虜候數日不還一夕將雨陰暗所遣人將曉忽至乃驚曰向遙見火光甚明故來投之那得至而反暗循等驚愕懷明先奉法自出征恆頂戴觀世音經誦讀不廢夕亦暗誦咸疑是經神力遂得脫免居於京師忽有沙門詣懷明云貧道見此巷中及君家有血氣宜移避語畢去懷明追而目之出門便不見意甚惡之經二旬鄰人張景秀傷父及殺妻懷明以為血氣之徵庶得無事時與劉斌劉敬文同在一巷其年竝以劉湛之黨被誅夷

　　宋釋慧慶廣陵人出家止廬山寺學通經律清潔有戒行誦法華經十地思益維摩每夜吟誦常聞空中有彈指讚嘆之聲會大雷雨風濤船將覆沒慶惟誦經不輟覺船在浪中如有人牽之倏忽至岸於是篤勵彌復精勤矣

　　述異記宋羅璵妻費氏者寧蜀人父悅為寧州刺史費少而敬信誦法華經數年勤至不倦後得病忽苦心痛闔門惶懼屬纊待時費心念我誦經勤苦宜有善祐庶不遂致死也既而睡臥食頃而寤乃夢見佛於牕中援手以摩其心應時即愈一堂男女婢僕悉覩金光亦聞香氣璵從妺於時省疾牀前亦具聞見於是大興信悟虔戒至終每以此端進化子姪焉

　　法苑珠林宋釋慧嚴京師東安寺僧也理思該暢見器道俗嘗嫌大涅槃經文字繁多遂加刊削就成數卷寫兩三通以示同好因寢寤之際忽見一人身長二丈餘形氣偉壯謂之曰涅槃尊經眾藏之宗何得以君瑣思輕加斟酌嚴悵然不釋猶以發意苟覓多知明夕將臥復見昨人甚有怒色謂曰過而知改是謂非過昨故相告猶不已乎此經既無行理且君禍亦將及嚴驚覺失措未及申旦便馳信求還悉燒除之

　　宋韓徽者未詳何許人也居於支江其叔幼宗宋末為湘州府中兵昇明元年荊州刺史沈攸之舉兵東下湘府長史庾佩玉阻甲自守未知所赴以幼宗猜貳殺之戮及妻拏徽以兄子繫於郡獄鐵木竟體鉗梏甚嚴須拷畢情黨將悉誅滅徽惶迫無計待斬而已徽本嘗事佛頗諷讀觀世音經於是晝夜誦經至數百遍方晝而鎖忽自鳴若燒炮石瓦爆咤之聲已而視其鎖鏙然自解徽懼獄司謂其解截遽呼告之吏雖驚異而猶更釘鍱徽如常諷誦又經一日鎖復鳴解狀如初時吏乃具告佩玉玉取鎖詳視服其通感即免釋之

　　法華持驗宋釋道生鉅鹿人幼從竺法汰出家初入廬山幽棲七年時誦法華經嘗以入道之要慧解為本于是鑽仰羣經不憚疲苦往關中稟承羅什辨問超卓咸稱神悟後入虎丘山講經至闡提皆有佛性頑石皆為點頭又在半塘誦法華經有一童子從師出家亦誦法華無何童子命終因瘞于林一夕聞誦經聲鄉人異之啟視乃獲一舌生青蓮花因此起塔後葺成寺

　　法苑珠林彭子喬者益陽縣人也任本郡主簿事太守沈文龍建元元年以罪被繫子喬少年嘗出家還俗後常誦觀世音經時文龍盛怒防械稍急必欲殺之子喬憂懼無復餘計唯至誠誦經至百餘遍疲而晝寢同繫者有十許人亦俱睡有湘西縣吏杜道榮亦繫在獄乍寐不甚得熟忽見有雙白鶴集子喬雙械上有頃道榮起見子喬雙械脫在脚外而械痕猶在焉道榮驚視子喬亦寤共視械咨嗟道榮問曰有所夢不答曰不夢道榮以所見說之子喬雖知必已尚慮獄家疑其欲叛乃取械著之經四五日而蒙釋放

　　祥異記永明中揚都高座寺釋慧進者少雄勇游俠年四十忽悟非常因出家蔬食布衣誓誦法華用心勞苦執卷便病乃發願造百部以悔先障始聚錢一千六百文賊來索物進示經錢賊慙而退爾後遂成百部故病亦愈誦經既廣情願又滿廻此誦業願生安養聞空中告曰法願已足必得往生無病而卒八十餘矣

　　高僧傳齊武帝時東山人掘土見一物狀如兩脣其中舌鮮紅赤色以事奏聞帝問道俗沙門法尚對曰此持法華者兦相不壞也誦滿千遍其驗徵矣乃集持法華者圍繞誦經纔發聲其脣舌一時鼓動見者毛𥪡以事奏聞詔石函緘之

　　法苑珠林齊釋弘明會稽山陰人也少出家貞苦有戒節止山陰雲門寺誦法華習禪定精勤禮懺六時不輟每旦則水瓶自滿實感諸天童子以為給使也每明坐禪虎常伏於室內


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百四卷目錄

　　佛經部紀事二

神異典第一百四卷

　　佛經部紀事二

　　梁書高祖本紀高祖篤信正法尤長釋典製涅盤大品淨名三慧諸經義記復數百卷聽覽餘閑即於重雲殿及同泰寺講說名僧碩學四部聽眾常萬餘人劉勰傳勰字彥和東莞莒人祖靈真宋司空秀之弟也父尚越騎校尉勰早孤篤志好學家貧不婚娶依沙門僧祐與之居處積十餘年遂博通經論因區別部類錄而序之今定林寺經藏勰所定也

　　劉慧斐傳慧斐明釋典工篆隷在山手寫佛經二千餘卷常所誦者百餘卷晝夜行道孜孜不怠遠近欽慕之論者云自遠法師沒後將二百年始有張劉之盛矣

　　劉霽傳霽母明氏寢疾霽年已五十衣不解帶者七旬誦觀世音經數至萬遍夜因感夢見一僧謂曰夫人算盡君精誠篤至當相為申延後六十餘日乃亡法苑珠林梁有廣州南海郡人何規以歲次協洽月呂黃鍾天監十四年十月二十三日採藥于豫章胡翼山幸非放子逐臣乃類尋仙招隱登峰十所里屑若有來將循曲陌先限清澗或如止水乍有潔流方從揭厲且就褰攬未濟之間忽不自覺見澗之西隅有一長者語規勿渡規于時即留其人面色正青徒跣捨履年可八九十面已皺斂鬚長五六寸髭半於鬢耳過于眉眉皆下被眉之長毛長二三寸隨風相靡脣色甚赤語響而清手爪正黃指毛亦長二三寸著布帔下赭有泥洹僧手提書一卷遙投與規規即奉持望禮三拜語規可以此經與建安王兼言王之姓字此經若至宜作三七日慶齋若不曉齋法可問下林寺副公副法師者戒行精苦恬憺無為遺嗜欲等豪賤蔬藿自充禪寂無怠此長者言畢便去行十餘步間忽然不覩規開示卷內題名為慧印三昧經經旨以至極法身無相為體理出百非義逾名相寂同法相妙等真如言其慧照此理有若全印心冥凝寂故以三昧為名

　　金剛持驗梁天監中有琰法師居長安招提寺年十一出家偶同寺僧往相士家相士謂琰曰可惜聰明止十八歲耳琰聞不樂歸詣藏經殿焚香禮佛願賜經一卷畢世受持隨手於藏函內抽得金剛經晝夜持誦忽一日更深房中有五色光明須臾見一梵僧身長丈五許語琰曰汝壽十八當亡以真誠持大乘經力增延矣言訖不見琰年踰十九復遇相士愕然曰吾師夭相全消何修至此琰曰專心持念金剛經相士曰師壽當至九十二矣屆期坐化異香滿室

　　法華持驗梁雲光法師未詳姓氏普通二年詔于內殿講法華經天雨寶華天監中帝以亢陽問誌公公曰雲能致雨帝因請講法華至其澤普洽雨即大霔高下霑足

　　梁釋道琳山陰人有戒行善法華涅槃吳國張緒禮事之天監中居富陽泉林寺寺有鬼怪師至鬼即銷滅弟子慧韶為屋所壓頭陷入胷師為誦法華經禱之韶夜夢兩胡道人拔出其頭旦遂平復眾咸服其神感

　　梁釋法懍姓嚴枝江人出家玉泉山寺常誦法華分衛一食不臥常坐荷錫遠遊廬峰台頂衡嶺羅浮無遠不届棲息窮巖一志禪定嘗往岱嶽過徐州縣令問以公驗師止齋得法華一函令怒而閉之七日不食誦經聲不徹令感惡夢便頂禮悔過後還幽棲以禪誦為業卒時異香繽紛旬日乃歇

　　法苑珠林梁鍾山開善寺沙門智藏俗姓顧氏吳郡吳人也有墅姥工相人為記吉凶百不失一謂藏曰法師聰辯蓋世天下流名但恨年命不長可至三十一矣時年二十有九聞斯促報於是講解頓息竭誠修道發大誓願不出寺門遂探經藏得金剛般若受持讀誦畢命奉之至所厄暮年以香湯洗浴淨室誦經以待死至俄而聞空中聲曰善男子汝往年三十一者是報盡期由般若經力得倍壽矣藏後出山試過前相者乃大驚起曰何因尚在世也前見短壽之相今年一事無沙門誠不可相矣藏問今得至幾答曰色相貴法年六十有餘藏曰五十為命已為不夭况復過也乃以由緣告之相者欣然敬伏後記畢壽于是江左道俗競誦此經多有徵瑞因藏通感矣以普通三年九月十五日卒于本寺春秋六十有五

　　無錫縣志釋法超邑孟氏子年十一出家住靈根寺修習經論雅有深思武帝勅為都邑僧正命徧尋戒檢網羅眾部譔出要律儀普通六年講律平等殿帝臨坐聽受三旬而竟七年冬卒勅有司葬於鍾山開善寺墓

　　法華持驗梁甄元成中山人博達經史為簡文所知以錄事參軍隨蕭詧鎮襄陽因江陵甲兵殷盛密書申款或以告詧詧深信佛法矢願不殺誦法華者元成素誦法華以此獲免詧後見之常曰甄公好得法華經力

　　陳南嶽尊者慧思武津李氏子幼持戒頂禮法華致忘寢息因久雨蒸濕身患浮腫忍心向經尋即痊愈魏書崔浩傳浩非毀佛法而妻郭氏敬好釋典時時讀誦浩怒取而焚之捐灰于廁中及浩幽執置之檻內送于城南使衛士數十人溲其上呼聲嗷嗷聞十行路自宰司之被戮辱未有如浩者世皆以為報應之驗也

　　趙柔傳隴西王源賀採佛經幽旨作祗洹精舍圖偈六卷柔為之注解咸得理衷為當時儁僧所欽味焉又憑立銘讚頗行于世

　　孫惠蔚傳惠蔚先單名蔚正始中侍講禁內夜論佛經有愜帝旨詔使加惠號惠蔚法師焉

　　盧景裕傳景裕好釋氏通其大義天竺胡沙門道悕每譯諸經論輙託景裕為之序景裕之敗也繫晉陽獄至心誦經枷鎖自脫是時又有人負辠當死夢沙門教講經覺時如所夢嘿誦千遍臨刑刀折主者以聞赦之此經遂行于世號曰高王觀世音

　　釋老志熈平元年詔遣沙門惠生使西域採諸經律正光三年冬還京師所得經論一百七十部行于世洛陽伽藍記白馬寺漢明帝所立也佛入中國之始寺在西陽門外三里御道南帝夢金人長丈六項皆日月光明胡神號曰佛遣使向西域求之乃得經像焉時白馬負經而來因以為名明帝崩起祇洹于陵上自此以後百姓冢上或作浮圖焉寺上經函至今猶存常燒香供養之經函時放光明耀于堂宇是以道俗禮敬之如仰真容

　　聞義里有燉煌人宋雲宅與惠生向西域取經凡得一百七十部皆是大乘妙典

　　法苑珠林後魏末齊州釋志湛者住太山北邃谷中衘草寺省事少言人鳥不亂恆誦法華經將終時神僧寶誌謂梁武帝曰北方衘草寺須陁洹聖僧今日滅度湛之亡也無惱而化兩手各舒一指有梵僧云斯初果人也還葬山中後發看之惟舌如故眾為立塔表焉

　　後魏范陽五侯寺僧失其名誦法華為常業初死權殮隄下後改葬骸骨並枯唯舌不壞雍州有僧誦法華隱白鹿山感一童子供給及死置尸巖下餘骸並枯唯舌不朽

　　冥祥記東魏孫敬德天平中定州募士奉釋教嘗造觀音像自加禮敬後為劫賊所引不勝栲楚忽夢一沙門令誦救生觀世音千遍執縛臨刑誦念數滿刀自折為三段膚頸不傷三易其刀終折如故所司以狀奏聞丞相高歡表請免死及歸覩其家觀音像項有刀迹三敕寫其經布於世今謂高王觀世音經自晉宋梁陳秦趙國觀音地藏彌勒彌陀稱名念誦得救者不可勝紀

　　佛祖統紀孝靜帝天平元年洛州刺史韓賢素不信佛白馬寺有漢明帝時經函時放光明世藏為寶賢往寺斫破之未𦮠州人韓木蘭作亂一賊自屍中起以刀斫賢脛斷而死人謂毀函之報若是其速

　　北齊書斛律羌舉傳代人劉世清祖拔魏燕州刺史父巍金紫光祿大夫世清武平末侍中開府儀同三司任遇與孝卿相亞情性甚整周慎謹密在孝卿之右能通四夷語為當時第一後主命世清作突厥語翻涅槃經以遺突厥可汗勅中書侍郎李德林為其序世清隋開皇中卒於開府親衛驃騎將軍

　　法苑珠林齊太原釋慧寶氏族未詳誦經得二百卷德優先達時共知聞以齊武平三年從并向鄴行達艾州失道尋逕入山暮宿巗下室似人居迥無所見寶端坐室前上觀松樹見有橫枝懸磬去地丈餘夜至二更有人身服草衣從外而至口云此中何為有俗氣寶即具述設敬與共言議問寶云即今何姓統國答曰姓高氏號齊國寶問曰尊師山居早晚曰吾後漢時來長老得何經業寶恃已誦博頗以自矜山僧曰修道者未應如此欲聞何經為誦之寶曰樂聞華嚴僧即少時誦之便度聲韻諧暢非世所聞更令誦餘經率皆如此寶驚歎曰何因大部經文倏然即度報曰汝是有作心我是無作心夫忘懷于萬物者彼我自得矣寶知為異人也求哀乞住山僧曰國中利養召汝何能自安且汝情累未遣住亦無補至曉捨去寶返尋行跡不知去處

　　周祖滅法經籍從灰以後年中忽見空中如菌大者有五六飛上空中極目不見全為一段隨風飄飄上下朝宰立望不測是何久乃翻下墮上土牆視乃是大品經之十三卷

　　周書張元傳元年十六其祖喪明三年元恆憂泣晝夜讀佛經禮拜以祈福祐後讀藥師經見盲者得視之言遂請七僧然七燈七日七夜轉藥師經行道每言天人師乎元為孫不孝使祖喪明今以燈光普施法界願祖目見明元求代闇如此經七日其夜夢見一老公以金針治其祖目謂元曰勿悲憂也三日之後汝祖目必差元于夢中喜躍遂即驚覺乃遍告家人居三日祖果目明其後祖臥疾再周元恆隨祖所食多少衣冠不解旦夕扶侍及祖歿號踴絕而復蘇法苑珠林隋開皇十一年大府寺丞趙文昌忽暴卒唯心上微煖家人不敢斂後復活說云吾初死有人引至閻羅王所王問曰汝一生已來作何福業昌答云家貧無力可營功德唯專心持誦金剛般若經王聞語合掌低首讚言善哉汝既持般若功德甚大王即使人引文昌向經藏內取金剛般若經文昌向西行五六里見數十間屋甚華麗其中經典遍滿金軸寶帙莊飾精好文昌合掌閉目信手抽出一卷開看乃是金剛般若文昌捧至王所令一人執卷在西文昌東立面經讀誦一字不遺王大歡喜即放昌還家令引文昌從南門出至門首見周武帝在門側房內著三重鉗鏁喚昌云汝是我本國人暫來至此要與汝語文昌即拜之帝曰汝識我否文昌答云臣昔宿衛陛下武帝云卿既是我舊臣今還家為吾向隋皇帝說吾諸罪並欲辯了唯滅佛法罪重未可得免望興吾營少功德冀茲福祐得離地獄昌受辭而行及出南門見一大糞坑中有人頭髮上出昌問之引人答云此是秦將白起寄禁於此罪猶未了昌至家得活遂以其事上奏帝令天下出口錢為周武帝轉金剛般若經設大供三日

　　三寶感通錄隋開皇中蔣州人嚴恭者於郭下造精舍寫法華經清淨供養若紙若筆必以淨心不行欺詐倌心而與不行乞覓隨得便營如法經給書生歡喜嘗有十人道俗送直恭親檢校勞不告倦嘗有人從貸經錢一萬恭不獲已與之貸者得錢船載中覆錢失人活是日恭入錢庫見一萬錢濕如水洗怪之後見所貸錢人方知其沒溺又有商人至䢼亭湖祭神上物夜夢神云倩君以物送與嚴恭寫法華經用也及覺所上之物在前又恭曾至市買紙少錢忽有人持二千錢授恭曰助君買紙言已不見又有漁人夜見江中火焰焰浮來以船迎之乃是經函及明尋視乃是嚴家經其後發願略云無一字而不經眼無一字而不用心及大業末子孫猶傳經業羣盜相約不入其里里人賴之至今故業猶爾云

　　報應記隋蒯武安蔡州人有巨力善弓矢常射大蟲會嵩山南為暴甚往射之漸至深山忽有異物如猪人手開大蟲皮冒武安身上因推落澗下及起已為大蟲矣惶怖震駭莫知所為忽聞鐘聲知是僧居往求救果見一僧念金剛經即閉目俯伏其僧以手摩頭忽爆作巨聲頭已破矣武安乃從中出即具述前事又撫其背隨手而開既出全身衣服盡在有少大蟲毛蓋先炙瘡之所粘也從此遂出家專持金剛經睦彥通隋人精持金剛經日課十遍李密盜起彥通宰武牢邑人欲殺之以應義旗彥通先知之遂投城下賊拔刀以逐之前至深澗迫急躍入如有人接右臂置盤石上都無傷處空中有言曰汝為念經所致因得還家所接之臂有奇香之氣經日不滅後位至方伯九十餘終

　　隋杜之亮仁壽中為漢王諒府叅軍後諒於并州舉兵反敗亮與僚屬皆繫獄亮惶懼日夜涕泣忽夜夢一僧曰汝但念誦金剛經即此厄可度至曉即取經專誠習念及主者並引就戮亮身在其中唱者皆死唯無亮姓名主典之者皆坐罰俄而會赦得免顯慶中卒于黃州刺史

　　慕容文策隋人常持金剛經不吃酒肉大業七年暴卒三日復活云初見二鬼把文牒追至一城門頗極嚴峻入行四五里見有宮殿羽衛王當殿坐僧道四夷不可勝數使者入見文策最在後一一問在生作善作惡東西令立乃唱策名問曰作何善對曰小來持金剛經王聞合掌嘆曰功德甚大且放還忽見二僧執火引策即捉袈裟角問之僧云緣公持經故來相衛可隨燭行遂出城門僧曰汝知地獄處否指一大城門曰此是也策不忍看求速去二僧即領至道有一橫垣塞路僧以錫扣之即開云可從此去遂活蕭瑀梁武帝元孫梁王巋之子梁滅入隋仕至中書令封宋國公女煬帝皇后篤信佛法常持金剛經議伐高麗不合旨上大怒與賀若弼高穎同禁欲寘于法瑀就其所八日念金剛經七百遍明日桎梏忽自脫守者失色復為著至殿前獨宥瑀二人即重罰因著般若經靈驗一十八條乃造寶塔貯經檀香為之高三尺感一鍮石像忽在庭中奉安塔中獲舍利百粒貞觀十一年見普賢菩薩冉冉向西而去

　　法苑珠林邢州司馬柳儉隋大業十年任岐州岐陽宮監義寧元年坐誣枉繫大理寺儉至心誦金剛般若經有兩紙未通不覺眠睡夢一婆羅門僧報云檀越宜誦經令遍即應得出儉忽寤勤誦不懈經二日忽有敕喚就朝堂放免又儉別時夜誦經至三更忽聞有異香散漫滿宅至曉不絕蓋感應所致也儉至終計誦經得五千餘遍

　　法華持驗隋益州招提寺釋慧恭與同學僧慧遠結契後遊荊揚訪道而歸契闊三十年夜話次遠語如流師默無所對遠曰仁者無所得耶師曰性闇無解遠曰何不誦一經乎師曰惟誦法華普門品一卷當為誦之但至心聽乃結壇升高座始發聲唱經題覺有香氣久之聞天樂振空雨花零亂經已方歇遠敬禮謝之

　　隋釋法朗南陽許氏棲止無定多住鄂州時誦讀諸經志專法華潔誓誦之一坐七遍如是良久聲如雷動遠近亮徹世因目為法華朗焉有比丘尼為鬼所著超悟元解莫不稱為聰悟師曰此邪鬼也厲聲呵之魅即怖去霍然如失

　　隋雍州釋法喜襄陽李氏七歲出俗志持法華仁壽中住京師禪定寺欲冥祈靈爽誓誦蓮經千遍因不止舊室巡繞梵誦數滿八百誓心不散同寺僧忽見有寶車瓔珞入師房內迫而觀之了無所睹方知幽通之感

　　法苑珠林隋鄜州寶室寺沙門法藏戒行精淳為性質直至隋開皇十三年於洛交縣韋川城造寺一所佛殿精妙僧房華麗靈像旛華並皆修滿至大業五年奉勅融併寺塔送州大寺有破壞者藏師並更修補造堂安置兼造一切經已寫八百卷恐本州無好手紙筆故就京城舊月愛寺寫至武德二年閏二月內身患二十餘日乃見一人身著青衣好服在高閣上手把經卷告法藏云你立身已來雖大造功德悉皆精妙唯有少分互用三寶物得罪無量我今把者即是金剛般若汝能自造一卷令汝所用三寶之物得罪悉滅藏師於時應聲即答言造藏師雖寫餘經未寫金剛般若但願病瘥不敢違命既能覺悟弟子更無餘物唯有三衣瓶鉢偏袒祗支等皆悉捨付大德及諸弟子並造般若得一百卷未經三五日臨欲捨命具見阿彌陀佛來迎由經威力得生西天不入三塗

　　法華持驗隋終南山悟真寺釋法誠雍州樊氏止藍田王效寺專誦法華負笈歷遊名嶽法華三昧矢心奉行夢感普賢勸書大乘乃命工書八部般若又造華嚴堂竭其精志書寫受持時弘文學士張靜夙善翰墨請至山舍含香繕寫終部時感異鳥飛至經案自然馴擾貞觀初手寫法華正當露地因事他去未收值洪雨滂注趨往觀之合案並乾餘便流潦

　　隋釋法泰眉州隆山人常誦法華手寫經一部數有靈瑞向益州裝演俄墮笮橋水中求之不得師悲泣巡岸上下忽望小洲上有一襆命取之乃經也草木擎之宛無濕處師不勝歡喜即至成都裝竟以檀香為軸備極莊嚴還供本寺每夜異香滿室師勤持誦夜必一遍時有彪法師在彼寺講經夕至師誦經所見有諸人眾胡跪合掌彪流汗而退

　　宋高僧傳唐潤州攝山棲霞寺釋智聰嘗住揚州安樂寺大業之亂思歸無計隱江荻中誦法華經七日不食恆有虎遶之聰曰吾命須臾卿須可食虎忽發言曰造天立地無有此禮忽有一老翁榜舟而至翁曰師欲渡江至棲霞寺可即上船四虎一時淚流聰曰爾與我有緣耶于是挾四虎利涉既達南岸船及老人不知所在聰領四虎往棲霞舍利塔西經行坐禪眾徒八十咸不出院若有所事一虎入寺鳴號以為恆式聰至貞觀中遷化年九十九矣

　　法苑珠林唐曇韻禪師定州人隋末喪亂隱于離石北山常誦法華欲寫其經無人同志如此積年忽有書生來詣之乃以寫經為請禪師大歡喜清旦食訖澡浴著淨衣入淨室受八戒口含栴檀燒香懸幡寂然抄寫至暮方出明復如初曾不告倦及繕寫畢乃至裝褫一如正法書生告去送至門忽失所在禪師持誦曾無暫廢後遭胡賊倉卒逃避方箱盛其經置高岩上經年賊敗乃尋經於岩下獲之巾箱糜爛應手灰滅撥朽見經如舊鮮好

　　三寶感通錄益州新繁縣西四十里王李村隋時有書生姓苟氏善正書而不顯迹人莫能知之嘗于村東空中四面書金剛般若經擬諸天讀誦人初不之覺也後值雷雨牧牛小兒於書經處立而不沾濕其地乾燥可有丈餘及暗村人怪之爾後每雨小兒常集其中衣服不濕唐武德中有異僧語村人曰此地空中有金剛般若經諸天於上設寶蓋覆之不可輕犯自爾於四周設欄楯以阻人畜履踐每至齋日村人四遠就設佛供常聞天樂聲震泬寥繁會盈耳

　　法華持驗蔚州釋曇韻定州人少出家恆誦法華遍遊五臺備見靈相停北臺木瓜寺廿餘載禪誦無輟隋末喪亂年已七十隱比干山以夜繼晝攝心不怠常欲寫法華數年未辦積願既久忽有書生至云善寫經願成師志繇是掃室塗地含香默書出戒入沐未盈一旬七軸俱了將以䞋施斯須不見後因胡寇卒至藏經巖窟經年寇靜覔經不獲乃於崖下草中得之箱襆俱爛卷色如初貞觀十一年宣律師親覩其事

　　唐蘇州通元寺釋智琰吳郡朱氏年十二誦通法華後從秦皇寺延法師進具德瓶儀鉢深護戒根武德七年返舊山常行法華金光明普賢等懺法誦法華三千餘遍講涅槃法華各三十遍觀經百十遍苦節彌勤爐香不𤑔自焚罐水空自滿祥感非一

　　法苑珠林蘇長武德中為巴州刺史赴任至嘉陵江風浪覆舟溺其家六十餘人唯一妾常讀法華經水入船中妾頭戴經函誓與俱溺隨波泛濫頃之著岸逐經函而出開視其經了無濕污獨存其命

　　唐武德中醴泉縣人徐善才常修齋戒誦觀音經逾千遍會往京城延興寺修營功德及還家道逢胡賊賊所掠漢人千百將向洪崖次第殺之善才知不免唯至心念觀音經當殺之時了不自覺至初夜方悟身在深澗樹枝上去岸三百餘尺以手摩項覺微痛而無傷漸下樹循澗南行可五六十里天漸曉去賊已遠得官路遂還家琬法師嘗說此事

　　冥報記唐李山龍馮翊人左監門校尉武德中暴亡而心不冷家人未忍殯殮至七日而甦自說云當死時見被收錄至一官署甚廣大庭前有數千囚人枷鏁杻械皆北面立吏將山龍至庭廳上大官坐高牀侍衛如王者尋呼山龍至階王問汝生平作何福業山龍對曰鄉人每設齋恆請施物助之王曰汝身作何善業山龍曰誦法華經日兩卷王曰大善可升階來北間有高座王曰可昇座誦經王即起立山龍坐訖王乃向之坐山龍開經曰妙法蓮華經序品第一王曰請法師下山龍復立階下顧庭前囚已盡去矣王曰君誦經之福非唯自利眾囚聞經皆已獲免豈不善哉今放君還謂吏曰可將此人歷觀諸獄吏即引東行百餘步見一鐵城甚廣大城旁多小窗見諸男女從地飛入窗中即不復出山龍怪問之吏曰此是大地獄中有分隔罪計各隨本業赴獄受罪耳山龍聞之悲懼稱南無佛請吏求出院見一大鑊火猛湯沸旁有二人坐臥山龍問之二人曰我罪報入此湯鑊蒙賢者稱南無佛故獄中諸罪人皆得一日休息疲睡耳山龍又稱南無佛吏謂山龍曰官府數移改今王放君去可白王請抄若不爾恐他官不知更復追錄山龍即謁王請抄王書一行字付吏曰為取五道等署吏受命將山龍更歷兩曹各廳事侍衛亦如此吏皆請其官署各書一行訖付山龍出門有三人謂之曰王放君去各希多少見遺吏謂山龍曰彼三人者是前收錄使人一人以赤繩縛君者一人以棒擊君頭者一人以袋吸君氣者今見君還故來求乞山龍惶懼謝曰愚不識公請至家備物但不知何處送之三人曰于水邊古樹下燒之山龍諾吏送歸家見親眷哀哭經營殯具山龍至屍旁即甦曰以紙錢束帛并酒食自于水邊燒之忽見三人來謝曰愧君不失信重相贈遺言畢不見

　　唐武德時河東有練行尼法信常讀法華經訪工書者一人數倍酬直特為淨室令寫此經一起一浴然香更衣仍于寫經之室鑿壁通加一竹筒令寫經人每欲出息徑含竹筒吐氣壁外寫經七卷八年乃畢供養殷重盡其恭敬龍門僧法端嘗集大眾講法華經以此尼經本精定遣人請之尼固辭不許法端責讓之尼不得已乃自送付法端等開讀唯見黃紙了無文字更開餘卷悉皆如此法端等慚懼即送還尼尼悲泣受以香水洗函沐浴頂戴遶佛行道七日夜不暫休息既而開視文字如初故知抄寫深加潔淨比來無驗只為不勤敬也

　　金剛持驗唐武德年間江陵人陳昭奉齋持念金剛經累積功行有大蟒每日在座側聽經畢即退鄰人力昌勇悍疑為妖擊殺之蛇訴冥司追攝力昌令蛇纏身噬囓遂託夢告妻曰蛇願聽經百卷便可昇騰只欠七卷耳我悞殺之令受苦厄速請僧寫金剛經七卷懺悔救我妻貧甚不能為有五歲男名僧護見母悲泣謂曰何不賣兒救父乎母遂抱兒出市賣蜀客得錢兩貫請僧寫經禮祝三寶一願亡夫滅罪二願母子重逢自是憶子目盲日誦金剛行乞於市其子隨客往蜀三十年繼父母俱亡忽念生母回江陵尋覓未見買宅暫居偶值節臘祭祖祝云我不幸幼孤母賣子薦父今尋母無蹤願父母同超三界適其母就齋求乞聞此語大呼云我是汝母當年賣契現在住處籃內護抱母痛哭焚香拜天取水漱口與母舐目左右皆明

　　唐括州刺史樂安任義方武德年中死經數日而蘇自云被引見王王令人引觀地獄與佛經所說不殊地下晝夜昏暗如霧中行家人以義方心有溫氣即請僧誦金剛經義方於地下隱隱聞經聲王檢其案謂吏曰彼筭未盡何錯追遂放歸送者云但隨經聲即到舍忽見一大坑當道意欲跳越遂落坑中應時即起既得回生因論說地獄畫地成圖所得俸祿皆造經像延僧寫金剛般若經千餘部

　　唐王待制船至漢江風濤洶湧檣傾楫斷人盡驚怖待制不得已以平日持誦金剛經投江中遂爾風息浪平待制深憶此經鬱鬱不樂踰兩月抵鎮江見舟尾百步許有物如毬出沒無時眾異之待制命漁人網取乃螺螄結聚成團剖之則外濕內乾漢江所投之經在焉待制歎曰漢水會于九江至南徐動數千里舟船不可計數經得至此異矣

　　法苑珠林唐洛陽賈道羨博識多聞尤好內典貞觀五年為青州司戶參軍事為公館隘窄無處置經乃以繩繫書案兩脚仰懸屋上置內經六十卷坐臥其下習讀忘倦日久繩爛一頭遂絕案仍儼然不落亦不傾動如此良久人始接取道羨子為隰州司戶說之云爾

　　唐貞觀五年有隆州巴西縣令狐元軌者信敬佛法欲寫法華金剛般若涅槃等經無由自撿憑彼土抗禪師檢校抗乃為在寺如法潔淨寫了下袠還岐州莊所經留在莊并老子五千文同在一處忽為外火延燒堂宇是草覆一時灰蕩軌於時任馮翊縣令家人相命撥灰覓金銅軸既撥灰開其內諸經宛然如故潢色不改唯箱袠成灰又覓老子便從火化於時聞見之者鄉村遠近莫不嗟異其金剛般若經一卷題字焦黑訪聞所由乃初題經時有州官能書其人雜食行急不獲潔淨直爾立題便去由是色焦其人現在瑞經亦存京師西明寺主神察目驗說之

　　華嚴持驗唐苑律師京兆延興寺僧以貞觀初途經灞橋日夕舍于逆旅俄有異僧至儀服麤敝止宿主人別房遂取醇酒良肉快意飲噉律師持潔勃然穢之其僧食已乃索水嗽口閉戶端坐而誦華嚴初標品題次誦如是我聞一時佛在摩竭提國僧兩口角俱放光明如金色比至三更四帙欲滿口中光明更熾至五帙已上其光漸收却入僧口未及五更誦終六帙僧乃却臥律師側聽元音束身抱愧悲悔交懷天明入房禮懺詢其名字不答分袂後莫知所之感應傳云錄感應時適有狂者在傍問曰某不斷酒肉效彼神僧持誦華嚴可乎答曰汝一夜誦經未至五更能滿六帙乎汝夜誦經能口放光以代燈燭乎汝能若酒仙之食蝦誌公之噉鴿吐而復活乎汝皆不能妄效神僧行事欺誑聖賢罪深滄海其何能逃于是狂者慚謝而退

　　報應記唐袁志通天水人常持金剛經年二十被驅為軍士敗走巖嶮經日不得食而覺二童子持滿盂飯來與之志通拜忽然不見既食訖累日不饑後得還鄉貞觀八年病死兩日即蘇曰被人領見王王問在生善惡答曰常持金剛經王甚喜曰且令送出遂活

　　唐韋克勤少持金剛經為中郎將從軍伐遼沒高麗貞觀中太宗征遼克勤少持金剛經望見官軍乃夜出投之暗不知路乃至心念經俄見炬火前導克勤隨火而去遂達漢軍

　　冥祥記唐冀州封丘縣有老母姓李年七十無子孤老惟有奴婢兩人鎮沽酒添灰少量分毫經紀貞觀年中因病死經兩日凶器已具但以心上少溫及甦說云初有兩人並著赤衣門前召出云有上符遺追便即隨去行至一城有若州郭引到側院見一官人衣冠大袖凭案而坐左右甚多階下又有著枷鎖人防守如生官府者遣問老母何因行濫沽酒多取他物擬作法華經已向十年何為不造老母俱言酒使婢作量亦是婢經已付錢一千文與隱師即遣追婢須臾婢至即笞四十放還遣問隱師報云是實乃語老母云放汝七日去經了當來得生善處遂爾得活勘校老母初死之時婢得惡逆久而始蘇腹皆青腫蓋是四十杖迹隱禪師者本是客僧配寺頓丘年向六七十自從出家即頭陀乞食常一食齋未嘗暫輟遠近大德並皆敬慕老母病死之夜隱師夢有赤衣人來問夢中答云造經是實老母乃屈鄉閭眷屬及隱禪師行道顧寫經生眾手寫經了正當七日還見往者二人來前母曰使人已來並皆好住聲絕即死隱師見存道俗欽敬

　　宣室志唐貞觀中有王順山悟真寺僧夜如藍溪忽聞有誦法華經者其聲纖遠時星月迥臨四望數十里閴然無覩其僧慘然有懼及至寺且白其事于羣僧明夕俱於藍溪聽之乃聞經聲自地中發于是以標表其所明日窮表下得一顱骨在積壤中其骨槀然獨脣吻與舌鮮而且潤遂持歸寺乃以石函置于千佛殿西軒下自是每夕常有誦法華經聲在石函中長安士女觀者千數後新羅僧客於寺僅歲餘一日寺僧盡下山獨新羅僧在遂竊石函而去寺僧跡其往已歸海東矣時開元末年也

　　法苑珠林唐釋道俗者不測所由止醴泉山原誦法華經為業乃至遍數千貞觀中因疾將終告友人慧廓禪師曰此雖誦經意望有驗吾死之後當以十年為限試發視之若舌朽滅知誦無功若舌如初為起一塔庶生俗信言訖而終至十一年依言發之身肉都盡唯舌不朽一縣士女咸共讚歎乃函盛舌本起塔於甘谷岸上

　　唐郊南福水之陰有史村史阿誓者誦法華經職充令史往還步涉未嘗乘騎以依經云哀愍一切故也病終本邑香氣充村道俗驚怪而莫測其緣終後十年其妻死乃發塚合葬見其舌根如本生肉斯誠轉誦法華之靈驗也

　　唐王弘之貞觀中為沁州和川令有女適博陵崔軌崔于和川病卒經數十日其家忽于夜中聞崔語初時傾家驚恐其後乃以為常云軌是女壻雖不合於妻家立靈然而苦無所依但為置立也妻從其請朝夕置食不許置肉唯要素食恆勸禮佛又說地獄中事云人一生恆不免殺生及不孝其餘之罪蓋亦小耳又云軌雖無罪然大資福助為軌數設齋供并寫法華金剛觀音等經各三兩部自茲已後即不復來王家一依其言寫經設供軌忽更來愧謝因云今即取別舉家哭而送之軌有遺腹之子已年五六歲軌云此子必有名宦願善養育自此不復來矣

　　唐貞觀年中有河東董雄為大理寺丞少來信敬蔬食十年至十四年中為坐李仙童事主上大怒使侍御韋琮鞫問甚急因禁數十人大理丞李敬元司直王欣同連此坐雄與同屋囚鎖專念普門品日得三千遍夜坐誦經鎖忽自解落地雄驚告欣元欣元共視鎖堅全在地而鉤鎖相離數尺即告守者其夜監察御史張守一宿直命吏關鎖以火燭之見鎖不開而相離甚怪又重鎖紙封書上而去雄如常誦經五更中鎖又解落有聲雄又告欣元等至明告李敬元視之封題如故而鎖自相離敬元素不信佛法其妻讀經常謂曰何為胡神所媚而讀此書耶及見雄此事乃深悟不信之咎方知佛為大聖也時欣亦誦八菩薩名滿三萬遍晝鎖解落雄異其事臺中內外具皆聞見不久俱免

　　法華持驗唐蒲州釋法徹絳州人少勤苦通法華經嘗以是經誘化一切邑有孤山師依而結業刱立蘭若嘗于道中遇一癩者引至山中為鑿穴給食令誦法華癩者素不識字加又頑鈍句句授之終不辭倦至第六卷癩病漸愈經完眉鬚復生膚已如故

　　冥報記唐吳郡陸懷素貞觀二十年失火屋宇焚燒並從煙滅惟金剛般若波羅蜜經獨存函及標軸亦盡惟經字竟如故聞者莫不驚歎懷素即高陽許仁則妻之兄也仁則當時目覩常與人言之

　　冥報拾遺唐并州石壁寺有一老僧禪誦為業精進練行貞觀末有鵒巢其房楹上哺養二鶵法師每有餘食恆就巢哺之鵒鶵後雖漸長羽翼未成因學飛俱墮地死僧收瘞之經旬後僧夜夢二小兒曰某等為先有小罪遂受鵒身比來日聞法師誦法華既聞妙法得受人身兒等今于此寺側十餘里某村姓名家託生為男十月之外當即誕育僧乃依期視之見此家婦果同時誕育二子因為作滿月僧呼為鵒兒並應之曰唯

　　華嚴持驗孫思邈服流珠丹雲母粉年百五十歲顏如童子至長安說齊魏間事有如目覩常書寫華嚴經七百五十部時太宗召見問佛經何經為大孫曰華嚴經佛所尊大者帝曰近元奘三藏譯大般若六百卷何不為大而八十卷華嚴經獨得大乎孫曰華嚴法界具一切門于一門中可演出大千經卷般若經乃華嚴中一門耳太宗方悟乃受持華嚴

　　金剛持驗唐廖等觀知善化縣時有婆每日誦金剛經于街市乞食夜則歸宿山阿忽數日不見群鴉噪集于其止處人爭往視之則懷金剛經傍巖而化羣鴉銜土以覆之遂名鴉葬婆

　　唐永徽元年釋明濬暴死見二青衣引見冥王問一生何藝濬答以但誦金剛經王曰善哉若誦十萬遍明年必生淨土弟子不見師也乃放還濬愈加精進至二年三月坐化咸聞異香

　　華嚴持驗唐定州中山修德禪師苦節成性守道山林專以華嚴為業永徽四年發心抄寫別為淨院植楮樹歷三年灌以香水潔淨造紙復別築淨臺召善書人溈州王恭齋沐淨衣焚香布花懸諸旛蓋禮經懺悔方升座寫下筆含香舉筆吐氣每日恆然師仍入室運想每寫一卷施縑十匹恭皆不受寫畢集眾設齋慶之師于眾前燒香散花發弘誓願纔開經藏放大光明周七十餘里照定州城山中齋眾及諸士女投身懺悔無不敬仰

　　法苑珠林唐大理司直河內司馬喬卿天性純謹有志行永徽中為揚州司戶曹丁母憂居喪毀瘠骨立刺血寫金剛般若經二卷未幾于廬側生芝草二莖九日長尺有八寸綠莖朱蓋日瀝汁一升食之味甘如蜜取而復生喬卿同寮數人並目覩其事

　　嬾真子本朝宰相銜帶譯經潤文使蓋本于唐也顯慶元年正月元奘法師在大慈恩寺翻譯西天所得梵本經論時有黃門侍郎薛元超中書侍郎李義府問古來譯儀式如何師答云苻堅時曇摩瞿譯中書侍郎趙整執筆姚興時鳩摩羅什譯安城侯姚嵩執筆後魏時菩提留支譯侍中崔光執筆貞觀中波羅頗那譯左僕射房元齡趙郡王李孝恭太子詹事杜正倫太府卿蕭璟等監閱今獨無此正月壬辰勅曰大慈恩寺僧元奘所翻經論既新傳譯文義須精宜令太子太傅尚書左僕射燕國公于志寧中書令來濟禮部尚書許敬宗黃門侍郎薛元超中書侍郎李義府杜正倫時為看閱有不穩當處即隨事潤色之法苑珠林顯慶中平州人有孫壽於海濱遊獵遇野火草木蕩盡唯有一叢茂草獨不焚疑草中有伏獸遂燭之以火竟不爇壽甚怪之入草中窺視乃獲一函金剛般若經其傍又有一死僧顏色不變火不延燎蓋由此也始知經像非凡所測孫壽親自說之

　　唐隴西李觀顯慶中寓止滎陽丁父憂乃刺血寫金剛般若心經隨願往生經各一卷自後院中恆有異香非常馥烈鄰側亦常聞之無不稱歎中山郎徐令過鄭州見彼親友具陳其事

　　唐陳國竇公夫人豆盧氏芮公寬之姊也夫人信罪福常誦金剛般若經未盡卷一紙許忽頭痛至夜逾甚夫人自念儻死遂不得終經欲起誦之令婢然燭而火悉已滅婢空還夫人深益歎恨忽見廚中有燭炬漸升堂陛直入臥內去地三尺許而無人執光明若晝夫人驚喜取經誦之有頃家人鑽燧得火燭光即滅自此日誦五遍以為常法後芮公將死夫人往視公謂夫人曰吾姊以誦經之福當壽百歲生好處也夫人年至八十無疾而終

　　唐陳文達梓州郪縣人常持金剛經願與亡父母念八萬四千卷多有祥瑞為人轉經患難皆免銅山縣人陳約曾為冥司所追見地下築臺問之云此是般若臺待陳文達其為冥司所敬如此

　　冥報記唐龍朔元年洛州景福寺比丘尼修行房中有侍僮伍五娘死後修行為五娘立靈座經月餘日其姊及弟于夜中忽聞靈座上呻吟其弟初甚恐懼後乃問之答曰我生時於寺中食肉坐此大苦痛我體上有瘡恐污牀席汝可多將灰置牀上也弟依其言置灰後看牀上大有膿血又語弟曰姊患不能縫衣汝太藍縷宜將布來我為汝作衫及襪弟置布於靈牀上經宿即成又語其姊曰兒小時染患遂殺一螃蟹取汁塗瘡得差今入刀林地獄肉中見有折刀七枚願姊慈愍為作功德救助之姊煎迫卒難濟辦但隨身衣服無益死者今併未壞請以用之姊未報間乃曰兒自取去良久又曰衣服已來現在牀上其姊試往觀之乃所斂之服也遂送淨土寺寶獻師處憑寫金剛般若經每寫一卷了即報云已出一刀凡寫七卷了乃云七刀並得出訖今蒙福業助即往託生與姊及弟哭別而去吳興沈元法說淨土寺僧智整所說亦同

　　法苑珠林唐曹州濟陰縣西二十里村中有精舍至龍朔二年冬十月野火暴起非常熾盛及至精舍踰越而過焉比僧房草舍焚燎總盡唯金剛般若經一卷儼然如舊曹州叅軍說之

　　報應記高紙隋僕射熲之孫也唐龍朔二年出長安順義門忽逢二人乘馬曰王喚紙不肯從去亦不知其鬼使策馬避之又被驅擁紙有兄是化度寺僧欲往寺內至寺門鬼遮不令入紙乃毆鬼一拳鬼怒即拽落馬曰此漢大兇粗身遂在地因便昏絕寺僧即令舁入兄院明旦乃蘇云初隨二使見王王曰汝未合來汝曾毀謗佛法且令生受其罪令左右拔其舌以犂耕之都無所傷王問主吏曰彼有何福德如此曰曾念金剛經王稱善即令放還因與客語言次忽悶倒如吞物狀咽下有白脉一道流入腹中如此三度人問之曰少年盜食寺家果子冥司罰令吞鐵丸後仕為翊衛專以念經為事

　　唐白仁皙龍朔中為虢州朱陽尉差運米遼東過海邁風四望昏黑仁皙憂懼急念金剛經得三百遍忽如夢寐見一梵僧謂曰汝念真經故來救汝須臾風定八十餘人俱濟

　　法苑珠林唐龍朔三年長安城內通軌坊三衛劉公信妻陳氏母先亡陳因患暴死見人將入地獄備見諸苦不可具述末後見一地獄石門牢固有兩大鬼形容偉壯守門左右怒目瞋陳汝何人到此見石門忽開亡母在中受苦不可具述受苦稍歇近門母子相見遙得共語母語女言汝還努力為吾寫經女諮孃欲寫何經為吾寫法華言訖石門便閉陳還得蘇具向夫說夫即憑妹夫趙師子欲寫法華其師子舊解寫經有一經生將一部新寫法華未裝潢其人先與他受雇寫經主姓范此生將他法華轉向趙師子處質二百錢施主不知質錢師子復語婦兄云今既待經在家有一部法華兄贖取此經向直一千錢陳夫將四百錢贖得裝潢周訖在家為母供養其女陳氏後夢見母從女索經吾先遣汝為吾寫一部法華何因迄今不得女報母言已為孃贖得一部法華現裝潢了在家供養母語女言止為此經吾轉受苦冥道中獄卒打吾脊破汝看吾身瘡獄官語云汝何因取他范家經將為己經汝何有福甚大罪過女見母說如此更為母別寫法華其經未了女夢中忽見母來催經即見一僧手捉一卷法華語母云汝女已為汝寫經第一卷了功德已成何因復來敦遍待寫了何須忽急後寫經成母來報女因汝為吾寫經今得出冥道好處受生得汝恩力故來報汝汝當好住善為婦禮信心為本言訖悲淚共別後時勘問前贖法華主果是姓范范家雖不得經其經已成施福已滿後人轉質自得罪咎劉妻贖取微得少福然亡母不得力

　　法華持驗唐少常伯崔義起妻父蕭文鏗素持法華滿數千遍永斷葷茹妻蕭氏以龍朔三年五月亡三七日修齋婢素王忽作夫人語謂生時不信三寶今受苦不可言繇汝輩為吾誦經修齋得暫放歸至第二十日更來將素玉去看我受罪及期玉果死三日而甦曰見大城宮府夫人入別院須臾火鑊鐵牀併至備受楚毒忽見鏗坐蓮華臺語素玉曰我女生多嗔妬不信我言不信因果今受此苦我無能救汝歸可語家人令修功德庶得解脫又見梵僧從空中下教玉誦法華經謂曰汝當記持此經為閻浮提人傳誦當有信者麟德元年正月薛將軍宅設齋迎玉試誦冥經有梵僧聞之合掌嘆曰如西國本不異眾始驚服

　　華嚴持驗唐僧伽彌多羅師子國人證第三果麟德初來震旦高宗甚加敬禮後往清凉敬禮文殊因至西太原寺時屬諸僧誦華嚴經師問是何經答曰華嚴師肅然改容曰不謂此地亦有是經合掌讚嘆久之曰此大方廣佛功德難思西國相傳有人讀此經以水盥掌水霑蟲蟻其捨命者皆得生天何况受持誦讀精進思維者歟

　　報應記竇德元麟德中為卿奉使揚州渡淮船已離岸數十步見岸上有一人形容憔悴擎一小襆坐于地德元曰日將暮更無船渡即令載之中流覺其有飢色又與飯乃濟及德元上馬去其人即隨行已數里德元怪之乃問曰今欲何去答曰某非人乃鬼使也今往揚州追竇大使曰大使何名云名德元德元驚懼下馬拜曰某即其人也涕泗請計鬼曰甚愧公容載復又賜食且放公急念金剛經一千遍當來相報至月餘經數足其鬼果來云經已足保無他慮然亦終須相隨見王德元于是就枕而絕一宿乃蘇云初隨使者入一宮城使者曰公且住我當先白王使者乃入于屏障後聞王遙語曰你與他作計漏泄吾事遂受杖三十使者却出袒以示公曰喫杖了也德元再三愧謝遂引入見一著紫衣人下堦相揖云公大有功德尚未合來請公還出墮坑中于是得活其使者續至云飢未食及乞錢財並與之司其將來官爵曰熟記取從此改殿中監次大司憲次太子中允次司元太常伯次左相年至六十四言訖辭去曰更不復得來矣後皆如其言

　　唐宋義倫麟德中為虢王府典籤暴卒三日方蘇云被追見王王曰君曾殺狗兔鴿今被論君筭合盡然適見君師主云君持金剛經不惟滅罪更合延年我今放君君能不喫酒肉持念尊經否義倫拜謝曰能又見殿內牀上有一僧年可五六十被衲義倫即拜禮僧曰吾是汝師故相救可依王語義倫曰諾王令隨使者往看地獄初入一處見大鑊行列其下燃火鑊中煑人痛苦之聲莫不酸惻更入一處鐵牀甚闊人臥其上燒炙焦黑形容不辨西顧有三人枯黑佇立頗似婦人向義倫叩頭云不得食喫已數百年倫答曰我亦自無何可與汝更入一獄向使者云時熱恐家人見斂遂去西南行數十步後呼云無文書恐門司不放出遂得朱書三行字並不識門司果問看字放出乃蘇

　　唐兵部尚書李岡得暴疾心上煖三日復蘇云見一人引見大將軍蒙令坐索案看云錯追公有頃獄卒擎一盤來中置鐵丸數枚復舁一鐺放庭中鐺下自然火出鐺中銅汁湧沸煑鐵丸赤如火獄卒進盤將軍以讓岡岡懼云飽將軍吞之既入口舉身洞然又飲銅汁身遂火起俯仰之際吞並盡良久復如故岡乃前問之答云地下更無他饌唯有此物即吸食之若或不食須臾即為猛火所焚苦甚于此唯與寫佛經十部轉金剛經千卷公亦不來吾又離此岡既復生一依所約深加敬異

　　唐王陁為鷹揚府果毅因病遂斷葷肉發心誦金剛經日五遍後染瘴疾見羣鬼來陁即急念經鬼聞便退遙曰王令追汝且止誦經陁即為歇鬼悉向前陁乃昏迷欲絕須臾又見一鬼來云念經人王令權放六月既寤遂一心持誦晝夜不息六月雖過鬼亦不來夜聞空中有聲呼曰汝以持經功德當壽九十矣唐王令望少持金剛經還邛州臨溪路極險阻忽遇猛獸震怖非常急念真經猛獸熟視曳尾而去流涎滿地曾任安州判司過楊子江夜風暴起阻船數百艘相接盡沒唯令望船獨全後終亳州譙令

　　唐陳惠妻王氏初未嫁表兄褚敬欲婚王氏父母不許敬詛曰若不嫁我我作鬼必相致後歸于惠惠為仁壽尉敬陰恚之卒後王夢敬旋覺有娠經十七月不產王氏憂懼乃發心持金剛經晝夜不歇敬永絕交鬼胎亦消從此日持七遍

　　唐何澋天授初任懷州武德令常持金剛經至河陽水漲橋倒日已夕人爭上船岸遠未達欲沒澋懼且急念經須臾近岸遇懸蘆攀援得出餘溺死八十餘人

　　唐張元素洛陽人少持金剛經天授初任黃梅宰家有厄難應念而銷年七十遘疾忽有花蓋垂空遂澡浴與家人訣別奄然而卒

　　唐李丘一好鷹狗畋獵萬歲通天元年任揚州高郵丞忽一旦暴死見兩人來追一人自云姓段時同被追者百餘人男皆著枷女即反縛丘一被鏁前驅行可十餘里見大槐樹數十下有馬槽段云五道大神每巡察人間罪福于此歇馬丘一方知身死至王門段指一胥云此人姓焦名策是公本頭遂被領見王曰汝安忍無親好殺他命以為己樂須臾即見所殺禽獸皆為人語云乞早處分焦策進云丘一未合死王曰曾作何功德云曾寫造金剛經一卷王即合掌云冥間號金剛經最上功德君能書寫其福不小即令焦策領向經藏令驗至一寶殿眾經充滿丘一試抽一卷果是所造之經既廻見王知造有實乃召所殺生類令懇陳謝許造功德丘一依王命願寫金剛經一百卷眾歡喜盡散王曰放去焦策領出城門云盡力如此豈不相報丘一許錢三百千不受云與造經二十部至一坑䇿推之遂活身在棺中唯聞哭聲已三日矣驚呼人至破棺乃起旬日寫經十卷了焦策來謝致辭而去尋百卷亦畢揚州刺史奏其事敕加丘一五品仍充嘉州招討使

　　唐于昶天后朝任并州錄事參軍每至一更後即喘息流汗二更後愈妻柳氏將召醫工昶密曰自無他苦但晝決曹務夜判冥司事力不任耳每知有災咎即陰為備都不形言凡六年後丁母艱持金剛經更不復為冥吏因極言此功德力令子孫諷轉後為慶州司馬年八十四將終忽聞異香非代所有謂左右曰有聖人迎我往西方言訖而沒

　　唐裴宣禮天后朝為地官侍郎常持金剛經坐事被繫宣禮憂迫唯至心念經枷鏁一旦自脫推官親訪之遂得雪免御史任植同禁亦念經獲免

　　唐吳思元天后朝為太學博士信釋氏持金剛經日兩遍多有靈應後稍怠日夜一遍思元在京病有巫褚細兒言事如神星下祈禱思元往就見細兒驚曰公有何術鬼見皆走思元私負知是經力倍加精勵日念五遍兄疾醫無效思元至心念經三日而愈思元曾於渭橋見一老人年八十餘著麤縗服問之曰為所生母也思元怪之答曰母年四十三時有異僧教云汝欲長壽否但念金剛經母即發心日念兩遍終一百七姨及鄰母誦之並過百歲今遵母業已九十矣

　　華嚴持驗唐鄧元爽華陰人證聖中有親故暴卒經七日復甦說冥中欲追爽爽懼其人教寫華嚴經寫竟爽母墓側先種蜀葵至冬已瘁忽花發燦然榮茂鄉閭異之聞于朝旌為孝門又華嚴志云鄒極繕寫華嚴經至半部忽香案前見一比丘鄒問汝何人至此答曰吾乃華嚴侍者感君至誠特來研墨耳鄒方禮謝遂不見寫經之靈應如此

　　唐聖曆中三藏法師實叉難陀云龜茲國惟習小乘不知釋迦分化百億現種種身雲有梵僧從天竺持華嚴梵本至其國中小乘師等皆無信受梵僧遂留經而歸小乘諸師乃以經投棄于井既而井中放光赫如火聚其夜諸師覩之疑謂金寶至明使人漉取乃前所棄華嚴經也諸師驚異收歸經藏置中龕內他日忽見此經在藏中最上隔諸師自言此亦我釋迦所說吾見有少異乃收入藏中龕何人輒移此上隔乃更置下龕鎖藏門嚴掌鎖鑰明日開視則仍在上隔矣諸師方悟一乘大教威靈如此追悔信慕華嚴一經遂盛行諸國


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百五卷目錄

　　佛經部紀事三

神異典第一百五卷

　　佛經部紀事三

　　太平廣記巴南宰韋氏常念金剛經唐光化中至泥溪遇一女挈二子同登山嶺行人叫噪見是赤狸大蟲逡巡與韋分路去韋終不覺是持經之力也

　　唐崔文簡先天中任坊州司馬囑吐蕃奄至州城同被驅掠鏁械甚嚴至心念經三日鏁忽自開虜疑有奸箠撻具以實對問云汝有何術答云念金剛經復令鏁之念未終又解眾皆嘆異遂送出境

　　唐姚待梓州人常持金剛經并為母造一百部忽有鹿馴戲見人不驚犬亦不吠逡巡自去有人宰羊呼待同食食了即死使者引去見一城門上有額遂令入見王王呼何得食肉待云雖則食肉比元持經王稱善曰既能持經何不斷肉遂得生為母寫經有屠兒李迴奴請一卷焚香供養迴奴死後有人見於冥間枷鎖自脫亦生善道

　　唐呂文展開元三年任閬中縣丞雅好佛經尤專心持誦金剛經至三萬餘遍靈應奇異年既衰暮三牙并落念經懇請牙生如舊在閬中時屬亢旱刺史劉浚令祈雨僅得一遍遂獲沛然又苦霖潦別駕使祈晴應時便霽前後証驗非一不能徧舉

　　廣異記唐長安縣死囚入獄後四十餘日誦金剛經不輟口臨決脫枷枷頭放光長數十丈照耀一縣縣令奏聞元宗遂釋其罪

　　唐開元中有盧氏者寄住滑州晝日閑坐廳事見二黃衫人入門盧問為誰答曰是里正奉帖追公盧甚愕然問何故相追因求帖觀見封上作衛縣字遂開文字錯謬不復似人書怪而詰焉吏言奉命相追不知何故俄見馬已備在階下不得已上馬去顧見其屍坐在牀上心甚惡之倉卒之際不知是死又見馬出不由門皆行牆上乃驚愕下泣方知必死恨不得與母妹等別行可數十里至一城城甚壯麗問此何城吏言乃王國即追君所司入城後吏欲將盧見王經一院過問此何院吏曰是御史大夫院因問院大夫何姓名云姓李名某盧驚喜白吏曰此我表兄令吏通刺須臾便出相見甚喜具言平昔延入坐語大夫謂曰弟之念誦功德甚多良由金剛經是聖教之骨髓乃深不可思議功德者也盧初入院中見數十人皆是衣冠其後大半繫在網中或無衣或露頂盧問此悉何人云是陽地衣冠網中悉緣罪重弟若能為一說法見之者悉得昇天遂命取高座令盧昇坐誦金剛般若波羅蜜經網中人已有出頭者至半之後皆出地上或褒衣大袖或乘車御雲誦經終往生都盡既入謁見王呼為法師致敬甚厚王云君大不可思議筭又不盡歎念誦之功尋令向吏送之迴既至舍見家人披頭哭泣尸臥地上心甚惻然俄有一婢從庭前入堂吏令隨上階及前魂神忽已入體因此遂活

　　陳利賓者會稽人弱冠明經擢第善屬詩文釋褐長城尉少誦金剛經每至厄難多獲其助開元中賓自會稽江行之東陽會天久雨江水瀰漫賓與其徒二十餘船同發乘風掛帆須臾天色昧暗風勢益壯至界石竇上水閼眾流而下波濤衝擊勢不得泊其前輩二十餘舟皆至竇口而敗舟人懼利賓忙遽誦金剛經至潀流所忽有一物狀如赤龍橫出扶舟因得上議者為誦經之功

　　唐聖善寺僧道憲俗姓元氏開元中住持於江州大雲寺法侶稱之時刺史元某欲畫觀世音七鋪以憲練行委之勾當憲令畫工持齋潔己諸綵色悉以乳頭香代膠備極清淨元深嘉之事畢往預寧斫排造文殊堂排成將還忽然墮水江流湍急同侶求拯無由憲墮水之際便思念觀世音見水底有異光久而視之見所畫七菩薩立在左右謂憲曰爾但念南無菩薩憲行李如晝猶知在水底懼未免死乃思計云念阿彌陀佛又念阿彌佛其七菩薩並來捧足將至水上衣服無所污染與排相隨俱行四十餘里憲天寶初滅度今江州大雲寺七菩薩見在兼畫落水事云

　　建德縣令李惟燕少持金剛經唐天寶末惟燕為餘姚郡叅軍秩滿北歸過五丈店屬上虞江埭塘破水竭中夜晦暝四迴無人此路舊多刧盜惟燕舟中有吳綾數百疋懼為賊所取因持一劍至船前誦經三更後見堤上兩炬火自遠而至惟燕疑是村人衛己火去船百步便却復廻心頗異之愈益厲聲誦經亦竊自思云火之所為得非金剛經力乎時塘水竭而塘外水滿惟燕便心念塘破當得水助半夕之後忽聞船頭有流水聲驚云塘闊數丈何由得破久之稍覺船浮及明河水已滿對船所一孔大數尺乃知誦金剛經之助云惟燕弟惟玉見任虔州別駕見其兄誦經有功因效之後泛舟出峽水急櫓折船將欲敗乃力念經忽見一櫓隨流而下遂獲濟其族人亦常誦金剛經遇安祿山之亂伏於荒草賊將至思得一鞋以走俄有物落其背驚視乃新鞋也

　　唐孫明者鄭州陽武人也世貧賤為盧氏莊客持金剛經日誦二十遍經二十年自初持經便絕葷血後正念誦次忽見二吏來追明意將是縣吏便隨去行可五六里至一府門門人云王已出巡吏因閉明空室中其室從廣五六十間蓋若陰雲經七日王方至吏引明入府王問汝有何福答云持金剛經已二十年王言此大福也謂左右曰昨得祗洹家牒論明念誦勤懇請延二十載乃知修道不可思議所延二十載以償功也令吏送還舍其家殯明已畢神雖復體家人不之知也會獵者從殯宮過聞號呼之聲報其家人因爾得活矣天寶末明活已六七年甚無恙也金剛持驗唐乾元年中廣州僧虔慧自幼受持金剛經無間寒暑後與十數人泛海往南安都護府風濤大作舟人覆沒惟虔慧在浪中偶遇蓬蒿一叢以手緊抱隨浪三日夜得至岸解視蒿中則金剛經一卷也虔慧拜持彌進年至百三十歲端坐告終其經本自出香烟漸成五色雲氣徐徐上昇天界僧眾與太守官僚遠近老幼咸見之

　　廣異記唐三刀師者俗姓張名伯英乾元中為壽州健兒性至孝以其父在潁州乃盜官馬往以迎省至淮陰為守遏者所得刺史崔昭令出城腰斬時屠劊號能行刀再斬初不傷損乃換利刀罄力砍不損如故劊者驚曰我用刀砍至其身則手懦不知何也遽白之昭問所以答曰昔年十五曾絕葷血誦金剛經十餘年自胡亂以來身在軍中不復念誦昨因被不測罪唯至心念經爾昭嘆息舍之遂削髮出家著大鐵鈴乞食修千人齋供一日便辦時人呼為三刀師謂是起敬菩薩

　　唐魏恂左庶子尚德之子持金剛經神功初為監門衛大將軍時京有蔡策者暴亡數日方蘇自云初至冥司怪以追人不得將撻其使者使者云將軍魏恂持金剛經善神擁護追之不得即別遣使覆追須臾還報並同冥官曰且罷追恂聞尤加精進

　　唐原州龍興寺因大齋會寺主夏臘既高是為宿德坐麗賓頭之下有小僧者自外後至以無坐所唯寺主下曠一位小僧欲坐寺主輒叱之如是數次小僧恐齋失時竟來就坐寺主怒甚倚柱而坐以掌摑之方欲舉手大袖為柱所壓不得下合掌驚駭小僧慚沮不齋而還房眾議恐是小僧道德所致寺主遂與寺眾同往禮敬小僧惶懼自言初無道行不敢濫受大德禮數逡巡走去因問平生作何行業云二十年唯持金剛經眾皆讚嘆謂是金剛護持之力便於柱所焚香頂禮呪云若是金剛神力當還此衣於是隨手而出也

　　唐臨安陳哲者家住餘杭精一練行持金剛經廣德初武康草賊朱潭𡨥餘杭哲富於財將搬移產避之尋而賊至哲謂是官軍問賊今近遠羣賊大怒曰何物老狗敢辱我爭以劒刺之每下一劍則有五色圓光徑五六尺以蔽哲身刺不能中賊驚嘆謂是聖人莫不慚悔捨之而去

　　續酉陽雜俎張鎰相公先君齊丘酷信釋氏每旦更新衣執經於像前念金剛經十五遍數十年不懈永泰初為朔方節度使衙內有小將負罪懼事露乃扇動軍人數百定謀反叛齊丘因衙退於小廳閑行忽有兵數十露刃走入齊丘左右唯奴僕遽奔宅門過小廳數步廻顧又無人疑是鬼物將及門其妻女奴婢復叫呼出門云有兩甲士身出廳屋上時衙隊軍健聞變持兵亂入至小廳前見十餘人仡然庭中垂手張口投兵於地眾遂擒縛五六人瘖不能言餘者具首云欲上廳忽見二甲士長數丈嗔目叱之初如中惡齊丘聞之因斷酒肉張鳳翔即予門吏盧邁親姨夫邁語予云

　　劉逸淮在汴時韓弘為右廂虞候王某為左廂虞候與弘相善或謂二人取軍情將不利於劉劉大怒俱召詰之弘即劉之甥因控地碎首大言劉意稍解王某年老股戰不能自辨劉叱令拉坐杖三十時新造赤棒頭徑數寸固以筋漆拉之不仆數五六當死矣韓意其必死及昏造其家怪無哭聲又謂其懼不敢哭訪其門卒即云大使無恙弘素與熟遂至臥內問之王云我讀金剛經四十年矣今方得力言初被坐時見巨手如簸箕翕然遮背因袒示韓都無撻痕韓舊不好釋氏由此始與僧往來日自寫十紙乃積記數百軸矣後在中書盛署有諫官因事謁見韓方洽汗寫經怪問之韓乃具道王某事予職在集仙常侍柳公為予說

　　永泰初豐州烽子暮出為党項縛入西蕃養馬蕃將令穴肩骨貫以皮索以馬數百蹄配之經半歲馬息一倍蕃將賞以羊革數百因轉近牙帳贊普子愛其了事遂令執纛左右有剩肉餘酪與之又居半年因與酪肉悲泣不食贊普問之云有老母頻夜夢見贊普頗仁聞之悵然夜召帳中語云蕃法嚴無放還例我與爾馬有力者兩疋於某道縱爾歸毋言我也烽子得馬極騁俱乏死遂晝潛夜走數日後為刺傷足倒磧中忽有風吹物窸窣過其前因攬之裹足有頃不復痛試起步走如故經信宿方及豐州界歸家母尚存悲喜曰自失爾我唯念金剛經寢食不廢以祈見爾今果其誓因取經拜之縫斷亡數幅不知其由子因道磧中傷足事母令解足視之所裹瘡物乃數幅經也其瘡亦愈

　　廣異記唐王琦太原人也居滎陽自童孺不茹葷血大曆初為衢州司戶性好善常持誦觀音經自少及長數患重病其於念誦無不差愈念誦之時必有異類譎詭之狀來相觸惱以琦心正不能干初琦年九歲時患病五六日因不能言忽聞門外一人呼名云我來追汝因便隨去行五十里許至一府舍舍中官長大驚云何以誤將此小兒來即宜遣還旁人云凡召人來不合放去當合作使方可去爾官云有狗合死令琦取狗訴幼小不任獨行官令與使者同去中路使者受一丸與琦狀如毬子令琦擊狗家門狗出乃以擲之狗吞丸立死官云使畢可還後又遇病忽覺四支內有八十二人眉眼口鼻各有所守其在臂脚內者往來攻其血肉每至腕節之間必互相衝擊病悶不可忍琦問汝輩欲殺我耶答云為君理病何殺之有琦言若理病當致盛饌哺爾鬼等大喜叫肉中翌日為設食食畢皆去所病亦愈琦先畜一淨刀子長尺餘每念誦即持之及患天行恆置刀牀頭以自衛護後疾甚暗中乃力起念觀世音菩薩暗忽如晝見刀刃向上有僧來與琦偶坐問琦此是何刀琦云是殺魔刀僧遂奄滅俄有鐵鎚空中下擊刀累擊二百餘下鎚悉破碎而刀不損又見大鐵鍱水罐可受二百餘石覆向下有二大人執杵旁問琦君識此否琦答云不識人云此鐵鍱獄也琦云正要此獄禁魔鬼言畢並滅又見牀舁珍饌可百牀從門而出又見數百人皆炫服列在宅中因見其兦父手持一刀怒云無屋處汝其人一時潰散頃之疾愈乾元中在江陵又疾篤復至心念觀音經遙見數百鬼乘船而至遠來饑餓就琦求食遂令家人造食施於庭中羣鬼列坐琦口中有二鬼躍出就坐食訖初云未了琦云非要衣耶鬼言正爾乃令家人造紙衣數十對又為緋綠等衫庭中焚之鬼著而散疾亦尋愈永泰中又病篤乃於燈下澄心誦多心經忽有一聲如鳥飛從坐處肉中寖淫向上因爾口呿不得合心念此必有魔相惱乃益澄定須臾如故復見牀前死屍胮脹有虵大如甕兼諸鬼多是先識死人撩亂爍已琦閉目至心誦經二十四遍寂然而滅至三十九遍懈而獲寐翌日復愈又其妻李氏曾遇疫癘琦燈下至心為誦多心經得四五句忽見燈下有三人頭中間一頭是李氏近死之婢便聞李氏口中作噫聲因自扶坐李瞪目不能言但以手指東西及上下狀如見物琦令奴以長刀隨李所指斬之久乃寤云王三郎耶蓋以第呼琦琦問所指云何李云見窗中一人鼻長數尺復見牀前二物狀如駱駝又見屋上悉張朱簾幕皆被奴刀砍獲斷破一時消散琦却誦經四十九遍李氏尋愈

　　金剛持驗唐大曆中夔州推司楊旬常持金剛經正直積善子年二十三將應試忽夜夢金剛神曰汝子改名楊椿中第六名次年赴省試又夢試題行王道而王中九十六名殿試出又夢云汝子策不中主文意置第三甲吾於御榻上換第一名矣此汝生平來念經積德之報也

　　報應記唐崔寧大曆初鎮西蜀時會楊林反健兒張國英與戰射中腹鏃沒不出醫曰一夕必死家人將備葬具與同伍泣別國英常持金剛經至夜夢胡僧與一丸藥至旦瀉箭鏃出瘡便合瘥

　　續酉陽雜俎大曆中太原偷馬賊誣一王孝廉同情拷掠旬日苦極強服吏疑其冤未即具獄其人惟念金剛經其聲哀切晝夜不息忽一日有竹兩節墜獄中轉至於前他囚爭取之獄卒意藏刃破視內有字兩行云法尚應捨何况非法書蹟甚工賊首悲悔具呈以匿嫌誣之(匿一曰舊)

　　梁崇義在襄州未沮兵時有小將孫咸暴卒信宿却蘇夢至一處如王者所居儀衛甚嚴有吏引與一僧對事僧法號懷秀亡已經年在生極犯戒及入冥無善可錄乃紿云我常囑孫咸寫法華經故咸被追對咸初不省僧故執之經時不決忽見沙門曰地藏尊者語云弟子若招承亦自獲祐咸乃依言因得無事又說對勘時見一戎王衛者數百自外來冥王降階齊級升殿坐未久乃大風捲去又見一人被拷覆罪福此人常持金剛經又好食肉左邊有經數千軸右邊積肉成山以肉多將入重輪俄經堆中有火一星飛向肉山頃刻消盡此人遂履空而去咸問地藏向來外國王風吹何處地藏云彼王當入無間向來風即業風也因引咸看地獄及門烟焰煽赫聲若風雷懼不敢視臨回鑊湯跳沫滴落左股痛入心髓地藏乃令一吏送歸不許漏洩冥事及回如夢妻兒環泣已一日矣遂破家寫經因請出家夢中所滴處成瘡終身不差

　　金剛持驗唐徐𤣱家巨富充浙西府吏每夜五更誦金剛經三卷方入公門有賊百人劫其家縛𤣱箭射𤣱云金剛不壞身今如之何須臾見佛現空中發箭百無一中賊驚問知其為誦經之感遂釋之眾賊皆棄兵改行

　　唐大曆十一年衛州別駕周伯玉日持念金剛經公私不易其心一日忽見梵僧來問曰是何尊者答曰吾是般若會上須菩提也汝誦經數年惜未斷肉若果至心求佛非長齋不可伯玉自此蔬食誦經後預事前知至九十坐化

　　唐房翥生平崇信覺王每日念佛持金剛經一日暴死至冥司主者謂曰據案簿君有般若功且曾勸一老人念佛已生淨土君承此福力亦合往生翥曰余發願誦金剛萬卷今尚未完俟畢願往生可也主云誦經滿願固為好事不如早生淨土為佳知其志決遣吏送還

　　報應記唐李廷光為德州司馬敬佛不茹葷血常持金剛經每念時即有圓光在前用心苦至則光漸大少懷懈惰則光漸小暗因此砥礪轉加精進

　　唐陸康成嘗任京兆府法曹掾不避強禦公退忽見亡故吏抱案數百紙請押問曰公已去世何得來曰此幽府文簿康成視之但有人姓名略無他事吏曰皆來年兵刃死者問曰得無我乎有則檢示吏曰有因大駭曰君既舊吏得無情耶曰故我來啟明公耳唯金剛經可脫乃遂讀金剛經日數十遍明年朱泚果反署為御史康成叱泚曰賊臣敢干國士泚震怒命數百騎環而射之康成默念金剛經矢無傷者泚曰儒以忠信為甲冑信矣乃舍去康成遂入隱於終南山竟不復仕

　　唐薛嚴忠州司馬蔬食長齋日念金剛經三十遍至七十二將終見幢蓋音樂來迎其妻崔氏即御史安儼之姑也屬纊次見嚴隨幢蓋冉冉昇天而去呼之不顧一家皆聞有異香之氣

　　任自信嘉州人唐貞元十五年曾往湖南常持金剛經潔白無點於洞庭湖中有異物如雲冒舟上俄頃而散舟中遂失自信不知所在久之凌波而去至龍宮謁龍王四五人命昇殿念金剛經與珠寶數十事二僧相送出宮一僧憑附少信至衡岳觀音堂紹真師付之云是汝和尚送來令轉金剛經至南岳訪僧果見云和尚滅度已五六年矣

　　續酉陽雜俎貞元十七年先君自荊入蜀應韋南康辟命洎韋之暮年為賊闢讒構遂攝尉靈池縣韋尋薨賊闢知留後先君舊與闢不合聞之連夜離縣至城東門闢尋有帖不令諸縣官離縣其夕陰風及返出郭二里見火兩炬夾道百步為導初意縣吏迎候且怪其不前高下遠近不差欲及縣郭方滅及問縣吏尚未知府帖也時先君念金剛經已五六年數無虛日信乎至誠必感有感必應向之導火乃經所著迹也後闢逆節漸露詔以袁公滋為節度使成式再從叔少從軍知左營事懼及禍與監軍定計以蠟丸帛書通謀于袁事旋發悉為魚肉賊謂先君知其謀於一時先君念經夜久不覺困寐門戶悉閉忽覺聞開戶而入言不畏者再三若物投案嚗然有聲驚起之際言猶在耳顧視左右吏僕皆睡俾燭樺四索初無所見向之關扃已開闢矣先君受持此經十餘萬遍徵應事孔著成式近觀晉宋已來時人咸著傳記彰明其事又先合受持講解有唐已來金剛經靈驗記三卷成式當奉先命受持講解太和二年於揚州僧栖簡處聽平消御注一遍六年於荊州僧靖奢處聽大雲疏一遍開成元年於上都懷楚法師處聽青龍疏一遍復日念書寫猶希傳照罔極盡形流通摭拾遺逸以備闕佛事號金剛經鳩異

　　貞元中荊州天崇寺僧智燈常持金剛經遇疾死弟子啟手足猶熱不即入木經七日却活云初見冥中若王者以念經故合掌降階因問訊言更容上人十年在世勉出生死又問人間眾僧中後食薏苡仁及藥食此大違本教燈報云律中有開遮條如何云此後人加之非佛意也今荊州僧眾中後無飲藥者

　　公安潺陵林百姓王從貴妹未嫁嘗持金剛經貞元中忽暴疾卒埋已三日其家復墓聞墓中呻吟遂發視之果有氣輿歸數日能言云初至冥間冥吏以持經功德放還王從貴能治木常於公安靈化寺起造其寺禪師曙中常見從貴說

　　韋南康鎮蜀時有左營伍伯於西山行營與同火卒學念金剛經性頑初一日纔得題目其夜堡外拾薪為番騎縛去行百餘里乃止天未明遂踣之於地以髮繫橛覆以駞毯寢其上此人惟念經題忽見金一鋌放光止於前試舉首動身所縛悉脫遂潛起逐金鋌走計行未得十餘里遲明不覺已至家家在府東市妻兒初疑其鬼具陳來由到家五六日行營將方申其逃初韋不信以逃日與至家日不差姑免之

　　報應記宋衍江淮人應明經舉元和初至河陰縣因疾病廢業為鹽鐵院書手月錢兩千娶妻安居不議他業年餘有為米綱過三門者因不識字請衍同去通管簿書月給錢八千文衍謂妻曰今數月不得八千苟一月而致極為利也妻楊氏甚賢勸不令往曰三門舟路頗為險惡身或驚危利亦何救衍不納遂去至其所果遇暴風所擊彼羣船盡沒唯衍入水捫得粟藁一束漸漂近岸浮藁以出乃活餘數十人皆不救因抱藁以謝曰我之微命爾所賜也誓存沒不相捨遂抱藁疾行數里有孤姥鬻茶之所茅舍兩間遂詣宿焉具以事白姥憫之乃為設粥及明旦於屋南曝衣解其藁以曬於藁中得一竹筒開之乃金剛經也尋以訊姥且不知其詳姥曰是汝妻自汝來後蓬頭禮念寫經誠切故能救汝衍感泣請歸姥指東南一徑曰但尋此去校二百里可以後日到家也與米二升拜謝遂發果二日達河陰見妻媿謝楊媛驚問曰何以知之盡述根本楊氏疑之衎乃出經楊媛涕泣拜禮頂戴衎曰用何以為記曰寫時執筆者悞羅漢字空維上無四遂詣護國寺禪和尚處請添和尚年老眼昏筆點過濃字皆昏黑但十日來不知其所在驗之果如其說衎更嗚咽拜其妻每日焚香禮經於淨室乃謂楊媛曰河濱之姥不可忘也遣使封茶及絹與之使至其居茅舍及人皆不見詰於牧豎曰比水漲無涯際何有人鬻茶復云路亦並無乃神化也數歲相國鄭公絪為東都留守乃召衎及楊媛往問其本末并令將經來與其男武職食月給五千因求其經至今為鄭氏所尊奉故岳州刺史丞相弘農公因覩其事遂敘之名曰楊媛徵驗

　　續酉陽雜俎元和初漢州孔目典陳昭因患見一人著黃衣至牀前云趙判官喚爾昭問所因云至自冥間劉闢與竇懸對事要君為證昭即留坐逡巡又有一人手持一物如毬胞前吏怪其遲答之曰緣此候屠行開因笑謂昭曰君勿懼取生人氣須得猪胞君可東面側臥昭依其言不覺已隨二吏行路甚平可十餘里至一城大如府城甲士守門焉及入見一人怒容可駭即趙判官也語云劉闢收東川竇懸捕牛四十七頭送梓州稱准闢判殺闢又云先無牒君為孔目典合知事實未及對隔壁聞竇懸呼陳昭好在及問妻子兄弟存亡昭即欲叅見冥吏云竇使君形容極惡不欲相見昭乃具說殺牛實奉劉尚書委曲非牒也紙是麻面見在漢州某司房架即令吏領昭至漢州取之門館扃鎖乃于節竅中出入委曲至闢乃無言趙語昭爾自有一過知否竇懸所殺牛爾取一牛頭昭未及對趙曰此不同人間不可抵假須臾見一卒挈牛頭而至昭即恐懼求救趙令檢格合決一百考五十日因謂昭曰爾有何功德昭即自陳曾設若干齋畫佛像趙云此來生緣耳昭又言曾于表兄家轉金剛經趙曰可合掌請昭依言有頃見黃幞箱經自天而下住昭前昭取視即表兄所借本也有燒處尚在又令合掌其經即滅趙曰此足以免便放迴復令昭往一司曰生祿檢其修短吏報云昭本名釗是金傍刀至某年改為昭更得十八年昭聞惆悵趙笑曰十八年大得作樂事何不悅乎乃令吏送昭至半道見一馬當路吏云此爾本屬可乘此即騎乃活死已一日半矣

　　報應記王偁家於晉州性頑鄙唐元和四年其家疾疫亡者十八九唯偁偶免方疾食狗肉目遂盲不知醫藥唯禱鬼神數年無報忽有一異僧請飯謂曰吾師之文有金剛經能排眾苦報應神速居士能受之乎偁稱愚又無目固不可記僧勸寫之偁從其言得七卷請僧誦之數日夢前僧持刀抉其目乃驚寤覺有所見久而遍明數月如舊偁終身轉經不替

　　李元一唐元和五年任饒州司馬有女居別院中宵忽見神人驚悸而卒顏色不改其夫嚴訥自秦來至蒼湖恍惚見其妻行水上而至訥驚問之妻泣曰某已亡矣今鬼也訥駭異之曰近此鴈浦村有嚴夫子教眾學彼有異術公往懇請哀救某庶得復生矣訥後果見嚴夫子拜謁泣訴盡啟根本嚴初甚怒郎君風疾何乃見凌訥又拜悲泣久乃方許曰殺夫人者王將軍也葬在此堂內西北柱下可為寫金剛經令僧轉讀於其所祠焉小娘子必當還也訥拜謝疾往郡城明日到具白元一寫經速令讀之七遍女乃開目久之能言媿謝其夫曰茲堂某柱下有王將軍枯骨抱一短劒為改葬之劒請使留以報公德發之果驗遂改瘞留其劒元一因寫經數百卷以施冥寞

　　魚萬盈京兆市井粗猛之人唐元和七年其所居宅有大毒蛇其家見者皆驚怖萬盈怒一旦持巨棒伺其出擊殺之烹炙以食因得疾臟腑痛楚遂卒心尚微煖七日後蘇云初見冥使三四人追去行暗中十餘里見一人獨行其光繞身四照數尺口念經隨走就其光問姓氏云我姓趙名某常念金剛經者汝但莫離我使者不敢進漸失所在久之至其家萬盈拜謝曰向不遇至人定不回矣其人授以金剛經念得遂還及再生持本重念更無遺缺所疾亦失因斷酒肉不復殺害日念經五十遍

　　唐強伯達元和九年家于房州世傳惡疾子孫少小便患風癩之病二百年矣伯達纔冠便患囑於父兄疾必不起慮貽後患請送山中父兄裹糧送之巗下泣涕而去絕食無幾忽有僧過傷之曰汝可念金剛經內四句偈或脫斯苦伯達既念數日不絕方晝有虎來伯達懼甚但瞑目至誠念偈虎乃遍舐其瘡唯覺凉冷如傅上藥了無他苦良久自看其瘡悉已乾合明旦僧復至伯達具說僧即于山邊拾青草一握以授曰可以洗瘡但歸家煎此以浴乃嗚咽拜謝僧撫背而別及到家父母大驚異因啟本末浴訖身體鮮白都無瘡疾從此相傳之疾遂止念偈終身

　　金剛持驗唐憲宗元和八年三月河南節度使吳少陽出巡各郡舟行間遠視一驛夫足不蹈地問其名姓對曰小人全信為公差捉充驛夫問何生理答曰夫婦賣酒腐營生素食三十餘年每日持誦金剛經三卷得閒念佛又曰汝所念金剛經肯賣否信曰可吳曰每月計銀一兩三十餘年共與汝三百六十兩何如即取銀與信吳再視之信登岸足著地矣至九年閏月十五日吳病被拘執忽天降一金剛神叱鬼曰此人買有般若經功不得繩縛既數終任散行可也鬼吏跪曰諾吳醒告妻子曰我生不持齋罪業甚大舊年途次買全信經力減罪一半爾等亟宜奉持金剛經莫到臨終時悔是遲也更囑以延僧虔誦救我冥中之苦言訖而終

　　報應記康仲戚元和十一年往海東數歲不歸其母惟一子日久憶念有僧乞食母具語之僧曰但持金剛經兒疾回矣母不識字令寫得經乃鑿屋柱以藏之加漆其上晨暮敬禮一夕雷霆大震拔此柱去月餘兒果還以錦囊盛巨木以至家入拜跪母母問之仲戚曰海中遇風舟破墜水忽有雷震投此木於波上某因就浮之得至岸某命是其所與敢不尊敬母驚曰必我藏經之柱即破柱得經母子常同誦念

　　吳可久越人唐元和十五年居長安奉摩尼教妻王氏亦從之歲餘妻暴亡經三載見夢其夫曰某坐邪見為蛇在皇子陂浮圖下明旦當死願為請僧就彼轉金剛經冀免他苦夢中不信叱之妻怒唾其面驚覺面腫痛不可忍妻復夢於夫之兄曰園中取龍舌草搗敷立愈兄寤走取授其弟尋愈詰旦兄弟同往請僧轉金剛經俄有大蛇從塔中出舉首徧視經終而斃可久歸佛常持此經

　　唐邢行立陝州人不識字長慶初常持金剛經一卷隨身到處焚香拜禮忽駞貨出同州遇十餘賊行立棄貨而逃不五六十斤賊舉之竟不能動相視驚異追行立問之對曰中有金剛經恐是神力賊發囊果有經焉却與錢百千請經去誓不作賊受持終身

　　續酉陽雜俎荊州法性寺僧惟恭三十餘年念金剛經日五十遍不拘僧儀好酒多是非為眾僧所惡後遇疾且死同寺有僧靈巋其迹類惟恭為二寺二害因他故出去寺一里逢五六人年少甚都衣服鮮潔各執樂器如龜茲部問靈巋惟恭上人何在靈巋即語其處疑寺中有供也及晚回入寺聞鐘聲惟恭已死因說向來所見其日合寺聞絲竹聲竟無樂人入寺當時名僧云惟恭蓋承經之力生不動國亦以其跡勉靈巋也靈巋感悟折節緇門

　　董進朝元和中入軍初在軍時宿直城東樓上一夕月明忽見四人著黃從東來聚立城下說己姓名狀若追捕因相語曰董進朝常持金剛經以一分功德祝庇冥司我輩久蒙其惠如何殺之須枉命相代若此人他去我等無所賴矣其一人云董進朝對門有一人同姓同年壽限相埒可以代矣因忽不見進朝驚異之及明已聞對門復魂聲問其故死者父母云子昨宵暴卒進朝感泣說之因為殯葬供養其父母焉後出家法號惠通住興元唐安寺

　　元和中嚴司空綬在江陵時涔陽鎮將王沔常持金剛經因使歸州勘事迴至咤灘船破五人同溺沔初入水若有人授竹一竿隨波出沒至下牢鎮著岸不死視手中物乃受持金剛經也咤灘至下牢三百餘里

　　報應記勾龍義開州里人唐長慶中於郪縣傭力自給常以邑人有疾往省之見寫金剛經龍義無故毀棄而止絕之歸即喑啞醫不能愈頑嚚無識亦竟不悔僅五六年忽聞鄰人有念是經者惕然自責曰我前謗真經得此啞病今若悔謝終身敬奉却能言否自後每聞念經即倚壁專心而聽之月餘疑如念得數日偶行入寺逢一僧禮之僧問何事遂指口中啞僧遂以刀割舌下便能語因與念經乃寫經書須菩提像終身禮拜

　　續酉陽雜俎長慶中荊州公安僧會宗姓蔡常中蠱得病骨立乃發願念金剛經以待盡至五十遍晝夢有人令開口喉中引出髮十餘莖夜又夢吐大螾長一肘餘因此遂愈荊山僧行堅見其事

　　江陵開元寺般若院僧法正每日持金剛經七遍長慶初得病卒至冥司見若王者問師生平作何功德答曰常念金剛經乃揖上殿令登繡坐念經七遍侍衛悉合掌階下拷掠論對皆停息而聽念畢後遣一吏引還王下堦送曰上人更得三十年在人間勿廢讀誦因隨吏行數十里至一大坑吏因臨坑自後推之若隕空焉死已七日惟面不冷法正今尚在年八十餘荊州僧常靖親見其事

　　石首縣有沙彌道蔭常持念金剛經寶曆初因他出夜歸中路忽遇虎吼擲而前沙彌知不免乃閉目而坐但默念經心期救護虎遂伏草守之及曙村人來往虎乃去視其蹲處涎流於地

　　元和三年賊李同捷阻兵滄景州帝命劉祐綂齊德軍討之初圍德州城城堅不拔翼日又攻之自卯至未十傷八九竟不能拔時有齊州衙內八將官健兒王忠幹博野人常念金剛經積二十餘年日數不闕其日忠幹上飛梯將及堞身中箭如蝟為櫑木擊落同火卒拽出羊馬城外置之水濠裏岸祐以暮夜命抽軍其時城下矢落如雨同火人怱忙忘取忠幹屍忠幹既死夢至荒野遇大河欲渡無因仰天大哭忽聞人語聲忠幹見一人長丈餘疑其神人因求指營路其人曰爾莫怕我令爾得渡此河忠幹拜之頭低未舉神人把腰擲之空中久方著地忽如夢覺聞賊城上交二更初不記過水亦不知瘡擡手抹面血塗眉睫方知傷損乃舉身強行百餘步却倒復見向人持刀叱曰起起忠幹驚懼遂走一里餘坐歇方聞本軍喝號聲遂及本營訪同火卒方知身死在水濠裏即夢中所過河也忠幹現在齊德軍

　　何軫鬻販為業妻劉氏少斷酒肉常持金剛經先焚香像前願年止四十五臨終心不亂先知死日至太和四年冬四十五矣悉捨資妝供僧將入歲暮遍別親故何軫以為病魅不信至歲除日請僧受八關沐浴易衣獨處一室趺坐高聲念經及辨色悄然兒女排室入看之已卒頂熱灼手軫以僧禮葬塔在荊州北郭

　　蜀左營卒王殷常念金剛經不茹葷飲酒為賞設庫子前後為人誤累合死者數四皆非意得免至太和四年郭釗司空鎮蜀郭性嚴急小不如意皆死王殷因呈錦纈郭嫌其惡弱令袒背將斃之郭有番狗隨郭臥起非使宅人逢之輒噬忽吠數聲立抱王殷背驅逐不去郭異之怒遂解

　　郭司空離蜀之年有百姓趙安常念金剛經因行野外見衣一襆遺墓側安以無主遂持還至家言於妻子鄰人即告趙盜物捕送縣曹怒其不承認以大關挾脛折三段後令杖脊杖下輒折吏意其有他術問之唯念金剛經及申郭郭亦異之判放及歸其妻云某日聞君經函中震裂數聲懼不敢發安乃馳視之帶斷軸折紙盡破裂安今現在

　　太和五年漢州什邡縣百姓王翰常在市口逐小利忽暴卒經三日却活云冥中有十六人同被追十五人散配他處翰獨至一司見一青衫少年稱是己姪為冥官廳子遂引見推典又云是己兄貌皆不相類其兄語云有冤牛一頭訴爾燒畬枉燒殺之爾又曾賣竹與殺狗人作箜篌殺狗兩頭狗亦訴爾今名未繫死籍猶可以免為作何功德翰欲設齋及寫法華經金光明經皆曰不可乃請曰持金剛經日七遍與之其兄喜曰足矣及活遂捨業出家今在什邡縣

　　太和七年冬給事中李公石為太原行軍司馬孔目官高涉因宿使院至鼕鼕鼓起時詣鄰房忽遇一人長六尺餘呼曰行軍喚爾涉遂行行稍遲其人自後拓之不覺向北約行數十里至野外漸入一谷底後上一山至頂四望邑屋盡在眼下至一曹司所追者呼云追高涉到其中人多衣朱綠當案者似崔行信郎中判云付司對復引出至一處數百人露坐與猪羊雜處領至一人前乃涉妹壻杜則也逆謂涉曰君初得書手時作新人局遣某買羊四口記得否今被相責備嘗苦毒涉遽云爾時祇使市肉非羊也則遂無言因見羊人立齧則逡巡被領他去倏忽又見一處露架方梁梁上釘大鐵環有數百人皆持刀以繩繫人頭牽入環中刳剔之涉懼走出但念金剛經倏忽逢舊相識楊演云李尚書時杖殺賊李英道為刦賊事已於諸處受生三十年今却訴前事君常記得無涉辭以年幼不省又遇舊典段怡先與涉為義兄弟逢涉云先念金剛經莫廢忘否向來所見未是極苦處勉樹善業今得還乃經之力因送至家如夢死已經宿向所拓處數日青腫

　　興元城固縣有韋氏女兩歲能語自然識字好讀佛經至五歲一縣所有經悉讀遍至八歲忽清晨薰衣靚妝默存牖下父母訝移時不出視之已脫衣而失竟不知何之荊州處士許卑得於韋氏鄰人張弘郢宣室志甯勉者雲中人年少有勇氣善騎射能以力格猛獸不用兵仗北都守健其勇署為衙將後以兵四千軍於飛狐城時薊門帥驕悍棄天子法反書聞闕下唐文宗皇帝詔北都守攻其南詔未至而薊門兵夜伐飛狐鉦鼓震地飛狐人洶然不自安謂甯勉曰薊兵豪健不可敵今且至矣其勢甚急願空其邑以遁去不然旦暮拔吾城吾不忍父子兄弟盡血賊刃下悔寧可及雖天子神武安能雪我冤乎幸熟計之勉自度兵少固不能折薊師之鋒將聽邑人語慮得罪于天子欲堅壁自守又慮一邑之人悉屠於賊手憂既甚而策未決忽有諜者告曰賊盡潰矣有棄甲在城下願取之勉即登城垣望時月明朗見賊兵馳走顛躓者不可數若有大兵擊其後勉大喜開邑門縱兵逐之生擒數十人得遺甲甚多先是勉好浮屠氏常閱佛書金剛經既敗薊師擒其虜以訊焉虜曰向夕望見城上有巨人數四長二丈餘雄俊可懼怒目呿吻袒裼執劍薊人見之慘然汗慄即走避又安有鬬心乎勉悟巨人即金剛也益自奇之勉官御史中丞後為清塞副使

　　報應記倪勤梓州人唐太和五年以武略稱因典涪州興教倉素持金剛經倉有廳事面江甚為勝槩乃設佛像而誦經其中六月九日江水大漲惟不至此廳下勤讀誦益勵洎水退周視數里室屋盡溺惟此廳略不沾漬倉亦無傷人皆禮敬

　　貴耳集真定大曆寺有藏殿雖小而精巧藏經皆唐宮人所書經尾題名氏極可觀佛龕上有一匣開鑰有古錦儼然有開元賜藏經敕書及會昌以前賜免拆殿敕書有塗金匣藏心經一卷字體尤婉麗其後題曰善女人楊氏為大唐皇帝李三郎書寺僧珍寶之

　　北夢瑣言唐咸通中西川僧法進刺血寫經聚眾教化寺司申報高燕公判云斷臂既是凶人刺血必非善事貝多葉上不許塵埃流俗身中豈堪腥膩宜令出境無得惑人與一繩遞出東界所司不喻繩絞賜一千錢遂出東郭幸而誤免後卒于荊州玉泉寺

　　冥祥記僧義孚青社人解琴寓于江陵龍興寺行止詭譎府主優容之俾齎錢帛詣西川寫藏經或有人偷竊社戶所造藏經出貨義孚以廉價贖之其羨財遂為所有一旦發覺賣經者斃於枯木下此僧雖免罪未久得疾兩唇反引有似驢口其熱痛不可忍也人皆畏見苦楚備極而死同寺有數輩販鬻經像懼而捨財修功德以孚為鑒戒

　　報應記唐元初九江人販薪於市年七十常持金剛經晚歸江北中流風浪大起同涉者俱沒惟初浮於水上即漂南岸羣舟泊者悉是大商見初背上光高數尺意其貴人既得活爭以衣服遺之及更召以與飯語漸熟乃知村叟因詰光所自云某讀金剛經五十年矣在背者經也前後厄難無不獲免知是金剛經之力也

　　乾符中兗州節度使崔尚書法令嚴峻常有一軍將衙叅不到崔大怒令就衙門處斬其軍將就戮後顏色不變眾咸懼之是夜三更歸家妻子驚駭謂是鬼物軍將曰初遭決斬時一如醉睡無諸痛苦中夜覺身倒街中因爾還家妻子罔知其由明旦入謝崔驚曰爾有何幻術能致軍將云素無幻術自少讀金剛經日三遍昨日誦經所以過期崔問記得斬時否云初領到戟門外便如沉醉都不記斬時崔又問所讀經何在云在家鏁函子內及取到鏁如故毀鏁見經已為兩段崔大驚自悔慰安軍將仍賜衣一襲命寫金剛經一百卷供養今兗州延壽寺門外蓋軍將衙門就法井斬斷經之像至今尚存

　　唐內臣姓楊忘其名復恭之弟也陷秦宗權鹿晏洪劉巨容賊內二十餘年但念金剛經雖在城中未嘗廢會宗權男為襄陽節度使楊為監軍使楊因人心危懼遂誘麾下將趙德言攻殺宗權男發表舉德言為節度使由是軍府稍定民復舊業楊于課誦之功益加精勵嘗就牙門外柳樹下焚香課誦之次歘有金字金剛經一卷自空中飛下楊拜捧而立震駭心目得非信受精虔獲此善報也故陷于賊黨二十年間終能梟巨盜立殊勳克保福祿者蓋佛之靈祐也唐宋汶牧黃州日秦宗權阻命作亂將欲大掠四境蔡州有念金剛經行者郡人咸敬之宗權差為細作令入黃州探事行者至黃州未逾旬為人告敗宋汶大怒令於軍門集眾決殺忽報有加官使到將校等上言方聞喜慶不欲遽行殺戮由是但令禁錮逾月使臣不到又命行刑出狴牢次報使入境復且停止使已發引出就刑值大將入衙見之遽白於宋曰黃州士馬精強城壘嚴峻何懼姦賊窺覘細作本非惡黨受制於人將軍曲貸性命足示寬恕汶然之命髠髮負鉗緣化財物造開元新寺寺宇將就之一夜汶夢八金剛告曰負鉗僧苦行如此締構既終盍釋其鉗以旌善類汶覺大異之遂令釋鉗待以殊禮自後一州悉呼為金剛和尚

　　唐有一富商恆誦金剛經每以經卷自隨嘗賈販外國夕宿於海島眾商利其財共殺之盛以大籠加巨石并經沉於海平明眾商船發而夜來所泊之島乃是僧院其院僧每夕則聞人念金剛經聲深在海底僧大異之因命善泅者沉於水訪之見一老人在籠中讀經乃牽挽而上僧問其故云被殺沉于海不知是籠中忽覺身處宮殿常有人送飲食安樂自在也眾僧聞之普加讚詠蓋誦金剛經之靈驗遂投僧削髮出家於島院

　　觀音持驗唐衡陽一士人年高無子祈嗣無所不至忽遇老僧持白衣觀音經授之曰佛說此經有能受持隨心所願獲福無量若欲求子即生智慧之男有白衣重包之異於是夫婦竭誠誦滿一藏數年遂生三子果有白衣重包衡陽太守親覩其事重為刊施亦以祈嗣不逾年生一子

　　華嚴持驗唐崇福寺僧慧祐戒行精苦事儼和尚專業華嚴每清晨良宵焚香虔誦如來出現品忽見十餘菩薩從地湧出現金色身皆放光明坐蓮花座合掌聽誦經訖乃隱

　　唐釋道英蒲州陳氏年十八二親為之娶五載同居誓不相犯後從并州炬法師聽華嚴經便落髮入太行山柏梯寺修行止觀嘗因亢旱講華嚴經以祈甘澤有二老翁各二童子侍時來聽講英異而問之答云弟子並是海神愛此經故來聽受師曰今為檀越講經請下微雨翁勑二童童即從牕孔中出須臾大雨霶霈遠近咸賴焉二翁拜謝倏然而滅

　　唐釋誠慧靈丘李氏予其親禱五臺山而生既長辭親詣五臺真容院從法順和尚披剃嘗誦華嚴於李牛谷草木為食每誦經時有五七儒服者坐聽數持异華鮮果以獻師怪問之答曰某山神也蒙師法力無以為報願充執侍師不樂遂捨其處

　　法華持驗唐衡州釋楚雲生唐末出家衡嶽嘗刺血寫蓮花經一部長七寸廣四寸而厚半之作栴檀篋藏於福巖三生藏又刻八字於其上曰若開此經誓同慈氏皇祐間有貴人遊山見之疑為妄使人鉗發之有血如綫出焉須臾風雷震山谷煙雲入屋相捉不相見彌日不止貴人大驚投誠懺悔宋筠溪石門寺僧覺範嘗經遊往頂戴之細看血綫依然同時禪月師貫休有詩贈之曰剔皮刺血誠何苦為寫靈山九會文十指瀝乾終七軸後來求法更無君

　　唐岑文本字景仁棘陽人少信佛誦法華普門品嘗乘舟往吳江中流舟覆人俱溺死文本亦沒水中俄聞有人云能誦法華得不死如是者三遂浮水面須臾抵岸

　　唐黃門侍郎王淹生性魯鈍法華一部久方通誦後病逝見夢於弟新安太守固云予以誦經故得生西方然因魯鈍尚在鐵葉蓮花胎內告汝等知勤心經典勿懈怠也言已而別

　　唐京師人潘果年弱冠任富平縣都水小吏及歸家與少年數人遊野外見一羊食草果與數人捉之歸羊中路鳴喚果懼主聞拔其舌殺食之後一年果舌漸消縮陳牒解吏職縣令鄭餘慶疑其詐使開口驗之見舌根僅如豆許不盡問其故取紙書以答之縣令教寫法華經為羊追福果如言發心書寫齋戒不怠後一年舌漸得生平復如故又詣官陳牒縣令用為里正

　　北夢瑣言蜀路白衛嶺多虎豹噬人有選人京兆韋忘其名唐光化中調授巴南宰常念金剛經赴任至泥溪遇一女人著緋衣挈二子偕行同登此山前路嶺頭行人相駐叫噪見此女人乃赤狸大虫也逡巡與韋分路而去韋終不覺葢持經之力也

　　成都府廣都縣人陳微自少年嘗誦金剛經與胥姓馬者有隙一旦事故亡匿馬生揚言欲追捕之陳乃礪一匕首行坐相隨儻遇馬生必能刺之誓不受其執錄或一日行於村路蓊蔚間馬胥伏而掩之陳抽刀一揮馬生仰倒由是獲脫至前方悟手之所揮乃刀鞘及歸所匿處刀刃宛在本不偕行馬胥亦無所傷何其異也


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百六卷目錄

　　佛經部紀事四

　　佛經部雜錄

　　佛經部外編

神異典第一百六卷

　　佛經部紀事四

　　宋史顧忻傳忻母老目不能覩物忻日夜號泣祈天刺血寫佛經數卷母目忽明燭下能縫紝九十餘無疾而終

　　默記李後主手書金字心經一卷賜其宮人喬氏喬氏後入太宗禁中聞後主薨自內庭出經捨相國寺西塔以資薦且自書於後云故李氏國主宮人喬氏伏遇國主百日謹舍昔時賜妾所書般若心經一卷在相國寺西塔院伏願彌勒尊前持一花而見佛云云其後江南僧持歸故國置之天禧寺塔相輪中寺後大火相輪自火中墮落而經不損金陵寺守王君玉所得君玉卒子孫不能保之以歸寗鳳子儀家喬氏書在經後字整潔而詞甚愴惋

　　華嚴持驗宋眉州中巖華嚴祖覺禪師幼過目成誦著書排釋氏忽見惡境悔過出家依慧目能禪師未幾疽發膝上五年醫莫愈因書華嚴合論畢夜感異夢且即捨杖安步一旦誦至現相品曰佛身無有生而能示出生法性如虛空諸佛于中住無住亦無去處處皆見佛遂悟華嚴宗旨府帥請講于千部堂詞旨弘放眾咸歎服

　　宋圓淨法師名省常錢塘顏氏十七歲出家受具戒行謹嚴習天台止觀法門淳化中住錫昭慶慕廬山之風結社西湖以華嚴淨行品乃成聖之宗要自刺指血和墨書之每書一字三拜三圍繞三稱佛名又刊板印施千卷易蓮社為淨行社預會者皆稱淨行弟子王文正公旦及相國向公敏中為社首一時士大夫百二十人比丘千人焉翰林蘇易簡作淨行品序

　　湘山野錄真宗嘗以御製釋典文字法音集三十卷天禧中詔學僧二十一人於傳法院箋註楊大年充提舉註釋院事製中有六種震動之語一僧探而箋之暗碎繁剝將三百字大年都抹去自下二句止八字曰地體本靜動必有變其簡當如此

　　退朝錄翻譯新經始以光祿卿湯公悅兵部員外郎張公洎潤色之後趙文定楊文公晁文莊李尚書維皆為譯經潤文官天禧中宰相丁晉公始為使天聖三年又以宰相王冀公為使自後元宰繼領之然降麻不入銜又以參政樞密為潤文其事寖重每歲誕節必進新經前兩月二府皆集以觀翻譯謂之開堂亦唐之清流盡在也前一月譯經使潤文官又集以進新經謂之閉堂慶曆三年呂許公羅相以司徒為譯經潤文使明年致仕章郇公代之自後降麻入銜聞見後錄慶曆中齊州言有僧如因妖妄惑人輒稱正法一千年一刧像法一千年一刧末法一千年一刧今像法已九百六十年才餘四十年即是末刧當饑饉疾疫刀兵云云事下兩街僧錄司奏正法像法三災刧等悉出大藏經論非妖皇帝但敕天下大藏經論勿妄以示人云

　　佛法金湯編范仲淹慶曆初宣撫河東寓宿寶德傳舍獲故經一卷名十六羅漢因果識見頌藏經所未錄也仲淹為之序

　　金剛持驗范文正公原籍四川城都仕蘇州府尹遂寄居焉母亡三七夢泣告曰母以陽世造業為泰山府君所羈日夕受苦難言吾兒素孝順乞誦功德經一藏救拔母罪幸勿遲疑使母一入地獄便永遠不得超生矣去復回顧囑云功德經即金剛般若也公昧旦驚哭而醒即沐浴齋戒躬就元墓禪林延僧諷經七日至第六日夜又夢母曰緣兒至誠禮懺感白衣大士降凡持經半卷今母不但消罪更得生天皆佛力也明晨兒入經堂詢之自知公候法事完滿備䞋厚酬眾僧因問第六日諷經內有只持半卷者眾俱失色答曰所禮經典俱如數完豈有只持半卷之事旁有一僧從容告云昨日大眾念經山僧倚立默看至第十六分倏大人至拈香便歸廚作務今承問敢以直對公即稽首下拜僧言莫莫忽騰空不見緇俗無不瞻仰公因是創設莫莫禪堂以誌靈異至今不泯

　　法華持驗宋湖州城南屠戶陸翁年二十三時見一雲水僧至門口稱教化有緣人陸不領解僧云汝殺牛羊無數何不改業陸云承襲祖業遽難棄捨僧曰汝不改後世必墮此類仍受冤報無有出期吾觀汝宿有善根可亟專心受持蓮華經及金剛經消除惡業增長善福言訖忽不見陸遂醒悟持齋誓不宰殺繪阿彌陀佛觀音勢至像一軸虔誠供養投師習誦二經未及五年自能暗誦每日於佛前焚香誦蓮華經一部金剛經一卷懺悔願度所殺眾生早生淨土年八十一將辭世半月前徧約親友于十一月初九日具蔬相別及期俱赴齋罷忽索沐浴更衣端坐作頌而化頌曰

六十餘年離殺業手拋刀秤暗修行今朝得趣菩提路水裏蓮花火裏生

　　宋慶曆間歐陽文忠公修知穎州有官妓盧媚姿貌端秀口中嘗作蓮花香散越滿座有蜀僧頗知人生前事云此女前身嘗為尼誦法華經三十年一念之誤遂至于此公問妓曰曾讀法華經否曰某失身于此所不暇也公命取經示之一覽輙誦如素習者易以他經則不能也公於是始信修種之言不妄

　　蘇州府志殊勝教寺在平望鎮鶯脰湖濱宋治平四年僧如信開山時蔡京趨朝過寺適信徒法昇書華嚴經僧以寺額為請京問書經至何品云至殊勝功德品京笑曰當以殊勝為額遂奏賜焉建炎三年燬法昇遂閉關十五年誦金光明經積五十萬部乃再建

　　聞見後錄王子飛觀文為予言吾使三韓泛海每危于風濤剪佛書以投異物出沒爭奪以去至投道書則不顧

　　樂城遺言公云王介甫解佛經三昧之語用字說示關西僧法秀秀曰相公文章村和尚不會介甫悻然又問如何秀曰梵語三昧此云正定相公華言解之誤也

　　老學菴筆記元豐中王荊公居半山好觀佛書每以故金漆版書藏經名遣人就蔣山寺取之

　　談圃荊公為江西漕夢小龍呼相公求夾註維摩經十卷久而忘之後至友人家見佛堂中有是經因錄而送廟及在相府夢小龍來謝

　　東坡志林東坡食肉誦經或云不誦坡取水漱口或云一碗水如何漱得坡云慙愧闍黎會得

　　蔣仲甫聞之孫景修近歲有人鑿山取銀礦至深處聞有人誦經聲發之得一人云吾亦取礦者以窟壞不能出居此不知幾年平生誦金剛經自隨每有饑渴之念即若有人自腋下以餅餌遺之殆此經變現也

　　金剛持驗宋蘇州朱進士平生學舉子業未聞佛法偶遊虎丘寺聞佛印講金剛經至一切有為法四句喜未曾有因欲叅究全經旨義偶午睡夢青衣押五人朱隨其後行二里許至一大街竟入巷門內掛青布簾人家至廚房桶內有湯五人皆飲朱亦將飲青衣喝曰聽佛法人不得飲遂驚覺乃信步行至大街入巷果有人家與所夢合朱叩門入主人具言廚房生六犬內有一死者朱驚怖流汗自謂若不聞佛法入犬胎矣因專持念金剛經壽至八十九歲八月望日徧請諸山道友晤別登後園樹枝上說偈曰八十九年朱公兩手劈破虛空脚踏浮雲粉碎立化菩提樹東遂化云

　　宋紹興府寄居郭承恩將之溫州叅軍任詣天寧寺焚香發願挈家九口到任之日力行方便設禁宰牛俟考滿回家金書金剛經一卷恭入佛殿供養比三年考滿與同僚司法元珍買舟涉海還鄉叅軍眷屬居前倉司法居後倉至紹興府界風濤大作四面昏黑見海內鬼神鑿船為兩段前倉順風抵岸後倉沉溺海中蓋司法受賄徇私叅軍奉公執法又承金剛力耳

　　學佛考訓呂相國端奉使高麗過海祝曰回日無虞當以金書摩詰經為謝比風濤輒作遂取經沉之聞絲竹之聲起於舟下音韻清越非人間比

　　歸田錄宋宣獻公綬夏英公竦同試童行誦經有一行者誦法華經不過問其習業幾年矣曰十年也二公笑且閔之因各取法華經一部誦之宋公十(一作五)

　　日夏公七日不復遺一字

　　冷齋夜話舒王嗜佛書曾子固欲諷之未有以發之也居一日會于南昌少頃潘延之亦至延之談禪舒王問其所得子固熟視之已而又論人物曰某人可秤子固曰弇用老而逃佛亦可一秤舒王曰子固失言也善學者讀其書惟理之求有合吾心者則樵牧之言猶不廢言而無理周孔所不敢從子固笑曰前言戲之耳

　　春渚紀聞湖州安吉縣沈二公者金𡨥未至夢一僧告之曰汝前生所殺冤報至矣汝家皆可遠避汝獨守舍見有一人長大以刀破門而入者汝無懼即語之曰汝是燕山府李立否但延頸受刃俟其不殺則前冤解矣不數日金人奄至其家先與鄰人竄伏遠山二公者雖欲往不可得也因坐其家視賊之過明日果有一少年破門而入見公怒目以視沈安坐不動仰視之曰汝非燕山府李立耶其人收刀視之曰我未殺汝汝安知我姓名鄉里如是之詳也沈告以夢李方歎息未已顧案間有佛經一帙問沈曰何經也沈曰是我日誦金剛經也李曰汝誦此經何時也曰二十年矣李即解衣取一竹筒中出細書金剛經一卷指之曰我亦誦此經五年矣然我以前冤報汝汝後復殺我冤報轉深何時相解今我不殺汝與結為義兄弟汝但安坐無怖我留為汝護至三日賊盡過取資糧金帛與之而去又方臘據有錢塘時羣賊散捕官吏慘酷之有任都稅阮者其家居祥符寺之北遠府十里每曉起赴衙集即道中暗誦金剛經率得五卷二十年不廢賊七佛子者執之令眾賊射于郡圃任知不免但默誦經不輟而前後發矢數百無一中其體者賊驚問之疑有他術語以誦經之力賊皆合爪歎息釋之且戒餘賊勿得復犯其居也至今尚在年八十餘矣

　　閣門宣事陳安上言元豐初安燾厚卿陳睦和叔二學士奉父三韓濟海舟中安貯佛經及所過收聚敗經餘軸以備投散於放洋之二日風勢甚惡海濤忽大洶湧前後舟相失後舟載者俱見海神百怪攀船而上以經軸為求先舉軸付之繼來者眾度不能給即拆經隨紙付之又度不給則剪經行與之至剪經字而得一字之授者莫不頂戴忻悅而去字又隨盡獨餘一鬼懇求甚切云都綱某所頂之帽願以付我也舟人詢其由云此人嘗赴傳經之集是帽戴經久矣此有大功德也亟取付之稱謝而去指顧之間風濤恬息即安行晚與前舟相及往還皆獲安濟焉

　　裴亞卿言紹興九年湖州普安院尼沈大師者聞吳江縣潘氏兄弟析居而家有華嚴經一部惜不忍分試往求之眾議皆允而尼請歸具香花及舟載迎取潘老謂尼曰爾往則恐有中變者我今并具小舟假汝載往如何尼欣然更過所望經既登舟而歲適大旱川港乾涸不能寸進翁曰我更假汝一牛挽引而前也經既至院牛船還家公中夜忽語其媼曰吾之捨經得供養矣而吾牛何慮也媼問之云我適夢牛作人言曰謝公數年豢養之力又承公遣以挽經之功今得脫此畜身徑生安樂處感德無窮也亟往視之牛已死矣

　　金剛持驗宋柴注青州人為壽春郡司理因鞫謀命獄一囚言離城三十里歇客為生每過客攜囊重獨宿夜分殺之投屍於白沙河中前後不知若干人惟謀一老媼不得注問其故囚曰是年老嫗獨來投宿某與兄弟見其行李不薄至更深遣長子推戶久乃還云若有人抵戶不可啟某不信攜刀自行及門穴壁窺之見紅光中一大人與房上下等背門而立某驚懼失聲幾於顛仆天將明門方啟嫗理髮誦經不已問何經曰金剛經也乃知昨夜神人蓋金剛云

　　宋荊州江陵縣李元宗女十三歲時夢一梵僧謂曰汝有善根何不持念金剛經又云世間善男子善女人每日淨心能誦一卷陽間增壽命終即生天界若能究竟般若直到涅槃彼岸即或未達經意死去陰府亦不能拘錄當生富貴家受諸勝報元宗女信之遂日誦金剛經三卷年二十四不願有家忽患傷寒三日卒冥王照勘無罪及見女子頭上有佛顯現王云此女有般若功即放還魂臨放時王囑曰汝父造業致先減陽壽二紀不久追來對證因汝父好取生魚切膾今有魚七千餘頭狀訴索命歸問汝父每夜夢落網中晝則頭痛此魚求報也女還魂白父父驚無措遂偕女往天寧寺齋百僧斷除葷酒手書金剛經四十九卷書畢元宗忽夢數千青衣童子向之拜曰我等被君殺戮訴冤索命今蒙寫經功德咸乘善力出離苦趣生善道矣君既釋冤又添遐算後元宗自此持誦益虔壽至百二十歲無疾沐浴坐逝

　　宋紹興九年明州王氏日持念金剛經懷孕二十八月多病羸瘦深憂難產偶倚門立一異僧示之曰汝有善根何不印施金剛經千卷王氏印施如數又齋千僧念金剛經千卷至夜三更見金剛神以杵指王氏腹及覺已生二男在牀矣相貌圓滿令人欣羨王氏遂奉齋受持不輟年至九十一歲無疾坐化

　　宋道寧禪師者潭州開福寺僧也壯為道人於崇果寺執浴一日將濯足偶誦金剛經至於此章句能生信心以此為實遂忘所知忽垂足沸湯中後祝髮蔣山依雪竇老良禪師一年徧歷叢林叅諸名宿

　　觀音持驗宋建寧人賴省幹之卜天下知名素挾妖術殺人祭鬼常于浙中覓十餘歲童女養以供用其母喜誦佛書女隨之習念心經嗣此女當輪祭沐浴裝飾納空室中鎖其戶而去女自分必死一心誦經夜半覺有物自天窗下光煜煜然怖甚急念揭諦呪女口中忽有光出此物逡巡欲進復却良久口中光漸大出射此物鏗然有聲仆地其室近街值夜巡卒過女大叫殺人卒報所屬率眾破壁取女見一大白蟒死矣捕賴及家人鞫問伏辜黥配海外籍其家今為詹安撫居宅

　　宋張孝純有孫五歲不能行或告之曰頃淮甸間一農夫病腿足甚久但日持觀世音名號不輟遂感觀音示現因留四句偈曰大智發于心于心無所尋成就一切義無古亦無今農夫誦偈滿百日痼病頓愈孝純遂教其孫及乳母齋戒持誦三月而步武如常兒患腿足者誦之皆驗

　　元南京大寧坊王玉年踰四十無子至元二年乙丑於友人馬公酌家神前見白衣觀音經問此經何來馬云庚申春大軍南還擄帶南人止宿本家遺下而去玉取回專心持誦不怠丁卯歲四月十四夜岳母劉氏夢白衣人頭戴金冠攜一童子來曰吾與汝送聖奴來劉氏接抱恍然而寐明日巳時妻張氏生一男神氣聳秀果有白衣之異即名子曰聖僧奴夫婦遂發願刊施五百卷以酬抱送之恩

　　元陶氏十六娘常熟徐村人年二十六寡居無子願生淨土恆持念觀音普門品忽夢白衣人手挈白蓮花一朵與食之覺後心神頗異嗣裝一小閣西向誦彌陀經念佛甫三年見佛現光明經函上有火團如彈子大氏恐燒經手撲之乃得舍唎一顆終時化佛來迎別眾而去

　　元史吳澄傳英宗即位澄超遷翰林學士進階太中大夫先是有旨集善書者粉黃金為泥寫浮屠藏經帝在上都使左丞速速詔澄為序澄曰主上寫經為民祈福甚盛舉也若用以追薦臣所未知蓋福田利益雖人所樂聞而輪迴之事彼習其學者猶或不言不過謂為善之人死則上通高明其極品則與日月齊光為惡之人死則下淪污穢其極下則與沙蟲同類其徒遂為薦拔之說以惑世人今列聖之神上同日月何庸薦拔且國初以來凡寫經追薦不知幾舉若未效是無佛法矣若已效是誣其祖矣撰為文辭不可以示後世請俟駕還奏之

　　必蘭納識里傳必蘭納識里者授開府儀同三司仍賜三臺銀印兼領功德使司事厚其廩餼俾得以養母焉至治三年改賜金印特授沙律愛護持且命為諸國引進使至順二年又賜玉印加號普覺圓明廣照弘辯三藏國師二年與安西王子月魯帖木兒等謀為不軌坐誅其所譯經漢字則有楞嚴經西天字則有大乘莊嚴寶度經乾陀般若經大涅槃經稱讚大乘功德經西番字則有不思議禪觀經通若干卷癸辛雜識行御史臺監察御史周維卿以言事忤權臣得罪遠流西北方名哈剌和林去燕京八千里周知不免日夕持誦高王觀世音經一夕夢有僧問之曰汝曾誦高王觀世音經否曰然僧於是口授一呪與之此觀世音菩薩應現解厄神呪也持誦一萬二千遍可以免難夢中熟誦及覺即書之紙自是持誦不輟無何得還燕京而權臣怒猶未已復繫刑部獄周在獄持誦益勤未幾遣使雲南以自贖至彼合蕃僧加瓦八遍閱大藏經得梵本呪比夢中惟欠三字未幾權臣誅遂除刑部郎中還其妻子財物以為誦呪之力云呪曰答侄他(侄音只他音拖)唵呿羅𠲎哆(呿音區)呿囉𠲎哆呿呵𠲎多羅呿𠲎哆囉呿𠲎哆娑呵

　　觀音持驗明刑科李清宇心水廣陵人初有一子痘殤母姜安人追悼不已日誦白衣觀音經為子祈嗣未幾心水查盤紹興夢一婦人抱兒入室面帶痘痂似將愈而落者語心水云如雲如月覺而異之晨起滴某生以繡觀音贈抱兒如夢上題一詩起有彩雲香繞海天潮末有還來丹桂月中飄之句恰應雲月二字時夫人甫孕果生子

　　明洪武間吉安廬陵縣龍子輩同室蕭氏篤於伉儷求子甚難己卯十月其妹淑柔得白衣五印心經與嫂同覽見卷末祈嗣事跡種種靈驗蕭氏悚然敬信發願持齋誦經併許施白衣經千卷次年八月十六日舉一子形容清秀名桂生果符所禱又宣德四年彰德府張貴隨淮王之國於廣東得白衣經六年歸里偕妻田氏發心施經求嗣未幾得男經願未酬十二歲忽病故夫婦痛心追悔焚香虔禱施經一千五百卷丁巳二月復生一子持驗彰彰如是

　　金剛持驗明永樂間揚州如臯縣城北三十里有孫公廿二者長齋建菴晨昏莊誦金剛經三十卷如是者四十年時當草昧邑瀕於海無城郭豺狼為害或往來村墟聽經聲輒俛首去偶颶風大作鄰屋皆蕩析公誦經如常菴巋然無恙室無扄鑰諸檀那所施米穀錢帛勿論僧俗遇乏槩分給之深得不住布施之義逝後鄉人立祠耑祀二百餘年以來每值春秋祭賽巫祝必諷誦金剛經以妥其神今鄱亭曰孫公鋪者其遺址也

　　明宣德間川西鶴觀道士陳入元志求長生精思日夜禱神授法夜夢一人形貌異常自稱執金剛神謂元曰爾求長生速往岷山禮智融和尚當授汝法元如言往懇指示融云不見金剛經一切有為法如夢幻泡影如露亦如電應作如是觀乎元問云既如夢幻何謂長生融云若見諸相非相即見如來又云即非如來是名如來元於言下大悟遂辭隱於瓦屋山虎踞巖日必誦金剛經凡滿數藏

　　明嚴江相城皮工也中年棄業於佛寺擔齋飯在路專持金剛經併念阿彌陀佛不絕聲年六十餘忽絕粒飲水一月乃言曰我當以某日某時去至期沐浴更衣跏趺而化焚之得舍利數合其舌堅如金石扣之有聲時正德十三年事也

　　明嘉靖間少保戚公繼光為副總時以倭亂提兵守禦三江素虔持金剛經雖在行間不廢一夕夢陣亡親兵某云明日當令妻詣公乞為誦金剛經一卷以資度脫旦日兵妻果來籲如夢中語公次晨齋素為誦經訖是夜兵妻夢夫語曰感主帥為我誦經但其中夾雜不用二字功德不全尚未得脫苦耳兵妻明旦復以夢籲公大訝因憶誦經時夫人遣婢送茶餅至公遙見揮手却之口雖不言而意中云不用也公時以語幕客事遂傳焉

　　明嘉靖間歸安茅鹿門傭僕馮勤日者占其夭問一老僧何以延年老僧曰若為下人無力積德惟拾焚字紙併念續命經庶免短折勤問續命經老僧曰即金剛經也乃置竹鑷竹簏兩事日間遍歷街巷凡穢惡字紙悉鑷簏中滌以香水曝乾焚灰包送清流雖隻字不敢遺忽夜歸跪念金剛經一卷囘向歲以為常後漸知書通文義鹿門禮貌之家道豐裕子二孫四壽九十五無疾化

　　明顏光裕世襲儒業一日同鄉紳耆老入金剛會聽經講論至暮而歸踴躍嘆服欲究其旨以赴銓未暇後任太和縣事忽病夢二青衣拘入陰府景象晦冥森嚴悽慘少頃見王執簿吏曰光裕陽壽已盡在生業重好殺恣意烹炙且好食牛犬即有無數生靈對執索命王判押赴油火煎煉牛頭叉入沸鼎祇見蓮花遮體滾沸澄清鬼判稟王合掌請見果何功德化斯罪業令察善簿祗有持論般若一日之功植此金剛不壞之體王曰善哉延爾壽祿還魂普勸世人奉持返魂已經七日自後課誦不輟刻施金剛經六千卷官歷大叅年至七十臨終香聞里巷苦口囑戒子孫世代受持最上經典言畢而逝顏子六十六代孫博士伯廉記

　　明崑山周少岳諱之程五十喪明其瞳子反背碧色晝如黑夜自以為廢於世矣一心皈依佛氏以消宿諐每日清晨莊誦金剛經三卷誦則高聲讚揚客至不為禮積十五年忽一日烱然見物旋見旋晦驚疑未定令家人視之見左目眸子搖動露光一髮二月餘碧瞳漸轉兩眼清光盡復比之少年更能視遠少岳感念金剛神力誦經益虔

　　明南嶽有大德僧楚石博通三藏專持金剛經為業人有禮之乞佛法者無賢愚貴賤輒大聲曰好持金剛經去年一百七十一歲始化同時有白藤和尚無極和尚亦專勸化持金剛經白藤終一百三十歲無極終一百二十四歲俱正德間事

　　明嘉靖四十三年東南郡縣大荒蘇州洞庭山某寺有唐白樂天所書金剛全卷為鎮寺至寶是年寺眾饑主僧不得已取此經質山塘王宦米五十石為食越歲王宦呼主僧至家願施前米作齋僧用以經還寺僧歸過湖對眾稱揚王宦大德舟眾共求一看纔展開時風大作竟揭經前數幅飄空入雲而去僧懊悔不已三年後忽有一上官聞此經名陷主僧以他事禁獄逼獻經至以非全卷不愜意釋僧罪仍以經還之僧過湖風又大作昏黑艤舟入一深村避風登岸索火詣一老漁戶家壁間粘前所失經數幅毫無傷損漁戶姓姚詢之但云前三年有火光一道墮田中驚視之是字紙因粘於壁僧向經悲泣頂禮呼護法韋馱不休曰非兩番神風顯異此經必入權門不得完璧鎮寺矣因備述顛末漁戶驚感遂改業務農又出重貲裝裹每歲遇得經還經之日必往寺展禮壽八十二無疾終

　　明廬山僧普靜年十餘歲便思出家夜夢金剛神撫其背曰爾後當成善知識獲正果報自此投師剃度漸通內典朝夕虔念金剛經數十年如一日忽夢神人告曰經非如是誦遂說一偈曰有相相非真無法法亦墜撤却舊窠臼即已了大義師豁然醒悟二六時中止於晨昏朗誦一遍默將三十二分趺坐靜叅四十年未嘗下榻神復來告曰是在箇中矣年逾九十示寂芳香竟夕緇眾皆見旛幢導引披紫袈裟持木槵翔空西去

　　法華持驗明嘉靖間報恩寺住持僧永寧號西林畜一馬每自寺騎赴禮部上馬時默誦法華經至禮部門下馬恰完一卷率以為常本寺對門有孕婦夜夢此馬入室遂生一男天明向寺訪之馬死正其時也其家後即以子為西林徒極愚蠢授之書一字不易識唯口傳法華一卷便能熟誦信為馬聞經得度矣又當湖有僧誦法華經一蝦蟆聞聲忽作昂首拳跽狀者移時少頃若禪坐撼之已息斷矣

　　諸寺奇物記寶光寺有西域來貝多婆力叉經長可六七寸廣半之葉如細猫竹筍殼而柔膩如芭蕉梵典言貝多出摩伽陀國長六七丈經冬不彫其葉可寫字貝多婆力叉此翻樹葉也經字大如小赤豆旁行蠕蠕如蟲豸不識其為何經也外以二木片夾之其木如杉而紋細緻可愛南都諸寺中僅有此經而已記又言此貝葉經保護可六七百年

　　永慶寺有古藏經板雕刻工雅紙色古澹非宋刊則元刊也較因南藏本稍低而狹以木函函之今俱為人所竊去無復存矣

　　莘野纂聞李應禎先生當憲廟時以中書舍人供奉內閣有詔命繕寫佛經禎辭以不可其奏略曰臣聞凡為天下國家有九經未聞有所謂佛經者也憲廟可其奏遂寢至今諫章猶存余嘗從陳氏得觀之說者謂其鯁直有古內史之風焉

　　太平清話朝雲葬惠州栖禪寺結亭覆之榜曰六如亭以其能誦金剛也

　　余藏宋紹興所刻書冊華嚴經八十一卷後又得法華經七卷又得楞嚴十卷圓覺二卷皆宋板也惜無宋刻金剛配之後得俞仲蔚手寫金剛一卷蠅頭細書而結法嚴密真光明寶藏也後當分鎮諸山

　　近峯記略我朝宦官如覃吉在東宮口授大學中庸等書導以動作威儀開說府部官守天下民情及宦官專權蠹國之弊時上賜東宮五莊吉備陳不當受曰天下山河皆殿下所有何以莊為竟辭之一日東宮誦佛經吉適至驚曰老伴來矣急易孝經誦之吉跪曰得無誦佛經乎曰非也孝經耳

　　金剛持驗明萬曆初侍中鍾公復秀徐公遵壽俱住京城羅家巷奉佛念金剛經別院淨室數間二公聯坐誦持鍾家有二白鵝聞經聞念佛輒尾二公後作聲而行逐之不去昂首若聽行止皆隨木魚聲逾數年二鵝並對經案立化二公為瘞於淨業寺後地號聽經鵝塚

　　明王泮山陰人萬曆甲戌進士其伯父抱幼兒戲於門兒臂帶金鐲忽失之時泮父適在傍疑為所竊泮父不平引神明為呪取金剛經足踐之泮為諸生屢試高等不得第一日曉出城外見兩白鬚翁相語曰大善寺前秀才王泮應登上第為其父褻汙金剛經今削籍矣泮不知何故歸問父父語以前事泮大驚懺悔於佛前手書經一部是年登賢書歸欲再書一部未訖上春官被放至甲戌續書完經始得第赤水屠隆目擊傳其事

　　明海鹽漁戶張元與弟貞撒網夜歸至青松塘見水面有異光掩映星月疑其下有蚌珠遂沒水取焉得石匣一枚啟之乃金書金剛經光彩異常元置之家堂中夜夢金甲神語曰汝前生為長水法師講壇作務人因無道心退墮至此然夙因未泯賜汝大法當精進持誦元以不識字為辭神令開口以金丸投之香煖入腹遂驚而覺明旦啟誦熟如久習矣時萬曆甲申年元叩達觀大師具陳其事師更勉以誦經必囘向西方至丁丑七月元謂親識曰我殺業除蓮臺現矣無疾端坐而化

　　明萬曆間金壇王公方麓病篤時煩躁其子肯堂進曰大人平日存養功夫正於此際得力願澄心聽兒轉金剛經方麓首頷頤解命取經朗誦聽至無我相無人相四句輒笑曰煩惱本無我相誰戀逐合掌長逝

　　明沈濟寰居嘉興北麗橋開青果店每晨起必持金剛經或出外則一袋貯經懸胷前不曠持誦萬曆癸巳冬往洞庭山販橘太湖中流陡遇龍風湖面昏黑沈船漂蕩如葉楫櫓盡失巨浪如屋高出於船丈餘船已陷沒水底呼號間忽有巨力提船而起拔出波間夾送如飛頃刻達翁家嘴登岸則岸人共見有兩金甲神行水中左右擎船而來船中人知為金剛拯救共感沈德號為青果沈佛家

　　明萬曆間嘉禾沈公光華嘗判兩淮鹽鐵歸田日偶與同郡運同吳公淞閑坐從容遞問日間所為沈云晨朝茹素持誦金剛經積二十年已踰二藏吳亦漫然置之居無何吳忽晨起疾馳詣沈賀云郎君南闈必第矣沈問何據吳云夜夢神言郡中一士夫以持金剛經功德其子應得雋覺來惟憶公當酬是夢是秋沈公子應明果登應天鄉薦

　　明崑山鄒軏生而朴實未嘗識字雖小本營生好行方便凡遇饑人殘疾盞飯數文樂施不吝一日途遇化緣行者誦金剛經軏停腐擔聽之牢記無我相無人相無眾生相無壽者相四句出入不忘一日偶病延僧誦金剛經其胞弟軫讀書穎敏有文名放僻不信鬼神行多刻薄是日以代兄禮懺勉強從事聞誦經至第十五分心忽有悟合掌稱讚吾儒未嘗有此自此信心三寶

　　明嘉興府報忠坊范氏僕失記姓名居士王載生幼時見其每日肩菜擔行市中喃喃念誦不休其蚤起營趂必先於佛前焚香跪誦金剛數卷始出晚必赴金明寺佛殿禮佛囘向乃歸途次遇生命每減錢買放逢丐乞病者減口食施之家主與之妻不願遂聽出家投三塔大乘禪師薙髮為弟子數年辛勤作務凡禪堂苦役悉身任之未嘗告倦忽一日示疾告眾曰我夙生以誦金剛怠慢故罰作人奴今限滿當往善地受生矣遂瞑

　　明萬曆辛亥間淮北大商胡燃關中人妻吳氏挾貲數十萬年四十好善而無子有僧化之曰爾能刻金剛經施捨一藏定產麟兒燃慨如其言又施棺木一藏并掩骴骼之暴露者如是者十餘年功行圓滿延僧四十九眾建七晝夜道塲忽夢神人告曰爾無憂子之遲也上帝細察爾願誠否始終無替念否將擇福壽俱全者以𢌿之越一載姬妾連舉三子皆聰頴夫婦年踰七十家道益隆

　　明憲副項希憲初名德棻夢已為辛卯鄉科以汙兩少婢被主科名籍神削去遂力行種德事捐貲懇友高松聲精楷寫金剛經刊板歲施之凡十餘年夢至一所見黃紙第八名項姓中字糊塗下為原字傍一人曰審視此汝天榜名次也因易名夢原萬曆壬子中順天鄉試廿九名己未會試第二名共疑名次不合迨殿試為二甲第五名方悟合鼎甲數之恰是第八鄉會榜紙俱白殿榜獨黃尤為冥定云

　　明蔡槐庭楚人守嘉興潔己愛民長齋奉佛公暇惟持金剛經署內毫無長物公體素羸自言為諸生時遘危疾貧無醫藥與死為鄰發願盡形誦持是經漸次痊愈得發科甲今以餘生作官誓願攜此經而來亦攜此經而去故竟任不畏強禦視民如傷食惟菜腐未嘗市肉衣但布袍未嘗市絹每以是經併戒殺文刊行勸化

　　明萬曆間衛輝二府文襄南元發長洲人素性耿直不信釋氏後因病夢遊冥府始知地獄非虛遂留心內典尤篤信金剛經每日早起莊誦一過家人伺其誦至二十分後即為具餐如是為常與老友王公洪岡同在林下相聚即背金剛經差一字罰銀一兩故兩公念誦極熟日或數十卷長君湛持公震孟為大魁亦嘗手隷金剛勒石有嘉定吳生者一日臥於館室夢入幽冥惶怖無措俄有人指入一小門見殿宇嚴麗中列龍藏旁有甲士護守啟視梵帙莊嚴卷卷標文元發名字詢之云皆文某平日所誦也覺而述其夢於同館文先生乃襄南之叔方信靈異如此自是吳與文亦持誦不輟

　　明繡木錢末明室張氏素誠心奉佛日織一布於布機中誦金剛經十卷以為常課一日正織間誦至不於一佛二佛三四五佛而種善根已於無量千萬佛所種諸善根句忽停梭合掌子婦覺其有異呼之則已瞑目坐脫曾無一日疾病時萬曆庚申年七月初四日也

　　明鄧少峯江西人生於嘉靖己酉每逢推命者皆謂其少子少壽遂發心誦金剛經祈壽并祈子至崇禎壬午壽終九十五歲生十三子三十六孫

　　明萬曆桐鄉吳君平童年能孝早失怙恃館靈隱寺韜光房累試不第每念親恩難報痛泣不已有僧言人子欲報親恩寫經為最君平遂發心茹淡齋四十九日刺血寫金剛經一卷兩臂胷前共刺十一刀僧俗齊集觀血經莫不嘆曰先生誠心苦行諸佛靡不鑒馨以此而酬罔極勝功名之顯揚萬萬也但補闕真言未寫君平復於胷前刺一刀書訖夜即夢見父母在雲端謂曰賴兒刺血寫經孝心感格我二人超生淨土矣爾本無子佛又遣一善童子繼爾嗣其年果生一男數月後試以葷物閉口不食君平亦誓畢生持齋誦經身上刀痕斑斑現在也

　　明太倉高貴居道觀巷業褙硬襯賣製鞋鋪天啟五年六月壁間所褙之襯劃肰聲如裂帛飛入半空觀者如堵漸次墮落更有數片直飄向北城外普同塔始下僧取視之悉為金剛經紙蓋因貴不識字收取雜紙舊布不分淨穢以之作襯為人踐履圖利而不知造罪故天神示儆如此

　　明嘉興府角里街施嶧陽平日與東塔寺僧有恆交契嶧陽年六十五雖老且病跪誦金剛經日必數卷為常課崇禎丙子正月初八跪誦金剛經未終卷遽卒家人開喪受弔已三日將釘棺矣嶧陽忽還魂言曰我死去以誦金剛力不歷冥王所竟留地藏王菩薩處適菩薩謂我有一卷經未竟誦放回急完可來此也嶧陽氣息奄奄勢不能自誦復語家人必請有恆上人代誦他人無益偶恆赴別請停一日待之及恆至嶧陽自掙起聽誦終卷舉手謝恆已笑化去

　　華嚴持驗明萬曆間辨融禪師以蜚語下獄獄卒以辨公名重必多金索其厚賄師云僧家那得有錢一無所與獄卒置師大匣牀中以困之匣竟師向空唱云大方廣佛華嚴經華嚴會上佛菩薩忽滿匣牀聒聒作響鎖斷牀碎事聞提牢遂達御前奉詔請出

　　金剛持驗明萬曆間楚高衲寒灰諷經虔肅句字清和聞見悚肰起敬嘗於天皇寺以香水金末和墨寫金剛經至第十六分一夕忘點燈几上若有微光作楷書經直達子夜偶腹飢思食起憶燈燭則眼前黑暗矣驚呼同房僧取火視之字畫莊嚴更勝平時手筆

　　明楚中戒僧法禪發願往廬山建庵修行至九江適有西城外王西溪者欲誦金剛經聞僧名即延請諷誦期滿三年奉經資三百兩後誦畢止與百金不能建庵且所得之財強半布施僅持空鉢偶值分封藩王舟抵九江起夫遞送有富室雇僧充縴夫時眾舫遇逆風不能前獨僧縴挽之舟如駛且足下騰空尺許王見驚駭進詢其故僧茫不知所對王疑為妖欲加刑僧益恐怖無措然王雖欲加刑而心終異之再四詰所從來僧熟思良久答曰貧僧素無他術惟在王西溪家誦金剛經三年耳因述前事王嘆曰金剛靈應乃如是哉遂賜銀三百兩終其建庵之願僧受賜後足不復履空矣

　　法華持驗明蘇州寶林寺相傳有十三歲童子至寺云欲得淨室寫經寺僧以別房居之索紙筆書法華經以半幅高麗繭紙畵作七級浮圖一級一卷紙長四尺許廣可尺半而經文六萬餘言具焉數日便了留寺中童子不知所之里人陳文綱親見此經字如麻大緻密分明其下左方題云行童海王師光寫今歸蕩口華氏

　　明吳門陳濟生字皇士文莊公之長子素力行善事凡古今嘉言懿行無不手自輯錄幾至充棟尤好內典每結蓮社持誦法華久而不怠忽夜夢一老者風神古異手持金字法華經及因果事跡相授陳子踴躍拜而納之天明鹿城葛氏所刻法華感通錄果載至陳子遠耀堂流通又一友人以泥金法華經全部來質同日事也未幾復於途次見新安李正卿所書泥金法華經并購歸供養以成合璧莊嚴妙勝觀者嘆為希有

　　觀音持驗明溫州醫僧法程字無枉少瞽百端治之不愈但晝夜誦觀世音名號如是十五年夢中聞菩薩呼之使前若有物縶其足不可動菩薩嘆曰汝前世為灸師誤損人眼今生當受此報吾憐汝誠心當使衣食豐足遂探懷中掬寶珠滿手與之既寤醫道大行衣鉢甚富後享高壽

　　明崇禎戊寅揚州僧垂髻北遊道經宿遷偶患脇痛四醫不能治展轉號呼不飲食者三十餘日一晚友人謂曰汝平日講演經論每勸人稱念觀世音可以救苦今染此篤疾何不皈命大悲以求自度髻昏憒間聞言有省急命具香燭高聲持觀音號不絕口至四更聲忽寂然眾驚謂氣絕矣啟門視之髻正鼾睡午後忽呼曰我饑甚速為具飯食畢即能起行眾驚問何緣得愈髻曰我初稱名時痛如刀割久之空中忽現祥雲見觀音以瓶中甘露灌我頂門清凉沁骨汗流如水因而熟寐已霍然矣眾咸合掌讚嘆菩薩之應如是

　　明劉谷賢黃州人隷虎賁左衛軍嘗從太監鄭和使海外諸番國舟經大海洋劉忽失脚墮水時風帆迅駛不可救援和令人升桅竿望之遙見一人隱隱出沒波濤中相去數十里咸謂無復生理須臾劉追及舟舟中人大喜速以物引上見大魚長丈餘悠然而去人皆異之劉曰此魚載我至此將沒者數次魚輒以鬐鬣負起故水不入口舟中人問爾平生有何善果致得此報劉云但念觀音經耳

　　金剛持驗明杭城人張守誠字不易晝夜虔誦金剛經每出入以囊貯經懸佩胷前崇禎壬午年隨伴北上貿易途遇響馬同伴受傷張被一箭正中胷前經袋不致透心因得全命此黃心符參軍語舍桴庵僧慧雨者心符一號定通禪老少讀三教書寄跡於商旅仕宦者二十餘年晚修禪行平生持誦金剛屢遭大難染危症悉得化脫

　　明蘇州衛揮使朱壽增字叔高持金剛經每日無間運糧入黃河巫言必宰牲賽河神否則有譴責壽增不可但日誦經必廻向河神而已一日大風雨龍鬬空中桅蓬葦蓆捲盡萬艘簸蕩不可制壽增焚香誦經益虔須臾風止雨霽簡較所部數十百艘無一破漏者至通州寓舍每飯後必酣寢一室中一日偶不成寐甫步出梁壞室傾牀亦碎矣壽增每向人說此余誦金剛經之驗

　　明如皐冒起宗字宗起崇禎戊辰進士童年列子衿時輒喜誦金剛經辛巳調補襄陽當獻闖灰燼之餘降兵窟穴於肘腋驕帥負嵎於腹心羽書日儆夜不解帶宗起亦自分終隕猶然纂刻金剛經受持果報乃以奄奄病骨支撐三百六旬瀕死者數四幸免乃解綬甫三月襄陽復陷當時共事者非膏塗鋒刃即法吏囊頭公獨得生全歸里豈非金剛之慈蔭哉

　　明秀水庠生濮可重妻王氏子女各一相繼痘殤氏哭之過哀雙目成瞽遂專心持念金剛經凡數歲忽誦經次左目流水痛割如裂則豁然明矣右目過數日亦然因誦持愈篤夜夢佛語曰汝本無子以誦經故賜汝一子氏後果生子因名經賜

　　明湖州府唐別駕時姪女歸海寧楊雲雲能文蚤逝夫家零替別駕有老妾馬氏善繡佛女相依為命天啟甲子隨至鳳陽官舍女嘗繡花鳥別駕曰汝既長齋宜繡佛繡經攝心三寶女發願繡金剛經未果乙丑正月十三日之夕陡然昏絕馬氏進湯水不納遍體如冰鼻無出息者竟夜矣至天將曉忽自云我要繡馬問故女云黃昏就枕時自覺耳目口鼻無不流血血流遍地身臥其中又見從傍拯救者都無措手處忽金甲大神振錫一聲蘧然作響問我云汝還能記繡經之願否答曰能記又振錫一聲問曰汝能繡經否答云我要繡遂得醒即至心刺繡金剛經女素羸弱自是雖鍼工勤敏諸病不侵至崇禎壬申歲始得圓滿精巧密緻如筆寫綾上觀者驟難辨其為繡也

　　明吳縣至德鄉計仲偉裔出舊家幼即志超塵俗年十二父欲為訂姻力辭至十七歲擇日將娶復避入山中勵志苦修信持般若金剛經父母不得已捐聘吐親偉乃奉親命而歸孑然一身築室供佛惟諷誦大乘經三十餘年順治壬辰里有巨惡李禹吾揑人命誣偉縣令誤斷議絞聞者冤之方審時若聾若憒絕不辯答一言次日親友進監問故曰我于彼時竟不省在堂審事又問夾打痛否曰我全不知痛苦眾視其足毫無所傷但隱隱有金剛二字在上人莫不贊為誦經之力直指李森先按蘇母氏控冤得白禹吾反坐斃於獄今著有金剛解現付梓

　　佛經部雜錄

　　酉陽雜俎貝多出摩伽陀國長六七丈經冬不彫此樹有三種一者多羅娑(一曰婆)力叉貝多二者多梨婆(一曰娑)力叉貝多三者部婆(一曰娑)力叉多羅梨(一曰多梨貝多)並書其葉部闍一色取其皮畫之貝多是梵語漢翻為葉貝多婆(一曰娑)力叉者漢言樹葉也西域經書用此三種皮葉若能保護亦得五六百年

　　東坡志林近讀六祖壇經指說法報化三身使人心開目明然尚少一喻試以眼喻見是法身能見是報身所見是化身何謂見是法身眼之見性非有非無無眼之人不免見黑眼枯睛亡見性不滅故云見是法身何謂能見是報身見性雖存眼根不具則不能見若能安養其根不為物障常使光明洞徹見性乃全故云能見是報身何謂所見是化身根性既全一彈指頃所見千萬縱橫變化俱是妙用故云所見是化身此喻既立三身愈明如此是否

　　觀音經云呪詛諸毒藥所欲害身者念彼觀音力還著于本人東坡居士曰觀音慈悲者也今人遭呪詛念觀音之力而使還著于本人則豈觀音之心哉今改之曰呪詛諸毒藥所欲害身者念彼觀音力兩家總沒事

　　試筆妙論精言不以多為貴而人非聰明不能達其義余嘗聽人讀佛書每數十萬言而溺其說者以為欲曉愚下人故如此爾然則六經簡要愚下人獨不得曉耶

　　避暑錄話釋氏論佛菩薩號皆以南謨冠之自不能言其義夷狄謂拜為膜音模穆天子傳膜拜而受蓋三代已有此稱若云居南方而拜爾既訛為謨又因之為南無南摩後漢楚王英傳伊蒲塞之饌伊蒲塞即梵語優婆塞時佛語猶未至中國蓋西域之譯云然如身毒與天竺其國名尚訛况于語乎

　　欒城遺言公語韓子蒼云學者觀儒書至于佛書亦可多讀知其器能也

　　佛祖綂紀佛經製卍字為如來吉祥萬德之所集音之為萬

　　議遇藏只貯藏之義狐兔穴居例名藏老耼為周守藏吏名柱下史藏乃藏書所漢東觀藏書號柱史藏室書所在也釋道法其制度佛經遂為二氏之私今復以事祈禳豈以經典所在福可集乎

　　劉向列傳序言仙者一百四十六人而七十四人已見佛經向成哀時人其言如此則前漢有佛經矣向又曰今覽載籍往見經洪慶善因言周時義流釋典按列子仲尼篇曰西方之人有聖者焉詳禦寇鄭人在孔子後孟子先其時已說西方聖人則佛傳中國晚周也

　　珍珠船楞嚴經似一器中傾出復入一器中

　　佛祖通載伊川曰看華嚴經不如看一艮卦

　　賢奕真西山曰余自少讀普門品雖未能深解其義然常以意測之曰此佛氏之寓言也昔唐李文公問藥山禪師曰如何是惡風吹舩飄落鬼國師曰李翱小子問此何為文公怒形於色師笑曰發此嗔恚心便是黑風吹舩飄入鬼國也呀藥山可謂善啟發人矣以是推之則知利欲熾然即是火坑貪愛沉溺便是苦海一念清淨烈燄成池一念警覺舩到彼岸災患纏縛隨處而安我無畏怖如械自脫惡人侵凌待以橫逆我無忿嫉如獸自奔讀是經者作如是觀則知普陀大士真實為人非浪語者

　　玉堂漫筆世言大藏經五千四十八卷此自唐開元間總結經律論之目至貞元間又增新經二百餘卷宋至道以後惟淨所譯新經又九千五百餘卷予見南宋藏經與元藏亦不同而本朝藏經又添入元僧以後諸人文字而卷數仍舊豈亦有添滅歟

　　病榻手欥佛書以一條為一則洪景盧容齋隨筆史繩祖學齋呫嗶用之佛典又云多羅葉書凡有二百四十縳縳古絹字亦借為卷也

　　竹窗隨筆有俗士聚諸少小沙彌講莊子大言曰南華義勝首楞嚴一時緇流及居士輩無斥其非者夫南華於世書誠為高妙而謂勝楞嚴何可笑之甚也士固村學究其品猥細不足較其言亦無旨趣不足辯獨恐悞諸沙彌耳然諸沙彌稍明敏者久當自知如言鍮勝黃金以誑小兒小兒既長必唾其面矣

　　或曰莊子義則劣矣其文元曠疎逸可喜可愕佛經所未有也諸為古文辭及舉子業者咸靡然宗之則何如曰佛經者所謂至辭無文者也而與世人較文是陽春與百卉爭顏色也置勿論子欲論文不有六經四子在乎而大成于孔子吾試論之孔子之文正大而光明日月也彼南華佳者如繁星掣電劣者如野燒也孔子之文渟蓄而汪洋河海也彼南華佳者如瀑泉驚濤劣者如亂流也孔子之文融粹而溫潤良玉也彼南華佳者如水晶琉璃劣者如珉珂珷玞也孔子之文切近而精實五穀也彼南華佳者如安南之荔大宛之葡萄劣者如未熟之梨與柿也此其大較也業文者宜何師也而况乎為僧者之不以文為業也

　　曰古尊宿疏經造論有引莊子語者何也曰震旦之書周孔老莊為最矣佛經來自五天欲借此間語而發明不是之引而將誰引然多用其言不盡用其義彷彿而已矣蓋稍似而非真是也南人之北北人不知舟指其車而曉之曰吾舟之載物而致遠猶此方之車也借車明舟而非以車為舟也

　　嘉興府志楞嚴講寺藏經巨細畢舉千函萬帙自佛教入中國來未有刻成方冊若此之備者可謂盛矣或謂專利於流通濫觴於語錄司世教者慮其不終然真經大藏炳如日星豈為物敗哉惟是儒書散佚誰為裒集者撫茲浩嘆

　　佛經部外編

　　法華持驗明釋明勳徽人原名胡文柱天啟時為中書舍人以不從魏璫命褫官至丙戌忽患人面瘡痛不可忍辛卯冬暈絕恍惚聽瘡作人言曰予梁時盧昭容也在雒陽宮中遭賊戕命今已六百餘年尚滯鬼籍而君即當日戕予者今既轉身為男子當書法華等經以自救救予文柱哀祈住痛即書時居儀真立具紙筆書法華華嚴金剛楞嚴等經及水懺每書痛即止停筆復痛踰年書經完患遂愈


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百七卷目錄僧寺部彙考一釋名(寺)晉書(孝武帝本紀)魏書(釋光志)洛陽伽藍記(白馬寺　永寧寺　建中寺　長秋寺　景樂寺　昭儀尼寺　愿會寺　光明寺　胡統寺　修梵寺　嵩明寺　景林寺　明懸尼寺　龍華寺　瓔珞寺　宗聖寺　魏昌尼寺　景興尼寺　莊嚴寺　秦太上君寺　正始寺　平等寺　景寧寺　歸覺寺　景明寺　大貌寺　招福寺　秦太上公二寺　報德寺　大覺寺　三寶寺　寧遠寺　正覺寺　龍華寺　追聖寺　高陽王寺　崇盧寺　冲覺寺　宣忠寺　王典御寺　光寶寺　法雲寺　融覺寺　大覺寺　永明寺　疑元寺　河間寺　京師諸寺)寺塔記(大興善寺　安國寺　東禪院　山庭院　趙景公寺　寶慶寺　菩薩寺　光宅寺　靜域寺　崇濟寺　資聖寺　慈恩寺)三寶感通錄(唐述谷寺)法苑珠林(波提寺　靈味寺　招提寺)梁京寺記(小莊嚴寺　同泰寺　開善寺　大愛敬寺　法寶寺　寶林寺)庚寅奏事錄(龍遊寺)子役志(壽寧寺)燕翼貽謀錄(相國寺)揮麈前錄(應天寺　啟聖院　典德禪院)廬山後錄(西林寺)吳中勝記(吳山寺　光福寺)學佛考訓(翠微寺　天官寺　善卷寺)西干十寺記(水西寺　經藏寺)

神異典第一百七卷

　　僧寺部彙考一

　　釋名

　　寺

　　寺嗣也治事者相續於其內本是司名西僧乍來權止公司移入別居不忘其本還標寺號

　　晉書

　　孝武帝本紀

　　太元六年春正月帝初奉佛法立精舍於殿內引諸沙門以居之

　　魏書

　　釋老志

　　後漢明帝遣郎中蔡愔等使於天竺寫浮屠遺範愔得佛經四十二章以白馬負經而至漢因立白馬寺於洛城雍關西摩騰法蘭咸卒於此寺自洛中構白馬寺盛飾佛圖遂為四方式

　　洛陽伽藍記

　　白馬寺

　　白馬寺漢明帝所立也在西陽門外三里御道南帝夢金人長丈六項皆日月光明胡神號曰佛遣使向西域求之乃得經像焉時白馬負經而來因以為名明帝崩起祗洹於陵上自此以後百姓家上或作浮屠焉寺上經函至今猶存常燒香供養之經函時放光明耀於堂宇是以道俗禮敬之如仰真容浮圖前柰林蒲萄異於餘處枝葉繁衍子實甚大柰林實重七斤蒲萄實偉於棗味並殊美冠於中京帝至熟時常詣取之或復賜宮人宮入得之轉餉親戚以為奇味得者不敢輙食乃歷數家京師語曰白馬甜榴一實直牛

　　永寧寺

　　永寧寺熙平元年靈太后胡氏所立也在宮前閶闔門南一里御道西其寺東有太尉府西對永康里南界昭元曹北鄰御史臺中有九層浮圖一所架木為之舉高九十丈有剎復高十丈合去地一千尺去京師百里遙已見之初掘基至黃泉下得金像三十軀太后以為信法之徵是以營建過度也剎上有金寶瓶容二十五石寶瓶下有承露金盤三十重周匝皆垂金鐸復有鐵鏁四道引剎向浮圖四角鏁上亦有金鐸鐸大小如一石甕于浮圖有九級角角皆懸金鐸合上下有一百二十鐸浮圖有四面面有三戶六窗戶皆朱漆扉上有五行金鈴合有五千四百枚復有金環鋪首殫土木之功窮造形之力佛事精妙不可思議繡柱金鋪駭人心目至於高風永夜寶鐸和鳴鏗鏘之音聞及十餘里浮圖北有佛殿一所形如太極殿中有丈八金像一軀人中長金像十軀繡珠像三軀織成五軀作功奇巧冠於當世僧房樓觀一千餘間雕梁粉壁青璅綺疏難得而言枯椿松柏扶疎拂檐翠竹香草布濩堦墀是以常景碑云須彌寶殿兜率淨宮莫尚於斯也外國所獻經像皆在此寺寺院牆皆施短椽以瓦覆之若今宮牆也四面各開一門南門樓三重通三道去地二十丈形製似今端門圖以雲氣畵彩仙靈綺錢青璅赫麗華拱夾門有四力士四獅子飾以金銀加之珠玉壯麗煥炳世所未聞東西兩門皆亦如之所可異者唯樓兩重北門一道不施屋似鳥頭門四門外樹以青槐亙以綠水京邑行人多庇其下路斷飛塵不由奔雲之潤清風送凉豈藉合歡之發詔中書舍人常景為寺碑文裝飾畢功明帝與太后共登之視宮內如常中臨京師若家庭以其目見宮中禁人不聽升衒之常與河南君胡孝世共登之下臨雲雨信哉不虛時有西域沙門菩提達摩者波斯國胡人也起自荒裔來遊中土見金盤炫日光照雲表寶鐸含風響出天外歌詠贊歎實是神功自云年一百五十歲歷涉諸國靡不周遍而此寺精麗遍閻浮所無也極佛界亦未有此口唱南無或合掌連日至孝昌二年大風發屋拔樹剎上寶瓶隨風而落入地丈餘復命工匠更著新瓶永熈三年二月浮圖為火所燒帝登臨雲臺望火遣南陽王寶炬錄尚書長孫椎將羽林一千救赴火所莫不悲惜垂淚而去火初從第八級中平旦火發當時雷雨晦冥雜下霰雪百姓道俗咸來觀火悲哀之聲振動京邑時有三比丘赴火而死火經三月不滅有入地柱火尋柱周年猶有烟氣其年五月中有人從象郡來云見浮圖于海中光明照耀儼然如新海上之民咸皆見之俄然霧起浮圖遂隱

　　建中寺

　　建中寺普泰元年尚書令樂平王尒朱世隆所立也本是閹官司空劉騰宅屋宇奢侈梁棟踰制一里之間廊廡充溢堂北宣光殿門西乾明門博敞弘麗諸王莫及也在西陽門內御道北謂延年里正光年中元義專權太后幽隔永巷騰為謀主至孝昌年太后反政遂誅義等沒騰田宅元義誅日騰已物故太后追思騰罪發墓殘尸使其神靈無所歸聚以宅賜王雍建義元年尚書令樂平王尒朱世隆為榮追福題以為寺朱門黃閣所謂仙居也以前廳為佛殿後堂為講堂金花寶蓋遍滿其中有一凉風堂本騰避暑之處凄凉常冷經夏無蠅有萬年千歲之樹也

　　長秋寺

　　長秋寺劉騰所立也騰初為長秋令因以為名在南陽門內御道北一里亦在延年里即是晉中朝時金市處寺北有濛汜池夏則有水冬則竭矣中有三層浮圖一所金盤靈剎耀諸城內作六牙白象負釋迦在虛中莊嚴佛事悉用金玉作工之異難可具陳四月四日此像常出辟邪師子導引其前吞刀吐火騰驤一面綵幢上索詭譎不常奇伎異服冠于都市像停之處觀者如堵迭相踐躍常有死人

　　景樂寺

　　景樂寺太傅清河文獻王懌所立也在閶闔門南御道西望永寧寺正相當寺西有司徒府東有大將軍高肇宅北連義井里義井里北門外有叢樹數株枝條繁茂下有甘井一所石槽鐵罐供給行人飲水庇蔭多有憩者有佛殿一所像輦在焉雕刻巧妙冠絕一時堂廡周環曲房連接輕條拂戶花蕊披庭至于六齋常設女樂歌聲遶梁舞袖徐轉絲管寥亮諧妙入神以是尼寺丈夫不得入得往觀者以為至天堂及文獻王薨寺禁稍寬百姓出入無復限礙後汝南王悅復修之悅是文獻之弟詔諸音樂逞伎寺內奇禽怪獸舞忭殿亭飛空幻惑世所未覩異端奇術總萃其中剝驢扳井植棗種瓜須臾之間皆得賜食士女觀者目亂精迷自建義以後京師頻有大兵此戲遂隱也

　　昭儀尼寺

　　昭儀尼寺閹官等所立也在東陽門內一里御道南寺有一佛二菩薩塑工精絕京師所無也四月七日常出詣景明景明三像恆出迎之伎樂之盛與劉騰相比堂前有酒樹麪木昭儀寺有池京師學徒謂之翟泉也衒之按杜預注春秋云翟泉在晉太倉西南按晉太倉在建春門內今太倉在東陽門內此地今在太倉西南明非翟泉也後隱士趙逸云此地是晉侍中石崇家池池南有綠珠樓于是學徒始悟經過者想見綠珠之容也

　　愿會寺

　　愿會寺中書舍人王翊捨宅立也佛堂前有桑樹一株直上五尺枝條橫遶柯葉傍布形如羽蓋覆高五尺又葉凡為五重每重葉生椹各異京師道俗謂之神桑而觀者成市布施者甚眾帝聞而惡之以為惑眾命給事中黃門侍郎元紀伐殺之其日雲霧晦冥下斧之處血流至地見者莫不悲泣

　　光明寺

　　宜壽里內有苞信縣令段暉宅地下常聞鐘聲時見五色光明照於堂宇暉甚異之遂掘光所得金像一軀可高三尺有二菩薩趺坐上銘云晉太始二年五月十五日侍中中書令荀勖造暉遂捨宅為光明寺時人咸云此荀勖舊宅其後盜者欲竊此像與菩薩合聲喝賊盜者驚怖應即殞倒眾僧聞像叫聲遂來捉得賊

　　胡統寺

　　胡綂寺太后從姑所立也入道為尼遂居此寺在永寧南一里許寶塔五重金剎高聳洞房周匝對戶交窗朱柱素壁甚為佳麗其寺諸尼帝城名德善于開導工談義理常入宮與太后說法其資養緇流從無此也

　　修梵寺

　　嵩明寺

　　修梵寺在清陽門內御道北嵩明寺復在修梵寺西竝漫牆峻宇比屋連甍亦是名寺也修梵寺有金剛鳩鴿不入鳥雀不棲苦提達磨云得其真相也

　　景林寺

　　景林寺在開陽門內御道東講殿疊起房廡連屬丹楹炫日繡桷迎風實為勝地寺西有園多饒奇果春鳥秋蟬鳴聲相續中有禪房一所內置祇洹精舍形製雖小巧構難比加以禪閣虛靜隱室凝邃嘉樹夾牖芳杜匝堦雖云朝市相同巖谷靜行之僧繩坐其內餐風服道結跏數息有石銘一所國子博士盧白頭為其文白頭宇景裕范陽人也

　　明懸尼寺

　　明懸尼寺彭城武宣王勰所立也在建春門外石樓南有三層塔一所未加莊嚴寺東有中朝時常滿倉高祖令為租場天下貢賦所聚蓄也

　　龍華寺

　　龍華寺宿衛羽林虎賁所立也在建春門外陽渠南寺南有租場陽渠北有建陽里里有土臺高三丈上作二精舍趙逸云此臺是中朝旗亭也上有二層樓懸鼓擊之以罷市有鐘一口撞之聞五十里太后以鐘聲遠聞遂移在宮內置凝閒堂所與內講沙門打為時節孝昌初蕭衍子豫章王蕭綜來降聞此鐘聲以為奇異遂造聽鐘歌詞三首傳于世

　　瓔珞寺

　　瓔珞寺在建春門外御道北所謂建陽里也即中朝時白杜地董威輦所居處里內有瓔珞慈善暉和通覺暉元宗聖魏昌熙平崇真因果等十寺里內士庶二千餘戶信崇三寶眾僧利養百姓所供也

　　宗聖寺

　　宗聖寺有像一軀高三丈八尺端嚴殊特相好畢備士庶瞻仰目不暫瞬此像一出市井皆空炎光輝赫獨絕世表妙伎雜樂亞于劉騰城東士女多來此寺觀看也

　　魏昌尼寺

　　魏昌尼寺閹官瀛州刺史李次壽所立即中朝牛馬市處也刑嵇康之所

　　景興尼寺

　　建春門外一里餘至東石橋南北而行石橋南道有景興尼寺亦閹官等所共立也有金像輦去地三尺施寶蓋四面垂金鈴七寶珠飛天伎樂望之雲表作工甚精難可揚確像出之日帝詔羽林一百人舉此像絲竹雜伎皆由旨給

　　莊嚴寺

　　莊嚴寺在東陽門外一里御道北所謂東安里也北為租塲

　　秦太上君寺

　　秦太上君寺胡太后所立也在東陽門御道北所謂暉文里當時太后正號崇調母天下號父為秦太上公母為秦太上君為母追福因以名焉中有五層浮圖一所巨剎入雲高門向街佛事莊飾等于永寧誦室禪堂周流重疊花林芳草遍滿堦墀常有大德名僧講一切經受業沙門亦有千數

　　正始寺

　　正始寺百官等所立也正始中立因以為名在東陽門外御道南所謂敬義里也里內有典虞簷宇清淨美于景林眾僧房前高林對牖青松青檉連枝交映多有枳樹而不中食有石碑一枚背有侍中崔光施錢四十萬陳留侯李崇施錢二十萬自餘百官各有差少者不減五千以下後人刊之

　　平等寺

　　平等寺廣平武穆捨宅所立在青陽門外二里御道北所謂孝敬里也堂宇宏美林木蕭森平臺複道獨顯當世寺門外金像一軀高二丈八尺相好端嚴常有神驗國之吉凶先炳祥異孝昌三年十二月中此像面有悲容兩目垂淚遍體皆濕時人號曰佛汗京師士女空市里而往觀之有比丘以淨綿拭其淚須臾之間綿濕都盡更以他綿換俄然復濕如此三日乃止明年四月爾朱榮入洛陽誅戮百官死亡塗地永安二年三月此像復汗士庶復往觀之五月北海王入洛莊帝北巡七月北海王大敗所隨江淮子弟五千盡被俘虜無一得還永安三年七月此像悲泣如初每經神驗朝夕惶懼禁人不聽觀之至十二月爾朱兆入洛陽擒莊帝於晉陽在京宮殿空虛百日無主永熙元年平陽王入纂大業始造五層塔一所平陽王武穆王少子詔中書侍郎魏收等為寺碑文至二年二月五日土木畢功帝率百僚作萬僧會其日寺門外有石像無故自動低頭復舉竟日乃止帝躬加禮拜怪其詭異中書舍人靈景曰石立社移上古有此陛下何怪也帝乃還宮七月中帝為侍中斛斯椿所使奔于長安至十月終而京師遷鄴焉

　　景寧寺

　　景寧寺太保司徒公楊椿所立也在清陽門外三里御道南所謂景寧里也高祖遷都洛邑椿創居此里遂分宅為寺因以名之制飾甚美綺柱珠簾椿弟慎冀州刺史慎弟津司空竝立性寬雅貴義輕財四世同居一門三從朝貴義居未之有也普泰中為爾朱世隆所誅後捨宅為建中寺出清陽門外三里御道北有孝義里里西北角有蘇秦塚塚傍有寶明寺眾僧常見秦出入此冢車馬羽儀若今宰相也

　　歸覺寺

　　孝義里東市北植貨里里有太常民劉胡兄弟四人以屠為業永安年中胡殺猪猪忽唱乞命聲及四鄰人謂胡兄弟相鬬而來觀之乃猪也即捨宅為歸覺寺合家人入道焉普泰元年此寺金像生毛眉髮悉皆具足尚書左丞魏季景謂人曰張天錫有此事其國遂滅此亦不祥之徵至明年而廣被廢死

　　景明寺

　　景明寺宣武皇帝所立景明年中立因以為名在宣陽門外一里御道東其寺東西南北方五百步前望嵩山少室却負帝城青林垂影綠水為文形勝之地爽塏獨美山縣臺觀光盛一千餘間複殿重房交疎對霤青臺紫閣浮道相通雖外有四時而內無寒暑房簷之外皆是山池松竹蘭芷垂列堦墀含風團露流香吐馥至正光年中太后始造七層浮圖一所去地百仞是以邢子才碑文云俯仰擊電傍矚奔星是也糚飾華麗侔于永寧金盤寶鐸煥爛霞表寺有三池萑蒲菱藕水物生焉或黃甲紫鱗出沒于繁藻或青鳧白鴈沉浮于綠水碾磑舂簸皆用水功伽藍之妙最為稱首時世好崇福四月七日京師諸像皆來此寺尚書祠部曹錄像名有一千餘軀至八日以次入宣陽門向閶闔宮前受皇帝散花于時金花映日寶蓋浮雲幡幢若林香烟似霧梵樂法音聒動天地百戲騰驤所在駢比名僧德眾負錫為群信徒法侶持花成藪車騎填咽繁衍相傾時有西域胡沙門見此唱言佛國至永熙年中始詔國子祭酒邢子才為寺碑文

　　大統寺

　　招福寺

　　大綂寺在景明寺西所謂利民里寺南有三公令史高顯略宅每于夜見赤光行于堂前如此者非一向光明所掘地丈餘得黃金千斤銘云蘇秦家金得者為吾造功德顯略遂造招福寺以世人謂此地是蘇秦舊宅當時元義秉政聞其得金就洛索以十二斤與之衒之按蘇秦時未有佛法功德者不必是寺應是碑銘之類頌其聲跡也

　　秦太上公二寺

　　秦太上公二寺在景明南一里西寺太后所立東寺皇姨所造並為父追福因以名之時人號為雙女寺竝門鄰洛水林木扶疎布葉垂陰各有五層浮圖一所高五十丈素綵畫工比于景明至於六齋常有中黃門一人監護僧舍襯施供具諸寺莫及焉

　　報德寺

　　大覺寺

　　三寶寺

　　寧遠寺

　　報德寺高祖孝文皇帝所立也為馮太后追福在開陽門外三里開道門御道東有漢國子學堂堂前有三種字石經二十五碑表裏刻之寫春秋尚書二部作篆蝌蚪隷三種字漢中郎蔡邕筆之遺迹也猶有十八碑餘皆殘毀復有石碑四十八枚亦表裏隷書寫周易尚書公羊禮記四部又讚學碑一所竝在堂前魏文帝作典論六碑至太和十七年猶有四高祖題為勸學里里有大覺三寶寧遠三寺武定四年大將軍遷石經于鄴周廻有園珍果出焉有棃如承光寺亦多果木柰味甚美冠于京師

　　正覺寺

　　勸學里東有延賢里里內有正覺寺尚書令王肅所立也肅宇恭懿琅琊人偽齊雍州刺史奐之子也贍學多通才辭美茂為齊祕書丞太和十八年背逆歸順時高祖新營洛邑多所造制肅博識舊事大有裨益高祖甚重之常呼王生延賢之名肅立之肅在江南之日聘謝氏女為妻及至京師復尚公主謝作五言詩以贈之其詩曰本為薄上蠶今作機上絲得路逐勝去頗憶纏綿時公主代肅答謝云鍼是貫綿物目中恆任絲得帛縫新去何能納故時肅甚有愧謝之色遂造正覺寺以憩之

　　龍華寺

　　追聖寺

　　龍華寺廣陵王所立也追聖寺北海王所立也竝在報德寺之東法事僧房比秦太上公京師寺皆種雜果而此三寺園林茂盛莫與之爭

　　高陽王寺

　　高陽王寺高陽王雍之宅也在津陽門外三里御道西傍雍為𠇍朱榮所害也捨宅以為寺

　　崇盧寺

　　崇盧寺在城西即漢之躍龍園也延熹九年桓帝祠老子于躍龍園設華蓋之坐用郊天之樂此其地也高祖遷京之始以地給民憩者多見妖怪是以人皆去之遂立寺焉

　　冲覺寺

　　冲覺寺太傅清河王懌捨宅所立也在西明門外一里御道北懌親王之中最有名行世宗愛之特隆諸弟延昌四年世宗崩懌與高陽王雍廣平王懷竝受遺詔輔翼孝明時帝年始六歲太后代總萬機以懌名德茂親體道居正事無大小多諮詢之是以熙平神龜之際勢傾人主第宅豐大踰於高陽正光初元義秉權閉太后于後宮懌薨于下省孝昌元年太后還總萬機追贈懌太子太師大將軍都督中外諸軍事諡曰文獻圖懌像于建始殿為文獻追福建五層浮圖一所工作與瑤光寺相似也

　　宣忠寺

　　宣忠寺侍中司州牧城陽王徽所立也在西陽門外一里御道南永安中北海入洛莊帝北巡自餘諸王各懷二望唯微獨從莊帝至長子城大兵阻河雄雌未決徽願入洛陽捨宅為寺及北海敗散國道重暉遂捨宅焉

　　王典御寺

　　王典御寺閹官王桃湯所立也時閹官皆為尼寺惟桃湯獨造僧寺世人稱其英雄門有三層浮圖一所工踰昭義宦者招提最為人寶至于六齋常擊鼓歌舞也

　　光寶寺

　　光寶寺在西陽門外御道北有三層浮圖一所以石為基形製甚古畵工雕刻隱士趙逸見而嘆曰晉朝石塔寺今為光寶寺也人問其故逸曰晉朝三十二寺盡皆埋滅惟有此寺獨存指園中一處曰此是浴堂前五步應有一井眾僧掘之果得屋及井焉井雖填塞甎口如初浴堂下猶有石數十枚當時園地平衍果菜葱青莫不歎息焉園中有一海號咸池葭芙被岸菱荷覆水青松翠竹羅生其傍京邑士子至于良辰美日休沐告歸徵友命朋來遊此寺雲車接軫羽蓋成陰或置酒林泉題詩花圃折藕浮瓜以為興適普泰末雍州刺史隴西王𠇍朱天光總士馬于此寺寺門無何都崩天光見而惡之其年天光戰敗斬于東市也

　　法雲寺

　　法雲寺西域烏陽國胡沙門曇摩羅所立也在光寶寺西隔牆竝門摩羅聰慧利根學窮釋氏至中國即曉魏言隷書凡所聞見無不通解是以道俗貴賤同歸仰之作祇洹一所工制甚精佛殿僧房皆為胡飾丹素發彩金碧垂輝摹寫真容似丈六之見鹿苑神光壯麗若金剛之在雙林伽藍之內珍果蔚茂芳草蔓合嘉木蔽庭京師沙門好胡法者皆就摩羅受持之戒行真苦難可揄揚祕呪神驗閻浮所無也呪枯樹能生枝葉呪人變為驢馬見之莫不忻怖西域所賣舍利骨及佛牙經像皆在此寺

　　融覺寺

　　融覺寺清河文獻王懌所立也在閶闔門外御道南有五層浮圖一所與冲覺寺齊等佛殿僧房充溢里許比丘曇謨最善於義學講涅槃華嚴僧徒千人天竺國胡沙門菩提流支見而禮之號為菩薩流支解佛義知名西土諸夷號為羅漢曉魏言及隷書翻十地楞伽及諸經論二十三部雖石室之寫金言草堂之傳真教不能過也流支讀曇謨最義大乘章每彈指贊歎唱言微妙即為胡書寫之傳之于西域西域沙門常東向遙禮之號曇謨最為東方聖人

　　大覺寺

　　大覺寺廣平王環捨宅所立在融覺寺西一里許北瞻芒嶺南眺洛汭東望宮闕西顧旗亭神臯顯敞實為勝地是以溫子昇碑云面水背山左朝右市是也環所居之堂上置七佛林池飛閣比之景明至於春風動樹則蘭開紫葉秋霜降草則菊吐黃花名僧大德寂以遣煩永熙年中平陽王即位造甎浮圖一所是土石之工窮精極麗詔中書舍人溫子昇以為文也

　　永明寺

　　永明寺宣武皇帝所立也在大覺寺東時佛法經像盛于洛陽異國沙門咸來輻輳負錫持經適茲洛土宣武故立此寺俾以憩之廡房連亙一千餘間庭列修竹簷拂高樬奇花異草駢闐堦砌百國沙門三千餘人西域遠者乃至大秦國𥁞天地之西陲續紡百姓野店邑房相望衣服車馬擬儀中國

　　疑元寺

　　疑元寺閹官濟州刺史賈燦所立也在廣明門外一里御道東所謂末平里也即漢太上王廣處遷京之初創居北里值母亡捨以為寺地形高顯下臨城闕房廡麗精竹柏成林實是淨行息心之所也王公卿來遊觀為五言者不可勝數

　　河間寺

　　壽丘里民間號為皇子坊當時帝族王侯外戚公主檀山海之富居川林之饒爭修園宅互相誇競崇門豐室洞戶連房飛館生風重樓起霧而河間王琛最為豪首經河陰之役諸元殲盡王侯第宅多題為寺壽丘里間列剎相望祇洹鬱起寶塔高臨四月八日京師士女多至河間寺觀其殿廡綺麗無不歎息以為蓬萊仙室亦不足過入其後園見溝瀆環繞石磴嶕嶢朱荷出池綠萍浮水飛梁跨樹高棟出雲咸皆唧唧雖梁王兔苑想之不如也

　　京師諸寺

　　京師東西二十里南北十五里戶十萬六千餘廟社宮室府曹以外方三百步為一里里開四門門置里正二人吏四人門士八人合有二百二十里寺有一千三百六十七所天平元年遷都鄴城洛陽餘寺四百二十一所北芒山上有馮王寺齊獻武王寺京東石關有元領軍寺劉長秋嵩高中有閒居寺栖禪寺嵩陽寺道場寺上有中頂寺東有昇道寺栖禪寺京南關口有石窟寺靈巖寺京西瀍澗有白馬寺照樂寺如此之寺既郭外不在數限亦詳載之

　　寺塔記

　　大興善寺

　　靖恭坊大興善寺寺取大興兩字坊名一字為名新記云優填像總章初為火所燒據梁時西域優填在荊州言隋自臺城移來此寺非也今又有栴檀像開目其工頗抽尤差謬矣不空三藏塔前多老松歲旱則官伐其枝為龍骨以祈雨葢三藏役龍意其樹必有靈也行香院堂後壁上元和中畵人梁洽畵雙松稍脫俗格曼殊堂工塑極精妙外壁有泥金幀不空自西域齋來者栴檀像堂中有時非時經界朱寫之盛以漆龕僧云隋朝舊物寺後先有曲池不空臨終時忽然涸竭至惟寬禪師止住因潦通泉白蓮藻自生今復成陸矣東廊之南素和尚院庭有青桐四株素之手植元和中卿相多遊此院桐至夏有汗污人衣如輠脂不可洗天王閣長慶中造本在春明門內與南內連牆其形大為天下之最太和二年敕移就此寺拆時腹中得布五百端漆數十筩今部落鬼神形像墮壞唯天王不損

　　安國寺

　　長樂坊安國寺紅樓睿宗在藩時舞榭

　　東禪院

　　東禪院亦曰木塔院院門北西廊五壁吳道元弟子釋思道畵釋梵八部不施彩色尚有典型

　　山庭院

　　山庭院古木崇阜幽若山谷當時輦土營之

　　趙景公寺

　　常樂坊趙景公寺隋開皇三年置本曰弘善寺十八年改焉南中三門裏東壁上吳道子白畵地獄變筆力勁怒變狀陰怪覩之不覺毛蛓吳畫中得意處三階院西廊下范長壽書西方變及十六對事寶池尤妙絕諦視之覺水入浮壁院門上白畵樹石頗似閻立德予攜立德行天祠粉本驗之無異西中三門裏門南吳生畵龍及刷天王鬚筆蹟如鐵有執爐天女竊眸欲語華嚴院中鍮石盧舍立像高六尺古樣精巧塔下有舍利三斗四升移塔之時僧守行建道塲出舍利俾士庶觀之唄讚未畢滿地現舍利士女不敢踐之悉出寺外守公乃造小泥塔及木塔近十萬枚葬之今尚有數萬存焉寺有小銀像六百餘軀金佛一軀長數尺大銀像高六尺餘古樣精巧又有嵌七寶字多心經小屏風盛以寶函上有雜色珠及白珠駢甃亂目祿山亂宮人藏於此寺屏風十五牒三十行經後云發心主司馬恆存願成主上柱國索伏寶息上柱國真德為法界眾生造黃金牒經善繼疑外國物也

　　寶應寺

　　通政坊寶應寺韓幹藍田人少時常為貰酒家送酒王右丞兄弟未遇每一貰酒漫遊幹常徵債于王家戲畫地為人馬右丞精思丹青奇其意趣乃歲與錢二萬令學畵十餘年今寺中釋梵天女悉齊公妓小小等寫真也寺有韓幹畵下生幀彌勒衣紫袈裟右邊仰面菩薩及二獅子尤入神西北角院內有懷素書顏魯公序張渭侍郎錢起郎中讚

　　菩薩寺

　　平康坊菩薩寺食堂東壁上吳道元畫智度論色偈變偈是吳自題筆跡遒勁如磔鬼神毛髮次堵畫禮骨仙人天衣飛揚滿壁風動佛殿內槽後壁面吳道元書消災經事樹石古嶮元和中上欲令移之慮其摧壞乃下詔擇書手寫進佛殿內槽東壁維摩變舍利佛角而轉膝元和末俗講僧文淑裝之筆跡盡矣寺之制度鐘樓在東唯此寺緣李右座林甫宅在東故建鐘樓于西寺內有郭令玳瑁鞭及郭令王夫人七寶帳寺主元竟多識釋門故事云李右座每至生日常轉請此寺僧就宅設齋有僧乙嘗歎佛施鞍一具賣之材直七萬又僧廣有聲名口經數年次當嘆佛因極祝右座功德冀獲厚䞋齋畢簾下出綵篚香羅帕藉一物如朽釘長數寸僧歸失望慚惋數日且意大臣不容欺己遂攜至西市示于商胡商胡見之驚曰上人安得此物必貨此不違價僧試求百千胡人大笑曰未也更極意言之加至五百千胡人曰此直一千萬遂與之僧訪其名曰此寶骨也又寺先有一僧不言姓名常負束藁坐臥于寺兩廊下不肯住院經數年寺綱維或勸其住房曰爾厭我耶其夕遂以束藁焚身至明唯灰燼耳無血膋之臭眾方知異人遂塑灰為像今在佛殿上世號束草師

　　光宅寺

　　光宅坊光宅寺普賢堂本天后梳洗堂葡萄垂實則幸此堂今堂中尉遲畵頗有奇處四壁畵像及脫皮白骨匠意極嶮又變形三魔女身若出壁又佛圓光均彩相錯亂自成講堂東壁佛座前錦如斷古標西壁逼之摽摽然

　　靜域寺

　　宣揚坊靜域寺本太穆皇后宅寺僧云三階院門外是神堯皇帝射孔雀處上蟠虵汗煙可懼東廊樹石嶮怪高僧亦怪

　　崇濟寺

　　招國坊崇濟寺寺後有天后織成蛟龍被襖子及繡衣六事東廊從南第二院有宣律師製袈裟堂曼殊堂有松數株甚奇

　　資聖寺

　　崇聖坊資聖寺淨土院門外相傳吳生一夕秉燭醉畵就中戟手視之惡駭院門裏盧楞伽畵盧常學吳畵吳亦授以手訣乃畵總持三門寺方半吳大賞之謂人曰楞伽不得心訣用思太苦其能久乎畵畢而卒

　　慈恩寺

　　慈恩寺本淨覺故伽藍因而營建焉凡十餘院總一千八百九十七間勑度三百僧初三藏自西域廻詔太常卿江夏王道宗設九部樂迎經像入寺綵車凡千餘輛上御安福門觀之太宗常賜三藏衲約直百餘金其工無鍼綖之迹寺中柿樹白牡丹是法力上人手植

　　三寶感通錄

　　唐述谷寺

　　晉初河州唐述谷寺者在今河州西北五十里度風林津登長夷嶺南望名積石山即禹貢導之極地也眾峯競出各有異勢或如寶塔或如層樓松柏映巖丹青飾岫自非造化神功何因綺麗若此南行二十里得其谷焉鑿山構室接梁通水繞寺華藥果菜充滿今有僧住南有石門濱於河上鐫石文曰晉太始年之所立也寺東谷中有一天寺窮討處所略無定指常聞鐘聲又有異僧故號此谷名為唐述羌云鬼神也所以古今諸人入積石者每逢仙聖行住怳惚現寺現僧東北嶺上出醴泉甜而且白服者不老

　　法苑珠林

　　波提寺

　　晉南京寺記云波提寺在秣陵縣昔晉咸安二年簡文皇帝起造本名新林寺時歷陽郡烏江寺尼道容苦行通靈預知禍福世傳為聖𡡉咸安初有烏巢殿屋帝使掌筮人占之曰西南有女人師當能伏此怪即遣使至烏江迎聖𡡉問此吉凶焉在𡡉曰修德可以禳災齋戒亦能轉障帝乃建齋七日禮懺精勤法席未終忽有羣烏運巢而去一時淨盡帝深加敬信因為聖𡡉起此寺焉

　　靈味寺

　　靈味寺建康鍾山蔣林里宋永初三年沙門法意起造晉末有高逸沙門莫顯名迹巖栖谷飲常在鍾山之阿一夜忽聞怪石崩墜聲振林薄明旦履行唯見清泉湛然因聚徒結宇號曰靈味

　　招提寺

　　廬山招提寺有釋僧瑜姓周吳興餘杭人弱冠出家業素純粹宋元嘉十五年與同學曇溫慧光等於廬山南嶺共建精舍名曰招提

　　梁京寺記

　　小莊嚴寺

　　小莊嚴寺在建業定陰里本是晉零陵王廟地梁天監六年道度禪師起造時有邵文立者世以烹屠為業常欲殺一鹿鹿跪而流淚以為不祥鹿懷一麑尋當產育就庖哀切同被刳割因斯患疾眉鬚皆落身瘡竝壞後乃深起悔責求道度禪師發大誓願罄捨家資迺買此地為立伽藍

　　同泰寺

　　梁武帝改年號大通起同泰寺在臺城內窮極帑藏造大佛閣七層為火所焚武帝捨身施財以祈佛福自大通以後無年不幸

　　開善寺

　　梁武帝天監十三年以錢二十萬易定林前岡獨龍阜以葬誌公永定公主以湯沐之資造浮圖五級於其上十四年即塔前建開善寺

　　大愛敬寺

　　梁武帝普通元年造在蔣山之北高峯上

　　法寶寺

　　梁同泰寺基之半也建康剎錄梁武帝大通元年創同泰寺寺處宮後別開一門名大通門帝晨夕講議多遊此門

　　寶林寺

　　梁天監中武帝與寶公同遊此山見林巒殊勝命建精藍

　　庚寅奏事錄

　　龍遊寺

　　金山龍遊寺長老寶印川人有眾二百棟宇鼎新寺遶山臨水為屋故諺云金山屋裏山焦山山裏屋蓋實錄也三門借石碑山為案乃江中三石峯也寺有雄跨堂頗雄偉洪景伯書額觀音殿下臨龍淵長老云頃年軍士習水戰嘗墜石測之深三十二丈而揚子江心深七十餘丈云

　　于役志

　　壽寧寺

　　寺本徐知誥故第李氏建國以為孝先寺太平興國改今名寺甚宏壯畵壁尢妙問老僧云周世宗入揚州時以為行宮盡污墁之唯經藏院畵元奘取經一壁獨在尢為絕筆

　　燕翼貽謀錄

　　相國寺

　　東京相國寺乃瓦市也僧房散處而中庭兩廡可容萬人凡商旅交易皆萃其中四方趨京師以貨物求售轉售他物者必由於此太宗皇帝至道二年命重建三門為樓其上甚雄宸墨親填書金字額曰大相國寺五月壬寅賜之

　　揮麈前錄

　　應天寺

　　啟聖院

　　興德禪院

　　西京應天寺本後唐夾馬營大中祥符二年以太祖誕聖之地建寺賜名東京啟聖院本晉護聖營以太宗誕聖之地太平興國六年建寺雍熙二年寺成賜名二寺皆奉祖宗神御英宗以齊州防禦使入繼大綂治平二年建齊州為興德軍熙寧八年八月詔潛邸為佛寺以本鎮封賜名興德禪院仍給淤田三十頃

　　廬山後錄

　　西林寺

　　廬山西林寺即慧末道塲也流水㶁㶁循堦除寺不經火但不葺耳牛僧孺書寺額佛像獨被冠纓

　　吳中勝記

　　吳山寺

　　吳山嶺腰有寺寺有井僧言鑿石得之宋時龜蛇怪見寺以井勝病者汲飲之多愈故名分水嶺又曰施水院一碑篆龜蛇記甚古記多與僧言合

　　光福寺

　　光福寺燬堂宇獨存而結構迥異碑多唐僧書書皆善有唐進士顧士彥者題石剝落而子昂復書之題曰蒼島孤生白浪中倚天高塔勢翻空煙凝遠岫崩寒翠霜染疎林墮碎紅汀沼或棲彭澤鴈樓臺深貯洞庭風六時金磬落何處偏傍葦蘆驚釣翁字句交輝當時為光福二絕僧言士彥葬宇下施地為寺五子官皆太守寺左祠之號為五神而禱祈不絕近山今有顧氏二百餘家某年澗底露銅觀音像雩有異靈而寺以起元至千僧今市皆其舍也故傳銅鐘千斤其靈亦異國初籍寺產歸之民寺以二異得免

　　學佛考訓

　　翠微寺　天宮寺

　　唐太宗捨終南舊宮為龍田寺更名翠微寺又以太原舊第為天宮寺

　　善卷寺

　　善卷寺去祝陵一里長松夾道今漸少亭跨澗曰涌金入寺門有閣曰圓通古碑離立閣下唐殿制作甚古科斗葳蕤數百重罘罳堅樸前榮承塵雕鏤作連錢文使不穴鼠大中初創建庭中左紐柏一

　　西干十寺記

　　水西寺

　　淳熙志云太平興國寺在縣西南唐至德二載建號興唐寺寺門踞兩峯間下瞰溪流州西勝處也唐末楊氏改為延壽寺而民間亦呼為水西寺寺有戒壇國朝之制歲以誕聖日開壇為沙彌受三百六十戒祠部給戒牒凡天下壇七十有二云

　　經藏寺

　　余徧歷名剎藏經閣所在而有興唐以經藏命寺蓋從陝州五張寺經藏碑得名耳碑文出庾子山之筆南陽張元高五子同居共捨為寺伽藍肇建即以五張為名寺主三藏大法師法映邑主洛州刺史張隆等財法行檀身心罄竭兼化鄉邑黑白數千造一功德輪見成三百餘部故得雲書金檢並入香城


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百八卷目錄僧寺部彙考二畿輔通志(大興隆寺　大隆福寺　報國寺　鷲峰寺　明因寺　法藏寺　愍忠寺　隆安寺　大功德寺　韋公寺　觀音寺　天寧寺　千佛寺　極樂寺　真覺寺　萬壽寺　雙林寺　慈慧寺　皇姑寺　慈壽寺　法雲寺　碧雲寺　廣濟寺　洪福寺　法華寺　昭化寺　龍興寺　大安寺　普濟寺　觀難寺　智度寺　普壽寺　雲居寺　靈集寺　隆教寺　秋月寺　望海寺　崇慶寺　大覺寺　龍泉寺　鐵瓦寺　沙丘寺　法雲寺　演法寺　白馬寺　稽古寺　雙泉寺　興化寺　保安寺　湧泉寺　玉佛寺　福泉寺　龍興寺　天寧寺　開元寺　舍利寺　極果寺　勝樂寺　廣勝寺　開化寺　天寧萬壽寺　開元寺　汎愛寺　金剛寺　保慶寺　泉亭寺　文殊寺　匡教寺　霧覩寺　隆興寺　龍行寺　壓沙寺　興隆寺　大安寺　白馬寺　石佛寺　福興寺　龍骨寺　興國寺　閣院寺)山東通者(太平寺　千佛寺　普照寺　靈巖寺　鬱蔥寺　空杏寺　興隆寺　靈芝寺　光善寺　普照寺　興化禪寺　大覺禪院　獨山寺　天寧萬壽禪寺　大覺寺　大雲寺　興國寺　萊山寺)山西通志(崛崛寺　壽寧寺　崇善寺　延慶寺　永舴寺　寶林禪院　法華寺　童子寺　天龍寺　淨明寺　奉聖寺　華塔寺　崇聖寺　永寧寺　天寧寺　圓果寺　顯通寺　娑婆寺　壽寧寺　文殊寺　龍泉寺　金閣寺　圓照寺　塔院寺　廣宗寺　鳳林寺　普救寺　羅漢寺　凉馬寺　慈氏院　露巖寺　太平興國寺　清凉寺　大雲寺　萬固寺　普救寺　延祚寺　仁壽寺　法雲寺　天寧寺　太平興國寺　柏塔寺　太子寺　誌公寺　廣教寺　香山寺　大善寺　西福昌寺　東福昌寺　昭遠寺　黃雲寺　百毅寺　昭覺寺　翠巖寺　能仁寺　大雲寺　天宮寺　靈巖寺　實際寺　太子寺　慈祥寺　溪福院　寶泉寺　江猪寺　石窟十寺　南堂寺　華巖寺　懸空寺　天賜禪林　佛宮寺　大安寺　龍泉寺　崔家寨寺　閔子院寺　青蓮寺　崇果寺　金峯寺　石室寺　龍泉寺　靈泉寺　崇安寺　響堂寺)

神異典第一百八卷

　　僧寺部彙考二

　　畿輔通志

　　大興隆寺

　　寺俗名雙塔寺在順天府西長安街雙磚塔若長少而肩隨立者其長九級而右其少七級而左九級者額曰特贈光天普照佛日圓明海雲祐聖國師之塔七級者額曰佛日圓照大禪師可菴之靈塔或乃曰地元之舊獄夜多冤苦鬼聲塔以鎮之又曰地唐憫忠寺之墳院二師者憫忠寺一二代祖非矣雙塔寺元慶壽寺也海雲可菴元僧也今僧室中有碑矣燕京編修官王萬慶撰略云今寺尚有海雲可菴二像衣皆團龍魚袋海雲像門弟子劉秉忠贊之按今射所亦慶壽寺址也明成祖初欲為姚少師建第少師固辭居慶壽後更名大興隆寺舊有石刻金章宗飛渡橋飛虹橋六大字嘉靖十七年寺災石刻亦燬二十九年錦衣衛都督陸炳請改大興隆寺址為射所尋以金鼓聲徹大內擬改建元明宮其射所別置于大慈恩寺址在海子橋今廢為廠炳言慈恩亦近禁城請移民兵教塲於安定門外移射所於民兵教塲而興隆故地於以演象良便得旨允行故今人並稱射所演象所云

　　大隆福寺

　　寺為明景帝立三世佛三大士處殿二層三層左殿藏經右殿轉輪中經毘盧殿至第五層乃大法堂白石臺欄周圍殿堂上下階陛旋繞牕櫳踐不及地曙不因天蓋取用南內翔鳳等殿石欄干也殿中藻井制本西來八部天龍一華藏界云

　　報國寺

　　送客出廣寧門者率置酒報國寺雙松下初入天王殿覩殿墀數株偃蓋顧而喜之既瞻二松所目偃蓋松猶病其翹楚奇情未逮年齒未促逼也左之偃不過簷甃右之偃不俯欄石影無遠移遙枝相及鱗鱗蹲石針針亂棘駭嘆久之松理出蓋藤脛而蔓枝傍引數丈勢不得更前急却而折紆者亦輪轉然無意臻上也被於地則已耳人朱柱支其肘乃得跼蹐行影中僧視客顏定導之上毗盧閣望三殿日光四壇雨色意氣始得揚每日霽樹開風定塵短指盧溝輿騎載負者井井下閣禮觀音僧前通曰窑變也像可尺寶冠綠帔瞑而右倚偃左膝膝承左手手梵字輪植右膝植右肘右腕支頤焉右倚不端坐者晏坐也右肘微瀉者肘屈植也準頰微偏右者支頤也維化身自定故豈意匠所能識所敢欐指禮罷送客別意滿胷奇情滿胷明季都城隍廟有市甚盛今移于寺

　　鷲峯寺

　　寺在城隍廟之南齊簷小構者鷲峯寺以旃檀像應化集此緇素瞻禮無虛日寺遂以名像高五尺許寒暑晨昏不一色大抵近沉碧萬曆中慈聖太后始傳以金相傳為栴檀香本似木耳扣之若磬然者濡者石堅者金輕者髹漆柔可受爪者乃木鵠立上視後瞻若仰前瞻若俯衣紋水波骨法見其表左手舒而植右手舒而垂肘掌皆微弓指微張而膚合三十二相中鵝王掌也按瑞像記云釋迦如來初為大子誕七日母摩耶棄世生忉利天佛既成道思念母恩遂升忉利為母說法優填國王欲見無從乃刻栴檀為像目犍連尊者以神力攝三十二匠升忉利天諦觀相好三返乃成及佛返人間王率臣庶自往迎佛此像騰步空中向佛稽首佛為摩頂受記曰我滅度千年汝從震旦利人天像由是閱歷西土一千二百八十五年龜茲六十八年涼州一十四年長安一十七年江左一百七十三年淮安三百一十七年復至江南二十一年北至汴京一百七十七年北至燕京十二年北至上京二十年南還燕京內殿五十四年燕宮火迎還聖安寺十九年元世祖迎入仁智殿十五年遷于萬安寺一百四十餘年以上元學士程鉅夫記復居慶壽寺一百二十餘年明嘉靖戊戌慶壽寺災奉迎鷲峯寺迄天啟丁卯共居八十八年計優闐造像當周穆王辛卯至熹宗丁卯凡一千六百一十餘年

　　明因寺

　　京師正陽門外三里河東之明因寺乃行僧樂居之明萬曆二十九年紫柏大師自五臺來夜夢十六僧請挂瓶鉢于寺亭午有負巨軸售者軸十六貫休所畵羅漢也軸軸展視面面若夜請挂瓶鉢者師嘆異購之各係以贊傳寺中今絹素敝墨如脫痕纁黃如現身煙雲中非承日光展視則蒼蒼無所見乃日下視久眩眩目睛勞目前見黑矣無能竟閱十六軸者寺先是有李伯時渡海尊者卷不知何年何人脫賺去存者贗本而僧不知天啟二年董宗伯其昌過此書佛成道記筆秀勁似李北海宗伯三十年前見紫柏此寺中索書成道記尋前諾也今搨石矣置寮左壁

　　法藏寺

　　寺有塔高十丈窗面面級盤盤人蟻上而闚觀牕牕方望九門之堞焉牕置一佛佛設一燈凡牕八凡級七凡五十八燈歲上元夜塔遍燈僧遍繞奏樂佛金光明空樂作天上矣寺舊名彌陀金大定中立明景泰二年太監裴善靜修之更曰法藏有祭酒胡濙沙門道孚二碑道孚戒壇第一代戒師世人稱鵝頭祖師也

　　愍忠寺

　　唐史稱貞觀十八年太宗以張亮李世勣為行軍大總管詔戰亡士卒遺骸集柳城帝自為文祭之臨哭盡哀抵幽州復作佛寺以資冥福賜名愍忠有高閣著聞故志稱愍忠閣也自貞觀至今九百八十七年寺非復舊高閣者其址三斷碑砌今殿壁間一碑上半斷裂其下段字有淨光寶塔頌有至德二載十月十五日建有叅軍張不矜撰叅軍蘇靈芝書蘇靈芝者李北海自鐫名也文書石不書丹故從左讀夫然寺嘗塔矣一碑下半斷裂其上段字有燕京大憫忠寺觀音地宮舍利函記有金大安十年沙門善製撰一碑全而剝其字殆畫不可讀其年月處又剝字惟有重藏舍利函記采師倫書則塔且舍利矣寺經明正綂七年重修改額崇福有翰林院待詔陳贊碑萬曆三十五年又修有諭德公鼐碑至四十六年鎮江大會和尚開律堂寺中依式說戒受者數百人註菩薩懺未竟而卒於斯時寺幾可復興之而中廢註未竟者亦不復傳今無閣無塔無舍利寺直僅存

　　隆安寺

　　天順間廢寺也萬曆己酉僧翠林自蜀來覩寺荒圮憫嘆彌日乃製巨鐵索與韋馱共鎖項曝烈日中而韋馱汗出於面珠珠下滴金錢大集佛殿得更新殿後堂三楹曰淨土社堂列龕五十三結僧念佛六時觀想六時稱號其稱號也為哀曼聲一字數轉千號半百刻淵淵悠悠如大江海波也林曰稱佛名號聲促則觀想不備聲舒則有昏雜心者首座端聽乃可識之戒尺及其頂堂廣縱五丈磚方以尺火道旋其下罏牕外四端日燄煤三百觔堂溫始滿溫周晝夜而冷定又新煤矣以燠念佛者曰地炕也歲元旦設果餌享佛盤千數費各一金此千金矣曰千盤會也林歿乃罷其後一閣則崇禎元年僧大為立者都城諸寺僧律隆安為尢肅一在香河縣治東置僧會司於內

　　大功德寺

　　寺在府西三十里舊名護聖寺宣德間重建改今名車駕省斂因駐蹕焉景物略曰道西堤行湖光中至青龍橋湖則窮已行左右水田至玉泉山山則出已際湖山而剎者功德寺寺今一搭閒地也存者門耳門外二三古木各三四十圍根半肘土外喝蔭者坐差差如几如凳如養和滑其上膚及骨蟲鼠穴其下亦滑垤壤巒如不知幾十國蟻古幹支日老葉鼓風兩側偃柏不成蓋陰亦助其響傍地餘水田僧無寺業農事破屋數楹供一木球施以丹堊李西涯記云寺故金護聖寺寺七殿殿九楹楹以金地彩其上宣德中板菴禪師重建也師能役木球大如斗轉輪行馳登下委折如目脛具逢人躍躍如稽首叩師曰入某侯門則入募金若干曰入某戚里則入募金若干宣宗召入命為木球使者賜金錢遂建巨剎曰功德寺時臨幸焉

　　韋公寺

　　寺在左安門外二里正德時常侍韋霦建貲竭不能竟詔水衡佐焉賜額弘善寺寺東行三折有堂堂三折有亭亭後假山亭前深溪溪里許蘆荻滿中可舟爾而無舟寺無香火田地以果實歲樹周帀層列可千萬數寺南觀音閣蘋婆一株高五六丈花時鮮紅新綠五六丈皆花葉光實時早秋果著日色燄燄於春花時實成而葉竭矣但見垂累紫白丸丸五六丈也寺內二西府海棠樹二尋左右列遊者左右目其盛年年次第之花不敢懈寺後五里柰子樹歲柰花開柰旁人家擔負几案酒殽具以待遊者賃賣旬日卒歲為業樹旁枝低亞入樹中曠然容十數席花陰暗日花光明之看花日暮多就宿韋公寺者海棠蘋婆柰子色二紅白花淡蕊濃柎長多態海棠紅於蘋婆蘋婆紅於柰子也崇禎己巳柰于樹兵薪之矣

　　觀音寺

　　景物略曰杭州上天竺觀音大士古像晉天福年僧道翊見瑞光發澗得奇木以刻也後漢乾祐年僧從勳自洛陽奉佛舍利安大士頂妙相既備晝而白光宋建炎四年兀术入臨安高宗遜於海兀术聞知像緣遂與玉帛圖籍盡航而北僧智完率徒以從至燕舍都城西南五里之玉河鄉建寺奉之此觀音寺也天順壬午土人權五脩之成化丁酉僧德顯又脩之因得石土中金大定十七年刻載天會七年梁王徒像甚悉今寺所奉乃又非晉像豈天興初曾顛沛於兵抑至正末復崎嶇而北也寺有成化二十三年學士陳敏政碑至今遊杭天竺者僧仍指大士曰晉像不知徙此已四百八十二年矣

　　天寧寺

　　景物略曰釋迦舍利珠八斛四斗其三之一住人間也阿育王置塔八萬四千東震旦得塔十九其粒不可得計也康僧會懇佛七日得七曇榮懇之自三粒至三百粒隋文帝遇阿羅漢授舍利一裹與法師曇遷數之數多數少莫能定迺七寶函致雍岐等三十州州各一塔天寧寺塔其一也塔高十三尋四周綴鐸以萬計風定風作音無斷際寺僧云音斂則光見或歲一見或數歲一見嘉靖庚戌三月廿八夕婁東王世貞宿寺中微雨簌簌塔鐸忽斂他聲作於下耔耔然類蛩鼓翼者視相輪表青白光晶熒大如五㪷甕上下閃歘間一射人衣亦青白色可炊黍時乃定則鐸聲發他耔耔聲息也塔倒影在大士殿日方中闔殿中門日入門罅塔全影倒現石上昔人云影從罅入空中物則旁礙礙則影束影束則倒段成式云海水倒翻故耳然是舍利珠影也珠光上聚攝入塔影影入隙光光則倒受倒者光中塔影非此塔影也今懸鏡中像過傍鏡其物正倒也陽燧倒影者日光倒入也又光從上來層十三具光一再傳物體則小也佛光日也舍利珠光月也光色青白每見以夜及晦及雨也佛光恆在人目體陰避光日中見影門隙今穿竹至丈承目指空方晝見星也塔前一幢隋開皇中立書體遒美楊升菴云最似歐褚筆法寺在唐開元名天王寺正統始名天寧或曰京師古幽州也隋所建塔藏舍利者幽之弘業也幽今無弘業天寧之先又不為弘業意者志軼之志軼之安知弘業不為天寧也一在保定縣東門外古剎置僧會司於內

　　千佛寺

　　景物略曰山之青積空色也山之紫日色秋色暮色山之綠草樹色山之時白時蒼雲煙色也山自無色而有所自為色者光五彙焉九華頂也頂於盤山之麓一峰出雲凝然而動勢聳然而媚容下有寺曰千佛唐開元寺也今頹矣佛殿歲愁風雨房僧日泣竈烟客無所坐坐山門看九華頂則去寺後半里一石米粉色縱二丈廣丈有五尺曰搖動石試一人悄然推之颭颭動眾則不動試作語曰我其搖則不動初動看日影移處知之次看石知動也然石根山連纖璺焉寺無山田僧得目眚方人就治輙脫然愈香火以之僧所取礪若砧者斷唐人詩碑字碌碌然而時貴詩碑輩立儼如字波捺無損者寺而北半里感化寺金人碑完好矣番字如篆符乃不可識其歲月

　　極樂寺

　　高梁橋水來西山澗中去此入玉河辭山而平未到城而淨兩水夾一堤柳四行夾水高梁堤上柳高十丈拂堤下水尚可餘四五尺岸北數十里大抵皆別業僧寺低昂疎簇綠樹漸遠青青漠漠間以水田界界如雲脚下空距橋可三里為極樂寺址寺天啟初年猶未燬也門外古柳殿前古松寺左國花堂牡丹西山入座澗水入廚萬曆四十年間士大夫多暇數游寺輪蹄無虛日堂軒無虛處袁中郎黃思立云小似錢塘西湖然

　　真覺寺

　　明成祖時西番板的達來貢金佛五軀金剛寶座規式詔封大國師賜金印建寺居之寺賜名真覺成化九年詔寺準中印度式建寶座累石臺五丈藏級於壁左右蝸旋而上頂平為臺列塔五各二丈塔刻梵像梵字梵寶梵華中塔刻兩足跡他跡陷下廓摹耳此隆起紋螺若相抵蹲是由趾著跡湧步著蓮生燈燈燄就月滿露升法界藏身斯不誣焉塔前有成化御製碑曰寺址土沃而廣泉流而清寺外石橋望去繞繞長堤高柳夏繞翠雲秋晚春初繞金色界

　　萬壽寺

　　寺在西直門外七里廣源閘之西萬曆五年時物力有餘民已悅豫太監馮保奉命大作雖大作役不踰時公私若無聞知中大延壽殿五楹旁羅漢殿各九楹後藏經閣高廣如中殿左右韋馱達摩殿各三楹如中傍殿方丈後輦石出土為山所取土處為三池山上三大士殿各一三池共一亭僧云萬曆十六年上幸寺尚食此亭也山後圃百畝圃蔬彌望種蒔採掇晨數十僧寺成賜名萬壽寺之碑大學士張居正奉詔撰先是成祖鑄大銅鐘侈弇齊適舒而遠聞內外書華嚴八十一卷銑於間書金剛般若二十二分字則鑄于點畫波㮈楚楚如碾如刻復如書楷其筆法必沈度宋克也向藏漢經廠於是勅懸寺日供六僧擊之每擊八十一卷三十二分字字皆聲是一擊竟華嚴一轉般若一轉矣天啟年中鐘不復擊置地上古色沈綠端然遠山

　　雙林寺

　　萬曆四年西竺南印土僧左吉古魯東入中國初息天寧寺後過阜城門外二里溝見一松盤復趺坐其下默持陀羅尼呪匝月不食不動僧耳環手鉢紅罽衣蒼紫面而虬鬈古達摩相也畢長侍奏之賜織金禪衣賜日齋萬僧賜酥燃燈賜松地居焉賜寺名西域雙林寺聞禪二性宗相宗學二見地行地經二論部律部法二攝義折義攝受義者示現哀憫折服義者示現忿怒二義一義也忍與不忍為根慈亦大慈之賊其為梵相獰異正爾低眉垂手矣寺殿所供折法中三大士西番變相也相皆躶而跣有冠有裳有金瓔珞犼象獅各出其座下中金色勇猛丈夫也五佛冠上坐下二趺而坐左右各藍色三目彩眉耳旁二面頂纍二首乃髻首三項腰各周以髑髏而帶以蛇左喙鼻耳角牛也三十二臂一十六足中二手交把髑髏半額而鏟取其腦其三十手所執械號者旗旛鼓鈴焉禦者牌金火輪焉縛者繩擊者棰杵殺者刀叉鎗劒鈇鉞弓矢焉其所執殘身頭手足肉骨血淋淋皆新其有陳者髑髏也足左踏皆若鳳右踏皆若馬各有人金冠合掌腰腹承之其一人兩手拍捧而悲也右魔王鬼神像也其耳環一十八臂而四足手二交而托十四仰而托托皆葛巴剌碗左之碗盛菩薩右盛虎獅象駝犀海馬三色焉葛巴剌碗者解頂顱骨而金絡瓣稜尖如蓮房也足踏人四色前仰後伏之殿壁所徧繪亦十方如來示現忿怒尊者像也有韉人革其面爪趾宛然者有倒絡人首而為纓蹬髑髏口而為鐙者有載人面首若獵而狐兔雉纍者有尸三刃穿有戟三首貫者有方噉人半身而披髮垂於吻者其計令瞻而眾怖思而猛省歟忿怒變像烏斯藏每貢之曰馬哈剌佛寺後一土山山前一塔傍皆朱櫻實時火齊靺鞨的的灼灼繞塔懷山寺東興教寺成化二十一年建以居大興法王結幹領占者西昭應宮元至元建也龜蛇兆焉正德八年脩蛇復馴出赤質黑章金文爛然大學士費宏碑文記之西又二里三虎橋亦曰神虎橋橋四石虎萬曆中其一虎夜逸曉得之田間北去橋一里不更返也

　　慈慧寺

　　萬曆己丑黃輝入詞林其詞翰見天下其友楚僧愚菴自蜀弘法北上曰京城內外巨剎四事之奉甲東土而釋子問法至者無弛擔所乃募建寺檀施半出宮中壬寅寺成賜名慈慧安像安藏安十方僧單十方僧供而愚菴居處其中若客然陶祭酒望齡乃撰寺碑輝乃書寺周帀列大樹牆百堵亂砌石曰虎皮牆隨其奇角塊塊礧礧龍鱗虎斑寺後有閣供栴檀佛輝手定坯範鑄成居然瑞像也蜘蛛塔碑甘井碑金剛塔碑皆南充書

　　皇姑寺

　　皇姑寺明英宗復辟建也正統八年駕出紫荊關親征也先陝西呂尼迎駕諫行曰不利上怒叱武士交捶尼趺坐以逝及蒙塵於外數數見尼娓娓有所說時時授上餅餌駕返居南宮數數見尼娓娓有所說復辟後詔封皇姑建寺賜額曰順天保明寺或曰隱也如云明保天順焉後殿祀姑肉身趺坐愁容一媼也萬曆初年像未飾以金頂猶熱耳姑著繡帽製自宮中殿懸天順手勅三道廊繪己巳北征之圖今寺尼皆髮裹巾緇方袍男子揖

　　慈壽寺

　　萬曆丙子慈聖皇太后卜地阜成門外八里建寺焉寺成賜名慈壽勅大學士張居正撰碑時瑞蓮產於慈寧新宮命閣臣申時行許國王錫爵賦之碑勒寺左寺坯杇丹漆與梵色界諸天與龍鬼神諸部爭幻麗特許中外臣庶畏愛仰瞻有末安壽塔塔十三級崔巍雲中

　　法雲寺

　　過金山口二十里一石山鬅鬙然審視疊千百石小峰為之如筍張篝石根土被千年雨溜洗去骨稜稜不相揜藉小峰屏簇一尊峰刺入空際者妙高峰峰下法雲寺寺有雙泉鳴於左右寺門內甃為方塘殿倚石石根兩泉源出西泉出經茶竈繞中霤東泉出經飯竈繞外垣匯於方塘所謂香水已金章宗設六院遊覽此其一院草際斷碑香水院三字存焉塘之紅蓮花相傳已久而偃松蔭數畝久過之二銀杏大數十圍久又過之計寺為院時松已森森銀杏已皤皤矣章宗云春水秋山無日不往也一在昌平州桃村元至正年建一在昌平州南邵村明永樂年建宣德年重脩

　　碧雲寺

　　景物略曰天巧不受人分人工不受天分雲山一簇惟鈌略荒寒結茅數椽宜耳東西佛土有滿月蓮花境界備諸莊嚴比丘僧尼優婆男女發願願生而碧雲寺僧不事往生也住是界中矣然西山林泉之致到此失厥高深寺從列槐深逕崔巍數百石級欄其三門入門迴廊納陛圍繡步玉目營營不捨廊足滑滑不支階降陛戺六讚繞廂六稽首殿三網拱丹丹瑣圍青青四闔八牖廡承廊巡甍不屑雕而髹之以金罨畵金上日月飛光其有暈藹壁不屑畵而隆窪之以塑橋孔洞陰諸天鬼神其有窟宅矣殿後端正一閣金色四合黛漆時施僧秋盆桂周乎閣爐香交桂鐙光交月香光園滿人在月輪鐘磬吉祥捧號繽紛左側有泉屋之納以方池吐以螭脣並泉為洞砌方丈耳洞其名洞前而亭對者亦亭肅如賓主填荷池伐竹苑所落成也螭脣施泉既給僧廚迴向殿前方池朱魚紅酣綠沉餌之則爭泉去乎寺乃聲呦呦越澗而奔焉寺二元碑一至順二年立一元綂三年立白石黑章碑俚不文而石文也元耶阿立吉建為菴正德十一年改為寺飾於天啟三年土之人曰于公寺

　　廣濟寺

　　寺在寶坻縣西街置僧會司於內前殿係金建結構奇巧人莫擬其制其三大士暨環侍諸天神貌古雅不類近代粧脫內有靈碑後閣高數十尺登對崆峒諸山巒歷歷在目

　　洪福寺

　　寺在寶坻縣平正橋西北古剎也層閣高聳虬松遠蔭渠水經其前晴秋澄霽之際一望葱青人多遊覽焉

　　法華寺

　　寺在昌平州治東北四十里銀山鐵壁之麓即大延聖寺乃近京名剎金天會三年建明正統十二年重脩領七十二菴為唐鄧隱峰藏脩處

　　昭化寺

　　寺在昌平州南五十里玉泉山即玉泉垂蚪處山麓泉石清潔可愛

　　龍興寺

　　寺在順義縣一在密雲縣後唐時建元大安重脩又大德丁酉重脩俗名鎚塔寺明洪武十六年置僧會司於內

　　大安寺

　　寺舊名白猿院在密雲縣東北五十里北齊五年建金承安四年重脩

　　普濟寺

　　寺在密雲縣東北八十里天統五年建清寧二年重脩內有顯公和尚祠一在霸州東門外元至正二年建置僧正司於內

　　觀雞寺

　　寺在密雲縣東北一百八十里霧靈山下有觀雞仙人蹟一在豐潤縣北四十里陳功山大安九年建

　　智度寺

　　寺在涿州雲居寺前內有浮圖高二十餘丈周圍三十步一臺高二丈廣百五十步初創於唐碑刻存載

　　普壽寺

　　寺在涿州東三里外一名清凉寺內有浮圖高七八丈又一臺高二丈餘周迴幾二百步東南起一臺上有觀音閣州人燕餞處景物佳勝涿之盛槩也舊迎春於此

　　雲居寺

　　寺在房山縣小西天石經山下南麓即西天寺塔下有石經窟其後則香樹林

　　靈集寺

　　寺在文安縣莊頭村內有浴佛菴藏經閣後有漢古檜二株

　　隆教寺

　　寺在永平府城南一里明洪武初僧吉岩建規模壯麗為北平第一名剎焉今設僧綱司於內

　　秋月寺

　　寺在撫寧縣北天馬山上明嘉靖年建山無泉邑人楊爾祚創僧舍鑿井得泉有三魚純白立石紀之

　　望海寺

　　寺在撫寧縣東北五十里是山崖傍石壁上鑿佛像三尊

　　崇慶寺

　　寺在保定府北關外古木葱鬱游僧雲集唄誦聲聞數里為郡第一禪林

　　大覺寺

　　寺在滿城縣北金天會中僧圓宗刱為庵奉養其母至大定間世宗之亞母拓大之為功德院明洪武初更新之易名曰寺置僧會司於內

　　龍泉寺

　　寺在滿城縣東故老相傳建自隋唐四無牆垣古木森列後有雞距泉右有紅花泉上通一畝泉河水環繞可為遊賞地

　　鐵瓦寺

　　寺在定興縣南四十里明正德九年僧高德真建屋瓦羅漢皆鐵冶故名

　　沙丘寺

　　寺在定興縣石柱村明天啟六年地震柱頂上石落地一夜完好如初人皆以為神力

　　法雲寺

　　寺在完縣城內東北隅城垣圍遶古木森列西臨蓮池幽靜絕塵

　　演法寺

　　寺在完縣西寺北有大悲山層巒聳翠南有筆架山青峰插天建道塲規模壯麗寺外泉潺潺石峽關鎖為西山第一叢林

　　白馬寺

　　寺在完縣東八里創建無攷相傳重葺時得斷碣謂劉氏希金造塔之區塔亦不復存又隋孔德紹有遊北平白馬寺詩云白雲起梁棟丹霞映棋櫨今幾二千年矣

　　稽古寺

　　寺在完縣西十六里唐開元中安國矦陳思傑因三藏法師元奘葬母骨於此因建寺名寄骨寺後有三藏舍利塔明天順間重修易名稽古寺

　　雙泉寺

　　寺在完縣小黃峪村週圍山列如屏寺畔雙泉噴湧故名創建無攷明嘉靖年重修

　　興化寺

　　寺在深澤縣署西創建無攷碑記稱係六祖曹溪道塲唐開元十八年脩宋崇寧二年明正統弘治正德嘉靖年間相繼重脩置僧會司於內

　　保安寺

　　寺在新安縣六里邨隆慶元年脩內有浮圖創建無攷嘉靖重建高十數丈闊數十武巍然層峩稱巨觀焉

　　湧泉寺

　　寺一在大直沽一在小直沽明成祖渡此宣宗征樂安州渡此錫金幡二

　　玉佛寺

　　寺在慶雲縣內有玉彌勒二像法相莊嚴一為北齊天保八年造一為武平六年造

　　福泉寺

　　寺在鹽山縣東南一里許明洪武間建置僧會司於內寺前有井甘而冽故名

　　龍興寺

　　寺在真定府治東隋開皇六年建初為龍藏寺創建之日天降異香恆山刺史鄂國公王孝僊有碑記宋開寶四年重建後有大悲閣內鑄銅佛像高與閣等宋太祖曾幸之繪像於閣西元大德五年重脩明萬曆四年重脩大悲閣置僧綱司於內

　　天寧寺

　　寺在府治東唐咸通初建前有木塔九層明天啟二年賜額

　　開元寺

　　寺一名解慧寺在府治南有磚塔魏興和二年建唐乾寧五年重脩寺中銅鐘聲洪亮可聞十里許制亦迥異葢數千載物也僧遞司之鐘聲早晚與譙鼓相應

　　舍利寺

　　寺在府治西北唐開元葬金牛禪師舍利於塔下明太祖成祖相繼命江夏侯取二萬餘粒成祖仍命新其殿塔

　　極果寺

　　寺在欒城縣城內明弘治中建寺有古槐高數丈約三四百年物

　　勝樂寺

　　寺在欒城縣東西陳村內有立石佛像三尊相傳為自來者明洪武中建

　　廣勝寺

　　寺在欒城縣北溜村橋內有藏經等閣外有磚塔四五足供游賞

　　開化寺

　　寺在元氏縣城西南隅始於隋唐盛於宋元明弘永景順間頻有脩葺正德間復脩有浮圖二勢若參天置僧會司於內

　　天寧萬壽寺

　　寺在平山縣覺山宋元豐元年建寺有靈蛇一名大青一名小青相傳為龍種宋時禱雨有應一封福應侯一封利澤侯至今種類不絕居八角龍井中夏秋時出與僧人牀榻相接習以為常旱則禱之

　　開元寺

　　寺在順德府治東北隅唐開元中建元世祖兩幸於此建大聖塔有萬安師者能使甘泉出涸井斗米飽萬人後有詔大聖塔賜名圓照置僧綱司於內

　　汎愛寺

　　寺在沙河縣西北唐時建置僧會司於內大雄殿西柏樹上曾有鳳凰來巢有碑記

　　金剛寺

　　寺在南和縣東三十里有石金剛像元至正間建

　　保慶寺

　　寺在廣平府治東南明洪武五年重脩考唐郡人司空曙有遊保慶寺詩知始建已甚久矣置僧綱司於內

　　泉亭寺

　　寺在臨洺鎮西五里鎮城掘井必三丈乃及泉惟寺中地掘二尺即有水內有蓮池水泉常溢中建小閣相傳為趙王香火院古井尚存明天啟間洺紳李養冲重脩

　　文殊寺

　　寺在肥鄉縣治西南隅元泰定壬戌歲建明萬曆初邑人李朝陽募銅萬斤鑄立佛於羅漢殿前高二丈五尺議者遂謂邑之文運衰息由此為崇聚訟五十年不息今遷移城北

　　匡教寺

　　寺在成安縣南二里許曹溪二祖慧可說法處隋開皇中築臺明嘉靖萬曆崇禎間屢有增脩

　　霧覩寺

　　寺在成安縣東北十八里有古塔唐天寶間建明永樂間僧海亮正德間僧元方嘉靖間僧明鳳各重脩

　　隆興寺

　　寺在清河縣西南相傳隋時建舊有古塔在寺東宋太祖微時嘗醉臥塔下塔影週迴蔭之老僧意其非常人因追至城西為獻茶遂號茶店及登極後重脩梵宇極其弘麗歲久圮廢今前殿背負壁有白石佛一尊高九尺鏤刻精工背後刻唐大曆十年造東有定光佛墓相傳佛藏舍利於此宋吳浚勒小偈記之尚存書法遒勁有二王筆意明萬曆二十三年知縣陳緒增脩白衣閣一座方丈五間置僧會司於內

　　龍行寺

　　寺在清河縣謝罏集相傳定光佛葬於其內又明武宗遊幸所憩因名

　　壓沙寺

　　寺在大名舊府城始建莫考中有梨千樹魏韓公留守大名每花時輒造樹下遊賞因命僧創亭花間曰雪香亭

　　興隆寺

　　寺在舊府城始建莫考佛殿西楹下有魏宮彈碁局猶文帝時故款也

　　大安寺

　　寺在舊府城宋時建東壁畵真宗幸大名時儀衛鹵簿旗物及扈從百官首列𡨥萊公

　　白馬寺

　　寺在大名縣城內西南隅宋徽宗崇寧中有佛放毫光數十丈前白馬駕寶車因勅僧了雲士人唐富等三千餘人建寺名曰白馬寺作浮圖五層極土木之盛金泰和間重脩後毀於兵明萬曆間邑人張自西重葺

　　石佛寺

　　寺在魏縣東南沙口村有石佛像碑刻甚古剝落不可讀惟天保元年十二月數字書法遒勁按天保乃北齊高洋紀年也

　　福興寺

　　寺在東明縣東北十五里梁貞明三年建寺僧猶藏梁時三寶銅印背刻梁貞明三年明成化間重脩

　　龍骨寺

　　寺在東明縣南二十里楊望營前相傳舊為清淨菴金冠李道姑住持道姑江南人美姿容有求聘者輒暴死遂出家雲遊至此寓焉宋真宗謁泰山見而悅之納為妃後誕仁宗乃改庵為龍骨寺碑刻尚存

　　興國寺

　　寺在長垣縣南十里司家坡宋時建至和元年太尉陳堯佐待制范諷登臨經閣有詩宋縣尹錢某刻石今土人掘地得之

　　閣院寺

　　寺在宣府廣昌漢時建唐尉遲恭重脩相傳寺鐘係飛來者

　　山東通志

　　太平寺

　　寺在濟南府城西門內寺前有孝感泉匯而為池環遶寺內出達北渚明正德間重脩

　　千佛寺

　　寺在府城南門外歷山上更名興國寺隋開皇間鐫佛像於山陰隨石作形明成化四年重脩一云唐貞觀間建

　　普照寺

　　寺在淄川縣治東內有石佛高二丈四尺磚塔甚高大今殘缺

　　靈巗寺

　　寺在長清縣方山上相傳佛圖澄卓錫之地法定禪師所創有甘露雙鶴等六泉拂日巗鐵袈裟辟支塔十里松前代題咏頗多

　　鬱蔥寺

　　寺在肥城縣西十里鬱蔥山下舊名半山寺宋真宗東封幸寺更今名

　　空杏寺

　　寺在肥城縣義陽社其杏無核因名

　　興隆寺

　　寺在兗州府治東北按本寺舊名普樂隋文帝仁壽二年建宋太平興國七年改為興隆有王禹偁記

　　靈芝寺

　　寺在滕縣薛山下俗以薛為雪元碑云周唐奉旨存留是唐以前有之

　　光善寺

　　寺在金鄉縣治東有塔九級

　　普照寺

　　寺在單縣五老坊金明昌間古淵禪師所刱元季兵燹無復存者明洪武中重建宣德初繼脩御賜大藏經加以璽書嘉靖五年移建新城西北隅濟寧州治西北亦有普照寺

　　興化禪寺

　　寺在曹州南五十里左山上隋仁壽間建號法源寺有左山塔藏定光佛舍利宋慶曆中塔壞守臣任中師奉旨重脩詔賜塔名寶乘

　　大覺禪院

　　院在嘉祥縣南三十里大鼎山陽舊號長壽院旁列林巒下瞰黃流古有明覺禪師卓錫於此金大定初賜今額

　　獨山寺

　　寺在鉅野縣南三十里創始未詳崖上有古碑未能登視

　　天寧萬壽禪寺

　　寺在沂州治西南金初改為普照寺相傳王右軍故宅寺前有曬書臺澤筆池寺後有祠塑右軍像金皇綂四年陶仲汝尚記集唐柳公權書賜紫傳法僧覺立石

　　大覺寺

　　寺在東昌府高唐州治東南唐創元延祐間脩明永樂丁酉成祖曾駐蹕於此召問僧玉巗大喜賜神僧傳己亥仁宗在春宮時復幸寺賜道春寶鏹見碑記寺塔甚壯凡十三級高三十六丈

　　大雲寺

　　寺在夏津縣城東二十里唐時建元末傾圮明宣德正統成化相繼修置門樓殿閣宏偉壯麗

　　興國寺

　　寺在青州府臨淄縣西後趙石虎建始名廣化寺有石塔七級宋增為十二級元末寺毀於兵明天順二年重修更名興國

　　萊山寺

　　寺在登州府黃縣萊山之曲峰巒秀爽松柏蓊鬱山腰有仙人洞下有石井荷花池泉水自湧四時不涸

　　山西通志

　　崛崛寺

　　一在太原府城西北四十里呼延村唐貞元年建宋治平元年賜額明洪武間重修晉王李克用焚香題名曾為刻石一在城南稍東二里

　　壽寧寺

　　寺在察院西宋大中祥符年建有真宗御製碑字多剝落俗呼打鐘寺

　　崇善寺

　　寺在城東南隅明洪武初建置僧綱司初名白馬寺改為宗善寺僧不能久居後風水家增一山字為崇善今二額俱存雄麗宏闕為城寺冠俗呼為新寺

　　延慶寺

　　寺在城東門外地勢爽塏修置清幽冠蓋多遊賞其中時稱勝境

　　未祚寺

　　寺在城東南巽峯上並建二塔高入雲霄為晉奇觀萬曆年建起自堪輿家言謂塔巽峯則文運興勝建後連三科兩庠中五人或七人或十人其兆足徵也俗為雙塔寺

　　寶林禪院

　　院在羅公墳東松柏交加景致清幽

　　法華寺

　　寺在太原縣西十五里北齊天保年建賜額開化後鑿石通蹊依山刻佛像隋仁壽初建佛閣改額淨明唐武德年復改為開化宋淳化年修釋迦如來舍利二塔元末燬明洪武十八年晉恭王重建有五代蘇禹珪王好古所撰碑劉智遠立石

　　童子寺

　　寺在太原縣西十里北齊天保年建時有二童子見於山又有大石若世尊像遂鐫為佛因名童子寺前建石塔後鑿石室二金天輔年兵燬明嘉靖初重建

　　天龍寺

　　寺在太原縣西南六十里王索西都北齊皇建年建內有石室二十四龕石佛四尊及隋開皇間碑刻石室銘寺東一里鑿壁為池有天龍廟五代開運年修有李宣碑記金天會年廢元至正年重修明洪武年併山巖寺入焉正德初建高閣以庇石佛嘉靖間于西巖鑿石洞可避兵

　　淨明寺

　　寺在太原縣北二里古城中隋仁壽年建額曰惠明宋太宗時塔壞光見詔復建熙寧年修有呂惠卿撰碑元末廢明洪武十八年重建歸併顯光等二寺正德年重修

　　奉聖寺

　　寺在太原縣晉祠南唐武德五年鄂國公尉遲恭建高祖賜額十方奉聖禪寺金貞祐年兵燬元初重建至正年火明洪武年併明月龍福二寺入焉先是縉紳大夫來修祠事者多止於此有唐李德裕為張弘靖祭叔虞文

　　華塔寺

　　寺在太原縣西三里安仁鄉唐貞觀年建內有無垢淨光佛舍利塔天寶年修宋熙寧年重修元至正間塔燬明洪武年重建併明仙定慧明秀流福四寺入焉

　　崇聖寺

　　寺在太原縣十里汾河西宋太平興國四年太宗征劉繼元毀太原城置平晉縣于汾東建佛寺于駐蹕之所賜號平晉一名回鑾真宗大中祥符改額崇聖神宗熙寧年汾水衝壞元豐己未詔重建立碑韓絳撰文明弘治年沒于汾鄉民復于故址建殿焉

　　永寧寺

　　寺在交城縣西北二十里石壁山建於元魏之延興二年太和年間修有甘露之應唐貞元十一年修復降甘露賜名石壁永寧寺元和七年甘露又降賜名龍山石壁永寧禪寺明永樂年累修併千佛寺入焉

　　天寧寺

　　寺在平定州下城南宮宋熙寧年建後徽宗賜名天寧萬壽禪林勅太師蔡京書額內雙塔對峙高十餘丈有知平定州軍事高權雙塔記有大悲閣元呂思誠記明弘治年修延定之記嘉靖年修郗元溟記

　　圓果寺

　　寺在代州東北隅隋開皇年建內磚塔高一百二十尺宋楊延昭嘗射三矢其上今不存明洪武併洪福弘濟資聖興國青龍打地七寺入焉置僧正司

　　顯通寺

　　寺在五臺縣東北一百二十里五臺山古名大孚靈鷲寺漢明帝時滕蘭西至見此山乃文殊住處兼有佛舍利奏帝建寺滕以形若天竺靈鷲寺依山名帝以始信佛化乃加大孚二字大孚弘信也後魏孝文帝再建環匝鷲峰置十二院前有襍花園故亦名花園寺至唐太宗重修則天以新譯華嚴經中載此山名改稱大華嚴寺觀國師於中造疏至明太祖勅重建感通神應自昔未有故賜額大顯通寺

　　娑婆寺

　　寺在五臺縣西南三十里北齊釋元頤築庵於此誦華嚴有婦人攜子數來聽經頤疑之婦即知曰師莫疑我娑婆乃龍母也因聞法得悟我將脫此類矣頤曰孰當信汝耶婦指龍池曰我之真悟無生者此之深陂湧成高阜言訖隨手而起即成高阜龍亦化去因名其阜曰龍宮聖堆頤於此建寺因名娑婆

　　壽寧寺

　　寺在五臺縣古名王子焚身寺北齊第三子自識宿命厭塵勞於此燃身供聖菩薩現形火光中內侍劉謙之回奏帝悼之勅建寺

　　文殊寺

　　寺在五臺縣即菩薩頂真容院唐僧法雲自建殿堂擬塑聖像有塑士安生不知何來請言聖儀容曰大聖德相我何能言相與懇禱求現聖容七日忽光中見文殊像遂圖模塑成因名

　　龍泉寺

　　寺在五臺縣臺東南舊路嶺宋建明嘉靖初羣盜縱橫行者憚之有馬大士者不知何來依止廢寺遇賊即殺羣盜乃絕道路復通往來無阻馬公將卒以山門托燕京大智宗主以慈惠及物山之野民靡然從化即為盜者皆願施重修其寺

　　金閣寺

　　寺在五臺縣南臺西北嶺畔昔人見金閣浮空因名

　　圓照寺

　　寺在五臺縣顯通之左古稱普寧寺明永樂初印土僧室利沙者來此土詔入大善殿坐論稱旨封圓覺妙應輔國光範大善國師賜金印旌幢遣送臺山寓寺

　　塔院寺

　　寺在五臺縣顯通之南五峰之中有阿育王所置佛舍利塔及文殊髮塔因為名殿中有轉輪藏放藏經於中明永樂五年勅太監楊昇重修大塔始建寺萬曆間太后勅太監范江李友重建恢巍壯麗冠於諸寺

　　廣宗寺

　　寺在五臺縣鷲峰南半麓明正德初遣太監韋敏建寺鑄銅為瓦今名銅瓦寺

　　鳳林寺

　　寺在五臺縣明嘉靖間徹天和尚築庵嘗有賊盜至見二虎據門賊乃革惡呼為二虎禪師萬曆初道聞於上改建其寺額曰鳳林

　　普救寺

　　寺在平陽府襄陵縣東南火尖山之巔唐廣德二年賜額上建浮圖乃慈濟得道之處今多碑

　　羅漢寺

　　寺在洪洞縣西二里孝思坊晉永和二年建又名西藍寺積年被汾水浸塌今改徙近城寺名仍舊宋元明多名人題味

　　凉馬寺

　　寺在太平縣東南二十五里即晉獻公九層臺遺址

　　慈氏院

　　院在太平縣南王村內有轉輪藏一座佛經甚多一綂志作慈氏寺

　　露巖寺

　　寺在岳陽縣北五十里鳳凰山上其山有風洞六月凝冰焉

　　太平興國寺

　　寺在翼城縣西門外唐貞元三年建初名慶國寺宋太平興國年間勅賜今名內有十二院曰天王曰北羅漢曰西羅漢曰南羅漢曰華嚴曰藏經曰上生曰觀音曰文殊曰慈氏曰鐘樓曰大雄殿今所存者惟大雄與華嚴藏經數處耳明洪武間置僧會司弘治年重修

　　清凉寺

　　寺在靈石縣小水鎮東山上寺在萬山環抱之中莊嚴宏麗為梵宮勝境

　　大雲寺

　　寺在靈石縣冷泉鎮寺鎖重關之中雲山疊複幽麗可棲騷人每棲止焉

　　萬固寺

　　寺在蒲州東南十五里中條山麓唐大中八年建初名建元後改今額明洪武間併白石讚嘆竹溪雲葢淨土五寺入焉多題味

　　普救寺

　　寺在蒲州東五里舊名西永清院五代漢乾祐元年招討使郭威督諸軍討河東叛賊李守貞周歲城未下召院僧善問之對曰將軍若發善心城必克矣威折箭為誓翊日城破不戮一人遂改曰普救寺後併廣化旌動藏海乾明四寺入焉有狀元呂柟詩

　　延祚寺

　　寺在臨晉縣南七十里宮殿僧眾較諸處最雄元至元十一年建

　　仁壽寺

　　寺在猗氏縣城東北二里峨眉南麓金貞元三年勅建有浮圖大佛閣舊名壽聖寺明洪武初併洪福千佛廣福壽聖聖安慈氏寶泉七寺入焉

　　法雲寺

　　寺在萬泉縣孤山絕頂天將大雨雲起山巔元泰定元年建又法寶寺在趙村靈慧寺在吳薛村

　　天寧寺

　　寺在解州西三十里中條陰宋元祐三年建元至治三年修寺右有羅漢祠後有閣其殿宇僧舍百有餘間紅臉溝泉自寺後東偏流繞而北四圍皆古柏東西南北十五里望之鬱然為一方之勝

　　太平興國寺

　　寺在安邑縣治東北宋嘉祐八年建明洪武間置僧會司寺後塔十三級高三百六十尺上有黃白寶瓶世傳出魯班手嘉靖乙卯地震塔崩裂尺餘後又震復合亦神物也

　　柏塔寺

　　寺在夏縣南吳村柏塔山柏樹鬱蒼滿山望之如塔為邑勝景

　　太子寺

　　寺在聞喜縣東關漢武帝夢金人西來抱兒授帝帝驚寤報生太子遂命卜地築壇揚旛建廟至明帝復夢金人挾弓持矢求寸土為居時佛始入中土因更廟為寺曰太子寺唐貞元六年重建名福田寺明洪武間改額太子寺置僧會司

　　誌公寺

　　寺在聞喜縣丘村今名黃花洞寺有古石佛碑刻記母丘氏僧四十人按隋書五行志梁天監三年武帝講經重修殿沙門誌公忽然起舞歌樂須臾悲泣賦五言詩人以為侯景之識豈誌公避亂而住錫於此耶又母丘儉之族避難而多為僧耶又侯村有梁武帝廟豈誌公念舊君而廟之此耶萬曆年孝子呂辛陵住此歲久傾圮功德寺僧人大智重修嘗閉關靜修於此

　　廣教寺

　　寺在聞喜縣南二十里寺頭村俗名沙渠寺相傳唐太宗屯兵乏糧鐵牛寺僧智旻以砂鍋煑飯餉之後勅建寺報之併鐵牛寺入焉

　　香山寺

　　寺在聞喜縣東南五里官莊嶺巔明萬曆三十二年建相傳為唐裴晉公還帶處上有晉公祠文昌閣土塔三座為本縣之文峰

　　大善寺

　　寺在稷山縣高渠村元勅修內古柏一株大至七度蔭可畝許欲伐輙有龍蛇雷雨之變梁綱有存恆記

　　西福昌寺

　　寺在霍州宣化坊唐貞觀四年勅尉遲恭監建名普濟寺宋太平興國三年改今額元大德七年地震傾圮延祐三年僧聚成重修明洪武十五年設僧正司併東福昌寺入焉有唐許敬宗記

　　東福昌寺

　　寺在霍州西福昌寺東唐貞觀四年僧清宜奉勅建後地震傾圮元延祐六年僧圓琳重建後改霍山驛明洪武十八年僧賢仁奉勘合仍建寺有碑記今改為祝聖寺

　　昭遠寺

　　寺在鄉寧縣南一里唐龍朔三年建明洪武間置僧會司萬曆十八年重修內有古柏旁有白雲洞多名人題味

　　黃雲寺

　　寺在隰州土同里山高萬丈內有仙人石棋一盤又鄉寧寺在州北一百五十里張果老嘗遊焉

　　百穀寺

　　寺在潞安府百穀山北齊武平四年建明萬曆時知縣方有度重修山徑崎嶇檜柏森列士大夫多登覽

　　昭覺寺

　　寺在城內西南隅後唐明宗天成九年建有僧綱司規模宏麗後有圓通閣貯藏經有名人題味

　　翠巖寺

　　寺在西隅松樹千章蔚然深秀寺裹松內地僻幽偏望之有如翠屏插漢又翠雲寺在佛耳山

　　能仁寺

　　寺在長子縣西門外百步許相傳宋建隆二年取靈空山先師龍池水於此禱之得雨因立先師堂以祀之端拱二年賜額靈空聖壽院後改承天寺又改今名明洪武十五年置僧會司併福昌吉塔二寺入焉

　　大雲寺

　　寺在平順縣石灰龍耳山下每遇天陰此寺雲盛雨遂沛然故名宋建隆九年建

　　天宮寺

　　寺在汾州府董寺里為隋唐以來一大叢林太平里之法興寺池定里之馬鳴寺皆其下院

　　靈巖寺

　　寺在城東北二十五里小相西隋唐以來代為修飾弘麗壯觀為郡名寺焉

　　實際寺

　　寺在城北二十里狄谷里之北山巖際樓閣懸構水竹穿繞谷中之寺此為最勝

　　太子寺

　　寺在平遙縣內敬義坊隋開皇間建名寶昌寺後改名修念中有淨梵王太子像氣韻如生世傳安生所塑實為真容會唐武宗大毀佛寺有穎上人者以像匿南河壖坎崖至大中復興其宇以置像始名曰太子寺明洪武間置僧會司併集福小太子寺入焉

　　慈祥寺

　　寺在平遙縣東十五里唐肅宗建內有鏡臺高三百尺又崇壽寺在城內東南隅

　　洪福院

　　院在石樓縣南關宋慶曆年建面對翠金山內有古鐵佛牡丹數本

　　寶泉寺

　　寺在永寧州治北山頂有泉山下有田雖經霜不凍多至成熟故名

　　江猪寺

　　寺在永寧州治西寺後有石窑內懸一石名猪寺下有潭水故名

　　石窟十寺

　　寺在大同府治三十里元魏建始神瑞終正光歷百年而工始完其寺一同昇二靈光三鎮國四護國五崇福六童子七能仁八華嚴九天宮十兜率內有元載所修石佛十二龕

　　南堂寺

　　寺在府治東南一名永寧寺元魏建內有金王像高一丈八尺外有九級浮圖高九十餘丈上剎復高十丈鈴鐸聲聞十里

　　華巖寺

　　寺二一在府治西門內遼建內有南北閣東西廊北閣下銅石像數尊中石神主五男三女二銅神主六男四女二內一銅人袞冕帝王之像垂足而坐餘皆巾幘常服危坐相傳乃遼帝后真形也重熙七年建薄伽教藏於正殿東南明洪武三年改正殿為大有倉二十四年即教藏置僧綱司而寺復立焉一在府治東南亦遼建洪武年重修

　　懸空寺

　　寺在渾源州南磁窑口內石壁如削鑿竅插梁結構於數十仞之上飛閣相通下臨無地遊者股栗寺創於元時近僧增三殿稱奇觀焉

　　天賜禪林

　　禪林在渾源州今名雲峰寺在城南淘沙村天賜溝北崖上嵌空構宇纍石為牆前有松林若障

　　佛宮寺

　　寺在應州治西南隅初名寶宮寺五代晉天福間建遼清寧二年重建金明昌四年重修明洪武間置僧正司併王法寺入焉有木塔五層額書釋迦塔高三十六丈周圍如之

　　大安寺

　　寺在應州南崔家莊元皇慶四年建有碧峰獨峰和尚二塔有明洪武中御賜碧峰詩刻於石及金華宋濂所撰塔銘俱在山門內

　　龍泉寺

　　寺在馬邑縣西北十里司馬泊西清流四繞狀如辟雍每至夜風恬水靜月出東山徘徊斗牛影落地間光搖梵宇瑩然可觀往來士大夫多遊玩題味有元好問詩

　　崔家寨寺

　　寺在蔚州西二十里內有鐵羅漢五百

　　閔子院寺

　　寺在廣昌縣治北唐尉遲恭重修鐘樓一座相傳係飛來不關造作未知是否考之碑記漢創建唐重修其殿宇恢宏高聳朴素渾堅內有僧會司

　　青蓮寺

　　寺在澤州東南三十里硤石山上舊志北齊時建在宋名幅嚴寺後改今額寺西有擲筆臺下有嵌巖長丈餘廣倍之夏秋發暴雨中滹若雷鳴焉

　　崇果寺

　　寺在高平縣大成街舊為隆教寺宋太平興國二年勅改為崇果院元至元六年又建帝師殿明洪武間修置僧會司山門有閣登眺其上遊仙米尖諸嶺悉出簷下一綂志作崇果院

　　金峰寺

　　寺在高平縣西遊人題味甚多又崇壽寺在鐘樓巷法雲寺在韓王山定林寺在米山鎮龍泉寺在縣西北三十里俱稱名勝

　　石室寺

　　寺在高平縣北三十里伐石成龕因山作障左藩畢振姬嘗棲息於此著有文集

　　龍泉寺

　　寺在陽城縣東二十五里龍泉之側舊志一名會海寺肇自唐乾寧元年世傳其地有白兔含經之異此創建之由也初為郭峪院後勅賜今額內舊有鳳尾竹竹在泉上每清夜無風竹葉自響若金玉聲時人謂之會海竹風云

　　靈泉寺

　　寺在陽城縣西四十里舊志其地多山東西環繞寺居其中山間小松不勝株計每清夜皎月東出寺中立視惟見月在青松之間及曉月既西墜從而視之亦在松梢之上故謂之夜松含月焉

　　崇安寺

　　寺在陵川縣西南隅臥龍岡上左有石勒墓世傳寺之大殿即勒之塚也傍墓其疑塚耳唐初為丈八寺宋太平興國元年賜今額明洪武間置僧會司內有三大閣各高數仞凌空拂靄屹然為邑之巨觀焉

　　響堂寺

　　寺在遼州榆社縣西南七里舊志紫金山下有石洞內有石佛千數入洞聽金石聲響空谷相應因名


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百九卷目錄僧寺部彙考三河南通志(崇法寺　祐國寺　正覺寺　葆光寺　常樂寺　寶蓮寺　化城寺　安國寺　少林寺　會善寺　御題寺　福勝寺　龍巢寺　香巖寺)陝西通志(慈恩寺　金勝寺　招福寺　光宅寺　寶剎寺　臥龍寺　章敬寺　開福寺　二龍寺　資聖寺　羅漢寺　廣敬寺　大定寺　靈泉寺　崇皇寺　法相寺　正果寺　中興寺　八龍院寺　金塔寺　安靖寺　壽聖寺　精進寺　普濟寺　廻鑾寺　大佛寺　大金佛寺　法門寺　八角寺　開元寺　龍眼寺　湧泉寺　福巖寺　走平寺　石櫃山寺　古塔寺　觀音寺　丈八寺　石宮寺　龍馬寺　妙華寺　三泉寺　普圓寺　瑞應寺　普觀寺　聖容寺　莊嚴寺　塔寺　弘覺寺　髮塔寺)江南通志(靈谷寺　栖霞寺　雞鳴寺　清凉寺　吉祥寺　弘濟寺　靜海寺　嘉善寺　崇化寺　大報恩寺　天界寺　弘覺寺　花巖寺　高座寺　永寧寺　瓦官寺　廻光寺　慧光寺　三山寺　崇因寺　崇明寺　白龍寺　飛來寺　開元禪寺　瑞光禪寺　虎丘禪寺　靈源教寺　治平教寺　靈巖禪寺　光福講寺　寒山寺　翠峯禪寺　慧聚教寺　報國講寺　聖像教寺　無礙講寺　留光禪寺　南翔講寺　萬安教寺　廣安教寺　壽安講寺　南禪寺　北禪寺　普照講寺　興聖教寺　延慶講寺　化成永壽寺　法忍教寺　龍華教寺　明心教寺　太平教寺　觀音禪寺　積善講寺　澱山禪寺　頤浩講寺　天寧萬壽禪寺　祥符寺　慧山禪寺　長泰寺　南嶽講寺　廣福教寺　乾明廣福禪寺　迎福講寺　焦山寺　招隱寺　因勝寺　勝果寺　法雲寺　普照寺　妙果寺　開元教寺　景慧禪寺　華嚴寺　天寧寺　法雲寺　上方禪智寺　石塔寺　乾明寺　河院寺　木塔寺　齊興寺　雙蓮寺　迎江寺　法蕭寺　茂林寺　石屋寺　山谷寺　太平興國寺　南源古寺　靈泉寺　景德寺　興國教寺　廣教講寺　三天教寺　法雲禪寺　天寧禪寺　靈山寺　寶勝禪寺　水西首寺　崇慶禪寺　報恩教寺　崇果教寺　瑞蓮寺　翠微寺　化城寺　隱靜禪寺　廣濟院　龍興寺　開元寺　大聖禪寺　上龜山寺　宣梵寺　興國寺　永慶寺　開化禪寺　褒山寺　淨戒寺　興教寺　定慧禪寺)

神異典第一百九卷

　　僧寺部彙考三

　　河南通志

　　崇法寺

　　寺在開封府治東北齊天保六年始建名曰建國唐睿宗改為相國寺明洪武初勅修置僧綱司成化二十年更賜今額嘉靖三十二年重修

　　祐國寺

　　寺在府治東北隅晉天福中僧紫薇課初建於明德坊名曰等覺禪院宋乾德間詔遷豐美坊即今所慶曆中改上方寺內有鐵色琉璃塔俗呼為鐵塔寺元末為兵廢明洪武十六年僧視全重建天順間修葺嘉靖間重修

　　正覺寺

　　寺在禹州西義讓里宋時建明洪武六年修以文殊龍福崇因龍潭土城清凉六寺併焉

　　葆光寺

　　寺在彰德府湯陰縣西三十里唐天寶間建金大定間修明成化十六年重修相傳晉孫登學道之所有嘯臺及煉丹井白雲洞遺跡尚存

　　常樂寺

　　寺在武安縣南三十里鼓山之麓按齊書文宣帝自鄴都詣晉陽往來山下嘗起離宮于此以備巡幸復建此寺初名石窟天綂間改智力宋嘉祐中復改今名金正隆三年重修

　　寶蓮寺

　　寺在安陽縣南三十里邑人余鍾英刱建鍾英明萬曆丁未科進士深心內典此寺遂為南北叢林之冠

　　化城寺

　　寺在懷慶府濟源縣東北三十里有洞唐相裴休讀書之所咸通中建明永樂七年修

　　安國寺

　　寺在河南府治南唐咸通間建明洪武初修置僧綱司于內成化弘治間相繼修葺叅議喬縉為記

　　少林寺

　　寺在登封縣西少室山北麓後魏孝文帝時建梁時達磨居此面壁九年隋文帝改名陟岵唐復名少林明洪武間重修

　　會善寺

　　寺在登封縣西後魏時建宋王著有記又有元雪庵李溥光所書茶牓刻字

　　御題寺

　　寺在靈寶縣治南初唐德宗為雍王時征史朝義過之題詩于壁後即位僧元覺詣長安請寺額詔以御題為名金大定四年修明洪武十五年置僧會司于內成化六年重修

　　福勝寺

　　寺在鄧州治西南宋天聖間建明洪武十年修置僧正司于內寺東北隅有塔十三層高百餘丈中一井呼為海眼因為塔以鎮之

　　龍巢寺

　　寺在浙川縣東三十里魏太和間建因龍巢于此故名今窟尚存有碑

　　香巗寺

　　寺在浙川縣東南白崖山有兩禪院乃唐一行與虎茵二師所開一行在長安示寂肅宗歸而葬之鄧守表聞自葬後山中香風經月不息故名其寺曰香巗始建未詳明永樂間重修

　　陝西通志

　　慈恩寺

　　寺在西安府南曲江池唐高祖建中有雁塔進士既捷題名於此

　　金勝寺

　　寺即崇仁寺在府城西郭外即唐三藏法師譯經處古有玉佛殿尊經閣並轉輪藏

　　招福寺

　　寺乾封二年睿宗在藩立本隋正覺寺寺南北門額並睿宗所題長安二年上出等身金銅像一鋪並九部樂南北二門額上與岐薛二王親送至寺景龍二年詔寺中別建聖容院是睿宗在青宮真容也先天二年勅出內庫錢二千萬工匠一千人重修

　　光宅寺

　　儀鳳二年望氣者言光宅坊有興氣勅令掘得石函函內有佛舍利骨萬餘粒遂立光宅寺武太后始置七寶臺丞相韋處厚自居內庭至相位每歸輙至此寺焚香瞻禮

　　寶剎寺

　　隋開皇中立為寺佛殿後造四面立柱當中構虛起兩層榱棟屈曲為京城之奇妙故曰寶剎寺

　　臥龍寺

　　寺在陸海坊四牌樓南有吳道子書觀音像及佛足跡碑初以像名觀音寺宋有僧惟果長臥其中人以臥龍呼之故名臥龍

　　章敬寺

　　寺在通化門外本魚朝恩宅後章敬皇后立寺故名殿宇四千一百三十間分四十八院以曲江亭百司館華清宮觀風樓及將相沒官宅捨給其用今廢

　　開福寺

　　寺在得辛坊有貝葉三片長三寸闊二寸細輭如綿帛蒼色真府中奇觀也瞻仰者甚眾

　　二龍寺

　　寺在咸寧永寧坊中有龍井宋咸淳國師曇延說法於此

　　資聖寺

　　寺本趙國公長孫無忌宅龍朔年為文德皇后立為尼寺咸亨四年改為僧寺後被火焚灰燼中得經數部不損一字眾以為異數日之間施捨鉅萬遂營造如故今改為神峪寺在咸寧白鹿原下

　　羅漢寺

　　寺在五臺西石鼈谷四十里又上嶺二十里有羅漢洞遊人至此如在天上

　　廣教寺

　　寺在咸陽縣北三十里睦村地俗名三絕謂修塑畫也中有吳道子畫壁神彩飛動

　　大定寺

　　寺在鄠縣東南六十里昔魏武之始有李順卿者隱居此地誦金剛經聚疊瓦塔以記經數至隋大業中乃以此地賜附馬尉遲安為柴莊安嘗見一老人素服謂曰此古寺地何不再葺之安遂置寺掘地得順卿石像焉寺即居賢寺

　　靈泉寺

　　寺在臨潼縣驪山下唐太宗幸溫泉改為溫泉宮元宗每年幸之

　　崇皇寺

　　寺在高陵縣漢薄姬至此誕文帝唐初置宋太宗賜額

　　法相寺

　　寺在涇陽縣東北有宋游師雄題畵碑及金人題咏并前賢分襟橋詩周克新過師墓必下馬謁告師又有集賢書堂涇陽茹通判起穆進士世傑賽知縣賢三原劉主事德學馬光祿理及高陵馬生世傑吉生士皆講學於中

　　正果寺

　　寺在涇陽縣西北十五里係唐時古剎寺有佛藏全部在內

　　中興寺

　　寺在盩厔縣黑水谷仙遊潭上有馬融讀書石室

　　八龍院寺

　　寺在富平縣東三十里神光祖師說法八龍聽講處有塔半截斜立不崩俗名半截塔

　　金塔寺

　　寺在同州治東隋文帝建以葬其養母神尼者有司祝釐習儀之所也

　　安靖寺

　　寺在朝邑縣有鐘浮水而至叩之不鳴或曰宋熙寧間所鑄也

　　壽聖寺

　　寺在朝邑縣大慶關渡之西唐建一名雙泉寺明時某孝廉會試遇火感佛救益侈大之

　　精進寺

　　寺在澄城縣東門外唐肅宗時建有浮圖九級

　　普濟寺

　　寺在澄城縣金沙谷上有佛圖澄洗腸泉禱雨輙應

　　迴鑾寺

　　寺在澄城縣南景家河隋文帝避暑迴鸞於此

　　大佛寺

　　寺在邠州西三十里唐尉遲敬德建石岩萬仞即鑿大佛像故名

　　大金佛寺

　　寺在鳳翔府治東元大德年勅修世祖鑄金佛像

　　法門寺

　　寺在扶風縣北二十里古塔四層唐憲宗迎佛骨於此明正德年僧澄段修

　　八角寺

　　寺在寶雞縣東一里有泉其形八角故名

　　開元寺

　　寺在隴州北二里內有木塔七級唐建

　　龍眼寺

　　寺在隴州東十五里山脊有二泉如龍眼故名唐鄂國公建

　　湧泉寺

　　寺在漢中府北七十里天臺山有湧泉故名

　　福嚴寺

　　寺在褒城縣西南九十里即金華寺中有龍骨塔昔老僧嚴公於後洞得龍牙龍角龍骨數十夜夢一巨人縞衣告曰此山神龍所依因樵牧污穢龍已去矣今德人住此龍當復來今洞中之骨其蛻也嚴公即建塔取龍骨盡瘞之

　　走平寺

　　寺在鳳縣東南一百里寺舊在山頂一旦山裂寺走平地亦奇事也故名走平

　　石櫃山寺

　　寺距平涼府華亭縣二十里唐趙聖僧有證道歌留壁

　　古塔寺

　　寺在華亭縣城內塔高數十仞

　　觀音寺

　　寺在華亭縣西二十五里有湫水甚靈民賴之

　　丈八寺

　　寺在崇信縣銅城佛高丈八巍然屹立

　　石宮寺

　　寺在崇信縣上三鄉東南鑿崖為洞刻成石像如水簾洞

　　龍馬寺

　　寺在涇州東長武鎮宋太祖微時常過此僧守嚴者異其骨相陰使畫工圖于寺壁

　　妙華寺

　　寺在鞏昌府治北元至正年建有浮圖一十二層

　　三泉寺

　　寺在徽州東四十里石出三泉州之奇勝

　　普圓寺

　　寺在徽州西四十里有臥佛像有石岩石洞奇甚

　　瑞應寺

　　寺在秦州東八十里麥積山上隋時建有唐杜甫及五代時王仁裕詩

　　普觀寺

　　寺在甘州衛城南一百三十里祁連山下古名馬蹄寺開創無考有石門二石洞七層共三十餘處每洞廣狹不一俱有佛像明永樂十五年勅賜額曰普觀寺

　　聖容寺

　　寺在永昌衛城北二十里地名金川舊有石佛在石崖間

　　莊嚴寺

　　寺在涼州城南六十里紅崖地舊名淨覺禪寺明永樂五年三藏國師耳赤建勅改今名

　　塔寺

　　寺在涼州城北門內有石磚塔一十三級高一十一丈

　　弘覺寺

　　寺在西寧衛城東南隅舊名妙華菴明洪武二十三年建永樂十年勅賜額曰弘覺

　　髮塔寺

　　寺在山丹衛城東南隅初掘土得鐵佛五石函一內藏髮又有石罏一刊曰髮塔寺

　　江南通志

　　靈谷寺

　　寺在江寧府鍾山東南舊於獨龍阜建道林寺梁改開善宋改太平興國後改蔣山明洪武初徙山之東偏改名靈谷自山門入松徑五里乃至寺其中路履之有聲鼓掌則聲若彈絲俗呼琵琶街殿宇不施一木皆壘甓空洞而成後有浮圖即梁寶誌改葬處塔前有石泉迴曲僧曇隱所得八功德水也石旁有古松偃榦明高帝月夜掛衣于上蟲蟻不生方丈扁以青林堂榜明高帝山居詩於上左有梅花塢寺有明高帝大靈谷寺記及徐一夔奉勅撰靈谷寺碑

　　栖霞寺

　　寺在府攝山南齊明僧紹故宅捨為寺陳江總有碑隋造舍利塔於寺後唐改功德寺高宗製明隱君碑南唐改妙因寺徐鉉書額宋改普雲寺仁宗賜金寶方碑明洪武初仍名棲霞寺寺有王世貞記陳文燭重修棲霞寺碑陸光祖天王殿記汪道昆般若堂及多寶塔記序焦竑董其昌五百阿羅漢畫像記按攝山一名𦅄山中峰屹然卓立左右山環抱如拱陳江總及唐高宗碑尚完天王大雄法堂諸殿接於中峰之麓隋舍利塔前中峰澗水從石蓮孔中噴出為品外泉倚山石佛千身為千佛巖紗帽峰明月臺循中峰而上有白鹿泉珍珠泉疊浪巖再上為天開巖為明徵君故宅宅後有白乳泉僧寮倚山架壁各擅其勝白雲庵紫峰閣[虛*頁]稱幽峻歷朝以來高僧棲息明覺浪禪師開法於此塔在焉笑峰竺庵山門重新今禪堂創建于中峰之下

　　雞鳴寺

　　寺在府雞籠山與覆舟臺城相接晉永康間始創道塲明初為普濟禪師廟洪武二十年改創雞鳴寺遷靈谷寶誌公法函瘞於山麓建浮圖五級有施食臺寺中有憑虛閣望湖亭

　　清凉寺

　　寺在府石城門內崇山之阿寺極幽邃吳順義中為興教寺南唐為文益禪師道塲號法眼宗最盛後主嘗留宿寺中宋太平興國間改清凉廣惠寺蘇軾嘗捨彌陀像于寺中明洪武初周王重建賜今額左上為清凉臺俯視大江即南唐翠微亭舊址

　　吉祥寺

　　寺在府清凉山之北元時為天妃廟明永樂初改寺萬曆間焦竑讀書於寺建華嚴樓為重修吉祥寺碑記後有古梅虬枝鐵幹扶疎十畞

　　弘濟寺

　　寺在府觀音門外燕子磯明洪武初即山建觀音閣正德間因閣建寺賜名弘濟殿閣皆緣崖構成以鐵繩穿石繫棟俯臨大江從江上望之如燕子飛

　　靜海寺

　　寺在府儀鳳門外盧龍山之麓明永樂間命使海外風波無警因建寺賜額有潮音閣傑出殿表

　　嘉善寺

　　寺在府鐵石山明正統中僧法通建寺賜額山椒有石佛閣蒼雲崖一線天奇石綺錯崖壑幽勝

　　崇化寺

　　寺在府高峯院明正統間重修賜額崖下有泉沸起水面若散花故名梅花水

　　大報恩寺

　　寺在府聚寶門外古長干里吳赤烏間康僧會致舍利吳大帝神其事置建初寺及阿育王塔江南塔寺之始也晉太康間劉薩阿得舍利於長干里復建長干寺晉簡文帝勅長干造三級塔梁武帝詔修宋改天禧寺建聖感塔元改天禧慈恩旌忠寺元末燬於兵明永樂十年勅建梵宇悉準宮闕造九級琉璃塔賜額大報恩寺御製碑記宣德再賜御製碑

　　天界寺

　　寺在府聚寶門外善世橋南舊在城中大市橋北元名龍翔集慶寺明初改天界寺洪武戊辰寺災徙建今所榜寺門曰善世法門永樂間增置毘盧閣栴檀林三十六庵天順間重建觀音輪藏諸殿成化中益廊廡規制宏敞僧廬悠邃寺中萬松庵半峰亭最勝崇禎間博山艤禪師開法於此其後覺浪盛禪師繼之

　　弘覺寺

　　寺在郡牛首山梁天監間司空徐度建名佛窟寺唐大曆元年代宗因感夢勅修浮圖七級相峙東西峰頂宋太平興國二年更名崇教寺明正統間改賜今額茲山為唐法融禪師開教處入門有白雲梯石磴百級銀杏一株蔭蔽天日上為觀音閣為兜率崖又上為文殊洞洞傍有含虛閣巒壑萬狀踞牛首之勝先是明有御製牛山庵記舍利塔在文殊洞下西峰又有方塔在文殊洞前

　　花巖寺

　　寺在府幽棲山陰即古獻花巖唐高僧懶融居此有百鳥獻花因名明成化間始建寺賜額寺中巖洞臺閻最盛

　　高座寺

　　寺在府雨花臺梅岡晉末嘉中建名甘露寺西竺僧尸黎蜜據高座說法因名舊志云有僧號高座道人葬此故名或曰竺道生所居明洪武中重修弘治間復加恢拓

　　永寧寺

　　寺在府梅岡古名剎按志高座亦名永寧今為二寺後有方正學祠景大夫祠其地高敞有木末亭亭後有嘯風亭南對雨花北眺鍾陵有芝泉出于其間

　　瓦官寺

　　寺在府城西南隅建康實錄晉哀帝興寧二年詔移陶官於淮水北遂以南岸陶所建寺故名瓦官內有晉義熙中獅子國所獻玉佛先有徵士戴安道手製佛像五軀及顧長康維摩圖世號三絕南唐昇元中改寺曰昇元寺閣曰昇元閣宋太平興國五年改為院額曰崇勝戒壇明初寺廢嘉靖中杏花村建積慶庵掘地得昇元石像云此即瓦官寺故地遂為古瓦官寺

　　廻光寺

　　寺在府城南隅梁天監間創蕭子雲飛白大書寺額名蕭帝寺唐保大中改法光寺宋至和中改鹿苑寺明永樂間有迴光大士自西域至重建改今額

　　慧光寺

　　寺在府新亭鄉宋治平間建賜古光宅寺創制極古佛宇後山石如掌雲光法師講經于此明洪武間重建賜今額

　　三山寺

　　寺在府三山之麓明洪武十三年建其地三峰相連中隱孤寺有磯頭懸江中登者豁目

　　崇因寺

　　寺在府城南十里石馬山之陰劉宋時名曠野寺齊廢梁大同中復建唐開元中以懶融嘗居改禪居院太和中改崇果院宋改寺額曰崇因明嘉靖間重修此地舊為新亭有王謝遺跡劉誼詩云十里崇因寺臨江水氣中

　　崇明寺

　　寺在句容縣東北隅晉咸熙中建名義和梁昭明太子書額宋太平興國年改今額寺有浮圖甚峻明隆慶四年重修鐘樓崇禎十六年再修

　　白龍寺

　　寺在溧陽縣西七十里晉建舊有三塔一名三塔寺或云僧伽化行之地又名大聖院

　　飛來寺

　　寺在高淳縣西南三里明天啟二年中秋夜忽有銅像彌勒一尊端坐太平圩之東角及旦黃沙蔽天士民咸集見而異曰殆飛來佛耶建寺遂以飛來名

　　開元禪寺

　　寺在蘇州府盤門內吳孫權母吳夫人捨宅建永禪師開山名通元寺寺有石佛二相傳晉建興二年滬瀆海口漁者見神光照水徹天旦而視之乃二石像浮水上或曰水神也以三牲巫祝迎之像泛流而去吳人朱膺等復于海濱迎入城置通元寺光明七晝夜不絕其後漁者復于此獲一青石鉢初疑臼類葷而用之俄有佛像現於外遂併以供佛唐東宮長史陸柬之書碑延載元年則天遣使送珊瑚鏡一面鉢一副宣賜供養兼改重雲寺開元中再改今額舊在城北陲後唐同光中錢氏遷置于此

　　瑞光禪寺

　　寺在府開元寺南吳赤烏間僧性康建名普濟院宋宣和間建浮圖十三級五色光現詔賜今額并賜塔名天寧萬壽寶塔

　　虎丘禪寺

　　寺在府虎丘山晉王珣及弟珉別業也咸和二年捨建即劍池分為東西二寺今合為一

　　靈源教寺

　　寺在府太湖洞庭東山碧螺峰下峰有靈泉故名梁天監元年建

　　治平教寺

　　寺在府上方山下梁天監二年建舊名楞伽寺宋治平元年改今名寺傍有石井隋人刻字蓋楊素移郡橫山時也

　　靈巖禪寺

　　寺在府靈巖山上舊名秀峰寺宋改顯親崇報禪院即吳故館娃宮也梁天監中始建為寺寺成有異僧負鉢囊入憩廡下長身黧面梵相奇古其徒不之省夜索筆圖其像于壁而去其後異僧見之驚曰此西土智積菩薩也因建智積菩薩殿弘治間重建

　　光福講寺

　　寺在吳縣鄧尉山龜峰上梁大同間建寺有舍利塔又有銅觀音像郡水旱祈禱輙應

　　寒山寺

　　寺在府閶門西十里楓橋下唐人詩有姑蘇城外寒山寺夜半鐘聲到客船之句

　　翠峰禪寺

　　寺在府莫釐山之陰唐將軍席溫捨宅建天寶間僧重顯所謂雪竇禪師常居此其遺跡有降龍井羅漢樹悟道泉猶存

　　慧聚教寺

　　寺在崑山縣馬鞍山下梁天監十年吳興沙門惠嚮建相傳嚮登山寓一石室忽見寺神請助千工用佐景福是夜風雨暴作喑嗚之聲人皆聞之遲明殿基成延袤一十七丈高丈有二尺巨石轟然其直如矢事聞因命建寺賜今額封山神為大聖山王仍賜鐵爐繡佛勅張僧繇繪龍於四柱歷朝御書題味甚多

　　報國講寺

　　寺在崑山縣景德寺西舊在城西一里許名九品觀堂相傳其地本屠沽所聚寺僧師諒一夕夢有神人披髮執戈而告曰此地當作道塲師何不興一觀堂名以九品鑿池為沼當有石塔現寤與眾言之因協力建造果得石塔數層上刻元幹僧師諒九品觀堂元泰定間改建於此後荃公重建奏請今額

　　聖像教寺

　　寺在崑山縣南三十五里滬濱晉建興二年有迦葉維衛二石像從海逆水而來至此眾迎像置郡城開元寺里人趙罕復捨所居建寺于此勅賜今額

　　無礙講寺

　　寺在吳江縣常樂坊西故名西寺梁開平間建晉天福七年賜額華嚴賢首講寺吳越王常浴于此改名無礙寺浴池猶存

　　留光禪寺

　　寺在嘉定縣澄江門內宋天聖中建庵俄有祥光現鑿土得異木刻觀音像頗著靈異乾道初始建寺

　　南翔講寺

　　寺在嘉定縣南二十四里梁天監間掘地得石徑丈常有二鶴飛集其上即其地作精舍每鶴至止必獲檀施後鶴去不返僧方悵然俄時見石上有白鶴南翔去不歸之語因名

　　萬安教寺

　　寺在嘉定縣萬壽寺西新華浦與南翔大德為三大剎成于泰定

　　廣安教寺

　　寺在太倉州直唐市唐乾元初簡大師建相傳簡領二人來遊立庵於此插竹護籬落後遂成林初名寶林寺宋祥符元年改今額紹興六年建塔鑿地得磚有長安二年瞿像寶塔字乃知唐武后時嘗建塔宇於此

　　壽安講寺

　　寺在崇明縣永興沙舊在三沙東鄉宋淳祐間有二僧曰模曰儔卓錫曠野拾枯柟簪土祝曰枿復榮當建道塲無何枯枿向榮遂結庵名富安院後拓之元延祐戊午賜額永福壽安寺尋圮於潮秦定甲子遷於東仁鄉之中土

　　南禪寺

　　寺在松江府學東宋崇寧中張頭陀卜築於此鑿地得住世羅漢像人異之遂為施水庵紹興中賜名演教禪院後改今額

　　北禪寺

　　寺在府城內東北宋紹興間僧法寧建寧先住沂州馬𡺸山淨居寺航海至青龍有章氏者迎止於此發地得古碑云大唐禪寺又得金銅天王像因建寺焉

　　普照講寺

　　寺在華亭縣治西唐乾元中建宋大中祥符元年改今額每歲正旦冬至及聖節郡縣俱習儀於此

　　興聖教寺

　　寺在府治東南穀市橋西五代漢乾祐二年建初名興國長壽宋祥符中改今額地縱廣踰三十畝東有水陸池南有浮圖四面九級有鐘樓高及浮圖之半鐘聲洪亮聞數十里

　　延慶講寺

　　寺在府治守禦千戶所東其地本施家瀁宋隆興中每遇陰晦或金氣亙天間有聞鐘聲者吳僧守祥結芧蘆葦中以眾力成十六觀堂乾道六年間賜額

　　化成永壽寺

　　寺在府南二十七里其址古胥顧泖也泖有六和神靈甚宋端平間僧妙智苦節清修並泖架一室奉神神顯靈於人凡禱祈者以所驗重輕發土實泖未幾泖隆然遂構精舍曰成化庵元泰定中賜額

　　法忍教寺

　　寺在婁縣朱涇鎮唐咸通十年建宋法忍院也其地本船子和尚覆舟處寺有船子及夾山會禪師遺像又有東法忍寺

　　龍華教寺

　　寺在上海縣黃浦西龍華村相傳吳越忠懿王常夜泊浦上風雨驟至草莽間祥光燭天鐘梵隱然詢其地古龍華寺基也遂命大盈莊務將張仁泰重建宋治平初賜額曰空相西北隅舊有白蓮教院前有寶塔時時放光至今存焉舊有山門門外有二井俗呼龍井明嘉靖間山門燬於倭僧惠林重建萬曆間詔頒佛藏于諸名山僧達果疏請特遣中涓齋勅詣寺并賜達果金環紫衣護藏慈聖皇太后復賜其徒理國銀環紫衣護藏如其師又賜範金千葉寶蓮毘盧佛一金彩結旛十丈并日月錦旛二鏤銅器五勅賜大興國慈華禪寺

　　明心教寺

　　寺在上海縣西南六十里梁開平初建初名華嚴院宋治平二年賜今額寺有石函觀音像禱求響答

　　太平教寺

　　寺在上海縣二十三保華亭太平禪寺在其西俗呼此為東太平宋太平興國間僧及操舟雲游夜泊范家濱間蘆葦間有鐘鼓音疑為梵宇訪之無有後夜復然又見白光燭天發地得鐵佛一因以建寺

　　觀音禪寺

　　寺在上海縣西宋崇寧初建淳熙三年賜額慈報禪院元燬明洪武十六年重建改今額為縣之首剎

　　積善講寺

　　寺在上海縣西北宋紹興間里人李阡夢金人乞坐地遂捨地為精舍度其孫師立主之元至大間有番賈航海南來拜師立道上自云慕師高德以貨寶一巨艘施之不通姓名而去立遂大拓舊規請額為積善院明成化間重修後建海雲堂今寺為本縣祝聖習儀之地

　　澱山禪寺

　　寺在青浦縣薛澱湖中山頂宋建炎初建紹興八年賜額普光王寺內有會靈祠祀降聖夫人今為伽藍神何松年記云秦始皇時邢氏有三姑長曰雲鶴夫人主沈湖次曰月華夫人主柘湖季曰降聖夫人主澱湖即此相傳神靈甚赫嘗大旱祈雨隨車而至每歲湖中羣蛟競𩰚水為沸騰獨不入祠

　　頤浩講寺

　　寺在青浦縣金澤鎮宋景定中始創經堂僧道崇主之其徒如信開拓遂成大剎元元貞中賜今額

　　天寧萬壽禪寺

　　寺在常州府城東門外舊名廣福唐天復間齊雲長老維亢施舍利卜寺址淮南楊行密因名齊雲南唐保大中進浮圖七級龕僧伽所留國祥寺衲衣號普照王塔宋崇寧二年詔天下建崇寧寺加萬壽二字四年賜塔名曰慈雲政和元年改崇寧為天寧

　　祥符寺

　　寺在府治馬跡山上唐貞觀初嘗徙置津里山隩名靈山居重湖疊嶂間最為清絕宋大中祥符間改祥符禪院宣和四年間陞為寺

　　慧山禪寺

　　寺在無錫縣西七里慧山梁大同間建名法雲唐會昌中廢咸通重建名惠山宋至道中更名普利紹興初以寺賜信安郡王孟忠厚奉昭慈聖憲皇后歲祀改旌忠薦福寺依慧山麓有泉石之勝

　　長泰寺

　　寺在無錫縣南四十里梁大同元年建名長泰宋改普寧禪院為僧伽掛笠之所寺後有巨人跡雨後則現明洪武十五年復舊名

　　南嶽講寺

　　寺在宜興縣南嶽山齊永明二年建唐天寶中稠錫禪師廬其旁有滌塲池卓錫真珠二泉天然井又有吳越金書法華經二帙宋改勝果禪院明洪武二十四年改今額

　　廣福教寺

　　寺在宜興縣芙蓉山唐乾元初建紹興間僧了清為記有龐居士三到斯山之語

　　乾明廣福禪寺

　　寺在江陰縣治東初本二寺唐乾貞元年建名崇聖宋太平興國五年賜額乾明院廣福院嘉祐中賜飛白御書治平中改壽聖紹興避高宗號改廣福乾道九年始併為一寺有泛海觀音像相傳天聖初自海浮至又有草書心經石刻

　　迎福講寺

　　寺在江陰縣治南大寧坊唐天祐十一年建名報恩宋紹興間有異僧書華嚴經畢擲筆池中化青蓮花

　　焦山寺

　　寺在鎮江府焦山傳燈錄載為歷代祖庭創自漢興平間名普濟寺唐時重建宋名普濟庵元祐初復名寺明宣德正統間規模漸壯景泰間復拓之與北固金山相抗

　　招隱寺

　　寺在郡南七里招隱山宋景平元年創即戴顒隱居之地梁昭明太子嘗讀書于此

　　因勝寺

　　寺在郡西二十五里五州山梁時山中有寺武帝曾遊幸焉輦道尚存宋熙寧中陳丞相升之葬親于山半為建寺曰顯慈宋元祐中蘇右丞頌請為功德院遂名為因勝報親院

　　勝果寺

　　寺在郡虎踞門外宋乾道中建高宗成肅皇后謝氏功德寺也后父冀王母慶國夫人劉氏墓在焉寺有古繡七佛像及墨竹石刻今皆不存

　　法雲寺

　　寺在郡平昌鄉唐大中五年建初名流水院宋改今額寺有大中年所鑄鐘

　　普照寺

　　寺在郡壽丘山巔宋高宗故宅也陳名慈和寺宋號延慶先是泗州有僧伽塔紹興中始建塔院于此山之上方以奉僧伽像名曰普照

　　妙果寺

　　寺在丹陽東南七里竹村宋咸淳間創庵後改為寺元至元大德元統間相繼恢拓遂為巨剎

　　開元教寺

　　寺在淮安府城內唐開元五年奉詔賜額宋末兵廢明宣德成化間重修內有枸𣏌井

　　景慧禪寺

　　寺在淮安府城西北二十餘里鉢池山仙境有古勅賜額

　　華嚴寺

　　寺原在府治東北十里淮河北岸宋元豐年建後遷淮河南有劉伶臺

　　天寧寺

　　寺在揚州府城大東門外東晉時褚叔度請謝安捨別墅建

　　法雲寺

　　寺有二一在府城大東門外運司前本晉謝安宅手植雙檜唐時尚存溫庭筠劉禹錫有詩一在儀真縣胥浦西唐景雲間建名慶雲寺宋治平中改今額明洪武中遷于三堰中衢

　　上方禪智寺

　　寺在江都縣東大儀鄉一名竹西寺寺側有蜀井明太祖曾幸此寺有三絕碑及蘇軾送客詩石刻

　　石塔寺

　　寺在府城本慧照寺唐乾元中名木蘭苑宋蘇軾有石塔寺詩

　　乾明寺

　　寺有二一在興化縣北宋乾道間建一在儀真縣本唐大雲請雨寺宋改今名舊有星居院一所及石浮圖宣和中更為神霄宮後移寺于城北隅乾道間守張郯奏請賜額

　　河院寺

　　寺在高郵州西南武安湖濱舊傳湖傍常有光夜燭天居民掘之得一石上鐫河院寺三字自後不復有光因醵金建寺

　　木塔寺

　　寺在興化縣東有古黃梅一株以花之東西盛衰兆上下河田豐歉

　　齊興寺

　　寺在寶應縣治西八十里南唐保大四年建宋乾德四年賜額內有梁武帝讀書臺

　　雙蓮寺

　　寺在安慶府城阜民坊內產雙青蓮因以名寺有大塔又名大塔寺宋范文虎捨宅為之元至元間建塔明正德間塔廢

　　迎江寺

　　寺在府樅陽門外明隆慶間建萬佛塔有光宗御書護國永昌禪寺特建宸翰樓貯之

　　法蕭寺

　　寺在桐城縣東三十里梁昭明太子讀書處有祠存額為唐宣宗筆

　　茂林寺

　　寺在桐城縣南一百二十里黃陂坂宋建有古鐘相傳飛來者

　　石屋寺

　　寺在桐城縣東一百里青山晉建元至正間裴仙修煉處明正統初重修寺有十奇稱仙蹟

　　山谷寺

　　寺舊名乾元寺在潛山縣北十五里梁僧寶誌卓錫之地宋太宗時有民柯萼遇老僧往萬歲山指古松下掘之得石篆乃誌公記聖祚綿遠之文進之朝名瑞石遣使致謝諡曰寶公賜號道林真覺禪師兼為三祖璨大師道塲古今題味甚富寺有覺寂塔唐時為三祖璨大師建至今莓苔不茁鳥雀不棲歲有龍來洗塔雷電晦冥則龍爪悉見

　　太平興國寺

　　寺在徽州府歙縣西南舊名興國寺宋太平興國中勅改今額別院三十有四今存其十中阜曰應夢羅漢院唐僧貫休為寺僧清瀾書十六梵像後取入禁中帝夢歙僧十五六輩求歸因復賜之

　　南源古寺

　　寺在歙縣長陔祀梁武帝暨寶誌有古碑存朱文公讀書寺中手書新安大好山水六字鐫石壁

　　靈泉寺

　　寺在祁門縣八都寺前有泉從椒石中出病者飲之輒愈

　　景德寺

　　寺在寧國府治北陵陽三峰上今為祝釐習儀之所寺始晉時名永安唐初名大雲開元中改額開元有水閣東向刺史裴休延黃檗禪師開堂演法宋景德中更今名殿後有鐵佛一座北面有多寶塔

　　興國教寺

　　寺在府城北門外里許舊名延慶唐咸通乙酉建有木浮圖因號木塔寺

　　廣教講寺

　　寺在府北五里敬亭山南唐大中己巳刺史裴休建相傳其材皆蘿松黃檗禪師募之安南寺後有金雞井材從井出顯其神異宋太宗賜御書百二十卷建閣貯藏元末盡燬惟兩浮圖存亦名雙塔寺

　　三天教寺

　　寺在府城東七十里稽亭山舊名妙顯隋扶風禪師智琰棲息處開皇乙巳詔建勅近寺居民五十戶充灑掃宋治平中賜額壽昌紹興末改今額

　　法雲禪寺

　　寺在府城西六十里行廊山梁杯渡禪師建舊名興雲宋治平中改今額山有杯渡巖有梁武帝及師像

　　天寧禪寺

　　寺在府城西一里明洪武中廢天啟元年建造時掘得石小獅子二枚小石碑一面上書古天寧寺四字因復其名

　　靈山寺

　　寺在南陵縣西三十里朗陵峰下諸峰攢簇泉溪縈繞梁天監元年杯渡禪師建

　　寶勝禪寺

　　寺在涇縣西五里舊名水西寺宋太平興國中建名五松院賜御篆元豐五年改名寶勝禪院有御書閣洪武初僧宗泐重建法堂廊廡在焉

　　水西首寺

　　寺在涇縣與寶勝崇慶竝在水西唐上元中建寺後白雲泉在半山間有澗水出焉又有東峰亭即淳于氏送客亭前瞰賞溪登覽最勝唐乾寧二年為白雲院明正統間為西方院後改今額

　　崇慶禪寺

　　寺在涇縣西五里南齊永明元年建相國淳于棼捨宅始名凌巖唐上元初改天宮水西寺大中中重建宋太平興國賜今名凡十四院其最勝者曰華嚴院橫跨兩山廊廡皆閣道泉流其下

　　報恩教寺

　　寺在涇縣東六十里城山嶺有十八景唐至德間建宋政和中修造浮圖七級

　　崇果教寺

　　寺在寧國縣西一百一十里唐貞觀中建寺前有石鏡又有羅漢竹一十八竿每一笋生則一竿枯竹下龍潭湧泉正統間重建

　　瑞蓮寺

　　寺在旌德縣北二十五里唐乾符中建時產碧蓮故名

　　翠微寺

　　寺在太平縣西南六十里唐中和二年置麻衣禪師道塲明洪武立為叢林

　　化城寺

　　寺在池州府青陽縣九華山晉隆安五年建唐開元間賜額造千佛閣方丈廊廡規制大備為九華諸寺之冠

　　隱靜禪寺

　　寺在太平府繁昌縣東南二十里隱靜山一名五峰寺宋祥符間改普慧禪寺嘉祐三年建閣藏三朝御書百一十軸明洪武初改今額

　　廣濟院

　　院在蕪湖縣北赭山南麓有塔唐乾寧中建內有黃庭堅滴翠軒遺址

　　龍興寺

　　寺在鳳陽府東三里盛家山南舊名皇覺寺明太祖初潛此寺後登極勅修之有御書亭有御製僧律法其道塲最為宏麗

　　開元寺

　　寺在府聞賢門內一名莊臺寺唐開元二十六年詔天下州郡各建一大寺以紀年為額

　　大聖禪寺

　　寺在泗州治西唐普光王寺龍朔中有僧伽者自西域來長安至泗上景龍二年中宗遣使召至京師伽請以佛號名寺書額曰普光王寺後焚于火宋時重建有碑今以水侵寺漸廢

　　上龜山寺

　　寺在盱眙縣治西南宋天禧二年建元末兵廢明洪武初重建有鐵羅漢一百五十軀

　　宣梵寺

　　寺在天長縣西四十五里元建明正統間浚古井獲石佛三十六尊

　　興國寺

　　寺在太和縣東門內明景泰年建掘地得斷碣有興國二字故名

　　永慶寺

　　寺在徐州碭山縣西街北明永樂七年建琉璃塔九層于寺內嘉靖十一年建千佛閣

　　開化禪寺

　　寺在滁州南十里瑯琊山塘建時列圖將進天子夜夢遊一山寺形勝制度隱然在心忽覽封章冥合符契因賜號寶應後太平興國二年賜今額藏累朝御書元季兵燹明洪武重修今屬龍興寺

　　褒山寺

　　寺在舍山縣山以唐貞觀惠褒禪師得名宋元豐後黃魯直王介甫王深甫皆有記塔上寶塔二字猶傳張安國書明初永樂中鄭和使西域還建殿堂制度甚工無蛛絲鼠竄云有辟塵珠所致然不知所在藏經楮小而古蠹不敢蝕云有異香所塗住持世守更有玉杵鐵杖金磬錦帨玻璃盤栴檀座等物或侵或毀無復遺者

　　淨戒寺

　　寺在含山縣南七十里唐貞觀二年密禪師建有彭祖煉丹井併仙室在焉

　　興教寺

　　寺在含山縣東關嶺唐貞觀三年鐵船祖師建有關公飲馬池卓刀泉

　　定慧禪寺

　　寺在廣德州治舊名竹山寺唐咸通八年建明太祖駐師廣德更賜今額併龍牌立碣以識


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十卷目錄僧寺部彙考四浙江通志(淨慈寺　靈隱寺　上天竺寺　中天竺寺　下天竺寺　雲棲寺　僊林寺　潮鳴寺　勝果寺　真教寺　高麗寺　悟空寺　崇光寺　龍居寺　慈修寺　興聖寺　招提寺　精嚴講寺　祥符講寺　楞嚴講寺　金明教寺　東塔講寺　淨土教寺　本覺禪寺　真如教寺　金粟寺　衹園寺　八聖寺　天聖禪寺　襃能教寺　大慈教寺　百福寺　精舍禪寺　阿育王寺　天童寺　仗錫禪寺　白龍寺　寶陀寺　大能仁寺　小能仁寺　寶林寺　大善寺　光相寺　戒珠寺　開元寺　大中禹跡寺　天章寺　天衣寺　臨江寺　大禹寺　雲門寺　雲門廣孝寺　明覺寺　福慶寺　末壽寺　正覺寺　龍泉寺　積慶寺　龍藏寺　寶相寺　天寧寺　延恩寺　保壽寺　普濟寺　善濟寺　無礙寺　清修寺　靈石寺　壽寧寺　無相寺　明巖寺　白巖寺　萬年寺　高明寺　闡法寺　妙相寺　天寧寺　密印寺　西巖寺　石佛寺　法隆寺　智者寺　文峰崇慧禪寺　寶林禪寺　智度教寺　九峰禪寺　證果禪寺　妙法院　禪定院　乾明禪寺　大中祥符寺　天寧萬壽禪寺　保安寺　靈山寺　崇勝教寺　龍華寺　龍泉寺　圓通院　柵源院　江心寺　仙巖聖壽禪寺　佛日寺　福林寺　崇仁寺　寶勝院)江西通志(普賢寺　延慶寺　大安寺　香城寺　總持寺　永寧寺　興福寺　龍光寺　桑林寺　大雄寺　崇因寺　寶雲寺　百丈寺　惠安寺　雙林寺　寶峰寺　雲堂院　永福寺　馬祖禪寺　東臺寺　寶積寺　天寧寺　景德寺　普寧寺　鵝湖寺　海智寺　章法院　歸宗寺　開先寺　能仁羅漢寺　雲居禪寺　凌霄崖院　上大林寺　天池寺　臥雲寺　竹林寺　烏竹寺　檗禪寺　上鍾山觀音巖寺　靈峯寺　法水寺　寶應寺　明水寺　疎山寺　天寧寺　蕭山寺　隆慶寺　龍濟寺　福聖院　禪那寺　淨覺寺　大平興國寺　慈化寺　永清院　寶塔寺　大乘寺　普化寺　寶界寺　玉峯院)

神異典第一百十卷

　　僧寺部彙考四

　　浙江通志

　　淨慈寺

　　寺在杭州府南屏山周顯德元年建道潛禪師居之潛嘗欲從吳越王求金鑄十八阿羅漢未白于王也王忽夢十八巨人隨行翌日道潛以請王異而許之宋建隆初禪師延壽撰宗鏡錄一百卷遂作宗鏡堂

　　靈隱寺

　　寺在北高峰下晉咸和中僧慧理建山門扁曰絕勝覺塲相傳葛洪書寺門有五亭今止存冷泉由冷泉上為翠微亭韓蘄王布袍跨驢日夕行遊其中口不言兵今尚有故址

　　上天竺寺

　　寺在北山舊志天竺之名起于晉後七百載而觀音大士發跡西峰則自晉天福間始時有僧道翌結庵山中得奇木刻為觀音大士像乾祐間有僧崇勳自洛陽持古佛舍利置頂中妙相咸備晝放白光吳越王建天竺看經院宋咸平中浙西大旱郡守張法華有禱輒應嘉祐中沈文通治郡命僧辨才主之累代有宣賜宋孝宗理宗俱有贊至今靈感神異每歲春正月至四月士女進香者以百萬計雨暘祈禱輒應

　　中天竺寺

　　寺在府城西一十七里宋太平興國初建

　　下天竺寺

　　寺在府城西一十五里晉咸和中建寺前復有飛來蓮花諸峰有合澗跳珠泉有夢謝流盃月桂諸亭遊人多至其間

　　雲棲寺

　　寺在梵村禪師袾宏伐茅建庵於此宏本諸生姓沈初雲棲山居五雲之西徑曲林幽四山圍合荒僻人跡罕至頻有虎患隆慶五年袾宏行脚南還愛其寂寥趺坐壁間虎即避去植歲大旱禱於山應時而澍村民大悅後其教大行愚夫愚婦皆知有蓮池大師

　　僊林寺

　　寺在府治北宋紹興中建理宗書額并製鐘銘

　　潮鳴寺

　　寺在府治東舊為歸德院宋高宗幸寺夜聞潮聲遂賜額曰潮鳴

　　勝果寺

　　寺在鳳凰山右寺有排衙石石洞郭公泉月巖唐僧處默詩有到江吳地盡隔岸越山多之句

　　真教寺

　　寺在文錦坊南元延祐間回回大師阿老丁所建先隋開皇入中國宋室徒蹕多從駕而南元時內附者又往往編管于江浙閩廣間杭州尤夥惟誦經持齋歸於清淨按禮部郎中丁澎碑記略曰建自宋紹興二年宋末傾圮及元至正辛巳因舊址而開拓之其發脉自吳山而來最為省城形勝所係明永樂勅諭碑在正殿內景泰中復茸焉

　　高麗寺

　　寺在府城西一十二里與玉岑山相對元志云以高麗木起殿故名內有宋御書碑尚存

　　悟空寺

　　寺在錢唐淳佑橋東晉天福七年僧齊教建舊名崇新宋改今額蔚為叢林歷宋至明僧法昌等相繼修葺今僧超煜嗣法莫菴得弘覺國師之傳

　　崇光寺

　　寺在臯亭山陽宋紹興間建真歇了禪師為開山祖後多高僧掛錫有宋寧宗御書臯亭山三字及崇光顯孝華嚴教寺八字

　　龍居寺

　　寺在黃鶴山之陽舊名永慶唐清泰二年建明萬曆間延聞谷印禪師說法遂成叢林

　　慈修寺

　　寺在富陽縣治西寺近江潮汐可觀往來者多遊息焉

　　興聖寺

　　寺宣德間重建在嘉興府治東北本嘉興縣丞廳宋孝宗誕育於此嘉定間賜額興聖院理宗御書流虹聖地興聖之寺八字碑刻尚存

　　招提寺

　　寺在府治西北二里唐光啟中刺史曹信子珪捨宅建寺內有靜照堂寺東舊有曹史君祠

　　精嚴講寺

　　寺在郡治西北一百八十步晉成帝時徐尚書熈因地發光請捨宅為寺吳越文穆王時立山門掘得石龜

　　祥符講寺

　　寺在郡治西北一里東晉興寧間哀帝詔剡山法師竺潛講般若經於禁中還止檇李魏公家因捨宅為精舍

　　楞嚴講寺

　　寺在郡治西北二里萬曆中神宗母后勅建禪堂及天王殿遣內臣齎賜藏經五千卷及護藏紫衣觀音神宗有護藏御勅禮部有護藏告示后復勅刻大藏方冊於是臣庶協力相繼集事

　　金明教寺

　　寺在郡治西南二里相傳范蠡故宅宋乾道中郡僧壽萬王者療治史丞相彌遠疾却謝請建梵剎史乃購地建此

　　東塔講寺

　　寺在嘉興縣東六里漢朱買臣故宅有墓慶元間寂照法師修治殿塔寧宗召講華嚴經手書華嚴經閣並雷音海印二堂名賜之買臣墓後有景龍樓宋孝宗賜名

　　淨土教寺

　　寺在嘉興縣東三十六里五代時邑人陳求宅嘗得咸通中石幢因申漢南王捨基為安福寺宋祥符元年改淨土寺多奇竹內有碧蘇亭又有坡公井傳蘇學士嘗憩此郎中聞人安道賢良陳舜俞俱有詩

　　本覺禪寺

　　寺在秀水縣西二十七里即古檇李亭地唐大中間有臨海僧冀來宿亭下感夢結庵事聞賜名報本

　　真如教寺

　　寺在秀水縣南四里唐至德二年立大中十年裴相休捨宅為寺後改為正德院雪峰和尚結庵於中寺僧掘地得銀塔像宋建炎初知州趙叔近死王事殯於寺至今祠之寺有雪峰井長水塔清輝堂彩雪橋柏屏龍槐石梅纓絡松諸景

　　金粟寺

　　寺在海鹽縣西南三十六里金粟山下吳赤烏中建宋濂太平萬壽寺記云吳時江以南尚無佛寺赤烏中康居沙門僧會為吳大帝祈禱獲釋迦文佛真身舍利始創三寺一為金陵之保寧一為太平之萬壽其一即海鹽之金粟也

　　祇園寺

　　寺在石門縣西北二十五里梁天監中建寺中有檜樹相傳梁時所植

　　八聖寺

　　寺在湖州府德清縣東韶村梁天監五年青州節度使沈子真宅一夕鐘磬自鳴堂前井中放白毫光八道俄有八龍騰空而去子真遂捨宅為寺八年武帝賜今名吳越王病目常取此井水洗之即愈因賜栴檀香作井欄宋太宗賜御書祕藏

　　天聖禪寺

　　寺在府治北唐中和二年郡人吳言捨宅建寺有古桂趙孟頫摹為圖顏其堂曰古桂堂殿左右柱舊刻木為龍盤繞其上不知來自何時忽一日柱龍下飲池水為老僧所見即還殿柱左右盤錯後有雷雲之祥二龍遂飛去趙學士之碑歲久亦斷缺不可讀又謂本殿自是無塵亦名無塵殿又謂學士嘗讀書本寺就殿壁寫瀟湘烟景二墨竹二為吳中墨妙稱最

　　襃能教寺

　　寺在南潯南柵建炎二年金人陷揚州高宗南幸金人追之帝至潯懼追者見及匿嘉應神祠中月下俄見泥馬忽動跨之而行遂入杭州舊封康王寺今改褒能俗呼康王寺

　　大慈教寺

　　寺在武康縣東梁普通六年建唐大曆五年僧神悟欲鑄寺鐘方作念間忽聞空中有聲徹數十里及鐘成聲聞果如其遠朝命輦至都下中都遽躍入水中求之不能得宋治平二年改今額

　　百福寺

　　寺在孝豐縣東南孝豐鄉靈峰山梁開平元年建沈樞詩云築室最高處軒窗八面通鑒山流乳液開戶納薰風即此

　　精舍禪寺

　　寺在府城西南唐大中元年改為禪院中有井廣半畝水甚清湛有靈鰻長數尺背有金線俗呼為鰻菩薩水旱求禱出見井面

　　阿育王寺

　　寺在寧波府阿育王山中晉義熈初建一名廣利寺梁武帝賜今名寺有阿育所造真身舍利塔又有宸奎閣貯宋神宗御書蘇軾作記

　　天童寺

　　寺在天童山中晉時僧義興結屋山間有一童子日給薪水後辭去曰吾太白神也言訖不見寺以此得名

　　仗錫禪寺

　　寺在鄞縣西一百二十里奉化餘姚上虞嵊五縣交界唐龍紀元年天童山紀禪師飛錫至此建立宋寶慶元年敕賜仗錫延勝院額前有石巖丈餘上刻四明山心四字乃漢隷也

　　白龍寺

　　寺在慈谿縣東十里五代漢乾佑間里人唐居惠捨址結宇修道講經有白龍矯首室外而聽宋建隆間重置號白龍院

　　寶陀寺

　　寺在普陀落迦山世傳觀音現像於此寺中有潮音洞善才洞磐陀石三摩地玩月巖真歇巖靈鷲峰觀音峰洪武初徙寺於鄞縣東三里改名普陀

　　大能仁寺

　　寺在紹興府南二里晉許詢捨宅建號祇園寺政和七年上后土號曰承天効法厚德光大后土皇地祇詔天下承天僧寺皆改為能仁寺蓋避后土號也

　　小能仁寺

　　寺在府西北二里宋開寶六年觀察使錢儀建城中諸寺獨小能仁習禪持戒旦夕為飯接眾明季時渡海謁普陀者往反必一飽當春日以百千計鄉人爭擔米助之未嘗缺也小能仁接眾之名聞於四方叢林

　　寶林寺

　　寺宋元徽元年製法華經維摩經疏僧遺教等與法華惠基於寶林山下建寺名寶林時有皮道與捨宅連山造寺山之巔有石岫岫有靈鰻旁有巨人跡錫杖痕初晉末沙門曇彥與許詢元度同造甎木二塔未成詢亡久之至梁天監中岳陽王將至彥預告門人曰許元度來也岳陽亦早承誌公密示至州即入寺尋訪彥望而曰許元度來何暮昔日浮圖今如故王曰弟子姓蕭名詧彥曰未達宿命焉得知之遂握手入室席地王忽悟前身造塔之事宛如今日由是復修塔塔加壯麗

　　大善寺

　　寺在府東一里中有七層浮圖梁天監三年民黃元寶捨地有錢氏女未嫁而死遺言以奩貲造寺僧澄貫主其役未期年而成賜名大善屋棟有題字云天監三年歲次甲申十二月庚子朔八日丁未建宋建炎中大駕巡幸以州治為行宮而守臣寓治於大善及移蹕臨安乃復以行宮賜守臣為治所歲時內人及使命祭攢陵猶館于大善乾道中蓬萊館成乃止

　　光相寺

　　寺在府西北三里後漢太守沈勳公宅晉義熙二年宅有瑞光遂捨為寺安帝賜光相額世說許掾年少時人以比王苟子許大不平時諸人士及林法師並在會稽西寺講王亦在焉許意甚忿便往西寺與王論理共決優劣苦相折挫王遂大屈許復執王理王執許理更相覆疏王復屈許謂支法師曰弟子向語何似支從容曰君語佳則佳矣何至相苦耶豈是求理中之談哉相傳此即西寺

　　戒珠寺

　　寺在蕺山南晉右軍王羲之故宅或曰其別業也其創始者莫考陳大建二年有僧定光來寓寺中耳過其項擎銀像長立不臥又有天竺僧辨博神異及死葬山上其形數現後夢語其門人曰必為臥像屋以壓之我則不現僧定光乃立臥佛像果不復現而所構華壯敞潔甲于郭內其臥佛殿今尚存其所謂十大弟子者哀泣其旁或候氣或捫足而佛之父母亦在焉故又名臥佛寺有竹堂雪軒泰宇閣皆一都登覽之勝宋紹興中為士人肄業之地策名者常十餘人巍科接踵此葢山川之秀有以相之也

　　開元寺

　　寺在府東南二里五代節度使董昌故宅也後唐長興元年吳越武肅王建寺蓋處二城之中四方遠近適均重甍廣殿修廊傑閣大鐘重數千觔聲聞浙江之湄佛大士應真之像皆雄麗工緻冠絕他剎歲正月幾望為燈市旁十數郡及海外商賈皆集玉帛珠犀名香珍藥組繡髹藤之器山積雲委炫耀人目法書名畫鐘鼎彝器玩好奇物亦間出焉士大夫以為可配成都藥市宋咸平中僧曉原立戒壇遇聖節則開以傳度其徒建炎庚戌金人侵之既退羣盜投隙而至遂焚不遺一椽後雖興葺然未能如初

　　大中禹跡寺

　　寺在府東南四里晉義熙十二年驃騎郭將軍偉捨宅建唐會昌中例廢大中五年僧居元詣闕請僧契真復興此寺并置禪院於北賜名大中禹跡寺門為大樓奉五百阿羅漢甚壯麗初釋寺自達磨至慧能以來禪宗皆寓律寺至百丈山懷海始創為禪居乃不復寓律寺契真亦懷海弟子是時禪寺雖創尚未盛行故猶寓禹跡為禪院宋紹興末曾文清公卜居於越得寺之東偏空舍十餘間居之手種竹日讀書賦詩其中公平生清約不營尺寸之產所至寓僧舍蕭然不蔽風雨唯食奉祠之祿假二三老兵僅給使令而已

　　天章寺

　　寺在山陰蘭渚山今蘭亭曲水在其側舊有右軍畫像及書堂宋至道二年神宗降御書天章之閣四字既成聖意未愜再書之有內侍奏章獻太后言越州天章寺天下名山今欲乞皇帝更書一寺字易閣字以賜太后與帝欣然許之此四字是也紹興八年高宗降御書蘭亭序石刻元季寺燬於火碑像猶在

　　天衣寺

　　寺在山陰法華山前有十峰雙澗晉義熙十三年高僧曇翼結庵多靈異內使孟覬請置法華寺至梁惠舉禪師亦隱此山武帝徵之不至昭明太子遺以金縷木蘭袈裟遂以天衣名寺宋嘉泰中翼公所頂帶紫檀十二面觀音及梁太子遺舉公金縷木蘭袈裟紅銀澡瓶紅琉璃鉢猶在寺又有化身普賢及飛來銅像化身普賢即曇翼所立飛來銅像乃海南無量壽佛像或云是西域阿育王第四女以姿貌寢陋冀其端嚴捨金銅鑄像四十九軀首飾火焰足飾蓮花布散天下為眾生植福之本浮海而至梁武帝以施山中奉於西序寺多杜鵑花每歲盛開觀者競集寺後有十峯堂堂之前有唐李邕撰碑斷石尚存

　　臨江寺

　　寺在牛頭山一名牛峯寺晉天福中建上有石室旁有陸太傅書院景德初陸太傅軫與鄉士數人習業於此嘗遇大雪絕食累日陸公禱山神明日獲二麂焉聞者歎異及陸公直集賢院來仕鄉邦遣衙校致祭書室在寺之西北隅今寺僧猶能識其處

　　大禹寺

　　寺在禹陵之左梁大同十一年建自唐以來為名剎唐孟浩然義公禪房詩義公習禪寂結宇依空林戶外一峰秀堦前眾壑深即此

　　雲門寺

　　寺在雲門山或謂雲門寺本東面主秦望而對陶堰等山如列屏障會昌廢寺後止存一小殿南面者未毀遂附益以為寺非復舊址而舊址乃多犂以為田宋紹興中淮僧廣勤為雍熙副院嘗因牛足陷得小銅佛像於田中蓋古雲門寺地也

　　雲門廣孝寺

　　寺在雲門山晉義熙三年建寺有彌陀道塲門外有橋亭名麗句亭刻唐以來名士詩最多先唐時雲門止有此一寺後乃裂而為四有宋高宗御書傳忠廣孝之寺六字碑寺之前有辯才塔今按虞集所撰記雲門傳考其沿革有分合寺在雲門山者皆得稱以雲門寺故昔人題味動曰雲門今雲門與廣孝分為二

　　明覺寺

　　寺在刺涪山唐開元十八年建有千歲和尚塔亦有碑而其說荒怪不可考質然院頗幽絕可愛門外諸峯如柳柳州所謂林立四野者入門石壁屹立盛夏爽然如秋

　　福慶寺

　　寺在府城東南七十里晉將軍何充宅也世傳充常設大會有一僧形容甚醜齋畢擲鉢騰空而去且曰此當為寺號靈嘉遂捨為靈嘉寺寺有于闐鐘

　　末壽寺

　　寺在金雞山之北晉咸和中丹陽人高理浦中獲一金像後有西域五僧至理家云昔遊天竺得阿育王像至鄴藏河濱夢王謂曰吾東遊為公所獲理驚出像五僧見之放光勅送像藏于寺

　　正覺寺

　　寺在菩提山中之南晉開運元年建初名菩提院後改今額寺周圍皆山唯有一徑屈曲通山麓水從峽中出跨峽一小橋橋旁有一指石一指點之即動以手力推則屹然峽內又有喝開石相傳舊有菩提樹生子必一百八顆

　　龍泉寺

　　寺在餘姚龍泉山自山麓至絕頂殿閣儼然背山面水為一邑佳處寺額三字作歐陽率更體或云即歐書未知然否虞世南王安石輩皆棲于此宋天子幸之今漸蕪廢

　　積慶寺

　　寺在燭溪湖之梅梁山宋史巖之功德院也清流當門景物幽勝寺前石碑宋理宗御書積慶教寺四大字上又作行書賜史巖之四字鈐以玉璽今後殿已廢惟正殿在四壁亦不完僧房十餘間別在溪邊而山十餘頃田三百餘畞僧猶享其利御書碑今折為兩段半埋草中

　　龍藏寺

　　寺在嵊縣靈芝鄉梁天監二年建號龍宮院有巨并深浚水色紺寒疑有蛟龍居焉又有老松如龍數百年物也唐李紳少嘗經游後領郡因新之復為作文刻石以記

　　寶相寺

　　寺在新昌縣南明之陽齊末明中僧護嘗隱於此護始到夜聞鐘磬仙樂之音又時現佛像煒煌可駭由是啟願鑿百尺彌勒佛像像成端嚴偉特名聞中外其取異者像自石中鑿出佛身之後石壁之上有自然圓暈如大車輪正當佛首而四方闊狹一同無毫釐差

　　天寧寺

　　寺在台州府臨海縣東南巾子山下元至正間有僧十八附船渡海而來先見夢于葛令比至船則木像存焉因奉置大殿左右明洪武中僧宗泐奉詔來寺闡揚臨濟禪宗法裔遂盛于台相傳梁岳陽王得釋迦舍利建塔七所存止此又傳有齊眉大師趺化如生塔於寺之東隅宋貢院後有小浮圖存焉舊銅鐘一唐乾元癸亥所鑄又有佛牙香二株沉香觀音及宋時累朝所賜宸翰甚眾今佛牙香尚留云

　　延恩寺

　　寺在縣東南七十九里舊名湧泉晉泰康中建因任旭女弟卓庵誦蓮經俄有泉自地湧出生蓮花故名其後聖僧懷玉飛錫於此涅槃真骨尚存禱祀多驗

　　保壽寺

　　寺在臨海縣東南七里有三目觀音像舊傳天聖初有一木泝潮而至泊於院山浮圖之下時見異光僧惟諒遂以為像奉安日剨然有聲視其目自裂為三極靈感禱雨祈嗣皆有應驗故禱者益眾誕日尤甚

　　普濟寺

　　寺在臨海縣東七里有僧法腴庵於西山持呪水湧以療疾立愈側有井井上有亭舊有秀野亭地多梅花

　　善濟寺

　　寺在臨海縣東南一百二十里金鼇山本祥符塔院宋建炎中高宗避敵至此回杭賜今額又賜箔金三十兩度僧三人有御座尚存西有如畫軒下瞰長江前挹海門諸峯

　　無礙寺

　　寺在臨海縣東南一百三十四里梁時嘉法師建舊傳僧灌頂常升座講經時海寇擁兵以入見持幟戟者甚盛身皆丈餘駭而竄院有千佛像舊傳章安客舟艤江滸挽之不下遇一僧略以指撮取舟遂行共載至回浦僧墮水須臾浮出一石乃此像也明嘉靖間廢惟金沙佛像碑記尚存

　　清修寺

　　寺在臨海縣東南一百一十五里建炎初高宗泊舟金鼇山渡江登覽御書清修風景千年在滄海烟嵐一笑開之句

　　靈石寺

　　寺在黃巖縣西五十里海寇孫恩屯兵其處忽有飛石擊之賊懼退遂改名靈石有智顗翻經臺唐李義著書堂又有飛來石或傳自西北飄墜於此一鐘頗鉅云自海門浮至鐫西度鐘三字又云昔有異人塑殿中佛像期以十旬啟門僧怪之未及期而啟忽有雙鶴飛出視所塑纔二像珠髻光起熒然故名耀珠殿

　　壽寧寺

　　寺在寧海南一十里門外有石高數尺許石〡有紹聖中高述陳安道以下題字其西三十步有洗腸井其水白色旱澇不損益太宗搜訪名山工部侍郎王化基奏聞至道元年遣內侍裴愈手捧御書三十軸以賜後多散逸

　　無相寺

　　寺在天台縣西南三十五里有僧師簡以杖叩臥龍起雨故名遠近勝槩凡十

　　明巖寺

　　寺在天台縣西南七十里吳越昭儀孫氏捨資俾天台鎮將陳希靖建即僧全宰棲禪處更名明巖介居巖谷間道狹不容軌入門兩石夾峙堂宇半居巖下大槩如寒山石

　　白巖寺

　　寺在天台縣西北三十里宋僧普羅憩此地有神江白郎告曰此吾居也以師德業尊廣願推此室相奉遂呼白巖

　　萬年寺

　　寺在天台縣西北五十里晉興寧中僧曇獻憩此四顧八峰回抱雙澗合流以為真福地也有親到堂以宋仁宗賜衣時口宣有如朕親到之語故名又有妙蓮閣覽眾亭淳熙十四年日本國僧榮西建三門西廡仍開大池香積有釜極深廣世傳閣提首那尊者所鑄也

　　高明寺

　　寺在天台縣東北三十里清泰三年號智者幽溪道塲今殿前有石經幢刻云天福二年捨入幽溪禪院可驗也故老相傳謂先此惟喬木參天薜蘿翳穴麏䴥是居樵牧罕至智者大師時居佛隴講淨明經為風飄翩翩不下乃杖錫披荊尋徑所詣行五里許風息而經憩此大師乃即其地以營淨居智者十二剎此其一也

　　闡法寺

　　寺在天台縣南五里晉督護將軍劉元捨宅建名建平舊傳元因遇雨感金錢之異建寺原在縣南五十步後有鴿子和尚徙今地號鴿子道塲寺側有靈龜峰又有綴石坡草木蒙茂左右溪流縈帶民居皆桃花熙春彌望如綺錯焉至祥符元年改今額

　　妙相寺

　　寺在寧海縣東三百步有鐵爐係建文三年鑄上鐫典史魏澤名魏公原以刑部尚書謫官保全方正學遺孤嘉定張鴻磐有妙相寺鐵爐詩

　　天寧寺

　　寺在金華府城內宋大中祥符間建面對溪山舊有石浮圖可以盡覽一郡之勝

　　密印寺

　　寺在府治北百四十五步舊名永福吳越錢氏建宋大中祥符間更名密印有塔九級屹峙雲際中玲瓏可梯治平初建明隆慶初重修侍郎王崇有記

　　西巖寺

　　寺在府城北四十里舊名赤松巖寺梁大同間建寺有鐵羅漢五百一十八尊

　　石佛寺

　　寺在金華縣東北四十里舊名赤松巖寺梁大同間僧道瓊止於山南聞金石讚唄之音緣巖而上見琢成大石佛一軀高可六丈趺坐儼然因建寺有鐵羅漢五百十八尊宋改今額

　　法隆寺

　　寺在金華縣南三里寺前經幢高可五丈刻云唐大中十一年立其幢累石為之青綠色製琢精奇幢下石隙周匝有大金錢徑二寸許以杖舉之宛轉其中竟莫之得俗呼金錢寺

　　智者寺

　　寺在金華縣北十五里梁武帝召樓約受戒號智者國師辭還適谷口見白氣浮空曰茲地當興三寶普通間勅造智者禪寺

　　文峯崇慧禪寺

　　寺在蘭谿縣南二十里地名大經塢奇秀天設羣巒環拱順治甲午里人郭爾儒兄弟延僧樵之淨玉開山僧得石雨老人之傳有法語四卷行世遠近多重之

　　寶林禪寺

　　寺在蘭谿縣南二十五里雲黃山下梁普通元年傅大士依雙檮木結庵大同六年即其地建寺因名雙林

　　智度教寺

　　寺在義烏縣西四十里五雲山唐智忍禪師修行之地大順二年僧彥休過此里人建院曰臥雲吳越錢元懿為婺州刺史建殿落成五色雲見因名五雲宋大中祥符間賜額智度院後改寺

　　九峯禪寺

　　寺在湯溪縣南十里九峯山下梁天監間嵩頭陀卓錫於此寺有三賢堂祀先賢龍丘萇徐伯貞徐安珍

　　證果禪寺

　　寺在湯溪縣西北十五里梁天監間達摩禪師基有僧鑿井於佛殿東閣二十步深三十丈得古銅鉢盂上有覺地二字因以名其室寺有宋濂書額尚在

　　妙法院

　　院在金華縣南五十里晉天福間僧道密自天台來結庵於此白光自口出成白蓮花屬天經夕不散日啖草根野蔌惟誦法華經里人申寒迎之下山捐地建剎郡上其事賜名法華

　　禪定院

　　院在金華縣東七十里昔時山旁鐘磬流音莫知所來有二獸似狼白耳長尾止於山麓眾逐之亟去厥明一僧年可六七十眉長六七寸自稱頭陀禪師循獸路而下指曰可於此置禪定院僧忽不見鄉人異之梁大同二年內史李景翊表立是院唐咸通間賜額

　　乾明禪寺

　　寺在衢州府城南三十五里舊名開明禪院宋端拱九年僧開明禪師儀召宴赴闕賜對便殿未幾乞還山詔開明院為明禪院有禪師尊體

　　大中祥符寺

　　寺在西安縣治西北太平寰宇記云吳征討將軍鄭平公捨宅建寺唐中書侍郎平章事陸宣公給田千餘畞以飯僧

　　天寧萬壽禪寺

　　寺在西安縣治西華豐樓先有金華聖者定光古佛坐化於此真身漆布祈禱有應及火厥體巋然獨存宋趙清獻公有贊宋末六都義士楊復義捨田四百餘畞以飯僧

　　保安寺

　　寺在常山縣北二十五里吳越侍御史江景房建建隆初吳越納土景房歸隱開化桂巖曾為里人白其冤送金十鎰以謝景房笑斥之里人以金買地入寺重構院宇創祠堂塑景房像

　　靈山寺

　　寺在開化縣西五十步相傳五代時有兩僧來止其一嘗夜出人見有秉燭前導者已忽不見其一嘗夜臥榻上有蛇蜿蜒與居號曰役鬼禪師臥蛇禪師大德後皆化去宋皇祐辛卯僧清臣始建寺於山麓其兩僧舊居嘗有神光詔賜今額元初兵燬

　　崇勝教寺

　　寺在嚴州府建德縣西三十里宋大中祥符八年賜名崇勝院時有僧義澄真宗嘗賜以御札詩云正觀心地法色相本皆空禪慧明宗性超然萬法中院舊有真宗仁宗皇太后太妃賜義澄劄子御書

　　龍華寺

　　寺在淳安縣南四十五里舊名永泰寺不知所建年代圖經云寺有寶大二年都嵒將方鄴等乞重修狀及有寶大三年睦州請僧住持帖按寶大寶正皆錢氏年號則此寺蓋建於五代以前也宋政和三年以犯哲宗陵名改賜今額

　　龍泉寺

　　寺在淳安縣東五十五里舊名龍泉院唐咸通七年建院有泉一泓出雲雨以蘇旱乾疑有龍在焉因以名宋政和六年縣人裒錢一新諫議大夫江公望為之記且載龍泉之異其略曰一斛之水甚微龍託之而神濡為膏澤以福於人而佛祠託之以興云

　　圓通院

　　院在府城東興仁門外東津山上唐善道和尚開山院有觀音像遇旱祈雨輒應宋紹興七年知州胡寅送趙抃詩有寺亭高絕面靈山迤邐羣峰不可攀之句即此

　　柵源院

　　院在淳安縣東北昌期鄉不知所建年代圖經云院有至道三年知縣孫讜撰重建殿宇記有云越王勾踐襲吳兵行之際於此源口立砦柵千載而下始有是寺因地而稱又曰寺有聖者像鄉民歲時水旱疾疫有禱必獲應又曰院壁有咸通十三年沙門師魯書武宗詔毀天下佛寺聖者之像巋然曾不焦壞洎像教復興吳人王璿得之於山塢泥潦之中相好儼然益彰是教之不可泯其大要如此

　　江心寺

　　寺在溫州府城北江中寺有東西二塔一名龍翔興慶院宋建炎初高宗航海駐蹕於此御書清暉浴光二軒扁刻於石

　　仙巖聖壽禪寺

　　寺在樂清縣崇泰鄉仙巖山唐至德間建乃天下第二十六福地宋陳止齋讀書於此朱晦菴訪之書溪山第一四字唐司空圖有溫州仙巖寺銘

　　佛日寺

　　寺在處州府城南五里宋建寺左有高陽洞前有爽氣亭

　　福林寺

　　寺在白雲山唐建寺前有鏡心池亭西有青山亭

　　崇仁寺

　　寺在龍泉縣南五里五代時建有華嚴寶塔宋何執中嘗題詩於塔頂

　　寶勝院

　　院在縉雲縣南三里有石塔高數丈王雋詩山中石塔不知年七級嵯峨尚宛然玉柱高擎天咫尺金蓮光照界三千即此

　　江西通志

　　普賢寺

　　寺在南昌府城惠民門內晉故禪居寺隆安四年太守熊鳴鵠捨宅建改為隆興院會昌間觀察使裴休迎希運禪師居此南唐保大二年刺史邊鎬以鐵二十萬觔鑄普賢乘白象寺遂以普賢名明永樂間重建

　　延慶寺

　　寺在府城順化門內晉建武元年得琉璃佛像詔建寺以處之名琉璃寺唐咸通二年觀察使嚴譔表請重建因延慶節奏改今名

　　大安寺

　　寺在府城北初名東寺有鐵香爐高六尺許識云赤烏元年造晉時西域僧安世高本安息王太子避位來止於此遂名大安寺唐武德間改為宣明寺大中間又改普濟寺明初重建復今名

　　香城寺

　　寺在西山晉僧白雲善六戊法因寇亂以杳遍插山口煙遂為城寇見遠遁民賴脫患

　　總持寺

　　寺在府城進賢門內唐開元中建舊名總持院寺內有龍井祈雨屢驗

　　末寧寺

　　寺一名上藍寺在府城初郡故子城西有蛟井在梁豫章王師葛鱏宅東南天監中龍𩰚井中豫章王蕭綜造大佛鎮之鱏復於太清初捨宅名大佛寺唐開元間改為開元寺又貢院亦稱開元寺址有唐明皇銅像號真容殿大曆間馬祖建道塲於此大中間燬後南平王鍾傳奏復建為上藍院以居上藍山僧令超宋真宗時改承天寺政和間改能仁寺明初以寺址創南昌縣治遷寺於元故帝師殿一云即鍾傳之故居明景泰間更名末寧為祝釐習禮之所有藏經閣順治戊子會城之變兵馬蹂躪梵宇傾圮住持僧照福募緣修葺總督張朝璘巡撫董衛國倡率文武各官捐資重修大殿鼎建藏經閣鑄丈六金身佛像改名佑清寺

　　興福寺

　　寺在府城南宋悟覺禪師講經有白蛇來聽又呼蛇聽寺

　　龍光寺

　　寺在府城北龍沙岡三面積沙蜿蜒擁抱南有蓮池池水澄瑩不受沙侵如山律師說戒處布政使陸長庚重修

　　桑林寺

　　寺在南昌縣六十四都舊名延福寺唐武德五年建有建炎二年鐘一宣和六年石一

　　大雄寺

　　寺在南昌縣十八都瑤湖西汊唐世有大雄村善士建齋飛旛至此因建寺以大雄名

　　崇因寺

　　寺在進賢縣上坊宋治平三年賜額宋晏殊舉神童過此作詩有云苔逕雨餘堆落葉石樓風靜鎖閒雲

　　寶雲寺

　　寺在奉新縣東北梁太清初建殿中有七寶石五色爛然潤澤可愛舊存鐵鑄菩薩像五十三軀南唐祕書郎陳用覺作寶雲寺碑

　　百丈寺

　　寺在百丈山唐大智禪師創建一名大智禪院有柳公權所書法正禪碑相傳寺後有青猿聽大智講經講罷長嘯而去寺南有靈境亭

　　惠安寺

　　寺在奉新縣西寺前瞰溪流有兼勝閣登之盡見溪山之勝宋分寧黃庭堅書閣榜

　　雙林寺

　　寺在靖安縣繡谷峰梁天監間西域沙門竺曇忽過此稱其山水似西天婆羅雙林間如來說法之地因名唐柳公權書門額曰大中雙林禪寺嘉禾彭輅詩有云地脉遙分雙樹下雲屏高對萬峰聯

　　寶峯寺

　　寺在石門山初名泐潭唐馬祖藏塔於此有權德與碑張商英記寺有選佛堂藕潭釣磯冕旒山諸勝

　　雲堂院

　　院在新建縣梅嶺唐僧貫休居此有山居詩休嘗畫羅漢已畢十五身忽從禪定起自寫本身以足之今第十六身是

　　永福寺

　　寺在饒州府治東梁鄱陽王蕭恢捨宅為寺天聖二年有二異僧至建石塔高三十丈元至正二十五年劚基得玻璃瓶中貯甘露貢於朝遂詔以甘露名其門明宣德七年遷府治於右隙地唐司馬姑蘇顧况有詩

　　馬祖禪寺

　　寺唐初大師行脚至此見山頂址俱石如立馬狀因名馬祖至宋咸平二年僧幻菴修行其中通禪慧元李兵燬明洪武初重興二十五年歸併中興道院靈山庵入寺為叢林禪寺永樂八年增三山飯堂

　　東臺寺

　　寺唐景福元年建名資勝寺宋淳祐間檀越楊漢兄弟三人俱登進士第漢為東臺官奏陞為東臺資勝寺元季兵燬明洪武初重興

　　寶積寺

　　寺在浮梁縣北隅唐大中建宋佛印修戒於此手植二柏有詩元末寺壞明洪武甲子年重興後有三賢堂祀蘇軾黃庭堅佛印

　　天寧寺

　　寺在廣信府上饒縣耆德坊吳周瑜故宅址也唐覺範洪禪師開山賜額報恩光孝禪院宋政和二年改今名

　　景德寺

　　寺在上饒縣南一里許舊有十五小院曰薌巖曰浴佛曰報恩曰水陸曰孔雀曰文殊曰普賢曰慈氏曰禪月曰玉白曰戒壇曰齋庫曰泗州曰廣信曰尊聖俱宋景德間建今存者報恩孔雀水陸慈氏而已明洪武二十四年立為叢林

　　普寧寺

　　寺在玉山縣信豐鄉宋皇祐間建寺後有武安塔宋陸子靜有詩謝禹武安塔有賦

　　鵝湖寺

　　寺在鉛山縣北十五里舊名壽禪院以鵝湖山改今名唐代宗大曆中大義禪師披荊振錫結菴峰頂後順宗朝以庵置峰頂禪院第二代雪峰敷禪師移臨官道咸平中賜宸翰歲許度僧景德四年改賜鵝湖有大義真身慈濟菴通濟廟大義泉新羅捨身崖御書閣說法堂臨深妙峯躡雲雙松諸亭皆經兵燬宋太宗仁宗真宗有詩唐宋名人多題味是為邑之禪院第一道傍長松延袤十餘里云大義所植明萬曆間養菴禪師自臨濟卓錫寺中重興法席戒律精嚴遠近尊師之宗風復振唐韋處厚有碑宋曾鞏有佛殿記明顧錫疇有養菴和尚碑

　　海智寺

　　寺在鉛山縣東南五十里距大塵山之巔極為懸峻唐昭宗景福二年為龍福院治平二年改賜有法雲堂堂之中有靈泉今為邑第三禪院

　　章法院

　　院在鉛山縣東四十里踞天柱山唐僧道和駐錫其下四方諸禪競宗之初結草庵後代遂為精藍昭宗乾寧五年西林院宋治平二年改賜高林蓊鬱飛湍激洄有中和堂光閣芙蓉軒水月池左之銅鐘天順二年檢校廬州刺史張崇鑄或曰與上藍鐘同時有端拱元年觀音寺僧令休碑今為邑第二禪院張固和游章法院詩劃見地與藏勝境始知天柱是名山

　　歸宗寺

　　寺在南康府紫霄峰下晉王羲之故宅僧佛馱耶自西來羲之施宅為寺唐智常禪師居之宋嘉祐間周伯祥捨錢增修

　　開先寺

　　寺在廬山南麓南唐李中主問舍於五老峰下野夫獻之買為書堂及即位以為寺名開先太平興國二年賜名開先華藏明天順初都綱大然請賜今額

　　能仁羅漢寺

　　寺宋咸平間廣濟堅禪師建寺成章聖皇后夢十八應真乞歸廬山已而高麗來貢佛及羅漢金像詔就寺奉置因併賜藏經土田瑪瑙琴象皮鼓

　　雲居禪寺

　　寺在建昌縣世傳顏雲捨宅為寺又云僧道容相地為之江西節度使王鍾傳奏賜額曰龍昌宋改曰真如仁宗書飛白字及賜僧了元袈裟晏殊為記

　　凌霄崖院

　　院一名明真院唐僧馬祖建今馬祖洞猶存傍有石梵亭臺泉石幽秀

　　上大林寺

　　寺在九江府廬山之巔晉創元末兵燬明宣德年間增修寺前有寶樹二株莫紀其年曲幹垂枝圓旋如蓋

　　天池寺

　　寺在廬山之巔上有一池四時不涸宋嘉定間開創塔係韓𠈁胄所造元壬辰兵燬明洪武六年復建太祖因周顛賜碑記及銅鐘象鼓中大佛三尊

　　臥雲寺

　　寺在烏龍潭下元僧東巖復創宋時有僧朝太宗勘之曰朕聞臥雲深處不朝天僧無語

　　竹林寺

　　寺在天池之南有名無寺惟鐘鼓燈影可憑時或見之石罅中有清虛靈臺四字外有竹林寺三字李夢陽云非篆非隷周顛僊筆也

　　烏竹寺

　　寺在瑞昌縣甘露鄉宋建元末廢明萬曆間土人伐薪見羅漢像古甚所求甚應乃新之

　　檗禪寺

　　寺在瑞昌縣黃茅山麓棟柱牕櫺無一非石雕鏤精巧丹艧輝煌舊名北禪雲居晦山禪師有時題壁重訂今名

　　上鍾山觀音巖寺

　　寺在湖口縣南唐咸通元年僧雪峯創院名崇壽宋隆興以來圮壞僧重修建改今額元至正二十三年八月初八日明太祖駐師南湖嘴征陳友諒幸本寺御書濟巖二字

　　靈峰寺

　　寺在建昌府南城縣東南五里三十四都從姑山頂宋紹聖初一僧遇旱曝身巖上雨澤沾足因榜曰秋澤巖元符中道者周智方又奉南安主至巖中禱應如響會郡有靈峯寺久廢因移是額遂以名之知府秦藑詩雲斂千峯出天寒一鴈秋

　　法水寺

　　寺在瀘溪縣四都舊名靈泉有苦行僧結庵於院東乃感溫泉湧於石竇歲旱不涸祁寒不變唐開元改為禪林故以溫湯為額後復改靈泉宋景德初改法水禪院寺前有羅漢松二株大數百圍高七八丈盤鬱婆娑形如偃蓋相傳植自唐時曾梅阜有詩明萬曆戊戌年毀石文器有重建序

　　寶應寺

　　寺在撫州府治南即謝靈運翻經處唐白居易有記

　　明水寺

　　寺在府城西三十里唐建有雙石號石門關道多古松開池種蓮號十里松風九里蓮池

　　疎山寺

　　寺在金谿縣西北五十里唐何仙舟隱此中和間始建寺中有白雲閣後有一覽亭宋曾鞏有詩

　　天寧寺

　　寺在臨江府學左唐以前名興化咸通中韋宙改建更名鐵佛寺宋曰天寧萬壽寺紹興中改報恩光孝寺元末燬於兵明初郡守劉貞重建內置僧綱司正綂十年勅賜袈裟及藏經藏經尋燬袈裟勅書尚存

　　蕭山寺

　　寺在峽江縣西七都黃源梁天監中侍郎蕭子雲結菴隱居煉丹修道之所立碑創剎有流觴曲水飲馬芳池海棠洞蹴球塲煉丹井石筍諸勝宋淳熙中朝散郎謝盤為記

　　隆慶寺

　　寺在吉安府城西內有五百羅漢堂宋蘇軾書榜

　　龍濟寺

　　寺在吉安府吉水縣治東南十里踞東山第一峯後唐修禪師把茅手闢二百餘年宋明以來宗風甚盛

　　福聖院

　　院在安福縣東三十里唐仙女吳彩鸞來遊手植二樹曰羅漢柏二柏甚茂交年結實

　　禪那寺

　　寺在瑞州府治南鳴鳳坊寺前有池圓如鏡旱極不涸相傳舊產叢蓮每年花九品因名九蓮池

　　淨覺寺

　　寺在新昌縣西一百一十里劉宋武帝建唐柳公權書額

　　太平興國寺

　　寺在袁州府城南大仰山下二神捐地與小釋迦結庵之所塔尚存唐會昌賜名棲隱宋改今名山水奇勝石徑縈迴飛瀑湍駛泉流洒洒鳴殿下敻異人境唐宋賜經御書碑碣甚多俱燬今存元碑程鉅夫撰記

　　慈化寺

　　寺在府城北一百二十里寺常聚僧千人

　　永清院

　　院在分宜縣院內有白巖清暉閣方池古松圭齋為賦四詩歐陽貞撰清暉閣賦

　　寶塔寺

　　寺在贛州府信豐縣後有石塔無影影見則火

　　大乘寺

　　寺在興國縣有飛來石佛

　　普化寺

　　寺在南安府城東三十五里舊名龍山唐咸通中郡人建宋勅賜額元延祐年間增飾後易山名曰鎮龍以山左有潭潭有龍也傍有獅象形前有瑞人峰

　　寶界寺

　　寺在府城西北歲三大禮郡邑官僚習儀於此因扁曰萬壽山又曰祝壽道塲宋皇祐初建名福田院後稍增廓易今名

　　玉峰院

　　院在大庾縣西六十里鄉名上峒有五山蜿蜒而來中有圓阜俗名五龍珠後有峰最高為照山名玉峰


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十一卷目錄僧寺部彙考五湖廣通志(鐵佛寺　寶通寺　頭陀寺　鸚鵡寺　九峰寺　寒溪寺　靜寶寺　柏泉寺　方廣寺　天然寺　高塔寺　護國寺　葛陀寺　誌公巖寺　馬巖寺　仙宮寺　鐵佛寺　花藥寺　花光寺　福嚴寺　楚興寺　書堂寺　崇勝寺　至源寺　一歸寺　穀山寺　佛光寺)福建通志(萬歲寺　法海寺　開元寺　光孝寺　鼓山湧泉寺　大乘愛同寺　南澗寺　西禪寺　鳳池寺　九峰寺　仙宗寺　極樂寺　天王寺　竹林寺　靈峰寺　寶應寺　寶林院　寶華巖庵　聖水寺　方廣寺　名山寺　靈石寺　延慶寺　靈隱寺　重興寺　開元寺　寶藏寺　梵天寺　永安寺　開元寺　報恩光孝寺　龍山寺　斗峰寺　勝果寺　聖跡寺　光化寺　瑞巖壽聖寺　烏山興福寺　報恩寺　報國寺　靈巖廣化寺　囊山慈壽寺　龍華寺　仁壽寺　西庵寺　廣福寺　金鐃報國寺　開元淨慧萬歲寺　淨眾寺　清泉寺　目連寺　昭明寺　方廣寺)四川總志(大慈寺　聖壽寺　普慈寺　祇園寺　龍潭寺　梵安寺　東林寺　西林寺　石經寺　惠劍寺　羅漢寺　觀音閣　資福寺　靈泉寺　欒巴寺　甘露寺　龍泓寺　旌喜院　白塔寺)廣東通志(光孝寺　淨慧寺　懷聖寺　蒲澗寺　寶陀寺　西禪龜峰寺　大通古寺　海鰲寺　長壽庵　華林寺　寶林寺　資福寺　無量寺　華山寺　廣慶寺　北山寺　延祥寺　仁壽光運寺　報恩光孝寺　南華寺　月華寺　龜峰寺　金船寺　太平寺　耽石院　延祥寺　雲封寺　寶成寺　天寧寺　寧國寺　東洲寺　天寧萬壽禪寺　天寧寺　普明寺)廣西通志(棲霞寺　鑑山寺　報恩光孝寺　香海庵　景祐寺　報恩寺　佛壽寺　西竺寺)貴州通志(大興國寺　永祥寺　陽寶山寺　圓通寺　三教寺　釋慈寺　中山寺　吉祥寺)雲南通志(五華寺　圓通寺　玅湛寺　妙高寺　佛嚴寺　玅定寺　靈芝寺　盤龍寺　華嚴寺　報恩寺　玉泉寺　善覺寺　湧金寺　鳳翔寺　五龍寺　瀘源寺　感通寺　崇聖寺　弘聖寺　帝釋寺　鶴頂寺　靈塔寺　羅筌寺　飛來寺　道勝寺　水目寺　般若寺　傳衣寺　石鐘寺　龍泉寺　天興寺　天應寺　雲泉寺　觀音寺　龍蟠寺　絕峰寺　白雲寺　竹掃寺　天花寺　德雲寺　飛來寺　蘭若寺　石龍寺　等覺寺)

神異典第一百十一卷

　　僧寺部彙考五

　　湖廣通志

　　鐵佛寺

　　寺在武昌府治西南文昌門內梁天監中邵陵王捨宅建唐天寶中有紅白二蜘蛛出入寺井為妖鑄鐵佛三鎮之更今額明勅修置僧綱司於內

　　寶通寺

　　寺在府治東十里洪山下內有寶通塔唐寶曆中善信禪師開山宋制置使孟珙都統張順重修明楚昭王益擴舊制

　　頭陀寺

　　寺在府治黃鵠磯即今觀音閣一名竹林寺齊王巾為文以紀其勝

　　鸚鵡寺

　　寺在府治南鸚鵡洲畔即黃祖殺彌衡處人哀之故立寺

　　九峰寺

　　寺在府城東六十里高僧無念開山明楚昭王供之太祖召入京賜金鉢盂千佛衣詩章後遣人賜松花並詩葬本寺塔下

　　寒溪寺

　　寺在武昌縣晉陶侃得文殊銅像于海上初送寒溪即此

　　靜寶寺

　　寺在嘉魚縣東北六十里宋建明正統三年重建中有石塔云僧紹忠邑人披剃本寺持戒精嚴以醫藥救濟嘗乘白馬無轡有一黑犬每隨出入必導馬前後師端坐而逝號嬾狗祖師至今肉形尚存其犬亦埋塔前上生牡丹一叢士人每年以花開稀盛占歲豐歉若移植則不花

　　柏泉寺

　　寺在漢陽府城西北六十里寺前有古井世傳大禹治水時植柏大別山其根盤曲直至井底因名

　　方廣寺

　　寺在黃州府城金鋪山北金鼎山中前後二塔明楚王孫建為都御史方任讀書處

　　天然寺

　　寺在蘄水縣青獅山三祖僧璨得法後即住靜於此

　　高塔寺

　　寺在黃梅縣東南隅寺肇於唐宋建塔十二級高百七十丈明永樂五年重修今燬新構小殿一重

　　護國寺

　　寺在荊州府城東草市梁天監中建張僧繇嘗於柏堂內圖孔聖十哲像明帝怪問釋寺何為寫孔聖之容僧繇曰後當賴此及後周廢浮屠法獨此寺有孔聖像得不燬明洪武初復修

　　葛陂寺

　　寺在府城相傳葛洪煉丹於此丹井尚存

　　誌公巖寺

　　寺在鄖陽府房縣西北二十五里誌公禪師碑存

　　馬巖寺

　　寺在房縣西百里馬祖道塲碑尚存

　　仙宮寺

　　寺在房縣西南四十里陳摶修煉處石基猶存

　　鐵佛寺

　　寺在長沙府城北唐建鑄三鐵佛因名元燬明洪武初重建

　　花藥寺

　　寺在衡州府郡城西南創自宋寶祐年舊傳為晉黃葛二仙煉藥處

　　花光寺

　　寺在衡陽太平鄉宋僧花光居此黃山谷過之贈以詩

　　福嚴寺

　　寺在衡山亦云般若寺舊有唐梵經太宗御書五十卷

　　楚興寺

　　寺在永州府城西四十里其地即金剛山五代時楚王馬氏屯兵於此夜聞鐘聲遂建寺以鎮之內有高麗國僧鐵山塔

　　書堂寺

　　寺在府城北二十里唐僧懷素故居中有懷素遺像向有碑石後燬

　　崇勝寺

　　寺在岳州府君山晉創呂雲卿遇江叟吹笛召洞庭神即此

　　至源寺

　　寺在臨湘縣南八十里僧寶方精經典明神宗召入禁內賜有衣鉢幡幢藏經藏於此

　　一歸寺

　　寺在臨湘縣六十里金竹山下溪巒秀絕為一邑勝景

　　穀山寺

　　寺在臨湘縣唐創相傳寺左有一塔容二僧塔前有柏一株樹下一隙每日空中流穀二升以給二僧一日老僧出募其徒以斧鑿其空欲其多隨止不復有樹亦漸枯塔亦隳至今基址猶存

　　佛光寺

　　寺在常德府西南五里有沈約嘯臺

　　福建通志

　　萬歲寺

　　寺在福州府九仙山西有浮屠七級曰定光塔唐天祐中閩王審知建梁開平中表請上祝聖壽曰萬歲塔元黃鎮成重建定光塔銘有厚壤祛幽圓珍發貯纍修於寸積重於株石礱川運材伐山輸等語嘉靖中雷震萬壽寺塔藩司屠僑詣寺拜火天方雨急以雨衣藉地拜至三塔頂所覆鐵鼎忽然墜地大書曰諸天及人無由見鼎地搖三日天雨四花土田三變今古同時屠人握閩雨衣三拜其事甚奇

　　法海寺

　　寺在羅山下本梁孟司空捨宅為之有羅山館萬緣堂諸勝旁有彌陀殿明末重建

　　開元寺

　　寺在芝山南梁太清中建唐開元間改今名會昌中汰天下僧寺州存其一即此南為靈源閣閣額靈源二字書文皆作水形為面南厭火而設閣上復祀羅計星像以制之大殿後向為藏經院按閩王審知時泥金銀萬餘兩作金銀字四藏經各五千四十八卷栴檀為軸玉飾諸末寶髹朱架內龍腦其中以滅蠹蟫唐翁承贊為之碑銘

　　光孝寺

　　寺在閩縣時昇里宋崇寧中建政和間改天寧萬壽寺曰松風堂李綱謫居寓此有詩又曰藏六庵李邴建有枯木有人能采菌白牛無地可施鞭之句又有海月來薰二亭

　　鼓山湧泉寺

　　寺在閩縣唐建中間創閩王審知命僧神晏居此歷代興廢不一明初重修有華嚴堂白雲堂妙峰閣一多庵癡坐軒憨睡室無盡門

　　大乘愛同寺

　　寺在閩縣東山梁大同年置大乘寺十二年又置愛同寺唐大中間合二寺為一遂名中有夜光臺神僧室諸勝

　　南澗寺

　　寺在侯官縣神光寺東梁大通間蘇清捨宅為之唐乾寧中建殿以地在烏石山澗旁故名有石佛像天寶間驟雨雷電從地湧出毆陽詹記

　　西禪寺

　　寺在候官縣永欽里怡山唐咸通間長沙溈山僧大安居此五代唐更名長慶明宣德間重建有奎華閣明遠亭紫翠亭放生池諸勝

　　鳳池寺

　　寺在候官縣鳳池山五代漢乾祐中建有擢秀亭翠微亭宋建炎二年進士題名於此又覽輝亭鳳池軒華池閣陳瓘被放後蒙恩自便居此李綱有鳳去空餘舊浴池竹梧交蔭翠參差之句

　　九峰寺

　　寺在候官縣興城里唐大中創咸通中賜名九峰鎮國院柳公權書額

　　仙宗寺

　　寺在候官縣六都五代唐同光二年創元至正間重修有寶峰亭洗鉢池曇花磴虬松關金鷄巗卓錫泉垂蘿徑諸勝

　　極樂寺

　　寺在古田縣十二都唐天寶建明萬曆間重修有息見亭自貞軒放生池伏虎庵宋縣令李湛有詩

　　天王寺

　　寺在長樂縣西隅唐建初有檀木遡江潮而上牧童取之夜中發光里人林錡夢其木謂我北方毘沙門天王遂捨宅為寺故名有天王閣烟蘿亭望江亭樂壽臺松石峰今多頹圮

　　竹林寺

　　寺在長樂縣十二都唐戶曹林勣捨宅為寺有藏經室函藏經五百餘軸內函係乾德中得於海上以巨螺盛之乃妙蓮經也寺後一山其形若龜蔡襄嘗至其地指為龜山有親筆勒於石又通判蔣之奇有詩又有白龍巖安適軒

　　靈峰寺

　　寺在長樂縣十九都唐建初名龍龕寺八年賜額有香爐靈山天池諸勝明萬曆間重修宋董淵湛俞俱有詩

　　寶應寺

　　寺在連江縣仁賢里白巖唐建張瑩尚書讀書其中夜間鐘鼓自鳴明正統元年重建

　　寶林院

　　院在連江縣中鵠里唐建有獨覺巗雷移石唐宣宗時僧法詮與涅槃大溈怡山諸老為法空友寺後絕峰有巨石如覆盆詮雅好居之欲移其室而未能因指之曰人實無力神乃有功俄而風雨雷電作詰旦石移山下儼然一室詮居其中四十年坐化

　　寶華巖庵

　　庵在連江縣清里巖下有石室石洞頂有塔定光佛庵居其中丐夢多驗內有石眼泉碁盤石伏虎石九仙跡羚羊洞栖賢亭諸勝唐大中間建明永樂重修

　　聖水寺

　　寺在羅源縣蓮花山下宋建有筆硯峰龍虎巗仙源泉彌陀石玉并金鐘潭棲雲洞眠鶴亭

　　方廣寺

　　寺在末福縣保安里方廣巖下山半有石天門王翰鐫飛珮二字

　　名山寺

　　寺在永福縣二十都高蓋山之下唐建五代唐賜今額有東西二石室

　　靈石寺

　　寺在福清縣清源里唐建先是武宗時僧元修結庵於此誦七俱胝呪治疾崇後深入巖谷中人以為遁去有蔬甲泛流而下乃沿源訪而得之再往則廬已虛蓋避會昌禁也宣宗時出詣闕貢金買山始創精舍名翠石院至是賜靈石俱胝院額宋天聖初重修有仙人碑蟠桃塢等十勝

　　延慶寺

　　寺在福清縣新安里五代唐建初名靈曜宋賜今額山泉甘洌所產茶異常品

　　靈隱寺

　　寺在福清縣龍仁寺旁宋建有不溢泉平步臺小龍潭海月庵

　　重興寺

　　寺在福清縣光賢里五代周建初為庵名大悲至是拓之乃更今名旁有石高峰石馬泉

　　開元寺

　　寺在泉州府晉江縣肅清門外邑長者黃守恭捨宅為寺初名蓮花寺寺有東西二塔東塔號鎮國唐僧文偁作木塔宋易以石西塔五代閩王審知建木塔號無量壽塔宋紹興始為石塔明萬曆間叅政黃文炳修正殿法堂及兩廊萬曆三十二年地震東塔頂折邑人侍郎詹仰庇修之三十四年大風西塔葫蘆壞大學士李廷機修之如舊

　　寶藏寺

　　寺在德化縣未建時有牧者繫牛於此忽有一人追之須臾不見後即其地掘之得洪鐘鄉人為蓋寺故名

　　梵天寺

　　寺在同安縣大輪山阿齋舍東有朱子刻戰龍松三大字於石旁有泉歷壑而下曰靈泉越壑上有瞻亭二字倒挂於石亦朱子書其巔峰四望海色蒼冥竝歸一覽朱子有隷書於石曰極目翠微之際

　　永安寺

　　寺在建寧府建安縣黃華山麓創自唐貞觀中五代唐為功德院更名永安宋名十方禪院明嘉靖間因大中寺火移建於此為祝聖道塲

　　開元寺

　　寺在甌寧縣雲際山麓晉時建俗傳為呂蒙故宅初名林泉唐改今額元於紫芝峰頂建塔曰善見後燬明天順間建丹青閣於寺左半山之阿駕橋以渡萬曆間閣左建馬仙庵向有佛牙僧視為法寶

　　報恩光孝寺

　　寺在甌寧縣獅峰之麓宋賜名景德院崇寧中改崇寧政和間又改天寧萬壽寺紹興七年改今額明萬曆間建輪藏寶塔

　　龍山寺

　　寺在甌寧縣龍首山下初建於長汀名龍山福王院五代間移今所內有華歆并瑞松亭

　　斗峰寺

　　寺在甌寧縣明初建中有石鼓松蘿蓮花湖仙會亭白雲橋占星峰卓錫泉蘸月池

　　勝果寺

　　寺在浦城縣治東隅漢越王餘善行宮故址梁武帝圮名崇雲寺隋廢唐改今額明永樂間累修又圮萬曆間重建

　　聖跡寺

　　寺在建陽縣唐咸通間建相傳馬道一禪師卓錫於此留跡在石深如篆鐫

　　光化寺

　　寺在崇安縣唐咸通中創於隱漿之後田地苦沮下宋祥符中遷於濯纓坊跨山為址寺有龍藏并龍經樓寺門之右為張仲龍讀通鑑室朱子為記

　　瑞巖壽聖寺

　　寺在崇安縣唐廣明庚子建宋熙寧三年賜名壽聖寺隆興初賜瑞巖額先是扣冰古佛自廣福移錫居霄歷山有仙人曰請師更入東山中有古道塲蓋此地云

　　烏山興福寺

　　寺在崇安縣其地舊為鬼區多古松怪木神鴉羣集人無敢採樵者唐咸通五年行全和尚即其地建寺後有壇世傳為古佛撒麻降魔處

　　報恩寺

　　寺在崇安縣有漆觀音像又甕有舊醢久而不敗皆唐時物也

　　報國寺

　　寺在延平府南平縣新興里五代唐建舊有開山寺僧普明嘗留醋一缶囑其徒遇佛諱日以湯投之酌而且用以和蔬後經數百餘年尚存色味不變

　　靈巖廣化寺

　　寺在興化府城南門外鳳凰山下梁陳間邑儒鄭露居第捨為金仙院隋開皇間改為寺唐景雲初賜額靈巖柳公權書宋太平興國初改賜今額近寺別為院者十為庵者百有二十今院惟東塔西塔月峯庵惟普門南山存東塔院內有石浮屠高五級

　　囊山慈壽寺

　　寺在莆田縣延壽里唐中和初建有慧薰塔宋淳熙志云妙應大師塔也示寂於唐乾寧中宋紹興中易額慧薰

　　龍華寺

　　寺在仙遊縣西南仁德里隋大業中僧惟勝結茅於此山林幽邃人跡不到後有白龍衘白蓮自空中來獻故名寺內有石浮圖二高各有三十餘丈屬院十有一庵七十七宋林篆陳易嘗隱此山寺屢燬於火宋紹興元元貞明洪武萬曆間屢建

　　仁壽寺

　　寺在邵武府邵武縣東南隋仁壽間建中有十景遊人多題味焉

　　西庵寺

　　寺在邵武縣東三里兩山環抱由月山循谷而入別成洞天

　　廣福寺

　　寺在邵武縣西南唐會昌間建為邵武叢林勝地掛錫常數百眾

　　金鐃報國寺

　　寺在建寧縣城東金鐃山之麓後梁龍德間建內有八景曰白蓮池紅芍圃虎溪橋蟾窟井龍鱗松鐵線梅翠蒲澗白玉峰

　　開元淨慧萬歲寺

　　寺在漳州府治西北唐嗣聖間建又有明皇銅像宋末燬於兵元開元與淨慧寺合為一賜今額明洪武間扁曰紫芝峰宋張徵詩鑄金像出開元末檢玉書藏景祐間

　　淨眾寺

　　寺在府治西北梁貞明二年建明永樂間扁其門曰萬松峰宋郭祥正詩南州三百寺此寺最輝煌

　　清泉寺

　　寺在詔安縣西北五里宋胡頖隱於此寺前有泉清而甘以此得名

　　目連寺

　　寺在寧德縣後周顯德元年僧雅公建名靈石庵宋開寶五年重建僧義韶居此四十餘年不食自飽嘗衣紙衣飄若環珮

　　昭明寺

　　寺在寧德縣十七都梁大通元年昭明太子建賜額并造浮圖以鎮溫麻

　　方廣寺

　　寺在寧德縣十五都元至元間建寺在萬山中境界幽絕澗水清瑩可照可濯與鳳山寺俱有靈異

　　四川總志

　　大慈寺

　　寺在成都府城東唐至德間建明皇書大聖慈寺四字

　　聖壽寺

　　寺在府治西南漢建在唐為空慧寺後改龍淵孟蜀時宰相王處回捨宅以廣其基規制壯麗至宋大中祥符間移聖壽寺額於此中有秦太守所鑿石屏今在殿前俗呼為石牛寺殿中有井相傳與海通所謂龍淵也或云寺後有鄧艾廟為有識者撤去之內有唐太和中馬季武所書經呪石幢縣令雷叔聞嘗結詩社於此名曰竹林

　　普慈寺

　　寺在府治東蜀人多於此餞客宋漢仲明詩城東蕭寺無人跡幾度曾因送客來

　　祇園寺

　　寺在華陽治東南殿壁有琴聲撫掌則聞

　　龍潭寺

　　寺在華陽治東寺內有古八角井

　　梵安寺

　　寺在成都治西南五里前代為尼居名桃花寺隋文帝時易以僧大曆中崔寧鎮蜀以冀國夫人任氏本浣花女遂重修之繪任氏真於其中會昌中欲燬寺夜聞女子啼泣之聲乃止已而禱雨有驗明改今名俗呼草堂寺

　　東林寺

　　寺在內江縣治東北隅宋紹興十一年僧會照建明洪武中耆民陰覺賢重修傍崖結樓即石鐫像高閣臨江渚俯秋水之清漣紺殿列峰巒望晴雲之縹緲消蟬鳴於六月聽漁唱于三更

　　西林寺

　　寺在內江縣治北一里宋咸淳五年僧道果建明洪武中僧昌慈重修萬松鬱鬱俯瞰江流多水雲逸趣日光初出影浴金波與東林並勝

　　石經寺

　　寺在簡州治北明正德問楚山和尚入滅於此甲申賊三舉火而三熄遂相駭去成都知府冀應熊有題味

　　惠劍寺

　　寺在什邡縣治東一十里唐波淪禪師嘗以劍飛卓於此

　　羅漢寺

　　寺在重慶府榮昌縣治南有唐明皇御製石刻

　　觀音閣

　　閣在榮昌縣治北三里佛光常現

　　資福寺

　　寺在順慶府西充縣治東唐圭峰禪師說法於此二龍聽講是夜雨花

　　靈泉寺

　　寺在岳池縣石壁間有王右軍遺筆

　　欒巴寺

　　寺在保寧府通江縣西四百里欒巴真人建法座下有石穴每歲仲夏一蛇可三尺許先出羣蛇大小顏色不一絡繹隨之遊于殿堂几榻廚器之間或至數日絕不畏人人亦弗相害也必僧為食以飼之食已其先出者先至穴口俟羣蛇畢入而後入焉土人傳為四萬八千尾云今尚然

　　甘露寺

　　寺在桐梓縣三坡砌石為徑高下迥異行人憩此每苦渴甚副將陳福平𡨥至此見軍士覓水弗得為之側然因建寺一所相巖度勢斲木為槽引水五里施茶往來恣飲不涸巡撫張德地查捕經臨憑覽久之因題其名為甘露焉

　　龍泓寺

　　寺在嘉定州治四里石壁間有九龍相傳唐明皇幸蜀時鐫

　　旌喜院

　　院在眉州蟇頤山北宋建蘇轍嘗讀書其間及轍顯以為功德寺中有韓琦等記蘇洵詩石刻

　　白塔寺

　　寺在丹稜縣西舊名白鶴唐大中末建內有浮圖宋重修蘇轍為記明永樂初改今名狀元楊慎有詠塔詩

　　廣東通志

　　光孝寺

　　寺在廣州府城內西北一里本南粵王建德故宅三國吳虞翻居此以為圃多植蘋婆訶子樹名曰虞苑晉隆和中僧罽賓始創為王園寺劉宋永初間陀羅三藏飛錫至此指訶子樹曰此西番訶梨勒果之林宜曰訶林遂創戒壇預讖曰後當有肉身菩薩于此受戒梁天監元年智藥三藏自西竺持菩提一株航海而來植於壇前曰吾過後一百七十年有肉身菩薩于此樹下開演上乘儀鳳元年僧慧能論風幡因祝髮樹下遂建風幡堂神龍元年三藏於此譯楞嚴經唐相國房融筆授後宋經略蔣之奇建軒曰筆授軒宋太祖改為乾明禪院高宗紹興二十年改為報恩廣孝寺後易為光孝咸淳五年重修元至元十二年重修兜率閣大定延祐間修鐵塔鑄齋僧大鑊明洪武十五年設僧綱司頒印置正副僧官二員凡遇慶賀先期有司于此習儀成化間欽定光孝寺名弘治七年僧定俊建四廊萬曆十九年勅修經樓天啟六年僧通岸建禪堂伽藍五祖等堂崇禎九年給事盧兆龍增石欄杆十四年李象蒙建亭殿左

　　淨慧寺

　　寺在府西北半里南漢時為長壽寺梁大同三年僧曇裕建舍利塔曰寶莊嚴寺宋端拱中改名淨慧後元祐間林修建千佛塔紹聖間蘇軾至顏曰六榕明洪武六年毀其半以建永豐倉惟存塔及觀音殿八年僧堅愈於塔東重創佛殿啟門東向仍曰六榕二十四年併入西禪寺永樂九年復為本寺

　　懷聖寺

　　寺在府城內西二里唐時番彝所創內建番塔輪囷直上一十六丈五尺明成化四年都御史韓雍建留達官阿都剌十七家居之塔巔有金鷄隨風南北每歲五六月彝人率以五鼓登絕頂呼號以祈風信不設佛像惟書金字為號以禮拜焉洪武二十年七月金雞為颶風所墮送京貯庫以銅易之亦為颶風所墮萬曆庚子修復易以葫蘆

　　蒲澗寺

　　寺在府城北白雲山麓宋淳化元年建相傳安期生以七月二十五日於此上昇粵人是日悉往澗中沐浴以期霞舉宋太守醵鄉士大夫往遊謂之鰲頭會明學士何吾騶書額曰古蒲澗寺

　　寶陀寺

　　寺在靈峰山寺有寶陀佛因名焉明太監韋眷重修蘇軾謫惠州舟泊於此感夢遂為詩云靈峰山上寶陀寺白髮東坡又到來前世得雲今我是依稀猶記妙高臺粵人呼為小金山

　　西禪龜峰寺

　　寺在城西四里殿後石形如龜故名後魏提學毀建明大學士方獻夫祠寺內舊如來座跡填之輒陷兩藩入粵審理曾法孔毀祠修復顏曰西禪原跡填之始滿兩廣李棲鳳有文紀之續修萬佛樓記則巡撫董應魁撰焉

　　大通古寺

　　寺在大通灣南越劉晟時賜名寶光寺達岸禪師住此化去有肉身祈禱輙應政和六年經略使覺民題賜大通慈應禪院明萬曆六年大旱眾僧迎至訶林禱雨隨降復欲迎回本寺輿重舉之不動

　　海鰲寺

　　寺在番禺琵琶洲明萬曆中勳卿郭棐光祿丞王學曾建九級浮圖培通省氣脉葺寺三座於前中為制府生祠

　　長壽庵

　　庵在城西南五里舊順母橋故址明萬曆丙午巡按沈正隆至得疾士民爭走神祠誦觀音救苦經數日御史夢見一白衣婦人翼蔽而前詢之云來自城西疾遂瘳因即舊地恢建慈度閣以奉大士餘為妙證堂左右禪房悉備顏曰長壽地可八畝知縣劉廷元益以白雲廢寺田四十三畝一分俾世香燈遂成名剎有御史碑記

　　華林寺

　　寺在城西南一里梁普通七年西天達磨從本國來汎重溟凡三周寒暑至此始建

　　寶林寺

　　寺在順德縣南鳳凰山之麓創始於五代季宋開禧間鄉民嚴宗易更新之明嘉靖間僧懷樹文照文覺募化重修為祝聖習儀之所

　　資福寺

　　寺在東莞縣治西南漢邵廷瑁建週圍四至四井為界元季毀明永樂十一年重修有羅漢閣舍利塔蘇軾作羅漢閣記有再生柏以祖堂禪師去而枯迎師回而復榮亦蘇軾為之銘

　　無量寺

　　寺在香山縣東宋紹興間劉中行宅掘地得鐵佛遂捨宅修建蕭惠叔又捨銅佛一軀元季毀明洪武十一年僧本廉于已毀寶慶寺舊址起創仍舊額嘉靖二年魏提學行文教諭顏階毀銅佛鑄籩豆二十四以祀文廟七年遊僧重建

　　華山寺

　　寺在三水縣僧復庵建僧古溪重修內有金沙井鬬龍鐘

　　廣慶寺

　　寺在清遠縣即清遠峽飛來寺梁普通間真俊禪師建賜額至德宋康定二年改今額相傳真俊師原駐舒州夜夢山神謁語曰中宿名勝也不可無寺鎮之師許之是夜風雨大作黎明啟戶寺已飛至本山

　　北山寺

　　寺在陽山縣治北賢令山之東循石磴層折而上古松遶逕清泉響澗石橋流水環門穿舍迥然別有天地中為上帝殿左為文昌祠右為觀音堂建觀音閣于後以堂地改造三元祠明崇禎四年邑人歐陽熙重建

　　延祥寺

　　寺初在韶州府湘江門內宋時廨宇壯麗經樓有五百羅漢像極精巧朱翼舍人常寓此後以寺基增建王府遷寺曲江縣治西即舍人園亭故址明景泰間重建嘉靖十八年都綱何應珍重修

　　仁壽光運寺

　　寺在府城西隋時名仁壽臺天寶二年有道廣和尚坐化於此因建廣界寺南漢改曰仁壽宋寶元間重建余襄撰塔銘相傳為晉始興內史王導故宅宋孫時敏有碑記

　　報恩光孝寺

　　寺在河西本唐大梵寺開元二年僧宗錫建名開元寺太守韋宙請六祖說壇經處崇寧三年詔諸州建崇寧寺政和中改天寧寺宋紹興丁巳專奉徽宗香火賜額曰報恩光孝寺前堂有秦綱義士像宋季騤明曹時中碑記

　　南華寺

　　寺在城南六十里梁天監元年西僧智藥三藏謂此山宛然西天寶林後二百年當有法寶來此演法唐儀鳳間慧能傳黃梅衣鉢居此應讖為南宗六祖今衣鉢與真身俱存唐元和十年賜諡大鑒禪師塔曰靈照塔開寶間賜名南華禪寺塔毀明成化六年重建寺有降龍塔伏虎亭卓錫泉避難石曹溪水諸景

　　月華寺

　　寺在城南一百里天竺僧智藥開創唐招提朗法師演法之地紹聖初重建蘇軾題其梁曰上祝天子萬年永作神主斂時五福敷錫庶民地獄天宮皆為淨土有性無性齊成佛道

　　龜峰寺

　　寺在樂昌縣南環抱縣治為一邑關鍵

　　金船寺

　　寺在乳源縣遼水與水浮沉人咸異之

　　太平寺

　　寺在翁源縣西北二十里新塘鋪巖石嵯峩宮宇華煥元元綂間建明弘治中僧真廣重修僉事劉慶祥通判符錫知縣朱景運邑人黃器先俱有詩

　　耽石院

　　院在翁源縣長安鄉高山絕頂巨石如屏泉自石中湧出唐大中三年有僧名耽玩建寺於此因名耽石院宋余靖讀書於此有記明洪武初毀成化間重建

　　延祥寺

　　寺在南雄府城東二里宋大中祥符己酉建西有寶塔九層世傳異人所造前有三影堂明洪武二十五年立為叢林正統丙寅重修翰林編修丘濬記內為僧綱司署

　　雲封寺

　　寺在梅關上唐時創名梅山院宋大中祥符三年賜今額元大德間嶺北叅政鐵柱建觀音閣路總管塔里牙赤作記明洪武二十五年立為叢林廣東布政使蒼梧吳廷舉有詩

　　寶成寺

　　寺在惠州府典寧縣城內舊為宣化寺明景泰三年本縣典史盧高建日久頹圮至嘉靖九年庚寅邑令吳悌重修左右有廊左為上帝殿南有六祖堂右為慚愧殿稍南有花公堂三十年辛亥邑令黃國奎盡復侵地前至老街後至新街萬曆十三年鄉宦李元鳳等重修

　　天寧寺

　　寺在肇慶府城東一里宋時建中有菩提樹二枝葉糾結陰覆梵宇

　　寧國寺

　　寺在陽江縣東北半里北山之陽唐武德五年僧覺起民徐玉鑑建有銅佛像遇旱禱雨則浴之輒應元至正十六年圮于兵火明洪武十四年重修

　　東洲寺

　　寺在高明縣治東郭外以鐍水口本縣滄溪水自西而東一瀉千里堪輿嘗病其空虛下流無底適邇年水起一洲肖魚遊水上此天造地設以阻水口也明嘉靖三十九年通邑紳衿里老具呈本縣徐純教諭管維乾訓導黃淳典史黃崑各捐俸及鄉紳士民各捐貲鼎建將治北延慶寺拆去改名于此有進士麥而炫舉人羅煥章碑記

　　天寧萬壽禪寺

　　寺在雷州府城西關外唐大曆五年建舊名報恩寺宋蘇軾寓此愛其幽勝題萬山第一四大字於門宋南渡李綱亦寓此宋末毀於兵火元住持僧石心重建明洪武十五年重修成化間郡守魏瀚以殿後觀音堂圮改建懷坡堂郡人羅璋記弘治丙辰太監陳榮捐貲復修左右翼兩樓懸以鐘鼓山門外𥪡石坊勒東坡四大字於扁寺後有一覽亭歲時祝釐咸在於此

　　天寧寺

　　寺在瓊州府城外北一里宋時建初為天南寺元更今名明洪武癸酉詔僧錄司以無名庵堂歸併一寺因拆天寧堂殿宇于今基建兩廊為普庵六祖等堂丁丑指揮桑昭捐貲重建二殿三門其寺內佛像係各處庵堂所歸併者一應扁額皆教諭趙謙書郡邑迎詔習儀皆在於此永樂間知府王修扁其門曰海南第一禪林正統六年韓真祐捐貲重建正殿八年知府程瑩闢地為觀音閣及大雄寶殿暨諸樓閣法藏僧舍齋堂御史堂舟記成化間僧普明重修二堂及外門知縣陳暉記正德丁丑僧善慧重修萬曆戊寅唐守可建亭於正殿乙巳知府翁汝遇重建萬壽亭僧普宥募修正殿尚書王弘誨有記設僧綱司在本寺內住持原有寺田三十六丁

　　普明寺

　　寺元至治元年辛酉文宗潛邸于城南創觀音閣及還戊辰即位賜名大興龍普明禪寺置規運提點所設官六員命翰林撰記

　　廣西通志

　　棲霞寺

　　寺在桂林府城東七星巖下唐時建內有藏經樓聽月亭壽佛峒香積廚順治八年楚僧渾融募化拓建殿閣亭臺備極宏麗佳勝

　　鑑山寺

　　寺在陽朔縣治南壽陽山下有佛母宮輪藏康熙十五年知縣陳石庵修相傳萬曆時寺內鐘常入潭與龍鬬後鐘化龍去人見於昭平道中猶勒朔人姓氏

　　報恩光孝寺

　　寺在全州湘山即無量佛道塲唐元和二年建宋紹興十三年賜額明洪武十六年間設僧正司中有亭榭佳勝

　　香海庵

　　庵在梧州府岑溪縣城西百花洲明崇禎間知縣錢夢蘭建洲島縈廻松竹陰蔭頗稱佳勝

　　景祐寺

　　寺在潯州府即南山寺唐武后賜經五千卷建樓貯之宋太宗賜御書二百二十四軸元順宗幸其寺明建文遊寺有詩

　　報恩寺

　　寺在南寧府橫州北郭宋嘉定間建咸淳及元至順明永樂正統嘉靖俱重修佳勝為州治冠吳悟齋詩有草逕人來雙葉下松扉雲去一僧眠之句

　　佛壽寺

　　寺在橫州城南宋紹興建明建文君南遯寓居十五年人不知也徒眾歸者以千數今寺額壽佛禪林四字乃其手筆忽一日作詩曰讀罷楞嚴磬懶敲笑看黃屋住團瓢南來障嶺千尋險北望天門萬里遙款段久忘飛鳳輦袈裟新換袞龍袍百官侍從歸何地惟有羣烏早晚朝遂為人覺奔往田州土官庭自明為建文君官司震愕因啟將若何答曰吾老矣欲送骸骨歸帝鄉因送之赴京

　　西竺寺

　　寺在慶遠府城西明建文君雲遊寓此時彭英者視衛篆先曾侍帝遇之嗚咽不自勝饋蒸羊帝起作偈繞而誦之乃食既登舟英復多所贈帝解所乘馬酬之復作偈曰

蹴路人間知幾年艱難險阻共周旋我今別爾東西去何日相逢兜率天及解纜馬忽騰躍而斃

　　貴州通志

　　大興國寺

　　寺在貴陽府城中元至正間廬陵賈人彭如玉建明洪武二年遊僧南宗重修萬曆三十年寺僧法印赴京請大藏經回巡撫郭子章建閣貯之南京諭德黃輝題曰龍輪寶藏丁亥賊毀壬辰年重建

　　永祥寺

　　寺在府城內西南隅舊名潮音明成化太監鄭忠重建勅賜今額

　　陽寶山寺

　　寺在貴定縣北前後兩寺為一方名勝

　　圓通寺

　　寺在安順府治南劚石為柱長三丈餘後有石塔古柏

　　三教寺

　　寺在平越府城東南明洪武間副使趙之屏建崇禎十二年郡人樊師孔捐貲請藏經於寺子都建閣貯之

　　釋慈寺

　　寺在湄潭縣城北三里上有古鐘常不叩自鳴

　　中山寺

　　寺在鎮遠府城東東巖明郡守黃希英建水部郎趙之緒購藏經構層樓以貯之

　　吉祥寺

　　寺在府治南明永樂初建成化丙午重修古檜二株蒼翠盤曲如虬

　　雲南通志

　　五華寺

　　寺在雲南府五華山舊名憫忠元至元時建明定邊伯沐昂都督沐璘增修樓曰聚遠堂曰泰然亭曰真意正殿有建文帝獅子座今止存正殿

　　圓通寺

　　寺在螺峰山建自蒙氏元延祐間重修梵宇幽深石磴旋折危欄飛閣盡依翠壁丹巖回視龍江環抱北郭其前則萬家烟火掩映於蒼波浩渺中時一登臨疑其非人間世也

　　玅湛寺

　　寺在官渡里元時建規模弘敞甲東鄉諸剎邑人李傑建毗盧閣於後左有玉皇閣右有文明閣登此則遠近湖山盡歸一覽

　　玅高寺

　　寺在三華山蒙氏建林壑幽奇棟宇璀璨不假拂拭自無塵埃滇中疊遭兵燹此寺林木獨存信為福地

　　佛嚴寺

　　寺在太華山腹元僧鉉鑑建紺宇琳宮左右焜燿內有碧蓮室縹緲樓思召堂一碧萬頃閣

　　玅定寺

　　寺在羅漢山殿閣重重綴於峭壁殿南為龍王廟上數十武有壽佛殿祖師殿飛雲閣傍有趙道人墓北有靈官殿三清閣玉皇閣太清宮自山半斜逕而下有朱家庵懸巖架木若棲鶻危巢登此以望昆池烟霞變幻陰晴皆作奇觀

　　靈芝寺

　　寺在富民縣西南五里元延祐間闢地得靈芝五本故名一邑之勝

　　盤龍寺

　　寺在晉寧州東五里山秀泉幽萬松葱鬱元至正間神僧蓮峰建明初僧祖源重修

　　華嚴寺

　　寺一名大雲寺在舊三泊縣南四十里元僧大雲建後廢明正統中僧古庭寓其內夢大士告曰木樨樹下有碑試掘之果得大雲舊記遂募修焉

　　報恩寺

　　寺在曲靖府南寧縣城東青龍山內有吟嘯樓明萬曆二年郡人唐時英建

　　玉泉寺

　　寺在南寧縣城西南龍頂山寺傍有溫泉如玉故名元至正年重修

　　善覺寺

　　寺在臨安府阿迷州東創自明正統間壯麗巍峨為州偉觀

　　湧金寺

　　寺在臨安府通海縣秀山嶺螺𡶶下倚山面水林木鬱葱元僧東巖建有王景常重修記

　　鳳翔寺

　　寺在澂江府河陽縣城東二里明隆慶五年知府徐可久建習儀之所

　　五龍寺

　　寺在武定府祿勸州東北五十里撒馬邑林木深密石隙玲瓏周圍出清泉數處故云五龍近寺一帶田畝賴其灌溉

　　瀘源寺

　　寺在廣西府治西五里傍有洞深杳不可測為郡中名勝

　　感通寺

　　寺在大理府太和縣城南十二里漢時摩騰竺法蘭由天竺入中國時建明太祖有御製詩十八章賜僧無極今存

　　崇聖寺

　　寺在太和縣城西北寺凡三塔其一高十餘丈十六級其二差小各錯金為頂頂有金鵬世傳龍性敬塔而畏鵬大理舊為龍澤故以此鎮之寺有觀音像高二丈四尺唐蒙氏時董善明鑄有雨銅供冶之異傍為瑞鶴觀嘉靖間修

　　弘聖寺

　　寺在太和縣城西南有塔高十丈為級十世傳周時阿育王建明嘉靖間郡人李元陽重修修撰楊慎記

　　帝釋寺

　　寺在太和縣西北應樂峰其地靈異夜半或聞天樂聲

　　鶴頂寺

　　寺在太和縣南佛頭峰之半盤龍禪師所建明嘉靖間重修今殿中拜石有禪師足跡深六分

　　靈塔寺

　　寺在太和城南斜陽峰麓唐段赤城誅蟒為蟒所食人思其功于蟒腹中取其骨葬之建塔其上山半為寶林寺

　　羅筌寺

　　寺在洱河東玉案山初洱河多有龍覆舟神僧道安結庵此地夜間童子百餘人語曰師至吾屬不安盍遷去師厲聲曰是法住法住安從遷明日水浮死蟒百餘海患乃息因創寺西有天鏡閣

　　飛來寺

　　寺在趙州北五里昔傳有佛像飛來

　　道勝寺

　　寺在趙州南百里唐時張建成入朝賜以浮屠像并佛書建成歸刱寺藏之

　　水目寺

　　寺在水目山段氏時楊普濟經始明洪武二十四年僧志圓成之舊有虎窩風洞黃龍木犬之異至今遺址尚存

　　般若寺

　　寺在雲南縣北八里有寶燈飛入雙塔中夏夜常見光明

　　傳衣寺

　　寺在雞足山相傳昔釋迦佛以僧伽棃衣付弟子迦葉波以待彌勒迦葉持衣于雞足山入定寺以此名今稱華首門即此處也北有淨雲庵東北為八角庵後為彌勒庵圓通庵自淨雲而北為般若庵菩提塲折而西為五華庵圓淨庵大乘庵龍華寺前為了空庵南為雲海庵海會庵白石庵庵東有彌勒寺東北為鉢盂寺大士庵東南為白水庵西南為淨覺庵其頂有舍利塔曹溪庵護法堂慧靈庵北麓寺奉真院普光寺皆雞足山之名剎也

　　石鐘寺

　　寺據雞足山之阿其懸巖扣之如鐘

　　龍泉寺

　　寺在末昌府保山縣南門外前有泉從地湧上建一鑑樓

　　天興寺

　　寺在保山縣東二百里寶臺山初樵牧聞其山有雞犬聲跡之不見明泰昌元年僧金臺鑿石誅茅窮其勝得異境因建寺

　　天應寺

　　寺在騰越州羅生山墀前之地雨則瞨晴反潤屢驗不爽

　　雲泉寺

　　寺在楚雄府楚雄縣西一里鳴鳳山巔中隱怪石擊之有聲俗名響石寺

　　觀音寺

　　寺在楚雄西臥龍岡所奉觀音像傳有漂水逆流之異

　　龍蟠寺

　　寺在廣通縣羅苴甸東明嘉靖間鑿水為河甃石為橋以便往來知縣沈嘉言有碑記

　　絕峰寺

　　寺在黑井司治北自麓至嶺約十里危峰疊翠迥出雲表明嘉靖間李文忠修今名接天寺

　　白雲寺

　　寺在定邊縣西六十里山環水遶常有白雲凝結

　　竹掃寺

　　寺在太極山頂去縣六十里有虎跳澗拜佛臺木蓮花諸勝每竹葉落時風自掃去

　　天花寺

　　寺在定邊縣北內有攀枝花花艷則年豐淡則年歉

　　德雲寺

　　寺在姚安府姚州治東北四十里妙峰山上旁有龍湫明萬曆中禪僧周理將建寺周行山頂見白衣老僧出入叢箐中遂結茅其地或風雨驟至水暴漲將沒庵周理趺坐不動翊午水退有龍神受戒遂以其地建寺歲時祭龍不用血食今山頂不動庵猶存

　　飛來寺

　　寺在姚州治西南六十里明萬曆中黔國公沐昌祚鑄金像玉皇送雞足山供奉途次苴里鋪夜忽不見逾月有樵者見像於大苴村元和山之巒報聞因建寺以奉焉

　　蘭若寺

　　寺在鶴慶府觀音山驛西南三里有石洞深五丈闊三丈巖嶂岑蔚飛泉瀑布清氣襲人

　　石龍寺

　　寺在劒川州南五里石壁有生成觀音像

　　等覺寺

　　寺在蒙化府東南隅蒙氏所建明永樂間重修內有毗盧閣輪藏殿觀音殿燃燈殿習儀之所


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十二卷目錄僧寺部藝文一頭陀寺碑文　南齊王巾善覺寺碑　梁簡文帝慈覺寺碑　同前相宮寺碑　同前神山寺碑　同前為人作造寺疏　同前謝勅齎柏剎柱并銅萬觔啟　同前奉阿育王寺錢啟　同前大愛敬寺剎下銘(有序)　同前揚州梁安寺碑序　元帝鍾山飛流寺碑　同前曠野寺碑　同前郢川晉安寺碑　同前攝山栖霞寺碑　同前歸來寺碑　同前善覺寺碑　同前梁安寺剎下銘　同前構象堂　江淹枳園寺剎下石記　沈約法王寺碑　前人上錢隨喜光宅寺啟　前人光宅寺剎下銘(有序)　前人栖禪精舍銘(有序)　前人中寺碑　王僧孺天光寺碑　陸倕開善寺碑　王筠栖隱寺碑　劉孝綽平等剎下銘(有序)　劉潛孝義寺碑　陳徐陵齊國宋司徒寺碑　前人長干寺眾食碑　前人報德寺剎下銘(有序)　前人攝山棲霞寺碑　江總大莊嚴寺碑　前人懷安寺剎下銘　前人鹿苑賦　北魏高允大覺寺碑　溫子昇仰山寺碑　前人定國寺碑　前人寒陵山寺碑　前人并州寺碑　北齊邢邵景明寺碑　前人獻武皇帝寺詔　前人為武成帝以三臺宮為大興聖寺詔　魏收

神異典第一百十二卷

　　僧寺部藝文一

　　頭陀寺碑文

　　南齊王巾

　　蓋聞挹朝夕之池者無以測其淺深仰蒼蒼之色者不足知其遠近况視聽之外若存若亡心行之表不生不滅者哉是以掩室摩詰用啟息言之津杜口毗邪以通得意之路然語彝倫者必求宗於九疇談陰陽者亦研幾於六位是故三才既辨識妙物之功萬象已陳悟太極之致言之不可以已其在茲乎然爻繫所筌窮於此域則稱謂所絕形乎彼岸矣彼岸者引之於有則高謝四流推之於無則俯弘六度名言不得其性相隨迎不見其終始不可以學地知不可以意生及其涅槃之蘊也夫幽谷無私有至斯響洪鐘虛度無來不應况法身圓對規矩冥立一音稱物宮商潛運是以如來利見迦維託生王室憑五行之軾拯溺逝川開八正之門大庇交喪於是元關幽鍵感而遂通遙源濬波酌而不竭行不捨之檀而施洽羣有唱無緣之慈而澤周萬物演勿照之明而鑒窮沙界導亡機之權而功齊塵刧時義遠矣能事畢矣然後拂衣雙樹脫屣金沙惟恍惟惚不皦不昧莫繫於去來復歸於無物因斯而談則棲遑大千無為之寂不撓焚燎堅林不盡之靈無歇大矣哉正法既沒象教陵夷穿鑿異端者以違方為得一順非辯偽者比微言於目論於是馬鳴幽讚龍樹虛求竝振頹綱俱維絕紐蔭法雲於真際則火宅晨涼曜慧日於康衢則重昏夜曉故能使三十七品有樽俎之師九十六種無藩籬之固既而方廣東被教肄南移周魯二莊親昭夜景之鑒漢晉兩朝竝勒丹青之飾然後遺文間出列剎相望澄什結轍於山西林遠肩隨乎江左矣頭陀寺者沙門釋慧宗之所立也南則大川浩汗雲霞之所沃蕩北則層峰削成日月之所迴薄西眺城邑百雉紆餘東望平皐千里超忽信楚都之勝地也宗法師行絜珪璧擁錫來遊以為宅生者緣業空則緣廢存軀者惑理勝則惑亡遂欲捨百齡於中身殉肌膚於猛鷙班荊蔭松者久之宋大明五年始立方丈茅茨以庇經象後軍長史江夏內史會稽孔府君諱覬為之薙草開林置經行之室安西將軍郢州刺史江安伯濟陽蔡使君諱興宗復為崇基表剎立禪誦之堂焉以法師景行大迦葉故以頭陀為稱首後有僧勤法師貞節苦心求仁養志纂修堂宇未就而沒高軌難追藏舟易遠僧徒閴其無人榱椽毀而莫構可為長太息矣惟齊繼五帝洪名紐三王絕業祖武宗文之德昭升嚴配格天光表之功弘啟興復是以維新舊物康濟多難步中雅頌驟合韶濩炎區九譯沙塲一候粵在於建武焉乃詔西中郎將郢州刺史江夏王觀政藩維樹風江漢擇方城之令典酌龜蒙之故實政肅刑清於是乎在寧遠將軍長史江夏內史行事彭城劉府君諱諠智刃所遊日新月故道勝之韻虛往實歸以此寺業廢於已安功墜於幾立慨深覆簣悲同棄井因百姓之有餘兼天下之無事庀徒揆日各有司存於是民以悅來工以心競亙丘被陵因高就遠層軒延袤上出雲霓飛閣逶迤下臨無地夕露為珠網朝霞為丹臒九衢之草千計四照之花萬品崖谷共清風泉相渙金姿寶相末藉閑安息心了義終焉遊集法師釋曇珍業行淳修理懷淵遠令屈知寺任永奉神居夫民勞事功既鏤文於鐘鼎言時稱代亦樹碑於宗廟世彌積而功宣身逾遠而名劭敢寓言于彫篆庶髣髴乎眾妙其辭曰質判元黃氣分清濁涉器千古含靈萬族淳源上派澆風下黷愛流成海情塵為岳皇矣能仁撫期命世乃睠中土聿來迦衛奄有大千遂荒三界殷鑒四門幽求六歲亦既成德妙盡無為帝獻方石天開淥池祥河輟水寶樹低枝通莊九折安步三危川靜波澄龍翔雲起者山廣運給園多士金粟來儀文殊戾止應乾動寂順民終始法本不然今則無滅象正雖闌希夷未缺於昭有齊式揚洪烈釋網更羅元津重枻惟此名區禪慧攸託倚據崇巖臨睨通壑溝池湘漢堆阜衡霍膴膴亭臯幽幽林薄媚茲邦后法流是挹氣茂三明情超六入眷言靈宇載懷興葺丹刻翬飛輪奐離立象設既闢睟容已安桂深冬燠松疎夏寒神足游息靈心往還勝幡西振貞石南刊

　　善覺寺碑

　　梁簡文帝

　　蓋聞在天成象倬彼雲漢在地成形嵩高惟嶽蒼蒼幹運靈槎猶且去來巖巖峻極巫咸可以升降穆貴嬪宿植達因已于恆沙佛所經受記莂有緣娑婆降迹斯土行邁英皇德降華咐河南望浮雲之瑞新野表升天之祥光前絕後建茲福地乃于建康之太清里建善覺寺焉大通元年龍集己酉有令使立碑文未獲搆譔居諸不息寒暑推移軒曜夙傾前星次掩歲在諏訾始得補綴何言之陋何事之隆竊等仲由空悲負粟之哽復異桓良終無維山之日永言纏纂獨咽丹心銘曰效彼毗城建斯福舍四柱浮懸九城靈架重欒交峙廻廊遙迓掩映花臺崔嵬蘭榭陽燧暉朝青蓮開夜

　　慈覺寺碑

　　同前

　　竊以易表含貞記稱厚載龍星啟曜壁月儀暉是以河外黃雲沙傍崩鹿故能發緯伊緒重闡劉系亦有觀津美于西漢扶風盛彼東京未若樊川之邦宛葉之境休祥茂祉獨繁前迹莊姬流譽之所烈后興業之地南陽稱其何氏新野猶曰鄧家逖彼遐蹤復履今慶貴嬪金聲早振淑範增徽才實母師行為女楷窮茲四德洞彼六經溫明內湛慈慧天發綱綴慶璇枝聯休紫漢幸得𮘧無負斧仕重束薪實以契闊言提綢繆善誘事具徙居義深則盻而叨恩作牧釁結幽祇一訣椒慈長違寶幄風枝弗靜陟屺何期祗奉儲訓謬茲刊撰道長業大遺範事隆嗟油素之可捐懼故老之難述

　　相宮寺碑

　　同前

　　真人西滅羅漢東遊五明盛士並宣北門之教四姓小臣稍罷南宮之學超洙泗之濟濟比舍衛之洋洋是以高簷三丈乃為祠神之舍連閣四周並非中官之宅雪山忍辱之草天宮陁樹之花四照芬吐五衢異色能令扶解說法果出妙衣鹿苑豈殊祇林何遠皇太子蕭緯自昔蕃邸便結善緣雖銀藏蓋寡金地多闕有慙四事久立五根泗川出鼎尚刻之罘之石岷峨作鎮猶銘劍壁之山矧伊福界寧無鐫刻銘曰洛陽白馬帝釋天冠開基紫陌峻極雲端實惟爽塏棲心之地譬若淨土長為佛事銀鋪曜色玉礎金光塔如僊掌樓疑鳳凰珠生月魄鐘應秋霜鳥依交露幡承杏梁窗舒意蘂室度心香天琴夜下紺馬朝翔生滅可度離苦獲常相續有盡歸乎道塲

　　神山寺碑

　　同前

　　天地始終愆長不極刧數沙塵寂寥誰辨雖鐵界銅闈如影如幻補石擎金隨生熖滅獨有鷲岳靈境淨土不燒螺髻金質聲聞難覩故髮塔喜園流名天上耆山鵠苑布跡人中自非莊嚴妙土吉祥福地何以標茲淨域置此伽藍皇太子殿下幾圓上聖智周物外澄明離日照影春星長歌安勝表察書之獨見馳道廻車鶩班輪而不絕銘曰關號天井山稱地雌碧鷄金馬越瀆梁池懷靈蘊德孕寶含奇此亦僊岫英名遠摛昔有鷲窟不燒淨土邁彼高蹤構茲法宇引葉成帷即樹為柱石砌危橫崖階斜𥪡

　　為人作造寺疏

　　同前

　　竊以布金須達表精舍于給園影石仙人造伽藍于離越莫不事表區中心憑真外但四纏惑惱去善源而無滌五濁重蠒非慧刃而安揮故以愍彼濕薪傷茲滴器今于郢州某山為十方僧建立招提寺縈負郊原面帶城雉枕倚岩壑吐納煙雲重門洞啟未創飛行之殿步櫩中霤猶寡密石之功巖飾之理難階瓶鉢之資已罄道俗儻能微留善念薄獎勝緣則事等觀香義同錫乘昔人修檀手雨七寶前賢薄施掌出雙金福有冥移言無多遜謹疏

　　謝勅齎柏剎柱并銅萬觔啟

　　同前

　　臣綱啟傳詔呂文強奉宣勅旨齎臣柏剎柱一口銅一萬觔供起天中天寺九牧貢金千尋挺樹永曜梵輪方興寶塔夏差神鼎晉恧相風使福被域中功褆無外臣以庸愚稟承勝善樂受遍心恩光動色銘荷之誠無詞致謝不任頂戴謹奉啟謝聞

　　奉阿育王寺錢啟

　　同前

　　臣綱言臣聞八國同祈事高于法本七區皆蘊理備于湧泉故牙牀白繖無因不覩金瓶寶函有緣斯出伏惟陛下懸天鏡于域中運大權于宇內三有均夢則臨之以慧日百藥同枯則潤之以慈雨動寂非己行住因物無能名矣臣何得而稱焉故以照光赤書則前史之為瑞珥芝景玉嗤往代之為珍難遇者乃如來真形舍利照景蜜瓶浮光德水如觀鉤鎖似見龍珠自非聖德威神無以值斯希有天人頂戴遐邇歸心伏聞阿育王寺方須莊嚴施用萬金檀豐十藏寶陳河府泉出水衡比丘持土大廈方構羅漢引繩高塔將表不勝喜忭謹上錢一百萬雖誠等散華心荷不盡而微均滴瀝陋甚鄰空輕以塵聞伏啟悚汗謹啟

　　大愛敬寺剎下銘(有序)

　　同前

　　夫波若真空導羣生於假域涅槃有岸引未度於無邊應此十千現茲權實隨方攝受孰能弘濟皇帝照盡神原心凝寂境深慈降迹下答蚳蝝握鏡斷鼇經綸世阻故天地貞觀日月重光業曠四弘功侔十力慧雲旦聚浸澤灑於遐外法炬夜明揚光燭於梵頂因心孝愛道契神明昭事誠享曰隆哀敬金車答瑞追德慶於虞年甘露登祀比嘉祥於漢日既而理局遙圖事稽終典思所以功超域外道邁寰中廣樹大緣增隆勝善事等淨名齊方便于圓極跡均妙掌襲兩寶于冥因乃於鍾山竹澗奉為皇考太祖文皇帝造大愛敬寺焉惟茲神岳勢負龍形均太華之四成狀彭門之雙起曲澗推移激水精之浪清風窈蕩散雲母之竹顯帶皇邑標地德之慶雲彌望帝躔矚神居之敞麗昔鴈泉之願真如所騭鷲形之岳大聖攸居創此伽藍同符往迹以普通三年歲次壬寅二月癸亥朔八月庚午建七層靈塔百旬既聳千龕乃設漸山啟基踰於禁[穴/林]國土金剎長表邁千意樂世界珠幡轉曜寶鈴韻響聞聲者入道見形者除累仙衣梵帶去鴈塔而來遊天香風笙辭鶴城而下集靈祇叶贊有識歸依四將五龍翹勤翼衛八臂三目頂帶護持雖復劫盡恆沙衣消巨石儼如常住妙相長存作銘曰

　　朕哉睿聖至矣炎精功昭鳳紀德契雲名冥符七覺爰極四生儀形懋典道駿有聲皇心閔睇理篤天誠八萬神搆二四雲井懸梁浮柱沓起飛楹日輪下蓋承露上擎玉函蘊色珠髮韜明花窟炎聚石影光輕天下欽仰幽顯贊成法舟斯濟惠海方清淨界無毀金地末貞

　　揚州梁安寺碑序

　　元帝

　　竊以陽之有宗者莫擬於靈烏夜之有光者孰踰於陰兔故以日門見義和之色月殿望奔娥之象而合璧迢遁丈尺猶且莫量朗鏡悠遠積空之所不算復有紫鳳青龍之水却月朝霞之山白珪元璧餞瑤池之上銀闕金宮出瀛洲之下空臺四柱隨仙衣而俱颺寶壍三重映瑞園而涵影栴檀散馥無復圓覺之風地涌神翕皆成多寶之塔

　　鍾山飛流寺碑

　　同前

　　清梵夜聞風傳百常之觀寶鈴朝響聲揚千秋之宮同符上隴望長安之城闕有類偃師瞻洛陽之臺殿瞰連甍而如綺雜奔木而成帷銘曰雲聚峰高風清鐘徹月如秋扇花疑春雪極目千里平原迢遞

　　曠野寺碑

　　同前

　　雲楣膠葛桂棟陰崇刻虬龍於洞房倒蓮花于綺井月殿朗而相暉雪宮穆以華壯䡾䡾璇題虹梁生於暮雨璞璞銀膀飛觀入乎雲中銘曰圓璫旦輝方諸夜朗金盤曜色寶鈴成響

　　郢川晉安寺碑

　　同前

　　鳳凰之嶺芊綿暎色蓮花之洞照曜增暉山云黃鶴疑鈞天之夜響城稱却月似輕雲之霄蔽銘曰虹梁紫柱螭桷丹牆綺井飛棟華榱璧璫應龍若動威鳳疑翔玉舄霄潤金池夕光朱城却稅紫陌潛通塹柳朝綠江暉瞑紅落霞將暮鮮雲夕布峰下陽烏林生陰兔分珮隔浦皇檣隱霧俱聽法鐘同觀寶聚

　　攝山栖霞寺碑

　　同前

　　金池無底已通寶壍之側玉樹生風傍臨綵船之上七重欄楯七寶蓮花通風承露含香映日銘曰苔依翠屋樹隱丹楹澗浮山影山傳澗聲風來露歇日度霞輕三灾不毀得一而貞

　　歸來寺碑

　　同前

　　幡影颺於絳臺梵聲依於應塔三相不留蕭蠶終壞八苦遐長燈蛾未已銘曰鈴隨風振盤依露泫丹桂無枝朱楊自剪九苑萌枯三昧葉卷疏樹搖落飜流清淺

　　善覺寺碑

　　同前

　　金盤上疏非求承露玉舃前臨寧資潤礎飛軒絳屏若丹氣之為霞綺并緣泉如青雲之入呂寶繩交暎無慙紫紺之宮花臺照日有跡白林之地銘曰聿遵勝業代彼天工四園枝翠八水池紅花疑鳳翼殿若龍宮銀城暎沼金鈴響風露臺含月珠幡拂空

　　梁安寺剎下銘

　　同前

　　阿閣峗𡿇洞房䆗窱似靈光之金扇類景福之銀鋪垂琬琰之文璫飾琅玕之仙寶神童戾止亟連翩於威鳳薩埵來遊屢徘徊於紺馬有識之所虔仰無著之所招提觀慧樓而下拜望天街而興善辭曰塵沙無始造色無先飛蛾不息縈蠶自纏篋蛇未斷藤鼠方緣苦流長汎愛火仍燃髻珠孰曉懷寶詎宣挺茲靈覺時惟天仙真藉表聖化乳稱權寶剎千道高翻四懸鳳樓含日龍臺吐煙紫山翠羽紅水青蓮雪宮月殿晨暉夜圓宵長梵響風遠鐘傳仙衣有拂靈剎無邊

　　構象臺

　　江淹

　　曰上妙兮道之精道之精兮俗為名名可宗兮聖風立立聖風兮茲教生寫經記兮寄圖剎畵影像兮在丹青起淨法兮出西海流梵音兮至東溟綱紫宙兮洽萬品冠璇寓兮濟羣生余汩阻兮至南國跡已徂兮心未扄立孤臺兮山岫架半室兮江汀累青杉於澗構積紅日於林櫺雲八重兮七色山十影兮九形金燈兮江蘺環軒兮匝池相思兮豫章戴雪兮抱霜栽異木而同秀種雜草而一香苔蘚生兮繞石戶蓮花舒兮繡池梁伊日月之寂寂無人音與馬迹躭禪情於雲逕守息心於端石求結意於鷲山長憔悴而不惜

　　枳園寺剎下石記

　　沈約

　　佛教東流適末尤著始自洛京盛於江左晉故車騎將軍瑯琊王邵元悟獨曉信解淵微于太祖文獻公清廟之北造枳園精舍其始則芳枳樹籬故名因事立雖房殿嚴整而瓊剎未樹邵元孫尚書僕射南徐州大中正奐深達法相洞了宗極勤誠外著仁隱內弘食不過中者一十一載雖翼務朝端而事鄰柰圃日者作翰湘州樹麾蠡服位與年升秩隨歲厚顧惟恩隆主盻寵結皇情任處東方寄深外屏徒欲盡能竭慮知無不為下被民和上宣聖澤而自以力弱途遠終慙短効且義止今生報褰來果非所以酬鴻貺于冥津暢丹誠于遐刧自乘傳衡臯辭簪派渚誓于舊寺光樹五層捐割藩俸十遺其一凡厥所收三十有六萬齊之未明六年六月三日蓋水運將啟之令辰上帝步天之嘉日乃抗崇表于蒼雲植重扄于元壤仰願宸居納祐福履攸歸八神擎室萬祇翼體寶祚隆邈比固須彌靈算遐永齊軌常住諸聖延祥挹天和於少極藩王碩茂播宗英于梁楚羣后流克讓之風庶民垂可封之德含生愷樂物不夭性嘉穀年登餘糧栖畝夷荒內附邊城解柝家備十善人懷六度魔眾稽顙外道屈膝抽薪止火折劍摧鋒拯幽酸于無澤陟神化于有頂三界五道咸同斯願刊石重壤式昭厥心

　　法王寺碑

　　前人

　　昔周師集於孟津漢兵至於垓下翦商肇乎茲地殪楚由乎斯域慧雲匪由觸石法雨起乎悲心驅之仁壽度之彼岸濟方割於有頃撲既燎於無邊陸旗風摩水陣雲披縈山為堞失其九天之險負壑為隍曾無一葦之閡昏師反接偽牧泥首掬指則河舟尚虛委甲則熊嶺非峻乃按兵江漢誓眾商郊因斯而運斗樞自茲而廓天步業隆於夏功高代殷濟橫流而臣九服握乾綱而子萬姓眷言四海莫不來王比惟余宅寧止西顧臨朝夕之濬池帶長洲之茂苑藉離宮於漢舊因林光于秦餘廻廊敞匝複殿重起連房極睇周堵如雲銘曰往刼將謝災難孔多炎炎烈火森森洪波聚為丘岳散成江河俗緣浮詭真諦遐長匪因希尚曷寄舟梁標功顯德事歸道塲祁祁法眾同茲無我振錫經行祇林宴坐或期寂滅或念薪火惆悵三明徘徊四果

　　上錢隨喜光宅寺啟

　　前人

　　伏惟中陽故里春陵舊居夷漫滌蕩曾無遺築若使大教早流法遵二代開塔白水樹剎枌榆可以傳美垂跡迄今不朽

　　光宅寺剎下銘(有序)

　　前人

　　光宅寺蓋上帝之故居行宮之舊兆揚州丹陽郡稜陵縣某鄉某里之地自去茲邠毫來儀京輔拓宇東第咫武城闉聖心留愛閑素遷負南廓義等去酆事均徙鎬及克濟橫流膺斯寶運命帝闇以廣闢即太微而為宇既等漢高流連於豐沛亦同光武眷戀於南陽思所以永留聖迹垂之不朽令事與須彌等固理與天地無窮莫若光建寶塔式傳於後乃以大梁之天監六年歲次星紀月旅黃鍾閏十月二十三日戊寅仲冬之節也乃樹剎元壞表峻蒼雲下洞淵泉仰迫星漢方當銷巨石於賢刼拯未來於忍土若夫朱光所耀彤雲所臨非止天眷兼因地德皇帝乃啟扉閶闔造舟淮涘接神飈而動驂越浮梁而逕度芝葢容與翠華藏蕤下輦停蹕躬展誠敬廣集四部揆景同蔬弘此廣因被之無外同由厥路俱至道塲乃作銘曰

　　八維悠闊九服荒茫靈聖底止咸表厥祥壽丘曖曖電繞樞光周原膴膴五緯入房自茲遐敻在處弗忘安知若水寧辨窮桑自天攸縱于我維皇即基昔兆為世舟航重檐累構迥剎高驤土為淨國地即金牀因斯太極溥被翱翔豈徒三界寧止十方濡足萬古援手百王一念斯答萬壽無疆如日之久如天之長

　　栖禪精舍銘(有序)

　　前人

　　此寺征西蔡公所立昔廁番麾預班經創之始今重遊踐鑒舊興懷故為此銘以傳芳迹

　　巖靈旅逸地遠栖禪蘭房葺蕙嶠甍架煙南瞻巫野北望淮天遙哉林澤曠矣江田空心觀寂慧相淳筌眷惟斯踐愴屬遐年游仁廁遠宅賞憑旃頒創神苑陪構靈椽瞻禁拓圃望鷲疏山裂石調響栖理凝元曠移羽旆眇別松泉委組東國化景西蓮巒隰夷改蓬籜粗遷重依漢遠復逐旌懸往辭妙幄今承梵筵八翻海鶴九噪巖蟬珮華長掩懋迹空傳式籍雲栱敢告祥緣

　　中寺碑

　　王僧孺

　　夫玉律追天躔次之期不變緹室候景發斂之氣罔踰是以忘言種覺絕累於後心寄像聲形啟機于前教兼真假之雙燭均空有而兩忘蘊三明而過十地圓萬行而包四等道周百億化起大千獎導羣有滋濡萬類是用發廣大心吐微妙理將同商主取喻醫王開方便門示真實相固已濯之慈水銷以慧刀永言六趣用均一子中寺者晉大元五年會稽王司馬道子所立也斜出旗亭事非湫隘傍超璧水望異狹斜天監十五年上座僧慈等更揆日締架赫然霞立信以填金可埒引繩斯擬寫妙金樓模麗瓊閣岧嶢偃蹇故三休而可至䆗窱周流方中宿而斯盡萬楹百栱合沓相持綉梲玉題分光爭映燭龍夭矯將舉復還威鳳鏗鏘如鳴更戢旁扳鏤檻斜登鈿砌煜爚金鋪玲瓏綺欂無風自響不拂而淨耽耽肅肅信息心之勝地穆穆愔愔固忘想之嘉所銘曰元黃雖弭權輿未測生滅相輪成壞不極篋虵爭赴藤鼠無息情塵莫捨心火方赫是用三明實開五力湛寂無方示現多所踟躕吉樹殷勤禪渚斯道誰匡烝哉我王施踰寶鉢供等檀牀蕭宮改構梵宇方壯階飛瑞采地起泥香日流閃爍風度鏗鏘道踰厥極固與天長

　　天光寺碑

　　陸倕

　　法雲旦聚則浸潤被乎重沙慧日晨登則暉光燭於有頃皇帝乃把神珠握靈鏡擊天鼓撞地鐘驅日月之師勒星辰之陣九流外籍五明內興鳥策餘文龍宮遺教莫不神遊房奧跡徧門牆思洞希微言窮名象珉階凌虛瓊籬鬱起可使龍城愧飾雁塔慚珍日宇奪暉月宮掩麗昔者姬水壽丘載紀山川之目丹陵負夏僅傳鄉黨之名歌酒故邑賜復窮乎身世壎箎舊里高會止于當年銘曰被物如露偃民猶草解髻傳珠抽衣受寶化違宅火功超河岸捨我神居興茲靈館八襲豐殿四柱高廊並陳金璧旁達玉箱縱橫雜樹間廁眾芳

　　開善寺碑

　　王筠

　　玅門關鍵闢之者既難法海波瀾游之者未易是以軒稱俊聖堯曰欽明韶濩有美善之風文武致時雍之業地平天成惟事即世移風易俗匪止今身至如訪道峒山乘風獨遠凝神汾水窅然自喪或宗仰黃老之談景慕神仙之術斯蓋不度羣生事局諸己篤而為論道有未弘薰風璚露散馥流甘璧月珠星聯華颺葉修旛繞于雲根和鈴響于天外玉池動而揚文寶樹搖而成樂銘曰亭亭切漢耿介凌煙層甍霞聳飛楝星懸

　　栖隱寺碑

　　劉孝綽

　　開方便門示真實相置甘露室遵甘露津苦語輭言隨方引訓俯心降迹逐物重輕中枝小葉各隨業根愍其四流五結有來而不散八漫九邪一淪而莫曉如彼醫王等之藥樹去聖茲遠思聖茲深誠敬所先是歸龕廟自妙法東注寶化西漸公卿貴仕賢哲偉人莫不嚴事招提師仰慧覺欲使法燈永傳勝因長久銘曰給孤焚蕩善勝崩淪堂堂宗匠克紹慧因地雖舊域其宇維新召棠且思羊碑猶泣况我仁祠義踰生立遺愛伊何形於南邑亦有庶民經始攸急珠殿連雲金層輝景衢交達巷門臨樹屏五居推妙三空愧靜銘施柱側記法窟前孰云千載餘迹方傳敢宣重說敬勒雕鐫芬域未滅斯文在旃

　　平等剎下銘(有序)

　　劉潛

　　香薪已燎花疊盡然頻果絕其輭言綿毫收其廣照紺鉢遺采託慕所依紅爪餘暉申悲是寄因使金表爭構玉剎競修豈止天界飾其四圍龍宮陳其七寶樹似菴林峯疑鷲色孕吐仙霧湧漱靈泉燕室緣雲精廬切漢制兼祕殿采美御房羲和假道于罘罳翔鸞廻翼于飛棟建章厭勝未及雕礱甘泉避暑豈窮輪奐檻綴玫瑰階填粟玉絡以如意飾用沉檀火齊勝明燭銀颺采釋梵奪其身光日車貶其輪照辭曰

　　惟茲寶塔妙跡可傳盤稱鄴境樓美湆川雙龍虛繞九鳳徒懸豈如神剎耿介凌煙珠含魄月幡垂淨天寶鐸夜響銀地朝鮮檐棲迥霧砌卷香蓮翻蠡下梵墜鶴歸仙恒沙擾擾世界綿綿踐茲勝景祛彼蓋纏

　　孝義寺碑

　　陳徐陵

　　臣聞道偕八地猶見后妃願生千佛無非賢聖汲引之義雖同隨幾之感非一至如媯汭有禮皇嫄所以前興周女斯歸陳宗所以流慶大矣神基帝系淑聖重光者也慈訓太后德佐初九道暉上六居天上天中之極處太任太姒之尊蘋藻之化斯深葛覃之風彌遠皇帝膺茲上聖契彼援神敬受在乎一人德教刑乎四海是以明星皎皎流半月之光甘露團團灑如餳之味嘉禾自秀浪井恆清天降徵祥日聞書府自大明紹運神武應期至道旁通無思不格戊己校尉西關玉門伏波將軍南表銅柱方使三千世界百億須彌同望飛輪共稟元德元嘉三年正月二十一日詔旨仰惟聖德方被兆民乃勑有司改東成里為孝義里昔岱山徙號重華著其受終德水移名秦人表其嘉運豈若盡在輿地書茲里門仰述天經光臨父母臣陵稽首乃作銘曰願此良因宜資貴親三乘並策四梵為賓紺殿安坐蓮花養神燈前禮佛地後容身並濟含識咸歸至真國家隆盛同享遐慶謹勒豐碑陳其舞詠

　　齊國宋司徒寺碑

　　前人

　　無色之外方為化城非想之中猶稱火宅若夫眾生無盡世界無窮芬若披蓮遠如散墨善才童子南行未窺目連沙門北遊不見一一剎土皆由業緣萬萬僧祇終非常樂天宮蹇產猶傾四大之風魔殿崔嵬終懼三災之火朱樓寶塔輝煥爭華既義暢中土道流遐域顯默同歸華夷俱慕自枕石漱流始終一槩悟智交養三十餘年春秋八十三古人云道存人亡法師之謂凡我門徒感風徵之緬邈傷諮悟之永滅敢以淺見揚德金石銘曰九流依真三乘歸佛道住絕跡慈還接物孰是發蒙昭我慧日攝亂以定闢邪以律秦皇雄感蔽理通情王孫徧解遠死滯生夫子之悟萬刧獨明寒暑遞易悲忻臯壞秋蓬四轉春鴻五響孤松獨秀德音長往節有推遷情無遺想

　　長干寺眾食碑

　　前人

　　昔炎皇肇訓稷正修官信矣民天之言誠哉國寶之義自非道登正覺安住于大般涅槃行在真空深入于無為般若則菩薩應化咸同色身諸佛淨土皆為摶食證常住者爰訖乳麋補尊位者猶假香飯亦有三心未滅七反餘生應會天宮就齎龍海況復𦅼居地轉咸憩珠庭固已皆種仙禾並資靈粟者矣法師嘗願以智慧火燒煩惱薪普施眾生同飡甘露况復安居自恣願學高年或次第於王城猶棲遲於貧里迦留乞麫若用神通須提請飯致遺豪貴於是思營眾業願造坊廚庶使應供之僧皆同自然之食升堂濟濟無勞四輩之頻高廩峨峨恆有千倉之備其外鐵市銅街青樓紫陌辛家黑白之里甲第王侯之門莫不供施相高資儲轉眾法師善巧方便漚和舍羅教授滋生隨年增長假使桑林不雨瓠水揚波猶厭稻梁末無饑乏加以五鹽具足七菜芳輭麰類天廚果同香樹羹鼎之大殷王未逢麋鑊之深齊都非擬昆吾在次皆鳴鷲嶺之鐘暘谷初升同洗龍池之鉢

　　報德寺剎下銘(有序)

　　前人

　　昔者明皇大孝感動神祇助月致景星之祥非煙流慶雲之色然而嚴敬之道事惟盡於配天明發之懷誠不過於饗帝豈如以梵宮之樂資乎廟堂淨土之因歸于園寢雖復青雲譙郡之境碧泉春陵之鄉上幼懷凝重未曾遊涉年將志學即事登庸宣力淮潯屬有嘉夢其夢也畢陌弘敵橋山屈盤氣象靈長風煙騰薄使隊雙表其高百尋左則青龍蟠蜿右則白虎蹲踞軒轅之駕譬婉婉而多慙吳王之墳狀耽耽而非擬有人指其地云此是國陵自爾迄永定初其間二十有餘年至歲紀頻移崇塋乃作觀其山川形勢王相徵圖瞻拜高巒宛如前夢大矣哉孝弟之至通於神明者與銘曰

　　壯矣金表傍依壖垣高連綵霓極睇翔鶤梵偈宵唱雪花晝翻三心斷縛六道除怨趙夢天樂秦遊帝闕王靈在上巨勝奚論福彼羣品俱排大昏皇家七百於萬維孫

　　攝山棲霞寺碑

　　江總

　　蓋聞天有神宮地云靈府桑欽博記始敘四衢之塔金朔著經因知千步之寺至如峰形甑累岫勢堂密亦烏足言哉南徐州瑯琊郡江乘縣界有攝山者其狀似繖亦名繖山尹先生記曰山多草藥可以攝養故以攝為名焉南瞻舊落顧悌鎮戍之塢北望荒村扈謙卜筮之宅此山西南隅有外道館地俄而疫癘磨滅三清遺法未明五怖之災萬善開宗遂變四禪之境倏見齊居士平原明僧紹空解淵深至理高妙遺榮軒冕遁跡巖穴宋泰始中嘗遊此山仍有終焉之志村民野老競來諫曰山多狼虎毒蛇所以久絕行踐僧紹曰毒中之毒無過三毒忠信可蹈水火猛獸亦何能為乃刊木駕峰薙草開逕披拂蓁梗結構茅茨廿許年不事人世渡河息暴擾篋無立皆曰誠至所感有法度禪師家本黃龍來遊白社梵行殫苦法性純備與僧紹冥契甚善嘗于山舍講無量壽經中夜忽見金光照室光中如有臺館形像豈知一念之間人王照其香蓋八未曾有淵石朗其夜室居士遂捨本宅欲成此寺即齊永明七年正月三日度上人之所構也山情率易野製疎朴崖檐峻絕磵戶幽深卉木滋榮四時助其雕綺煙霞舒卷五色成其藻絢居士嘗夢此巖有如來光彩又因閒居依稀目見昔寶海梵志睡覩花臺智猛比丘行逢影窟故知神應非遠靈相斯在居士有懷創造俄而物故其第二子仲璋為臨沂令克荷先業莊嚴龕像首於西峰石壁與度禪師鐫造無量壽佛坐身三丈一尺五寸通座四丈并二菩薩倚高三丈三寸若乃圖寫瓌奇刻削宏壯蓮花瑩目石境沉暉藕絲縈髮雲崖失彩項日流影東方韜其大明面月馳光西照匿其成魄大同二年龕頂放光光色身相晃若炎山林間樹下絕如火殿禪師自識終期欣瞻瑞應以建武四年于此寺順寂豈非六和精進十念允諧向沐寶池方登金地者也齊文惠太子豫章文獻王竟陵文宣始安王等慧心開發信力明悟各捨泉貝共成福業宋太宰江夏王霍姬蕃閨內德齊雍州刺史田奐方牧貴臣深曉正見妙識來果竝于此巖阿廣收財施琢磨巨石影擬法身梁太尉臨川靖慧王道契真如心弘檀密見此山製置疎闊功用稀少以天監十年八月爰撒帑藏復加瑩飾繢以丹青鏤之銑璗五分照發千輪啟煥排天堂廡玉露分色接岫軒墀翠微抽影八定之侶步纖草而揚梵三慧之僧挹飛泉而動色喜園凝靜豈傲吏之凡遊深谷虛元非愚公之俗路是以王公縉紳之輩郎吏胥史之屬步林壑陟臯壤升精舍拜道塲莫不洗滌無明澣濯囂暗非直心之砥路孰能如斯者乎慧振法師志業該練心力精確度上人將就遷神深相付囑法師聿修厥緒勸助眾功基業田園多所創置先有名德僧朗法師者去鄉遼水問道京華清規挺出碩學精詣早成般若之性夙植尸羅之本闡方等之指歸弘中道之宗致北山之北南山之南不遊皇都將涉三紀梁武皇帝能行四等善悟三空以法師累降徵書確乎不拔天監十一年帝乃遣中寺釋僧懷靈根寺釋慧今等十僧詣山諮受三論大義賈𧧼曰學聖道如日之明孫卿云登高山知天之峻今之探賾其此之謂南蘭陵蕭𣍓幽栖抗志獨法絕羣遁世茲山多歷年所臨終遺言葬法師墓側還符田豫託西門之冢更似梁鴻偶要離之瘞又按神錄云楚靳神在今臨沂縣齊永明初神詣法度道人受戒自通曰靳尚即楚大夫之靈也大同元年二月五日神又見形著菩薩巾披袈裟閑雅甚都來入禪堂請寺眾說法崑嶺之中百神所在首陽之路八駟並驅未有修淨戒之品詣得道之僧整忍辱之衣入安禪之室是知名山大澤靈異憑依者矣慧布法師幼落煩惱早出塵勞律儀明白貞節峻遠貫綜三乘不自媒衒楷模七眾無所詆訶曩日靜憇鐘巖余便觀止餐仁飲德十有餘年頃於攝阜受持諸戒佩服之敬何敢怠於斯須汲引之勞且曷伸於報効夫言意難盡鉛槧易凋固比河山莫如金石凡諸徵應并預隨喜竝勒於碑左乃為頌曰漫漫心火冥冥世流論生若寄喻死如休三明未了十智難周盡纏癡愛豈離瘡疣敬仰雞足恭聞鷲頭斯風可羨其路何由我開梵宇面壑臨丘我圖靈跡果植因修兼金畵繪泐石彫鎪連雲出沒泄雨沉浮經行松磴禪坐蕙樓澗風長瀉崖溜懸抽花臺似雪夏室疑秋名僧宴息勝侶薰修三乘為筏六度為舟金幢合蓋寶駕驅輈地祇來格天眾追遊五時無爽七處相侔辭題翠琰字勒銀鉤賢乎樂餌過客宜留

　　大莊嚴寺碑

　　前人

　　蓋聞僧伽水濱波斯創以禪地醍醐山頂舍郍肇其梵城此乃往刧之勝因上方之妙範於是俯察地勢懸之以木仰惟皇極揆之以日百堵咸作千坊洞啟前望則紅塵四合見三市之盈虛後睇則紫閣九重連雙闕之聳峭加以園習歡喜水成功德池溢甘露不因玉掌樹搖音樂無待金奏薰爐夜爇遙來海岸之香法鼓晨讙非動泗濱之石擢莖金表跨八萬之俱成界道銀繩面四衢而拓製廁璧綴珠凌丹霞而結宇雕光鏤彩望紫極而開軒俯看驚電影徹琉璃之道遙拖宛虹光徧水精之域層楹刻桷風伯走而未升靈橑飛甍雨師攀而不逮銘曰灼爍金莖崔嵬銀表翔鶤仰翥威鳳靈矯木密聯綿香泥繚繞日圖檐外荷披棟杪翠落陰虬珠填陽鳥高僧累萃願學茲多弘宣方等博綜圍陁皆傷寸晷竝悟尺波式旌鏤碣無待雕戈標年剎土比數恆河

　　懷安寺剎下銘

　　前人

　　四聰睿后萬行了因運光玉鏡道茂金輪爰構靈剎地跡重闉迎風雲表承露天津飛甍嶻𡾲累棟嶙峋護持七眾警衛百神籌銷草木劫盡沙塵支提末固福業恆新變易東海長久北辰

　　鹿苑賦

　　北魏高允

　　啟重基於朔土系軒轅之洪裔武承天以作主熙大明以御世灑靈液以滂沱扇仁風以遐被踵姬文而築苑包山澤以開制植羣物以充務蠲四民之常稅暨我皇之繼綂誕天縱之明叡追鹿埜之在昔興三轉之高義振幽宗于已永曠千載而可寄于是命匠選工刊茲西嶺注誠端思仰模神影庶真容之髣髴燿金暉之煥炳即靈崖以構宇竦百尋而直正絙飛梁於浮柱列荷華于綺井圖之以萬形綴之以清永若祗洹之瞪對孰道塲之途迥嗟神功之所建超終古而秀出實靈祇之恊贊故存貞而保吉鑿仙窟以居禪闢重階以通術澄清氣于高軒佇流芳于王室茂花樹以芬敷涌醴泉之洋溢祈龍宮以降雨侔膏液于星畢若乃研道之倫行業貞簡慕德懷風杖策來踐守應貞之重禁味三藏之淵典或步林以經行或寂坐而端宴會眾善以竝臻排五難而俱遣道欲隱而彌彰名欲毀而逾顯伊皇輿之所幸每垂心于華囿樂在茲之閒敞作離宮以榮築固爽塏以崇居枕平原之高陸恬仁智之所懷眷山水以肆目玩藻林以遊思絕鷹犬之馳逐眷耆年以廣德縱生生以延福慧愛內隆金聲外發功濟普天善不自伐尚諮賢以問道詢芻蕘以補闕盡恭敬於靈寺遵晦望而致謁奉請戒以畢日兼六時而宵月何精誠之至到良九刧之可越資聖王之遠圖豈循常以明教希縉雲之上升羨頂生之高蹈思離塵以邁俗涉元門之幽奧禪儲宮以正位受太上之尊號既存無而御有亦執靜以鎮躁覩天規于今日尋先哲之遺誥悟二乾之重蔭審明離之竝照下寧濟於兆民上克光於七廟一萬國以從風總羣生而導正南面以無為

　　未措心于冲妙夫道化之難期幸微躬之遭遇逢扶桑之初開遘長夜之始曙顧衰年以懷傷惟負忝以危懼敢布心以陳誠效鄙言以自著

　　大覺寺碑

　　溫子昇

　　維天地開闢陰陽轉運明則有日月幽則有鬼神初地遼遠末路悠長自始及終從凡至聖積骨成山祗劫莫數垂衣拂石恆河難計及冠日示夢蒙羅見謁應世降神感物開化顏如滿月心若盈泉體道獨悟含靈自曉居三殿以長想出四門而永慮聲色莫之留榮位不能屈道成樹下光燭天上變化靡窮神通無及置須彌于草藶納世界於微塵闢慈悲之門開仁壽之路拯煩惱於三塗濟苦難於五濁非但化及天龍教被人鬼固亦福霑行鴈道泠遊魚但羣生無感獨尊罷應雜色照爛諸山搖動布金沙而弗受建寶蓋而未留遂上微妙之臺永升智慧之殿而天人慕德象法興靈圖影西山承光東壁主上乃據地圖攬天鏡乘六龍朝萬國牢籠宇宙襟帶江山道濟橫流德昌頹歷四門穆穆百僚師師乘法船以徑度駕天輪而高舉神功寶業既被無邊鴻名懋實方在不朽抵掌措言雖不盡意執筆書事其能已乎

　　仰山寺碑

　　前人

　　自結繩運往觀象代興禮樂相因詩書間出喻是非于一指論道德于二篇九流之義遂開百家之言並作皆以賦命有遭隨攝養致夭壽愛惠起於吉凶情偽動於利害雖改張羅之呪未易釁鐘之牲因果之業未申感應之途猶蔽是以修短有命子夏論之而未詳報施在天史遷言之而未悟大丞相渤海王膺嶽瀆之靈感辰象之氣直置與蘭桂齊芳自然共珪璋比潔加以體備百行知周萬象道兼語嘿思極天人固已兆云飛虎自懷公輔之德世稱臥龍實任王佐之器道足以濟天下行足以通神明表立人之上才含廣途之大量永安之末時多異謀蜂蠆有毒豺狼反噬般弩臨城抽戈犯蹕世道交喪海水羣飛既而蒼龍入隱白虎出見命世有期匡時作宰拯沉溺以援手涉波瀾而濡足懸皦日於胷懷起大風於襟袖動之以仁義行之以忠貞附之者影從應之者響起

　　定國寺碑

　　前人

　　蓋兩儀交運萬物未生始自苦空終于常樂而緣障未開業塵猶擁漂淪欲海顛墜邪山雖復光華並于日月術數窮于天地有扶危定傾之力為濟世夷難之功登塗山而未歸遊建水而不返並馳于苦樂之境皆入於生死之門幽隱長夜未覩山北之燭沈迷遠路詎見司南之機昔日先民雖云普誘尚習蓋纏未能解脫見如八卦成象示之以吉凶百藥為醫導之以利害衣食有業民免饑寒之憂水土既平人無墊溺之患斯誠事周於世用功濟於生民不論過去之因緣詎辨未來之果報惟無上大覺均悟元機應現託生方便開教聖靈之至無復等級威神之力不可思議動三乘之駕汎八解之流引諸子於火宅渡羣生於海岸自一音輟響雙樹潛神智慧雖徂像法猶在光照金盤言留石室徧諸世界咸用歸仰

　　寒陵山寺碑

　　前人

　　昔晉文尊周續宣于踐土齊桓霸世威著於邵陵並道冠諸候動高天下衣裳會同之所兵車交合之處寂寞消沈荒凉磨滅言談者空知其名遙遇者不識其地然則樹銅表跡刊石記功有道存焉可不尚與永安之季數鍾百六天災流行人倫交喪𠇍朱氏既絕彼天綱斷茲地紐祿去王室政出私門銅馬競馳金虎亂噬九嬰暴起十日並出破璧毀珪人物既盡頭會箕斂杼軸其空大丞相渤海王命世作宰惟機成務標格千仞崖岸萬里運鼎阿於襟抱納山嶽于胷懷擁元雲以上騰負青天而高引鐘鼓嘈囋上聞于天旌旗繽紛下盤于地壯士凜以爭先義夫憤而競起兵接刃於斯塲車錯轂於此地轟轟隱隱若轉石之墜高崕硠硠磕磕如激水之投深谷俄而霧捲雲除冰離葉散靡旗蔽日亂轍滿埜楚師之敗於柏舉新兵之退自昆陽以此方之未可同日既考茲沃壤建此精廬砥石礪金瑩珠琢玉經始等於佛功制作同於造化息心是歸淨行攸處神異畢臻靈仙總萃鳴玉鸞以來遊帶霓裳而至止翔鳳紛以相嚾飛龍蜿而俱躍雖復高天消於猛炭大地淪于積水固以傳之不朽終亦記此無忘

　　并州寺碑

　　北齊邢邵

　　夫至道密微無迹可覩神功感應有理斯存雖慧日已照而大夜莫曉香雨時流而深塵未息曠刧悠緬歷代遐長眇眇世羅無能免其一目汎汎欲網孰能解其三面自大教遷流行于中土希向之士煙涌沙屬恆沙未足為言積塵所不能踰皆云出沒生死之河浮沉愛欲之海未有矯然獨悟脫落身名望彼岸而攸往汎寶船而利涉

　　景明寺碑

　　前人

　　九土殊方四生舛類昏識異受修短共時德表生民不救泰山之朽壤義同列辟豈濟灤水之淪胥漂鹵倒戈之勢浮江駕海之力孰不曠息相催飛馳共盡泡沫不足成喻風電詎可為言而皆遷延愛欲馳逐生死眷彼深塵迷茲大夜坐積薪於火宅負沉石於苦海結習靡倦憂畏延長身世其猶夢想榮辱譬諸幻化未能照彼因緣體茲空假祛洗累惑擯落塵埃苦器易彫危城難久自發迹有生會道無上刧代緬邈朕跡遐長草木不能况缺塵沙莫之比形日晷停流星光輟運香雨旁注甘露上懸降靈迦衛擁迹忍土智出須彌德踰大地道尊世上義重天中銘曰大道何名至功不器理有罔適法無殊致能以託生降體凡位正覺如遠一念斯在德尊三界神感四大川流自斷火室不然衣生寶樹座涌芳蓮智固有極道暢無邊

　　獻武皇帝寺銘

　　前人

　　惟睿作聖有縱自天匡國庇民再造區夏功高伊呂道邁桓文雖住止域中而神遊方外影響妙法咫尺天人曉夜自分不勞雞鶴之助六時靡惑非待壺箭之功末寄將來傳之不朽詞曰用分行坐以敦戒行苦罪祈福傲狠成敬萬國咸亨一人有慶方傳自久是用成詠

　　為武成帝以三臺宮為大興聖寺詔

　　魏收

　　門下皇居帝邑揆日瞻星仞雉有常几席斯在雖今古推移文質代變而成世作範義貴適時朕奄家四海作孚萬國當陽負扆深存庇甿濟下利物無忘懷抱昭仁訓俗不遺造次今臨嚮聽朝咸極崇廣宴息之所不足溫華每謂為之者勞居之者逸至于離宮別館有時遊幸耳目所及聊可忘懷而乃于門洞啟萬柱周架上迫雲漢下臨雷雨巧極金銅麗殫珠璧眷然長想良非宿心三臺並列蕪穢自久天保之末經構甫興仍創棟宇規模宏博有司過實匠人逞功氓庶勞止廩費難量既非殿寢正所便為盧衛之地凝華生白經歷歲年不翦茅茨事頗逼下卑其宮室有可庶幾顧茲侈麗豈伊寧處自魏朝失政九域崩離人神無主實求明聖我太祖獻武皇帝握茲乾紀執斯地綱懸持日月嘯咤風雲紀忠貞以成務感靈徵而大造爰以克定之初躬圖道塲之業神迹冥果理燭幽明朕嗣膺寶前未惟家祉仰祗先志尚竦元門忍展聿修之重念歸喜捨之大肌膚匪恡國城何寶期濟率土至於圓極可以三臺宮為大興聖寺此處極土木之壯窮丹素之妍奇怪備于刻削光華畢於圓彩顧使靈心肹蠁神物奔會真覺唯寂有感必通化為淨土廣延德眾心若琉璃法輪常轉灑甘露於大千照慈燈于曠刧


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十三卷目錄僧寺部藝文二秦州天水郡麥積崖佛龕銘(有序)　北周庾信京師突厥寺碑　王褒善行寺碑　前人靈壇碑　前人從駕大慈照寺詩序　隋盧思道遼陽山寺願文　前人隋文帝為太祖武元皇帝行幸四處立寺建碑詔　李德林益州綿竹縣武都山淨惠寺碑　唐王勃梓州飛鳥縣白鶴寺碑　前人益州德陽縣善寂寺碑　前人梓州通泉縣普惠寺碑　前人梓州元武縣福會寺碑　前人彭州九隴縣龍懷寺碑　前人宣州大雲寺碑　李嶠為魏國北寺西寺請迎寺額表　前人

神異典第一百十三卷

　　僧寺部藝文二

　　秦州天水郡麥積崖佛龕銘(有序)

　　北周庾信

　　麥積崖者乃隴底之名山河西之靈岳高峯尋雲深谷無量方之鷲島迹遁三禪譬彼鶴鳴虛飛六甲鳥道乍窮羊腸或斷雲如鵬翼忽已垂天樹若桂華翻能拂日是以飛錫遙來度杯遠至疏山鑿洞鬱為淨土拜燈王于石室乃假馭風禮花首于山龕方資控鶴大都督李允信者籍干宿植深悟法門乃于壁之南崖梯雲鑿道奉為亡父造七佛龕似刻浮檀如攻木玉從容滿月照曜青蓮影現須彌香聞忉利如斯塵野還開說法之堂猶彼香山更對安居之剎昔者如來追福有報恩之經菩薩去家有思親之供敢緣斯義乃作銘曰

　　鎮地鬱盤基乾峻極石關十上銅梁九息百仞崖橫千尋松直陰兔假道陽烏廻翼載䉊疏山穿龕架嶺糺紛星漢廻旋光影壁累經文龕重佛影彫輪月殿刻鏡花堂橫鐫石壁闇鑿山梁雷乘法鼓樹積天香嗽泉珉谷吹塵石牀集靈真館藏仙冊府芝洞秋房檀林春乳冰谷銀沙山樓石柱異嶺共雲同峰別雨冀城餘俗河西舊風水聲幽咽山勢崆峒法雲常住慧日無窮方域芥盡不變天宮

　　京師突厥寺碑

　　王褒

　　夫六合之內存乎方冊四天之下聞諸象教百億閻浮塵沙算而不盡三千日月世界數而無邊至于周星夕隕漢宮(缺)夢身高梵世力減須彌應現十方分身百佛上極天中下窮地際轉法輪於稔國留玅象於罽賓至於善見神通瓶沙瑞相波斯鑄金優填雕木莫不歸依等覺廻向佛乘棄形骸而入道捨國城而離俗突厥大伊尼溫木汗夏后餘基惟天所置威加窮髮兵歷無革小大當戶左右賢王麟膠角觸之弓鷲羽射雕之箭跨葱嶺之酋豪靡不從化踰天山之君長咸皆賓屬人敦信契國寶親鄰太祖文皇帝道被寰中化覃無外提羣品千萬福濟蒼生于六道大冢宰晉國公功高寅亮位隆光輔命司空而度地監匠人而置臬帶二條之逸陌面九市之通鄽圖木緹錦雕檻礱密香隨微雨自灑風塵幡雜天花常調絲竹四禪(缺)患淨界無毀六珠芬盡法身常住銘曰七華玅覺三空勝境意樹已彫心猿斯靜靈城偃色空衣滅影索隱窮源振衣提領

　　善行寺碑

　　前人

　　蓋聞在天成象羣星仰於北辰在地成形百川起於東海是知璿璣盈縮並運天樞江漢朝宗爭環地軸塵沙日月同渤澥之輪迴百億鐵圍等閻浮之數量章亥步驟豈盡世界之邊隷首忽微寧窮劫海之算象牛觕力方十行之階梯兔馬渡河譬三乘之等級定水壞須彌之山智炬然金剛之剎敬表六和現沙門之進止永垂四教示聲聞之律儀至於千疊火然鵠林變色四禪災起鴿影傳輝羽林出使漢開濯龍之祀桑門傳譯晉虔洛陽之拜

　　靈壇碑

　　前人

　　悠悠五緯乃欽若於堯典茫茫九州是致功於禹跡猶以天步懸遠隷首算而弗窮地載遐荒韋亥馳而未極浩庭霄渡吐納天和崐閬滄溟胞胎元一九靈之府神液所以降祥五英之闕蓂花以之昭應推刧運之短長校河源之廣狹谷永上書譬流風之不繫桓譚作論明弱水之難航豈知廻天金簡惟傳上聖洞神玉策尚隔中仙于時金風戒辰三光澄曜香雨乘空天花入室帝乃升法座說元言肴覆洞微闡揚眾玅洪鐘應叩衢樽待酌銘曰鐘鳴上界梵響元宮紫辰濯水青樹搖風八覺修行七教弘通神機詣理秋毫坼空函席廣開法輪徐轉入神精義談天勝辨逐境晦明逗機深淺或照盛業方圓雲篆雲橋啟館景曜開扉明庭朝禮僊館羽衣燕履霄去鳧舃晨歸煉石三轉燒丹七飛昆吾陶鑄丹陽鋈銑畫寫龍文圖間雕篆聲隨地氣調均天辯九宮方應萬靈稱善

　　從駕大慈照寺詩序

　　隋盧思道

　　皇帝以上叡綂天大明御極彈壓九代驅駕百王至德〡通深仁下漏威稜西被聲教東漸布政合宮孝儀太室張樂洞野會稽苗山天不愛寶神靡遺貺鱗羽郊異山澤薦社華裔率從幽顯咸秩八政惟序六府告平猶且棲志窅冥凝神空寂俯陋區域顧遺形有救情民于苦器拯欲界于危城身心澄淨樂之境生靈仰調御之力中宮厚德載物正位儷天道冠邵陵業逾㜪姒慧雲朝起四生佇其寸合慈燈夜爇九服照其餘光乃睠參墟實惟唐舊山川周衛襟帶巖坰東郊勝地爰構寶坊儼然化城瞬如踊出既而景躔西陸氣中南宮商聲振野白露威寒聖主御辯巡方順時育物六龍進駕七聖齊軫翠旗揚斾雕玉徐輪間百年而拜輦朝萬靈以按節熊渠佽飛之輩入參中壘虎殿金門之侶迥望屬車將屆下都遘茲淨域兼悅鷲山之觀共喜龍宮之遊接足栖心俱展誠敬課虛引寂仍發詠歌雖事比擊轅義同叩角亦以雍容盛烈述讚休美豈若臯朔文辭甫陳男祝王谷蟲篆纔譬女工作者二十六人其詞云爾

　　遼陽山寺願文

　　前人

　　齊興二十有三載區宇乂安列聖重光百神受職天平地成禮諧樂暢劍戟亡鑄江海無波皇帝體膺上哲運鍾下武以至德字黔首大明臨赤縣深仁俯漏惠化潛通榮鏡六幽照蘇八表唐旌已立芻輿不遠而至殷網既開肖翹咸遂其所壇凝休氣渚幕榮光元扈告符翠琰啟籙阿閣朝諠棘林夜靜西琯協律南鬯迎神衣氣操龜之俗懷音請吏反踵修股之渠膜拜空首四海懾然中外禔福慰候無警書軌大同猶以為負扆垂旒人世微業功成治定域中小道投心覺海束意元門手執明珠頂文甘露調御天人不徇巖廊之重明行具足寧屑裘冕之尊十力四心東漸西被日月出矣風雨潤之屠門鮑肆化成嚴淨之所蜉蝣蟪蛄網于仁壽之域參墟奧壤王迹所基密都是宅別館攸在襟帶遐長原陸爽秀高巖鬱起作鎮東偏峰羅羣玉鷲頭之狀非美樹列三珠鷄足之形可陋洞穴條風生和雅之曲圓珠積水流清妙之音于時玉燭調年金商在律職方具禮効駕西巡六龍齊轡七萃按部雷動星移凝鑾佇蹕乃建仁祠于彼勝地成之不日既麗且康昔周夜初明漢池云鑿事隔荒裔道若存亡哲王馭曆弘濟區宇前聖後聖旦暮為期以此勝因仰為武成皇帝及清廟聖靈願西遇彌陀上征兜率雄視三界高臨四衢百年之神俯輕羣后一音所導遠同佛日皇太后福踰姜水祉邁塗山壽比太陰業均厚載聖主齊明兩曜合德二儀受錄錯于靈河開金簡于仙嶽龍官鳥紀未可匹其光大象天任地焉能喻其長久皇太子德茂元良道高上嗣牢籠啟誦孕育莊丕六宮眷屬諸王昆弟皆智慧莊嚴玉華松茂永侍披香長固磐石以茲博利被于萬品當使法界虛空生靈動植俱沐定水同蔭法雲斯誓或差無取正覺

　　隋文帝為太祖武元皇帝行幸四處立寺建碑詔

　　李德林

　　門下風樹弗靜隙影如流空切欲報之心徒有終身之慕伏惟太祖武元皇帝窮神盡性感穹昊之靈膺籙合圖開炎德之紀魏氏將謝躬事經綸周室勃興同心匡贊間關二代造我帝基猶夏禹之事唐虞晉宣之輔漢魏往者梁氏將滅親尋搆禍蕭詧稱兵擁眾據有襄陽將入魏朝狐疑未決先帝出師樊鄧飲馬漢濱彼感威懷連城頓顙隋郡安陸未即從風敵人騁輔車之援重城固金湯之守乃復練卒簡徒一舉而尅始於是日遂啟漢東蕭繹往在江陵後梁稱制外通表奏陰有異圖心迹之間未盡臣節王師薄伐帝旅推鋒誅厥方命繼其絕祀有齊未亡凶徒孔熾連山巨防艱危萬重晉水之陽是其心腹于是鳴夔執鉞假道比鄰皮服欽風煙隨霧集懸兵萬里直指參墟左縈右拂麻積草靡雖事未既功而英威大振齊人因以挫衂周武賴以成功尚想王業之勤遠惟風化之始率夷狄而制東夏用偏師而取南國豈惟湯征葛伯周伐崇侯而已哉積德累功福流後嗣俾朕虛薄君臨區有追仰神猷事冥真寂降生下土權變不常用輪王之兵伸至人之意百戰百勝為行十善故以干戈之器已類香華元黃之野久同淨國思欲崇樹寶剎經始伽藍增長福因微副幽旨昔夏因導水尚且銘山周曰巡遊有聞勒石帝王紀事由來尚矣其襄陽隋州江陵晉陽並宜立寺一所建碑頌德庶使莊嚴寶坊比虛空而不壞導揚茂實同天地而長久

　　益州綿竹縣武都山淨惠寺碑

　　唐王勃

　　原夫帝機寥廓雲雷馳妙有之功正氣洪荒清濁構乾元之象融而為川瀆結而為山岳五城韜海接崐閬于大都八洞藏雲冠瀛洲于巨闕造化之所偃薄靈谷之所啟處極緹油而縱觀詠頌寧殫出宇宙而高尋風煙罕測是知玉巵無當遐荒非視聽之津金牓所存城闕盡江湖之致何必九虯齊鶩直訪銀宮八駿長驅遙臨石室武都山淨惠寺者梁太清年中之所建也名山列岳之舊仙都福地之湊黃龍負匣著寶籍于經山紫鳳銜書蔭榮光于井絡須彌山頂仍開梵帝之宮如意山中即有經行之地爾其盤基跨險列嶂憑霄日月之所竄伏煙霞之所枕倚飛泉瀑溜蕩滌崩崖綠樹元藤網羅丘壑飛塵作氣被萬吹于中巖帝琰司寒宅千霜于北谷丹梯碧洞杳冥林岫之間桂廡松楹寂寞風塵之表是稱英鎮實瞰崇岡閭閻當四會之街城邑辯三分之地綿磎錦瀆下浸重巒玉阜銅陵旁分絕磴山川絡繹崩騰宇宙之心原隰縱橫隱軫亭臯之勢頃以黃旗夜徒紫葢晨傾九服失圖三靈在疚姦臣躍馬據折坂而吟雲壯士聞鷄擁陽關而嘯雨岷峨失險化為鋒鏑之塲江漢橫流非復朝宗之國禪宇由其覆沒法眾是以凋淪國家奄有帝圖削平天舋紫宸反照皇階即敘萬國順百靈朝幽顯再立華戎一揆燭龍韜景避堯日于幽都雲鵬斂翼候虞風于晏海以為軒階具美功窮望祲之臺漢道兼弘力盡祈年之觀爰經寶地大啟祥宮撫香像而高視鳴法螺而再唱龍垣淨土連帝道而重光鶴苑崇基脫皇居而首出况乎山積舊壤下鎮偏隅天帝遺墟上干躔次王舍城之宮闕白玉猶存給孤獨之園林黃金尚在法物由其大備盛德所以相尋株兵奉天藏之圖泉女獻山祇之籍離亭合榭因岸谷之高低疊觀連房執岡巒之曲直丹崖反照畵栱相臨綠嶂斜煙彫簾間出豐隆曉震次複霤而悽皇列缺晨奔望崇軒而愕眙千香寶樹自起風煙九乳仙鐘獨鳴霜雪銀龕佛影遙承鴈塔之花石壁經文下映龍宮之業虹生北澗即掛新幡鳳下東岑還栖舊剎若乃尋曲岪歷崇隈周行數里直上千仞蒼松蓄吹臨絕逕而疏寒黛篠防煙繞廻疆而結蔭春巖橘柚影入山堂秋壑芙蓉光浮水殿亦有山童採葛入丹竇而忘歸野老尋花向青溪而不返山神獻果送出菴園天女持花來遊淨國實杳冥之祕訣托幽深之逸境豈直淮南桂樹暫得仙家江左桃源終迷故老而已爰有寬闍梨者俗姓楊氏其先華陰人也因官徙地家於緜竹山分太華水帶長汾州岳會同風雲感召元經素論侍郎居八俊之英綠綬黃軒太尉列三台之首法師玉函降彩金瓶探色振八解之遙源踐三明之廣路靈機入證窮象載于初髫妙諦因心釋羊車于弱冠三千法界由廣位而出無明十二因緣自普濟而登彼岸弘宣誓願大拯沉黎揮覺劍而破邪山揚智燈而照昏室彌綸所被白馬盡于禺同權漸所開黃牛至于嶓冢虔誠樂土憩影茲峯以貞觀九年于寺西院立七佛堂一僧舍星毫動牖月面分堦彩鳳銜旒神龍負塔飛煙湧座龕龕忉利之天香霧成臺樹樹菩提之果朝散大夫行縣令清河張楚親承妙業俯刊貞琰林宗有道伯喈無愧法師夙機少悟應變多奇玉山中斷瓊林下雜支道林之好事語默方融釋惠遠之高居風埃遂隔洎乎坐忘遺照返寂歸真城肆颯然若空山林黯而無色豈直巖枝泣血磵戶摧梁而已哉縣令劉照彭城人也自碭山仗劒綰鳳曆于雲臺春郊授鉞嗣龍圖于白水玉疊三分之冑下雜公門金陵一霸之基旁參帝緒翠緌丹紱歷今古而先鳴人傑地靈冠山川而得雋君膺岳瀆之秀挺風雲之會昆溪劒鍔直照胷襟楚澤珪璋潛周履行魯恭明德方昇漢輔之階潘岳能文且職河陽之縣仁徽可被闔境仰其風猷威德所加百城疊其霜彩尚迺康莊妙域光開不捨之壇舟檝愛河昭暢無生之業痛鷲林之殄瘁悲象教之榛蕪爰命緝興式光泉藪武蹊龍澗近分廬岳之圖金闕瑤臺更討瀛洲之記銘曰武都仙鎮靈墟奧域邑動香城山開淨國澗流百道峰雲五色谷暗藤斜山高樹逼千楣鶴列萬栱星懸分林構趾接磴開塵臨階竹樹繞棟風烟龕前怪石塔下秋泉綠崖疏徑青岑拒室霧道相縈烟房互出葉濃磎淨花深嶂密鳥度難尋猨驚易失薝分石竇地絡金沙丹丘抗月碧洞棲霞松開野路桂列仙家仙鑪柏葉寶座蓮花砌因巖曲橋隨峰返果出天廚香來仙苑玉鑄啟曙金鐺照晚谷思鐘張山悲鐸遠閭閻踐勝銅墨高情聲飛別邑望動專城懸金道肆刻石山楹千載之後于嗟令名

　　梓州飛烏縣白鶴寺碑

　　前人

　　原夫玉都瓊室紫垣光大帝之庭金闕銀臺元壁壯羣仙之域故能使神明有宅駕日月以長驅鸞鳳知歸撫雲霓而上出斯則曾巢瑾穴上皇迷棟宇之尊考室靈臺中古識巖廊之貴然後冕旒前序提四海以為家登步大階列千門而有閌况乎𡺸山形見旁行草昧之先(缺四字)光宅乾坤之右雖鶴臨西閟龍宮與王法同亡而象化東流鴈塔與遺儀繼起白鶴寺者蓋普提寺之餘址梁武皇之所建也香城福地之舊三巴五蜀之湊裂岷山之奧域分井絡之榮光西包玉壘之墟北瞰銅陵之野南扃列第門庭萬家東戶連峰岡巒千里實伽藍之勝迹得伽衛之英模憑絕磴以圖規俯長溪而作固自金陵不競玉鏡無章池臺與南露之悲亭障切北風之候崩山鬬水觸地網而三分墜月奔星劃乾綱而五裂中原錯戾慈門為虎豹之墟滄海橫流定水穴鯨鯢之浦懷山既蕩法眾咸淪林院榛蕪軒堂委寂遂使悲生棄井堙玉甃於三泉歎積為山移瓊峯於九仞皇上攝千秋之寶運緒三聖之宏機挾宇宙而先神御雷風而首出靈功不宰華夷沾共貫之恩至道無私霜露得平分之序者靈圖於日慎寤寐同符稽妙冊於年刀幽明合貺然後東巡巨鎮邁六聖而撫寰中南面天壇朝萬方而小天下皇威既暢寶應齊歸川嶽薦靈風煙動慶丹烏抱日疑增帝閣之華素鶴低雲若赴仙庭之會昔日白魚黃竹業未峻於封崇赤鴈芝房名不登於梵宇爰徵瑞典肇錫嘉名重興波若之臺更起招提之院金繩夕布緜秀嶺以開壇玉牓晨舒擁回峯而闢戶爰有弘演上人者法門之秀士也行超常凍思越恆饑悲淨域之為墟喜皇波之普泛縱還舟於苦海驚浪旋夷比歸馭於邪山靈關非險於是淨財雲委真眾煙駢如赴摩竭之宮似向毗邪之國縣令梁弘悅首加甄緝縣丞梁敬一親昭施典上憑天旨爭開舍利之壇俯會眾心競起須彌之座禺同故嶺石鮮堅華廣漢餘坰地多疎斥事闕經始人懷祗懼重階不就空思天室之氓寶像無資未獲黎陽之士豈非冥期肸蠁功參造化之外故能果脣間發運眸周映具齒含滋璿毫起照三十二相臨玉座以相輝八十四儀擁金山而圓立層甍四合爍奔電于丹楹複殿三休絡浮煙于翠幌因高積磴疑遷倒景之臺架嶮連榮似立迎風之觀琱簷競注縈霧道以龍回繡桷爭飛傃雲衢而鳳矯寫歸禽于寶鏡誤接朝鸞圖走獸于文璫疑栖霧豹雷風蓄洩裁臨承霤之間煙雨飛浮未出層巒之下耀丹青于菌壁妙跡疑存炳銑鋈于蓮龕神輝自燭鏘鏘櫩鐸聲傳桂葉之風焰焰山爐氣結松陰之藹仰真容于始旦滿月晨昭窺列棟于方宵長虹夜發香泉激溜有符溫淨之池珍木成行無忝祇園之樹信煦尼之別府實兜率之殊庭者乎愛友上座法師等情機藻瑩戒律圓明披玉笥以研芳候瓊鐘而肅志禪慈曉映依稀同鷄岫之前梵唄晨臨髣髴像玉山之曲縣令獨孤儉等或鵬垂待運終燮道于中台或蠖屈求伸且毗風於下邑鄉望儀曹等或鹽泉錦室家稱二燭之毫或抱朴懷仁譽擁雙流之美或以為山川肆踐(闕三字)於弇州陵谷遷移尚沉碑於峴首况乎德因時顯慶流封拜之辰名為功登事屬文明之運豈可使璿猷被物終昧燮於元機金字韜華不題動於翠琰敢作頌曰睿塗菌藹靈機翕忽玉架天都金裁地闕法王利見香城繼發鴈塔齊雲龍宮瘞月長江近域廣漢遺居禪扃共往梵宇全疎迹均梁後義切秦餘山川牢落榛莽丘墟有聖聿興惟皇降撫因天憑地為雲為雨日觀龍驤烟壇鶴舉肇開嘉號重光淨土猗歟上士道塲真政物觀成章子來興[言*未]土石呈彩人靈合慶寶座晨嚴金山夕映紫微分殿青岑暇郭複岫縈樓攢峯跨閣月低璿鏡星連寶鐸彩鳳將飛蟠虹未落法眾爰依禪徒戾止望風三蜀征塵千里頓首元墀歸心翠扆業超有色功齊無始偉哉冥化妙矣能仁去來均迹前後俱身寂滅為樂般若為因題芳翠琰敢詣靈津

　　益州德陽縣善寂寺碑

　　前人

　　若夫玉繩高曜分寶曆於皇階金牓洞開導璸暉於帝幄雖蒼梧北望湖亞(疑)盈舜后之歌綠荇西浮江漢積文妃之頌未有激揚煩蔭栖妙果于香城揮發蓋纏樹冥基于淨域則紫房丹室猶居燬室之間朱紱瑤筐未出塵籠之際我國家鳳翔元氣駕黃幄而層飛龍躍太虛絕蒼根而止素文皇帝以八才御曆光昇代野之榮文德后以十亂乘時恭贊塗山之業握仁王之寶鏡日月重光驅梵帝之金輪雷霆靜祲涅槃甘露承眷而宵流般若靈音雜祥以晝引蛟臺蜃閣俄交震旦之墟月面星毫坐照毗邪之國善寂者蓋舊寺之餘址梁武帝之所建也爾其碧鷄仙宇分絕障於金堤石兔遙源控長江于玉峽封畿四會龍坰舍衛之壇里閈三分鹿野經行之地洎蒼鵝上擊銅馬交馳祗園興版蕩之悲沙界積淪胥之痛火災崐岳高臺與鴈塔俱平水浸天街曲岸與猴池共盡山川隱嶙空傳鷲嶺之基灌莽蕭條非復鶯林之樹武德伊始君子道亨正皇極而撫寰中登泰階而臨天下函關雲物更逢真聖之期井絡星辰重集會昌之運雖開基撥亂訟獄知歸而繼絕興亡經綸未暇先皇帝綂業貞觀仰(闕二字)宸奉文物於三天布聲名於十地參羅上下充槖籥於襟懷八部神祇薦圖書於掌握皇寶降地花昇含生無昏墊之虞法眾有來蘇之望俄而宮庭搆癘椒房穆卜六宮震恐三靈愕眙馳瑤展幣有聲於羣宗碧劑元針無徵於眾術帝迺降監迴慮屏璧與珠追勝迹於靈關事良緣於福地爰紆聖綍重啟禪宮峙璇剎於將傾領銀繩於已絕絲綸既洽棟宇行周坤德用寧陰儀載朗於是林衡授矩周官詮揆日之工梓匠揮斤荊客練成風之巧重楹畫栱坐出天霄複樹文閨俛臨電宇顯慶中縣令蕭君理鉤繩於日用憑藻繢於天成仙官之妙匠可尋盧舍之神模不墜琱落鶴翥洩珠網於星津綉桷蚪伸吐璿璫於月徑綠房丹鎖彩綴晴霞紫閣青疏光含薄霧春風瓊樹香飄席上之蘭秋水銀塘影數軒中之芰晨光轉卉翻寶宇之龍花溽露低枝蕩真文於貝葉天童潤色黃珉碧玉之壇海聖彌縫師子龍王之會建靈幢於厚夜珠飾年深懸法鼓于迷津規模歲遠時又干佛堂東壁畵二聖僧丹青未畢大啟神光鄰玉麈之崇輝發金龕之實相朱軒夕朗似遊明月之宮紺宇晨融若對流霞之闕由是岷英蜀秀攀講序以雲趨帶鷰裙鸞仰齋庭而霧合貪機火阻淨施旁流綺羅分解珮之因軒蓋得捐金之所靈妃翳日捨翠幄于香筵仙客停雲落霓裳于寶地自非冲姿密契景應潛周豈能照義祉于氤氳動元機於肸蠁者也爰有上座弘一等並沉研符隱括仁棠疑妙律于神珠肅靈椒于寶印太昊奉檝截若海而橫流風伯扶輪歷邪山而郊駕騰燭龍於惠炬俯鏡重昏奏鳴鳳於天歌下清羣籟摩珍在握遙臨七寶之宮正覺為心俯闢三乘之路湛衝罇於忍地品藻鷄園推水抵于言河扶持象化縣令宇文某河南人也帝隋尚書之元孫皇唐侍中之令子爾其虹旗萬里御六氣而鵬飜霜戟千群擁三州而鶚視帝葉皇枝之重對越乾坤金縢石匱之功光華宇宙公上流提慶中和毓祉見鐘鼎于南鄰奉軒寰于北闕雲姿月步下瑤澤而追風雪羽霞臨歷珠田而矯霧芳蘭公子即以地業高人幽桂王孫即以琴樽待物敘徽猷于禮樂則俎豆縱橫談賞契于林泉則煙霞咫尺自裁聲百里揆化雙川收武城之故事擇中牟之令典仁風易洽候丹籜于春坰惠化難經佇青鸞于曉墜(疑)山巨源之遠量嘯傲行藏謝太傅之高風從容語默縣丞王敬衣簪舊族孝友名家白虹緘抵鵲之光紫電蓄衝牛之氣七年高秀拂層漢以非遙六月雄圖擊長波而未遠鄉堅等少承榮緒中區勝族門稱東別之標地接西隅之嚮嚴君平之履道盛德家傳秦子整之談天風流代襲咸以為妙圖真諦事出于無名翠琰元碑道凝於不朽弇州北跨猶疏騄驥之名文石東區尚勒元龜之頌况乎玉衣流慶事屬於仙幃金屋延祥福纏于梵宇爰求勝筆載記芳謠下官弱植少徒薄遊多暇薜蘿人事空餘江海之心筆札神交尚有淵雲之氣相如謝病訪詩酒于臨卭丘也棲遲聽絃歌于單父羣公以道之存矣思傳記德之書下官以文在茲乎願展當仁之筆其詞曰蜀蒞東漸岷山西積月峽星橋騰金孕碧肸蠁靈兆丘墟梵迹鴈塔推基(闕四字)肅肅黃運英英文母配乾垂慶儀坤握矩寵照香城仁沾淨土爰光大壯聿求多祚青牛福地白鶴禪林重扃霧敞複殿雲深龕雕翠玉剎樹黃金龜鏡夕照鳳鐸晨吟蕙樓彌堅化臺出沒棟列長虹窗栖明月果脣周映蓮眸間發雨霽猴池煙生龍窟肅穆禪眾優遊令宰方駕康衢連舟性海鷲岳增飾鷄林潤彩藻繪相尋丹青盡在我今懷矣窮路何長承風[言*未]德展義陳詞百年心事千載風期東西南北栖遑幾時

　　梓州通泉縣普惠寺碑

　　前人

　　若夫元機默運披睿列于三精素鍵潛融肇神功于萬彙則有靈期肸蠁龜龍負河洛之圖帝緒氤氳賢哲舉乾坤之策雖功懸日月終值軌于寰中業靜雲雷未逃規于象外爾其譯雉林之寶偈詮鷲嶺之真圖抽紫玉於禪山朗元珠於智水不生不滅光臨妙物之津無去無來濬發乘時之契仗三明而獨運施洽平分據二諦而同歸功超邃古故能使三千法界向風知袵席之師百億大王聞道失巗廊之貴非釋迦之神化其孰能與于此乎既而正法將隱微言不嗣應身既沒遺儀間起恆星夜掩西天銜風霧之悲夢日宵成東漢肅壇場之禮由是鹿園曾敞像教旁流宣妙獎于希夷範靈蹤于顯晦瑤龕寶座光華震旦之墟鳳剎蜺裳斧藻閻浮之域其寺蓋梁大同年中所建地分彭蜀嶺對岷峨憑廣漢之遺墟藉犍為之舊壤西馳峭崿山連白雉之交東赴長川江走黃牛之峽崇墉却峙之勢庭衢四會勝里九曲之分閭閻萬穰危冠袨服參差軒蓋之容露甸霜畦隱軫神臯之望是惟先鏡實啟香城紺壇煙屬疏絕閤而三休紫殿雲深徹廻廊而四注重樂複棟霧緝霞張繡桷琱楣鸞伸鶴跂珍臺控景羲和(缺)練轡之因綺榭裁氛屏翳得停鑣之所連甍積翠交玉鎖于星衢洞戶流丹綴金鋪于月寶垂珠網露傍傾漢浦之琛列鐸吟飈上合鈞天之樂固以輪奐之美冠真宰以先鳴琱範之奇告靈基而得雋乃造彌勒下生像一座相好端足姿容畢備貞觀末年靈暉繼發房範匝曜疑連不夜之城戶牖皆明似出重昏之鏡自非理參幽贊道叶冥機宣佛鏡於無方演慈燈於已絕豈能寫丹青於實相妙色長存圖銑鋈於真容神光不昧若乃時暄福地低落照於晴暉候肅禪房汎初華於霽景千千寶樹若在雙林一一天香仍清八味山蟬傃晚序枝葉而相鳴野鷰迎晨拂花簾而自樂松楹秀蔓曲成蘿薜之衣砌石生蓮直起芙蓉之座則有拖身童子戾止巖扃忍辱仙人來儀僩戶都人野彥希梵席而投裾趙美燕餘望齊庭而繼履莫不青鳧委貫俱欣不捨之壇紫貝兼明共化無緣之力故能使琱形畵塔象設年滋彩帙瑤箱龍編月久豈西周之道備南國之風成者乎爰有寺主等覃機色外練迹塵間浴甘露於身田集祥風於性宇栖清不二早起初地之權授手大千猶擁彌天之具縣令等或公侯百代元貂列駟之門或文史三冬吐鳳迴鸞之客銅章墨綬任切臨入鐵印黃簪功宣陸漸局牛烹而待價肆蠖屈以求伸揮鏠九折之隅作鏡雙流之外錄事抑元等丹軒紫紱家傳方面之勳驥子魚文地列膏腴之右昔承隋運屢委天書爰自皇初顓流帝禮等寶渝之奉漢類微濮之匡周咸申白馬之盟並受飛龍之託故能遺風罔墜代濟其美望重西南功宣法俗咸以為絃歌小政猶篆德而垂芳鐘鼎徵榮尚銘勳而作鑒况乎神威自在方傳宰匠之功豈可棟宇常存不勒山河之贊爰託幽鄙奉揚徽猷敢宣此義而為頌曰天地定位君臣作極道在巖廊功霑寰域尚清皇盼猶歌帝力况我能仁惟神不測誕生迦室利見王城機覃有應業會無生長驅定境振旅魔營恩兼動植勢絕隨迎鷰山傾仞鶴林埋景惠日西沈慈波東騁競窺靈相爭參佛影月殿分城雲龕動嶺長江舊域廣漢遺區川分潼峽塞接岷渝閭閻四會亭障威紵爰開寶地實控名都霞牆百雉雲甍四住紫闕尋煙赭樓結霧波流虹起雷奔蠖步網罩星鶉璫栖月兔靈機藻繂禪室安閑琱金範玉舉翠浮丹神宮不夜虛室長寒光超有色貺出無端清露花徑飛泉葉戶磵綠苔秋山蒼樹古茫茫庶類巍巍淨土鴛鷺同歸華夷共聚第一義諦寥廓法門迹離生滅思舉乾坤情迷則復道在為尊惟名與器萬古長存

　　梓州元武縣福會寺碑

　　前人

　　若夫膺龍圖而括運撫麟筆以傷時天地閉而賢人隱周孔衰而徵言絕豈非泰階無象三辰鮮逌敘之因滄海為陵百川有橫流之勢况乎法身長往顧糟粕以空存化迹繁流仰舟航而遂遠雖復功推八正猶迷鶴樹之談道亞三明未覩龍宮之籍則有妙音難遇瞻雪嶺而投軀真諦希聲仰雲山而破骨優填企景新雕白玉之龕般若尋風遍化黃金之像三千寶座迥出天宮八萬珍臺遙臨淨域非惠圖之冥感孰能臻於茲乎福會寺者隋開皇中之所建也爾其峯巒地列東分并絡之光樓雉雲橫西覩禺同之奧北彌豐邑里閈千甍南控平江波潮萬里擁亭臯之絕勢升林野之殊形肇開修竹之園式揆栴檀之剎法川高闢慈宮峻敞文璫寶綴環日月於重廊翠栱丹楹起虹蜺於複殿真容俯映福眾爰依梵筵交燭禪房亙啟山神獻果還棲交露之臺天女持香即遶飛花之閣輪輝夜滿抽紫焰于金山毫相晨臨發珠華于玉地爰有縣令柳邊河東令族大業之年來光上邑高人捧檄功為銅墨之先令宰鳴琴課穆絃歌之最眷香城而惻念披道肆而矜魂示懷延獎思弘大教迺於寺內起重閣一所乘煙置臬揆日端繩層榭三休琱簷四注奔星掛廡混珠網而同歸明月窺軒雜璿璫而共貫仍抽麗筆俯刊貞琰詞源迅委振法海之波瀾義宇宏深接禪宮之閫奧昔者陶潛彭澤(闕四字)之風潘岳河陽未入菩提之域兼其美者著在我柳君乎俄而帝隋方否三官失龍鳳之圖皇業未昌九野被豺狼之毒雖復飡砂茹石直窺釖道而廻心蜂聚梟騰疑指銅梁而革面自非法雲西睠潛銷火宅之氛惠日東來廻朗昏衢之景安能冥資福地顯沮魔軍波清于振壑之隅燎息于炎昆之曲洎乎大鈞無事神器有歸清玉戶而帝寰中轉金輪而王天下元場佛境與天下而惟新鶯樹鷄林共風雲而改旦功既成矣時既貞矣紫宸有裕蒼甿胥悅都人狎至瞻鴈塔而懽心野老相趨尋鹿園而頓顙或至誠冥發爭知不盡之虛或道思旁流竟委忘緣之施乃于寺內造菩提塑像一座實彭氏絕羣之迹洞參瑤銑體備丹青得埏範之奇模盡陶甄之能事功分實相變入冥機丹果長春青蓮不染靈儀若動似臨王舍城中神足如行即作菩提樹下銀牀地湧寶帳猶懸珍木天成金花下落總章元年又奉為皇帝更造八菩薩像成于淨境別峻崇堂而力寄羣緣功難獨皋遂令眾情馳騖空懷經始之圖靈座端嚴未得安居之地時有弘瀇上人自丹烏下日昌帝籙于明堂青鶴乘宵降仙苗于大室軒冕將風雲交映鐘鼎與山河共遠法師宿明真諦幼挺殊姿拔五翳于長驅登四禪於廻觀以為德因時建澄什繼踵于西都道冀人弘林遠隨肩于南國痛迷生之詭矯悲正覺之陵夷思欲樹真氣于未萌緒崇因于已往遍遊淨境歷涉遐方至總章二年憩于茲剎身持寶印口出神珠心動巴南化行蜀右法羅潛舉馴鳥性於慈林惠鏡旁開息猿心于定水亦有情鉤五縛遙騰解脫之川想瘞六塵廻拔沉迷之域名臣長者禘玉珮于銀庭苦女靈姬落金環於寶地貪機霧滌法施泉流林衡掄𣏌梓之材班匠獻鈞繩之巧千欒電紏萬桷霞張飛陸緣甍曾構架景瓊缸沓照乘紺壁而宵分珠箔重華掩青疏而曉亂紅葩植并彩綴河宮丹桂承梁香交列肆天倡梵樂肅然忉利之天藻蓋琱璫煥若摩伽之殿豈精力之元感而神化曲成乎直歲寺主等州閭盛族鴛鷺榮因昇惠圃而功成踐魔庭而戰勝排四門而獨往共極邦緣攀十地而遐征同趨覺路縣令虞洽旌旗百代劒履三朝匡帝座而南征擁台庭而北面星像垂祉川岳載靈豫章七歲麒麟千里雄情負俗鬱王佐之宏圖英識邁時得公門之逸氣既而拂衣華族入天邑而觀光列板仙臺出靈關而作宰泉魚狎夜多單父之深恩隴翟遊春嗣中牟之善政有條不紊施緩政于繁繩斷訟有神下高鋒于錯節因以激揚大化潛滋比屋之封光啟令圖預積攀輪之慕縣丞裴林家接朱欄譽流丹闕軒裳照緒忠孝榮門鳥鳴有伐木之歌龍文非制蓬之具高材列霧盛德分司翰墨不足留神琴罇申其徇性十旬休沐奄有泉林千里邀迎乃疲風月青驪蹀躞終噴玉而懸雲素鶴徘徊具衘珠而犯露加以沈研有地題橋八解之津誘勸無方叱馭三乘之路故能使幽明仰德法俗依仁攀海祇而如歸挹衢罇而不礙鄉望等龜靈高族驥子名家關錦室於中堂分綺疏於甲第或望雄都鄙代列歌鐘或業預雲雷門藏璽詔文場促席有江漢之英靈武觀連衡得岷峨之銳氣並能馳心彼岸欲臨海而褰裳投足化城下悲思而反袂下官薄遊江右族寄城隅懷道術於百齡接風期於四海依然梵宇欣象教之將行莞爾公庭惜牛刀之遂屈雖文殊辯論妙懸解而亡言而伯喈雄才敘真宗而罔愧敢循此義乃作頌云金堤廻邑玉峽長瀾城闕紛亂江山聳盤雲屯勝邑霧啟禪壇右縈層雉左控崇巒竹園精舍檀山香閣萬栱騰虬千楣跂鶴晚星疎翠朝霞泛㬦鼓奏泉流鐘鳴霜落時經失道代歷交呈神宮不撓法眾無驚金輪邃曉玉鏡施明功照佛剎化被玉城帝圖冥運真儀濬發具齒含星流毫推月鳥離山面龍還海闕寶樹形留天宮匠設爰有真人式宣慈主發迹江甸馳聲蜀宇望遠連規攀澄襲矩力窮興道功周廊廡羣緣肸蠁眾福氤氳叢楹列電高棟御雲銀龕曙撫玉座宵分瓊璣有爛藻繪多文鬱彼岩邑猗歟上宰松桂連葉鴛鸞集彩禪津有裕至公無待火宅可辭舟航斯在我之飄寓邈矣來遊山川俯仰道義淹留承風郭外撰綴江幽元機勝筆天地相周

　　彭州九隴縣龍懷寺碑

　　前人

　　粵若真元混沌抱一氣于天門象化童蒙構三靈于地戶由是金城逆順山河假成器之因玉燭沉浮風火兆流形之蘖懸大明于日月適滯泉宮設巨津于雲雷終迷燬宅太極所以散而為兩洪飈所以吹而為萬雖復卑高異列俱沈方內之遊坌集橫流共失環中之契豈夫涅槃深視不背色以求真般若長驅每乘空而得靜則知一名同出陰陽為破道之墟萬象皆空天地即降魔之境莫見其俯仰不知其去就至自于太虛復歸于無物其建言立德開業成務握大柄而推造化執洪爐而誥元始四門幽闢顧非相而遲廻三駕晨嚴臨有為而出頓豈不知羈孤岐路終嬰旅泊之虞舟楫中流未釋風濤之苦將以宅心者寂虛室所以合符應物者神明鏡由其不倦故能商榷宇宙指麾權實演羣生而非其力存庶品而非其有千巒閉景似居蓬艾之間雙闕臨空若在江湖之上其釋迦之冲用乎龍懷山者并絡之所交會岷隅之所控帶攢峯北走吐香嶂于元霄巨壑南馳歕洪濤于赤岸香城寶地左右林泉碧岫丹岑往來烟霞時有法會禪師者俗姓褚氏吳郡錢塘人也金章錫美河陰傳九命之尊玉鉉乘榮江左受三台之貴地靈人傑自朝野而重光學府文宗冠南都而獨秀法師紫星降彩紅雲受氣應積善於高門契冥緣于累世果浮觴引潛圖彼岸之功聚礫延砂即揆為山之業靈樞密運闢仁路而長鳴惠刃高揮斬邪關而洞照以為冥機體化毫髮莫滯其真執數逐微乾坤不容其算於是四禪幽觀破銅堞而出無明三殊雄圖排鐵圍而泯非相法雲自在吐納龍宮賢聖不仁奔馳象域將使三千塔廟知真實之元津萬億幡幢入清虛之秘藏安心樂土遁影靈關以開皇元年憩于茲嶺靈墟福地已被神功玉牓金繩未光朝命蜀王秀以文昭建國帝子專征仗巴服之尊名裂卭荒之寶命彤騑僭帝蹕萬騎于銅梁皂蓋圖王警千乘於玉宇鏡山南望志狹彭渝錦水西浮恥朝江漢開實沈之壁壘嘯京叔之風塵擁龜堞而託殊方憑爵堂而傲天子威權所制勝兵數十州雄視所臨經塗五千里三英賦雪瞻秋月于梁臺八叟吟風傳朝雲于楚館思弘正法廣召名僧振錫雲趨乘盃霧合禪師括囊泉石韜跡煙霞攀紫桂而同塵守青蓮而向晦衝颷蕩岳寧移忍地之靈烈火焚山不撓堅林之色王心有悟時加優禮順風拜道封山謝天淨發財于廣內揆仙室于重幽因嶂為壁憑崖列戶以開皇五年始賜額為龍懷寺地鄰綿左遂均綿上之恩山似龍盤即建龍懷之剎爾其崇巒經復複磵縈廻高丘洩雲長林翳日增瓊垣于下麓揆瑤構于中巖香闕神行珍臺妙立玉虯銜靄絕遊氣而負蒼天金鳳連甍排烈風而瞰元圃延綠房于疊巘上拂霞莊蔓丹闕于重磎下披泉戶陽開陰闔變霜和露廻蠖虵以騰飛起雷霆于指顧玉堂朝亙影襲長虹珠殿宵浮光含列宿禪師歿後爰有孝恭法師智開法師弘嚮法師寶積闍梨四上人者並禪師之上足而法門之領袖也五明衢路控引情宮八解源流朝宗性海其深為寶拔白玉于嶃岩無礙居真得元珠于罔象住持真界栖息妙塗俱探寂滅之源各證菩提之域雖業定人境照已極于無方而道寄生成功遂覃於有相演中乘之奧義增上棟之宏規萬栱不騫千門有闊(疑)俄而帝隋大去皇家小往天地閉而賢人隱雲雷屯而巨寶哀毒龍橫霧四天沈暗逆之悲醉象驅風三界溺崩離之酷上人惠機幽晤定識潛融知佛日之恆明審王風之尚靜芝歌商岳揆鷄嶺而冋歸茅籍磻溪與猴江而共致遯俗無悶因時有待洎丹陵啟秩赤縣居尊迦維授手波旬革面十千天子新朝帝釋之宮八萬仙人始向毗邪之國一音演而荒景服三聖澄而禮樂備由是巴方舊彥蜀城遺老仰慈門而知戶牖升福田而喜耕鑿雕鞍繡轄向鷰崿而馳魂黼帶綖裾指鸚林而鶩款寶瓶宵注潤浹堯旬玉栖晨魔風調舜曆咸以為假沈其性迷生安視聽之功動亂其心窮子失肌膚之戀江連巫峽始絆心猿山對禺同終維意馬貞觀年中積闍梨等乃宣昭遺趾發揮精舍容成校曆揆日用于天經隷首陳章算神功于地籙廻廊䆗窱自吐風飈列榭崢嶸坐含雲雨圖竭宮之妙質儼廬舍之真容寶珠周映銀龕備色逸多垂足似臨兜率之天師利分身若赴維摩之境靈仙可接藻繪無施真應難徵雕鐫有寄若乃巡積岨歷森沉天花照而高月落地籟驚而幽泉思紫蘭幽徑香侵柏葉之鑪綠草紋茵影入芙蓉之座真童鳳策即踐金沙仙女鸞衣還窺石鏡岩莊轉梵杳冥松桂之墟磵戶栖橰寂寞藤蘿之院法鼓奏而寒山曠洪鐘鳴而曉壑靜頳苔翠蘚具不盡之靈依石乳瓊漿入無生之妙饌肅肅焉遙遙焉信調銜之珠庭而列真之甲第也爰有上座元鑒法師等並六塵無我四諦非他奉乾越之微言守楞伽之奧府法雷潛吼鼓動風煙慧日揚明照臨丘壑青漢坐得見宅心之恆靈丹洞行忘覺身成之美化須彌不動廻鎮閻浮闍崛安居下觀忉利開四生之廣路敘六趣之彝倫足以遵揚真績恭宣來命者矣縣令柳公諱明獻字太初河東人也太元降氣中黃授彩襲周魯之榮基吐河汾之靈液四科高第振風翮於三冬萬室崇班跼雲驂于百里既而政成黎頌道洽甿謳假無上之幽筌毗不言之景化絃歌在韻將寶偈而齊歸銅墨成章與梵天而共貫瓊波湛淡沃蕩雲雷珠灌蕭條蔽虧煙雨貞機罕應良談于好事之遊朗調多奇高賞盡名山之曲下走東臯事失南州塗窮歎孔席之栖遑笑楊岐之浩蕩薄遊茲邑喜見高人三接而定琴罇七縱而擒風月林宗有道相期清濁之間平叔能言見許天人之際從容宴語契闊胷懷欣性情之同冥感形骸之共遣雖元都妙域已付于忘言而義塾文塲竊申于知己敢作頌曰妙象無倪神功有涉湛淡名器崩騰事業慧路翹車禪河艤檝控引羣倫品廻庶刼縱橫宇宙反覆山川言因境立道寄形詮爰稽福地式揆珍田丹溪漏日碧洞栖煙闍都玉檻須彌石室榛灌溟濛風雲蕭瑟晬容迺眷禪徒有諡葉磴三休花巖四密崇巒架殿疊嶂營樓千楣鳳起萬栱鸞浮星開紺髮月湛青眸神宮不夜邃于長秋戶臨重崿牕分絕嶺手廻香浮中天梵警鶴林聖迹龍泉佛影馬嘶山空猿悲峽靜森森巨柏落落長松月出東岫霞生北峰山人自狎野老相逢白雲屢斷青溪幾重彭澤之令臨卭之客比得山藪重規泉石法守成言慈門致役糠粃吏隱薜蘿心迹吾生擾擾與道遑遑殷勤頌詠惆悵津梁投功翠碣助化元場百年之後苔蘚蒼蒼

　　宣州大雲寺碑

　　李嶠

　　或稱唐虞神祇之奧主也其在孔墨道術之明師也然其經略所制僅行于冠帶之鄉名教所談不出于乾坤之位徒齷齪於步武蓋搶攘於禮法語方外之靈躅窺天中之妙寶則知夫力有遺而途有窮矣察動用於神機推朕迹於冥數則知夫識有畔而功有闕矣悠悠百代蠢蠢四流蒙埃塵於夢幻之境隔視聽於神明之域任忠信之薄徒喪淳源救質文之弊無階聖道沒世不聞至極之理終身不覩元妙之法奔嗜騁欲壓五濁而輪廻躡穽投機入三途而鼎沸大運不可以終否橫流不可以遂溺五精延貺披鳳籙而告休期七覺垂仁闢龍宮而開寶命慈氏越古今輪聖神皇帝體兼具相心冥眾善超十方四諦之門惣三明六通之業諸天翼戴上昇於兜率之宮萬㝢慕思下蒞於閻浮之俗哀末法之衰弊悵夷途之榛梗載佇金屣由紺殿而起西方迺睠瑤圖臨紫宸而正南面大矣靈覺深哉妙果去來無象曠萬刧而潛神起滅有緣應千齡而啟聖粵若屈跡弘道乘機濟物馭之以神通知惠行之以方便善功感或異理故應無常身化本隨方故居無定位襲五運于元壇之上降三尊于黃屋之下稱緣而動宰官共商主同歸虛已而遊廟堂與山林一致天人之善權也提宏綱之落紐廓大象之權構遂荒百億窮有頂而君臨奄有三千罄無邊而光宅闢海縣而清囂滓開天庭而掃氛祲四魔六賊盡為征賦之民萬邑千閭悉成道塲之宇爾乃御寶極而元覽撫璿衡以貞觀茫茫淨界宛如忉利之天眇眇大紘化為莊嚴之國宇宙之嘉會也制目籥而動出張洪鑪而造化不為不宰鼓舞而羣品隨何慮何思氤氳而眾寶集然後蕩之以香風甘露薰之以福田慧業大根小乘咸受施而蒙榮蠕動翾飛盡食和而飲澤協氣煙漫休徵雲聚乾符坤寶載于龍馬之圖歲德年祥調于鳳凰之歷陰陽之太和也立最上之乘不棄于聲聞小道用無為之理猶存夫禮樂常教闢四果之門闈訓三雍之典業然後遠心近行俱得所聞傾罇酌蠡各滿其量憲章乎法寶而度律既周經緯乎時文而網羅畢備登一世于解脫躋群生於仁壽軌躅謐靜頓屣於元亨之衢品物康寧高枕於會昌之宅道德之神化也合樂而埋瘞焚燎陳詩而嚴配昭格禮于上下不失於金木五官享于宗祊遂及於山川百祀旁求六趣之府下建四冥之室莫不于食有福奔走而來蘇用晦而明攀援而出苦鬼神之福寧也元門罕測法象難窺雖金口微言時傳于貝多之葉而玉毫靈相莫覩于優曇之花屬大事之因緣逢遠期之旦暮稽首禮足親瞻五梵之容滌慮清心俱奉一音之偈洗貪慾之腸胃開盲聾之耳目置須彌於掌握詎是難思警海水於靈空未為希有氓黎之誠感也總人祇幽顯之微資鬼神變化之妙兼育萬物而莫見其生成遍履十方而不窺其轍跡巧諭善說而罕測其靈祕點墨數塵而未量其終始故能慈以救物寬而容眾罷黜刑憲而天下勝殘屏撤牲牢而蒸人以粒豈與夫慘痛傷骨象魏懸桎梏之書剖卵殈胎山澤厭罝罘之酷可同年而語也觀握鏡之緣起得獻書之本事象藏祕籙禎符欝乎大雲登跡乘時靈應開于寶雨受先佛之付囑荷遺黎之負擔頒其瑞紀所以旌識善緣樹其階梯所以津梁法俗天授二年乃下制令天下諸州各置大雲寺一所宣州大雲寺者本名永安寺晉義熙二年之所立也龍飛在運既易龍興(一作光)之名天曆惟新即改天安之號積暄寒而驟風雨所以制毀圓方法爻象而應星辰所以基綿載祀若乃地橫瑤阜壤帶金陵廓巨鎮于三吳走通莊于百越山川磊落郊畿枕端委之鄉島嶼憑隆烟霧合朝宗之浦上帝于是乎垂象先王于是乎高會衣冠俊傑滿舊國之風謠物產珍奇傾神州之韞櫝東南之巨麗也因福地之名勝即靈模之兆迹拓其址而峻其墉擇其材而增其構星榆月桂汎河鼓之天津露柏霜松出巴陵之地道山祇則讓夫荑境海若則輸其珍藏精衛銜石遇神營而中留靈虵吐珠屬良緣而改獻爾乃授矩司臬乘巒架巘廻廊曲榭亙迢遞而掩高深峻閣崇臺陟崢嶸而望寥廓複道共星階連步雙闕與天門對象內則香殿崛起若朱鳥舒翼冠南海之鵬雲前則涌塔化成若皇媧振鱗立東維之鼇柱翕赫璀璨帶璧而垂珠窈窕深沉藏烟而吐霧瓊林幽其妙境珍衛嚴其象設五通羅漢夾奉金山八部龍王分司玉砌窮壯麗於天巧擬威神于帝室故能使外道摧伏異方歸向四倒八謬贍柰苑而心廻五葢六纏經竹園而累盡若乃雲除雨霽闢牖當軒眺八極之山川臨萬家之井邑輜軿綉軸前通舍衛之城桂檝蘭橈下泛蓮尼(一作尼蓮)之水賞心極目遣累忘機處子于是乎傲其江海詞人于是乎驕其翰墨至如毗耶聚落眷屬俱來摩竭道塲君臣總集舉瑇瑁之欄檻入琉璃之塔廟一一香葢懸於寶縷之幢種種天花散於金繩之地贊嘆圍繞歸依薰習洗心於八解之池拭目於三明之藏名衣上服資貝樹之經行重溢全裝襯蓮花之法會自非大心弘益圓智曲成為天上天下之師護人間世間之法豈能使恆沙國土並登常樂之門億兆生靈俱出無明之路刺史曲陽男鉅鹿魏正見大名開宇復南史之公候懋賞承家奏西河之金石隆簪組之舊德壯朝廷之厚寄朱軒皂葢辭折坂而越長洲來晚去思喜昌門而怨彭闕長史隴西李延慶黃裳具美白賁全真文學則東魯之四科鐘鼎則西朝之七貴司馬南陽男張安宏才碩量經文緯武策勳光刑馬之封服冕榮珥貂之業機明足用政理多方承縟禮於襜帷有成勳於邦國諸曹叅佐錄事叅軍李文遠等或文房學府吐鳳而懷蛟或劒室珠泉衝星而襲月水火錯居而致用朱藍糅色而成彩羣務允緝諠北汝之謳謠庶事無留閴南陽之府寺縣令丹陽儲孝任大江播氣長離發藻未踐廊廟之班猶屈絃歌之事卓子康之莅政不任刑書虞承卿之到官唯開講席縣丞鄭文覽等並刀筆英選琳瑯奇資高才未展聊從枳𣗥之遊俊翮方昇豈滯榆枋之集凡我聯事莫匪同心攀十地之弘因奉四天之大號經營樸斲克成輪奐之功脩習住持願假招提之福上座寺主等並通達上昇惠解多聞勤求於八清淨心成就於五菩提法昇大悲之座俯慰迷津轉無上之輪高懸勝躅用能經始梵域規模神造凌雲起構雖憑於太極之靈匪日成功實俟於彌天之力鄉望前杭州監官縣尉吳寶度等雲澤奇寶水鄉遺俊或隱鱗求志蓄美價于瑤琨或撫翼待時貢珍名于箘簵咸能厭離塵垢脩持其業具足三施豈直黃金買田積累眾功自是白衣成道咸以為六種震動法王之利見金身十善護持大士之莊嚴淨土無筭數之良果不思議之妙力豈可使車轍馬跡獨銘於西弇之山佛影龍龕不紀於東林之石是用伐彼真琰詢其藻繢下官負心多恙驅傳不遑欽白黑之勤誠偉丹青之壯觀客自南鄙王壽之雅嘆靈光言於東吳左思之高談建鄴聊扣寥寞而為頌云

正法中否淳風載邈道隱三明時昏五濁聲利外染驕淫內斲識淺易淪蔽深難覺

　　(其一)

至人乃睠屈己乘時諸佛付囑羣仙護持遂荒法寶奄頓乾維露灑天澤雲含帝慈

　　(其二)

是撲燎原爰清闞水剪截奔競滌除囂滓九道合符十方同軌區宇一變陰陽更始

　　(其三)

大康雅俗廣濟含生六寶神御三才化成慶延動植德至幽明魔識正觀神呼太平

　　(其四)

至道雖合迷方未悟樹以妙梯登之覺路寶坊邑啟銀函壤布大矣能仁深哉善護

　　(其五)

勝境吳俗名都楚封海潮翔鷺山氣盤龍物產殷阜閭閻(缺)重津途繫轊里閈鳴鐘

　　(其六)

良牧帝難俊僚人望負荷深委規模大壯長者法財沙門異匠共表靈剎同開寶相

　　(其七)

觀閣雲心階基洞口飛月栖棟宛虹入牖闕對蜃樓幢侵牛斗跨時靈域津梁妙有

　　(其八)

落落閑宇沉沉絕機池開梵樂樹下天衣高座弘道深經暢微虎馴十戒龍學三歸

　　(其九)

　　天啟聖期神扶淨域萌秖斯(一作期)遠微祥難測粹業已安高碑乃植沙數有盡金堅無極

　　為魏國北寺西寺請迎寺額表

　　前人

　　沙門臣某言竊聞加隆園寢漢道以光潔誠宗廟周卜惟末斯但禮極崇奉事昭嚴配未能遵揚七覺酬顧復于前生幽贊三途樹津梁于後劫伏惟聖母神皇陛下中天構極截海凝圖懸法日而貞觀汎慈舟而利涉天經地義之德率禮因心奉先追遠之誠宅緣證果弘濟深于冥境薰修入于梵門天子之孝感陰陽而通鬼神聖人之心刑萬邦而被千祀乃者深發睿思永懷遺躅襜帷轍迹之所盡建寶坊南北東西之城咸修法宇佛剎周于天壞寺名因于國號自崇陽改諡奉明增邑雖配天盛典已革于常數而淨境大名尚題于舊額是以稻麻眾侶葵藿微心願弘金石之名思降瓊瑤之禮愚言聖擇已蒙昭許日往月來未遑迎致今望以九秋嘉節七月良辰當蓂莢之初滿屬盂蘭之始獻勝幡香蓋延寶字于金門法鼓天花奉鸞書于象闕俾夫道路瞻仰虛空唄讚高懸銀牓豈惟天地之宮列署瑤房遠邁神仙之宅某等或枌榆故社或桑梓舊京謬參龍象之筵預奉衣冠之列白雲千里瞻帝鄉而極目朱門九重望宸陛而延首倘皇慈曲被人願不違則八部式歌四海知幸無任懇到之至


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十四卷目錄僧寺部藝文三龍興寺碑記　唐房琯大唐泗州臨淮縣普光王寺碑　李邕嵩岳寺碑　前人五臺山清凉寺碑　前人麓山寺碑　前人魏州開元寺新建三門樓碑　封演蘇州乾元寺碑　顧况九華山化城寺記　費冠卿柳州復大雲寺記　柳宗元末州法華寺新作西亭記　前人末州龍興寺修淨土院記　前人上元縣開善寺修誌公和尚堂石柱記　李顧行西京興善寺傳法堂碑　白居易東林寺經藏西廊記　前人修香山寺記　前人魏州開元寺琉璃戒壇碑　李輔寺塔記序　段成式彭州九隴縣再建龍興寺碑　陳會

神異典第一百十四卷

　　僧寺部藝文三

　　龍興寺碑記

　　唐房琯

　　厥初道在人和上皇取象以濟其略中古淳薄人散東周出禮以順其動後代澆極人妄西方流化以復其情夫動與禮違靜與道遇詩書之義尚乎聰明其終動以乖乘戒之旨反乎聽視其終靜以適然則先王之作其未盡歟如來之道其無上歟觀其數乘方駕愚智各新其業大慈一貫胎化咸遂其情法要颺言佛性可以懸得禪宗陰契菩提可以程至通天上地下之事達前生後身之理歷刧必遇其勝因累生固成其前果輪迴拯厄無物不盡非釋迦如來孰能至於此乎精宮為歸誠之地比丘是覺後之人非明王良臣孰能崇於此乎此宇宙我高祖創集之我烈祖潤色之則天皇后中微之孝和皇帝再興之此龍興寺則孝和之天下諸州各建同號所以慶王業也雖棟宇已立而裝持未嚴開元十七年天火下焚寺僅獲存州將皇三從叔無言聖裔帝緒稟受自高發慮存誠與世品不類於彼無度外之物在我無累己之人廣不可尋深難以測政成化溥身逸俗康位居藩牧與天子共理親則叔父與人主同家護社稷深於他臣視龍興別於餘寺興言多感舉意大成以家率先施錢數萬合境僧尼等道會一體物通十方同力來奉佛塔此州是闔閭故國泰伯始封習俗尚華人亡克讓聞義風偃捨財雲集上座戒嚴長江氣雄寸心朗傑寺主行虔外想遺形苦心堅行相與勠力營衛受仗州主由是發人取材輦貨購匠川流咽塞道路相望體製諮決於公輸瓌巧採奇於眾藝程式既定百工齊舉素無特起舊有增飾引正殿之西霤蔓長廡之南垂廓開房室增加廐庫高閣疊起以下覆三門並建以相挾如少華之承西嶽少室之拱維嵩彩翠虹新欒櫨雲密歘爾已就宛然化城右驛亭左城堞亙望直視增面齊啟背倚闤闠俯朝盈夕散之人前枕通莊閱朝京聚落之眾雄壯為塔廟之首標吳中之巨麗實天下之景福向若眾生無緣則佛不出世象教何由及此乎聖祀非長則帝不出震龍興何以建寺乎州無賢牧則蒸庶不化財力何以得廣乎百祥畢備成是寶功是可以光揚前烈孚佑下人也琯浮客一過捨舟投體目駭奇功心賞勝跡輕率敘事不甚明暢銘而頌之實在能者

　　大唐泗州臨淮縣普光王寺碑

　　李邕

　　嘻代人以塔廟者即有象也儀象者非有相也邕嘗論之未始諒矣其或執之於我安住為十刧之塲什之於空循捨得一如之智皆所以頌其願酌其心必於無作之時敷弘正法之故俾或禮或見能超因因之緣若我若人盡登果果之業則曷為不應曷道不行豈空寂之門獨階證入事相之地遂阻圓明者哉普光王寺者僧伽和尚之所經始焉和尚之姓何何國人得眼入地龍朔初忽乎西來飄然東化獨步三界遍遊十方鳥飛於空月見於水泥鍵鐵鎖降伏貢高長著錦書散除文字深以慾為苦器道實法鈞消一無於太常越諸有於真際豈徒福河灌頂慈雲覆身舉手而安喻四因動足而興復三見或以沉香作炭有枉言者則誘而進之沙末求珠不知其量者則呵而責之香象之行雖極水底神龜之出亦兼陸道因如法如自得定力有作無作冀是福田嘗縱觀臨淮發念置寺以慈悲眼目信義方寸興廣濟心儀普照佛光相纔現瞻仰已多遠近簪裾往來舟楫一歸聖像再謁真僧作禮祈祥焚香拔苦觸塵者庇如來之影牽毛者荷師子之威信施駢羅建置周布繚垣雲矗正殿霞開層樓敞其三門飛閣通其兩鋪舍利之塔七寶齊山淨土之堂三光奪景於製造也未綴於手猗德名也已聞於天中宗孝和皇帝遠降綸言特加禮數延入別殿近益重元德水五瓶霑濡紫極甘露一斗福潤蒼生乃請寺名仍依佛號中宗皇帝以照言犯諱光字從權親覩御書寵題寶額垂露落於天上飛翰傳於國中其末也廣內慶齊其至也連城歡迓扇憑筆貴獨屬右軍寺為額高更因天子每名晨大眾瞻禮嬉遊上昇門臺直視川墅巒阜嶾嶙而屏合淮水逶迤而帶長邑屋助其雄商旅增其大茲為勝也曷以加焉和尚口雖勿稱緣乃有以知變易之道迴軒少留眾生可悲菩薩亦病示滅同盡唯識永在嗚呼以景龍四年三月二日端坐棄代於京薦福寺跡也孝和皇帝申弟子之禮悼大師之情敬漆色身謹將法供仍造福度門人七僧賜絹三百匹勑有司造靈輿給傳遞百宮四部哀送國門以五日還至本處當是時也佛像流汗風雨變容鳥悲於林獸號於野矧伊慈子降及路人乎過去僧惠嚴等主僧道堅弟子木義等並持牀有義失劒無追施法立齋知時明物罔墜舊業克嗣前脩攀係儀形建崇塔院植婆羅樹表蓮花臺宛然坐而不言歘爾感而皆應懺則殃滅求則福生雖日月已綿而靈變如在歸依有眾檀施孔多鯨鐘萬斤震覺六種講筵七架開導四生清淨之身更疏浴室涅槃之飯別構食堂可謂能事畢矣喜願并矣宜八部之宅以致諸天廻首自然樹懸密語印文地現五風轉柔潤之音千燈焰光明之色構之者罪花彫落信之者燋種萌生雷響發其六牙珠彩澄其二水州牧杜公惟孝其直如箭其潔如水地壓淮上城遷泗中民勦於勞物集其利長史宗公司馬盧公或清節首公文雅形國或禮容虛己堅操動時臨淮宰薛欽行等或主諾條流庭無置對或子人簡德邑有歡康並豎位大車正信超士興二道之教發一師之因相與累贊經身長懸覺道樹不朽之德弘未來之功是刻豐碑以光盛美其詞曰惟普照之大身兮仗菩薩之右臂粵靈瑞之可聞兮固昭成之難值期一會之來思雄萬輩之善施弘住持之信受廣事相之該備豁川陸之雲龍雄城邑之赬雉辟天師於九重補人王於十利嘉寺旁之立名寵聖札之題字追已滅之化身了現在之文義貯儀形於空塔存詞偈於金地禍無懺而不除福何求而不致副真僧之貞寶接羣公之雅器播末日於山河刻巨石於淮泗

　　嵩岳寺碑

　　前人

　　凡人以塔廟者敬田也執於有為禪寂者慧門也得於無物今之作者居然异乎至若智常不生妙用不動心滅法滅性空色空凡是化城竟非住處所以平等之觀一洗於有無自在之心大通於權實導師假其方便法雨任其根莖流水盡納於海壖聚沙俱成於佛道大矣廣矣不可得而談也嵩岳寺者後魏孝明帝之離宮也正光元年牓閑居士廣大佛剎殫極國財濟濟僧徒彌七百眾落落堂宇踰一千間藩戚近臣逝將依止碩德圓戒作為宗師及後周不祥正法無緒宣皇悔禍道什中興明詔兩京光復二所議以此寺為觀古塔為壇八部扶持一時靈變物將未可寺故獲全隋開皇五年隷僧三百人仁壽一載改題嵩岳寺又度僧一百五十人逮豺狼恣睢龍象凋落天宮墜構劫火潛燒唯寺主明藏等八人莫敢為尸不暇匡補且王充西拒蟻聚洛師文武東遷鳳翔巖邑風承羽檄先應義旗輓粟供軍悉心事主及傳奕進計以元嵩為師凡曰僧坊盡為除削獨茲寶地尤見褒崇實典殊科明勅洊及不依廢省有錄勳庸特賜田碾四所代有都維那惠果等勤宣法要大壯經行追思前人彷彿舊貫十五層塔者後魏之所立也發地四鋪而聳陵空八相而圓方丈十二戶牖數百加之六代禪祖同示法牙重寶妙莊就成偉麗豈徒帝力亦以化開其東七佛殿者亦曩時之鳳陽殿也其西定光佛堂者瑞像之戾止昔有石像故現應身浮于河達于洛離京轂也萬輩延請天柱不廻惟此寺也一僧香花日輪俄轉其南古塔者隋仁壽二年置舍利於羣岳以撫天下茲為極焉其始也亭亭孤興規制一絕今茲也巖巖對出形影雙美後有無量壽殿者諸師禮懺誦念之場也則天太后護送鎮國金銅像置焉今知福利所資演成其廣珠幡寶帳當陽之鋪有三金絡花鬘備物之儀不一皆光滿秋月色陵渥丹窮海縣之國工得人天之神妙逍遙樓者魏主之所構也引流插竹上激登樓菱鏡漾於玉池金虬飛于布水食堂前古鐵鐘者重千斤函二十石正光年中寺僧之所造也昔兵戎孔殷𡨥攘偕作私邑竊而為寶公府論而作仇後有都維那惠登發夕通夢遲明獨往以一己之力抗分眾之徒轉戰而行踰晷而至雖神靈役鬼風雨移山莫之捷也西方禪院者魏八極殿之餘址也時有遠禪師座必居山行不出俗四國是仰百福攸歸明準帝庸光啟象設南有輔山者古之靈臺也中宗孝和皇帝詔於其頂追為大通秀禪師造十三級浮圖及有提靈廟極地之峻因山之雄華夷聞傳時序瞻仰每至獻春仲月諱日齋辰鴈陣長空雲臨層嶺委欝貞柏掩映天榆迢進寶階騰乘星閣作禮者便登師子圍遶者更攝蜂王其所內焉所以然矣若不以達磨菩薩傳法於可可付於璨璨受於信信恣於忍忍遺於秀秀鍾於今和上寂皆宴坐林間福潤寓內其枕倚也陰陽所啟居四嶽之宗其津梁也密意所傳稱十方之首莫不佛前受記法中出家湛然觀心了然見性學無學自有證明因非因本來清淨開頓漸者欲依其根設戒律者將攝乎亂然後微妙之義深入一如廣大之功遍滿三界則知和雅所訓皆荷法乘慈悲所加盡為佛子是以無言之教響之若山不舍之檀列之如市則有和上姪寺主堅意者憑信之力統僧之綱崇現前之因鳩最後之施相與上座崇泰都維那曇慶寺等至矣廣矣經之營之身田底平福河流注今昔紛擾雜事夥多是以功累四朝法崇七代感化可以函靈應緣起所以廣元成故得尊容赫曦光聯日月廈屋弘敞勢蹙山川囘向有足度四生鍾重右足安萬國豈伊一丘一壑之異一水一石之奇禪林玲瓏層深隱見祥河皎潔丹艧澄明而已哉咸以為表於代者業以成形藏於密者法亦無相非文曷以陳大略非石曷以示將來乃命道奐禪師千里求蒙一言書事專精每極臨紙屢空媿津迷之未悟期法主之可通其詞曰西域傳耆闍山世尊成道於其間南部洲嵩嶽寺達磨傳法於茲地天之柱帝之宮赫奕奕兮飛九空禪之門覺之徑密微微兮通眾聖鎮四國定有力開十方惠有光立豐碑之隱隱表大福之穰穰

　　五臺山清凉寺碑

　　前人

　　上尊王之分護大千也甘露以灑之慈雲以覆之香風以熏之惠日以暖之忽恍乎無相之體通洞乎有形之類演正法降毒龍在清凉之山宛經行之地其山也左溟渤右孟津恆嶽揭其前陰山屋其後五峰對聳四望崇隆蓄陰陽之慘舒含造化之奇特每至丹霄出日俯拍雲霞清漢無波下看星月可以侔鷲嶺可以闢蓮宮在炎漢時卜中箭領用肇造我清凉寺在北齊時以八州租稅食我緇徒焉歷代帝王莫不崇飾洎我唐開元天寶聖文神武應道皇帝丕弘妙教大闡元宗渥澤浸而恆河流景福承而鐵山固仍復舊號祗以修先是長安年中勅國師德感供以幡花文殊應見於代具大神變法大光明儼兮似或存倏兮無處所凡眾稽首咸懷欣懌傍顧此身盡在光影其畢棄咎乃罔不休示立諸相而無所立廣度羣生而無所度非大聖至神覆護其孰能如此者歟夫其清凉之為狀也壯矣麗矣高矣博矣靡可得而詳矣赫奕奕而燭地崒巍巍而翊天寒暑隔閡於簷楣雷風擊薄於軒牖星樓月殿憑林跨谷香窟花堂枕峰臥嶺尊顏有睟像設無聲觀之者發惠而興敬居之者應如而合道天花覆地積雪交輝梵響乘虛遠山相答珍木靈草仰施而紛榮神鐘異香降祥而聞聽凄風烈烈詎辨冬春奔澑潺潺不知晨暮經所謂吉祥之宅豈虛也哉開元二十有八載帝之元女曰永穆公主銀漢炳靈瓊娥耀質發我上願歸乎大雄爰捨金錢聿崇妙力奉為皇帝恭造淨土諸像欽鑄銅鐘一駢之以七寶合之以三金影搖安樂之界聲震閻浮之國足以滌除煩惱足以開鑒聾盲二沙門清白懷忠置陳於禪林之院樹法幢以供之聲梵樂以安之維時孟秋月望慶雲出山西北圓光五百餘丈有萬菩薩同見其間前後感應不遽數意者其福我聖君乎天寶七載貴妃兄銀青光祿大夫弘農縣開國男上柱國鴻臚卿楊銛奉為聖主寫一切經五千四十八卷般若四教天台疏論二千卷俾鎮寺焉海墨樹筆竹紙花書密藏妙輪千童萬品置之以寶案盛之以玉箱上祈祐於君親下澤潤於黔庶善夫上座曇財寺主神慶都維那智詵入妙覺海登大空山大德忠翰智空曇開如岸玉寶先覺蓮花不染高僧清超淨法雲光庭觀谷蔭禪枝巖栖戒葉並鸞鳳比德龍象叶心豈即舊而增修亦惟新而超構備致靈應昭彰邑郡以為智德斯遺靡籌稱謂句偈不忘式圖刊勒敢承前矩強述斯文銘曰天作五山兮實曰五臺山上出泉兮有龍為災大聖煦嫗兮戢毒徘徊西南其剎赫赫枚枚翠微之上兮崒崛崔嵬金容月滿兮寶座蓮開祈我聖皇兮其至矣哉以感以通兮為祉為福前際後際兮無去無來

　　麓山寺碑

　　前人

　　夫天之道也東仁而首西義而成故清泰所居指於成事者巳地之德也川浮而動麓鎮而安故耆闍所臨取於安定者已茲寺大抵厥旨元同是以囘向度門纏於郭右仰止淨域列乎岩巔寶堂岌嶪於太虛道樹森峭于層渚無風而林壑肅穆不月而相事澄明化城未真梵天猶俗名稱殆絕地位嘗高者不其盛歟麓山寺者晉太始四年之所立也有若法崇禪師者振錫江左除結澗陰嘗與炎漢太宗長沙清廟棟宇接近雲霧晦冥赤豹文貍女蘿薜帶山祗見於法眼竇后依於佛光至請舊居特為新寺禪師泊翌日弘聚謀介眾表之明詔行矣水臬有制丘墟盡平太康二載有若法導禪師莫知何許人也默受智印深入證源不壞外緣而見心本無作真性而注福河大起前功重啟靈應神增銀色花深丈餘指定全模標建方面法物增備檀供益崇廣以凌雲之臺疏以布金之地有若法愍禪師者江夏人也空慧雙銓寂用同轡慈目相視淨心相印綜覈萬法安住一歸註大道經究上乘理末托茲嶺克終厥生逮宋元徽中尚書令湘州刺史王公僧虔右軍孫也信尚敬田作為塔廟追存實相加名寶山矧乎弓冶筆精陶甄意匠留書藏石緘妙俟時候法宇之傾低期珍價以興葺遠慮將久遺事未彰梁天監三年刺史夏候公諱詳了義重元別構正殿紹泰二年刺史王公諱琳律師法賢或在家出家或聞見眼見建涅槃像開甘露門長沙內史蕭沅振起法鼓弘演梵言繼楗槌於景鐘納貝葉於層閣陳司空吳明徹隋侍中鎮南晉安王樂陽王並佛性森然國禎秀著壯迴廊以雲構蔚懸居以天覆開皇九年天台大禪師守護法身澄清悲海嚴幢標聳智火融明襲如來堂坐法華定四行樂而不取三賢登而更遷有若曇法師者伐林及樹染法與衣不墜一滴之油有沾六根之雨總管大將軍齊郡公權公諱武福德莊嚴喜慧方便流寫四部鎮重百城有若智謙法師者願廣於天心細於氣誦習山頂創立花臺有若摩阿衍禪師者五力圓常四無清淨以因因而入果果以滅滅而會如如有若首楞法師者文史早通道釋後得遠涉吳會幽尋天臺法界圖於剡中真訣論於湘上具究竟戒敷解脫筵一法開無量之門一音警無邊之眾方等有以復悔雙林有以追遠并建塲所互為住持維惠鏡禪師者迹其武憑其高超乎雲門絕彼塵網以為性有習道有因習也者坐乎樹居乎山因也者習而無因則不住因而無習則不證想息而精進甲堅受除而煩惱殼散百川到海同味於鹹千葉在蓮比色於淨起定不離於平等發惠但及於慈悲故能聞者順其風觀者探其道牧伯萃止皇華遊臻啟焚香之上緣託成佛之嘉願上座惠杲寺主惠亶都維那興哲等皆靜慮衍成妙輪轉次因差別而非法隨品類而得根去二見而入流率一心而辦事咸以形勝之會如彼修行之迹如此而豐碑未勒盛業不書安可默而已哉將何以發揮誦聲披揚宿志者也司馬西河竇公名彥澄碩德高闡紹賢遠識器宇嶽厚檢操冰清屬以師長闋官攝行隨手以家而形於孝友以己而廣於詩書以重而雅俗自興以明而志道丕若猶歸心淨土模範佛乘摧憍慢之外幢興開示之真語爰謀羣吏乃命下僚顧蚊山之易疲嘆龍宮之難紀其詞曰

天地有象聖賢建極晏坐中巖成道西域後代襲武羣良作則安樂是依靈鷲是式一想冥契三歸願塞

　　(其一)

今方置廟衡嶽開塲龍像擁錫人天護香鬼神賜土靈化度堂重鎮牧伯上遊侯王光昭法侶大啟禪房

　　(其二)

幽谷左豁崇山右峙瞰郭萬家帶江千里玉水布飛石林雲起雷激庭際月窺窗裏花臺隨足天樂盈耳

　　(其三)

人與地靈心將法滅既往在此比明齊哲佛日環照牛車結轍連鑣率順駟驪欽烈訪道追勝形馳目絕

　　(其四)

碑板莫建軌物未弘和合是請佐貳是膺政敷大郡信發廣乘願言有述以訪無能惟石可久惟山不崩

　　(其五)

　　魏州開元寺新建三門樓碑

　　封演

　　先王立清廟修百祀所以展嚴禋祈景福今釋門之有塔寺亦像教之崇建福焉或謂之仁祠或謂之精舍或謂之伽藍或謂之招提名雖不同其實一也河朔之州魏為大魏之招提開元為大開元者在中宗時草創則曰中興在元宗時革故則曰開元道無常名隨時而已矣寶應初歲王師北伐奮其威武或以火攻秉秆翕其延燒積薪吁其可撲由是寺門夷蕩鞠為灰燼緇侶往來莫庇風雨耆老興嘆衣冠疚心共甘沒齒不覩興復洎相國田公之在魏也勤四封之人而撫之閱三軍之實而補之戎務之閑詮於僧曰彼道塲勝地麗譙餘址堙替歷稔未之克修吾儕闔廬猶設鍵閉矧乎尊像之所在福田之所植臺觀有素其可闕乎始吾之來有意於此唯是綏緝申儆以供禦上事故未遑也今原野墾府庫實甿庶安居徒逸而締構不備豈吾心哉即持俸錢遠度山木匠伯獻藝役夫僝功時大軍之後良材一罄龍門上游下栰仍阻公乃使河中府以營建之旨咨於台臣精誠內馳萬里潛契山不吝寶貞松大來炎凉未再水濱如積驚和嶠之千丈恧慶氏之百車操繩墨運斤斧者得以功成而不溷亦由材之備矣既立三門鎮之層樓又像雙闕校之連閣甍宇若畵棟桴干雲犖投蓋而靡及蠃抱關而方啟上可以迴眺百里覽川原林麓之富下可以俯瞰萬室察舟車士馬之殷崇崇乎信一時之壯觀而全魏之卓絕也初樓之經始僧徒皆盛以為舊制已廣後難及也迨樓之集事僧徒皆喜以為有加於前無不及焉其中長老或涕而言曰此寺自神龍至於寶應五十有七年而遇焚毀自寶應以至於茲十有三年而復舊物非夫上天悔禍諸佛護念則前功幾乎泯絕大功不能為謀尚何見斲礱之制丹雘之飾煙聚霧合聲馳響應若斯之神速者已是知田公之勇於信施極於修葺非人力也如來付囑大臣有旨哉公頃曾入寺虔恭作禮有舍利兩粒降於其瓶光明圓淨瑩徹心目蓋舍利者非常之瑞雖一粒二粒乃至多粒供養功德以金身等遂於寺內起塔二所而分葬焉入塔之辰見祥雲靈鶴徘徊其上百千人俱歎未曾有得不謂道心純至而冥佑薦委耶公又以此寺經典舊多殘缺哀彼學徒訪問無所乃寫一切經兩本并造二樓以貯之三四五佛初中後善龍宮所不備矣耳所未聞莊嚴圓滿卷帙充足其闡化之功方有如此公體資海嶽德邁人天深了因果高謝繫縛復於此寺度幼子一人俾修淨業以傳法印妙莊故事禳祛前軌既歷多刧公能繼之其樹善之規有如此噫建三門惠也製雙塔誠也繕羣經智也度幼子慈也有一於此且長享百祿慶流後裔况能備茲四者加以氣懾貔豹心雄鐵石一為蒼生之父母一為天子之股肱受登壇之寄書雲臺之像未云多也公令弟御史大夫兼貝州刺史北平郡王廷琳雅量冲遠天姿頴出內安黎庶紹龔黃之名外鎮封疆弘魯衛之政公愛子左散騎常侍兼御史中丞悅駕部郎中兼御史中丞綰從子太子賓客兼御史中丞昂等皆才傑而妙器周而敏卓然自立克茂家聲如龍如虎森森翼翼豈必觀懿氏之兆而後識其昌聽卜偃之說而乃知其大論者以開元天寶以來北平士望腰金拖紫者多矣未有如公弼諧帝室總統方面候王將相萃于一門數十年間光華照灼雖方召衛霍輯寧周漢垂名竹素曷以過之寺主僧法敬即公所度之子也幼而聰達閑於禮訓求封君之錫土慕太子之踰城上座僧志高都維那僧道圓及諸徒眾等並精通妙法堅持密行名稱普門威儀無缺遠則澄釋繼踵近則福寂比肩莫不飲公之徽猷承公之令範懼瓊琚之匪報思鼎鼐之有銘聿相與轉石山足立碑門右以無忘我田公之茂續其詞曰碣石巉巖滄浪冲融蘊茲間氣生我田公道可濟時材任理戎擁旄仗鉞作藩於東八座爰涉三台累踐人臣寵榮今古或鮮祇率常命式敷彝典殊勳載崇真門日闡三門峨峨舊址已傾刊木萬里匪公誰成雙塔嶷嶷先現是呈運甕千夫匪公是營無量法寶允資流布有梵有室所聞必具無量眷屬允資佛護若女若男遇緣則度儉德凜如清心澹如傾家以施內不留儲恢我佛乘壯我禪居永綏福壽其樂只宜

　　蘇州乾元寺碑

　　顧况

　　五蘊十二入十八界此上三科能包萬法因緣生為有無自性為空有融一則中道義雖石船渡海蚊背負山不為希有事僧法珣與和合眾法藏等造乾元寺者晉高士戴逵子顒之宅也乾元初節度使鄭昊之奏立觀察使李涵李道昌皆有力大臣求無上道以心無所願無邊受者實得施者實與雖空不敢有為有滅無為無滅無為有為之體有為無為之用無生無滅無相無名無相法無言語說法以無言語說故有相大乘有觀法門無相大乘無觀法門於有所得有相大乘義於法無所得無相大乘義所得無所得俱真一乘之義事也為妙因果譬如種子依地而生又如大地能荷羣有虛空之體大於天地天地有盡虛空無盡如來之體大於虛空光明虛覺圓寂萬德故於無住本建乎諸法不動真際恆沙煩惱莫不斷除魚吞鉤虎落穽蛾拂火此眾生自取其毒道本平坦樹本清凉佛在摩竭提國城等正覺諸弟子栖乎茂林藉彼祥草厥後因時設教猶著弊衣行次乞食及性忉利省摩耶夫人優填王鑄金刻木始用膠漆泥布佛有像自此始也與佛在時功德無異於是給孤長者造祇洹精舍末由底迦造龍宮精舍竺乾法蘭造洛陽白馬寺佛圖澄造鄴中九百七十三寺釋道安造襄陽一十五寺遠法師造廬山東林西林寺度法師造攝山栖霞寺杯渡法師造南陵隱靜寺傅大士造東陽雙林寺思大師造衡陽南嶽寺智者大師造天台國清玉泉寺三十五寺略也涅槃無前無後無般若無新舊法珣上不重舊德下不輕新學門人清瑛清况於經藏中抄佛心訖末示無極文曰悼哉迷廬宏亙大千百億日月藕絲貫穿蚊背負文飛登梵天塵勞為海般若為船截生死流是曰希有大哉乾元寶則不朽和眾雲臻珣為稱首佛告善來寶坊崇哉法雨灑埃慈雲徘徊

　　九華山化城寺記

　　費冠卿

　　九華山古號九子山崛起大江之東揖灊廬於西岸儼削成於天外旁臨千餘里高峯峻嶺臣焉連岡走隴子焉自元氣凝結幾萬斯年六朝建都此為關輔人視山而天長山閱人以波逝其間聖后賢臣詠歌迭興言不及者茲山屈焉開元末有僧檀號張姓自郡舒至為鄉老胡彥請住廣度男女時豪所嫉長吏不明焚其居而廢之時有僧地藏則新羅王子金氏近屬項聳奇骨軀長七尺而力倍百夫嘗曰六籍寰中三清術內唯第一義與方寸合落髮涉海捨舟而徒睹茲山於雲端自千里而勁進披榛援藟跨峰越壑得谷中之地面陽而寬平其土黑壤其泉滑甘巖棲澗汲以示高潔曾遇毒螫端坐無念有美婦人作禮奉藥云小兒無知願出泉補過應視坐石石間潗潗時人謂九子神焉素願寫四部經遂下山至南陵有俞蕩等寫獻焉自此歸山跡絕人里逮至德初有諸葛節等自麓登峰山深無人雲日雖鮮明居唯一僧閉目石室其旁折足鼎中唯白土少米烹而食之羣老投地號泣和尚苦行若此某等深過已出泉布買檀公舊地敢冒死請大師從之近山之人聞者四集伐木築室煥乎禪居有上首僧勝諭等同建臺殿楩柟豫章土地生焉斷而斲之珷玞琪瓊不求他山肆其磨礱開鑿澞澗畫成稻田相水攸瀦為放生池乃當殿設釋迦文像左右備飾次立朱臺掛蒲牢於其中立樓門以冠其寺丹素交彩層層倚空嵒巒隊起於前面松檜陣橫於後嶺日月晦明以增其色雲霞聚散而變其狀松聲猿嘯相與斷續都非人間也建中初張公嚴典是邦仰師高風施捨甚厚因移舊額奏置寺焉本州牧賢者到寺嚴師之敬西江估客於雲外見山施帛若干疋錢若干緡焚香作禮遙以祈祐師廣德焉况親承善誘感悟深哉旁邑豪右一瞻一禮必獻桑土豈諸牧不合禮焉富商大族輕其產哉道德感也本國聞之相與渡海其徒實眾師憂無糧發石得土其色青白不糝如麪夏則食兼土冬則衣半火無少長畬田採薪自給中歲領一從者居於南臺自緝麻衣其重兼鈞堂中榻上唯此而已池邊建臺厝四部經終日焚香獨味深旨時年九十九貞元十年夏忽召眾告別罔知攸適但聞山鳴石隕感動無情於將滅有尼侍者來未及語寺中和鐘無聲墮地尼來入室堂椽三壞吾師其神歟趺坐函中經三周星開將入塔顏狀亦如活時舁動骨節若撼金鎖經云菩薩鉤鎖百骸鳴矣基塔之地發光如火其圓光與其佛廟羣材締構眾力保護施一金錢報一重果下為輪王上登聖地昔有護法良吏洎施力僧檀越等具刻名於石士疾歿代不能立殊績以濟眾又不能破餘財崇勝因緣啄腥羶顧兒婦生為人非死為鬼責悲哉時元和癸巳歲予閑居山下幼所聞見謹而錄之孟秋十五日記

　　柳州復大雲寺記

　　柳宗元

　　越人信祥而易殺傲化而偭仁病且憂則聚巫師用鷄卜始則殺小牲不可則殺中牲又不可則殺大牲而又不可則訣親戚飾死事曰神不置我已矣因不食蔽面死以故戶昜耗田易荒而蓄字不孳董之禮則頑束之刑則逃唯浮圖事神而語大可因而入焉有以佐教化柳州始以邦命置四寺其三在水北而大雲寺在水南水北環治城六百室水南三百室俄而水南火大雲寺焚而不復且百年三百室之人失其所依歸復立神而殺焉元和十年刺史柳宗元始至逐神于隱遠而取其地其傍有小僧舍闢之廣大逵達橫術北屬之江告于大府取寺之故名作大門以字揭之立東西序崇佛廟為學者居會其徒而委之食使擊磬鼓鐘以嚴其道而傳其言而人始復去鬼戒殺而務趣於仁愛病且憂其有告焉而順之庶乎教夷之宜也凡立屋大小若干楹凡闢地南北東西若干畞凡樹木若干本竹三萬竿圃百畦田若干塍治事僧曰退思曰令寰曰道堅後二年十月十六日寺皆復就

　　永州法華寺新作西亭記

　　前人

　　法華寺居永州地最高有僧曰覺照照居寺西廡下廡之外有大竹數萬又其外山形下絕然而薪蒸篠簜蒙襍擁蔽吾意伐而除之必將有見焉照謂余曰是其下有陂池芙蕖申以湘水之流眾山之會果去是其見遠矣遂命僕人持刀斧羣而剪焉叢奔下頹萬類皆出曠焉茫焉天為之益高地為之加闢丘陵山谷之峻江湖池澤之大咸若有增廣之者夫其地之奇必以遺乎後不可曠也余時謫為州司馬官外常員而心得無事乃取官之祿秩以為其亭其高且廣蓋方丈者二焉或異照之居於斯而不早為是也余謂昔之上人者不起宴坐足以觀於空色之實而遊乎物之終始其照也逾寂其覺也逾有然則嚮之礙之者為果礙耶今之闢之者為果闢耶彼所謂覺而照者吾詎知其不由是道也豈若吾族之挈挈於通塞有無之方以自狹耶或曰然則宜書之乃書於石

　　永州龍興寺修淨土院記

　　前人

　　中國之西數萬里有國曰身毒釋迦牟尼如來示現之地彼佛言曰西方過十萬億佛土有世界曰極樂佛號無量壽如來其國無有三惡八難眾寶以為飾其人無有十纏九惱羣聖以為友有能誠心大願歸心是土者苟念力具足則往生彼國然後出三界之外其於佛道無退轉者其言無所欺也晉時廬山遠法師作念佛三昧詠大勸于時其後天台顗大師著釋淨土十疑論弘宣其教周密微妙迷者咸賴焉蓋其留異跡而去者甚眾永州龍興寺前刺史李承晊及僧法林置淨土堂於寺之東偏常奉斯事逮今餘二十年廉隅毀頓圖像崩墜會巽上人居其宇下始復理焉上人者修最上乘解第一義無體空折色之跡而造乎真源通假有借無之名而入於實相境與智合事與理并故雖往生之因亦相不捨誓葺茲宇以開後學有信士圖為佛像法相甚具焉今刺史馮公作大門以表其位余遂周延四阿環以廊廡繢二大士之像繒蓋幢幡以成就之嗚呼有能求無生之生者知舟筏之存乎是遂以天台十疑論書於牆宇使觀者起信焉

　　上元縣開善寺修誌公和尚堂石柱記

　　李顧行

　　蓋六度為萬行之本檀施其一焉然以不注想而為者其用大不希福而捨者其道弘故我廉察使御史大夫贊皇公是以有法財之施焉亦猶真諦無像因像以教立至人無功由功而用顯誌公和尚者實觀音大士之分形者歟然迹見於近代梁書具載其事夫妙覺本寂法身圓對應羣品而必呈觀眾生而常度故利見則洪鐘待扣感畢乃慈航息運初誌公之未遷滅也梁武帝命工人審像而刻之相好無遺儼然若對建窣堵波於金陵之開善寺聖功冥化歷代瞻敬人欽其神者二百餘祀公乃具綵舟設幡蓋而迎至則置於聽事西偏方丈之淨室每旦散名花爇靈香時復膳百味鼓八音以展誠敬以申供養公曰觀其寂然不動契定慧於真宗杜口無言若息心於了義夫色相如影則遺像與全身不殊文字性空則言語與寂默奚異吾知之矣吾得之矣亦既觀相爰歸本寺幢幡贊唄如始至焉公乃減清俸解上服命修珠帳飾花座因陀之罔(疑)如懸上帝之寶咸在其餘則置膏腴之田以供香火之用所以崇像設顯靈蹤弘有為之教俾昏蒙之類永有所依歸僧徒等欲昭示於後以圖不朽請刻石以紀事小子承命而述焉長慶四年三月十一日記

　　西京興善寺傳法堂碑

　　白居易

　　王城離域有佛寺號興善寺之坎地有僧舍名傳法堂先是大徹禪師晏居於是寺說法于是堂因名焉有問師之名跡曰號惟寬姓祝氏衢州西安人祖曰安父曰皎生十三歲出家二十四歲具戒僧臘三十九報年六十三終興善寺葬灞陵西原詔諡曰大徹禪師元和正真之塔云有問師之傳授曰釋迦如來欲涅槃時以正法密印付摩訶迦葉其下十二葉傳至師子比丘又二十四葉傳至佛馱先那先那傳圓覺達磨達磨傳大弘可可傳鏡智璨璨傳大醫信信傳大滿忍忍傳大鑒能是為六祖能傳南嶽讓讓傳洪州道一一諡曰大寂寂即師之師貫而次之其傳授可知矣有問師之道屬曰自四祖以降雖嗣正法有冢嫡而支派者猶大宗小宗焉以世族譬之即師與西堂藏甘泉賢勒潭海百巖暉俱父事大寂若兄弟然章敬塵澄若從父兄弟徑山欽若從祖兄弟鶴林素花嚴集若伯叔然常山忠東京會若伯叔祖嵩山秀牛頭融若曾伯叔祖推而序之其道屬可知矣有問師之化緣曰師為童男時見殺生衋然不忍食退而發出家心遂求落髮於僧曇授尸羅於僧藏崇學毗尼於僧如證大乘法於天台止觀成最上乘道於大寂道一貞元六年始行化閩越間一時而迴心改服者百數七年馴猛虎於會稽作勝家道塲八年與山神受人戒於鄱陽作迴嚮道塲十三年感非人於小林寺二十一年作有為功德於衛國寺明年施無為功德於天宮寺元和四年憲宗章皇帝召見於安國寺五年問法於麟德殿其年復靈泉於不空三藏池十二年二月晦說法於是堂說訖就化其化緣云爾有問師之心要曰師行禪演法垂三十年度白黑眾百千萬億應病授藥安可以一說盡其心要乎然居易為贊善大夫時嘗四詣師四問道第一問云既曰禪師何故問法師曰無上菩提者被於身為律說於口為法行於心為禪應用有三其實一也如江湖河漢在在立名名雖不一水往如一律即是法法不離禪云何於中妄起分別第二問云既無分別何以修心師曰心本無損傷云何要修理無論垢與淨一切勿起念第三問云垢即不可念淨無念可乎師告之曰如人眼睛上一物不可住念玉屑雖珍寶在眼前亦為病第四問云無修無念又何異於凡夫耶師曰凡夫無明二乘執著離此二病是名真修真修者不得動不得忘動即近執著忘則落無明蓋其心要云爾師之徒殆千餘達者三十九人其入室受遺者有義崇有圓鏡以先師嘗欲與予言知予嘗醍醐齅薝蔔者有日矣師既沒後予出守南賓郡遠託撰述迨今而成嗚呼斯文豈直起師教慰門弟子心哉抑且志吾受信默證傳記於靈山會於將來世故其文不避繁銘曰佛以一印付迦葉至師五十有九葉故名師堂為傳法

　　東林寺經藏西廊記

　　前人

　　元和初江西觀察使韋君丹於廬山東林寺神運殿左甘露壇右建修多羅藏一所土木丹漆之外飾以多寶相好嚴麗鄰之鬼功雖兩都四方或未前見一切經典盡在乎內蓋釋宮之天祿石渠也初藏既成南東北廊亦具獨西未作而韋君薨迨今十餘年風日所飄燥雨雪所沾濕西南一隅壞有日矣僧眾惜之予亦惜之非不是圖財力不足暨十三年予作景雲律師塔碑成景雲弟子饋絹百疋予法施淨財義不己有即日移用作藏西廊因請寺長老演公滿公琳公等經之寺綱維令果靈達等成之蓋欲護前功償始願非布施相功德心也其集經名數與創藏由緣詳於李肇碑文此但書新作西廊而已十四年月日忠州刺史白居易記

　　修香山寺記

　　前人

　　洛都四郊山水之勝龍門首焉龍門十寺觀遊之勝香山首焉香山之壞久矣樓亭騫崩佛寺暴露士君子惜之予亦惜之佛弟子恥之予亦恥之頃予為太子賓客分司東都時性好閑遊靈跡勝槩靡不周覽每至茲寺慨然有完葺之願焉迨今七八年幸為山林主是償初心復始願之秋也似有緣會果成就之噫予早與故相國元公微之定交於生死之間冥心於因果之際去年秋微之將薨以墓誌文見託既而元氏之老狀其臧獲與馬綾帛洎銀鞍玉帶之物價當六七十萬為謝文之贄來致於予予念平生分文不當辭贄不當納自秦抵洛往返者再三訖不得已乃回施茲寺因請悲智僧清閑主張之命謹幹將士復掌理之始自寺前亭一所登寺橋一所連橋廊七間次至石樓一所連樓廊六間次東佛龕大屋十一間次南賓院堂一所小大屋共七間凡支壞補缺疊隤覆漏圬墁之功必精赭堊之飾必良雖一日必葺越三月而就譬如長者壞宅欝為道師化成于是龕像無燥濕陊泐之危寺僧有經行晏坐之安遊者得息肩觀者得寓目關塞之氣色龍潭之景象香山之泉石石樓之風月與往來者耳目一時而新士君子佛弟子豁然如釋憾刷恥之為者清閑上人與予及微之皆宿舊也交情願力盡得知之感往念來歡且贊曰凡此利益皆名功德而是功德應歸微之必以有滅夙殃薦冥福也予應曰嗚呼乘此功德安知化劫不與微之結後緣於茲土乎因此行願安知他生不與微之復同遊於茲寺乎言及於斯漣然涕下唐太和六年八月一日河南尹太原白居易記

　　魏州開元寺琉璃戒壇碑

　　李輔

　　正覺出乎道而道以支或得其儒或得其佛儒曰仁佛亦曰仁儒曰義佛亦曰義儒而佛之云戒義者禁人為非者也且事得其宜故將祭將征必設壇為墠以重宗戒者豈亦禁人為非者耶將事亦壇亦塲以傃其限原筮者何來自前教祇園之初位序以立其徒從之流我中原喻者既蹈而孚迷者不知其所界以其眾視而歸達者存而不習其從亦無不利我僕射廬江何公在藩之達者也功名既有四履來安述職之餘岌然無事此寺住僧會恩法門之津梁也於寺殊構久以莊嚴去太和七年四月十九日因公行寺自有琉璃壇法請公為地公曰然其用安在會恩言釋徒無言而有注相注相之歸戒壇為本金剛以不壞悠久琉璃取至淨為光持戒堅固洗心清明有如是也若夫壇塲之原乃與碣石而長存比丘之功非法無以入善非趾無以出俗出俗歸真此其趾也故崇登頓以攝威儀威儀既明定慧斯了居凡匪造履達方遊在昔三聖有言後生傳法莫不以為四生路廣人天業殊炎赫清凉所乘異境先迷後得無患無悔從悵悵而行聖人惻隱慈者用是興悲義者於焉外護外護之仁非大君大臣不能以有施解極之理要道斯存伊釋命微罔能弘綽公曰然定慧之深吾所未極惻隱之際儒釋何殊且或利用生成戒亦導人之理因令除地約戒俾築壇其心命曰莊嚴之度締構之工一以予之之度立工懸告公乃捐其真俸以成梓陶之具俾會恩錄之一歲而壇上下俱構賁以琉璃雘之丹漆疊午文房張軒達戶如龍之蟠如鳳之騫㸌縮撐廅觀者動然神寘其隅珠內其頂重級頒平大光輝映刱於東序擬議東方法生於東我願無已寺德又言前有三門旁有二樓二樓三門可以加飾公曰然其亦琉璃壇之畢會恩請事公遂奏置義壇以資法侶行者不囊一錢居者不輪毫髮樵疏絲穀仰公私廩先法一日有瘖僧就筵後法一日而瘖僧遂口寺者以為祥感之應其然豈不然耶輔植業於儒異門釋氏其間等級尚較故希有歎揚之聲令此抽毫以公有命具序釋氏來告之門非有準繩非多要賾亦蓋之而已矣在書有序在物有容事立功成宜論篆刻述者敢廢斯文銘曰崇維祇園在藩之東爰立其壇有隆有豐賁以琉璃覆之窮隆上高下厚中焉有融有融伊何鑒彼威儀實繁茲構童童耆者在昔初法築之締之及今大輅斲斯礱斯妙取天巧固擬神保論是機祥末資壽考無此端本定慧不生無我明公追琢不成郁茲介福肅彼緇英涉級東方永載厥名

　　寺塔記序

　　段成式

　　武宗癸亥三年夏予與張君希復善繼同官祕書鄭君符夢復連職仙署會暇日遊大興善寺因問兩京新記及遊目記多所遺略乃約一旬尋兩街寺以街東興善為首二記所不具則別錄之遊及慈恩初知官將併寺僧眾草草乃泛問一二上人及記塔下畫跡遊於此遂絕後三年予職於京洛及刺安成至大中七年歸京在外六甲子所留書籍揃壞居半於故簡中覩與二亡友遊寺瀝血淚交當時造適樂事邈不可追復方刊整纔足續穿蠹然十亡五六矣次成兩卷傳諸釋子

　　彭州九隴縣再建龍興寺碑

　　陳會

　　郡之雉東方萬楹橫空屹然麗譙之欲造乎天倪者某名曰再建龍興之佛寺焉厥初寺號大空天授二年為大雲我唐開元中詔號龍興會昌五年廢為閑地僧俄巾像示滅鐘聲絕耳樓臺為薪嗚呼表成毀哀之數者其實在言然而不知言者徒行咨坐歎以為吾釋門之大教將灰燼於今日矣殊不知流濁者攪而清糠多者簸而精由是未經歲我皇馭九土懷八荒以為我之提大化也無欲其一事之不得其所於我也而况釋之教毗我之為理者深可取焉弘大法則生死皆無是鎖我之七情也推小乘則禍福皆有是割人之眾惡也惡之興我刑止於殺惡之釋我刑惟其生由是澄上流禁浮俗曾何以異我之理焉由是我負扆元郊而復詔天下使率土郡府各復其寺寺之數郡府有差釋之數男女一致其與夫彭為郡得復寺之二焉二之數龍興居一一寺度僧三十精選進行能臻不二之門者居其右焉開須達之園者抑其次矣謹住持善完緝使材無遺用眾有所歸肩一心紹前構不瞬目使其寺如從踴出者其慎選得人力焉其始也披蒿萊割榛莾重疊敗棟草創危梁嚴贊頌晝夜以聳其信心示因果教化以開其眾意既而遠近咸萃耆艾畢臻浹月疊旬資糧山峙嘯良工度貞木繚以周牆七百餘尺一旦以備廓間百十四然後中堂雲構三門洞開儼八臂之瑞容赩丈六之金質崢嶸曤落哉飾邃宇而鳳欲狂飛抱危梁而蟉將拗力吁呼䆗窱瓌嚴固不可一二言之也况乎列開講宇周繪四牖東序設以聖神部五合沓西廂施治無畏常晬慈容然後倣以天途寫其地府笙牖鐃鈸嘗聞真界之音鼎鑊砧鎚盡載酆都之苦是使即之者勇善望之者悛惡誠象設之多岐亦箴規之別戶者也况創浮圖建寶剎請金口之妙典萬軸玉崇銘佛頂之真言講幢珠綴是知摩勝建寺豈滯有為如來葺門寧妨無著以是因復寺而破性相者以為空寂兩忘方歸真諦性相俱在未入妙塗如是則理乖圓對法閡影從俾迷方者不得出於三途溺川者何緣極於五衍茫茫八表盡從心猿浩浩羣生誰調意馬因知空寂與性相同途性相與空寂易軌非性相無以臻空寂非空寂無以見性相是知性相為空寂之筌蹄空寂因性相而超度如是則寺不得不復道不得不弘捨之不可猶四教之在躬為之則無何三乘之別載大矣哉釋教之復興者其於誨誘弼化不可得而名也而况彭門地控山河俗多獷悍邪正相軋是非堅明雖五刑具設誠足以攝其威而百法俱陳固可以斂其惡予剖符是郡星欲二周守成之下螟螣望境而他飛行化之初商旅乘風而沓至以是公多暇日因諾眾長老與鄉之鮐耋之請而書復寺之歲月以廣其一二焉銘曰吾皇混一三教兮復建仁祠復之多少兮其數甚宜不屈土木兮不奪耕機吮筆紏窮兮日用不知上或以之為定制兮不熾不衰寺之一復兮眾知其非


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十五卷目錄僧寺部藝文四興隆寺記　宋王禹偁重修雲居真如禪院碑記　晏殊因果禪院佛殿記　前人分寧縣雲峰院記　曾鞏兜率院記　前人金山寺重建水陸堂記　前人太平興國禪院記　李覯建昌軍景德寺重修大殿彌陀閣記　前人真如法堂記　司馬光揚州龍興十方講院記　王安石大別方丈銘　蘇軾永安禪院僧堂記　張商英東松寺題記　岳飛楓橋寺記　孫覿重建佛殿記　洪邁萬壽閣記　元虞集釋迦殿記　牟瓛法輪教寺記略　僧惠光寒山寺重興記　明姚廣孝虎丘雲巖禪寺記　楊士奇聖恩禪菴記　陳亢宗保聖寺安隱堂記　歸有光重修大龍興寺碑記　葉向高

神異典第一百十五卷

　　僧寺部藝文四

　　興隆寺記

　　宋王禹偁

　　佛滅度後末世一切眾生並陷業障法有輪柅而不轉魔有網結而高張積覆簣之邪峰乃峻極寢濫觴之苦波乃尾閭是諸凡夫煩惱不斷是諸世界虛妄大行地水火風攻之於外貪嗔愛慾𡨥之於內大則金玉滿堂垂子孫之計小則刀錐競利務衣食之源末俗於是難移真如以之不競幻身有酒寧知牛乳之方火宅將焚孰信鹿車之論則有悟電泡之非久識生死之有緣以慈悲喜捨為身謀以因果報應為己任謂財能賈禍我則輕之若浮雲謂福可濟身我則捐之為彼岸者其惟京兆杜公乎公慤愿理躬淳和賦性出言有信重于千乘之盟立事去奢笑彼三家之僭自謂出太平之代飽歌頌之聲兵革不聞伏臘無懼上則知其帝力熙熙常陟於春臺下則依彼空門世世期臻於淨土始念劬勞未報風樹纏哀耕山起曾子之歌陟岵動詩人之嘆堂雖肯構畜五牸以成家養就弗能奉三牲而何益爰思追薦是用修崇出茲潤屋之財飾彼布金之地興隆者東兗招提之甲也先是三門建於大中年間兗海沂密等州連帥劉公莒之所立也位歷數朝時踰百紀風雨所𡨥簷楹不完寺眾羞之思所整葺而力未支也公乃革其舊址立以新基易之以金鋪構之以直閣他圖日亟葳事靡遑丁丁伐褒谷之材陰疎烟葉落落輦他山之石翠斷雲根役夫憧憧車轍轔轔繩者墨者陶人圬人繼踵接武其來如雲因為揆日之期特起凌霄之勢乃曰有其材而無其工則材將棄矣有其工而無其首則工乃隳矣疇其代我魁以董之乃得藏主大德洪昭司其事且戒季子航以左右之由是無晦暝無風雨是剞是劂以圬以墁畚鍤之影齊來雲生東岱追琢之聲互動雷殷南山板幹畢興土木交作惟知日入而息豈俟定之方中加以勞來有常趣督忘倦工不敢怠人豈知疲星辰始周功績告備莫不拔地若湧掀空欲飛金碧交光爍亭午之日欒櫨互映過崇朝之雲複道排虛龍蟠夭矯之狀重簷截漢鵬運扶搖之風崢嶸而始謂鰲擎來從碧海峭拔而終疑蜃吐飛出紅塵其或春雨絲紛秋雲羅散夏引清飈而凄楚冬涵皓雪以溟濛憑欄放懷望遠送目前對孤桐之岫香靄凝嵐左連浮磬之川縈廻淨練足以作魯邦之勝概為法門之雄觀者歟事既畢公乃慶良緣會大眾且以香花落之故得觀瞻之眾雲趨讚祝之音雷動飛聲走譽自邇及遠緣事有成福德無量亦何必持長者之葢方表修行捨畵師之金始為利益者哉公欲紀茲功德思所銘刊猥顧菲才俾揚善績其或敘如來之教法則內典詳矣陳伯禽之土風則禹貢具矣是故書歲時而不敢略語修建而無媿辭秉筆成文猶謝簡栖之作拂石為碣永留寶積之名太平興國七年記

　　重修雲居真如禪院碑記

　　晏殊

　　山嶽配天廬阜標其秀江湖紀地彭蠡擅其雄盤址崔嵬層淵祕邃中畵郡國外羅邑居靈真之所廻翔川涂之所衝要寬柔有教世號南方之強戒施俱修俗虔西竺之化由是苾芻淨侶霧集乎郊坰麗跂仁祠棋分於都鄙雲居山者茲土之勝境也前控章水左界廬峰崇巒隱其迷天複岫森其蔽日外壁立以千仞中坦然而一方油雲郁紛陽林以之晝暝積雪凝沍陰谷於焉夏寒真如禪院者茲山之淨土也枕倚岧嶢盤據平敞超彼塵界屹如化城煥百寶之莊嚴壓萬景之明滅香花襞積十善之人是依象馬紛紜六和之眾攸集其始也唐元和中有高僧道容渡杯游方頓錫此地少林隻履既謀於定居祇園側金乃兆乎締構容師去世其徒全慶全誨續而住持譬如為山一簣之功不止起於纍土九層之業以成影像倏其云兦軌躅淪其莫嗣中和歲道膺禪師者得洞山之密契為南宗之偉人始居廬陵化導彌盛將赴貴池之勤請適界豫章之大藩時南平王鍾傳素仰道風方持戒律攝衣延見虛左相待亦既接彌天之妙辨且欲駐出世之高蹤會此邑人與本院僧徒等詣府抗辭請揚真諦南平欣然許之黑白歡迎人天景從登獅子之座撫納眾生宣海潮之音開導羣品南平於是奏賜額曰龍昌禪院津梁大闢星紀載更將示民于有終俄與物而共盡南平敘其遺懿聞于帝庭詔諡曰弘覺大師繼師之化者曰遵簡繼簡曰道昌繼昌曰懷嶽繼嶽曰德錄繼錄曰懷滿繼滿曰智深繼深曰清錫繼錫曰義德一燈是續十代於茲既而世變風移人亡政息雖靈光之制巋然獨存而瞿相之賓已去過半禪枝摧其落蔭覺路浩其揚塵時道齊禪師居洪井之雙林傳法燈之要旨梯航所會遐邇爭趣僧眾等越境致恭願移法席師亦牢讓不獲濡足來暨憑五衍之軾正道有歸航六度之舟迷津響附聽一音者如聆韶箾之韻翕純而自怡霑一雨者如沐睢渙之流藻繢而增麗鴻蔭既廣勝幡既揚復歸其真無怛不化今禪師契環實奉遺旨紹宣法輪環禪師智乃出家之雄心存接物之念佩菩提之密印悟佛上乘傳達磨之信衣仍當世嫡貞風一闡名流四臻提唱叢林作歸救之所宣揚義海無戲論之譏由是三江繁會之區比屋富饒之俗仰傾大士想像能仁修飾伽藍期追二梵之福喜捨珍藏靡恡萬金之材度木也取徂松甫柏之良擇匠焉得班輪王爾之妙萃之以目力鳩之以歲功即舊以謀新其規益壯因高而俯下其制增嚴斤斧揮風筌繩揆景丹梁畵栱矗虹蜺之蜿蜒縹瓦朱簷爍鴛鳳之騰跂髹彤煥爛琳碧精熒廣廈重深坐迷于凉燠清虛䆗窱倏變于朝昏夫其祕殿森羅金容海藏之攸設華屋濬敞宿德緇流之是依門闈洞開樓觀岑立館庫爰闢于以峙乎糗糧浴室弘披于以滌乎塵垢賓館在塾津橋亙途山泉脉引于通溝石磑環周乎翠瀲莫不經營有漸輪奐增華易圭律者二十秋登奧阼者五百室矧良疇別墅竝列于郊坰而峻宇重扉咸新乎制度信可謂廣大悉備規模弘遠華鬘妙相永藉于閒安白足方袍長資于晏坐豐功博利罔不宣臻洪惟聖皇丕闡元元敦崇像教獎賁空門大中祥符元年詔改賜金額芝泥玉檢降澤雲霄銀榜璇題生輝巖谷足以表昌辰之崇奉增率土之歸依彰勝果于妙嚴贊景業于無量者已夫道靡不在原周于大方民罔常懷實賓于眾若乃起居淨界深證于真常迥人塵勞廣施于饒益如環師之精進敻出于等倫抵壁捐金仰資于佛事移風易俗漸暨于度門如此方之信向特越于思議宜乎高岸為谷壯麗之功不騫大海揚塵鴻明之福常茂余繕性于利屬辭罕工風波之塗方悼于淪滯蟲篆之作徒欣于贊揚避命不遑濡毫增媿銘曰兜率儲精迦維降靈身超十地智廣三明揭披戒品宣滋法乘揄揚善利濟度羣生奏入漢閣經傳中夏仰式佛土競崇精舍想像清鴛形容白馬制軼耆山功超鹿野江陽舊壤宮亭奧區屹乎翠戺㢠若仙閭招提是託肸蠁潛扶谷鳥衘供山祇禳居奄宅一方代有名德大海為藏圓珠在裓忍草林滋狂猿檻匿泡電徒奔雷雲起息紹我正法惟吾導師騰凌慧日茂蔚禪枝續佛壽命作人軌儀四生是仰八部為依長者叅禪都人預會聞法施金投誠獻蓋喜捨珍玩增修梵界霧委珠纓星羅寶貝環材致用良工效奇辨方審曲測景裁基彫鏤土木貿遷歲時聿成大壯有煥新規華闥崇隆雕楹巨麗儼若神運孑如翬致寶像熒煌華鐘沸渭無量之緣于茲具備天垂紫詔帝賜嘉名煌煌寶篆肅肅高真神祇翊護雅俗歡榮常資妙善以贊隆平淨眾依投編氓向慕道闡八正人亡五怖劫石有盡溟波有駐惟此叢林湛然常住四代孫晏大正重書勒石

　　因果禪院佛殿記

　　前人

　　南紀名區臨川古郡接豫章之都會界麻源之福鄉精舍仙壇華姑從茲飈駕銅陵碧澗康樂之所勝遊三災不興既王化之攸洽一變至道在民風而甚醇由是崇飾善因緣歸依大法像犀渠鶴膝靡習吳都之強寶剎蓮宮益盛耆山之教因果禪院者控臨闤闠左右邑居碧瓦虯簷上鄰霄漢清軒濬閾迥隔遊氛驗圖籍之所傳歷年序而滋久苾芻淨眾遊方者其至如歸象馬都人集福者有來斯應矧乃運鍾上聖道闡能仁溫詔誕頒嘉名是錫重門有伉載揭於華題下土式瞻增隆於淨信郡人陳延昭者聲塵不染結念四禪戒施具修留心二梵瞻言紺殿鎮此名邦獨創宏規不假眾力策於詹尹歲月其良陟彼景山梗柟畢集節杵有睢陽之曲執材無澤門之謳於垣而百堵皆興不日而千櫨競立雕楹爛其照地雲屋森其造天瑩冰級於丹墀爍霞光於洞戶文楣走獸憑剞劂以生姿藻井圓荷映銀黃而絢色榆檀未改輪奐聿成然灼楚焞以揆吉辰飾蘭盆而修淨會中嚴黼帳金資寶相以閒安四廠華臺眾聖威神而列侍鴻鐘九吼旦發清音列炬千輪宵凝紫焰天龍之所攝護緇素之所瞻祈昭大事之莊嚴導一方之善利戒香智果漸廣聞薰惠日光雲徧蘇蒙翳亦何必毗耶之室方丈增嚴祗樹之園黃金側布而已主院僧善修夙承佛記久住禪叢攝伽梨之衣登獅子之座護我正法成茲妙因聊用直言以祗勤請云爾

　　分寧縣雲峰院記

　　曾鞏

　　分寧勤生而嗇施薄義而善爭其土俗然也自府來抵其縣五百里在山谷窮處其人修農桑之務率數口之家留一人守舍行饁其外盡在田田高下磽腴隨所宜雜殖五穀無廢壤女婦蠶杼無懈又茶鹽蜜紙竹箭材葦之貨無有纖鉅治咸盡其身力其勤如此富兼田千畝廩實藏錢至累歲不發然視捐一錢可以易死寧死無所捐其於施何如也至其間利害不能以稊米父母兄弟夫婦相去若奕碁然於其親固然於義厚薄可知也長少雜坐里閭相講語以法律意嚮小戾則相告訐結黨妄詐事關節以動視聽甚者畫刻金不為章印摹文書以給吏立縣庭下變偽一日千出雖笞扑徙死交迹不以屬心其喜爭訟豈比他州縣哉民雖勤而皆如是漸涵入骨髓故賢令長佐吏比肩常病其未易治致使移也雲峰院在縣極西無籍圖不知自何時立景德三年邑僧道常治其院而侈之門闥靚深殿寢言言棲客之廬齋庖庫庾序列兩旁浮屠所用鐃鼓魚螺鐘磬之編百器備完吾聞道常氣質偉然雖索其學其歸未能當於義然治生事不廢其勤亦稱其土俗至有餘輙斥散之不為黍累計惜樂淡泊無累則又若能勝其嗇施喜爭之心可言也或曰使其人不汩溺其所學其歸一當於義則傑眎邑人者必道常乎未敢必有慶曆三年九月與其徒謀曰吾排蓬藋治是院不自意成就如此今老矣恐泯泯無聲畀來人相與圖文字買石刻之使永永與是院俱傳何不可也咸曰然推其徒子思來請記遂來予不讓為申其可言者寵嘉之使刻示邑人其有激也

　　兜率院記

　　前人

　　古者為治有常道生民有常業若夫祝除髮毛禁棄冠環帶裘不撫耡耒機盎至他器械水土之物其時節經營皆不自踐君臣父子夫婦兄弟皆不為其所當然而曰其法能為人禍福者質之于聖人無有也其始自漢魏傳挾其言者浸淫四出抵今為尤盛百里之縣為其徒者少幾千人多至萬以上宮廬百十穹墉奧屋文衣精食輿馬之華封君不如也古百里之國封君一人然而力殆不輕得足也今地方百里過封君者累百十飛奇鉤貨以病民以此治教信讓奚而得行也而天下若是蓋幾宮幾人乎有司常錮百貨之利細若蓬芒一無所漏失僕僕然其勞也而至於浮屠人雖費如此皆置不問反傾府空藏而棄與之豈不識其非古之制也抑識不可然且故存之耶愚不能釋也分寧縣郭內外名為宮者百八十餘所兜率院在治之西八十里其徒尤相率悉力以侈之者也其構興端原有邑人黃庠所為記其後院主僧某又治其故而大之殿舍中嚴齋宮宿廬庖湢之房布列兩序廐圉囷倉以固以密所資以奉養之物無一而外求疏其事而來請記者其徒省懷也噫子之法四方人奔走附集者衍衍施施未有止也予無力以拒之獨介然於心而掇其尤切者為是說以與之其使子之徒知己之饗利也多而人蒙病已甚且以告有司而諗其終何如焉

　　金山寺重建水陸堂記

　　前人

　　慶曆八年潤之金山寺火明年寺之僧瑞新來治寺事某月擇山之陽亢爽之地勸州之人某氏為水陸堂積錢之數百三十萬積日之數若干而成之夫金山以遊觀之美取勝於天下非獨據江瞰海並楚之衝而濱吳之要也蓋其浮江之檻負崖之屋椽摩棟揭環山而四出亦有以夸天下者則天下之東馳而莫不顧慕者豈特一山之好哉而其作之完蓋非一人一日之力及火余固嗟夫未嘗得與時之君子遊而縱夫余心之所樂焉至于今未久也則聞夫山之穹堂奧殿瓌傑之觀滋起矣此非佛之法足以動天下蓋新者余嘗與之從容彼其才且辨有以動人者故成此不難也夫廢于一時而後人不能更興者天下之事多如此至于更千百年委棄鬱塞而不得振行于天下者吾之道是也豈獨牽于勢哉蓋學者之難得而天下之才不足也使如此寺之壞而有新之才一日之作軼千百年累世之迹則事廢者豈足憂而世之治可勝道哉新方以書告某氏之世善而其子某又業為士因以求予記堂之始故為之歷道其興壞之端而并予之所感者寓焉

　　太平興國禪院記

　　李覯

　　佛教初由梵僧至中國不知其道而欲駕其說師徒相承積數十年日言天宮地獄善惡報應使人作塔廟禮佛飯僧而已厥後菩提達磨以化緣在此土始傳佛之道以來其道無怪譎無刓飾不離尋常自有正覺思而未嘗思故心不滯於事動而未嘗動故形不凝於物物有萬類何物而非己性有萬品何品而非佛佛非度我而我自度經非明我而我自明無緇素才拙一言開釋皆得成道由茲立大精舍聚徒說法以衣鉢相傳授居無彼我來者受之嗣無親疎能者當之諸祖既沒其大弟子各以所聞分化海內自源而瀆一本千支羣居之儀率從其素故崇山廣野通都大邑院稱禪者往往而是庸裨邪妄無識洗心從學王臣好事稽首承教蓋與夫老氏之無為莊周之自然義雖或近我其盛哉然末俗多敝護其法者有非其人或以往時叢林私於院之子弟閉門治產誦經求利虛堂不登食以自飽則一方之民失所信嚮矣通人高士疾之茲久而未克以澄清逮我宋有天下兵革既已息禮樂刑政治世之器既已完備惟愛民之心以佛法之有益也廣祠度眾不懈益勤聖上蒞阼體聞釋部之缺因詔凡禪居為弟子前旅有者與終其身後當擇人以主之意將補罅漏鉏榛蕪使宗門愈高大則建昌軍太平興國禪院復什方住持者奉此制也按舊記唐天祐丙子制置使陳暉所創號顯源末興始有可幽師杖錫來居推輪法事逮李氏僭江表其別子景達以齊王守臨川乃命德琳師以張大其業琳師道行峭潔知解雄俊圜迴千里瞻仰弗暇樹稼數十頃立屋累百楹至太宗時例以年號更賜今額眾安法行剎此邦者莫與為等琳既化去道喪不傳而其徒以僥倖居之垂四紀矣凡鄉之學禪者雖知有真乘法印尚迷而疑何所取決今年夏主者皓病物故時侍禁馮君德宣光祿寺丞李君虞卿同權軍政深惟天聖詔書求可以長是院為人師者粵有桑門首耆老識達之士相與謀曰嘗聞建安崇儼師得法于石霜楚圓和尚巡禮所至學者圍繞師避而處行今在邇抑可以致之乎因列名以舉郡然其言乃就迎十撫州景德院讓不可得而後至升堂之日會者萬計師據牀安坐有問斯答如鐘之鳴如谷之響重昏宿蒙冰解雪釋歡喜贊嘆洶動街陌論者謂國朝嚴佛事俾擇知識表于禪林太平郡之福地也而儼師以正真道臨之燈燈繼照曷有窮已然非吾儒文之不足以謹事始而信後裔僉來謁予曰文子職也其可以辭重違父兄意故為之一說時則景祐三年秋九月也

　　建昌軍景德寺重修大殿彌陀閣記

　　前人

　　儒失其守教化墜於地凡所以修身正心養生送死舉無其柄天下之人若饑渴之於飲食苟得而已當是時也釋之徒以其道鼓行之焉往而不利無思無為之義晦而心法勝積善積惡之誡泯而因緣作空假中則道器之云戒定慧則明誠之別至於虞祔練祥春秋祭祀之儀不競則七日三年地獄劫化之辯亦隨而進蕃衍光大繫此之由故嗣迦葉者師子達摩流為東山牛頭傳龍樹者惠文惠思熾乎天台灌頂二家之學並用於世若夫律戒之盛凡出家者當由此塗按白居易撫州景雲寺律和尚碑文如來十弟子中優波離善持律波離滅南嶽大師得之南嶽滅景雲大師得之師南城人初隸景雲寺徙洪州龍興終廬山東林度男女萬五千人姜相國公輔顏太師真卿本道廉使楊憑韋丹皆與友善樂天之敘如此南城於宋為建昌軍景雲為景德寺律和尚之迹已無見土木之堅久者惟殿與門殿之制不靡而其材良乃今所無基高而旁羸入風雨者四面如一將恐腐折後難為功寺僧義明乃營屋若干柱以翼之且作彌陀閣于其前右兼壯與麗為永永計先其謀者文憲宗正既而憲住他院正亦遂輟克有終者推明殿之財集于眾閣成于孀何氏始卒凡八年明講經論頗喜事以雅于予來乞文因論釋之所由興亦使其徒知此寺昔嘗有僧為律戒師于江之南度人以萬數當世賢者與之游以為寺之榮而有所慕焉

　　真如法堂記

　　司馬光

　　壬辰歲夏四月有僧清辯踵門來告曰清辯秀州真如草堂僧也真如故有講堂庳狹不足以庥學者清辯與同術惠宗治而新之今高顯矣願得子之文刻諸石以諗來者光固辭不獲乃言曰師之為是堂也其志何如曰清辯之為是堂也屬堂中之人而告之曰二三子苟能究明吾佛之書為人講解者吾且南鄉坐而師之審或不能則將取于四方之能者皆伏謝不能然後相率抵精嚴寺迎沙門道歡而師之又屬其徒而告之曰凡我二三子肇自今以後相與協力同志堂圮則扶之師闕則補之以至于金石可磨山淵可平而講肄之聲不可絕也光曰師之志則美矣抑光雖不習佛書亦嘗剽聞佛之為人矣夫佛蓋西域之賢者其為人也清儉而寡慾慈惠而愛物故服敝補之衣食蔬糲之食巖居野處斥妻屏子所以自奉甚約而憚于煩人也雖草木虫魚不敢妄殺蓋欲與物並生而不相害也凡此之道皆以涓潔其身不為物累葢中國於陵仲子焦光之徒近之矣後世之為佛書者日遠而日訛莫不侈大其師之言而附益之以淫怪誣罔之辭以駭俗人而取世資厚自豐殖不知厭極故一衣之費或百金不若綺紈之為愈也一飯之直或萬錢不若膾炙之為省也高堂巨室以自奉養佛之志豈如是哉天下事佛者莫不然而吳人為甚師之為是堂將以明佛之道也是必深思于本原而勿放蕩于末流則治斯堂之為益也豈其細哉皇祐四年立

　　揚州龍興十方講院記

　　王安石

　　予少時客遊金陵浮屠慧禮者從予遊予既吏淮南而慧禮得龍興佛舍與其徒日講其師之說嘗出而過焉庳屋數十椽上破而旁穿側出而視後則榛棘出人不見垣端指以語予曰吾將除此而宮之雖然其成也不以私吾後必求時之能行吾道者付之願記以示後之人使不得私焉當是時禮方丐食飲以卒日視其居枵然余特戲曰姑成之吾記無難者後四年來曰昔之所欲為凡百二十楹頼州人蔣氏之力既皆成盍有述焉噫何其能也蓋慧禮者予知之其行謹潔學博而才敏而又卒之以不私宜成此不難也世既言佛能以禍福語傾天下故其向之如此非徒然也葢其學者之材亦多有以動世耳今夫衣冠而學者必曰自孔氏孔氏之道易行也非有苦身窘形離性禁欲若彼之難也而士之行可一鄉才足一官者常少而浮屠之寺廟被四海則彼其所謂材者寧獨禮耶以彼之材由此之道去至難而就甚易宜其能也嗚呼失之此而彼得焉其有以也夫

　　大別方丈銘

　　蘇軾

　　閉目而視目之所見冥冥蒙蒙掩耳而聽耳之所聞隱隱隆隆耳目雖廢見聞不斷以搖其中孰能開目而未嘗視如鑑寫容孰能傾耳而未嘗聽如穴受風不視而見不聽而聞根在塵空湛然虛明遍照十方地獄天宮蹈冒水火出入金石無往不通我觀大別三門之外大江方東東西萬里千溪百谷為江所同我觀大別方丈之內一燈常紅門閉不開光出于隙[暘-勿+((傘-(企-止))-┬+(一/ㄎ))]如長虹問何為然笑而不答寄之盲聾但見龐然秀眉月面純漆點瞳我作銘詩相其木魚與其鼓鐘

　　永安禪院僧堂記

　　張商英

　　古學道之士灰心湣智于深山幽谷之間穴土以為廬約草以為衣掬溪而飲煑藜而食虎豹之與鄰猿狙之與親不得已而聲名腥薌文彩發露則枯槁同志之士不遠千里裹糧躡屩來從之游道人深拒而不受也則為之樵漁為之舂炊為之灑掃為之刈植為之給侍奔走凡所以效勞苦致精一積月累歲不自疲厭覬師見而閔之賜以一言之益而超越死生之岸烏有今日所謂堂殿宮室之華牀榻臥具之安所須而具所求而獲也哉嗚呼古之人吾不得而見之矣因永安禪院之新其僧堂也得以發吾之緒言元祐六年冬十一月吾行郡過臨川聞永安主僧物故以兜率從悅之徒了常繼之常陞座說法有陳氏子一歷耳根生大欣慰謂常曰諦觀師誨前此未聞當有淨侶雲集而僧堂狹陋何以待之願出家貲百萬為眾更造明年堂成吾使謂常擊鼓集眾以吾之意而告之曰汝比丘此堂既成坐臥經行惟汝之適汝能于此帶刀而眠離諸夢想則百丈即汝汝即百丈若不然者昏沉睡眠毒蛇伏心暗冥無知晝入幽壤汝能於此跏趺晏坐深入禪定則空生即汝汝即空生若不然者獼猴在檻外觀樝栗雜想變亂坐化異類汝能于此橫經而誦研味聖意因漸入頓因頓入圓則三藏即汝汝即三藏若不然者春禽晝啼秋虫夜鳴風氣所使曾無意謂汝能于此閱古人話一見千悟入紅塵裏轉大法輪則諸祖即汝汝即諸祖若不然者狗齧枯骨鴟啄腐鼠鼓喙呀脣重增饑火是故析為垢淨列為因果判為情想感為苦樂漂流汩溺極昧來際然則作此堂者有損有益居此堂者有利有害汝等比丘宜知之汝能斷毗盧髻截觀音臂刳文殊目折普賢脛碎維摩座焚迦葉衣如是受黃金為垣白銀為壁汝尚堪任何况一堂戒之勉之吾說不虛元祐七年壬申歲十二月十日南康赤烏觀雪夜擁爐書以為記

　　東松寺題記

　　岳飛

　　余自江陰軍提兵起發前赴饒郡與張招討會合崎嶇山路殆及千里過祁門西約一舍餘當途有菴一所問其僧曰東松遂邀後軍王團練并幕屬隨喜焉觀其基址乃鑿山開地創立廟廡三山環聳勢凌碧落萬木森鬱密掩煙甍勝景瀟灑實為可愛所恨不能款曲進程遄速俟他日殄滅盜賊凱旋回歸復得至此即當聊結善緣以慰菴僧紹興改元仲春十有四日河朔岳飛題

　　楓橋寺記

　　孫覿

　　平江自唐白公為刺史時即事賦詩已有八門六十坊三百橋十萬戶為東南之冠詩云茂苑太繁雄是也逮乾符光啟間大盜蠭出爭為強雄而武肅王錢鏐以破黃巢誅董昌之功盡有淛東西之地五代分裂諸藩據數州自王獨常順事中國有宋受命盡籍土地府庫帥其屬朝京師遂去其國葢自長慶訖宣和更七代三百年矣吳人老死不見兵革覆露生養至四十三萬家而吳泰伯廟棟猶有唐昭宗時寧海鎮東軍節度使錢鏐姓名書其上可謂盛矣建炎盜起官寺民廬一夕為煨燼而楓橋寺者距州西北六七里枕漕河俯官道南北舟車所從出而巋然獨無恙殆有數焉寺無石誌按吳郡圖經實妙利普明塔院而不著經始之歲月唐人張繼張祐嘗即其處作詩記遊吟誦至今而楓橋寺亦遂知名於天下太平興國初節度使孫承祐重建浮圖七層峻峙磐固人天鬼神所共瞻仰至嘉祐中始改賜普明禪院而雄傑偉麗之觀滋起矣屬有天幸僅脫于兵火而官軍蹂踐寺僧逃匿頹簷委地飄瓦中人臥榻之上仰視天日四壁蕭然如逃人家紹興四年長老法遷者會其徒入居而相之其室無不修銖積寸累扶顛補敗棟宇一新可支十世寺有水陸院嚴麗靚深龍像所棲升濟幽明屢出靈響尤為殊勝而塔之役最大更三年而後就一日遷老過余言曰願有記也余常怪天下多故縣官財匱力屈天子減膳羞大臣辭賜金將吏被甲冑以死士大夫毀車殺牛而食而吾民則當輸家財助邊卒常睊睊然舉首蹙額疾視其上無慨然樂輸之意而佛之徒無尺寸之柄無左右介紹之先瓦盂錫杖率爾至門則倒衣吐哺躧履起迎唯恐後己乃捐金幣捐囷廩捨所甚愛如執左契交手相付無難色此何道也今觀遷老積精營作練學苦空敝衣糲食不以一毫私其身日以飾蠱壞起頹仆為急又飭其徒二三輩持鉢叩門或持簿乞民間日有獲焉惟資以治寺以故一方道俗皆向慕之凡所欲為無不如志故成就如此今吾鄉縣之長人者晨擁百吏坐一堂之上赫然如神明之臨又假聲威以怛之而後吏得以投其隙吾欲以柔道理之量其力之所堪任而與之為均無急之以期無使吏迫之上下休戚共為一體人人歡然欣戴如駒犢嬰兒之慕以盡夫為民父母之道夫以子弟而事父母其於奉佛固間然矣故著予之所欲言為記使歸刻焉紹興十六年七月望晉陵孫覿記

　　重建佛殿記

　　洪邁

　　江自岷山而下歷巴夔湘楚包吞前沫橫漾浯流沱潛澧沔眄金巨川數千百演迤橫放薄于朱方極沛以大然後東入于海舉天下之水莫盛此焉金焦兩山崒然天立鎮乎中流皆有大蘭若岧嶢其上古記謂紫金浮玉者是矣浮玉處其左如幽人逸士巖棲谷隱恐入林之不密故航葦罕至而僧居觸事隨亦泯歇惟紫金超遙擅勝不復與同蕩然開闢八面應敵所謂江心一峯水面千里潭月雙暎雲天四垂真能雄跨東南二百州如宸章所表揭者千颿下來萬客鱗萃魚龍之所憑怙人天之所賓悒古今推勝無得擬議寺舊名澤心天禧中真宗皇帝感宵夢所抵更為龍游飛帛扁額以貴方來室廬崢嶸概與境稱遭罹魔劫鞠為燼墟中興以還視力開葺軍師劉寶奮營大殿幾成而厄于火明年郡守韓及祖又嗣為之築于道謀旋即蠹敗淳熙四年樞密沈公復出治慨然歎曰吾行四方多矣未有如此剎者住山非本色人其可哉乃卑禮厚帛延金華蘊衷師于集山俾主張是舍寂而居囂去安而即煩人以為介介師不屑也徧行其疆悲智歘起自念己身逢此壞相亟倒空鉢囊先眾募捨前所未及一切趍新展前資以安耆舊抗塔院以壯瞻睹壽坊經室庖浴廂縈易翳為明寬潔敞靚江濱故址隘而不舒累石拓基堤護榆楊作屋二十四楹中建亭命曰烟雨奇觀游士戾止洗心儲清又捨法施為後人買田六十頃唯雄殿尊居役鉅費侈居之六年而後敢議擇廉謹僧入閩即山伐木如約浮海歸命黿鼉而協謨節定星而揆日道充干內而跡彰于外其聲遠揚如谷應響施者惟恐不克豐其獻匠者惟恐不克既其巧度為崇五十有五尺為廣七十有四尺糜錢六十萬閱四寒暑而成廓如穹如輪奐華奕卻顧城闕根塵聿清前瞻海潮法音如在吳頭楚尾莫之與京功甫訖師移錫錢塘靈隱邦人願有記使來謁當紹興之季戎馬飲江暴骨堆莽是時長老淨信誘化童隷收拾瘞藏予再奉使往來親見為之啟于太上被褒寵計僧徒二十人則予于茲山疑若有宿因故書而不辭殿經始于癸卯之孟夏成于乙巳之仲春而記于丁未之秋八月實有二十四日癸巳云

　　萬壽閣記

　　元虞集

　　南徐古治限大江之堧受眾川之委東趍而將至于海也其浸汪洋以無涯其流舒肆而莫止拳然屹立中江以迎其衝者金山也山有佛祠始建于晉明帝時梁武帝著水陸齋儀親幸其寺至宋真宗賜名龍游禪寺國朝至大己酉僧應深以天子之命主之兼𢌿以馬薛里吉思所據銀山東西二院且敕使者修水陸大會如梁之儀延祐至治間又兩敕建會如至大故事于是應深以辛酉之歲即寺之右建大閣焉上嚴萬佛之象下肖羅漢之容為位五百後三年今上皇帝潛邸之日由江引舟而親登是閣壯其締構雄偉而善深之為也出帑金成佛像千以贊之又三年皇帝既登大寶建元天曆三遣使齎名香白金往祠之山祇波神魚躍龍舞幽顯咸若應感著焉至順元年秋應深來朝京師十月乙未入見上御奎章閣奉佛像以進上曰閣中萬佛已莊嚴乎對曰像具而未完以金也上曰朕悉為若成之即出內府寶鈔五萬緡以賜之仍歸以羅漢莊陷江沙汰之田明日應深入謝曰臣僧請以萬佛祝萬壽願萬壽等萬佛上曰朕之崇佛豈私朕躬所願含生均被佛力因名其閣曰萬壽又明日敕學士臣集勒文以記之臣集聞諸浮屠氏之說曰充乎法界一佛身也何有于萬及其化現至百千億恆河之沙析為微塵猶不能擬豈萬可言用像設教取數千圓以表也臣請喻之以言今我聖皇運至善大慈之心位乎億兆萬民之上一念慮之善一佛之全體也一號令之善一佛之大用也一日二日已具萬幾至于歲時積善無數即佛之言非萬可計然則聖天子萬施之施豈獨見于斯閣而已哉有生之類無間遠邇大小知上之念己也仰而望之一一如親涵上之恩惠焉辟如瞻日于天人各見日如日視己不知所見共一日也觀月于水人各見月如月視己不知所見同一月也散之諸有名之為萬歸之于無其實一佛也一佛萬佛也我聖天子一佛萬佛之所具乎一佛之壽已不勝計即至萬佛其壽無量即壽即佛即佛即壽是故斯閣可得而名矣請書其事以諗諸來者而深之勒亦得繫于無窮焉

　　釋迦殿記

　　牟瓛

　　普照寺陸士衡別業也自孫氏歸晉兄弟入洛以文人膺事任震動當時倚伏相尋曾未瞬息已有華亭鶴唳之歎而其臺榭化為像設研席化為梵唄乃至今存何歟寺北坐九峯層巒疊嶂相為蔽虧陰陽家謂風氣藏聚可安于眾者也唐乾元時本號大明寺僧良慧常刱釋迦如來殿逮宋祥符間改賜今額凡三度重建淳祐戊申厄于祝融里人錢武翌首議興造其事未竟子大信繼之咸淳甲戌僧慧思與武翌有舊念不可廢前人功亟勸率賄施以助殿始成眾請行超典殿畢塗暨而營像設于是慧辨賢慧悟秀以白鎮守沙侯欣然厚施久之而就萬瓦鴛浮重簷翬跋加以藻繪金碧交輝中設釋迦像若左若右分列八位備極莊嚴而三世如來圓通大士應真羅漢諸天人之相亦次第而成至于琉璃無盡燈瓜華諸供具莫不完好每歲州侯率其僚屬于此建道塲申祝讚而禱水旱禳風災者亦皆至焉夫成之難則其傳之也必久是役也再見丁未甲子復周蓋非一手足之力而超成其終超既寂其孫子聞來霅求文以記曰是故可以久傳而不廢也為之贊曰維昔普照王本自法身出光明攝方寸虛空常獨耀盡三千大千無量河沙界皆佛慧照中夫是之謂普眾生宿業重展轉墮迷悞願佛垂慈憫與除諸障礙譬如摩尼珠烱烱照濁水一作是念已業去障自空而我初不覺心目劃開朗稽首釋迦尊為我証明之至大戊申三月既望

　　法輪教寺記略

　　僧惠光

　　雙鳳法輪寺離常熟州百里昔有天竺沙門道林支遁禪師自金陵之姑蘇禮吳中石佛像訪瞿硎先生于梅李清夜露坐見東南一舍外有五色煜然詰旦探至南沙盡界遇一高原隆如息壤二樹合抱至暮棲其下夜將半氣與光忽起南原尋丈之間若合符節師以是謀立道塲卓錫記之黎明令耕者斸之其氣若蒸其土五色有石函二龜大盈尺里人聚而觀之移日間化為鳳翔空盤舞千仞而下止諸樹端僉曰師之道德獲感嘉禎願施此地以建法幢得地四十二畝復輪緡鏹以相其成因是開基剏寺勅賜雙鳳之額地方百里為雙鳳鄉時東晉成帝咸和六年後師返京師囑弟子子員等繼之化崑山常熟二州田若干自是僧徒繁衍宋太宗祥符年間例改天下寺額欽勅法輪為名逮今至正癸巳計千有餘年惜乎古碑磨滅遺事僅存述此以告來者云

　　寒山寺重興記

　　明姚廣孝

　　出閶門西行不十里即楓橋橋之南去尋丈地寒山寺在焉臨運河塘其塘北抵京口南通武林為衝要之所舟行履馳蟬聯蟻接晝夜靡間唐元和中有寒山子者不測人也冠樺布冠著木履被藍縷衣掣風掣顛笑歌自若來此縛茅以居暑暍則設茗飲濟行旅之渴挽舟之人施以草屩或代其挽尋遊天台寒巖與拾得豐干為友終隱入巖石而去希遷禪師於此創建伽藍遂額曰寒山寺寺當山水之間不甚幽邃來遊者無虛日唐詩人張懿孫賦楓橋夜泊有姑蘇城外寒山寺夜半鐘聲到客船之句天下傳誦于是黃童白叟皆知有寒山寺也自唐歷五代及宋與元寺凡幾興廢碑刻澌泯無考粵自聖朝永樂三年深谷昶禪師老成有戒行劄授住持赤手奮發化募眾檀刜荊蓁畚瓦礫先建佛殿次立丈室山門及說法之堂棲禪之所庖庫湢溷凡合有者畢備殿內塑釋迦世尊於中迦葉阿羅侍側文殊普賢二大士坐左右梵王帝釋秉鑪而前十八應真列于兩傍香雲晻曖金碧焜熀一會靈山儼然未散方丈則設寒拾豐干之像不敢忘其所自也道塲一新規模可覩都人士之遊覽豈無如懿孫之題咏者耶雖然深谷興復之偉績寧可泯沒無聞歟其同叅友雲海請余記勒石以告夫來者永樂十一年十月長洲姚廣孝撰

　　虎丘雲巖禪寺記

　　楊士奇

　　蘇長洲縣之西北不十里有山曰虎丘吳闔閭所葬處岡阜盤鬱葢晉王珣及弟珉之別墅咸和二年捐為寺始東西二寺唐會昌中合為一而名雲巖者則昉於宋大中祥符間載盧熊郡志如此始清順尊者主此寺至隆禪師而復振歷世變故寺屢壞屢興洪武甲戌寺復燬永樂初普真主寺始作佛殿寺僧寶林重葺浮圖七級繼普真者宗南作文殊殿十七年良玠繼宗南作選佛塲又明年作妙莊嚴閣三年落成葢寺至良玠始復完所作閣之功最鉅凡三重崇一百尺有奇廣八十尺有奇深六十尺上奉三世佛及萬佛像中奉觀音大士及諸天像其材之費為鈔三十餘萬貫金石綵繪之費六十餘萬貫又經營作天王殿以次成良玠杭之海昌人原石其字前僧錄闡教止菴其師也余聞諸刑部主事陳亢宗云余聞虎丘據蘇之勝歲時蘇人閑暇而出游者必之于此士大夫宴餞賓客亦必之於此四方貴人名流之過蘇者必不以事而廢遊于此也然亦有興念夫王氏之嘗樂於此者乎自捨宅建寺以來今千餘年其與山川相輝映稱名勝于東南愈久而不衰者固佛之道足以鼓動天下亦必其徒刻勵勤篤之人能張大其師之道以致夫多助之力也刻勵勤篤之人其用意也宏其立志也確有不為為之而孰禦其成哉

　　聖恩禪庵記

　　陳亢宗

　　中吳宿號名區非特以人物產雄天下而佛宇之盛咸極壯麗雖僻壤無處無之郡西連山數十鬱然森聳香臺寶坊爭據殊勝若靈巖之軒豁白雲之深秀天池之幽邃固為古今所稱賞其巋然興於我朝則聖恩禪庵其一焉庵葢禪師萬峯蔚公所剏在郡西袁墓邨之鄧蔚山按志以袁為元蔚為尉而名邨以山公嘗得石刻山下乃宋進士迪功葉君和甫墓中物紹興二十九年所藏由是始克正三字之誤碑晚出庵時未甚有名故志不暇悉疑三字或姓則莫知其然也厥地瀕太湖草木清潤郡巒環抱庵當其腹軒豁深秀重樓複閣位置適宐依山勢為起伏層觀疊出如畵法華山自東逶迤而南轉折西指墮半湖中宛若飛舞下有小阜隆然離立類覆鉢正當其前西洞庭諸峯點綴波間處其次而湖南苕霅諸山復次其後云遠黛浮嵐風颿沙鳥日夕容與三萬六千頃之汪瀾七十二峯之奇秀一盱衡若指諸掌初公以元末壬申提其師千巗之學自浙東游歷至是覩厥殊勝丐迪功之元孫華一得棄隙數弓縛禪居之久之人漸信向皇明開天表章真乘而公道價益隆緇素奔湊洪武九年始闢地為庵閣禮觀音像於中稱曰聖恩尋與其徒普壽等稱演法之堂落成而公示寂壽與其徒普隱用甲乙之傳繼主庵事乃乘其願力發遺資於經畫指授處建大佛殿以及伽藍祖師二祠再建三塔院齋廚有堂春磑有室凡像設之莊嚴妙麗則僧普現善明與今住持智璿任之已而首座普持以為梵宇之製必備鼓鐘警昏旦以集眾而闕焉非所以肅眾乃創重屋範銅為鉅鐘而法鼓雲鐃則委之僧淨心自是雷轟鯨吼六時震撼花香燈供淨潔鮮明而規制漸備矣永樂七年智璿既正席尤孜孜於述作首撤大殿瓴甓之毀敗者而一新之議以為前所造法堂去殿一隅非稱乃改卜于殿後龕置欈李蔡景和所施大藏經於中易舊為丈室中奉大士小像前設無盡燈後營僧堂右立碧照軒為娛賓之署而山門廊廡眾寮庫庾船坊之類一十四年之冬咸用告成于是丹甍紺宇文栱華榱山湧翬飛人天瞻駭而山川改觀四方遊覽之迹莫不以寓目為勝事雲水之徒從而棲止者恆及百數計有不遠萬里而至者咸謂其勝槩宏模雖宿號名剎者未易過之其為役至殷為費至鉅雖出于四方善信之所樂施大殿則郡人金榮甫罄家以濟而功居其半僧堂則智璿佐以衣盂之羨為鈔六千緡前後置山園廣二頃餘畝斂其產植貿遷以供歲用不足則賴遠近好事家舟肩之助庸取給焉始公鑿四大井人莫測其意及是人得無遠汲之困益可見其慧力之至矣智璿念自刱始以來三百甲子而登載固未有記爰礱石以文來請予竊以為天時人事之會合一皆有數是地距郡僅七十里初無崇岡峻嶺長林大澤為之限方袍羽人之蹤日相尋乎是而有目弗見焉豈非天造地設鬼神呵衛有俟於今日乎方公之得石刻也欣然若有夙契則其兆固非偶然矣抑嘗觀夫所謂名山勝剎者皆興自往昔垂千百年而後剏建始備公以赤手入吳得容膝之棄地於榛莽蒙羃中非若名山勝剎素為人所欽仰之為易舉其難奚啻什伯乃能跨而軼之隱然成一大叢林雖由時事之會合而公愿力之感召於人者良不誣已普壽等又能篤于繼述益可見其源流之懿非能深達理事之不二示現有為以成始成終者疇能然乎方今聖人執金輪以馭世佛日再中行見敕額之頒有不期而然者矣余不足以知佛學之奧庸備著其山川之美剏始之詳欲使繼之者無忘所事而顧名思義以共報夫君師之恩因不覺其辭之覼縷云

　　保聖寺安隱堂記

　　歸有光

　　長洲東南五十里地名甫里天隨先生之故居在焉今為保聖教寺而郡志又有白蓮講寺然甫里無二寺蓋白蓮即保聖之別院也志云寺剏于唐大中間熙寧六年僧惟吉重修白蓮者僅在西廡其後即為天隨先生祠區宇非廣不當別稱為寺也予少時過先生祠游行寺中尋古碑刻殆無存者惟元統二年法華期懺田記存耳成化二十年左善世璇大章來自京師迎其母供養于愛日堂重修此寺又明年五月落成凡為殿堂七廊廡六十初壞殿時見梁栱間有板識紹興保祐之年故知以前修剏蓋不一而無文字可考也自成化乙未至嘉靖癸亥蓋又七十有七年矣寺之西北有安隱堂安隱者僧住持寺事已謝而退故稱安隱云寺之盛時僧每房皆以堂為別凡為堂如安隱比者無慮數十房所為愛日者亦其一也主僧法慧懼且盡廢故時安隱之房分為二𣲖乃與同堂之徒復為合一誓與共守之請為堂記鑱之石庶幾少延以待後人夫文章于天地間至重也自大中迄今世變多矣而寺嘗存蓋無廢而不興而文之傳獨少也宐慧之汲汲于此也哉

　　重修大龍興寺碑記

　　葉向高

　　蓋聞聖人載起肇禎歸五嶽之城帝業克昌景福叶萬靈之貺故劍授神冶上皇解佩於山靈夢繞赤蛇大佛開祥於長壽若夫丹陵瑞啟三河白水嘉生九穗巍巍蕩蕩丕答成功鬱鬱葱葱獨鍾佳氣凡以天開地闢通理于黃中虎踞龍蟠茂膺乎赤紀惟睠命而享天心乃受圖而醻神祐欽惟我太祖高皇帝握天鏡以通寶筏廻地軸而履金繩手提日月于迷方力拔乾坤于苦海誕靈縱叡苞囊函夏之光華接統膺期攬結方輿之雄秀洎八紘靖謐四極和寧洞劃石牛舍開白馬爰從中都建大龍興寺其地首諸夏以控天邑總寰瀛而號日畿三天握籥于橫襟八部盡圖於指掌仙臺創構佛土宏開鷲華蜚翥鳳之區虬鉢下潛龍之境引太虛于元鍵遠蒸萬國之雲烟盪元氣于丹楹近簇二陵之風雨蓋功諧幽贊技殫絕羣耆闍藻函蓋之容維極挾江山之助於休哉紺宇薦靈于譙亳元房佐祉于岐豐矣迨我英宗睿皇帝闢紫極以登三彌恢駿業孝宗敬皇帝繼黃離而乘六丕鬯鴻恩睠龍象于炎崑渙絲綸于福地錦繡重披寶界雲霞頓麗銀庭蓋念五鳳七麟曾肇王基於舊跡千秋萬歲或遊魂夢於故鄉物力方饒周澤維渥故能起雷霆於步顧回蛇蠖於翬飛芝楣桂棟俄盈既盡之墟龍變螺文復見維新之象何期勝地不常刧灰再焰祗樹香沉於幻鳥率陀影散於空花四照枝殘醉象攪藤蘿之月三華葉爛毒龍沉舍衛之城繇正嘉而來歷八十餘禩則詹御史事講曹郡守時聘李郡守驥千先後圖之大殿甫成羣工未輯徒存丹艧何取藩垣又二十年而庭鞠茂草法熄殘僧凡在顧瞻無不愴歎屬今皇之御宇緬先德以興思祥遡姚墟鎖支祈於泗水禮降原廟咨神鼎於淮濱慎遴守土之臣肅布康岐之政時則張郡守大孝從董兵使元學議再圖之而郡丞馬協別駕徐應麟蔡鸞翔周承緒司理趙弘道咸預經營郡丞實綜其事謀僉同於羣策數更極於百年大開覺路於明幽共唱慈風於法俗筇鳩竹馬鶩香闕以披華玉縰珠纓望鸚林而布地由是續往因於未斷合大力於幾成虹霓通雙殿以崢嶸八龍忽涌星日絢重廊而隱現兩鴿齊飛鴛瓦促魚鱗煥墉垣於下麓鶴軒疊鴈齒敞笏室於中巖蓋將揚慧日以輝昏衢亦復灑法雲而清火宅爾其皇幢輝於羽仗魚梵雜以嵩呼曇雯迎劍佩以凝華鬘綵結簪纓而鬬色蹌蹌陽馬之曦恍趨規地戞戛風烏之唄疑接中天則嚴威儼若朝廷悃款肅於辟士若夫庭俯喬松窗含遠岫瓜剖華京之浩穰虬蹲湯沐之崇隆噴薄陰陽之氣於重閟之年而斐斐遠冪發揮川嶽之精於方通之候而𡾼𡾼盈襟則峯標欲界之仙都天挺明神之窟宅又若仰斗電之重華拾天花於玉雨挹紫雲之異彩競界線於金鋪赤字第一山入微塵而不滅瑤文無盡藏銷刧石以靡窮又若瞻故里於新豐恭承桑梓儼翠華于初地悽動松楸閱先帝之經營憶創守維艱之會感仁王之啟翼追天人相與之符則投戈而棲意慈林列聖所為寓神武於不殺也撫遺而遊心豐𦬊列聖所為寄無念于昭茲也嗚呼慶鍾長發則繼明襲嘉而兩卜之傳自永神應昌期則重熙累洽而百靈之護彌周蓋先天啟聖嘿契元扄後聖函靈陰扶帝脉此諸君子所為臨彼岸以褰裳悲化城而反袂嘿初禎于功德昭申明于聖神也繇斯以譚祝釐之典尚屬具文幹蠱之思猶然永事豈與夫掇屠耆之金供伊蘭之饌恣麈尾之逸風披虎溪之勝韻同乎哉至于妙度羣品盡出幽厄萬感咸趨一靈必應則真如能事姑不論焉役舉于萬曆三十八年肇云初夏落以次年杪迺作銘曰乾函萬籥坤軸九維靈氛葱菀嘉祉葳蕤常因効法上聖膺期日懸大覺天度羣迷鼇柱斯標龍宮俶奠如鷲于𡺸如鹿于苑花雨環纓航雲揲檻日月法燈風雷魚梵為我摩尼斗極皇皇為我祇園楚甸章章忍亦佛界福亦佛堂三吳維左荊汝其陽江流漫漫淮流[泳-永+畟][泳-永+畟]孤山巉巉鳳山翼翼是名淥池是名方石度亦非航卓亦非錫蓮花寶墨貝葉龍文天與如大佛與如尊蒸蒸法力消我塵棼彤彤法寶食我德芬列聖有靈爰清殿宅我望穆清嘿軫人厄二三力臣式我構畫奉宣睿謨還我赫赫神謀於舊人謀於新詎曰力饒而醻國禎詎曰偉觀而重國根以歸帝力以治帝心智炬不然慈雲不飾其然非空其飾非色羣力則共羣心何式神武慈慈乃見天則


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十六卷目錄僧寺部藝文五(詩)石壁立招提精舍　宋謝靈運過瞿溪山僧寺　前人天安寺疏圃堂　梁武帝遊鍾山大愛敬寺　同前和武帝遊鍾山大愛敬寺　蕭統開善寺法會　前人往虎窟山寺　簡文帝望同泰寺浮圖　同前遊光宅寺詩應令　同前詠同泰寺浮圖和簡文帝　庾肩吾登禪岡寺望和虞記室　何遜奉和同泰寺浮圖　王訓草堂寺尋無名法師　劉孝先和無名法師秋夜草堂寺禪房月下　前人奉和往虎窟山寺　鮑至往虎窟山寺　孔燾奉和往虎窟山寺　陸罩奉和望同泰寺浮圖　王臺卿奉和往虎窟山寺　前人奉和往虎窟山寺　王同同江僕射遊攝山棲霞寺　陳後主開善寺　陰鏗遊巴陵空寺　前人仰同令君攝山棲霞寺山房夜坐六韻　徐孝克仰和令君　前人從遊天中寺應令　沈炯同庾中庶肩吾周處士弘讓遊明慶寺　前人陪衡陽王遊耆闍寺　張正見庚寅年二月十二日遊虎丘山精舍　江總靜臥棲霞寺房望徐祭酒　前人入龍丘巖精舍　前人明慶寺　前人入攝山棲霞寺(有序)　前人遊攝山棲霞寺(有序)　前人攝山棲霞寺山房夜坐簡徐祭酒周尚書并同遊羣彥　前人經始興廣果寺題愷法師山房　前人遊鍾山開善寺　徐伯陽春日從將軍遊山寺　何處士明慶寺石壁　北周王褒雲居寺高嶺　前人謁方山靈巖寺　隋煬帝遊明慶寺悵然懷古　姚察從駕經大慈照寺　盧思道展敬上鳳林寺　薛道衡奉和方山靈巖寺應教　諸葛穎登白馬山護明寺　孔德紹送舍利宿定晉巖寺　前人和盧贊府遊紀國道塲　釋慧淨奉和聖製閏九月九日登莊嚴總持二寺閣　唐宋之問幸少林寺應制　前人奉和幸大薦福寺　前人奉和幸三會寺應制　前人使過襄陽登鳳林寺閣　前人遊法華寺　前人靈隱寺　前人遊雲門寺　前人遊梵宇三覺寺　王勃感遇詩　陳子昂奉和幸三會寺應制　李嶠奉和同皇太子過慈恩寺應制二首　張說㴩湖山寺　前人樂城白鶴寺　沈佺期遊少林寺　前人紅樓院應制　前人奉和幸三會寺應制　鄭愔酬忠公林亭　包融和薦福寺英公新構禪室　丁仙芝宿雲門寺閣　孫逖和崔司馬登稱心山寺　前人同皇甫兵曹天宮寺浴室新成招友人賞會　𡨥坦題石窟寺　宋昱題奉國寺　陸海題龍門寺　前人過福禪師蘭若　王維過香積寺　前人登辨覺寺　前人過乘如禪師蕭居士嵩丘蘭若　前人遊化感寺　前人遊悟真寺　前人同王昌齡裴迪諸人遊青龍寺曇壁上人院集和兄維　王縉遊感化寺曇興上人山院　裴迪遊天竺寺　崔顥光上座廊下眾山五韻　李頎無盡上人東林禪居　前人宿香山寺石樓　前人題璿公山池　前人宿瑩公禪房聞梵　前人覺公院施鳥石臺　前人題靈隱寺山頂禪院　綦毋潛宿龍興寺　前人過融上人蘭若　前人題虬上人房　儲光羲苑外至龍興院作　前人白湖寺後溪宿雲門　常建破山寺後禪院　前人題石甕寺　范朝宿天竺寺　陶翰陪元侍御遊支硎山寺　劉長卿秋日登吳公臺上寺遠眺　前人秋夜雨中諸公過靈光寺所居　前人登思禪寺上方經修竹茂林　前人宿北山禪寺　前人集梁耿開元寺所居院　前人將赴嶺外留題蕭寺遠公院　前人題武丘寺　前人題靈祐和尚故居　前人自道林寺西入石路至麓山寺過法崇禪師故居　前人尋盛禪師蘭若　前人疾愈過龍泉寺精舍呈易業二公　孟浩然題終南翠微寺空上人房　前人題大禹寺義公禪房　前人題融公蘭若　前人宿立公房　前人遊景光寺蘭若　前人來闍黎新亭作　前人與從姪杭州刺史良遊天竺寺　李白陪族叔當塗宰遊化城寺升公清風亭　前人廬山東林寺夜懷　前人安州般若寺水閣納凉喜遇薛員外乂　前人春日歸山寄孟浩然　前人起度律師同居東齋院　韋應物神靜師院　前人與盧陟同遊永定寺北池僧齋　前人遊靈巖寺　前人秋景詣瑯琊精舍　前人藍嶺精舍　前人寓居灃上精舍寄于張二舍人　前人登寶意寺上方舊遊　前人同諸公遊雲公禪寺　張謂登嘉州凌雲寺作　岑參登總持寺　前人題三會寺蒼頡造字臺　前人奉陪韋潤州遊鶴林寺　李嘉祐遊龍門奉先寺　杜甫大雲寺贊公房二首　前人西枝村尋置草堂地夜宿贊公土室二首　前人謁文公上方　前人法鏡寺　前人山寺　前人嶽麓山道林二寺行　前人

神異典第一百十六卷

　　僧寺部藝文五(詩)

　　石壁立招提精舍

　　宋謝靈運

四城有頓躓三世無極已浮歡昧眼前沈照貫終始壯齡緩前期頹年追暮齒揮霍夢幻頃飄忽風雷起良緣迨未謝時逝不可俟敬擬靈鷲山尚想祗洹軌絕溜飛庭前高林映窗裏禪室棲空觀講宇析妙理

　　過瞿溪山僧寺

　　前人

迎旭凌絕磴映泫歸漵浦鑽燧斷山木掩岸墐石戶結架非丹甍藉田資宿莽同遊息心客曖然若可覩清霄颺浮烟空林響法鼓忘懷狎鷗鯈攝生馴兕虎望嶺眷靈鷲延心念淨土若乘四等觀永拔三界苦

　　天安寺疏圃堂

　　梁武帝

乘和蕩猶豫此焉聊止息連山去無限長洲望不極參差照光彩左右皆春色晻曖矚遊絲出沒看飛翼其樂信難忘翛然寧有飾

　　遊鍾山大愛敬寺

　　同前

曰予受塵縛未得留蓋纏三有同永夜六道等長眠才性乏方便智力非善權生住無停相剎那即徂遷歎逝比悠稔交臂乃奢年從流既難反弱喪謂不然二苦常追隨三毒自燒然貪癡養憂畏熱惱坐焦煎道心理歸終信首故宜先駕言追善友回輿尋勝緣面勢周大地縈帶極長川稜層疊嶂遠迤邐隥道懸朝日照花林光風起香山飛鳥發差池出雲去連綿落英分綺色墜露散珠圓當道蘭藿靡臨階竹便娟幽谷響嚶嚶石瀨鳴濺濺蘿短未中攬葛嫩不任牽攀緣傍玉澗褰陟度金泉長途弘翠微香樓間紫煙慧居超七淨梵住踰八禪始得展身敬方乃遂心虔菩提聖種子十力良福田正趣果上果歸依天中天一道長死生有無離二邊何待崆峒右豈羨汾陽前以我初覺意貽爾後來賢

　　和武帝遊鍾山大愛敬寺

　　蕭統

唐遊薄汾水周載集瑤池豈若欽明后廻鸞鷲嶺岐神心鑒無相神化育有為以茲慧日照復見法雨垂萬邦躋仁壽兆庶滌塵覊望雲雖可識日用豈能知湍名冠子姒德澤邁軒羲班班仁獸集匹匹翔鳳儀善遊茲勝地茲嶽信靈奇嘉木互紛糺層峯鬱蔽虧丹藤繞垂幹綠竹蔭清池舒華匝長坂好鳥鳴喬枝霏霏慶雲動靡靡祥風吹谷虛流鳳管野綠映丹麾帷宮設廛外帳殿臨郊垂俯同南風作斯文良在斯伊臣限監國即事阻陪隨顧惟實庸菲冲薄竟奚施至理徒興羨終然類管窺上聖良善誘下愚慚不移

　　開善寺法會

　　前人

栖烏猶未翔命駕出山莊詰屈登馬嶺廻互入羊腸稍看原靄靄漸見岫蒼蒼落星埋遠樹新霧起朝陽陰池宿早鴈寒風催夜霜茲地信閒寂清曠惟道塲玉樹琉瓈水羽帳鬱金牀紫柱珊瑚地神幢明月璫牽蘿下石磴攀桂陟松梁澗斜日欲隱煙生樓半藏千祀終何邁百代歸我皇神功照不極睿鏡湛無方法輪明暗室慧海渡慈航塵根久未洗希霑垂露光

　　往虎窟山寺

　　簡文帝

塵中喧慮積物外眾情捐茲地信爽塏墟壟曖阡綿藹藹車徒邁飄飄旌旄懸細松斜遶逕峻嶺半藏天古樹無枝葉荒郊多野煙分花出黃鳥挂石下新泉蓊鬱均雙樹清虛類八禪栖神紫臺上縱意白雲邊徒然嗟小藥何由齊大年

　　望同泰寺浮圖

　　同前

遙看宮佛圖帶璧復垂珠銀燭踰漢汝寶鐸邁昆吾日起光芒散風吟宮徵殊露落盤恆滿桐生鳳不雛飛幡雜晚虹畫鳥狎晨鳧梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居

　　遊光宅寺詩應令

　　同前

陪遊入舊豐雲氣鬱青蔥紫陌垂青柳輕槐拂慧風八泉光綺樹四柱曖臨空翠網隨煙碧丹花共日紅方欣大雲溥慈波流淨宮

　　詠同泰寺浮圖和簡文帝

　　庾肩吾

望園臨柰苑王城對鄴宮還從飛閣內遙見崛山中天衣疑拂石鳳翅欲凌空雲甍猶帶雨石井不生桐盤承雲表露鈴搖天上風月出琛含采天晴幡帶虹周星疑更落漢夢似今通我后情初照不與伊川同方應捧馬出永得離塵蒙

　　登禪岡寺望和虞記室

　　何遜

南望南郭門拱樹梢雲密北窗北溱道重樓霧中出接樹隱高蟬交枝承落日光陰不可捨懷抱何由悉

　　奉和同泰寺浮圖

　　王訓

副君坐飛觀城旁屬大林王門雖八達露塔復千尋重櫨出漢表層栱冒雲心崑山雕潤玉麗水瑩明金懸盤同露掌垂鳳似飛禽月落簷西暗日去柱東侵反流開睿屬搦翰動神襟願託牢舟返長免愛河深

　　草堂寺尋無名法師

　　劉孝先

飛鏡點青天橫照滿樓前深林生夜冷複閣上宵煙葉動花中露湍鳴闇裏泉竹風聲若雨山蟲聽似蟬摘果仍荷藉酌水用花傳一巵聊自飲萬事且蕭然

　　和無名法師秋夜草堂寺禪房月下

　　前人

幽人住山北月上照山東洞戶臨松徑虛窗隱竹叢出林避炎影步逕逐凉風平雲斷高岫長河隔淨空數螢流暗草一鳥宿疎桐興逸煙霄上神閒宇宙中還思城闕下何異處樊籠

　　奉和往虎窟山寺

　　鮑至

神心睠物序訪道絕塵囂林疎蓋影出風去管聲遙息徒依勝境稅駕上山椒年還節已仲野綠氣方韶短葉生喬樹疎花發早條遠峯帶雲沒流煙雜雨飄復茲承乏者頒名廁永僚願藉連河澗庶影慧燈昭一知衣內寶方慙茲地遼

　　往虎窟山寺

　　孔燾

聖情想區外脂駕出西南前驅聞鳳管後乘躍龍驂爰遊非逸豫幽谷有靈龕兼覿息心者宴坐臨清潭禪食寧須稼雲衣不待蠶蘋荇緣澗壑蘿葛蔓松楠鶯林響初轉春畦藥欲含惑心隨教遣法味與恩覃庶憑八解力永滅六塵貪

　　奉和往虎窟山寺

　　陸罩

雞鳴動睟駕柰苑睠晨遊朱鑣陵九達青蓋出層樓歲華滿芳岫虹彩被春洲葆吹臨風遠旌羽映九斿喬枝隱修逕曲澗聚輕流徘徊花草合瀏亮鳥聲遒金盤響清梵涌塔應鳴桴慧雲方靡靡流水正悠悠實歸徒荷教信解愧難酬

　　奉和望同泰寺浮圖

　　王臺卿

朝光正晃朗涌塔標千丈儀鳳異靈烏金盤代仙掌積栱成雕桷高簷挂珠網寶地若池沙風鈴如樹響刻削生千變丹青圖萬象烟霞時出沒神仙乍來往晨霧半層生飛幡接雲上遊蜺不敢息翔鵬詎能仰讚善資哲人流詠歸明兩願假舟航末彼岸誰云廣

　　奉和往虎窟山寺

　　前人

我王宗勝道駕言從所之輜軒轉朱轂驪馬躍青絲清渠影高蓋遊樹拂行旗賓從紛雜沓景物共依遲飛梁通澗道架宇接山基叢花臨迥砌分流繞曲墀誰言非勝境雲山獨在茲塵情良易著道性故難緇承恩奉教義方當弘受持

　　奉和往虎窟山寺

　　王冋

美境多勝迹道塲實茲地造化本靈奇人功兼製置房廊相映屬堦閣並殊異高明留睿賞清淨穆神思豫遊窮嶺歷藉此方春至野花奪人眼山鶯紛可喜風景共鮮華水石相輝媚法像無塵染真僧絕名利陪遊既伏心聞道方刻意

　　同江僕射遊攝山棲霞寺

　　陳後主

時宰磻溪心非關狎竹林鷲嶽青松遶雞峯白日沉天迥浮雲細山空明月深摧殘枯樹影零落古藤陰霜村夜烏去風路寒猿吟自悲堪出俗詎是欲抽簪

　　開善寺

　　陰鏗

鷲嶺春光遍王城野望通登臨情不極蕭散趣無窮鶯隨入戶樹花逐下山風棟裏歸雲白窗外落暉紅古石何年臥枯樹幾春空淹留昔未及幽桂在芳叢

　　遊巴陵空寺

　　前人

日宮朝絕磬月殿夕無扉網交雙樹葉輪斷七燈輝香盡奩猶馥幡塵畵漸微借問將何見風氣動天衣

　　仰同令君攝山棲霞寺山房夜坐六韻

　　徐孝克

戒壇青石路靈相紫金峯影盡皈依鴿餐迎守護龍晨朝宣寶偈寒夜斂疎鐘雞闌靜含握仁智獨從容五禪清慮表七覺蕩心封願言於此處攜手屢相逢

　　仰和令君

　　前人

上宰明四空廻車八道中洞涼容麥氣巖光對月宮香來詎經火花散不隨風澗松無異聒禪桂兩分叢虛薄誠為累何因偶會同暫此乖山北猶可向牆東

　　從遊天中寺應令

　　沈炯

福界新開草名僧共下筵楊枝生拱樹錫杖呪飛泉石座應朝講山龕擬夜禪當非舍衛國賣地取金錢

　　同庾中庶肩吾周處士弘讓遊明慶寺

　　前人

鷲嶺三層塔庵園一講堂馴烏逐飯磬狎獸繞禪牀摘菊山無酒燃松夜有香幸得同高勝於此瑩心王

　　陪衡陽王遊耆闍寺

　　張正見

甘棠聽訟罷福宇試登臨兔苑移飛蓋王城列玳簪階荒猶累玉地古尚填金龍橋丹桂偃鷲嶺白雲深秋窗被旅葛夏戶響山禽清風吹麥隴細雨濯梅林

　　庚寅年二月十二日遊虎丘山精舍

　　江總

縱棹憐廻曲尋山靜見聞每從芳杜性須與俗人分貝塔涵流動花臺徧領芬蒙蘢出簷桂散漫繞窗雲情幽豈徇物志遠易驚羣何由狎魚鳥不願屈元纁

　　靜臥棲霞寺房望徐祭酒

　　前人

絕俗俗無侶修心心自齋連崖夕氣合虛宇宿雲霾臥藤新接戶敧石久成階樹聲非有意禽戲似忘懷故人市朝狎心期林壑乖唯憐對芳杜可以為吾儕

　　入龍丘巖精舍

　　前人

法堂猶集鴈仙竹幾成龍聊承丹桂馥遠視白雲峰風窗穿石寶月牖拂霜松暗谷留征鳥空林徹夜鐘陰崖未辨色疊樹豈知重溘此哀時命吁嗟世不容無由訪詹尹何去復何從

　　明慶寺

　　前人

十五詩書日六十軒冕年名山極歷覽勝地殊留連幽崖聳絕壁洞穴瀉飛泉金河知證果石室乃安禪夜梵聞三界朝香徹九天山階步皎月澗戶聽凉蟬市朝霑草露淮海作桑田何言望鍾嶺更復切秦川

　　入攝山棲霞寺(有序)

　　前人

　　壬寅年十月十八日入攝山棲霞寺登岸極峭頗暢懷抱至德元年癸卯十月二十六日又再遊此寺布法師施菩薩戒甲辰年十月二十五日奉送金像還山限以時務不得恣情淹留乙巳年十一月十六日更獲拜禮仍停山中宿末夜留連棲神悚聽但交臂不停薪指俄謝率製此篇以記即目俾後來賞者知余山志

淨心抱冰雪暮齒逼桑榆太息波川迅悲哉人世拘歲華皆採穫冬晚共嚴枯濯流濟八水開襟入四衢茲山靈妙合當與天地俱石瀨乍深淺崖煙遞有無缺碑橫古隧盤木臥荒塗行行備履歷步步轔威紆高僧迹共遠勝地心相符樵隱各有得丹青獨不渝遺風佇芳桂比德喻生芻寄言長往客悽然傷鄙夫

　　遊攝山棲霞寺(有序)

　　前人

　　禎明元年太歲丁未四月十九日癸亥入攝山展慧布法師憶謝靈運集還故山入石壁中尋曇隆道人有詩一首十一韻今此拙作仍學康樂之體

霡霂時雨霽清和孟夏肇棲宿綠野中登頓丹霞杪敬仰高人德抗志塵物表三空豁已悟萬有一何小始從情所寄冥期諒不少荷衣步林泉麥氣凉昏曉乘風面泠泠候月臨皎皎煙崖憩古石雲路排征鳥披逕憐森沉攀條惜杳裊平生忘是非朽謝豈矜矯五淨自此涉六塵庶無擾

　　攝山棲霞寺山房夜坐簡徐祭酒周尚書并同遊羣彥

　　前人

澡身事珠戒非是學金丹月磴時橫枕雲崖宿解鞍梵宇調心易禪庭數息難石澗水流靜山窗葉去寒君思北闕駕我惜東都冠翻愁夜鐘盡同志不盤桓

　　經始興廣果寺題愷法師山房

　　前人

息舟候香埠悵別在寒林竹近交枝亂山長絕逕深輕飛入定影落照有疎陰不見投雲狀空留折桂心

　　遊鍾山開善寺

　　徐伯陽

聊追鄴城友躧步出蘭宮法侶殊人世天花異俗中鳥聲不測處松吟未覺風此時超愛網還復洗塵蒙

　　春日從將軍遊山寺

　　何處士

蘭庭厭俗賞柰苑矚年華始入香山路仍逢火宅車慈門數片葉道樹一林花雖悟危藤鼠終悲在篋蛇

　　明慶寺石壁

　　北周王褒

夏水懸臺際秋泉帶雨餘石生銘字長山久谷神虛

　　雲居寺高嶺

　　前人

中峰雲已合絕頂日猶晴邑居隨望近風煙對眼生

　　謁方山靈巖寺

　　隋煬帝

梵宮既隱隱靈岫亦沉沉平郊送晚日高峰落遠陰廻旛飛曙嶺疎鐘響晝林蟬鳴秋氣近泉吐石溪深抗迹禪枝地發念菩提心

　　遊明慶寺悵然懷古

　　姚察

地靈居五淨山幽寂四禪月宮臨鏡石花讚繞峰蓮霞暉閒旛影雲氣合爐煙迥松高偃蓋水瀑細分泉含風萬籟響哀露百花鮮宿昔尋真趣結友亟留連山庭出靃靡澗沚濯潺湲因斯事熏習便得息攀緣何言遂雲雨懷此悵悠然徒有南登望會逐東流旋

　　從駕經大慈照寺

　　盧思道

元風冠東戶內範軼西陵大川開寶匣福地下金繩繡栭高可映書栱疊相承日馭非難假雲師本易憑陽室疑停燧陰軒類鑿冰迥題飛星沒長楣宿露凝旌門曙光轉輦道夕雲蒸山祇効靈物水若薦休徵薄命叨恩紀微軀竊自凌優游徒可恃周賚末難勝

　　展敬上鳳林寺

　　薛道衡

淨土連幽谷寶塔對危峰林棲丹穴鳳地邇白沙龍獨巖樓迥出複道閣相重洞開朝霧斂石濕曉雲濃高篠低雲蓋風枝響和鐘簷陰翻細柳澗影落長松珠柱浮明月蓮座吐芙蓉隱淪徒有意心迹未相從

　　奉和方山靈巖寺應教

　　諸葛穎

名山鎮江海梵宇駕風煙畫栱臨松蓋鑿牖對峰蓮雷出陛基下雲歸梁棟前靈光辨晝夜輕衣數劫年一陪香作食長用福為田

　　登白馬山護明寺

　　孔德紹

名嶽標形勝危峰遠鬱紆成象建環極大壯闡規模層臺聳靈鷲高殿邇陽烏暫同遊閬苑還類入仙都三休開碧嶺萬戶洞金鋪攝心罄前禮訪道挹中虛遙瞻盡地軸長望極天隅白雲起梁棟丹霞映栱櫨露花疑濯錦泉月似沉珠今日桃源客相顧失歸塗

　　送舍利宿定晉巖寺

　　前人

仁祠表虛曠祇園展肅恭棲息翠微嶺登頓白雲峰映流看夜月臨風聽曉鐘澗芳十步草崖陰百丈松蕭然遙路絕無復市朝蹤

　　和盧贊府遊紀國道塲

　　釋慧淨

日光通漢室星彩晦周朝法域從此構香閣本岧嶢珠盤仰承露剎鳳俯摩霄落照侵虛牖長虹拖跨橋高才暫騁目雲藻逐飄颻欲追千里驥終是謝連鑣

　　奉和聖製閏九月九日登莊嚴總持二寺閣

　　唐宋之問

閏月再重陽仙奧歷寶坊帝歌雲稍白御酒菊猶黃風鐸喧行漏天花拂舞行豫遊多景福梵宇日生光

　　幸少林寺應制

　　前人

紺宇橫天室廻鑾指帝休曙陰迎日盡春氣抱巖流空樂繁行漏香烟薄彩斿玉膏從此泛仙馭接浮丘

　　奉和幸大薦福寺(寺即中宗舊宅)

　　前人

香剎中天起宸遊滿路輝乘龍太子去駕象法王歸殿飾金人影窗搖玉女扉稍迷新草木遍識舊庭闈水入禪心定雲從寶思飛欲知皇刧遠初拂六銖衣

　　奉和幸三會寺應制(傳是倉頡造書臺)

　　前人

六飛廻玉輦雙樹謁金仙瑞鳥呈書字神龍吐浴泉淨心遙證果睿想獨超禪塔湧香花地山圍日月天梵音迎漏徹空樂倚雲懸今日登仁壽長看法鏡圓

　　使過襄陽登鳳林寺閣

　　前人

香閣臨清漢丹梯隱翠微林篁天際密人世谷中違苔石銜仙洞蓮舟泊釣磯山雲浮棟起江雨入庭飛信美雖南國嚴程限北歸幽尋不可再留步惜芳菲

　　遊法華寺

　　前人

高岫擬耆闍真乘引妙車空中結樓殿意表出雲霞後果纏三足前因感六牙宴林薰寶樹水溜滳金沙寒谷梅猶淺溫庭橘未華臺香紅藥亂塔影綠篁遮果漸輪王族緣超梵帝家晨行踏忍草夜誦得靈花江郡將何匹天都亦未加朝來沿汎所應是逐仙槎

　　靈隱寺

　　前人

鷲嶺鬱岧嶢龍宮鎖寂寥樓觀滄海日門對浙江潮桂子月中落天香雲外飄捫蘿登塔遠刳木取泉遙霜薄花更發冰輕葉未凋夙齡尚遐異披對滌煩囂待入天台路看余度石橋

　　遊雲門寺

　　前人

維舟探靜域作禮事尊經投迹一蕭散為心自杳冥龕依大禹穴樓倚少微星沓嶂圍蘭若廻谿抱竹庭覺花塗砌白甘露洗山青鴈塔騫金地虹橋轉翠屏人天宵現景神鬼晝潛形理勝常虛寂緣空自感靈入禪從鴿繞說法有龍聽刧累終期滅塵躬且未寧搖搖不安寐待月詠巖扃

　　遊梵宇三覺寺

　　王勃

香閣披青磴琱臺控紫岑葉齊山路狹花積野壇深蘿幌棲禪影松門聽梵音遽欣陪妙躅延賞滌煩襟

　　感遇詩

　　陳子昂

聖人不利己憂濟在元元黃屋非堯意瑤臺安可論吾聞西方化清淨道彌敦奈何窮金玉雕刻以為尊雲構山林盡瑤圖珠翠煩鬼工尚未可人力安能存夸愚適增累矜智道逾昏

　　奉和幸三會寺應制(寺傳云蒼頡造書臺)

　　李嶠

故臺蒼頡里新邑紫泉居歲在開金寺時來降玉輿龍形雖近剎鳥跡尚留書竹是蒸青外池仍點墨餘天文光聖草寶思合真如謬奉千齡日欣陪十地初

　　奉和同皇太子過慈恩寺應制

　　張說

翼翼宸恩永煌煌福地開離光升寶殿震氣繞香臺上界旛花合中天伎樂來願君無量壽仙樂屢裴徊

　　其二

朗朗神居峻軒軒瑞象威聖君成願果太子拂天衣至樂三靈會深仁四皓歸還聞渦水曲更繞白雲飛

　　㴩湖山寺

　　前人

空山寂歷道心生虛谷迢遙野鳥聲禪室從來塵外賞香臺豈是世中情雲間東嶺千重出樹裏南湖一片明若使巢由知此意不將蘿薜易簪纓

　　樂城白鶴寺

　　沈佺期

碧海開龍藏青雲起鴈堂潮聲迎法鼓雨氣濕天香樹接前山暗谿承瀑水凉無言謫居遠清淨得空王

　　遊少林寺

　　前人

長歌遊寶地徙倚對珠林鴈塔風霜古龍池歲月深紺園澄夕霽碧殿下秋陰歸路煙霞晚山蟬處處吟

　　紅樓院應制

　　前人

紅樓疑見白毫光寺逼宸居福盛唐支遁愛山情謾切曇摩泛海路空長經聲夜息聞天語爐氣晨飄接御香誰謂此中難可到自憐深院得徊翔

　　奉和幸三會寺應制(寺傳倉頡造書臺)

　　鄭愔

鳥籀遺新閣龍旗訪古臺造書臣頡往觀跡帝羲來法界山川匝宸心宇宙該梵音隨駐輦天步接乘杯舊苑經寒露殘池問劫灰散花將捧日俱喜聖詞開

　　酬忠公林亭

　　包融

江外有真隱寂居歲己侵結廬近西術種樹久成陰人迹乍及戶車聲遙隔林自言解塵事咫尺能輜塵為道豈廬壑會靜由吾心方秋院木落仰望日蕭森持我興來趣採菊行相尋塵念到門盡遠情對君深一談入理窟再索破幽襟安得山中信致書移尚禽

　　和薦福寺英公新構禪室

　　丁仙芝

上人久棄世中道自忘筌寂照出羣有了心清眾緣所以於此地築館開青蓮果藥羅砌下烟虹垂戶前呪中灑甘露指處流香泉神遠日無事體清宵不眠枳聞廬山法松入漢陽禪一枕西山外虛舟常浩然

　　宿雲門寺閣

　　孫逖

香閣東山下煙花象外幽懸燈千嶂夕捲幔五湖秋畫壁餘鴻鴈紗牕宿斗牛更疑天路近夢與白雲遊

　　和崔司馬登稱心山寺

　　前人

郡府乘休日王城訪道初覺花迎步履香草藉行車倚閣觀無際尋山坐太虛巖空迷禹跡海靜望秦餘翡翠巢珠網鵾鷄閒綺疏地靈資淨土水若護真如寶樹誰攀折禪雲自卷舒晴分五湖勢烟合九嶷居生滅紛無象窺臨己得魚嘗聞寶刀贈今日奉瓊琚

　　同皇甫兵曹天宮寺浴室新成招友人賞會

　　寇坦

溫室歡初就蘭交託勝因共聽無漏法兼濯有為塵水潔三空性香沾四大身清心多善友頌德慰同人

　　題石窟寺(魏孝文所置)

　　宋昱

梵宇開金地香龕鑿鐵圍影中羣象動空裏眾靈飛簷牖籠朱旭房廊挹翠微瑞蓮生佛步瑤樹挂天衣邀福功雖在興王代久非誰知雲朔外更覩化胡歸

　　題奉國寺

　　陸海

新秋夜何爽露下風轉凄一磬竹林外千燈花塔西

　　題龍門寺

　　前人

牕燈林靄裏聞磬水聲中更與龍華會爐烟滿夕風

　　過福禪師蘭若

　　王維

巖壑轉微逕雲林隱法堂羽人飛奏樂天女跪焚香竹外峰偏曙藤陰水更凉欲知禪坐久行路長春芳

　　過香積寺

　　前人

不知香積寺數里入雲峰古木無人逕深山何處鐘泉聲咽危石日色冷青松薄暮空潭曲安禪制毒龍

　　登辨覺寺

　　前人

竹逕從初地蓮峰出化城牕中三楚盡林外九江平輭草乘趺坐長松響梵聲空居法雲外觀世得無生

　　過乘如禪師蕭居士嵩丘蘭若

　　前人

無著天親弟與兄嵩丘蘭若一峯晴食隨鳴磬巢鳥下行踏空林落葉聲迸水定侵香案濕雨花應共石牀平深洞長松何所有儼然天竺古先生

　　遊化感寺

　　前人

翡翠香煙合琉璃寶地平龍宮連棟宇虎穴傍檐楹谷靜唯松響山深無鳥聲瓊峰當戶拆金澗透林明郢路雲端迥秦川雨外晴鴈王銜果獻鹿女踏花行抖擻辭貧里歸依宿化城繞籬生野蕨空館發山櫻香飯青菰米嘉蔬綠笋莖誓陪清梵末端坐學無生

　　遊悟真寺

　　前人

聞道黃金地仍開白玉田擲山移巨石呪嶺出飛泉猛虎同三逕愁猿學四禪買香然綠桂乞火踏紅蓮草色搖霞上松聲汎月邊山河窮百二世界接三千梵宇聊憑視王城遂渺然灞陵纔出樹渭水欲連天遠縣分朱郭孤村起白煙望雲思聖主披霧隱羣賢薄宦慙尸素終身擬尚元誰知草庵客曾和柏梁篇

　　同王昌齡裴迪諸人遊青龍寺曇壁上人院集和兄維

　　王縉

林中空寂舍階下終南山高臥一牀上廻看六合間浮雲幾處滅飛鳥何時還問義天人接無心世界閑誰知大隱者兄弟自追攀

　　遊感化寺曇興上人山院

　　裴迪

不遠灞陵邊安居向十年入門穿竹徑留客聽山泉鳥囀深林裏心閒落照前浮名竟何益從此願棲禪

　　遊天竺寺

　　崔顥

晨登天竺山山殿朝陽曉厓泉爭噴薄江岫相縈繞直上孤頂高平看眾峰小南州十二月地煖冰雪少蒼翠滿寒山藤蘿覆冬沼花龕瀑布側青壁石林杪鳴鐘集人天施飯聚猿鳥洗意歸清淨澄心悟空了始知世上人萬物一何擾

　　光上座廊下眾山五韻

　　李頎

名嶽在廡下吾師居一牀每聞楞伽經只對清翠光百谷聚雪色莓苔侵屋梁氣盤古壁轉勢引幽階長願遊薜葉下日見金爐香

　　無盡上人東林禪居

　　前人

草堂每多暇時謁山僧門所對但羣木終朝無一言我心愛流水此地臨清源含吐山上日蔽虧松外村孤峰隔身世百衲老寒暄禪戶積朝雪花龕來暮猿顧余守耕稼十載隱田園蘿篠慰舂汲巖潭恣討論洩雲豈知限至道莫探元且願啟關鎖於焉微尚存

　　宿香山寺石樓

　　前人

夜宿翠微半高樓聞暗泉漁舟帶遠火山磬發孤煙衣拂雲松外門清河漢邊峰巒低枕席世界接人天靄靄花出霧輝輝星映川東林曙鶯滿惆悵欲言還

　　題璿公山池

　　前人

遠公遁跡廬山岑開士幽居祇樹林片石孤雲窺色相清池皓月映禪心指揮如意天花落坐臥閑房春草深此外俗塵都不染唯餘元度得相尋

　　宿瑩公禪房聞梵

　　前人

花宮仙梵遠微微月隱高城鐘漏稀夜動霜林驚落葉曉聞天籟發清機蕭條已入寒空靜颯沓仍隨秋雨飛始覺浮生無住著頓令心地欲歸依

　　覺公院施鳥石臺

　　前人

石臺置香飯齋後施諸禽童子亦知善眾生無懼心苔痕藏曉露盤勢出香林錫杖或圍繞吾師一念深

　　題靈隱寺山頂禪院

　　綦毋潛

招提此山頂下界不相聞塔影挂清漢鐘聲和白雲觀空靜室掩行道眾香焚且駐西來駕人天日未矄

　　宿龍興寺

　　前人

香剎夜忘歸松青古殿扉燈明方丈室珠繫比丘衣白日傳心靜青蓮喻法微天花落不盡處處鳥銜飛

　　過融上人蘭若

　　前人

山頭禪室挂僧衣牕外無人溪鳥飛黃昏半在山下路卻聽鐘聲連翠微

　　題虬上人房

　　儲光羲

禪宮分兩地釋子一為心入道無來去清言見古今江寒池水綠山瞑竹園深別有中天月遙遙散夕陰

　　苑外至龍興院作

　　前人

朝遊天苑外忽見法筵開山勢當空出雲陰滿地來疎鐘清月殿幽梵靜花臺日暮香林下飄飄仙步廻

　　白湖寺後溪宿雲門

　　常建

落日山水清亂流鳴淙淙舊蒲雨抽節新花水對牕溪中日已沒歸鳥多為雙杉松引直路出谷臨前湖洲渚晚色靜又觀花與蒲入溪復登嶺草淺寒流速圓月明高峰春山因獨宿松陰澄初夜曙色分遠目日出城南隅青青媚川陸亂花覆東郭碧氣銷長林四郊一清影千里歸寸心前瞻王程促却戀雲門深畢景有餘興到家調玉琴

　　破山寺後禪院

　　前人

清晨入古寺初日照高林曲徑通幽處禪房花木深山光悅鳥性潭影空人心萬籟此俱寂唯聞鐘磬音

　　題石甕寺

　　范朝

勝境宜長望遲春好散愁關連四塞起河帶八川流複磴承香閣重巖映彩樓為臨溫液近偏美聖君遊

　　宿天竺寺

　　陶翰

松柏亂巖口山西微徑通天開一峰見宮闕生虛空正殿倚霞壁千樓標石叢夜來猿鳥靜鐘梵寒雲中岑翠映湖月泉聲雜谿風心超諸境外了與懸解同明發氣候改起視長崖東湖色濃蕩漾海光漸曈曚葛仙跡尚在許氏道猶崇獨往古來事幽懷期二公

　　陪元侍御遊支硎山寺

　　劉長卿

支公去已久寂寞龍華會古木閉空山蒼然暮相對林巒非一狀木石有餘態密竹藏晦明羣峰爭向背峰峰帶落日步步入青靄香氣空翠中猿聲暮雲外留連南臺客想像西方內因逐溪水還觀心兩無礙

　　秋日登吳公臺上寺遠眺(寺即陳將吳明發戰塲)

　　前人

古臺搖落後秋入望鄉心野寺來人少雲峰隔水深夕陽依舊壘寒磬滿空林惆悵南朝事長江獨至今

　　秋夜雨中諸公過靈光寺所居

　　前人

晤語青蓮舍重門閉夕陰向人寒燭靜帶雨夜鐘沈流水從他事孤雲任此心不能捐斗粟終日愧瑤琴

　　登思禪寺上方經修竹茂林

　　前人

上方幽且暮臺殿隱朦朧遠磬秋山裏清猿古木中眾溪連竹路諸嶺共松風儻許棲林下甘成白首翁

　　宿北山禪寺

　　前人

上方鳴夕磬林下一僧還密行傳人少禪心對虎閑青松臨古路白月滿寒山舊識牕前桂經霜更待攀

　　集梁耿開元寺所居院

　　前人

到君幽臥處為我掃莓苔花雨晴天落松風終日來路經深竹過門向遠山開豈得長高枕中朝正用才

　　將赴嶺外留題蕭寺遠公院

　　前人

竹房遙閉上方幽苔徑蒼蒼訪昔遊內史舊山空日暮南朝古木向人秋天香月色同僧室葉落猿啼傍客舟此去播遷明主意白雲何事欲相留

　　題武丘寺

　　前人

青林武丘寺林際翠微路仰見山僧來遙從飛鳥處茲峰淪寶玉千載唯丘墓埋劍人空傳鑿山龍已去捫蘿披翳薈路轉夕陽遽虎嘯崖谷寒猿鳴杉松暮裴回北樓上江海窮一顧日映千里帆鴉歸萬家樹蹔因愜所適果得捐外慮庭暗棲閑雲簷香滴甘露久迷空寂理多為繁華故永欲投死生餘生豈能誤

　　題靈祐和尚故居

　　前人

嘆逝翻悲有此身禪房寂寞見流塵六時行逕空秋草幾日浮生哭故人風竹自吟遙入磬雨花隨淚共沾巾殘經牕下依然在憶得山中問許詢

　　自道林寺西入石路至麓山寺過法崇禪師故居

　　前人

山僧候谷口石路拂莓苔深入泉源去遙從樹杪回香隨青靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯

　　尋盛禪師蘭若

　　前人

秋草黃花覆古阡隔林何處起人烟山僧獨在山中老唯有寒松見少年

　　疾愈過龍泉寺精舍呈易業二公

　　孟浩然

亭午聞山鐘起行散愁疾尋林采芝去谷轉松蘿密旁見精舍開長廊飯僧畢石渠流雪水金子耀霜橘竹房思舊遊過憩終永日入洞窺石髓傍崖採蜂蜜日暮辭遠公虎溪相送出

　　題終南翠微寺空上人房

　　前人

翠微終南裏雨後宜返照閉關久沈冥杖策一登眺遂造幽人室始知靜者妙儒道雖異門雲林頗同調兩心喜相得畢景共談笑暝還高牕眠時見遠山燒緬懷赤城標更憶臨海嶠風泉有清聽何必蘇門嘯

　　題大禹寺義公禪房

　　前人

義公習禪寂結宇依空林戶外一峰秀堦前眾壑深夕陽連雨足空翠落庭陰看取蓮花淨方知不染心

　　題融公蘭若

　　前人

精舍買金開流泉繞砌廻芰荷薰講席松柏映香臺法雨晴飛去天花晝下來談元殊未已歸騎夕陽催

　　宿立公房

　　前人

支遁初求道深公笑買山何如石巖趣自入戶庭間苔澗春泉滿蘿軒夜月閒能令許元度吟臥不知還

　　遊景光寺蘭若

　　前人

龍象經行處山腰度石關屢迷青嶂合時愛綠蘿閒宴息花林下高談竹嶼間寥寥隔塵事疑是入鷄山

　　來闍黎新亭作

　　前人

八解禪林秀三明給苑才地偏香界遠心淨水亭開傍險山查立尋幽石徑廻瑞花長自下靈藥豈須栽碧網交紅樹清泉盡綠苔戲魚聞法聚閒鳥誦經來棄象元應悟忘言理必該靜中何所得吟詠也徒哉

　　與從姪杭州刺史良遊天竺寺

　　李白

挂席凌蓬丘觀濤憩樟樓三山動逸興五馬同遨遊天竺森在眼松風颯驚秋覽雲測變化弄水窮清幽壘嶂隔遙海當軒寫歸流轉成傲雲月佳趨滿吳洲

　　陪族叔當塗宰遊化城寺升公清風亭

　　前人

化城若化出金榜天宮開疑是海上雲飛空結樓臺升公湖山秀粲然有辨才濟人不利己立俗無嫌猜了見水中月青蓮出塵埃閒居清風亭左右清風來當署陰廣殿太陽為裴徊茗酌待幽客珍盤薦雕梅飛文何灑落萬象為之摧季父擁鳴琴德聲布雲雷雖遊道林室亦舉陶潛杯清樂動諸天長松自吟哀留歡若可盡刧石乃成灰

　　廬山東林寺夜懷

　　前人

我尋青蓮宇獨往謝城闕霜清東林鐘水白虎谿月天香生虛空天樂鳴不歇宴坐寂不動大千入毫髮湛然冥真心曠刦斷出沒

　　安州般若寺水閣納凉喜遇薛員外乂

　　前人

翛然金園賞遠近含晴光樓臺成海氣草木皆天香忽逢青雲士共解丹霞裳水退池上熱風生松下凉吞討破萬象褰窺臨眾芳而我遺有漏與君用無方心垢都已滅末言題禪房

　　春日歸山寄孟浩然

　　前人

朱紱遺塵境青山謁梵筵金繩開覺路寶筏度迷川嶺樹攢飛栱巖花覆谷泉塔形標海月樓勢出江煙香氣三天下鐘聲萬壑連荷秋珠已滿松密蓋初圓鳥聚疑聞法龍參若護禪愧非流水韻叨入伯牙絃

　　起度律師同居東齋院

　　韋應物

釋子喜相偶幽林俱避喧安居同僧夏清夜諷道言對閣景恆晏步庭陰始繁逍遙無一事松風入南軒

　　神靜師院

　　前人

青苔幽巷徧新林露氣微經聲在深竹高齋獨掩扉憩樹愛嵐嶺聽禽悅朝暉方耽靜中趣自與塵世違

　　與盧陟同遊永定寺北池僧齋

　　前人

密竹行已遠子規啼更深綠池芳草氛閒齋春樹陰晴蝶飄蘭徑遊蜂繞花心不遇君攜手誰復此幽尋

　　遊靈巖寺

　　前人

始入松路末獨忻山寺幽不知臨絕檻乃見西江流吳岫分煙景楚甸散林丘方悟關塞眇重軫故園愁聞鐘戒歸騎憩澗惜良遊地疎泉谷狹春深草木稠茲焉賞未極清景期杪秋

　　秋景詣瑯琊精舍

　　前人

屢訪塵外跡未窮幽賞情高秋天景遠始見山水清上陟巖殿憩暮看雲壑平蒼茫寒色起迢遞晚鐘鳴意有清夜戀身為符守嬰晤言緇衣子瀟灑中林行

　　藍嶺精舍

　　前人

石壁精舍高排雲聊直上佳遊愜始願忘險得前賞崖傾景方晦谷轉州如掌綠林含蕭條飛閣起弘敞道人上方至深夜還獨往日落羣山陰天秋百泉響所嗟累已成安得長偃仰

　　寓居灃上精舍寄于張二舍人

　　前人

萬木藂雲出香閣西連碧澗竹林園高齋獨宿遠山曙微霰下庭寒雀喧道心淡泊對流水生事蕭疎空掩門時憶故交那得見曉排閭闔奉明恩

　　登寶意寺上方舊遊

　　前人

翠嶺香臺出半天萬家煙樹滿晴川諸僧近住不相識坐聽徵鐘記往年

　　同諸公遊雲公禪寺

　　張謂

共許尋鷄足誰能惜馬蹄長空淨雲雨斜日半虹霓簷下千峰轉牕前萬木低看花尋徑遠聽鳥入林迷地與喧卑隔人將物我齊不知樵客意何事武陵谿

　　登嘉州凌雲寺作

　　岑參

寺出飛鳥外青峰戴朱樓摶壁躋半空喜得登上頭始知宇宙闊下看三江流天晴見峨眉如向波上浮迥曠煙景豁陰森棕枏稠願割區中緣永從塵外遊回風吹虎穴片雨當龍湫僧房雲濛濛夏月寒颼颼廻合俯近郭寥落見遠舟勝槩無端倪天宮可淹留一官詎足道欲去令人愁

　　登總持寺

　　前人

高閣逼諸天登臨近日邊晴開萬井樹愁看五陵煙檻外低秦嶺窗中小渭川早知清淨理常願奉金仙

　　題三會寺蒼頡造字臺

　　前人

野老荒臺晚寒天古木悲空堦有鳥跡猶似造書時

　　奉陪韋潤州遊鶴林寺

　　李嘉祐

野寺江城近雙旌五馬過禪心超忍辱梵語問多羅松竹閒僧老雲煙晚日和寒塘歸路轉清磬隔微波

　　遊龍門奉先寺

　　杜甫

已從招提遊更宿招提境陰壑生虛籟月林散清影天闕象緯逼雲臥衣裳冷欲覺聞晨鐘令人發深省

　　大雲寺贊公房

　　前人

心在水精域衣霑春雨時洞門盡徐步深院果幽期到扉開復閉撞鐘齋及茲醍醐長發性飲食過扶衰把臂有多日開懷無愧辭黃鶯度結構紫鴿下罘罳愚意會所適花邊行自遲湯休起我病微笑索題詩

　　其二

燈影照無睡心清聞妙香夜深殿突兀風動金琅璫天黑閉春院地青棲暗芳玉繩回斷絕鐵鳳森翱翔梵放時出寺鐘殘仍殷牀明朝在沃野苦見塵沙黃

　　西枝村尋置草堂地夜宿贊公土室

　　前人

出郭眄細岑披荊得微路谿行一流水曲折方屢渡贊公湯休徒好靜心迹素昨枉霞上作盛論巖中趣怡然共攜手恣意同遠步捫蘿澀先登陟巘眩反顧要求陽岡煖苦涉陰嶺沍惆悵老大藤沉吟屈蟠樹卜居意未展杖策回且暮層巔餘落日草蔓已多露

　　其二

天寒鳥已歸月出山更靜土室延白光松門耿疎影躋攀倦日短語樂寄夜永明然林中薪暗汲石底井大師京國舊德業天機秉從來支許遊興趣江湖迥數奇謫關塞道廣存箕潁何知戎馬閒復接塵事屏幽尋豈一路遠色有諸嶺晨光稍曚曨更越西南頂

　　謁文公上方

　　前人

野寺隱喬木山僧高下居石門日色異絳氣橫扶疎窈窕入風磴長蘿紛卷舒庭前猛虎臥遂得文公廬俯視萬家邑煙塵對階除吾師雨花外不下十年餘長者自布金禪龕只晏如大珠脫玷翳白月當空虛甫也南北人蕪蔓少耘鋤久遭詩酒污何事忝簪裾王侯與螻蟻同盡隨丘墟願聞第一義廻向心地初金篦刮眼膜價重百車渠無生有汲引茲理倘吹噓

　　法鏡寺

　　前人

身危適他州勉強終勞苦神傷山行深愁破崖寺古嬋娟碧蘚淨蕭摵寒籜聚洄洄山根水冉冉松上雨洩雲蒙清晨初日翳復吐朱甍半光炯戶牖粲可數拄策忘前期出蘿已亭午冥冥子規叫微徑不復取

　　山寺(自注云章留後同遊得開字)

　　前人

野寺根石壁諸龕遍崔嵬前佛不復辨百身一莓苔惟有古殿存世尊亦塵埃如聞龍象泣足令信者哀使君騎紫馬捧擁從西來樹羽靜千里臨江久徘徊山僧衣藍縷告訴棟梁摧公為顧賓徒咄嗟檀施開吾知多羅樹却倚蓮花臺諸天必歡喜鬼物無嫌猜以茲撫士卒孰曰非周才窮子失淨處高人憂禍胎歲晏風破肉荒林寒可廻思量入道苦自哂同嬰孩

　　嶽麓山道林二寺行

　　前人

玉泉之南麓山殊道林林壑爭盤紆寺門高開洞庭野殿脚插入赤沙湖五月寒風冷佛骨六時天樂朝香爐地靈步步雪山草僧寶人人滄海珠塔劫宮牆壯麗敵香廚松道清凉俱蓮花交響共命鳥金榜雙迴三足鳥方丈涉海費時節元圃尋河知有無暮年且喜經行近春日兼蒙暄暖扶飄然斑白身奚適傍此煙霞茅可誅桃源人家易制度橘州田土仍膏腴潭府邑中甚淳古太守庭內不喧呼昔遭衰世皆晦迹今幸樂國養微軀依止老宿亦未晚富貴功名焉足圖久為謝客尋幽慣細學何顒免興孤一重一掩吾肺腑山鳥山花吾友于宋公放逐曾題壁物色分留與老夫


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十七卷目錄僧寺部藝文六(詩)登勝果寺南樓雨中望嚴協律　唐錢起杪秋南山西峰題準上人蘭若　前人華仙遊寺　元結題玉山觀禪師蘭若歌　韓翃題精舍寺　郎士元登聖善寺閣　褚朝陽登廬山峰頂寺　劉窅虛寄閻防　前人同韓員外宿雲門寺　嚴維奉和獨孤中丞遊雲門寺　前人鄱陽大雲寺一公房　顧况題招提寺　戎昱春日陪李庶子遵善寺東院曉望　盧綸經廢寶慶寺　司空曙靈雲寺　前人題崇福寺禪師院　崔峒宿禪智寺上方演大師院　前人登蔣山開善寺　前人七泉寺上方　王建題廢禪居寺　劉商遊石橋寺最高頂　李幼卿奉和聖製中元日題奉敬寺　崔元翰春題龍門香山寺　武元衡與沈十九拾遺同遊棲霞寺上方夜於亮上人院會宿　權德輿贈天竺靈隱二寺主　前人山石　韓愈同諸公過福先寺禪院宣上人房　歐陽詹禪堂　柳宗元遊終南龍池寺　孟郊蘇州崑山惠聚寺僧房　前人登咸陽寺北樓　張籍遊襄陽山寺　前人和友封題開善寺十韻　元稹宿東林寺　白居易三月三十日題慈恩寺　前人旅次景空寺宿幽上人院　前人宿西林寺　前人留題天竺靈隱兩寺　前人題東虎丘寺六韻　前人夜宿西虎丘寺八韻　前人香山寺二絕　前人開聖寺　李涉題鶴林寺僧舍　前人重過文上人院　前人春晚遊鶴林寺寄使府諸公　前人再遊頭陀寺　前人過靈泉寺　姚合題山寺　前人遊天台上方　前人南澗寺　歐陽袞塞上宿野寺　雍陶題揚州禪智寺　杜牧寄題宣州開元寺　前人恩德寺　許渾題岫上人院　前人寓居開元精舍酬薛秀才見貽　前人遊靈伽寺　李商隱宿東巖寺曉起　薛瑩岫禪師南谿蘭若　喻鳧定山寺　薛逢宿靈巖寺　趙嘏宿楚國寺有懷　前人靈巖寺　前人題甘露寺　盧肇宿翠微寺　馬戴宿無可上人房　前人宿山寺　賈島宿慈恩寺郁公房　前人開聖寺　溫庭筠宿松門寺　前人題龍門僧房　劉滄開元寺客省早景即事　皮日休同襲美遊北禪院　陸龜蒙題山僧院　張喬龍泉寺絕頂　方千甘露寺火後　羅隱少華甘露寺　鄭谷題廢東蘭若　釋靈一題僧院　前人宿支硎寺上房　釋皎然宿吳匡山破寺　前人秋日遙和盧使君遊柯山寺宿敭上人上方論涅槃經大義　前人奉和盧使君幼平遊朝陽山寺臨大湖時在郭不得往　前人晚秋宿破山寺　前人聖果寺　釋處默題巴東寺　宋寇準遊虎丘山寺　王禹偁崇覺寺　曾致堯秋日題瑯琊山寺　潘間崇因寺　晏殊昭慶寺　陳堯佐芝山寺　前人遊開化寺　韓琦遊水南寺　余靖宿廣化寺　歐陽修峻極寺　前人金山寺(并序)　梅堯臣遊龍門自潛溪過寶應精舍　前人同宋復古遊大林寺　周惇頤遊鴻慶院　韓絳同王弱翁宿廣化寺　范純仁端午遍遊諸寺得禪字　蘇軾二十七日自陽平至斜谷宿於南山中蟠龍寺　前人南寺　前人北寺　前人青牛嶺高絕處有小寺人跡罕到　前人題靈峰寺壁　前人天竺寺(并序)　前人上元過祥符僧可久房蕭然無燈火　前人宿法惠寺　賀鑄野寺　郭祥正次韻約諸君遊長干寺　蘇頌仰山寺　胡致隆定光禪院　毛滂金陵野外廢寺　游九言宿都嶠山靈景寺　李綱訪許將於大乘寺　前人鄱陽龍居寺　岳飛獨宿昭亭山寺　李彌遜題海會寺　程俱蕭山覺苑寺雪後杜門　陳淵南塘寺　朱熹翠巖寺　趙師秀三峰寺　真桂芳題善權寺　顧逢宿香嚴院　王鎡達摩庵　金許安仁金山寺　趙秉文開元寺　前人登陶山寺　劉仲傑遊延祚寺留題二首　高逸題海會寺以禪房花木深五字為韻得木字　鄭輝題海會寺以禪房花木深五字為韻得禪字　何慮開福寺　王渥宿三家寺　馮延登登碧峰寺　無名氏遊山林寺　元王旭遊天竺寺　白𤥻淨居院　于石大都遇平江龍興寺僧閒上座話唐綦母潛宿龍興寺詩因次其韻　趙孟頫樟樹鎮五公寺　何中遊竹林寺　薩都剌題昌國普陀寺二首　丁鶴年焦山寺　周權金山龍遊寺　前人登東山寺　王都中天衣寺　韓性龍興寺　陳植遊天竺寺　張翥送智惠隱住水月禪院　成廷珪遊麻姑萬松庵　貢師泰和林子蒼元妙寺值雨　盧琦遊靈山寺　陳高翠微寺　汪澤民遊狼山寺　陳基上巳日杭州府學教授徐一夔四齋訓導拉遊智果寺訪東坡題參寥泉　張昱七佛庵三十韻　舒𩑺過顯慶寺　謝應芳赴龍巖寺齋以詩題殿西廡　丘處機題金山寺　釋明本駕幸天長寺應制　釋廣宣聖恩顧問獨遊月鐙閣直書應制　前人駕幸普濟寺應制　前人過保聖寺　明高啟上方　姚廣孝遊清凉寺詩　王守仁遊岳麓寺　李東陽與趙夢麟諸人遊甘露寺　前人登千佛閣　劉爾牧集開元寺　李攀龍仙溪龍華寺　前人神通寺　前人遊龍洞寺　前人聞王百穀寓南屏寺奉懷　邢侗宿天界寺　王思任佛慧寺　前人初秋同叔𭚱彥時遊崇山蘭若　前人宿歐兜禪室　前人永明寺與伯貞先生坐語　屠隆寓建陽福山寺　徐𤊹法海寺　陳价夫寓極樂寺　王衡同曹學佺過宿碧峰寺愚公房得風字　吳兆聖像教寺二首　周倫宿牛首寺　陳鐸

神異典第一百十七卷

　　僧寺部藝文六(詩)

　　登勝果寺南樓雨中望嚴協律

　　唐錢起

微雨侵晚陽連山半藏碧林端陟香榭雲外遲來客孤村凝片烟去水生遠白但佳川原趣不覺城池夕更喜眼中人清光漸咫尺

　　杪秋南山西峯題準上人蘭若

　　前人

向山看霽色步步豁幽性反照亂流明寒空千嶂淨石門有餘好霞殘月欲映上詣遠公廬孤峰懸一徑雲裏隔窗火松間下山磬客到兩忘言猿心與禪定

　　華仙遊寺(有龍潭穴素女祠)

　　元結

捨事入樵逕雲山深谷口萬壑移晦明千峰轉前後嶷然龍潭上石勢若奔走開折秋天光崩騰夏雷吼靈豁自茲去紆直互紛糾聽聲靜復喧望色無更有冥冥翠微下高殿映杉柳滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝术友安得羨門方青囊繫吾肘

　　題玉山觀禪師蘭若歌

　　韓翃

玉山宴坐移年月錫杖承恩詣丹闕先朝親與會龍華紫禁鳴鐘白日斜宮女焚香把經卷天人就席禮袈裟禪林久臥虎谿水蘭若初開鳳城裏不出囂塵見遠公道成何必青蓮宮朝持藥鉢千家近暮倚繩牀一室空掖垣揮翰君稱美遠客陪遊問真理薄宦深知誤此心廻心願學雷居士

　　題精舍寺

　　郎士元

石林精舍虎溪東夜扣禪扉謁遠公月在上方諸品靜僧持半偈萬緣空蒼苔古道行應遍落木寒泉聽不窮更憶雙峰最高頂此心期與故人同

　　登聖善寺閣

　　褚朝陽

飛閣青霞裏先秋獨早凉天花映窗近月桂拂簷香華岳三峰小黃河一帶長空閒指歸路煙際有垂楊

　　登廬山峰頂寺

　　劉窅虛

孤峰臨萬象秋氣何高清天際南郡出林端西江明山門二緇叟振錫聞幽聲心照有無界業懸前後生徒知真機靜尚與愛網并方首金門路未遑參道情

　　寄閻防(防時在終南豐德寺讀書)

　　前人

青冥南山口君與緇錫鄰深路入古寺亂花隨暮春紛紛對寂寞往往落衣巾松色照空水經聲時有人晚心復南望山遠情獨親應以修往業亦惟立此身深林度空夜烟月資清真莫歎文明日彌年徒隱淪

　　同韓員外宿雲門寺

　　嚴維

小嶺路雖近仙郎此夕過潭空觀月定澗靜見雲多竹翠烟深色松聲雨點和萬緣俱不有對境自垂蘿

　　奉和獨孤中丞遊雲門寺

　　前人

絕壑開花界耶溪極上源光輝三石座登陟五雲門深木鳴騶馭晴山曜武賁亂泉親坐臥疎磬發朝昏蒼翠新秋色莓苔積雨痕上方看度鳥後夜聽吟猿異跡焚香對新詩酌茗論歸來還捨俗諸老莫攀轅

　　鄱陽大雲寺一公房

　　顧况

晝日陪遊處斜暉竹院清定中觀有漏言下證無生色界聊傳法空門不用情欲知相去近鐘鼓兩聞聲

　　題招提寺

　　戎昱

招提精舍好石壁向江開山影水中盡鳥聲天上來一燈傳歲月深院長莓苔日暮雙林磬泠泠送客回

　　春日陪李庶子遵善寺東院曉望

　　盧綸

映竹水田分當山起鴈羣陽峯高對寺陰井下通雲雪晝唯逢鶴花時此見君由來禪誦地多有謝公文

　　經廢寶慶寺

　　司空曙

黃葉前朝寺無僧寒殿開池晴龜出曝松暝鶴飛回古砌碑橫草陰廊畫雜苔禪宮亦銷歇塵世轉堪哀

　　靈雲寺

　　前人

春山古寺遶滄波石磴盤空鳥道過百丈金身開翠壁萬龕燈焰隔烟蘿雲生客到侵衣濕花落僧禪覆地多不與方袍同結社下歸塵世竟如何

　　題崇福寺禪師院

　　崔峒

僧家竟何事掃地與焚香清磬度山翠閑雲來竹房身心塵外遠歲月坐中長向晚禪堂掩無人空夕陽

　　宿禪智寺上方演大師院

　　前人

石林高幾許金剎在中峯白日空山梵清霜後夜鐘竹牕廻翠壁苔徑入寒松幸接無生法疑心怯所從

　　登蔣山開善寺

　　前人

山殿秋雲裏香煙出翠微客尋朝磬至僧背夕陽歸下界千門見前朝萬事非看心兼送目葭菼暮依依

　　七泉寺上方

　　王建

看年好名山本性今得從回首塵跡遙稍見麋鹿蹤老僧雲中居石門青重重陰泉養成龜古壁飛却龍掃石禮新經懸幡上夕峰日高猿鳥合覓食聽山鐘將火尋遠泉煑茶傍寒松晚隨收藥人便宿南澗中晨起衝露行濕花枝茸茸歸依向禪師願作香火翁

　　題廢禪居寺

　　劉商

凋殘精舍在連步訪緇衣古殿門空掩楊花雪亂飛鶴巢松影薄僧少磬聲稀青眼能留客疎鐘逼夜歸

　　遊石橋寺最高頂

　　李幼卿

拂霧理孤策薄霄眺層岑迥升烟霧外豁見天地心物象不可極遲回空詠吟

　　奉和聖製中元日題奉敬寺

　　崔元翰

妙道非本說殊途成異名聖人得其要俱以化羣生鳳吹從上苑龍宮列外城花鬘列後殿雲車駐前庭松竹舍新秋軒牕有餘清緬懷崆峒事須繼簫管聲離想境都寂忘言理更精域中信稱大天下乃為輕屈己由濟物堯心豈所榮

　　春題龍門香山寺

　　武元衡

眾香天上梵仙宮鐘磬寥寥半碧空清景乍開松嶺月亂流長響石樓風山河杳映春雲外城闕參差曉樹中欲盡出尋那可得三千世界本無窮

　　與沈十九拾遺同遊棲霞寺上方夜於亮上人院會宿

　　權德輿

偶來人境外心賞幸隨君古殿烟霞夕深山松桂薰巗花點寒溜石磴掃春雲清淨諸天近諠塵下界分名僧康寶月上客沈休文共宿東林夜清猿徹曙聞

　　贈天竺靈隱二寺主

　　前人

石路泉流兩寺分尋常鐘磬隔山聞山僧半在中峰住共占清泉與白雲

　　山石

　　韓愈

山石犖确行逕微黃昏到寺蝙蝠飛升堂坐階新雨定芭蕉葉大梔子肥僧言古壁佛畫好以火來照所見稀鋪牀拂席置羹飯疏糲亦足飽我饑夜深靜臥百蟲絕清月出嶺光入扉天明獨去無道路出入高下窮烟扉山紅澗碧紛爛漫時見松櫪皆十圍當流赤足蹋澗石水聲激激風生衣人生如此自可樂豈必局束為人鞿嗟哉吾黨二三子安得至老不更歸

　　同諸公過福先寺禪院宣上人房

　　歐陽詹

律座下朝講晝門為掩關偶同靜者來正值高雲閑寂爾方丈內瑩然虛白間千燈智慧心片玉清羸顏松色落深井竹陰寒小山晤言流曦晚惆悵歸人寰

　　禪堂

　　柳宗元

發地結菁茆團團抱虛白山花落幽戶中有忘機客涉有本非取照空不待析萬籟俱緣生窅然喧中寂心境本同如鳥飛無遺跡

　　遊終南龍池寺

　　孟郊

飛鳥不到處僧房終南巔龍在水長碧雨開山更鮮步出白日上坐依青谿邊地寒松柏短石險道路偏晚磬送歸客數聲落遙天

　　蘇州崑山惠聚寺僧房

　　前人

昨日到上方片雲挂石牀錫杖莓苔青袈裟松柏香晴磬無短韻古燈含永光有時乞鶴歸還訪逍遙場

　　登咸陽北寺樓

　　張籍

高秋原上寺下馬一登臨渭水西來急秦山南向深舊宮人不住荒碣路難尋日暮凉風起蕭條多遠心

　　遊襄陽山寺

　　前人

秋色江邊路烟霞若有期寺貧無利施僧老足慈悲薜茘侵禪窟蝦蟆占浴池閑遊殊未徧即是下山時

　　和友封題開善寺十韻

　　元稹

梁王開佛廟雲構歲時遙珠綴飛閑鴿紅泥落碎椒燈籠青焰短香印白灰銷古匣收遺施行廊畫本朝藏經霑雨爛魔女捧花嬌亞樹牽藤閣橫查壓石橋竹荒新筍細池淺小魚跳匠正琉璃瓦僧鋤芍藥苗旋蒸茶嫩葉偏把柳長條便欲忘歸路方知隱易招

　　宿東林寺

　　白居易

經牕燈燄短僧爐火氣深索落廬山夜風雪宿東林

　　三月三十日題慈恩寺

　　前人

慈恩春色今朝盡盡日裴回倚寺門惆悵春歸留不得紫藤花下漸黃昏

　　旅次景空寺宿幽上人院

　　前人

不與人境接寺門開向山暮鐘寒鳥聚秋雨病僧閑月隱雲樹外螢飛廊宇間幸投花界宿暫得靜心顏

　　宿西林寺

　　前人

木落天晴山翠開愛山騎馬入山來心知不及柴桑令一宿西林便却回

　　留題天竺靈隱兩寺

　　前人

在郡六百日入山十二回宿因月桂落醉為梅橊開黃紙除書到青宮詔命催僧徒多悵望賓從亦徘回寺闇烟埋竹林香兩落梅別橋憐白石辭洞戀青苔漸出松間路猶飛馬上桮誰教冷泉水送我下山來

　　題東虎丘寺六韻

　　前人

香剎看非遠祇園入始深龍蟠松矯矯玉立竹森森怪石千僧立靈池一劒沈海當亭兩面山在寺中心酒熟憑花勸詩成倩鳥吟寄言軒冕客此地好抽簪

　　夜宿西虎丘寺八韻

　　前人

不厭西丘寺閑來即一過舟船轉雲島樓閣出烟蘿路入青松影門臨白月波魚跳驚秉燭猿覰怪鳴珂搖曳雙紅斾娉婷十翠娥香花助羅綺鐘梵避笙歌領郡時將久遊山數幾何一年十二度非少亦非多

　　香山寺二絕

　　前人

空山寂靜老夫閑伴鳥隨雲往復還家醞滿瓶書滿架半移生計入香山

愛風巖上攀松葢戀月潭邊坐石稜且共雲泉結緣境他生當作此山僧

　　開聖寺

　　李涉

宿雨初收草木濃羣鴉飛散下堂鐘長廊無事僧歸院晝日門前獨看松

　　題鶴林寺僧舍

　　前人

終日昏昏醉夢間忽聞春盡強登山因過竹院逢僧話又得浮生半日閑

　　重過文上人院

　　前人

南隨越鳥北燕鴻松月三年別遠公無限心中不平事一宵清話又成空

　　春晚遊鶴林寺寄使府諸公

　　前人

野寺尋花春已遲背巖惟有兩三枝明朝攜酒猶堪賞為報春風且莫吹

　　再遊頭陀寺

　　前人

無因暫泊魯陽戈白髮兼愁日月多只恐雪晴花便盡數來山寺亦無他

　　過靈泉寺

　　姚合

偶尋靈跡去幽徑入氤氛轉壑驚飛鳥穿山踏亂雲水從巖上落溪向寺前分釋子遊何處空堂日漸矄

　　題山寺

　　前人

千重山崦裏樓閣影參差未暇尋僧院先看置寺碑竹深行漸暗石穩坐多時古塔蟲蛇善除廊鳥雀癡雲開上界近泉落下方遲為愛青桐葉因題滿樹詩

　　遊天台上方

　　前人

曉上上方高處立路人羨我此時身白雲向我頭上過我更羨他雲路人

　　南澗寺

　　歐陽袞

春寺無人亂鳥啼藤蘿陰磴野僧迷雲藏古壁遺龍象草沒香臺抱鹿麛松籟泠泠疑梵唄柳烟歷歷見招提為躭寂樂親禪侶莫訝間行費馬蹄

　　塞上宿野寺

　　雍陶

塞上蕃僧老天寒疾上關遠烟平似水高樹暗如山去馬朝常急行人夜始閑更深聽刁斗時到磬聲間

　　題揚州禪智寺

　　杜牧

雨過一蟬噪飄蕭松桂秋青苔滿階砌白鳥故遲留暮靄生深樹斜陽下小樓誰知竹西路歌吹是揚州

　　寄題宣州開元寺

　　前人

松寺曾同一鶴棲夜深臺殿月高低何人為倚東樓柱正是千山雪漲溪

　　恩德寺

　　許渾

樓臺橫復重猶在半巖空蘿洞淺深水竹廊高下風晴山疎雨後秋樹斷雲中未盡生平意孤帆又向東

　　題岫上人院

　　前人

病客與僧閑頻來不掩關高牕雲外樹疎磬雨中山離索秋蟲響登臨夕鳥還心知落帆處明月淛河灣

　　寓居開元精舍酬薛秀才見貽

　　前人

知己蕭條信陸沉茂陵扶疾臥西林芰荷風起客堂靜松桂月高僧院深清露下時傷旅鬢白雲歸處寄鄉心勞君詩思猶相憶題在空齋夜夜吟

　　遊靈伽寺

　　李商隱

碧烟秋寺汎湖來水打城根古堞摧盡日傷心人不見石橊花滿舊琴臺

　　宿東巖寺曉起

　　薛瑩

野寺寒塘曉遊人一夢分鐘殘數樹月僧起半巖雲宿鳥驚初見幽泉落不聞吟餘凭前檻紅葉下紛紛

　　岫禪師南谿蘭若

　　喻鳧

錫影散林光孤谿照草堂水懸青石磴鐘動白雲牀樹色含殘雨河流帶夕陽唯應無月夜瞑目見他方

　　定山寺

　　薛逢

十里松蘿映碧苔一川晴色鏡中開遙聞上界翻經處片片香雲出院來

　　宿靈巖寺

　　趙嘏

明月溪頭寺蟲聲滿橘洲倚欄香徑晚移石太湖秋樹老雲歸盡臺荒水更流無人見惆悵獨上最高樓

　　宿楚國寺有懷

　　前人

風動衰荷寂寞香斷煙殘月共蒼蒼寒生晚寺波搖壁紅墮疎林葉滿牀起鴈似驚南浦棹陰雲欲護北樓霜江邊松菊荒應盡八月長安夜正長

　　靈巖寺

　　前人

館娃宮畔千年寺水闊雲多客到稀聞說春來倍惆悵百花深處一僧歸

　　題甘露寺

　　盧肇

北固巖端寺佳名自上台地從京口斷山到海門廻曙色烟中滅潮聲日下來一隅通雉堞千仞聳樓臺林暗疑降虎江空想度杯福庭增氣象仙磬落昭回覺路花非染流年景謾催隋宮彫綠草晉室散黃埃西蜀波湍盡東溟日月開如登最高處應得見蓬萊

　　宿翠微寺

　　馬戴

處處松陰滿樵開一逕通鳥歸霜磬靜僧語石樓空積翠含微月遙泉韻細風經行心不厭憶在故山中

　　宿無可上人房

　　前人

稀逢息心侶細話遠山期河漢秋生夜杉梧露滴時風傳林磬久月掩草堂遲坐臥禪心在浮生皆不知

　　宿山寺

　　賈島

眾岫聳寒色精廬同此分流星透疎木走月逆行雲絕頂人來少高松鶴不羣一僧年八十世事未曾聞

　　宿慈恩寺郁公房

　　前人

病身來寄宿自掃一牀閑返照臨江磬新秋過雨山竹陰移冷月荷氣帶禪關獨往天台意方從內請遷

　　開聖寺

　　溫庭筠

路分谿石夾烟叢十里蕭蕭古樹風出寺馬嘶秋色裏向陵鴉亂夕陽中竹間泉落山廚靜塔下僧歸影殿空猶有南朝舊碑在恥將興廢問休公

　　宿松門寺

　　前人

白石青崖世界分卷簾孤坐對氛氳林間禪室春深雪潭上龍堂夜半雲落日蒼凉登閣在曉鐘搖蕩隔江聞西山舊是經行地願漱寒瓶逐領軍

　　題龍門僧房

　　劉滄

靜室遙臨伊水東寂寥誰與此身同禹門山色度寒磬蕭寺竹聲來晚風僧宿石龕殘雪在鴈歸沙渚夕陽空偶將心地問高士坐指浮生一夢中

　　開元寺客省早景即事

　　皮日休

客省蕭條柿葉紅樓臺如畫倚霜空銅池數滴桂上雨金鐸一聲松杪風鶴靜時來珠像側鴿馴多在寶幡中如何塵外虛為契不得支公此會同

　　同襲美遊北禪院(院官故司勳陸郎中舊宅)

　　陸龜蒙

連延花蔓映風廊岸幘披襟到竹房居士祗今開梵處先生曾是草元堂清尊林下看香印遠岫牕中挂鉢囊今日有情消未得欲將名理問思光

　　題山僧院

　　張喬

谿路曾來日年多與舊同地寒松影裏僧老磬聲中遠水清風落閑雲別院通心源若無礙何必更論空

　　龍泉寺絕頂

　　方干

未明先見海底日良久遠雞方報晨古樹含風長帶雨寒巖四月始知春中天氣爽星河近下界時豐雷雨均前後登臨思無盡年年改換往來人

　　甘露寺火後

　　羅隱

六朝勝事已塵埃猶有閑人悵望來只道鬼神能護物不知龍象自成灰犀慙水府渾非怪燕說吳宮未是災選識平泉故侯否一生蹤跡此樓臺

　　少華甘露寺

　　鄭谷

石門蘿逕與天鄰雨檜風篁遠近聞飲澗鹿喧雙派水上樓僧踏一梯雲孤烟薄暮關城沒遠色初晴渭曲分長欲燃香來此宿北林猿鶴舊同羣

　　題廢東蘭若

　　釋靈一

上人禪室路徘徊萬木清陰向日開寒竹影侵行逕石天花香散誦經臺閑雲不繫從舒卷狎鳥無機任往來更惜片陽談妙理歸時莫待暝鐘催

　　題僧院

　　前人

虎溪閑月引相過帶雪松枝掛薜蘿無限青山行欲盡白雲深處老僧多

　　宿支硎寺上房

　　釋皎然

上方精舍遠共宿白雲端寂寞千峯夜蕭條萬木寒山光霜下見松色月中看却與西林別歸心即欲關

　　宿吳匡山破寺

　　前人

雙峰百戰後真界滿塵埃蔓草緣空壁悲風起故臺野花寒更發山月暝還來何事池中水東流獨不回

　　秋日遙和盧使君遊柯山寺宿敭上人上方論涅槃經大義

　　前人

江郡當秋景期將道者同跡高憐竹寺夜靜賞蓮宮古磬清霜下寒山曉月中詩情緣境發法性寄筌空翻譯推南本何人繼謝公

　　奉和盧使君幼平遊朝陽山寺臨大湖時在郭不得往

　　前人

仁祠當絕境明牧躡靈蹤欲到心凉地初聞斷續鐘城中歸路在湖上碧山重水映千花界雲開七葉峰寒芳艾綬滿空翠白綸濃逸韻知難繼佳遊恨不逢仍聞撫禪石為我久從容

　　晚秋宿破山寺

　　前人

秋風落葉滿空山古殿殘燈石壁間昔日經行人去盡寒雲夜夜自飛還

　　聖果寺

　　釋處默

路自中峰上盤回出薜蘿到江吳地盡隔岸越山多古木叢青靄遙天浸白波下方城郭近鐘磬雜笙歌

　　題巴東寺

　　宋𡨥準

寺在猿啼外門開古澗涯山深微有徑樹老半無枝望遠雲長暝談空日易移恐朝金馬去還失白蓮期

　　遊虎丘山寺

　　王禹偁

寺牆圍著碧孱顏曾是當年海湧山盡把好峰藏院裏不教幽景落人間劍池草色經冬在石座苔花自古斑珍重晉朝吾祖宅一回來此便忘還

　　崇覺寺

　　曾致堯

水深花影地莓苔春色烘人若不開走報鴿原無別事遠將歌管酒壺來

　　秋日題琅琊山寺

　　潘闐

巖下多幽景且無塵事喧鐘聲晴微郭山色曉當門深洞藏泉脉懸崖露樹根更期來此宿絕頂聽寒猿

　　崇因寺

　　晏殊

捲簾山色眼前見入夜濤聲枕上聞苔徑雨餘堆落葉石樓風靜鎖寒雲

　　昭慶寺

　　陳堯佐

湖邊山影裏靜境與僧分一榻坐臨水片心閒對雲樹寒時落葉鷗散忽成羣莫問紅塵事林間肯暫聞

　　芝山寺

　　前人

樓殿冠崔嵬靈芝安在哉雲飛過江去花落入城來得食鴉朝聚聞經虎夜回偶臨西閣望五老夕陽開

　　遊開化寺

　　韓琦

開化得地勝崇侈何代作全山鑱佛身萬木亙高閣突然數百尺較力陋禹鑿峰巒翠環合與寺為郛郭煙霞無四時為我張幄幕飛泉乘空來直在庭砌落松柏森成行鬬伏蛟龍惡如整萬人陣偏伍不敢錯春芳難悉名紅紫競灼灼點綴巖壁間圖畵曾未若距城纔一舍曠絕類霄崿噫吾何自勞日窘吏事縛到官踰二期未克造林壑引疾得鄉邦晝錦行遂著猛拋公几煩不負真境約精廬始一登百慮已澄擴徘徊延賓僚開席盛燕酌歌留嶺上雲吹亂風前鐸忽譏清賞累粗繼東山樂數刻方暫歡俄景忽西薄歸鞅下危岑眷戀心欲却何處無林泉隔閡牽寵爵終期報國家功業效涓勺連露乞骸章不待七十削歸來解朝紳放意任衡霍超然出世紛安步適冲漠山蔬充盤筵邨釀滿瓢杓吾壽此其全何必不死藥

　　遊水南寺

　　余靖

雙剎聳浮雲層軒絕世塵松溪千蓋雨茶圃一旗春夜梵龕燈暗朝香篆火新暫來猶末日堪羨白蓮人

　　宿廣化寺

　　歐陽修

橫槎渡深澗披露采香薇樵歌雜梵響共向松林歸日落寒山慘浮雲隨客衣

　　峻極寺

　　前人

路入石門見蒼蒼深靄間雲生石砌潤木老天風寒客來依晚照徙倚聽山蟬

　　金山寺(并序)

　　梅堯臣

　　昔嘗聞謝紫微言金山之勝峰壑攢水上秀拔殊眾山環以臺殿高下隨勢向使善工摹畫不能盡其美初恨未遊赴官吳興船次瓜州值海汐冬落孤港未通獨行江際始見故所聞金山者與謝公之說無異也因借小舟以往乃陟迥閣上上方歷絕頂以閱山阿危亭曲軒窮極山水之趣一草一木雖未萼發而或青或彫皆森植可愛東小峰謂之鶻山有海鶻雄雌棲其上每歲生鶵羽翩既成與之縱飛迷而復返有年矣惡禽猛鷲不敢來茲以搏魚鳥其亦不取近山之物以為食可義也夫薄暮返舟寺僧乞詩強為之句以應其請偶然而來不得髣髴敢與前賢名迹耶

吳客獨來後楚橈歸夕曛山形無地接寺界與波分巢鶻寧窺物馴鷗自作羣老僧忘歲月石上看江雲

　　遊龍門自潛溪過寶應精舍

　　前人

遙愛夏景佳行行清興屬安知轉廻溪始覺來平谷古殿藏竹間香庵遍巗曲雲霞弄霽暉草樹含新綠時鳥自綿蠻山花競紛縟莫言歸路賒明月還相續

　　同宋復古遊大林寺

　　周惇頤

三月山方煖林花互照明路盤層頂上人在半空行水色雲含白禽聲谷應清天風拂布袂縹緲覺身輕

　　遊鴻慶院

　　韓絳

久旱雨初足樂遊春正深喧闐觀士女清曠入山林佛界雲成寶僧園地布金方塘探子石高閣盍朋簪沙水通溪白松筠逐徑陰紛華從滿目幽寂自虛心印組端為累巖扃得暫尋晚風吹綠野歸騎已駸駸

　　同王弱翁宿廣化寺

　　范純仁

能知真樂唯吾曹聲利外物誠無撓深山窮谷苟遂性膚體不厭常枯焦况如佳景擅天巧會與仁友相追邀龍門伊洛古今勝蒼巖翠壁雙岧嶢疏鑿宛見神禹跡懷襄既乂熙堯朝千龕萬宇變佛室鐘磬梵唄何喧囂唐僧無畏號神雋當時聲勢尤翹翹開山撥壤盡奇秀樓殿勢若風中飄高甍垂空插雲翼連閣跨路馳星橋深沉神物潛擁護顯敞燕雀如矜驕搜奇選勝幸遲日禪堂解榻眠清宵灘聲蕭蕭雜羣籟天真不啻聞咸韶凌晨攜䇿度翠巘竹溪深處從僧招融融朝暉射巖谷雜花爛熳紅欲燒令人即欲置萬累百年盡向游中消乃知神仙有窟室我意已欲凌烟霄

　　端午遍遊諸寺得禪字

　　蘇軾

肩與任所適遇勝輒流連焚香引幽步酌茗開淨筵微雨止還作小窗幽更妍盆山不見日草木自蒼然忽登最高塔眼界窮大千卞峰照城郭震澤浮雲天深沉既可喜曠蕩亦所便幽尋未云畢墟落生晚煙歸來記所歷耿耿清不眠道人亦未寢孤燈同夜禪

　　二十七日自陽平至斜谷宿於南山中蟠龍寺

　　前人

橫查晚渡碧澗口騎馬夜入南山谷谷中暗水響瀧瀧嶺上疎星明煜煜寺藏巖底千萬仞路轉山腰三百曲風生饑虎嘯空林月黑驚麇竄修竹入門突兀見深殿照佛青熒有殘燭愧無酒食待遊人旋斫杉松煑溪蔌板閣獨眠驚旅枕木魚曉動隨僧粥起觀萬瓦鬱參差日亂千巖散紅綠門前商賈負椒荈山後咫尺連巴蜀何時歸耕江上田一夜心逐南飛鵠

　　南寺

　　前人

東去愁攀石西來怯渡橋碧潭如見試白塔苦相招野饋慚微薄村沽慰寂寥路窮斤斧絕松桂得千霄

　　北寺

　　前人

唐初傳有此亂後不留碑畏虎關門早無村得米遲山泉自入甕野桂不勝炊信美那能久應先學忍饑

　　青牛嶺高絕處有小寺人迹罕到

　　前人

暮歸走馬沙河塘爐烟裊裊十里香朝行曳杖青牛嶺崖泉咽咽千山靜君勿笑老僧耳聾喚不聞百年俱是可憐人明朝且復城中去白雲却在題詩處

　　題靈峰寺壁

　　前人

靈峯山下寶陁寺白髮東坡又到來前世德雲今我是依稀猶記妙高臺

　　天竺寺(併序)

　　前人

　　予年十二先君自虔州歸謂予言近城山中天竺寺有樂天親書詩云一山門作兩山門兩寺元從一寺分東澗水流西澗水南山雲起北山雲前臺花發後臺見上界鐘清下界聞遙想吾師行道處天香桂子落紛紛筆勢奇逸墨跡如新今四十七年予來訪之則詩已亡有石刻存耳感涕不已而作是詩

香山居士留遺跡天竺禪師有故家空味連珠吟疊壁已亡飛鳥失驚蛇林深野桂寒無子雨浥山薑病有花四十七年真一夢天涯流落淚橫斜

　　上元過祥符僧可久房蕭然無燈火

　　前人

門前歌舞𩰚分明一室清風冷欲冰不把琉璃閒照佛始知無盡本無燈

　　宿法惠寺

　　賀鑄

　　在歷陽西南九十里戊辰四月七日㳂事至順天里越斗峴山冷泉澗薄晚投宿此寺寺三隅面山而豁其西北竹樹邃密如不與人境相接庭中有泉如輪清洌而甘跨山起小閣榜曰餘翠登望曠快因賦是詩題其上

驅馬越飛澗揚旌下回岡欻見層浮圖高風振琅璫重門壯且深老柏森成行佛子出延客投鞭步長廊中庭汲新泉一飲生清凉孤坐興登覽危梯趨上方蕭蕭荒竹林簷外如環牆樵牧斷行徑龍蛇知所藏山禽喜暄暘嘯侶何琅琅子規特殷勤使人懷故鄉引領洛西北暮色來蒼茫一官早見縻微尚久未償明發復東去斯遊良不忘

　　野寺

　　郭祥正

野寺盤山腹高秋雨霽天拂簷雲漫漫穿竹水娟娟接食憐馴鳥搘笻慕老禪經年無客到門巷疊青錢

　　次韻約諸君遊長干寺

　　蘇頌

寺接郡東南僧嘗為我談初因晉大士來獲古靈龕歷世名空在重興德乃堪先朝賜新額此地建精藍億載扶皇綂生民息戰函剎仍存故里龍復止深潭九級惟塗甓千梁盡架楠亭臺各軒豁巖谷更空谽殿角芝成玉松梢露墜甘穴棲多禮鼠池怪集神蠅可愛臨岡曲何人結草菴欲來尋隱逸誰與共歡酣念往須勤到登高已舊諳低頭小城市舉目徧村嵐靜境由茲達塵容却自慙常思真趣嚮可抑俗饕貪宇宙開懷適江山極望涵相邀幸多暇命駕即追參

　　仰山寺

　　胡致隆

山下清泉迸石流山前松竹自春秋猿吟古寺偏深處雲集羣峰最上頭一老有靈飛窣堵二神無語鎖寒湫諸天更在藤蘿外欲踏層巔悵末由

　　定光禪院

　　毛滂

曉出開霜阪饑鳥啄麥畦山腰餘雪瘦天面冷雲低寒意梅花北禪心柏子西牕前借殘月照我渡前溪

　　金陵野外廢寺

　　游九言

寒花窈嫋蔓頹牆古寺蒼苔晝掩房犬吠屋頭山杳杳蟲鳴階隙草荒荒池塘淡月蒹葭冷籬竹西風橘柚香六代江山金碧地斷碑留得管興亡

　　宿都嶠山靈景寺

　　李綱

清晨遊棲真薄暮宿靈景山空松桂香雲細泉石冷高崖敞飛簷象緯逼參并惜無娟娟月散此林下影夜闌風露寒巖曲燈火耿疎鐘響嵌竇客枕發深省

　　訪許將於大乘寺

　　前人

物外仙家長自春隱淪何必為逃秦秪因檑洞贈花者便是桃源種樹人丹茘枝頭星爛熳白雲峯頂玉嶙峋主人愛客非無意端為出山多世塵

　　鄱陽龍居寺

　　岳飛

巍石山前寺林泉勝景幽紫金諸佛相白雪老僧頭潭水寒生月松風夜帶秋我來囑龍伯為雨濟民憂

　　獨宿昭亭山寺

　　李彌遜

山寒六月飛霜雪樓殿夜深鐘鼓歇琅玕無風萬戟閒屋角明河挂天闕龍牙七尺玉壺冰炯炯神清夢不成可憐幽絕無人共用看雲頭璧月生

　　題海會寺

　　程俱

萬杉堆青沒山骨雲埋七峰時出沒飛泉拂石瀉哀湍下有萬古蛟龍窟藏頭睡熟呼不起地坼三年蝗蝻出千山脈理漬清甘一罅涓涓流石液同遊况與惠詢輩納屐振衣何勃窣大門當前新築道跨水曲欄攲突兀舂鳴轣轆趂朝炊水𤰝懸流機械發搘笻對此自三歎抱甕老人長搰搰却坐幽堂忽浩歌回首已失西山日

　　蕭山覺苑寺雪後杜門

　　陳淵

雪融簷澑如秋霖古寺掩關無足音詩書廢放道眼淨鐘鼓杳隔禪房深老僧勸坐媒以火茶鼎靜聽蒼蠅吟胷中激梗造澄澈一念不作千憂沉浮生半日未易得邂逅勝境聊安心明日孤帆落何許歲晚濁醪誰共斟

　　南塘寺

　　朱熹

南塘舊是尚書宅今作僧居水石清半夜月明禪定後松風猶帶管絃聲

　　翠巖寺

　　趙師秀

石巖看不見翠色自重重春雨生松葉山風響鐵鐘碑頑工費墨草嫩綠添茸住院吳僧老相迎憶舊逢

　　三峯寺

　　真桂芳

寂寞煙林噪亂鴉青鞵步入野僧家雲深不礙鐘聲出日轉還移塔影斜廊下蝸黏沿砌蘚佛前蜂戀插瓶花竹牀紙帳清如水一枕松風聽煑茶

　　題善權寺

　　顧逢

英臺修讀地舊刻字猶存一閣出霄漢萬松連寺門洞深雲氣冷池淺鹿行渾山下流來水風雷日夜喧

　　宿香嚴院

　　王鎡

地爐煨火柏枝香借宿寒寮到上方山近白雲歸古殿風高黃葉響空廊敲門僧踏梅花月入夜猿啼楓樹霜夢醒不知牕日上時聞清磬出松堂

　　達摩庵

　　金許安仁

巖壑深嚴入翠微少林金碧霧煙霏五峯屏簇禪庵小萬刧天開佛日輝聞說九年深面壁得逢二祖便傳衣千秋少室山靈在曾見神僧隻履歸

　　七金山寺

　　趙秉文

刳簷篆額螙蝸涎像教塵埃閱百年殿棟猶題遼日月圖經不載禹山川荒碑盤屈蜿蜒古壞壁參覃罔象拳想見當年崇奉日無邊花雨散諸天

　　開元寺

　　前人

歲久開元寺黃花落石龍瓶深悿碧甃蝸壁篆金容牕影年年塔禽棲夜夜鐘平生睡秋雨竹閣味偏濃

　　登陶山寺

　　劉仲傑

遺跡千年事恐誣幽棲誰信為陶朱不知古寺東山洞曾與西施共隱無

　　遊延祚寺留題二首

　　高逸

已向靈峰得勝遊更來延祚少遲留高槐葉密晴無日廣廈簷深氣似秋嘉果摘來聊自食新詩吟就與誰酬一瓶一鉢能隨分休把身心妄處求

招提深靜少炎曦衰病無堪氣力微一葉未聞庭下落斷雲已見隴頭飛齋餘鳥雀爭殘啄講罷松杉轉夕暉坐羨僧身偏省事令人心地自歸依

　　題海會寺以禪房花木深五字為韻得木字

　　鄭輝

吾儕愛山水乘興遊金谷修竹蔭寒泉層巖排古木風軒盃暫把花院棋終局晚雨更多情留與成夜宿

　　題海會寺以禪房花木深為韻得禪字

　　何慮

槐柳陰陰首夏天閒門塊坐正蕭然忽蒙蘭友相為伴來訪蓮宮一問禪粉著衣襟穿翠竹冰生齒頰漱寒泉晚來更看前山雨共借西軒對榻眠

　　開福寺

　　王渥

翠林深處款招提冉冉春風入鼓鼙雲獻好山青入座雨添新漲綠平堤樹頭樹底見花發山後山前聞鳥啼踏月歸來聞好語兒童爭唱白銅鞮

　　宿三家寺

　　馮延登

老柏蒼蒼纏老藤招提牢落有殘僧暝禽自入藏經閣饑鼠時窺照佛燈未得安心如北秀却思覓法趂南能濛濛雨暗門前路更得雲房一曲肱

　　登碧峰寺

　　無名氏

兩峽山高月半輪五更人起馬嘶頻無端又上長安道輸與僧牕飽睡人

　　遊山林寺

　　元王旭

石徑俯雲壑竹林開幽境寺古僧徒稀山深嵐氣冷待遊未終興紅日忽倒影曳杖披暝煙長歌下前嶺

　　遊天竺寺

　　白𤥻

山轉龍泓一徑深嵐煙吹潤撲衣巾松蘿掩映似無路猿鳥往來如有人講石尚存天寶字御梅嘗識建炎春城中遮日空西望自與長安隔兩塵

　　淨居院

　　于石

峰廻澗曲路縈紆萬壑中藏一畵圖雪墮枯枝龍解甲藤纏怪石虎生鬚滿樓山色自濃澹隔竹泉聲半有無紙帳蒲團清思足更添梅種兩三株

　　大都遇平江龍興寺僧閒上座話唐綦毌潛宿龍興寺詩因次其韻

　　趙孟頫

聞說龍興寺多年未款扉風林發松籟雨砌長苔衣殿古燈光定房深磬韻微秋風動歸興一錫向空飛

　　樟樹鎮五公寺

　　何中

久幽厭拘維暫弛欣舒散近關得禪扉擇步歷蒼蘚沈沈松陰重灩灩水光遠殘花起餘香乳禽響新轉虛廊清晝長高僧坐談簡學空素所昧慮妄還自遺移晷始知歸生煙滿林晚

　　遊竹林寺

　　薩都剌

野人一過竹林寺無數竹枝生白煙江近玉龍埋碧草月明黃鶴下芝田樹銜宿雨啼山鷓花落春風老杜鵑何日來分雲半榻故人不用買山錢

　　題昌國普陀寺

　　丁鶴年

神鰲屹立戴崔嵬俯瞰滄溟水一杯積翠自天開罨畫布金隨地起樓臺祈靈漢使乘槎到傳法梁僧折葦來若使祖龍知勝槩豈應驅石訪蓬萊

　　其二

昆明刧火忽重然宇內名山悉變遷古剎獨存龍伯國豐碑猶記兔兒年三更日浴咸池水八月潮吞渤海天雲漢靈槎如可御便應長往問羣仙

　　焦山寺

　　周權

赤霞夜出扶桑東海雲捲浪凌虛空剛風浩浩吹不去崔嵬化作青蓮宮萬衲月寒清梵寂四面沉沉皆海色鐘聲不許到人間自送潮音落寒碧

　　金山龍遊寺

　　前人

金山突兀摩青冥六鰲駕海來蓬瀛風濤卷雪撼不動中流湧出毘耶城山僧眼底乾坤闊俯瞰朝暾乘落月鐘聲薄暮來蜃樓燈影晴宵入蛟窟馬銜韜怪蒼龍蹲聽法臥護孤雲根參旗歷落倚闌楯金碧照耀滄海門天光萬頃涵虛碧扁舟獨艤玻瓈國六朝興廢幾英雄往事雲浮江露白窮高一覽雙眼明天風灑我毛骨清淮山數點不可寫矯首九萬摶風鵬

　　登東山寺

　　王都中

古寺岧嶢隱翠微松陰行盡見朱扉巖花識面遠迎笑野鳥忘機近不飛相國書堂今寂寂山僧法坐久巍巍凭闌欲問當時事白鷺無言立釣磯

　　天衣寺

　　韓性

春流雙澗深曉色十峰陰勝地青蓮宇千年靜者心焚香入空翠鳴磬出幽林去路白雲滿禪宮何處尋

　　龍興寺

　　陳植

先朝黃葉寺老屋白雲扉燈續長明火僧披壞色衣馱經馬迹遠念佛鳥聲微唯有閑閑叟坐看紅日飛

　　遊天竺寺

　　張翥

石梁濺水濕蒼苔陰洞旁穿澗底回殿閣金銀從地湧山林圖畫自天開龍隨僧到分雲住猿聽人呼下樹來游興未闌斜日盡馬頭呼酒尚徘徊

　　送智惠隱住水月禪院

　　成廷珪

放船直到棲禪處萬頃湖心一徑開綠樹鳥驚風落果碧潭龍去水生苔西巖尊宿傳燈在東海高僧杖錫來今夜月明清似水太空無地著纖埃

　　遊麻姑萬松庵

　　貢師泰

積雨變秋思清遊愜道心過橋分履迹問寺逐鐘音紅墮鳥爭果綠深魚占陰何當脫塵鞅重此契幽尋

　　和林子蒼元妙寺值雨

　　盧琦

兩袖清風緩轡遊奧王城下少淹留客衣半濕松花雨鶴影先分竹院秋採藥僧歸雲外路吟詩人倚樹間樓憑君汲取前溪水為洗塵中浩蕩愁

　　遊靈山寺

　　陳高

舊聞海上有神山今見樓臺島嶼間鼇背千年開佛國鯨波十里隔人寰風吹僧影浮杯渡雲送龍身聽法還避世擬從支遁隱塵簪吾已久投間

　　翠微寺

　　汪澤民

欲雨不雨天墨色將崩未崩石偪側溪谷緣雲已萬盤風雨欺人作三厄客遊已慳天不慳雷電翕歘噓睛暾諸峰倒景互明滅照耀金碧開山門清都紫微逼象緯旃林貝樹羅山樊十方下視沙界迥佛骨不受炎歊袢麻衣老師寂滅久問法羞與山僧論但餘卓錫古泉水念念欲洗塵眼昬嗟予世網久躑躅坐覽古跡空盤桓暮歸却覓山下路杳杳飛鳥投荒村

　　遊狼山寺

　　陳基

鯨波渺渺四無涯閶闔天低手可排一塔倚空淩浩劫兩潮爭港撼層崖半晴半雨龍歸海衝煖衝寒鴈渡淮安得乞身依佛日遍尋靈迹訪齊諧

　　上巳日杭州府學教授徐一夔四齊訓導拉遊智果寺訪東坡題參寥泉

　　張昱

佳遊在上已屬此清明前春景已云晏風光猶未暄往尋智果寺竟得參寥泉雲物豈殊昔人世自更遷邈哉長公詠高吟憶當年我輩復登臨花界何因緣古佛儼香閣真詮積華軒境超萬念空道勝諸妄捐緬懷此會難徘徊未云還申章續芳藻冀或來者傳

　　七佛菴三十韻

　　舒崸

春色如多情陰雲貸游矚登臨不憚勞𨁝踤轉山谷石磴危欲攲梯身進恐覆松風響簫笙花露滴巾幅鑿鑿石齒連盤盤山脊伏初疑路不通似覺地可縮小憩林木深大觀天地育曠胷陵八荒舉手決四瀆歲暮歷險艱時危事幽獨情深山水佳興遣杖履復七佛菴先登一人泉可掬誓將寂滅心受此清淨福人世徒喧啾山門遠榮辱艱難慨諸僧落莫棲老屋江水清入懷淮山翠凝目花陰覆層簷鳥語隔幽竹稽首幡幢翻升階路徑熟禪心絮沾泥世味蠟煑粥軍政期嚴明民風慕清穆既興楊朱悲復動賈生哭再上講經臺仍摳御風服凭高氣層層眺遠山矗矗石眼松絡根崖腰樹飛瀑一泓照鬚眉兩地映蘭菊骨蛻超塵寰性空悟機軸無心雲自飛得趣景何倏綠樹啼白猿青莎臥黃犢川原豁而開麻麥蔚以蓼游辰風日和行徑草花馥冥冥鶴歸來長嘯下山麓

　　過顯慶寺

　　謝應芳

六載重來釋氏家一甌新啜趙州茶杏花風後春何冷柏子庭前日未斜拄杖賴能無潦倒關文煩為補楞伽要聽說法頻來往且喜平橋路不賒

　　赴龍巖寺齋以詩題殿西廡

　　丘處機

杖藜欲訪山中客空山沈沈澹無色夜來飛雪滿巖阿今日山光映天白天高日下松風清神遊八極騰虛明欲寫山家本來面道人活計無能名

　　題金山寺

　　釋明本

半江湧出金山寺一簇樓臺兩岸船月到中宵成白畫浪翻平地作青天塔鈴自觸微風語灘石長磨細浪圓龍化楚人來聽法手擎珠獻不論錢

　　駕幸天長寺應制

　　廣宣

天界宜春賞禪門不掩關宸遊雙闕外僧引百花間車馬喧長路煙雲靜遠山觀空復觀俗皇鑒此中閑

　　聖恩顧問獨遊月鐙閣直書應制

　　前人

禪居河畔無多地來往尋春物正華磴道上盤千畞竹闌干低數萬人家簷前施食來飛鳥林下行香踏落花自解剎那知佛性不勞更喻幾塵沙

　　駕幸普濟寺應制

　　前人

南方寶界幾由旬八部同瞻一佛身寺壓山河天宇靜樓懸日月鏡光新重城柳暗東風暖複道花明上苑春向晚鸞輿歸鳳闕曲江池上動青蘋

　　過保聖寺

　　明高啟

隔江寒霧隱樓臺遠逐鐘聲放艇來亂後不知僧已去幾堆紅葉寺門開

　　上方

　　姚廣孝

蓮宮據山椒岧嶢去天咫風香花雨新僧行白雲裏幽沈樹樂靜蕭散煙鐘起人登石路迷依依緣澗水

　　遊清凉寺詩

　　王守仁

春尋載酒本無期乘興還嫌馬足遲古寺共憐春草沒遠山偏與夕陽宜雨晴澗竹消蒼粉風暖巖花落紫蕤昏黑更須凌絕頂高懷想見少陵詩

　　遊岳麓寺

　　李東陽

危峰高瞰楚江干路在羊腸第幾盤萬樹松杉雙徑合四山風雨一僧寒平沙淺草連天在落日孤城隔水看薊北湘南俱在眼鷓鴣聲裏獨凭欄

　　與趙夢麟諸人遊甘露寺

　　前人

澗篠巖杉處處通野寒吹雨墮空濛垂藤路繞千年石老鶴巢傾半夜風淮浦樹來江口斷金陵潮落海門空關書未報三邊捷萬里中原一望中

　　登千佛閣

　　劉爾牧

莊嚴寶閣枕河流龍象開成南部洲金剎倒瀾波影動天花穠郁水光浮風塵迥出三千界雲氣如登十二樓坐對孤煙旋樹杪懸知暮磬度林丘

　　集開元寺

　　李攀龍

流陰拂層岑返照翳深谷古寺入蕭條迴巖抱幽獨梵影淨香臺鐘鼓殷石屋絕壁棲禪誦懸崖下樵牧秋花雨還瘦老樹霜逾禿寒泉可瑩心白雲况極目登臨客自佳搖落時何速蔬色蕩腥羶苔光清簡牘新詩發神秀舊遊耿初服歸來杖履便老去煙霞伏高城出睥睨燈火通林麓言旋轉多興後期此同宿

　　僊溪龍華寺

　　前人

寶幢山下煙霞古老樹如龍欲飛舞花氣薰成五色雲泉聲散作千林雨我愛溪山事事幽錦袍醉踏東風遊題詩淨掃巖頭石把酒還登竹外樓空門自與人間別夜榻焚香臥清絕明朝長嘯拂衣歸閒却溪風與山月

　　神通寺

　　前人

相傳精舍朗公開千載金牛去不迴初地花開藏洞壑諸天樹杪出樓臺月高清梵西風落霜淨疎鐘下界來豈謂投簪能避俗將因臥病白雲隈

　　遊龍洞寺

　　前人

壁削芙蓉萬仞丹禪林隱隱畵圖看人間勝地僧多占洞裏諸天客到難雲傍龍來晴作雨風從澗底暑生寒年來賸有煙霞癖石畔長松好掛冠

　　聞王百穀寓南屏寺奉懷

　　邢侗

卜築南屏寺多因太守賢榻移千竹潤書枕一牀眠禮佛沈香火看花細雨天無緣陪勝侶吟望獨凄然

　　宿天界寺

　　王思任

古寺白門邊寒風逗石煙松篁無俗徑鐘磬有諸天歲晚難為客官閒易入禪燈殘僧別去清夢竹相憐

　　佛慧寺

　　前人

亂竹閉僧院長松護法堂坐憐新月上行愛落花香破壁流燈影懸崖掛夕陽支公閒懶處暫此禮空王

　　初秋同叔弢彥時遊崇山蘭若

　　前人

習靜厭紛擾幽尋給孤園倏然香林下似得桃花源一鳥落天鏡千花秀禪門紛吾道機淺謬接甘露言月色隱秋思荷香清夜魂終希偶緇錫永矣超塵喧

　　宿歐兜禪室

　　前人

雲臥年年望而今積翠中一燈昏佛影萬葉下秋空客夢驚天半雞聲在海東錢塘門尚閉何事不朦朧

　　永明寺與伯貞先生坐語

　　屠隆

寺門瓦落挂霜藤閒與君侯說廢興秋老紫苔生臥佛日斜黃葉映千僧蠢魚古壁消殘藏風雨空堂暗一燈勘破此中須了悟昆明劫火向無憑

　　寓建陽福山寺

　　徐𤊹

磴路層層入招提夾兩山柏侵陰殿綠苔繡古牆斑細雨蟲聲碎微風蝶影閒五更鐘韻杳鄉夢屢催還

　　法海寺

　　陳价夫

木柝聲殘萬杵哀鄰家白苧已先裁浮雲半掩無諸國落日橫斜金粟臺稿葉滿階風乍起繁霜入戶鴈初來小山芳草青如剪歲晚應悲白髮催

　　寓極樂寺

　　王衡

灣灣綠水帶城陰白日青蓮雙樹林萬疊雲山千里夢六時鐘磬五更心寒燈貝葉翻香蠹春日簷花坐語禽隨意竹牀葵菜好經簾不捲書堂深

　　同曹學佺過宿碧峰寺愚公房得風字

　　吳兆

入寺昏煙斂雙橋竹磵通僧歸殘磬裏客夢亂山中燈暗牕沾雨枝喧鳥墮風他鄉寥落夜語笑喜能同

　　聖像教寺

　　周倫

梵寺吾今到空牀對許支蒲團閒聽偈草閣靜談詩雲洞龍歸夜松林鶴到時妙香清不寐塵外有遐思

　　其二

到寺江村暮溪橋出定禪香臺雙樹直油幕一燈圓竹雨鳴幽玉松風響奏絃楞嚴未須誦真覺解元元

　　宿牛首寺

　　陳鐸

到寺萬綠絕蕭然宿峰頂蒼蒼野色新漠漠秋煙瞑相期話三生夜坐石根冷微凉入虛闌老鶴語桐井支郎翻經處松子落古鼎白露下高空濕雲壓幽境披衣問姮娥霓裳曲應聽望極顛厓前寒籬眇村逕談久明月來照我天地靜半生繫虛名江山負真景自汲石泉水同僧瀹佳茗天風在林末空翠散復整一乘演微機開豁自慚省疎竹何蕭蕭雲房亂燈影


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十八卷目錄

　　僧寺部紀事一

神異典第一百十八卷

　　僧寺部紀事一

　　增一阿含經波斯匿等五王白世尊此僧伽戶水側福妙最是神地欲造寺世尊曰汝等五王此處造寺長夜受福世尊即申右手從地中出迦葉如來而告曰欲作神寺當依此法

　　譬喻經王舍國人欲作寺錢不足入海得名寶珠上國王言我有三利欲作寺入海安穩多得金寶而不貪惜三利

　　佛國記龍舍寺北五十由延有一寺名火境火境者惡鬼名也佛本化是惡鬼後人于此處起精舍以精舍布施阿羅漢以水灌手水瀝滴地其處故在正復掃除常現不滅此處別有佛塔善鬼神常掃灑初不須人工有邪見國王言汝能如是者我當多將兵眾住此益積糞穢汝復能除不鬼神即起大風吹之令淨此處有百枚小塔人終日數之不能得知若至意欲知者便一塔邊置一人已復計數人人或多或少不可得知

　　佛共九十六種外道論議處起精舍精舍高六丈許裏有坐佛其道東有外道天寺名曰影覆與論議處精舍夾道相對亦高六丈許所以名影覆者日在西時世尊精舍影則映外道天寺日在東時外道天寺影則北映終不得映佛精舍也

　　有國名達嚫是過去迦葉佛僧伽藍穿大石山作之凡有五重最下重作象形有五百間石室第二層作師子形有四百間第三層作馬形有三百間第四層作牛形有二百間第五層作鴿形有百間最上有泉水循石室前繞房而流周圍廻曲如是乃至下重順房流從戶而出諸層室中處處穿石作牕牖通明室中朗然都無幽暗其室四角頭穿石作梯磴上處今人形小緣梯上正得至昔人一脚所躡處因名此寺為波羅越波羅越者天竺名鴿也其寺中常有羅漢住此土丘荒蕪人民居去山極遠方有村皆是邪見不識佛法沙間婆羅門及諸異學彼國人民常見人飛來入此寺于時諸國道人欲來禮此寺者彼村人則言汝何以不飛耶我見此間道人皆飛道人方便答言翅未成耳達嚫國嶮道路艱難而知處欲往者要當齎錢貨施彼國王王然後遣人送展轉相付示其逕路法顯竟不得往承彼土人言故說之耳

　　順恆水西下十由延得一精舍名曠野佛所住處今現有僧復順恆水西行十二由延到迦尸國波羅捺城城東北十里許得仙人鹿野苑精舍此苑本有辟支佛住常有野鹿栖宿世尊將成道諸天于空中唱言白淨王子出家學道却後七日當成佛辟支佛聞已即取泥洹故名此處為仙人鹿野苑世尊成道已後人于此處起精舍

　　佛法金湯編羊祜武帝時祜為荊州都督日供武當山寺有問其故祜曰前身多過賴造此寺故獲中濟所以供養之情偏重于此

　　法苑珠林晉咸和中北僧安法開至餘杭欲建立寺無資財手索錢貫貨之積年得錢三萬市地作屋常以索貫為資欲立剎無舍利有羅幼者先自有之開求不許及開至寺禮佛見幼舍利囊已在座前即告幼幼隨來見之喜悅與開共立寺宇於餘杭也

　　東晉初天台山寺者昔有沙門帛道猷或云竺道猷銳涉山水窮括奇異見天台石梁終古無度乃慷慨曰彼何人斯獨無貞操故使聖寺密爾對面千里遂揭錫獨往而趨石梁周瞰崖隒久之方獲其山石梁非一聖寺亦多將欲直度不惜性命且虹梁亙谷下望萬尋上闊尺許莓苔斜側東邊似通西礙大石攀登路絕猷乃別思異授夜宿梁東便聞西寺磬聲經唄唱薩勇意相續通夕不安又聞聲曰却後十年當來此住何須苦求雖爾不息晨夕惋恨結草為庵彌年禪觀後試造梁乃見橫石洞開梁道平正因即得度遂見棟宇宏壯圖塔瓖奇神僧敘接宛同素識中食既訖將陳住意僧曰却後十年自當至此何勞早住相送度梁橫石已塞至晉太元中終於山所形似綠色端坐如生王羲之聞之造焉望崖仰挹今有往者雲迷其道

　　佛法金湯編王羲之咸康六年于廬山建歸宗寺請西天達摩多羅居之

　　桓伊太元中以淮淝之功封末修縣侯惠遠法師自襄陽至廬山寓慧末之西林寺欲于山東建寺經營之際山神降靈願加資助信宿風雷夜作雲雨晦冥明發就觀則有良木殊材駢羅委積時伊為九江刺史驚其神異奏立寺焉曰東林殿曰神運

　　雲仙雜記廬山遠法師命盡之日山中峰澗寺落皆見千眼仙人成隊執幡幢香花赴東林寺法師死乃止

　　蓮社高賢傳法安律身持戒為行尤精義熙中新陽邑社有暴虎居神廟樹下前後害民以百數安遊其村居民皆早閉門乃之樹下禪坐須臾虎負人至見安驚喜跳伏安乃為說法授戒有頃而去明旦居民見安謂是神人相率禮敬因改神廟立寺宇請安居之左右田園並捨為寺業

　　闕公則入廬山白蓮社既逝有同社人至洛陽白馬寺夜中為公則修忌祭忽一時林木殿宇皆作金色空中有聲曰我是闕公則祈生極樂國今已得生矣言訖無所見

　　建康實錄晉許詢捨末興山陰二宅為寺家財珍異悉皆是捨既成啟奏孝宗詔曰山陰舊宅為祇洹寺永興居為崇化寺造四層塔物產既罄猶欠露槃相輪一朝風雨相輪等自備時所訪問乃是剡縣飛來高僧傳釋法度少出家高士明僧紹隱居瑯琊之𭗵山及亡捨所居山為栖霞精舍請度居之經歲許忽聞人馬鼓角之聲俄見一人持紙名通曰靳尚度前迎之尚形甚都羽衛亦嚴致敬已乃言曰弟子於此山七百餘年法師道德所歸謹捨以奉給并願受五戒末結來緣度為設會受戒而去

　　太平御覽孫放西寺銘曰長沙西寺層構傾頹謀欲建立其日有童子持紙花插地故寺東西相去十餘丈于是建創正當花所

　　巢向之甚聰敏時百姓欲為孝武立寺疑其名向之應聲曰宜名天保詩曰天保下報上也時人服其機速

　　宋書蕭惠開傳惠開思話子也丁父艱居喪有孝性家素事佛凡為父起四寺南岸南岡下名曰禪岡寺曲阿舊鄉宅名曰禪鄉寺京口墓亭名曰禪亭寺所封封陽縣名曰禪封寺謂國僚曰封秩蓋鮮而兄弟甚多若使全關一人則在我所讓若使人人等分又事可悲恥寺眾既立自宜悉供僧眾由此國秩不復下均

　　法苑珠林晉白塔寺在秣陵三井里晉升平中有鳳凰集此地因名其處為鳳凰臺至宋昇明二年齊太祖起造立寺之始咸以山高難于谷汲比丘法和爰發誓云若此地可居當使自然出水乃於食堂前試鑿井曾不數仞而清泉湛然甘香清美流未嘗竭

　　三寶感通錄宋時朱齡石者使往遼東還返失道隨風泛海一月餘日達于一島糧水俱竭入島求泉漸深登山乃見一寺堂宇莊嚴非所曾覩僧問所從具說其事設食飲水問以去留石曰此乃聖居非凡可住僧曰欲住任懷石苦辭欲還僧告曰此間去都二十餘萬里石等聞之驚怖曰若爾何緣得達僧曰自當相送不勞致憂又問曰識杯度道人否曰識之便指壁上鉢帒曰此是彼物有小過罰在人中便取鉢帒與石并書一封上為書字然不可識曰可以書鉢與之令沙彌送勿從來道此有直路疾至船所須臾至海沙彌以一竹杖著船頭語曰但閉舫聽往不勞帆柂也於是依言但聞颼颼風聲有竊視者見船在空雲飛奔于山樹上數息間遂達揚都大桁正見杯度騎桁欄口云馬馬齡石既至書自飛上度手度驚曰汝那得蓬萊道人書喚我歸耶乃具說緣由又將鉢與之手捧曰吾不見此鉢四千餘年擲上入雲下還接取元嘉中無故而死

　　南齊書張融傳融為新安王北中郎參軍孝武起新安寺僚佐多儭錢帛融獨儭百錢帝曰[利-禾+鬲]殊貧當序以佳祿出為封溪令從叔永出後渚送之曰似聞朝旨汝尋當還融曰不患不還政恐還而復去

　　虞愿傳愿為祠部郎明帝以故宅起湘宮寺費極奢侈以孝武莊嚴剎七層帝欲起十層不可立分為兩剎各五層新安太守巢尚之罷郡還見帝曰卿至湘宮寺未我起此寺是大功德愿在側曰陛下起此寺皆是百姓賣兒貼婦錢佛若有知當悲哭哀愍罪高佛圖有何功德尚書令袁粲在坐為之失色帝乃怒使人驅下殿愿徐去無異容

　　南史王騫傳騫字思寂梁武霸府建引為大司馬諮議叅軍遷侍中及帝受禪降封為侯歷位度支尚書中書令武帝於鍾山西造大愛敬寺騫舊墅在寺側者即王導賜田也帝遣主書宣旨就騫市之欲以施寺答云此田不賣若勅取所不敢言酬對又脫略帝怒遂付市評田價以直逼還之

　　梁書扶南國傳晉咸和中丹陽尹高悝行至張侯橋見浦中五色光長數尺不知何怪乃令人於光處掊視之得金像未有光趺悝乃下車載像還至長干巷首牛不肯進悝乃令馭人任牛所之牛徑牽車至佛寺悝因留像付寺僧每至中夜常放光明又聞空中有金石之響經一歲捕魚人張係世於海口忽見銅花趺浮出水上係世取送縣縣以送臺乃施像足宛然合會簡文咸安元年交州合浦人董宗之採珠沒水於底得佛光豔交州押送臺以施像又合焉自咸和中得像至咸安初歷三十餘年光趺始具初高悝得像後西域胡僧五人來詣悝曰昔於天竺得阿育王造像來至鄴下值胡亂埋像於河邊今尋覓失所五人嘗一夜俱夢見像曰已出江東為高悝所得悝乃送此五僧至寺見像噓欷涕泣像便放光照燭殿宇又瓦官寺慧邃欲模寫像形寺主僧尚慮虧損金色謂邃曰若能令像放光回身西向乃可相許慧邃便懇到拜請其夜像即轉坐放光回身西向明旦便許模之像趺先有外國書莫有識者後有三藏郍求跋摩識之云是阿育王為第四女所造也及大同中敕市寺側數百家宅地以廣寺域造諸堂殿并瑞像周回閣等窮於輪奐焉其圖諸經變並吳人張繇運手繇丹青之工一時冠絕

　　到溉傳溉家門雍睦兄弟特相友愛初與弟洽常共居一齊洽卒後便捨為寺因斷腥羶終身蔬食別營小室朝夕從僧徒禮誦高祖每月三致淨饌恩禮甚篤蔣山有延賢寺者溉家世創立故生平公俸咸以供焉略無所取

　　梁志天監初天竺僧智藥自西土來泛船至韶州曹溪水口聞其香掬其水嘗味曰此水上流有勝地尋之遂開山立石

　　金陵地記金陵鍾山之麓幽勝誌公與白鶴道人欲之因謀于梁武帝帝俾各以物識其地白鶴先飛去至麓忽聞空中錫聲先已卓于山麓道人不服然以前言不可食各以所識築室焉

　　梁書樂藹傳藹子法才為江夏太守因被代表便道還鄉至家割宅為寺棲心物表

　　賀瑒傳瑒子革歷南郡太守革性至孝常恨貪祿代耕不及養在荊州歷為郡縣所得俸秩不及妻拏專擬還鄉造寺以申感恩

　　何敬容傳何氏自晉司空充宋司空尚之世奉佛法並建立塔寺至敬容又捨宅東為伽藍趨勢者因助財造構敬容並不拒故此寺堂宇校飾頗為宏麗時輕薄者因呼為眾造寺焉

　　太平御覽一乘寺梁邵陵王綸造梁末賊起遂延燒陳尚書故江總捨堂宇寺今之堂是也寺門遍畫凹凸花代稱張繇手跡其花乃天竺遺法朱及青綠所成遠望眼暈如凹凸就視即平世咸異之乃名凹凸寺

　　太平廣記後魏孝文帝登位初有魏城人元兆能以九天法禁絕妖怪先鄴中有軍士女年十四患妖病累年治者數十人並無據一日其家以女謁元兆祈止兆曰此疾非狐狸之魅是妖畫也吾何以知今天下有至神之妖有至靈之怪有在陸之精有在水之魅吾皆知之矣汝但述疾狀是佛寺中壁畵四天神部落中魅也此言如何其女之父曰某前于雲門黃花寺中東壁畵東方神下乞恩常攜此女到其下又女常懼此畵之神因夜驚魘夢惡鬼來持女而笑由此得疾兆大笑曰故無差因忽與空中人語左右亦聞空中有應對之音良久兆向庭嗔責之云何不速曳亟持來左右聞空中云春方大神傳語元大行惡神吾自當罪戮安見大行兆怒向空中語曰汝以我誠達春方必請致之我為暫責請速鏁致之言訖又向空中語曰召二雙牙八赤眉往要不去聞東方左右咸聞有風雨之聲乃至兆大笑曰汝無形相畵之妍致耳有何恃而魅生人也兆謂其女曰汝自辨其狀形兆令見形左右見二神皆丈餘各有雙牙長三尺露于脣口外衣青赤衣又見八神俱衣赤眼眉並殷色共扼其神直逼軒下蓬首赤目大鼻方口牙齒俱出手甲如鳥兩足皆有長毛衣若豹鞹其家人謂兆曰此正女常見者兆令前曰爾本虛空而畵之所作耳奈何有此妖形其神應曰形本是畵畵以象真真之所示即乃有神況所畵之上精靈有憑可通此臣所以有感感之幻化臣實有罪兆大怒命侍童取灌瓶受水淋之盡而惡神之色不衰兆更怒命煎湯以淋須臾神化如一空囊後令擲去空野其女於座即愈而父載歸鄴復於黃花寺尋所畵之處如水之洗因而駭歎稱異僧雲敬見而問曰汝此來見畵歎稱必有異耶可言之其人曰我女患病為神所擾今元先生稱是此寺畵作妖乃指畵處所洗之神僧大驚曰汝亦異人也此寺前月中一日晝晦忽有惡風元雲聲如雷震繞寺良久聞畫處如擒捉之聲有一人云勢力不加元大行不如速去言訖風埃乃散寺中朗然晚見此處一神如洗究汝所說正符其事兆即𡨥謙之師也

　　魏書城陽王長壽傳長壽子鸞為定州刺史鸞愛樂佛道修持五戒不飲酒食肉積歲長齋繕起佛寺勸率百姓共為土木之勞公私費擾頗為民患世宗聞而詔曰鸞親惟宗懿作牧大州民物殷繁綏寧所屬宜克己厲誠崇清樹惠而乃驟相徵發專為煩擾編戶嗷嗷家懷嗟怨北州土廣姦亂是由準法尋愆應加肅黜以鸞戚屬情有未忍可遣使者以義督責奪祿一周微示威罰也

　　張彝傳彝除安西將軍秦州刺史敷政隴右多所制立宣布新風革其舊俗民庶愛仰之為國造佛寺名曰興皇諸有罪咎者隨其輕重謫為土木之工無復鞭杖之罰時陳留公主寡居彝意願尚主主亦許之僕射高肇亦望尚主主意不可肇怒譖彝于世宗稱彝擅立刑法勞役百姓詔遣直後萬貳興馳驛檢察貳興肇所親愛必欲致彝深罪彝清身奉法求其愆過遂無所得見代還洛

　　洛陽伽藍記菩提寺西域胡人所立也在慕義里沙門達多發塚取甎得一人以進時太后與明帝在華林都堂以為妖異謂黃門侍郎徐紇曰上古以來頗有此事否紇曰昔魏時發塚得霍光女壻范明友家奴說漢朝廢立與史書相符此不足為異也后即令紇問其姓名死來幾年何所飲食死者曰臣姓崔名洪字子涵博陵安平人也父名暢母姓魏家在城西準財里死時年十五今滿二十七在地下有十二年常似醉臥無所食也時復遊行或遇飲食如似夢中不甚辨了后即遣門下錄事張秀雋詣準財里訪洪父母果得崔暢其妻魏氏雋問暢曰卿有兒死否暢曰有一息字子涵年十五而死秀雋曰為人所發今日蘇活在華林園中主上故遣我來相問暢聞驚怖曰實無此兒向者謬言秀雋還具以實陳聞后遣送洪回家暢聞至門前起火手持刀魏氏把桃枝謂曰汝不須來吾非汝父汝非吾子急急速去可得無殃洪遂捨去遊於京師常宿寺門下汝南王賜黃衣一具洪性畏日不敢仰視又畏水火及兵刃之屬常走於路疲則止不徐行也時人猶謂是鬼

　　綏民里東崇義里內有京兆人杜子休宅地形顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司襄陽侯王濬敬造時園中果菜豐蔚林木扶疎乃服逸言號為聖人子休遂捨宅為靈應寺所得之甎還為三層浮圖

　　準財里內有開善寺京兆人韋英宅也英早卒其妻梁氏不治喪而嫁更納河內人向子集為夫雖云改嫁仍居英宅英聞梁氏嫁向日來歸乘馬將數人至于庭前呼曰阿梁卿忘我也子集驚怖張弓射之應箭而倒即變為桃人所騎之馬亦化為茆馬從者數人盡化為蒲人梁氏惶懼捨宅為寺

　　聞義里有燉煌人宋雲與惠生向西域取經入烏場國北接葱嶺南連天竺水西有池龍王居之池邊有一寺五十餘僧龍王每作神變國王初請以金玉珍寶投之池中在後涌出令僧取之此寺衣食待龍而濟世人名曰龍王寺

　　王城北十八里有如來履石之迹起塔籠之履石之處若以踐泥量之不定或長或短今立寺可七十餘僧塔南二十步有泉石佛本清淨嚼楊枝植地即生今成大樹胡名曰婆樓

　　城北有陁羅寺佛事最多浮圖高大僧房偪側周匝金像六十軀王年常大會皆在此寺國內沙門咸來雲集宋雲惠生見彼比丘戒行精苦觀其風範特加恭敬遂捨奴婢二人以供洒掃

　　王城西南有善持山山中有昔五百羅漢牀南北兩行相向坐處有大寺僧徒二百人太子所食泉水北有寺恆以驢數頭運糧上山無人驅逐自然往還寅發午至每及中餐此是護塔神渥婆仙使之然此寺昔日有沙彌常除灰因入神定維那挽之不覺皮連骨離渥婆仙代沙彌除灰處國王與渥婆仙立廟圖其形像以金箔貼之隔小嶺有婆奸寺夜叉所造僧徒八十人云羅漢夜叉常來供養洒掃取薪凡俗比丘不得在寺大魏沙門道榮至此禮拜而去不敢留停

　　耆賀濫寺有佛袈裟十三條以尺量之或短或長復有佛錫杖長丈七以水筩盛之金箔其上此杖輕重不定值有重時百人不舉值有輕時一人勝之

　　水經注濕水注濕水南逕平城縣故城東水右有三層浮圖真容鷲架悉結石也裝制麗質亦盡美善也東郭外太和中閹人宕昌公鉗耳處時立祇洹舍於東畢椽瓦樑棟臺壁檽陛尊容聖像及牀坐軒帳悉青石也圖制可觀所恨惟列壁合石疎而不密庭中有祇洹碑碑題大篆非佳耳然京邑帝里佛法豐盛神圖妙塔桀峙相望法輪東轉茲為上矣

　　鮑丘水注右北平有觀雞水水東有觀雞寺寺內有大堂甚高廣可容千僧下悉結石為之上加塗塈基內疎通枝經脈散基側室外四出爨炎火勢內流一堂盡溫蓋以此土寒嚴霜氣肅猛出家沙門率皆貧薄施主慮闕道業故崇斯構是以志道者多栖託焉北齊書陸法和傳法和始於百里洲造壽王寺既架佛殿更截梁柱曰後四十許年佛法當遭雷雹此寺幽僻可以免難及魏平荊州宮室焚燼總管欲發取壽王佛殿嫌其材短乃停後周氏滅佛法此寺隔在陳境故不及難

　　幼主本紀幼主為胡昭儀起大慈寺未成改為穆皇后大寶林寺窮極工巧運石填泉勞費億計人牛死者不可勝紀

　　周書𡨥儁傳儁為揚烈將軍司空府功曹參軍轉主簿時靈太后臨朝減食祿官十分之一造永寧佛寺令儁典之資費巨萬主吏不能欺隱寺成又極壯麗靈太后嘉之

　　佛祖綂紀大業元年九月帝幸揚州天台僧使智璪詣行在所引對大牙殿敕為天台寺立名智璪啟曰昔陳世有定光禪師遷神之後夢其靈曰汝欲造寺不是其時若二國為一當有大力勢人為之造寺寺若成國即清宜名國清寺上曰此先師靈瑞也即用為名乃遣通事舍人盧正方奉安寺額敕秘書監柳顧言為智者造碑立之寺門

　　隋史常琮侍煬帝遊寶山帝曰幾時得到上方琮曰昏暗應須到上方左右皆失笑

　　法苑珠林隋天台山瀑布寺釋慧達姓王氏襄陽人晚為沙門惠雲邀請遂上廬岳造西林寺重閣七間欒櫨重疊光耀鮮華初造之日誓用黃楠闔境推求了無一樹皆欲改用餘木達曰誠心在此豈用餘求必其有徵松變為楠若也無感閣成無日眾懼其言四出追求乃於境內下巢山感得一谷並是黃楠而在窮澗幽深無由可出達尋行崖壁忽見一處晃有光明窺見其中可得通道惟有五尺餘並天崖遂牽曳木至於江首途中灘覆筏壞及至廬阜不失一根閣遂得成宏冠前構後忽偏斜向南三尺工匠設計取正無方有石門澗當于閣南忽有猛風北吹還正于今尚存

　　隋江州廬山化城寺釋法充俗姓畢九江人也常誦法華大品末住廬山半頂化城寺修定自非僧事未嘗安履每勸眾僧無以女人入寺上損佛化下墮俗謠然以寺基事重有不從者

　　靈異小錄化度寺內有無盡藏院京城捨施日漸崇盛武德貞觀後錢帛金玉積聚不可勝計常使名僧監藏為等分一分供天下伽藍修理之用一分施天下饑餓一分充舊供無遮之會城中士女奔走捨施爭次不得至暮收獲亦鉅萬有大車載錢帛捨了竟去不知姓名者多矣藏內物天下寺院並許來取供給亦不可勝數貞觀年中有裴充智戒行修謹宛是修行高人入寺洒掃十年有餘寺中觀其行無玷缺使之守藏不覺被盜去黃金極多將去不可知數寺眾見潛走去後不還眾僧驚異遂於充智寢房內看壁上有詩四句曰將肉遣狼守置骨向狗投自非阿羅漢焉能免得偷後莫知所之武后遂移藏東都福光寺日久錢物漸耗却移歸舊寺至開元九年發散錢帛於京師諸寺

　　觀音持驗唐僧迦大師西域人姓何龍朔初來遊此土於泗州臨淮縣信義坊乞地立標將創伽藍標下掘得古香積寺銘記并金像一軀上有普照王佛字遂建寺焉

　　三夢記天后時劉幽求為朝邑丞嘗奉使歸未及家十餘里適有佛堂寺路出其側聞寺中歌笑歡治寺垣短缺盡得覩其中劉俯身窺之見十數人兒女雜坐羅列盤饌環繞之而共食見其妻在坐中語笑劉初愕然不測其故久思之且思其不當至此復不能舍之又熟視容止言笑無異將就察之寺門閉不得入劉擲瓦擊之中其罍洗破迸走散因忽不見劉踚垣直入與從者同視殿廡皆無人寺扃如故劉訝益甚遂馳歸比至其家妻方寢聞劉至乃敘寒暄訖妻笑曰向夢中與數十人同遊一寺皆不相識會食於殿庭有人自外以瓦礫投之杯盤狼籍因而遂覺劉亦具陳其見

　　唐書張廷珪傳神龍初詔白司馬坂復營佛祠廷珪方奉詔抵河北道出其所見營築勞亟懷不能已上書切爭且言自中興之初下詔書弛不急斥少監楊務廉以示中外今土木復興不稱前詔掘壤伐木侵害生氣願罷之以紓窮乏帝不省

　　太平廣記唐景龍年安樂公主洛州道光坊造安樂寺用錢數百萬童謠曰可憐安樂寺了了樹頭懸後誅逆韋并殺安樂斬首懸於竿上改為悖逆庶人

　　六帖景龍中盛興佛寺公私疲匱辛替否上疏曰佛者清淨慈悲體道以體物不欲利以損人不榮身以害教今三時之月掘山穿地損命也殫府盧幣損人也廣殿長廊榮身也損命則不慈損人則不愛榮身則不清淨寧佛者之心乎

　　紀聞唐開元十五年有敕天下村坊佛堂小者並拆除功德移入側近佛寺堂大者皆令閉封天下不信之徒並望風毀拆雖大屋大像亦殘毀之敕到豫州新息令李虛嗜酒倔強行事違戾方醉而州符至仍限三日報虛見大怒便約胥正界內毀拆者死於是一界並全虛為人好殺愎戾行必違道當時非惜佛寺也但以忿恨故全之全之亦不以介意歲餘虛病數日死時正暑月隔宿即斂明日將殯母與子繞棺哭之夜哭止聞棺中若指爪戞棺聲初疑鼠未之悟也斯須增甚妻子驚走母獨不去命開棺左右曰暑月恐壞母怒促開之而虛生矣身頗瘡爛於是浴而將養之月餘平復虛曰初為兩卒拘至王前王不在見階前典吏乃新息吏也亡經年矣見虛拜問曰長官何得來虛曰適被錄而至吏曰長官平生惟以殺害為心不知罪福今當受報將若之何虛聞之懼請救吏曰去歲拆佛堂長官界內獨全此功德彌大長官雖死亦不合此間追攝少間王問更勿多言但以此對虛方憶之頃王坐主者引虛見王王曰索李明府善惡簿來即有人持一通案至大合抱有二青衣童子亦隨文案王命啟牘唱罪階吏讀曰專好割羊脚吏曰合杖一百仍割其身肉百斤王曰可令割其肉虛曰去歲有敕拆佛堂毀佛像虛界內獨存之此功德可折罪否王驚曰審有此否吏曰無新息吏進曰有福簿在天堂可檢之王曰促檢殿前垣南有樓數間吏登樓檢之有頃吏檢善簿至惟一紙因讀曰去歲敕拆佛堂新息一縣獨全合折一生中罪延年三十仍生善道言畢罪簿軸中火出焚燒之盡王曰放李明府歸仍敕兩吏送出城南門見夾道並高樓大屋男女雜坐樂飲笙歌虛好絲竹見而悅之兩吏謂曰急過此無顧顧當有損虛見飲處竟不忍行佇立觀之店中人呼曰來吏曰此非善處既不取信可任去虛未悟至飲處人皆起就坐奏絲竹酒至虛酬酢畢將飲之乃一杯糞汁也臭穢特甚虛不肯飲即有牛頭獄卒出於牀下以叉刺之洞胷虛遽連飲數杯乃出吏引虛南入荒田小徑中遙見一燈炯然燈傍有大坑昏黑不見底二吏推墮之遂蘇

　　酉陽雜俎東都龍門有一處相傳廣成子所居也天寶中北宗雅禪師者於此處建蘭若庭中多古桐枝幹拂地

　　大同坊雲花寺唐大曆初僧儼講經天雨花至地咫尺而滅故名

　　佛祖綂紀大曆六年滁州刺史李幼卿奏沙門法琛於瑯琊山建佛剎繪圖以進帝於前一夕夢遊山寺及覽圖皆夢中所至者因賜名寶應寺

　　唐書高郢傳郢寶應初及進士第代宗為太后營章敬寺郢以白衣上書諫曰陛下大孝因心與天罔極烝烝之思要無以加臣謂悉力追孝誠為有益妨時勞人不得無損捨人就寺何福之為昔魯莊公丹桓公廟楹而刻其桷春秋書之為非禮漢孝惠孝景孝宣令郡國諸候立高祖文武廟至元帝與博士議郎斟酌古禮一罷之夫廟猶不越禮而立况寺非宗祐所安神靈所宅乎殫萬人之力邀一切之報其為不可亦明矣間者昆吾孔熾薦食生人百姓懍懍無日不惕遣將攘却亡尺寸功隴外壤地委諸豺狼太宗艱難之業傳之陛下一夫不獲尺土見侵告成之時猶恐有闕况用武以來十三年傷者不救死者不收繕卒補乘于今未已夫興師十萬日費千金計十三年舉百萬之眾資糧扉履取足于人勞罷宛轉十不一在父子兄弟相視無聊延頸嗷嗷以役王命縱未能出禁財贍鰥寡猶當稍息勞敝以噢咻之奈何戎虜未平侵地未復金革未戢疲人未撫太倉無終歲之儲大農有榷酤之敝欲以此時興力役哉比八月雨不潤下菽麥失時黔首狼顧憂在艱食若遂不給將何以救之無寺猶可無人其可乎然土木之勤功用之費不虛府庫將焉取之府庫既竭則又誅求若人不堪命盜賊相挺而興戎狄乘間以為風塵得不為陛下深憂乎臣聞聖人受命於天以人為主苟功濟於天天人同和則宗廟受福子孫蒙慶傳曰德教加於百姓刑於四海此天子之孝也又曰無念爾祖聿修厥德既受帝祉施于孫子是知王者之孝在於承順天地嚴配宗考恭慎德教以臨兆民俾四海之內懽心助祭延福流祚永永無窮未聞崇樹梵宮雕琢金玉之為孝者夏禹卑宮室盡力溝洫人到於今稱之梁武帝窮土木飾塔廟人無稱焉陛下若節用愛人當與夏后齊美何必勞人動眾踵梁武遺風乎及制作之初支費尚淺人貴量力不貴必成事貴相時不貴必遂陛下若回思慮從人心則聖德孝思格於天地千福萬祿先後受之曾是一寺較功德邪書奏未報復上言王者將有為也將有行也必稽於眾而順於人則自然之福不求而至未然之禍不除而絕臣聞神人無功者不為有功之功聖人無名者不為可名之名不為有功之功故功莫大不為可名之名故名莫厚古之明王積善以致福不費財以求福修德以銷禍不勞人以攘禍陛下之營作臣竊惑之若以為功則天覆地載陰施陽化未曾有為也若以為名則至德要道以順天下未曾有待也若以致福則通于神明光于四海不在費財若以攘禍則方務厥德罔有天災不在勞人今興造趨急人徒竭作土木並起日課萬工不遑食息榜笞愁痛盈于道路以此望福臣恐不然陛下戢定多難勵精思治務行寬仁以幸天下今固違羣情徇左右過計臣竊為陛下惜之不納

　　高霞寓傳霞寓位既高言多不遜帝欲罷其兵益自憂乃上私第為佛祠請署曰懷恩以塞帝疑

　　佛祖綂紀穆宗長慶元年幽州節度使劉總上表請出家帝不許總乃以印付留後自剃髮為僧以私第為寺帝乃從其志封為大覺師賜僧臘五十寺名報恩

　　河東節度使裴度奏五臺山佛光寺慶雲見文殊大士乘獅子於空中從者萬眾上遣使供萬菩薩是日復有慶雲見於寺中

　　桂苑叢談太保令狐相出鎮淮海日支使班蒙與從事俱遊大明寺之西廊忽覩前壁題云一人堂堂二曜重光泉深尺一點去冰旁二人相連不欠一邊三梁四柱烈火燃添却雙勾兩日全諸賓至而顧之皆莫能辨獨班支使曰一人非大字乎二曜者日月非明字乎尺一者寸土非寺字乎點去冰旁水字也二人相連天字也不欠一邊下字也三梁四柱烈火燃無字也添却雙勾兩日全比字也以此觀之得非大明寺水天下無比八字乎眾皆恍然曰黃絹之奇智亦何異哉讚歎彌日詢之老僧曰頃年有客獨遊題之而去不言姓氏

　　酉陽雜俎慈恩寺唐三藏院後簷階開成末有苔狀如苦苣初于塼上色如藍綠輕嫩可愛

　　高郵縣有一寺不記名講堂西壁枕道每日晚人馬車轝影悉透壁上衣紅紫者影中鹵莽可辨壁厚數尺難以理究辰午之時則無相傳如此二十餘年矣或一年半年不見

　　武宗元年戎州水漲浮木塞江刺史趙士琮召水軍接木約獲百餘段公署卑小地窄不復用因併修開元寺後月餘日有夷人逢一人如猴著故青衣亦不辨何製云關將軍差來採木今被此州接去不知為計要須明年却來取夷人說於州人至二年七月天欲曙忽暴水至州城臨江枕山每大水猶去州五十餘丈其時水高百丈水頭漂二千餘人州基地有陷深十丈處大石如三間屋者堆積於州基水黑而腥至晚方落知州官虞藏𤣱及官吏纔及船投岸旬月後舊州地方乾除大石外更無一物惟開元寺元宗真容閣去本州十餘步卓立沙上其他鐵石像無一存者

　　私訶條國金遼山寺中有石鼉眾僧飲食將盡向石鼉作禮於是飲食悉具

　　舊唐書武宗本紀會昌五年秋七月庚子勑併省天下佛寺中書門下條疏聞奏據令式諸上州國忌日官吏行香於寺其上州望各留寺一所有列聖尊容便令移於寺內勑曰上州合留寺工作精妙者留之如破落亦宜廢毀其合行香日官吏宜於道觀

　　尚書故實京城佛寺率非真僧曲檻廻廊戶牖重複有一僧室當門有櫃扃鎖甚牢竊知者云自櫃而入則別有幽房邃閣詰曲深嚴囊橐奸回何所不有

　　記事珠胡陽白壇寺幡剎日中有影月中無影不知何故因號怯夜幡

　　學佛考訓唐宣宗初依鹽官為沙彌避宮掖之厄也住水西寺更名資聖嘗作口號有云樓閣凌雲接爽溪鐘聲遙與櫓聲齊長安若問江南事報道風光在水西爽溪即月河也今秀州北城外三四里地近月河有古資聖寺存焉一名萬壽

　　聞見後錄唐昭宗為朱全忠刧遷洛陽至陝以何皇后臨蓐留青蓮佛寺行宮全忠怒逼行甚急今寺中佛坐蓮花葉上有當時宮人書願皇后早降生墨色如新

　　北夢瑣言唐渤海王太尉高公駢鎮蜀日因巡邊至資中郡舍於刺史衙對郡山頂有開元佛寺是夜黃昏僧禮讚螺唄間作渤海命軍候悉擒械之來晨笞背悉逐召將吏而謂之曰僧徒禮念亦無罪過但以此寺十年後當有禿丁數千作亂我以是厭之其後土人皆髠髮執兵號大髠小髠據此寺為寨凌脅州將果叶渤海之言

　　洽聞記河州鳳林關有靈巖寺每七月十二日溪穴流出聖柰大如盞以為常

　　酉陽雜俎長安安邑坊元法寺者本里人張頻宅也頻嘗供養一僧念法華經為業積十餘年張門人譖僧通其婢因以他事殺之僧死後合宅常聞經聲不絕張尋知其冤慙悔不及因捨宅為寺

　　尚書故實構聖善寺佛殿僧惠範以罪沒入其財得一千三百萬貫

　　高僧傳智藏宿靈曜寺夜暫用心見金光照曜一室洞明問其故答曰此中奇妙未可得言

　　金山寺記金山舊名浮玉唐有頭陀斷手以建伽藍忽一日於江獲金數鎰表聞賜名金山寺

　　續酉陽雜俎于季友為和州刺史時臨江有一寺寺前漁釣所聚有漁子下網舉之重壞網視之乃一石如拳因乞寺僧寘于佛殿中石遂長不已經年重四十斤張周封員外入蜀親覩其事

　　因話錄兵部員外郎李約初至金陵於府主庶人錡坐屢讚招隱寺標致一日庶人燕于寺中明日謂君曰十郎嘗誇招隱寺昨遊宴細看何殊州中君笑曰某所賞者疎野耳若遠山將翠幕遮古松用綵物裹腥羶涴鹿掊泉音樂亂山鳥聲此則實不如在叔父大廳也庶人大笑

　　雲仙雜記寶雲溪有僧舍盛冬若客至則燃薪火暖香一炷滿室如春人歸更取餘燼

　　太平廣記偽蜀金堂縣三學山開照寺夜羣𡨥入寺刧掠緇徒罄盡寺元有釋迦藕絲袈裟為千載之異物也賊曹分取與其妻拆而易之夫妻當時手指節節墮落鬚鬢俱墜尋事敗戮於市

　　異聞實錄楊禎於昭應寺讀書每見一紅裳女子一日誦詩曰金殿不勝秋月斜石樓冷誰是相顧人褰幃弔孤影禎問其姓氏云遠祖名無忌姓宋十四代祖因顯揚釋教封長明公開元中明皇與楊妃建此寺立經幡封妾為西州夫人因賜珊瑚寶帳居之自此巽生蛾郎不復強暴矣後驗之乃經幢中燈也

　　法苑珠林後梁襄陽景空寺釋法聰南陽新野人卓然神正性潔如玉蔬藿是甘無求滋饌因至襄陽繖葢山白馬泉築室方丈以為棲心之宅入谷兩所置蘭若舍今巡山者尚識故基焉初梁晉安王承風來問將至禪室馬騎相從無故却退王慚而返夜感惡夢後更再往馬退如故王乃潔齋躬盡虔敬方得進見

　　佛祖綂紀天福二年洛陽宣徽將朱崇掘屋地得大石佛十軀有碑云唐垂拱六年造景福寺崇大感悟即捨所居以為寺


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百十九卷目錄

　　僧寺部紀事二

　　僧寺部雜錄

　　僧寺部外編

神異典第一百十九卷

　　僧寺部紀事二

　　遼史室昉傳昉同政事門下平章事致政令常居南京封鄭國公初晉國公主建佛寺于南京上許賜額昉奏曰詔書悉罪無名寺院今以主請賜額不惟違前詔恐此風愈熾上從之

　　蓼花洲閒錄五代時有僧某卓菴道邊藝蔬丐錢一日晝寢夢一金色龍食所藝萵苣數畦僧驚寤且曰必有異人至已而見一偉丈夫于所夢之處取萵苣食之僧視其狀貌凜然遂攝衣延之餽食甚勤頃刻告去僧囑之曰富貴無相忘因以所夢告且曰公他日得志願為老僧于此地建一大寺偉丈夫乃藝祖也既即位求其僧尚存遂命建寺賜名普安都人稱為道者院則壽皇聖帝王封之名已兆于此

　　隨手雜錄錢王有外國所獻頗眩伽寶其方尺餘其狀如水精云可厭十里火殃乃置于龍興寺佛髻中餘杭數回祿而龍興不可近也有盜嘗焚其殿柱木悉灰燼而烟焰竟不熾皇朝改為太平祥符寺自唐至皇朝凡有十寶此其一也

　　學佛考訓宋太祖屢造佛寺每歲度僧八千人修京師封禪寺為開寶寺北鎮五丈河極其巨麗

　　佛祖統紀太平興國元年初周世宗廢龍興寺以為官倉國初寺僧擊鼓求復至是不已上遣使持劍詰之曰前朝為倉日久何為煩瀆天廷且密戒懼即斬之僧辭自若曰前朝不道毀像廢寺正賴今日聖明興復之耳貧道何畏一死中使以聞上大感歎勅復以為寺

　　宋史石守信傳守信累任節鎮專務聚斂積財鉅萬尤信奉釋氏在西京建崇德寺募民輦瓦木驅迫甚急而傭直不給人多苦之

　　韓重贇傳重贇信奉釋氏在安陽六七年課民採木為寺郡內苦之

　　遯齋閒覽太平興國中江東有僧詣闕請修天台寺且言寺成願焚身以報太宗命入內高品衛紹欽督其事紹欽日與僧笑語無間及營繕畢乃積薪于庭呼僧從願僧言願見至尊面謝紹欽不許僧大怖泣告紹欽促令登薪火盛僧欲下紹欽遣左右以杖抑按焚之而退

　　燕翼貽謀錄太宗皇帝命內侍裴愈與山陰令李易直訪王羲之蘭亭舊迹其流杯修禊處在越州僧子謙因請建寺于舊地以藏御札至道二年二月壬辰詔從子謙之請賜寺名天章仍以御書賜之

　　宋史王賓傳賓許州許田人為右羽林軍大將軍判左金吾兼六軍諸衛儀仗司事淳化四年出知揚州兼淮南發運使徙為通許鎮都監至道元年卒年七十三賻贈加等賓事宣祖太祖太宗殆六十年最為勳舊故恩寵尤異前後賜賚數千萬俱奉釋氏在黎陽日按見古寺基即以奉錢修之掘地丈餘得數石佛及石碣有賓姓名賓異其事以聞詔名寺為淳化賜新印經一藏錢三百萬以助之

　　聞見前錄章獻明肅太后成都華陽人少隨父下峽至玉泉寺有長老者善相人謂其父曰君貴人也及見后則大驚曰君之貴以此女因曰遠方不足留盍遊京師乎父以貧為辭長老者贈以中金百兩后之家至京師真宗判南衙因張耆納后宮中帝即位為才人進宸妃至正位宮闈聲勢動天下仁宗即位以太皇太后垂簾聽政玉泉長老者已居長蘆矣后屢召不至遣使就問所須則曰道人無所須也玉泉寺無僧堂長蘆寺無三門后其念之后以本閤服用物下兩寺為錢建獨長蘆寺臨江門起水中既成輙為蛟所壞后必欲起之用生鐵數萬斤疊其下門乃成蓋蛟畏鐵也今玉泉寺僧堂梁記曰后所建云

　　澠水燕談錄西都北寺應天禪院乃太祖誕聖之地國初為傳舍真宗幸洛陽顧瞻遺迹徘徊感愴乃命建為僧舍功成賜院額奉安神御命知制誥劉筠誌之仁宗初又建別殿分二位塑太宗真宗聖像丞相王欽若為之記後園植牡丹萬本皆洛中尤品慶曆末仁宗御篆神御三殿碑藝祖曰興先太宗曰帝華真宗曰昭孝今為忌日行香地去留府甚遠故詩曰正夢寐中行十里此之謂也

　　蔣氏日錄寶聖石佛院在嘉興縣東南唐至德二年于寺基掘石佛四軀至今現存天聖中賜名寶聖人但呼石佛寺

　　歸田錄嘉祐八年上元夜賜中書樞密院御宴于相國寺羅漢院

　　畫墁錄相國寺燒朱院舊日有僧惠明善庖炙豬肉尤佳一頓五觔楊大年奧之往還多率同舍具飱一日大年曰爾為僧遠近皆呼燒豬院安乎惠明曰奈何大年曰不若呼燒朱院也都人亦自此改呼

　　談圃孫莘老知福州時民有欠市易錢繫獄甚眾有富人出錢五百萬葺佛殿請于莘老莘老徐曰汝輩所以施錢者何也眾曰願得福耳莘老曰佛殿未甚壞佛又無露坐者孰若以錢為獄囚償官逋使數百人釋枷鏁之苦其得福豈不多乎富人不得已諾之即日輸錢囹圄遂空

　　契丹有一佛寺甚壯麗使者至必焚香寺有大佛銀鑄金鍍豐稷奉使見其供具器皿皆神宗賜高麗之物葢高麗制于契丹每遇契丹使至其國所居殿上䲭尾皆暫徹去

　　熙豐日曆王安石劄子奏幸遇聖運超拔等夷知獎眷憐逮兼父子戴天負地感涕難勝顧迫衰殘糜捐何補不勝螻蟻微願臣今所居江寧府上元縣園屋為僧寺一所末遠祝延聖壽如蒙矜許特賜名額廣昭希曠榮遇一時仰憑威神誓報無已取進止奉聖旨依所乞以報本禪寺為名額

　　佛法金湯編王安石熙寧間拜相封荊公後罷相歸建康奏施舊第為禪寺請沙門克文住持勅賜額曰報寧

　　漫笑錄蘇子贍任鳳翔府節度判官章子厚為商州令同試永興軍進士劉原父為帥皆以國士遇之二人相得歡甚同遊南山諸寺寺有山魈為祟客不敢宿子厚宿山魈不敢出

　　佛祖統紀宣和初敕廢乾明寺為五寺三監楊戩議廢太平興國寺為邸肆民舍初拆正殿瘞佛像于殿基之下肢體破裂已而戩病胷腹潰裂而死是年詔天下建神霄宮州郡憚費多以巨剎易其額太平州將拆承天寺一之日董役官兵墜馬死二之日都匠墜屋死三之日兵官墜馬折臂主其議者石儀曹一子十歲為金甲神褫去其衣納於浴室火龕中聞神言曰石某絕嗣是年子兦石客死京師

　　宣政雜錄濟南府開元寺因更修掘地得古碑蓋會昌中汰僧碑也字皆刓缺磨滅不可讀惟八字獨存云僧皆烏巾尼皆綠鬢僧惡而碎之後有詔改德士遂符碑言唐武后昇中述志碑后自撰睿宗書極壯偉在嵩山下政和中河南尹上言請碎其碑詔從之宋史朱勔傳勔蘇州人父冲狡獪有智數家本賤微傭於人梗悍不馴抵罪鞭背去之旁邑乞貸遇異人得金及方書歸設肆賣藥病人服之輙效遠近輻湊家遂富因循蒔園圃結遊客致往來稱譽始蔡京居錢塘過蘇欲建僧寺閣會費鉅萬僧言必欲集此緣非朱冲不可京以屬郡守郡守呼冲見京京語故冲願獨任居數日請京詣寺度地至則大木數千章積庭下京大驚陰器其能明年召還挾勔與俱以其父子姓名屬童貫竄置軍籍中皆得官

　　竹坡詩話大梁景德寺峨眉院壁間有呂洞賓題字寺僧相傳以謂頃時有蜀僧號峨眉道者戒律甚嚴不下席者二十年一日有布衣青裘昂然一偉人來與語良久期以明年是日復相見于此願少見待也明年是日日方午道者沐浴端坐而逝至暮偉人果來問道者安在曰亡矣偉人歎惜良久忽復不見明日書數語于堂側壁間絕高處其語云落日斜西風冷幽人今夜來不來教人立盡梧桐影字畫飛動如翔鸞舞鳳非世間筆也宣和間余遊京師猶及見之玉照新志宣和間上皇南幸閱歲時上皇駕還皆親至塔下燒香每入寺寺中人皆驅出施僧伽鉢盂袈裟至親與著于身先是以普照寺大半為神霄玉清宮至是御筆畫圖以半還寺寺僧送駕出城得御筆歡喜上皇初至之時寺之緊要屋宇還之益多始所還道流盡拆去門窗及再還即并所拆門窗得之道流褫氣矣

　　竹坡詩話有數貴人遇休沐攜歌舞燕僧舍者酒酣誦前人詩因過竹寺逢僧話又得浮生半日閒僧聞而笑之貴人問師何笑僧曰尊官得半日閒老僧却忙了三日謂一日供帳一日燕集一日掃除也

　　遯齋閒覽湘潭界中有寺名方廣每至四月朔日在東壁則照見維陽宮府樓堞居民宇舍影著壁上亦物物可數又家弟公敘曾夜宿福清紫微院至三鼓忽聞院後讙呼買物之聲正如城市皆是浙音達旦而止明日起視皆高山峻壁也寺僧云一歲之中凡數次如此人謂之鬼市陰冥之事蓋有非人意所能測者

　　行營雜錄嘉興精嚴寺大剎也僧造一殿中塑大佛詭言婦人無子者祈禱于此獨寢一宵即有子殿門令其家人自封鎖蓋僧於房中穴地道直透佛腹穿頂而出夜與婦入合婦人驚問則云我是佛州人之婦多陷其術次日不敢言有仕族妻亦往求嗣中夜僧忽造前既不能免即嚙其鼻僧去翊日其家遣人遍於寺中物色見一僧臥病以被韜面揭而視之鼻果有傷掩捕聞官時韓彥古子師為郡將流其僧廢其寺

　　癸辛雜識南渡之初中原士大夫落南者眾高宗愍之昉有西北士夫許占寺宇之命今時趙忠簡居越之能仁趙忠定居福之報國曾文清居越之禹跡汪玉山居衢之超化他如范元長呂居仁魏邦達甚多會大父少師亦居湖之鐵觀音寺後遷天聖寺焉

　　揮麈餘話建炎庚戌正月三日高宗航海次台州之章安鎮落帆於鎮之祥符寺前屏去警蹕易衣徒步登岸時長老者方陞座道祝聖之詞帝趾忽前聞其稱讚之語甚喜戒左右勿令驚惶而諦聽之少焉千乘萬騎畢集始知為六飛臨幸野僧初不閑禮節恐怖失措從行有司始教以起居之儀

　　括異志景德禪院去縣五里在城西門外之焚化院昔有白毫高數丈民以為祥乃作寺有白龍潭在寺前以白龍穴于此行人多漂溺居人作塔埋金劍鎮之後遂無害今人謂之三塔灣寺三伽藍順德龍王也淳熙大旱知縣李伯時以攪龍事告太守以長繩繫虎骨縋於龍潭中遂得雨取之稍遲雷電繞廳事亟令人取之乃止

　　癸辛雜識杭之北關接待寺寺額乃吳傅朋書勑賜妙行之院初扁甚小其後展而大之殊乏書體其右廡有古觀音殿亦傅朋書極佳觀音銅像高丈餘唐物也其一壁作水波有洶湧勢若毗陵太平寺之類外有給庫石碑立於側其文乃銛朴翁撰姜堯章書伽藍神左相公不知何代人寺乃淳熙間喻彌陀開山常施水飯僧于此有大石井尚存其深六丈泉極清洌喻有塔在法堂之左題云齋三百萬僧喻彌陀之塔云

　　淳祐庚戌之春創新寺於西湖之積慶山改九里松舊路輪奐極其靡麗至壬子之夏始畢工穆陵宸翰賜名顯慈集慶教寺命講師思誠為開山教主既而給賜貴妃閻氏為功德院且賜山園田畞為數頗多建造之初內史分遣吏卒市木千郡縣傍緣為奸望青採斫鞭笞追逮雞犬為之不寧雖勳臣舊輔之墓皆不得而自保或作詩諷之曰合抱長材臥澗深於今惟恨不空林誰知廣廈千斤斧斲盡人間孝子心其後恩數加隆雖御前五山亦所不逮一日忽于法堂鼓上有大字一聯云淨慈靈隱三天竺不及閻妃兩片皮于是行下天府緝捕歲餘終不得其人

　　墨客揮犀鍾弱翁嘗經過廬陵山寺有高閣壯麗弱翁與僚屬部曲擁立望其榜曰定慧之閣旁題名姓漫滅弱翁故意稱謬使僧呼梯取之拭拂視之乃魯國顏真卿書弱翁顧謂客曰似此字畫何不刻石即令刻石傳者以為笑

　　墨莊漫錄高郵禪居寺大殿佛髻珠一日為盜竊去往來夜中不得出僧怪之曰汝往來何求曰欲求門以出僧指曰此門也又復他之竟不見也僧詰問具以竊珠為對即引盜納珠令投哀引咎乃識塗而去僧因抆拭佛供見座下有敗經腐爛狼籍鼠巢其中小鼠數枚尚未能走或少足或眇目欠尾者無耳者迨無一全形殊可怪也

　　括異志東林施水院本定庵居士白蓮道塲寺有藏歲久敝甚住持僧智祥力鳩眾緣為之僅成規模其中實無所有始寺有轉藏不問多寡僧以一餅啖之由是至者甚眾人有病祟必以東林藏轉之即愈蓋寺有神姓施封護國公為之打供僧徒得以濟

　　書史唐虞世南枕臥帖雙鈎唐摹在關𣏌處上有褚氏圖書古印關嘗謂余曰昔越州一寺修佛殿於梁栱內藏一函古摹帖數十本所可記者王右軍十七帖世南枕臥帖十𩰖九帖褚遂良奉書寧帖上皆有褚氏圖書印毫髮乾濃畢備關與僧善購得枕臥十𩰚九奉書寧三帖

　　游宦紀聞世南有令原之戚以紹定戊子仲冬往懷玉修伊蒲供山行百里始至其下捨輿䇿杖無非崇山峻嶺又二十里有平地廣袤數百畞人烟數十家田疇井井滿目桑麻問道旁之人云歲熟可得米千斛其上復有峯巒圍繞一目不能窮又五里始至寺尋考記載乃唐大曆中高僧志初經始乾符初元南嶽僧寶光來居又四年賜名懷玉古志云天帝遺玉此山山神藏焉故其地神靈爽塏仙佛所居因以是名由古至今兵戈不到疫癘不及僖宗於乾寧之四年改賜定水禪院時有雙峯長老師復自長安領徒千人止息鄧公塲今德興縣是也遣人致詞于寶光曰師復酷愛此山師具慈悲若為取捨光曰舍則不捨來則不止語意深遠眾莫曉解于是雙峯選日入院光師擕杖下山別建禪剎即今興教院是也時禪月大師混居會下深達性相文筆神敏愛其林木瀟洒水石連雲建讀書堂修禪觀隱居山中遺址猶存嘗夢游他國于巖阿石室親見大士覺而追想謂之應夢羅漢或云師則羅怙羅羅漢身每入定觀率意揮染皆其真容非世間相末乃照水自狀本形既而絕筆故托于蔓感自正本之外別有臨摸二本予登羅漢閣取禪月親作本諦觀竟日其間有極破碎康爛者筆法高妙相貌古怪至道丙申五月太宗搜天下古書畫悉以進呈至二年正月復付本寺免進間有題其旁云西嶽僧貫休作皆篆文或古體或玉筯或柳葉又一軸題云大蜀國龍樓待詔明因辨果功德大師翔鱗殿引駕內供奉繼律論道門選練教授三教元逸大師守兩川僧錄大師食邑三千戶賜紫大沙門貫休字德隱今人知禪月之號則以為高僧聞貫休之名則以為能書殊不知當時所作神異如此非特能畫且于詩文尤高有西嶽集三十卷翰學吳融為之序唐相張格韋莊王鍇周庠皆有詩紀其事去寺之左里許下梯徑又二里有亭曰輔龍乃先兄之冰翁董諱熠字季興所創季興向為瑞安邑大夫有志斯世所著活民書壽國脉書嘗經一覽今浙漕有刊本作亭之意蓋為四方祈禱者憩息之所則輔龍之名良有以也且捨田入寺為輔龍不朽計又半里許始至龍湫仰望瀑布作三級傾瀉於兩山之間飛瓊濺雪洶湧澎湃浩浩然聲若奔雷下臨石壁屹立萬丈真奇觀也時雲雨未收溪流初漲嵐霧滃鬱山巔水涯千態萬狀得寓目者移時不忍捨去世南既登覽山川之奇秀且得考覈其事之顛末故詳紀之以告來者

　　元史世祖本紀至元二十二年春正月庚辰毀宋郊天臺桑哥言楊輦真加云會稽有泰寧寺宋毀之以建寧宗等攢宮錢唐有龍華寺宋毀之以為南郊皆勝地也宜復為寺以為皇上東宮祈壽時寧宗等攢宮已毀建寺勅毀郊天臺亦建寺焉

　　馬札兒台傳馬札兒台以仁宗寵遇之深忌日必先百官詣原廟致敬或一食一果之美必持獻廟中仁宗嘗建寺雲州九峯山未成而崩馬札兒台以私財成之曰是雖未足以報先帝之恩而先帝常駐蹕於茲誠不忍過其所而坐視蕪廢也又建寺都城健德門東十二年特命改封德王令翰林儒臣製詞立碑仍賜旌忠昭德之額

　　鎖咬兒哈的迷失傳鎖咬兒哈的迷失年十二宿衛英宗潛邸掌服御諸物英宗即位拜監察御史至治元年春詔起大剎于京西壽安山鎖咬兒哈的迷失與御史觀音保成珪李謙亨上章極諫以為東作方始而興大役以耗財病民非所以祈福也且歲在辛酉不宜興築初司徒劉夔妄獻浙右民田冒出內帑鈔六百萬貫丞相帖木迭兒分取其半監察御史發其姦由是嫉忌臺諫至是帖木迭兒之子瑣南為治書侍御史密奏曰彼宿衛舊臣聞事有不便弗即入白今訕上以揚己之直大不敬帝乃殺鎖咬兒哈的迷失

　　泰定帝本紀中書省臣言養給軍民必藉地利世祖建大宣文弘教等寺賜永業當時已號虛費而成宗復構天壽萬寧寺較之世祖用增倍半若武宗之崇恩福元仁宗之承華普慶租榷所入益又甚焉英宗鑿山開寺損兵傷農而卒無益夫土地祖宗所有子孫當共惜之臣恐茲後藉為口實妄興工役徼福利以逞私欲惟陛下察之帝嘉納焉

　　文宗本紀命市故瀛國公趙𣊡田為大龍翔集慶寺永業御史臺臣言不必予其直帝曰吾建寺為子孫黎民計若取人田而不予直非朕志也

　　至順二年三月癸巳詔累朝神御殿之在諸寺者各製名以冠之世祖曰元壽昭睿順聖皇后曰睿壽南必皇后曰懿壽裕宗曰明壽成宗曰廣壽順宗曰衍壽武宗曰仁壽文獻昭聖皇后曰昭壽仁宗曰文壽英宗曰宣壽明宗曰景壽

　　輟耕錄平江承天寺初畜大木將造千佛閣會浙省災責有司籍所在木植官酬以價寺一黠僧於閣木上皆鑿萬歲閣三字于是有司不敢取及閣成其字固在諸寺觀凡起造必作儷語題梁間其餘則記住持檀越主名此所必然獨承天諸殿俱否至正丙申春今張太尉士誠未歸順時偽稱誠王國號大周改元天祐曆曰明時由淮度浙攻破平江即承天以居盡撤去殿上像設坐于其中且以僧元鑿字名其閣豈亦有定數乎

　　平江承天寺遭回祿殿宇一空僧悅楚南來住持施財者雲集遂大興土木之工金碧殊勝有加於昔或勸題梁悅不從曰當有俗人來暫住悅陞嶺徑山卒高郵兵攻破城張士誠據以為宮佛像悉毀壞銅觀音鑄為錢既投降作太尉別造府越四五年復為寺平江虎丘閣版上有一竅當日色清朗時以掌大白紙承其影則一寺之形勝悉於此見之但頂反居下耳此固有象可寓非幻出者

　　紫柏禪師語錄潭柘寺有元妙嚴公主拜甎雙趺隱起幾透甎背相傳妙嚴為元世祖女削髮居此日禮觀音不輟遂留此迹

　　郊外農談文皇初渡江檣折前一神廟有竿其神元帝也文皇欣然命取用之遂濟竊念成功後當建一塔寺以展報誠一日江中見水湧出一寶塔上悚然起前念既即位會天禧寺浮圖災有司入奏敕兵馬督人巡衛勿救火寺既燼命取其灰投之江即其地鼎建大剎立塔十三重賜名報恩寺

　　瑯琊漫抄北京功德寺後宮像設工而麗僧云正統時張太后嘗幸此三宿乃返英廟尚幼從之遊宮殿別寢皆具太監王振以為后妃游幸佛寺非盛典也乃密造此佛既成請英廟進言於太后曰母后大德子無以報己命裝佛一堂請致功德寺後宮以酬厚恩太后大喜許之復命中書舍人寫金字藏經置東西房自是太后以佛及經在不可就寢遂不復出幸西干十寺記福聖寺為雪竇禪師祝髮處長卿偕余來遊則寺無僧井亦無泉因悟方干贈雪竇詩所云飛泉濺禪石瓶屨每生苔不誣也程仲貞曾共王公與習淨此中日未下舂蹲虎出據危石闔院之人不知也會是日劇飲狂呼撞鐘伐鼓為戲虎怖不入已而仲貞獨出見之急呼公與諸人梯樓而上持建瓴擊之虎乃去以故寺無人居

　　太平清話新昌石佛寺彌勒宣律師轉身三代鑿成發願凡有見聞隨喜者俱得成佛

　　荊溪疏金沙寺在湖㳇東南一里唐陸希聲舊宅今尚有讀易臺門外綠潭云是玉女洑流至此此洞庳淺不可入遶寺竹竿可數萬個

　　諸寺奇物記牛首弘覺寺禪堂有丹竈投以薪火風自內生甚熾烈須臾爨熟如去薪火即止

　　權子晉五臺山文殊氏弘法處也迄隋唐末梵宇麗甚某歲為巨賊所據寺僧悉散去嗣一行脚過此覩之愴然奮曰斯吾祖師道塲也而忍沒為賊虜巢耶乃矢志為恢復謀荷杖徒步走薄海內擬結僧緣以千計許有志者輙裂巾為盟而去期以某歲月日共至某所舉事至日是千人者果畢至無一後期者爰出方略戮力驅殺賊眾遂復其地糞除梵宇居眾僧已延訪僧臘中有德者登壇說法其中而己首率諸僧執弟子禮受法云

　　僧寺部雜錄

　　六帖精舍梵宮寶地化城淨山鷲峰紺國紺宇皆佛寺名

　　法苑珠林原夫伽藍者昔布金西域肇樹福基締構東川終祈淨業所以寶塔蘊其光明精舍圖其形像徧滿三千之界住持一萬之年建苦海之舟航為信根之枝幹覩則發心見便忘返益福生善稱為伽藍也但惟年代日遠法教衰替寺像雖立敬福罕儔或真或偽改換隨情或精或麤乃同蕃土遂至目覩其迹莫識厥旨日用其事莫知所由是以行道之眾心無所安流俗之徒于法無敬輕慢于是乎生陵蹈於是乎起欲以此護法不亦難哉是以古德寺誥乃有多名或名道塲即無生廷也或名為寺即公廷也或名淨住舍或名法同舍或名出世間舍或名精舍或名清淨無極園或名金剛淨剎或名寂滅道塲或名遠離惡處或名親近善處並隨義立各有所表今道俗雜居豈得稱名也

　　七佛經云護僧伽藍神斯有十八神一名美音二名梵音三名天鼓四名歎妙五名歎美六名摩妙七名雷音八名師子九名妙歎十名梵音十一名人音十二名佛奴十三名歎德十四名廣目十五名妙眼十六名徹聽十七名徹視十八名遍視寺既有神護居住之者亦宜自勵不得惰怠恐招現報也

　　酉陽雜俎今人每覩棟宇巧麗必強謂魯般奇工也至兩都寺中亦往往託為魯般所造其不稽古如此續高僧傳隋釋達摩笈多至吒迦國住提婆鼻何囉此云天遊也天謂國王遊謂僧處其所王立故名天遊舊以寺代之寺乃此土公院之名所謂司也廷也又云招提者亦訛略也世依字解招謂招引提謂提攜並浪語也此乃西言耳正音云招𩰚提奢此云四方謂處所為四方眾僧之所依住也

　　諸經要集述曰依如西域凡有士女既到伽藍至寺門外慶己所遇先整衣服總設一禮入寺門已復設一拜然後安詳直進不得左右顧盼故涅槃經云往僧坊者有其七法一者生信二者禮拜三者聽法四者至心五者思義六者如說修行七者迴向大乘利安多人住是七善最勝最上不可譬喻

　　郁伽長者經云佛言長者居家菩薩入佛寺精舍當住門外五體作禮然後當入精舍自念言我何時當得如是居寺出塵垢之處

　　十住毘婆沙論云在家菩薩若入佛寺初欲入時於寺門外五體投地應作是念此是善人住處行慈悲喜捨住處是故頂禮

　　西國寺圖云行至佛所禮三拜竟圍繞三帀唄讚三契禮拜既已方至僧房房外一拜然後入見上座次第至下各設三拜僧多一拜若見非法之事不得譏呵若發言嫌責自失善利非入寺之宜故涅槃經云夫入寺者棄捨刀杖雜物然後入寺捨刀杖者去瞋恚三寶心也捨雜物者去從三寶乞求心也且除兩過乃可入寺順佛而行不得逆行設復緣礙左遶恆想佛在右入出之時悉轉面向佛禮拜三寶者常念體唯是一何者覺法滿足名佛所覺之道名法學佛道者名僧則知一切凡聖體同無二也若入寺時低頭看地不得高視見地有蟲勿悞傷殺當歌唄讚歎不唾僧地若見草木不淨即須除却

　　凡欲入寺之行為作出世之緣建立寺者開淨土之因供養僧者為出離之軌故唯穢俗之鄙質入伽藍之淨剎所有施為恐乖法式若也還家微捨自贖表僧有法施俗有財惠舉動合宜內外俱益

　　依像法決疑經云造新不如修故作福不如避禍斯言驗矣或有村坊塔寺損故伽藍堂殿朽壞舍屋崩摧蓆扇蓬戶靡隔煙塵甕牖茅茨無掩霜露是以門牆凋毀糞穢盈階路絕人蹤僧徒漂寄不修不飾日就衰羸造罪造愆無時暫捨夜闇燈燭本自無聞盡日幡花元來非見堂絕梵唄鑪停海岸遂使惡鬼效靈善神捨衛伽藍無固直為僧徒慢惰佛法既衰亦由白衣無敬此而不憂更欲何求

　　歸田錄世俗傳訛惟祠廟之名為甚今都城西崇化坊顯聖寺者本名蒲池寺周氏顯德中增廣之更名顯聖而俚俗多道其舊名今轉為菩提寺矣

　　墨客揮犀漢以宮殿多災術者言天上有魚尾星宜為其象冠于室以禳之今自有唐以來寺觀舊殿宇尚有為飛魚形尾指上者不知何時易名為鴟吻狀亦不類魚尾

　　揮麈錄唐會昌五年毀招提蘭若四萬餘區又會要元和二年官賜額為寺私造者為招提蘭若僧輝記梵云拓𩰚提奢唐言四方僧物但傳筆者訛拓為招去𩰚奢留提字也招提乃十方住持耳

　　石林燕語東漢以來九卿官府皆名曰寺與臺省並稱鴻臚其一也本以待四夷賓客故摩騰竺法蘭自西域以佛經至舍于鴻臚今洛中白馬寺摩騰真身尚在或云寺即漢鴻臚舊地摩騰初來以白馬負經既死尸不壞因留寺中後遂以為浮屠之居因名白馬今僧居槩稱寺蓋本此也

　　紫薇詩話張子厚先生嘗遊山寺詩有凍僕堆堆依竈燎山僧草草具盤飱井丹已厭嘗葱葉庾亮何勞惜薤根之句蓋寺僧具食極疏略也

　　能改齋漫錄蘭若二字白樂天詩作惹字押爾雅於操切上官儀酬薛舍人萬年宮晚景寓直懷友詩中四句云東望安仁署西臨子雲閣長嘯求煙霞高步尋蘭若此又作日灼切也

　　王觀國學林新編曰晉孝武帝奉佛法立精舍於殿內引沙門居之因此世俗謂佛寺為精舍觀國按古之儒者教授生徒其所居皆謂之精舍故後漢包咸傳曰咸住東海立精舍講授又劉淑傳曰隱居之精舍授講又檀敷傳曰立精舍教授又姜肱傳曰盜就精廬求見注曰精廬即精舍也以此觀之精舍本為儒士設至晉孝武立精舍以居沙門亦謂之精舍非有儒釋之別也以上皆王說予按三國志注引江表傳曰干吉來吳立精舍燒香讀道書製作符水以療病然則晉武以前道士亦立精舍矣

　　老學庵筆記會稽鏡湖之東地名東關有天花寺呂文靖嘗題詩云賀家湖上天花寺一一軒牕向水開不用閉門防俗客愛閒能有幾人來今寺乃在草市通衢中三面皆民間廬舍前臨一支港與詩殊不合豈陵谷之變遽已如此乎或謂寺本在湖中後徙于此

　　嚴州建德縣有崇勝院藏天聖五年內降劄子設道塲云皇太后賜銀三十兩皇太妃賜錢二十貫皇后施錢十貫朱淑儀施錢五貫有仁廟飛白御書今皆存蓋院有僧嘗際遇真廟召見賜衣及香燭故也猶可想見祖宗恭儉之盛予在郡初不聞迫代歸始知之不及刻石至今為恨

　　天下名山惟華山茅山青城山無僧寺青城十里外有一寺曰布金洪水壞之今復葺於旁里許

　　今僧寺輙作庫質錢取利謂之長生庫至為鄙惡予按梁甄彬嘗以束苧就長沙寺庫質錢後贖苧還於苧中得金五兩送還之則此事亦已久矣庸僧所為古今一揆可設法嚴絕之也

　　行在百官以祠事致齋於僧寺多相與徧遊寺中因遊傍近圖館或齋於道宮亦然按張文昌僧寺宿齋詩云晚到金光門外寺寺中新竹隔簾多齋官禁與僧相見院院開門不得過乃知唐齋禁之嚴如此今律所云作祀事悉禁是也

　　對雨編歐陽公好稱誦唐人竹徑通幽處禪房花木深之句以為不可及予絕喜李頎詩云遠客坐長夜雨聲孤寺秋請量東海水看取淺深愁且作客涉遠適當窮秋暮投孤村古寺中夜不能寐起坐悽惻而聞簷外雨聲其為一時襟抱不言可知而此兩句十字中盡其意態海水喻愁非過語也

　　雲麓漫抄唐有三院御史侍御史謂之臺院殿中侍御史謂之殿院監察御史謂之監院太常寺有四院天府院御衣院樂懸院神廚院皆子司耳五代有樞密院鹽鐵院糧料院等品秩亦不高本朝樞密本立禮均二府又有學士院舍人院為兩制下則糧料審計進奏官告登聞金鼓是為六院皇子之居謂之某王宮王子則分院世俗目之曰宮院僧寺亦賜名院而院之為義殆不一矣

　　愧郯錄中興以後駐蹕浙右大剎如徑山滔慈靈隱天竺宮觀如太一開元佑聖皆降勅劄差主首至於遐陬禪席如雪峯南華之屬亦多用黃牒選補珂按李文簡燾續長編熙寧八年八月戊申詔內外宮觀寺院主首及僧道正舊降宣敕差補者自今尚書祠部給帖神祖之意凡以為不足辱制旨而已其制不知更于何時要鄰於瀆也

　　癸辛雜識安吉縣朱實夫馬相碧梧之壻也有溫生者因朱而登馬相之門近復無聊遂依白雲宗賢僧錄者無以媚之乃創為一說云曩聞碧梧與之言云向在相位日蒙度宗宣諭云朕嘗夢一聖僧來謁從朕借大內之地為卓錫之所朕嘗許之是何祥也馬雖知為不祥而不敢對今白雲寺所造般若寺即昔之寢殿也則知事皆前定於是其徒遂以此說載之於寺碑以神其事嗚呼使當時果有此夢方賈平章當國安得獨語馬公使馬公果聞此語安得不使子姪親友知之且獨語門吏耶可見小人之無忌憚如此余恐後人不知而輕信故不得不為之辨

　　家之巽志行為演福寺作觀音殿碑所得幾何乃大罵賈相以示高殊不知其寺常住瞻僧田一萬三千畞乃賈相所捨也其碑具銜云前朝奉大夫秘書省校書郎兼國史編修官實錄院檢討官殊不知此二兼職非卿監不可也意者欲愚庸髠眩俗眼以為榮耳碑成打造遍送當路其後官司打勘沒官田土則賈相所捨寺中萬三千畞正在數中省官呼釋髠問之云賈似道既捨許多田與寺中不知寺中呼之為何稱曰大檀越也曰寺中亦感激他否曰大眾仰食於此田安得不感激曰既是如此何乃刻碑毀罵邪髠無以應之以此知公論在人心無間於南北也

　　近者鑑湖天長觀有道士為僧獻於總攝所云照得賀知章者本是小人倚托史越王聲勢將寺改為道觀今欲乞復元寺施行楊髠遂從其請真可發笑也西疇常言國匱民貧莫今為甚矣寺觀塔廟崇建未已也乃曰人自樂施非欺罔乎為國者藏富於民今乃潛耗民力竭國本矣上之人宜急為禁止也况有導之者乎

　　三藏法數四梵福二補治故寺謂修補破壞故寺當來之世受二禪天福經云補治故寺是為第二受梵天之福也

　　菽園雜記京師鉅剎大興隆大隆福二寺為朝廷香火院餘皆中官所建

　　讕言長語凡寺說文寺廷也有法度者也釋名寺嗣也治事者相嗣續其內也息心所棲曰精舍凡講讀之所亦曰精舍

　　客越志昭慶律寺舊為浙西叢林第一設戒壇其中每歲上已推高臘者一人登座說法雲水擕錫來受戒者無慮千萬居士長者道品度門為之護法四方檀越布施金錢山積大為常住之利今寺為兵燬開府胡公助資重建使者逐游僧戒壇不復開髠徒不逞幾有戎心恐亦小功之察也

　　西干十寺記淳熙志云應夢羅漢院者唐末寺僧清瀾與婺州僧貫休遊休為畵十六梵僧像相傳國朝嘗取入禁中後感夢歙僧十五六輩求還遂復以賜汪內相詩所謂祗應夢乞歸巖寺要使邦人習氣移者也今畵本有一二存

　　秋日宿如意寺月餘矣偶閱張喬遊歙州興唐寺詩有鳥歸鐘斷之句以為指雪竇泉耳乃雪竇秪為眢井獨如意寺泉為第一在異僧白水羅願甘泉上故知喬之詠泉以此

　　太平興國叢林按經誡唐捐莊語唐肆唐空也如桐城之名盛唐亦指盛唐山得名也宋人不解以唐為國號改興唐為興國然則盛唐亦改為盛國歟

　　等覺寺齊物論曰方其夢也栩栩然蝶也其覺也蘧蘧然周也周之為蝶蝶之覺也周之為周蝶之夢也則必有分者應無所分也謂之等覺

　　無明院即周季蒙讀書處季蒙常亭午手帶一經徙倚殿左巨蛇如椽投地丈餘蹣跚勃窣繞殿趨季蒙斗室深山陡絕蟲鳥親人無無明亦無無明盡矣

　　日知錄寺字自古至今凡三變三代以上凡言寺者皆奄豎之名周禮寺人註寺之言侍也詩云寺人孟子易之閣寺詩之婦寺左傳寺人貂寺人披寺人孟張寺人惠牆伊戾寺人柳寺人羅皆此也自秦以宦者任外廷之職而官舍通謂之寺漢人以太常光祿勳衛尉太僕廷尉大鴻臚宗正大司農少府為九寺又變而浮屠之居亦謂之寺矣

　　僧寺部外編

　　三寶感通錄高齊初有異僧投鄴下寺中夏坐與同房僧亡名款曲意得客僧患痢甚困名以酒與之客曰不可也名曰但飲酒雖是戒禁有患通開客顰眉為飲患損夏滿辭還本寺相送出都客曰頗聞鼓山竹林寺乎名曰聞之古來虛傳竟無至者客曰無心相造何由而至一夏同房多相惱亂患痢給酒乃是佳藥本所不欲為患而飲願不以此及人山寺孤廻時可歷覽想一登陟以副虛懷名聞喜踊曰必能導達夕死無恨至九月間尅望尋展幸賜提引不爾無由客曰若來可從鼓山東面而上東度小谷又東北上即至山寺至期與好事者五六人直詣石窟寺山僧曰何以得來曰欲往竹林道由於此僧曰世人可笑專聽妖言此山東西我並遊涉何處有寺古有斯言不勞往也名曰彼客致辭極非孟浪何有虛也只得尋之尋而不獲非余咎也石窟寺僧十數相隨依言東上度谷尋嶺忽見一翁把钁斷地又見一僧來至鋤禾四邊把鋤曳钁曰去年官寺道人放馬食我禾盡今年復來踢我秋苗舉钁趕僧並皆返歸惟名一人東北獨上翁曰放你上山乞蟲喫却遂依東上林木深茂聞南嶺上有吟詠聲名曰非往者客耶曰是也排榛而出執手敘闊相將造寺瞬目間忽見崇峰造日修竹干雲重門洞開複殿基列門外東西槽櫪飾以金鋪似有馬蹤而無繫者行至門首曰且住此入通和尚去須臾出引入佛殿前禮拜訖西至廊下和尚可年九十許眉長鼻高狀如西僧傍有官吏可三十人執文簿有所判斷舉手告曰下里山寺殊無可觀何能遠涉名即禮拜十數和尚曰行來疲頓可止將至房去便引西房北東轉見僧憑案讀經名便禮拜都不慰問便引進北行東出至本客房中歡笑通宵屢言求住彼曰一任和尚不敢為礙待明為諮報曰和尚不許乃至中食不異鄴中臨別和尚曰知欲求住知友情也然出家人不可兩處安名本寺受供可得乖否必欲求住可除彼名好去便辭送出執手恨恨既別悽然行一里間數數反顧寺塔林竹依然滿目更行二里反顧一無但峰崖雜樹行行西下依隨本道不見田苗亦無田父乃至石窟備為諸僧說之云

　　高齊初沙門寶公者嵩山高棲士也旦從林慮向白鹿山因迷失道日將過中忽聞鐘聲尋響而進巖岫重阻登陟而趨乃見一寺獨據深林三門正南赫奕輝煥前至門所看額云靈隱之寺門外五六犬其狀如牛白毛黑喙或踴或臥以眼盼寶寶怖將返須臾梵僧外來寶喚不應亦不廻顧直入門內犬亦隨入良久寶見無人漸入次門屋宇四周房門並閉進至講堂惟見牀榻高座儼然賣入西南隅牀上坐久之忽聞棟間有聲仰視見開孔如井大比丘前後從孔飛下遂至五六十人依位坐訖自相借問今日齋時何處食來或言豫章成都長安隴西薊北嶺南五天竺等無處不至動即千萬里末後一僧從空而下諸人競問來何太遲答曰今日相州城東彼岸寺鑒禪師講會各各𥪡義有一後生聰俊難問蜂起殊為可觀不覺遂晚而至寶本事鑒聞此語望得叅話希展上流整衣將起奄然失地獨坐盤石柞木之下向之寺宇一無所見唯多巖谷禽鳥翔集竇出以問尚綂法師法師曰此寺石趙時佛圖澄所造年歲久遠賢聖居之或現或隱遷徒無定今山行者猶聞鐘聲云高齊文宣在晉陽使人騎白駱駝曰向我寺取經函去使問不知何寺帝曰但任駝行自知寺處日晚出城駝行至急奄然如睡忽至一山名為真寂山半有寺羣沙彌曰高洋駱駝來也便引入寺見一老僧拜已問曰高洋作天子何似答曰聖明問曰汝來何為曰令取經函僧曰洋在寺嬾讀經今北行東頭是其本房可取經函與之即乘駝而返如睡如夢奄至晉陽以函返命不久帝行至谷口木井寺有捨身癡人不解語忽語帝曰我先去爾後可來帝然之是夜癡人死不久帝于晉陽不豫使劉桃枝負行鼻血淋瀝是夜帝崩云(真寂法苑珠林昨冥寂)

　　雍州鄠縣南繫頭山寺者其山本舟人繫船其側故以名焉昔太一未分山連太行王屋白鹿河水停于此川號為山海及巨靈大人秦洪海者患水浩蕩以左掌托太華右足蹋中條太一為之裂河通地出山遂高顯仍本號焉張衡西京賦云高掌遠蹠以流河曲是也古老傳云繫頭南有九空仙寺昔有人入山採樵逼暮不知歸道依林而宿夜聞鐘聲在近即尋之忽見一寺僧眾百餘但有行坐而不敘問其人怪之至明失寺此來在近無往尋者有僧曾至山但有層峯秀林不可登踐又云山有九窟仙人所居也有藍田大谷伏羲城側歸義寺僧弘藏者有膽勇聞而往尋積日累夜巡踐山隒止獲五窟甚圓淨如人所造無缺漏似有居者又光明寺了禪師亦往尋覓依窟一夏今所謂照陽窟也足為華望之大觀也而仙寺終不見焉

　　子午關南大秦嶺竹林寺者貞觀初採蜜人山行聞鐘聲尋而至焉寺舍二間有人住處傍大竹林可有二頃其人斷二節竹以盛蜜可得五斗許兩人負下尋路而至大秦戍具告防人竹林至此可十五里戍主利其大竹將往伐取遣人依言往覓過小竹谷達于崖下有鐵鎖長三丈許防人曳鎖掣之大牢上有二大蟲據崖頭向下大呼其人怖急返走又將十人重尋值大洪雨便返藍田悟真寺僧歸真少小山棲聞之便往至小竹谷北上望崖失道而歸常以為言真云此竹林去關可十五里許

　　終南山折谷內椶櫚寺者近有人見一僧云倩為擎襆問寺在何處云在折谷炬明東額頭其人為荷襆將至寺見一僧從南崖來可長數丈來相召其人辭返語曰君日日入山採柴可於柴下取齋殘餅食之不須道得之由緣便隨其言日得其餅妻怪窮之不得已便說遂啞經年又見二僧入谷其人手招指口如是三返便即得語其人近死今入山者至炬明額側嘗聞鐘聲亦往往見異僧近有一僧聞之遇見入谷僧疑是椶櫚寺問云大德是椶櫚寺僧不曰是欲隨大德去得不曰可相隨來但聞耳邊颼颼風聲至急心思惟曰此何必是聖或入深山躓頓我竊生念時前僧便失懊恨之甚返廻三日方達谷口乃於避世堡立精舍以候之精舍現存其僧不知所終云

　　法苑珠林終南庫谷內西南又名胡盧谷昔有人於山採斫遇見一寺并石室石門門內並寶器重大不可勝然不見僧人是眾僧供用具度其人徘徊顧盼記誌處所以所齋瓠蘆掛於室樹下山召村人往尋其谷內樹上往往悉是瓠蘆莫知蹤跡今有尋山云石門扇在山崖傍半入山下其半雖出無人力開之今其谷名庫地名天藏故谷口府坊皆名天藏測其山中則彌勒下生方現于俗耳

　　酉陽雜俎長白山相傳古肅然山也峴山有鐘鳴燕世桑門釋惠霄者自廣固至此聽鐘聲稍前忽見一寺門宇炳煥遂求中食見一沙彌乃摘一桃與霄須臾又與一桃語霄曰至此已淹留可去矣霄出廻頭顧失寺至廣固見弟子言失和尚已二年矣霄始知二桃兆二年矣

　　佛祖綂紀羅浮山沙門慧常因採茶入山洞見金字榜羅漢聖寺居中三日而出乃在茅山人間五年矣鴈門野說建康瓦棺寺閣晉哀帝時造逶迤精巧甲於江左年代寖遠而南角久已敧側唐明皇開元九年七月十一日江淮大風拔木是夜因風雨自正大宋開寶八年十一月二十七日尅復之際為兵火所焚時已五百八十餘載矣明年有客自東海來言是夕雪中天上有光自西南引一閣由東北去聞鐘梵鼓樂之音云


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二十卷目錄塔部彙考一佛國記(毗舍離國塔　摩竭提國塔　師子國塔)梁書(扶南國傳)魏書(釋老志　小月氐國傳)水經注(皇舅寺浮圖)洛陽伽藍記(那竭國浮圖　永寧寺浮圖　雀離浮圖)大唐西域記(縛喝國塔　迦畢試國塔　那揭羅曷國塔　健馱邏國塔　烏仗那國塔　鉢露羅國塔　僧訶補羅國塔　呾叉始羅國塔　迦涇彌羅國塔　覩貨邏國塔　摩揭陀國塔　至那僕底國塔　屈露多國塔　設多圖盧國塔　秣菟羅國塔　薩他泥溼伐羅國塔　窣祿勤那國塔　瞿毗霜那國塔　堊醯掣呾邏國塔　毗羅刪挐國塔　劫比他國塔　羯若鞠闍國塔　阿踰陀國塔　阿耶穆佉國塔　鉢邏那伽國塔　鞞索迦國塔　室羅伐悉底國塔　劫比羅伐窣堵國塔　藍摩國塔)

神異典第一百二十卷

　　塔部彙考一

　　佛國記

　　毗舍離國塔

　　毗舍離國城北大林重閣精舍佛住處其城裏本菴婆羅女家為佛起塔今現在城南三里道西菴婆羅女以圍施佛作佛住處佛將般泥洹與諸弟子出毗舍離城西門廻身右轉顧看毗舍離城告諸弟子是吾最後所行處後人于此處起塔

　　毗舍離城西北三里有塔名放弓仗以名此者恆水上流有一國王王小夫人生一肉胎大夫人妬之言汝生不祥之徵即盛以木函擲恆水中不流有國王遊觀見水上木函開看見千小兒端正殊特王即取養之遂便長大甚勇健所往征伐無不摧伏次伐父王本國王大愁憂小夫人問王何故愁憂王曰彼國王有千子勇健無比欲來伐吾國是以愁耳小夫人言王勿愁憂但于城東作高樓賊來時置我樓上則我能却之王如其言至賊到時小夫人于樓上語賊言汝是我子何故作反逆事賊曰汝是何人云是我母小夫人曰汝等若不信者盡仰向張口小夫人即以兩手搆兩乳乳各作五百道墮千子口中賊知是我母即放弓仗二父王于是思惟皆得辟支佛二辟支佛塔猶在後世尊成道告諸弟子是吾昔時放弓仗處後人得知于此立塔故以名焉千小兒者即賢劫千佛是也

　　摩竭提國塔

　　摩竭提國阿育王壞七塔作八萬四千塔最初所作大塔在城南三里餘此塔前有佛脚跡起精舍戶北向塔塔南有一石柱圍丈四五高三丈餘上有銘題云阿育王以閻浮提布施四方僧還以錢贖如是三反塔北三四百步阿育王本于此作泥犂城中央有石柱亦高三丈餘上有師子柱上有銘記作泥犂城因緣及年數日月

　　師子國塔

　　師子國佛至其國欲化惡龍以神足力一足躡王城北一足躡山頂兩跡相去十五由延于王城北跡上起大塔高四十丈金銀莊校眾寶合成塔邊復起一僧伽藍名無畏山有五千僧起一佛殿金銀刻鏤悉以眾寶中有一青玉像高二丈許通身七寶炎光威相嚴顯非言所載右掌中有一無價寶珠

　　梁書

　　扶南國傳

　　扶南國大同五年遣使獻生犀言其國有佛髮長一丈二尺詔遣沙門釋雲寶隨使往迎之先是三年八月高祖改造阿育王寺塔出舊塔下舍利及佛爪髮髮青紺色眾僧以手伸之隨手長短放之則旋屈為蠡形阿育王即鐵輪王王閻浮提一天下佛滅度後一日一夜役鬼神造八萬四千塔此即其一也吳時有尼居其地為小精舍孫綝尋毀除之塔亦同泯吳平後諸道人復於舊處建立焉晉中宗初渡江更修飾之至簡文咸安中使沙門安法師程造小塔未及成而亡弟子僧顯繼而修立至孝武太元九年上金相輪及承露其後西河離石縣有劉薩何遇疾暴亡而心下猶暖其家未敢便殯經十日更蘇說云有兩吏見錄向西北行不測遠近至十八地獄隨報重輕受諸楚毒見觀世音語云汝緣未盡若得活可作沙門洛下齊城丹陽會稽並有阿育王塔可往禮拜若壽終則不墮地獄語竟如墜高巗忽然醒悟因此出家名慧達遊行禮塔次至丹陽未知塔處乃登越城四望見長干里有異氣色因就禮拜果是阿育王塔所屢放光明由是定知必有舍利乃集眾就掘之入一丈得三石碑並長六尺中一碑有鐵函函中有銀函函中又有金函盛三舍利及爪髮各一枚髮長數尺即遷舍利近北對簡文所造塔西造一層塔十六年又使沙門僧尚伽為三層即高祖所開者也初穿土四尺得龍窟及昔人所捨金銀鐶釧釵鑷等諸雜寶物可深九尺許方至石磉磉下有石函函內有鐵壺以盛銀坩坩內有金鏤罌盛三舍利如粟粒大圓正光潔函內又有琉璃盌內得四舍利及爪髮爪有四枚並為沉香色至其月二十七日高祖又到寺禮拜設無礙大會大赦天下是日以金鉢盛水泛舍利其最小者隱鉢不出高祖禮數十拜舍利乃於鉢內放光旋回久之乃當鉢中而止高祖問大僧正慧念今日見不可思議事不慧念答曰法身常住湛然不動高祖曰弟子欲請一舍利還臺供養至九月五日又於寺設無礙大會遣皇太子王侯朝貴等奉迎是日風景明和京師傾屬觀者百數十萬人所設金銀供具等物並留寺供養并施錢一千萬為寺基業至四年九月十五日高祖又至寺設無礙大會竪二剎各以金罌次玉罌重盛舍利及爪髮內七寶塔中又以石函盛寶塔分入兩剎下及王侯妃主百姓富室所捨金銀鐶釧等珍寶充積十一年十一月二日寺僧又請高祖於寺發般若經題爾夕二塔俱放光明敕鎮東將軍邵陵王綸製寺大功德碑文

　　魏書

　　釋老志

　　佛既謝世香木焚尸靈骨分碎大小如粒擊之不壞焚亦不燋或有光明神驗胡言謂之舍利弟子收奉置之寶瓶竭香花致敬慕建宮宇謂為塔塔亦胡言猶宗廟也故世稱塔廟至後百年有王阿育以神力分佛舍利于諸鬼神造八萬四千塔布于世界皆同日而就今洛陽彭城姑臧臨渭皆有阿育王寺蓋承其遺跡焉

　　小月氐國傳

　　小月氐城東十里有佛塔周三百五十步高八十丈自佛塔初建計至武定八年八百四十二年所謂百丈佛圖也

　　水經注

　　皇舅寺浮圖

　　皇舅寺是太師黎昌憑晉國所造有五層浮圖其神圖像皆合青石為之加以金銀火齊眾綵之上煒煒有精光

　　洛陽伽藍記

　　那竭國浮圖

　　那竭國有目連窟窟北有山山下有大佛手作浮圖高十丈云此浮圖陷入地佛法當滅并為七塔塔南石銘云如來手書彝字分明于今可識焉

　　永寧寺浮圖

　　永寧寺熙平元年靈太后胡氏所立也在宮前閶闔門南一里御道西中有九層浮圖一所架木為之舉高九十丈有剎復高十丈合去地一千尺去京師百里遙已見之剎上有金寶瓶容二十五石寶瓶下有承露金盤三十重周匝皆垂金鐸復有鐵鏁四道引剎向浮圖四角鏁上亦有金鐸鐸大小如一石甕子浮圖有九級角角皆懸金鐸合上下有一百二十鐸浮圖有四面面有三戶六窗戶皆朱漆扉上有五行金鈴合有五千四百枚復有金環鋪首殫土木之工窮造形之力佛事精妙不可思議繡柱金鋪駭人心目至於高風永夜寶鐸和鳴鏗鏘之音聞及十餘里永熙三年二月浮圖為火所燒帝登臨靈臺望火遣南陽王寶炬錄尚書長孫稚將羽林一千救赴火所莫不悲惜垂淚而去火初從第八級中平旦火發當時雷雨晦冥襍下霰雪百姓道俗咸來觀火悲哀之聲震動京邑時有三比丘赴火而死火經三月不滅有入地柱火尋柱周年猶有煙氣其年五月中有人從象郡來云見浮圖于海中光明照燿儼然如新海上之民咸皆見之俄然霧起浮圖遂隱

　　雀離浮圖

　　燉煌人宋雲與惠生向西域取經至乾陀羅城東南七里有雀離浮圖推其本原乃是如來在世之時與弟子遊化此土指城東曰我入涅槃後二百年有國王名迦尼色迦此處起浮圖佛入涅槃後二百年來果有國王字迦尼色迦出遊城東見四童子累牛糞為塔可高三尺俄然即失道藥傳云童子在虛空中向王說偈王怪此童子即此童子糞塔作塔籠之糞塔漸高挺出于外去地四百尺然後始定王更廣塔基三百餘步從地構木始得齊等道藥傳云其高三丈悉用文石為陛堦砌楹栱上構眾木凡十三級上有鐵棖高三百尺金盤十三重合去地七百尺道藥傳云鐵柱八十八尺八十圍金盤十五重去地六十三丈二尺施功既訖糞塔如初在大塔南三百步時有婆羅門不信是糞以手探看遂作一孔年歲雖久糞猶不爛以香泥填孔不可充滿今天宮籠蓋之雀離浮圖自作已來三經天火所燒國王修之還復如故父老云此浮圖天火七燒佛法當滅道藥傳云王修浮圖木工既訖猶有鐵柱無由能上王于四角起大高樓多置金銀及諸寶物王與夫人及諸王子悉在樓上燒香散花至心精神然後轆轤絞索一舉便到故胡人皆云四天王助之若其不爾實非人力所能舉塔內佛事悉是金玉千變萬化難得而稱旭日始升則金盤晃朗微風漸發則寶鐸和鳴西域浮圖最為第一此塔初成用珍珠為羅網覆其上于後數年王乃思量此珠網價值萬金我崩之後恐人侵奪復慮大塔破壞無人修補一解珠網以銅鑊盛之在塔西北一百步掘地埋之上種樹樹名菩提枝條四布密葉蔽天樹下四面坐像各高丈五恆有四龍典掌此珠若興心欲取即有禍變刻石為銘囑語將來若此塔壞勞煩後賢出珠修治雀離浮圖南五十步有一石塔其形正圓高二丈甚有神變能與世人報吉凶觸之若吉者金鈴鳴應若凶者假令人搖撼亦不肯鳴惠生既在遠國恐不吉反遂禮神塔乞求一驗于是以指觸之鈴即鳴應得此驗用慰私心後果得吉反惠生初發京師之日皇太后敕付五色百尺幡千口錦香囊五百枚王公卿士幡二千口惠生從于闐至乾陀所有佛寺處悉皆流布至此頓盡唯留太后百尺幡一口擬奉尸毘王塔宋雲以奴婢二人奉雀離浮圖永充灑掃

　　大唐西域記

　　縛喝國塔

　　縛喝國城外西南有納縛(唐言新)僧伽藍伽藍北有窣堵波高二百餘尺金剛埿塗眾寶廁飾中有舍利時燭靈光伽藍西南有一精廬建立已來多歷年所遠方輻輳高才類聚證四果者難以詳舉故諸羅漢將入涅槃示現神通眾所知識乃有建立諸窣堵波基址相鄰數百餘矣雖證聖果終無神變蓋亦千計不樹封記

　　國城西北五十餘里至提謂城城北四十餘里有波利城城中各有一窣堵波高餘三丈昔者如來初證佛果趣菩提樹方詣鹿園時二長者遇彼威光隨其行路之資遂獻麨蜜世尊為說人天之福最初得聞五戒十善也既聞法誨請所供養如來遂授其髮爪焉二長者將還本國請禮敬之儀式如來以僧伽胝方㲲布下次下鬱多羅僧次僧却崎又覆鉢豎錫杖如是次第為窣堵波二人承命各還其城擬儀聖旨式修崇建斯則釋迦法中最初窣堵波也城西七十餘里有窣堵波高餘二丈昔迦葉波佛時之所建也

　　迦畢試國塔

　　迦畢試國大城東南三十餘里曷邏怙邏僧伽藍傍有窣堵波高百餘尺或至齋日時燭光明覆鉢勢上石隙間流出黑香油靜夜中時聞音樂之聲聞諸先志曰昔此國大臣曷邏怙邏之所建也功既成已于夜夢中有人告曰汝所建立窣堵波未有舍利明旦有獻上者宜從王請旦入朝進請曰不量庸昧敢有願求王曰夫何所欲對曰今日有先獻者願垂恩賜王曰然曷邏怙邏竚立宮門瞻望所至俄有一人持舍利瓶大臣問曰欲何獻上曰佛舍利大臣曰吾為爾守宜先白王曷邏怙邏恐王珍貴舍利追悔前思疾往伽藍登窣堵波至誠所感其石覆鉢自開安置舍利已而疾出尚拘衣襟王使逐之石已掩矣故其隙間流黑香油

　　王城西北二百餘里至大雪山山頂有池聞諸先志曰昔健馱邏國有阿羅漢常受此池龍王供養每至中食以神通力并坐繩牀陵虛而往侍者沙彌密于繩牀之下攀援潛隱而阿羅漢時至便往至龍宮乃見沙彌龍王因請留食龍王以天甘露飯阿羅漢以人間味而饌沙彌阿羅漢飯食已訖便為龍王設諸法要沙彌如常為師滌器器有餘粒駭其香味即起惡願恨師忿龍願諸福力于今悉現斷此龍命我自為王沙彌發是願時龍王已覺頭痛矣羅漢設法誨論龍王謝咎責躬沙彌懷忿未從誨謝既還伽藍至誠發願福力所致是夜命終為大龍王威猛奮發遂來入池殺龍王居龍宮有其部屬總其綂命以宿願故興暴風雨摧拔樹木欲壞伽藍時迦膩色伽王怪而發問其阿羅漢具以白王王即為龍于雪山下立僧伽藍建窣堵波高百餘尺龍懷宿忿遂發風雨王以弘濟為心龍乘瞋毒作暴伽藍窣堵波六壞七成迦膩色迦王恥功不成欲填龍池毀其居室即興兵眾至雪山下王乃歸命三寶請求加護願諸福力于今現前即于兩肩起大煙焰王命軍眾人擔一石用填龍池龍王變作婆羅門請王曰我是彼池龍王懼威歸命惟王悲愍赦其前過王若殺我我之與王俱墮惡道王有斷命之罪我懷怨讎之心業報皎然善惡明矣王遂與龍明設要契後更有犯必不相赦龍曰我以惡業受身為龍龍性猛惡不能自持瞋心或起當忘所制王今更立伽藍不敢摧毀每遣一人候望山嶺黑雲若起急擊揵椎我聞其聲惡心當息其王于是更修伽藍建窣堵波候望雲氣于今不絕聞諸先志曰窣堵波中有如來骨肉舍利可一升餘神變之事難以詳述一時中窣堵波內忽有煙起少時間便出猛焰時人謂窣堵波已從火燼瞻仰良久火滅烟消乃見舍利如白珠璠循環表柱宛轉而上昇高雲際縈旋而下

　　王城西北大河南岸舊王伽藍西南有舊王妃伽藍中有金銅窣堵波高百尺餘聞諸土俗曰其窣堵波中有佛舍利升餘每月十五日其夜便放圓光燭曜露盤聯暉達曙其光漸斂入窣堵波

　　城西南有比羅娑洛山(唐言象堅)山神作象形故曰象堅也昔如來在世象堅神奉請世尊及千二百大阿羅漢山巔有大磐石如來即之受神供養其後無憂王即磐石上起窣堵波高百餘尺今人謂之象堅窣堵波也亦云中有如來舍利可一升餘

　　那揭羅曷國塔

　　那揭羅曷國城東三里有窣堵波高三百餘尺無憂王之所建也編石特起刻彫奇製釋迦菩薩值然燈佛敷鹿皮衣布髮掩泥得受記處時經刧壞斯迹無泯或有齋日天雨眾花羣黎心競或修供養其西伽藍少有僧徒次南小窣堵波是昔掩泥之地無憂王避大路遂僻建焉

　　城內有大窣堵波故基聞諸先志曰昔有佛齒高曠嚴麗今既無齒惟餘故基其側有窣堵波高三十餘尺彼俗相傳不知原起云從空下峙基于此既非人工實為靈瑞

　　城西南十餘里有窣堵波是如來在日中印度凌虛遊化降迹于此國人感慕建此靈基其東不遠有窣堵波是釋迦菩薩昔值然燈佛于此買華

　　城西南二十餘里至小石嶺有伽藍高堂重閣積石所成庭宇𡧯寥絕無僧侶中有窣堵波高二百餘尺無憂王之所建也

　　伽藍西南有佛影窟西北隅有窣堵波有如來經行之處其側窣堵波有如來髮爪鄰此不遠有窣堵波是如來顯暢真宗說蘊界之處所也

　　城東南三十餘里至醯羅城有重閣畵棟丹楹第二閣中有七寶小窣堵波置如來頂骨骨周一尺二寸髮孔分明其色黃白盛以寶函置窣堵波中欲知善惡相者香末和泥以印頂骨隨其福感其文煥然又有七寶小窣堵波以貯如來髑髏骨狀若荷葉色同頂骨亦以寶函緘絡而置又有七寶小窣堵波貯如來眼睛睛大如柰光明清徹曒映中外

　　重閣西北有窣堵波不甚高大而多靈怪人以指觸便即搖震連基傾動鈴鐸和鳴

　　健馱邏國塔

　　健馱邏國有卑鉢羅樹高百餘尺枝葉扶疎蔭影蒙密釋迦如來于此樹下南面而坐告阿難曰我去世後當四百年有王命世號迦膩色迦此南不遠起窣堵波吾身所有骨肉舍利多集此中後卑鉢羅樹南有窣堵波迦膩色迦王之所建也迦膩色迦王以如來涅槃之後第四百年君臨膺運統贍部洲不信罪福輕毀佛法畋遊草澤遇見白兔王親奔逐至此忽滅見有牧牛小豎于林樹間作小窣堵波其高三尺王曰汝何所為牧豎對曰昔釋迦佛聖智懸記當有國王于此勝地建窣堵波吾身舍利多聚其內大王聖德宿植名符昔記神功勝福允屬斯辰故我今者先相警發說此語已忽然不見王聞是說喜慶增懷自負其名大聖先記因發正信深敬佛法周小窣堵波處建石窣堵波欲以功力彌覆其上隨其數量恆出三尺若是增高踰四百尺基址所峙周一里半層基五級高一百五十尺方乃得覆小窣堵波王用喜慶復于其上更起二十五層金銅相輪即以如來舍利一斛置其中式修供養營建纔訖見小窣堵波在大基東南隅下傍出其半王心不平便即擲棄遂于窣堵波第二級下石基中半現復于本處更出小窣堵波王乃退而歎曰嗟夫人事易迷神功難掩靈聖所持憤怒何及慙懼既已謝咎而歸其二窣堵波今猶現在有嬰疾病欲祈康愈者塗香散華至誠歸命多蒙瘳差大窣堵波東面石陛南鏤作二窣堵波一高三尺一高五尺規模形狀如大窣堵波又作兩軀佛像一高四尺一高六尺擬菩提樹下跏趺坐像日光照燭金色晃耀陰影漸移石文青紺聞諸耆舊曰數百年前石基之隙有金色蟻大者如指小者如麥同類相從齧其石壁文若彫鏤廁以金沙作為此像今猶現在大窣堵波石陛南面有畫佛像高一丈六尺自胷以上分現兩身從胷以下合為一體聞諸先志曰初有貧士傭力自濟得一金錢願造佛像至窣堵波所謂畫工曰我今欲圖如來妙相有一金錢酬工尚少宿心憂負迫于貧乏時彼畫工鑒其至誠無云價直許為成功復有一人事同前迹持一金錢求畫佛像畫工是時受二人錢求妙丹青共畫一像二人同日俱來禮敬畫工乃同指一像示彼二人而謂之曰此是汝所作之佛像也二人相視若有所懷畫工心知其疑也謂二人曰何思慮之久乎凡所受物毫釐不虧斯言不謬像必神變言聲未靜像現靈異分身交影光相昭著二人悅服心信歡喜大窣堵波左右小窣堵波魚鱗百數佛像莊嚴務窮工思殊香異音時有聞聽靈仙聖賢或見旋繞此窣堵波者如來懸記七燒七立佛法方盡

　　城東有窣堵波無憂王之所建也即過去四佛說法之處古先聖賢自中印度降神導物斯地實多

　　城北四五里有故伽藍伽藍側有窣堵波高數百尺無憂王之所建也彫木文石頗異人工是釋伽佛昔為國王修菩薩行從眾生欲惠施不倦喪身若遺於此國土千生為王即斯勝地千生捨眼自此東不遠有二石窣堵波各高百餘尺右則梵王所立左乃天帝所建以妙珍寶而瑩飾之如來𡧯滅寶變為石基雖傾陷猶尚崇高梵釋窣堵波西北行五十餘里有窣堵波是釋迦如來於此化鬼子母令不害人故此國俗祭以求嗣

　　烏仗那國塔

　　烏仗那國摩訶伐那伽藍西北下山三四十里至摩愉伽藍有窣堵波高百餘尺其側大方石上有如來足蹈之迹是佛昔蹈此石放拘胝光明照摩訶伐那伽藍為諸人天說本生事其窣堵波基下有石色帶黃白常有津膩是如來在昔修菩薩行為聞正法於此析骨書寫經典

　　摩愉伽藍西六七十里有窣堵波無憂王之所建也是如來昔修菩薩行號尸毘迦王為求佛果於此割身從鷹代鴿代鴿西北二百餘里入珊尼羅闍川至薩裒殺地僧伽藍有窣堵波高八十餘尺是如來昔為帝釋時遭飢歲疾疫流行醫療無功道殣相屬帝釋悲愍思所救濟乃變其形為大蟒身僵屍川谷空中徧告聞者咸慶相率奔赴隨割隨生療饑療疾其側不遠有蘇摩大窣堵波是如來昔為帝釋時世疾疫愍諸含識自變其身為蘇摩蛇凡有啖食莫不康豫珊尼羅闍川北石崖邊有窣堵波病者至求多蒙除瘥如來在昔為孔雀王與其羣而至此熱渴所逼求水不獲孔雀王以觜啄崖涌泉流注今遂為池飲沐愈疾石上有孔雀趾迹

　　瞢揭釐城西南行六七十里大河東有窣堵波高六十餘尺上軍王之所建也昔如來之將𡧯滅告諸大眾我涅槃後烏仗那國上軍王宜與舍利之分及諸王將欲均量上軍王後來遂有輕鄙之議是時天人大眾重宣如來顧命之言乃預同分持歸本國式遵崇建窣堵波側大河濱有大石狀如象昔上軍王以大白象負舍利歸至於此地象忽顛仆因而自斃遂變為石即於其側起窣堵波

　　瞢揭釐城西五十餘里渡大河至盧醯呾迦窣堵波高五十餘尺無憂王之所建也昔如來修菩薩行為大國王號曰慈力於此刺身血以飼五藥叉

　　瞢揭釐城東北三十餘里至遏部多石窣堵波高四十餘尺在昔如來為諸人天說法開導如來去後從地踊出黎庶崇敬香華不替

　　鉢露羅國塔

　　鉢露羅國龍池東南行三十餘里入兩山間有窣堵波無憂王之所建也高百餘尺是釋迦如來懸記當來慈氏世尊出興之時自然有四大寶藏即斯勝地當其一所聞諸先志曰或時地震諸山皆動周藏百步無所傾搖諸有愚夫妄加發掘地為震動人皆顛仆傍有伽藍圮損已甚久絕僧徒城北十二三里有窣堵波無憂王建也或至齋日時放光明神花天樂頗有見聞聞諸先志曰近有婦人身嬰惡癩竊至窣堵波責躬禮懺見其庭宇有諸糞穢掬除灑掃塗香散華更采青蓮重布其地惡疾除愈形貌增妍身出名香青蓮同馥斯勝地也是如來在昔修菩薩行為大國王號戰達羅鉢剌媻志求菩提斷頭惠施若此之捨凡歷千生

　　城外東南南山之陰有窣堵波高百餘尺是無憂王太子拘浪挐為繼母所誣抉目之處無憂王所建也盲人祈請多有復明此太子正后生也儀貌妍雅慈仁夙著正后終沒繼室憍婬縱其昏愚私逼太子太子瀝泣引責退身謝罪繼母見違彌增忿怒候王間隙從容言曰夫呾叉始羅國之要領非親子弟其可寄乎今者太子仁孝著聞親賢之故物議斯在王惑聞說雅悅姦謀即命太子而誡之曰吾承餘緒垂綂繼業唯恐失墜忝負先王呾叉始羅國之襟帶吾今命爾作鎮彼國國事殷重人情詭雜無妄去就有虧基緒凡有召命驗吾齒印印在吾口其有謬乎於是太子銜命來鎮歲月雖淹繼室彌怒詐發制書紫泥封記候王眠睡竊齒為印馳使而往賜以責書輔臣跪讀相顧失圖太子問曰何所悲乎曰大王有命書責太子抉去兩目逐棄山谷任其夫妻隨時生死雖有此命尚未可依今宜重請面縛待罪太子曰父而賜死其敢辭乎齒印為封誠無謬矣命栴茶羅抉去其眼眼既失明乞匄自濟流離展轉至父都城其妻告曰此是王城嗟乎饑寒良苦昔為王子今作乞人願得聞知重伸先責於是謀計入王內廄於夜分後泣對清風長嘯悲吟箜篌鼓和王在高樓聞其雅唱辭甚怨悲怪而問曰箜篌歌聲似是吾子今以何故而來此乎即問內廄誰為歌嘯遂將盲人對旨王見太子銜悲問曰誰害汝身遭此禍舋愛子喪明猶不覺知凡百黎元如何究詧天乎天乎何德之衰太子悲泣謝而對曰誠以不孝負責於天其年月日忽奉慈旨無由致辭不敢逃責其王心知繼室為不軌也無所究詧便加刑辟時菩提樹伽藍有瞿沙大阿羅漢者四辯無礙三明具足王將盲子陳告其事唯願慈悲令得復明時彼羅漢受王請已即於是日宣令國人吾於後日欲說妙理人持一器來此聽法以承泣淚也於是遠近相趨士女雲集是時阿羅漢說十二因緣凡厥聞法莫不悲哽以所持器承其瀝淚說法既已總收眾淚置之金盤而自誓曰凡吾所說諸佛至理理若不真說有紕繆斯則已矣如其不爾願以眾淚灑彼盲眼眼得復明明視如昔發是語訖持淚灑眼眼遂復明王乃責彼輔臣詰諸僚佐或黜或放或遷或死諸豪世俗移居雪山東北沙磧之中

　　僧訶補羅國塔

　　僧訶補羅國城南不遠有窣堵波無憂王之所建也莊飾有虧靈異相繼傍有伽藍空無僧侶城東南四五十里至石窣堵波無憂王建也高二百餘尺池沼十數映帶左右雕石為岸殊形異類激水清流汩㴔漂注龍魚水族窟穴潛流四色蓮花彌漫清潭百果具繁同榮異色林沼交映誠可遊玩

　　呾叉始羅國塔

　　呾叉始羅國北界度信度河東南行二百餘里度大石門昔摩訶薩埵王子於此投身飼餓烏菟其南百四五十步有石窣堵波摩訶薩埵愍餓獸之無力也行至此地乾竹自刺以血啖之於是乎獸乃啖焉其中地土洎諸草木微帶絳色猶血染也人履其地若負芒刺無云疑信莫不悲愴捨身北有石窣堵波高二百餘尺無憂王之所建也雕刻奇製時燭神光小窣堵波及諸石龕動以百數周此塋域其有疾病旋繞多愈從此東行五十餘里至孤山中有伽藍華果繁茂泉池澄鏡傍有窣堵波高三百餘尺是如來在昔於此化惡藥叉令不食肉

　　迦涇彌羅國塔

　　迦涇彌羅國有四窣堵波並無憂王建也各有如來舍利升餘

　　覩貨邏國塔

　　覩貨邏國新城東南十餘里故城北大山陽有僧伽藍其窣堵波中有佛牙長可寸半其色黃白或至齋日時放光明昔訖利多種之滅佛法也僧徒解散各隨利居有一沙門遊諸印度觀禮聖迹伸其至誠後聞本國平定即事歸途遇諸群象橫行草澤奔馳震吼沙門見已升樹以避是時羣象相趨奔赴競吸池水浸漬樹根互共排掘樹遂顛仆既得沙門負載而行至大林中有病象瘡痛而臥引此僧手至所苦處乃枯竹所刺也沙門於是拔竹傅藥裂其裳裹其足別有大象持金函授與病象象既得已轉授沙門沙門開函乃佛牙也諸象圍繞僧出無由明日齋時各持異果以為中饌食已載僧去林數百里外方乃下之各跪拜而去沙門至國西界渡一駛河濟乎中流船將覆沒同舟之人互相謂曰今此船覆禍是沙門沙門必有如來舍利諸龍利之船主檢驗果得佛牙時沙門舉佛牙俯謂龍曰吾今寄汝不久來取遂不渡河回船而去顧河歎曰吾無禁術龍畜所欺重往印度學禁龍法三歲之後復還本國至河之濱方設壇塲其龍於是捧佛牙函以授沙門沙門持歸於此伽藍而修供養

　　伽藍南十四五里有小伽藍伽藍左右諸窣堵波大阿羅漢舍利並在野獸山猿采華供養歲時無替如承指命然此山中多諸靈迹或石壁橫分峰留馬迹凡厥此類其狀譎詭皆是羅漢沙彌羣從遊戲手指摩畫乘馬往來遺迹若斯難以詳述

　　佛牙伽藍東十餘里北山崖間有小伽藍中有石窣堵波高五十餘尺是阿羅漢遺身舍利也先有羅漢形量偉大凡所飲食與象同等時人譏曰徒知飽食安識是非羅漢將入寂滅也告諸人曰吾今不久當取無餘欲說自身所證妙法眾人聞之更相譏笑咸來集會共觀得失時阿羅漢告諸人曰吾今為汝說本因緣此身之前報受象身在東印度居王內廄是時此國有一沙門遠遊印度尋訪聖教諸經典論時王持我施與沙門載負佛經而至於此自後不久尋即命終乘其載經福力所致遂得為人復終餘慶早服染衣勤求出離不遑寧居得六神通斷三界欲然其所食餘習尚然每自節身三分食一雖有此說人猶未信即升虛空入火光定身出煙焰而入寂滅餘骸墜下起窣堵波

　　摩揭陀國塔

　　摩揭陀國奢羯羅故城中有一伽藍世親菩薩昔於此中製勝義諦論其側窣堵波高二百餘尺過去四佛於此說法又有四佛經行遺迹之所

　　伽藍西北五六里有窣堵波高二百餘尺無憂王之所建也是過去四佛說法之處

　　新都城東北十餘里至石窣堵波高二百餘尺無憂王之所建也是如來往北方行化中路止處印度記曰窣堵波中有多舍利或至齋日時放光明

　　至那僕底國塔

　　至那僕底國闇林伽藍中有窣堵波高二百餘尺無憂王之所建也其側則有過去四佛座及經行遺迹之處小窣堵波諸大石室鱗次相望不詳其數並是劫初已來諸果聖人於此寂滅差難備舉齒骨猶在繞山伽藍周二十里佛舍利窣堵波數百千所連隅接影

　　屈露多國塔

　　屈露多國中有窣堵波無憂王之所建也在昔如來曾至此國說法度人遺迹斯記

　　設多圖盧國塔

　　設多圖盧國城東南三四里有窣堵波高二百餘尺無憂王之所建也傍有過去四佛座及經行遺迹之所

　　秣菟羅國塔

　　秣菟羅國都城有三窣堵波並無憂王所建也過去四佛遺迹甚多釋迦如來諸聖弟子遺身窣堵波謂舍利子沒特伽羅子布剌拏梅呾麗衍尼弗呾羅優波釐阿難陀羅怙羅曼殊室利諸菩薩窣堵波等每歲三長及月六齋僧徒相競率其同好齎持供具多營奇玩隨其所宗而致像設阿毗達磨眾供養舍利子習定之徒供養沒特伽羅子誦持經者供養滿慈子學毗柰耶眾供養優波釐諸苾芻尼供養阿難未受具戒者供養羅怙羅其學大乘者供養諸菩薩是日也諸窣堵波競修供養珠旛布列寶蓋駢羅香煙若雲華散如雨蔽虧日月震蕩谿谷國王大臣修善為務城東行五六里至一山伽藍疏崖為室因谷為門尊者鄔波毱多之所建也其中則有如來指爪窣堵波

　　伽藍北巖間有石室石室東南二十四五里至大涸池傍有窣堵波在昔如來行經此處時有獼猴持蜜奉佛佛令水和普徧大眾獼猴喜躍墮坑而死乘茲福力得生人中

　　池北不遠大林中有過去四佛經行遺迹其側有舍利子沒特伽羅子等千二百五十大阿羅漢習定之處並建窣堵波以記遺迹如來在世屢遊此國說法之所並有封樹

　　薩他泥溼伐羅國塔

　　薩他泥溼伐羅國城西北四五里有窣堵波高二百餘尺無憂王之所建也甎皆黃赤色甚光淨中有如來舍利一升光明時照神迹多端

　　窣祿勤那國塔

　　窣祿勤那國大城東南閻牟那河西大伽藍東門外有窣堵波無憂王之所建也如來在昔曾於此處說法度人其側又一窣堵波中有如來髮爪舍利子沒特伽羅諸阿羅漢髮爪窣堵波周其左右數十餘所

　　瞿毗霜那國塔

　　瞿毗霜那國大城側故伽藍中有窣堵波無憂王之所建也高二百餘尺如來在昔於此一月說諸法要傍有過去四佛座及經行遺迹之處其側則有如來髮爪二窣堵波各高一丈餘

　　堊醯掣呾邏國塔

　　堊醯掣呾邏國城外龍池側有窣堵波無憂王之所建也是如來在昔為龍王七日於此說法其側有四小窣堵波是過去四佛座及經行遺迹之所

　　毗羅刪挐國塔

　　毗羅刪拏國大城中故伽藍內有窣堵波基雖傾圮尚百餘尺無憂王之所建也如來在昔於此七日說蘊界處經之所其側則有過去四佛座及經行遺迹斯在

　　刧比他國塔

　　刧比他國有大伽藍伽藍內有三寶階是如來自三十三天降還地寶階側不遠有窣堵波是過去四佛座及經行遺迹之所其側窣堵波如來在昔於此澡浴其側精舍是如來入定之處精舍側有大石基長五十步高七尺是如來經行之處足所履迹皆有蓮華之文基左右各有小窣堵波帝釋梵王之所建也

　　羯若鞠闍國塔

　　羯若鞠闍國王子於競伽河側建立數千窣堵波各高百餘尺

　　城西北窣堵波無憂王之所建也如來在昔於此七日說諸妙法其側則有過去四佛座及經行遺迹之所復有如來髮爪小窣堵波說法窣堵波大城東南六七里競伽河南有窣堵波高二百餘尺無憂王之所建也在昔如來於此六月說身無常苦空不淨其側則有過去四佛座及經行遺迹之所又有如來髮爪小窣堵波人有染疾至誠旋繞必得痊愈蒙其福利

　　城東五里有三伽藍同垣異門伽藍前二百餘步有窣堵波無憂王之所建也基雖傾陷尚高百餘尺是如來昔於此處七日說法中有舍利時放光明其側則有過去四佛座及經行遺迹之所

　　伽藍北三四里臨競伽河岸有窣堵波高二百餘尺無憂王之所建也昔如來在此說法七日時有五百餘鬼來至佛所聞法解悟捨鬼生天說法窣堵波側有過去四佛座及經行遺迹之所其側復有如來髮爪窣堵波

　　阿踰陀國塔

　　阿踰陀國城北四五里臨競伽河岸大伽藍中有窣堵波高二百餘尺無憂王之所建也昔如來為天人眾於此三月說諸妙法其側窣堵波過去四佛座及經行遺迹之所伽藍西四五里有如來髮爪窣堵波無著講堂故基西北四十餘里至故伽藍北臨競伽河中有甎窣堵波高百餘尺世親菩薩初發大乘心處

　　阿耶穆佉國塔

　　阿耶穆佉國城東南不遠臨競伽河岸有窣堵波無憂王之所建也高二百餘尺是如來昔於此處三月說法其側則有過去四佛座及經行遺迹之所復有如來髮爪青石窣堵波其側伽藍僧徒二百餘人佛像莊飾威嚴如在臺閣宏麗奇製鬱起是昔佛陀馱媻論師於此製說一切有部大毗媻沙論

　　鉢邏那伽國塔

　　鉢邏那伽國大城西南瞻博迦華林中有窣堵波無憂王之所建也基雖傾陷尚百餘尺在昔如來於此處降伏外道其側有髮爪窣堵波經行遺迹髮爪窣堵波側有故伽藍是提媻菩薩作廣百論挫小乘伏外道處

　　城東南不遠有故伽藍具史羅長者舊園也中有窣堵波無憂王之所建立高二百餘尺如來於此數年說法其側則有過去四佛座及經行遺迹之所復有如來髮爪窣堵波

　　城西南八九里毒龍石窟者昔如來伏此毒龍於中留影雖則傳記今無所見其側有窣堵波無憂王之所建也高二百餘尺傍有如來經行遺迹及髮爪窣堵波病苦之徒求願多愈釋迦法盡此國最後故上自君王下及眾庶入此國境自然感傷莫不飲泣悲歎而歸

　　護法伏外道側則有窣堵波無憂王之所建也基雖傾陷尚高二百餘尺是如來昔於此六月說法傍有經行之迹及髮爪窣堵波

　　鞞索迦國塔

　　鞞索迦國城南道左有大伽藍伽藍側有窣堵波高二百餘尺無憂王所建也如來昔日六年於此說法導化說法側有奇樹高六七尺春秋遞代常無增減是如來昔嘗淨齒棄其遺枝因植根柢繁茂至今諸衺見人及外道眾競來殘伐尋生如故其側不遠有過去四佛座及經行遺迹之所復有如來髮爪窣堵波靈基連隅林沼交映

　　室羅伐悉底國塔

　　室羅伐悉底國城南五六里有給孤獨園東北有窣堵波是如來洒病苾芻處昔如來之在世也有病苾芻含苦獨處世尊見而問曰汝何所苦汝何獨居曰我性疎嬾不耐看病故今嬰疾無人瞻視如來是時愍而告曰善男子我今看汝以手拊摩病苦皆愈扶出戶外更易敷褥親為盥洒改著新衣佛語苾芻當自勤勵聞誨感恩心悅身豫給孤獨園西北有小窣堵波是沒特伽羅子運神通力舉舍利子衣帶不動之處昔佛在無熱惱池人天咸集惟舍利子不時從會佛命沒特伽羅往召來集沒特伽羅承命而往舍利子方補護法衣沒特伽羅曰世尊今在無熱惱池命我召爾舍利子曰且止須我補竟與子偕行沒特伽羅曰若不速行欲運神力舉爾石室至大會所舍利子乃解衣帶置地曰若舉此帶我身或動時沒特伽羅運大神通舉帶不動地為之震因以神足還詣佛所見舍利子已在會坐沒特伽羅俛而歎曰乃今以知神通之力不如智慧之力矣

　　舉帶窣堵波側不遠有井如來在世汲充佛用其側有窣堵波無憂王之所建也中有如來舍利經行之迹說法之處並樹旗表建窣堵波冥祇警衛靈瑞間起或鼓天樂或聞神香景福之祥難以備敘

　　影覆精舍東三四里有窣堵波是尊者舍利子與外道論議處初善施長者買逝多太子園欲為如來建立精舍時尊者舍利子隨長者而瞻揆外道六師求捔神力舍利子隨事攝化應物降伏其側精舍前建窣堵波如來於此摧諸外道又受毗舍佉母請

　　大城西北六十餘里有故城是賢劫中人壽二萬歲時迦葉波佛本生城也城南有窣堵波成正覺已初見父處城北有窣堵波有迦葉波佛全身舍利並無憂王所建也

　　刧比羅伐窣堵國塔

　　刧比羅伐窣堵國城南行五十餘里至故城有窣堵波是賢刧中人壽六萬歲時迦羅迦村馱佛本生城也城南不遠有窣堵波成正覺已見父之處城東南窣堵波有彼如來遺身舍利前建石柱高三十餘尺上刻師子之像傍記𡧯滅之事無憂王建也迦羅迦村馱佛城東北行三十餘里至故大城中有窣堵波是賢劫中人壽四萬歲時迦諾迦牟尼佛本生城也東北不遠有窣堵波成正覺已度父之處次北有窣堵波有彼如來遺身舍利前建石柱高二十餘尺上刻師子之像傍記𡧯滅之事無憂王之所建也

　　城東北四十餘里有窣堵波是太子坐樹陰觀耕田於此習定而得離欲淨飯王見太子坐樹陰入𡧯定日光回照樹影不移心知靈聖更深珍敬

　　大城西北有數百千窣堵波釋種誅死處也毗盧釋迦王既克諸釋虜其族類得九千九百九十萬人並從殺戮積尸如莽流血成池天警人心收骸瘞葬

　　城南三四里尼拘律樹林有窣堵波無憂王建也釋迦如來成正覺已還國見父王為說法處淨飯王知如來降魔軍已遊行化導情懷渴仰思得禮敬乃命使請如來曰昔期成佛當還本生斯言在耳時來降趾使至佛所具宣王意如來告曰却後七日當還本生使臣還已白王淨飯王乃告命臣庶灑埽衢路儲積香華與諸羣臣四十里外佇駕奉迎是時如來與大眾俱八金剛周衛四天王前導帝釋與欲界天侍左梵王與色界天侍右諸苾芻僧列在其後唯佛在眾如月映星威神動三界光明踰七曜步虛空至生國王與從臣禮敬已畢俱共還國止尼拘盧陀僧伽藍其側不遠有窣堵波是如來於大樹下東面而坐受姨母金縷袈裟次此窣堵波是如來於此度八王子及五百釋種處

　　城南門外路左有窣堵波是太子與諸釋捔藝䠶鐵鼓從此東南三十餘里有小窣堵波其側有泉泉流澄鏡是太子與諸釋引強校能弦矢既分穿鼓過表至地沒羽因涌清流時俗相傳謂之箭泉人有疾病飲沐多愈遠方之人持泥以歸隨其所苦漬以塗額靈神冥衛多蒙痊愈箭泉東北行八九十里至臘伐尼林有釋種浴池澄清皎鏡雜華彌漫其北二十四五步有無憂華樹今已枯悴菩薩誕靈之處菩薩以吠含佉月後半八日當此三月八日上座部則曰以吠含佉月後半十五日當此三月十五日次東窣堵波無憂王所建二龍浴太子處也菩薩生已不扶而行於四方各七步而自言曰天上天下唯我獨尊今茲而往生分已盡隨足所蹈出大蓮花二龍踊出住虛空中而各吐水一冷一煖以浴太子浴太子窣堵波東有二清泉傍建二窣堵波是二龍從地踊出之處菩薩生已支屬宗親莫不奔馳求水盥浴夫人之前二泉涌出一冷一煖遂以浴灑其南堵窣波是天帝釋捧接菩薩處菩薩初出胎也天帝釋以妙天衣跪接菩薩次有四窣堵波是四天王抱持菩薩處也菩薩從右脇生已四天王以金色㲲衣捧菩薩置金几上至母前曰夫人誕斯福子誠可歡慶諸天尚喜况世人乎

　　藍摩國塔

　　藍摩國空荒歲久疆塲無紀城邑丘墟居人稀曠故城東南有甎窣堵波高城百尺昔者如來入𡧯滅已此國先王分得舍利持歸本國式遵崇建靈異間起神光時燭

　　窣堵波側有一清池龍每出遊變形蛇服右旋宛轉繞窣堵波野象羣行采花以散冥力警詧初無間替昔無憂王之分建窣堵波也七國所建咸已開發至於此國方欲興工而此池龍恐見陵奪乃變作媻羅門前叩象曰大王情流佛法廣種福田敢請紆駕降臨我室王曰爾家安在為近遠乎媻羅門曰我此池之龍王也承大王欲建勝福敢來請謁王受其請遂入龍宮坐久之間龍進曰我唯惡業受此龍身供養舍利冀消罪咎願王躬往觀而禮敬無憂王見已瞿然謂曰凡諸供養之具非人間之有也龍曰若然者願無廢毀無憂王自度力非其儔遂不開發出池之所今有封記東行百餘里至大窣堵波無憂王之所建也是太子踰城至此解寶衣去瓔珞命僕還處

　　回駕窣堵波東有贍部樹枝葉雖凋枯株尚在其傍復有小窣堵波太子以餘寶衣易鹿皮衣處

　　太子易衣側不遠有窣堵波無憂王之所建也是太子剃髮處太子剃髮窣堵波東南曠野中行百八九十里至尼拘盧陀林有窣堵波高三十餘尺昔如來𡧯滅舍利已分諸媻羅門無所得獲於涅疊般那地收餘灰炭持至本國建此靈基而修供養自茲以降奇迹相仍疾病之人祈請多愈

　　灰炭窣堵波側故伽藍左右數百窣堵波其一大者無憂王所建也崇基雖陷高餘百尺


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二十一卷目錄塔部彙考二大唐西域記(拘尸那羯羅國塔　媻羅痆斯國塔　戰主國塔　吠舍釐國塔　弗栗恃國塔　摩揭陀國塔　烏荼國塔　羯𩜁伽國塔　達羅毗荼國塔　臂多勢羅國塔　阿軬荼國塔　瞿薩旦那國塔)三寶感通錄(鄮縣塔　故都塔　古城寺塔　蒲扳塔　岐山塔　瓜州塔　福感寺塔　雒縣塔　超化寺塔　妙樂寺塔　臨黃塔　長河塔　甎塔　高麗土塔　坊州甎塔)法苑珠林(罽賓國塔)嬾真子錄(慈恩寺塔)

神異典第一百二十一卷

　　塔部彙考二

　　大唐西域記

　　拘尸那揭羅國塔

　　拘尸那揭羅國城門東北隅有窣堵波無憂王所建準陀之故宅也宅中有井將營獻供方乃鑿焉歲月雖淹水猶清美城西北三四里渡阿恃多伐底河西岸不遠至婆羅林其樹類槲而皮青白葉甚光潤四樹特高如來𡧯滅之所也其大甎精舍中作如來涅槃之像北首而臥傍有窣堵波無憂王所建基雖傾陷尚高二百餘尺前建石柱以記如來𡧯滅之事雖有文記不書日月精舍側不遠有窣堵波是如來修菩薩行時為羣雉王救火之處昔于此地有大茂林毛羣羽族巢居穴處驚風四起猛焰飈逸時有一雉有懷傷愍鼓濯清流飛室奮灑時天帝釋俯而告曰汝何守愚徒勞羽翮大火方起焚燎林野豈汝微軀所能撲滅雉曰說者為誰曰我天帝釋耳雉曰今天帝釋有大福力無欲不遂救災拯難若指諸掌反詰無功其咎安在猛火方熾無得多言尋復奮飛往趣流水天帝遂以掬水泛灑其林火滅烟消生類全命故今謂之救火窣堵波也

　　雉救火側不遠有窣堵波是如來修菩薩行時為鹿殺生之處乃往古昔此有大林火炎中野飛走窮窘前有駛流之阸後困猛火之難莫不沈溺喪棄身命其鹿惻隱身據橫流穿皮斷骨自強拯溺蹇兔後至忍疲苦而濟之筋力既竭溺水而死諸天收骸起窣堵波

　　城北渡河三百餘步有窣堵波是如來焚身之處地今黃黑土雜灰炭至誠求請或得舍利如來𡧯滅人天悲感七寶為棺千㲲纏身設香華建旛蓋未羅之眾奉舉發引前後導從北渡金河盛滿香油積多香木縱火以焚二㲲不燒一極襯身一最覆外為諸眾生分散舍利惟有髮爪儼然無損焚身側有窣堵波如來為迦葉波現雙足處如來金棺已下香木已積火燒不然眾咸驚駭阿泥𢫫陀言待迦葉波耳時大迦葉波與五百弟子自出林來至拘尸城問阿難曰世尊之身可得見邪阿難曰千㲲纏絡重棺周殮香木已積即事焚燒是時佛于棺內為出雙足輪相之上見有異色問阿難曰何以有此曰佛初涅槃人天悲慟眾淚迸染致斯異色迦葉波作禮旋繞興讚香木自然大火熾盛故如來𡧯滅三從棺出初出臂問阿難治路次起坐為母說法後見雙足示大迦葉波現足側有窣堵波無憂王所建也是八王分舍利處前建石柱刻記其事佛入涅槃後涅疊般那已諸八國王備四兵至遣直性媻羅門謂拘尸力士曰天人導師此國𡧯滅故自遠來請分舍利力士曰如來降尊即斯下土滅世間明導喪眾生慈父如來舍利自當供養徒疲道路終無得獲時諸大王遜詞以求既不相允重謂之曰禮請不從兵威非遠直性媻羅門揚言曰念哉大悲世尊忍修福善彌歷曠刧想所具聞今欲相陵此非宜也今舍利在此當均八分各得供養何至興兵諸力士依其言即時均量欲作八分帝釋謂諸王曰天當有分勿恃力競阿那媻答多龍王文鄰龍王醫那鉢呾羅龍王復作是議無遺我曹若以力者眾非敵矣直性媻羅門曰勿諠諍也宜共分之即作三分一諸天二龍眾三留人間八國重分天龍人王莫不悲感

　　媻羅痆斯國塔

　　媻羅痆斯國大城東北媻羅痆河西有窣堵波無憂王之所建也高百餘尺前建石柱碧鮮若鏡光潤凝流其中常現如來影像

　　媻羅痆河東北行十餘里至鹿野伽藍大垣中有精舍西南有石窣堵波無憂王建也基雖傾陷尚餘百尺前建石柱高七十餘尺石含玉潤鑒照映徹慇懃祈請影見眾像善惡之相時有見者是如來成正覺已初轉法輪處也其側不遠窣堵波是阿若憍陳如等見菩薩捨苦行遂不侍衛來至于此而自習定其傍窣堵波是五百獨覺同入涅槃處又三窣堵波過去三佛座及經行遺迹之所

　　伽藍西南二三里有窣堵波高三百餘尺基址廣峙瑩飾奇珍既無層龕便置覆鉢雖建表柱而無輪鐸其側有小窣堵波是阿若憍陳如等五人棄制迎佛處也初薩媻曷剌他悉陀太子踰城之後棲山隱谷忘身殉法淨飯王乃命家族三人舅氏二人曰我子一切義成捨家修學孤遊山澤獨處林藪故命爾曹隨知所止內則叔父伯舅外則既君且臣凡厥動靜宜知進止五人銜命相望營衛因即勤求欲期出離每相謂曰夫修道者苦證邪樂證邪二人曰安樂為道三人曰勤苦為道二三交爭未有以明於是太子思惟至理為伏苦行外道節麻米以支身彼二人者見而言曰太子所行非真實法夫道也者樂以證之今乃勤苦非吾徒也捨而遠遁思惟果證太子六年苦行未證菩提欲驗苦行非真受乳糜而證果斯三人者聞而歎曰功垂成矣今其退矣六年苦行一旦捐功於是相從求訪二人既相見已匡坐高談更相議曰昔見太子一切義成出王宮就荒谷去珍服披鹿皮精勤勵志貞節苦心求深妙法期無上果今乃受牧女乳糜敗道虧志吾知之矣無能為也彼二人曰君何見之晚歟此猖蹶人耳夫處乎深宮安乎尊勝不能靜志遠迹山林棄轉輪王位為鄙賤人行何可念哉言增忉怛耳菩薩浴尼連河坐菩提樹成等正覺號天人師𡧯然宴默唯詧應度曰彼鬱頭藍子者證非想定堪受妙法空中諸天尋聲報曰鬱頭藍子命終已來經今七日如來歎惜斯何不遇垂聞妙法遽從變化重更觀詧營求世界有阿藍迦藍得無所有處定可授至理諸天又曰終已五日如來再歎愍其薄祐又更諦觀誰應受教唯施鹿林中有五人者可先誘導如來爾時起菩提樹趣鹿野園威儀𡧯靜神光晃曜毫含玉彩身真金色安詳前進導彼五人斯五人遙見如來互相謂曰一切義成彼來者是歲月遽淹聖果不證心期已退故尋吾徒宜各默然勿起迎禮如來漸近威神動物五人忘制拜迎問訊侍從如儀如來漸誘示之妙理兩安居畢方獲果證列士池西有三獸窣堵波是如來修菩薩行時燒身之處劫初時于此林野有狐兔猨異類相悅時天帝釋欲驗修菩薩行者降靈變化為一老夫謂三獸曰二三子善安隱乎無驚懼邪曰涉豐草遊茂林異類同歡既安且樂老夫曰聞二三子情厚意密忘其老弊特此遠尋今正饑乏何以饋食曰幸少留此我躬馳訪于是同心虛己分路營求狐沿水瀕銜一鮮鯉猨于林樹采異華果俱來至止同進老夫唯兔空還遊躍左右老夫謂曰以吾觀之爾曹未如猨狐同志各能役心唯兔空還獨無相饋以此言之誠可知也兔聞譏議謂狐猨曰多聚樵蘇方有所作狐猨競馳銜草曳木既已蘊崇猛焰將熾兔曰仁者我身卑劣所求難遂敢以微躬充此一餐詞畢入火尋即致死是時老夫復帝釋身除燼收骸傷歎良久謂狐猨曰一何至此吾感其心不泯其迹寄之月輪傳乎後世故彼咸言月中之兔自斯而有後人于此建窣堵波

　　戰主國塔

　　戰主國城西北伽藍中窣堵波無憂王之所建也印度記曰此中有如來舍利一升昔者世尊嘗于此處七日之中為天人眾顯說妙法其側則有過去三佛座及經行遺迹之處鄰此復有慈氏菩薩像形量雖小威神嶷然靈鑒潛通奇迹間起

　　競伽河北有那羅延天祠天祠東行三十餘里有窣堵波無憂王之所建也大半陷地前建石柱高餘二丈上作師子之像刻記伏鬼之事昔于此處有曠野鬼恃大威力啖人血肉作害生靈肆極妖祟如來愍諸眾生不得其死以神通力誘化諸鬼導以歸依之敬齊以不殺之戒諸鬼承教奉以周旋於是舉石請佛安坐願聞正法克念護持自茲厥後無信之徒競共推移鬼置石座動以萬數莫之能轉茂林清池周基左右人至其側無不心懼

　　伏鬼側東南百餘里至一窣堵波基已傾陷餘高數丈昔者如來𡧯滅之後八國大王分舍利時量舍利媻羅門蜜塗瓶內分授諸王而媻羅門持瓶以歸既得所黏舍利遂建窣堵波并瓶置內因以名焉後無憂王開取舍利瓶改建大窣堵波或至齋日時放光明

　　吠舍釐國塔

　　吠舍釐國宮城西北五六里至一伽藍傍有窣堵波是昔如來說毗摩羅詰經長者子寶積等獻寶葢處其東有窣堵波舍利子等于此證無學之果舍利子證果東南有窣堵波是吠舍釐王之所建也佛涅槃後此國先王分得舍利式修崇建印度記曰此中舊有如來舍利一斛無憂王開取九斗唯留一斗後有國王復欲開取方事興工尋則地震遂不敢開其西北有窣堵波無憂王之所建也傍有石柱高五六十尺上作師子之像石柱南有池是羣獼猴為佛穿也在昔如來曾住於此池西不遠有窣堵波諸獼猴持如來鉢上樹取蜜之處池南不遠有窣堵波是諸獼猴奉佛蜜處池西北隅猶有獼猴形像伽藍東北三四里有窣堵波是毗摩羅詰故宅基址多有靈異去此不遠有一神舍其狀壘甎傳云積石即無垢稱長者現疾說法之處去此不遠有窣堵波長者子寶積故宅也去此不遠有窣堵波是菴沒羅女故宅佛姨母等諸苾芻尼於此證入涅槃

　　千子歸宗側不遠有窣堵波是如來經行遺迹東有故基上建窣堵波光明時燭祈請或遂是如來說普門陀羅尼等經重閣講堂餘址講堂側不遠有窣堵波中有阿難半身舍利去此不遠有數百窣堵波欲定其數未有克知是千獨覺入𡧯滅處

　　弗栗恃國塔

　　弗栗恃國依河之濱有窣堵波高餘三丈南帶長流大悲世尊度漁人處也越在佛世五百漁人結儔附黨漁捕水族于此河流得一大魚有十八頭頭各兩眼諸漁人方欲害之如來在吠舍釐國天眼見興悲心乘其時而化導因其機而啟悟告諸大眾弗栗恃國有大魚我欲導之以悟諸漁人爾宜知時於是大眾圍繞神足陵虛至於河瀕如常趺座遂告諸漁人爾勿殺魚以神通力開方便門威被人魚令知宿命能作人語貫解人情爾時如來知而故問汝在前身曾作何罪流轉惡趣受此弊身魚曰昔承福慶生自豪族大媻羅門劫比他者我身是也恃其族姓陵蔑人倫恃其博物鄙賤經法以輕慢心毀讟諸佛以醜惡語詈辱眾僧引類形比謂若駝驢象馬諸醜形對由此惡業受此弊身尚資宿善生遭佛世目覩聖化親承聖教因而懺謝悔先作業如來隨機攝化如應開導魚既聞法於是命終承茲福力上生天宮於是自觀其身何緣生此既知宿命念報佛恩與諸天眾肩隨戾止前禮既畢右繞退立以天寶香花持用供養世尊指告漁人為說妙法俱即感悟輸誠禮懺裂網焚舟歸真受法既服染衣又聞至教皆出塵垢俱證聖果

　　度漁人東北行百餘里故城西有窣堵波無憂王所建高百餘尺是佛在昔於此六月說法度諸天人此北百四五十步有小窣堵波如來昔于此處為諸苾芻制戒次西不遠有如來髮爪窣堵波如來昔于此處近遠邑人相趨輻輳焚香散花燈炬不絕

　　摩揭陀國塔

　　摩揭陀國王故宮北有石柱高數十尺是無憂王作地獄處釋迦如來涅槃之後第一百年有阿輸迦(唐言無憂舊曰阿育王為也)王者頻毗娑羅(唐言影堅舊曰頻媻娑羅為也)王之曾孫也自王舍城遷都波吒釐初無憂王嗣位之後舉措苛暴乃立地獄作害生靈周垣峻峙隅樓特起猛焰洪鑪銛鋒利刃備諸苦具迨無憂王廢獄之後遇近護大阿羅漢方便善誘隨機導化王謂羅漢曰幸以宿福位據人尊慨茲障累不遭佛化今者如來遺身舍利欲重修建諸窣堵波羅漢曰大王以福德力役使百靈以弘誓心匡護三寶是所願也今其時矣因為廣說獻土之因如來懸記興建之功無憂王聞已慶悅召集鬼神而令之曰法王導利含靈有慶我資宿善尊極人中如來遺身重修供養今爾鬼神勠力同心境極贍部戶滿拘胝以佛舍利起窣堵波心發于我功成于汝勝福之利非欲獨有宜各營構待後告命鬼神受旨在所興功功既成已咸來請命無憂王既開八國所建諸窣堵波分其舍利付鬼神已謂羅漢曰我心所欲諸處同時藏下舍利心雖冀此事未從欲羅漢白王命神鬼至所期日日有隱蔽其狀如手此時也宜下舍利王承此旨宣告鬼神逮乎期日無憂王觀候光景日正中時羅漢以神通力伸手蔽日營建之所咸皆瞻仰同於此時功績咸畢

　　故宮西南有小石山山西南五窣堵波崇基已陷餘址尚高遠而望之鬱若山阜面各數百步後人于上重更修建小窣堵波印度記曰昔無憂王建八萬四千窣堵波已尚餘五升舍利故別崇建五窣堵波製奇諸處靈異間起以表如來五分法身薄信之徒竊相評議云是昔者難陀王建此五藏以儲七寶其後有王不甚淳信聞先疑議肆其貪求興動軍師躬臨發掘地震山傾雲昏日翳窣堵波中大聲雷震士卒僵仆象馬驚奔自茲以降無敢覬覦或曰眾議雖多未為確論循古所記信得其實

　　城西南隅二百餘里有伽藍餘址其傍有窣堵波神光時燭靈瑞間發近遠眾庶莫不祈請是過去四佛座及經行遺迹之所

　　大山頂有大磐石上建窣堵波其高十餘尺是佛入定處也昔者如來降神止此坐斯磐石入滅盡定時經宿焉諸天靈聖供養如來鼓天樂雨天華如來出定諸天感慕以寶金銀起窣堵波去聖逾邈寶變為石自古迄今人未有至遙望高山乃見異類長蛇猛獸群從右旋天僊靈聖層隨讚禮

　　菩提樹垣西北不遠有窣堵波謂鬱金香高四十餘尺漕矩吒國𧶜主之所建也昔漕矩吒國有大𧶜主宗事天神祠求福利輕蔑佛法不信因果其後將諸貲侶貿遷有無汎舟南海遭風失路波濤飄浪時經三歲資糧罄竭餬口不充同舟之人朝不謀夕勠力同志念所事天心慮已勞冥功不濟俄見大山崇崖峻嶺兩日聯暉重明照朗時諸𧶜侶更相慰曰我曹有福遇此大山宜于中止得自安樂𧶜主曰非山也乃摩竭魚耳崇崖峻嶺髻鬣也兩日聯暉眼光也言聲未靜舟帆飄溱于是𧶜主告諸侶曰我聞觀自在菩薩於諸危戹能施安樂宜各至誠稱其名字遂即同聲歸命稱念崇山既隱兩日亦沒俄見沙門威儀庠序杖錫凌虛而來拯溺不踰時而至本國矣因即信心貞固求福不回建窣堵波式修供養以鬱金香泥周塗上下既發信心率其同志躬禮聖迹觀菩提樹未暇言歸已淹晦朔𧶜侶同遊更相謂曰山川悠間鄉國遼遠昔所建立窣堵波者我曹在此誰其灑掃言訖旋繞至此忽見有窣堵波駭其由致即前瞻詧乃本國所建窣堵波也故今印度因以鬱金為名菩提樹垣東南隅尼拘律樹側窣堵波傍有精舍中作佛坐像昔如來初證佛果大梵天王於此勸請轉妙法輪

　　菩提樹垣內四隅皆有一大窣堵波在昔如來受吉祥草已趣菩提樹先歷四隅大地震動至金剛座方得安靜樹垣之內聖迹鱗次差難遍舉

　　菩提樹北門外諸窣堵波高廣妙飾中有如來舍利其骨舍利大如手指節光潤鮮白皎徹中外其肉舍利如大真珠色帶紅縹每歲至如來大神變月滿之日出示眾人此時也或放光或雨華

　　佛陀伐那山空谷中東行三十餘里至洩瑟知林林竹修勁被山彌谷其先有媻羅門聞釋迦佛身長丈六常懷疑惑未之信也乃以丈六竹杖欲量佛身恆於杖端出過丈六如是增高莫能窮實遂投杖而去因植根焉中有大窣堵波無憂王之所建也如來在昔於此七日為諸天人現大神通說深妙法杖林中近有鄔波索迦闍邪犀那者(唐言勝軍)西印度剎帝利種也志尚夷簡情悅山林迹居幻境心遊真際內外典籍窮究幽微詞論清高儀範閑雅季漸七十耽讀不倦餘藝捐廢唯習佛經䇿勵身心不捨晝夜印度之法香末為泥作小窣堵波高五六寸書寫經文以置其中謂之法舍利也數漸盈積建大窣堵波總聚於內常修供養故勝軍之為業也口則宣說妙法導誘學人手乃作窣堵波式崇勝福夜又經行禮誦宴坐思惟寢食不遑晝夜無怠年百歲後志業不衰三十年間凡作七拘胝(唐言億)法舍利窣堵波每滿一拘胝建大窣堵波而總置中盛修供養請諸僧眾法會稱慶其時神光燭曜靈異昭著自茲厥後時放光明

　　迦蘭陀池西北行二三里有窣堵波無憂王所建也高六十餘尺傍有石柱刻記立窣堵波事高五十餘尺上作象形

　　觀自在菩薩像南窣堵波中有如來三月之間剃剪髮爪有嬰疾病旋繞多愈

　　烏茶國塔

　　烏茶國西南境大山中有補澀波祇釐僧伽藍其石窣堵波極多靈異或至齋日時放光明故諸淨信遠近咸會持妙花蓋競修供養承露盤下覆鉢勢上以花蓋笴置之便住若磁石之吸針也此西北山伽藍中有窣堵波所異同前此二窣堵波者神鬼所建靈奇若斯

　　羯𩜁伽國塔

　　羯𩜁伽國城南不遠有窣堵波高百餘尺無憂王之所建也傍有過去四佛座及經行遺迹之所國境北陲大山嶺上有石窣堵波高百餘尺是刧初時人壽無量歲有獨覺於此入𡧯滅焉

　　達羅毗茶國塔

　　達羅毗茶國昔如來在世數遊此國說法度人故無憂王於諸聖迹皆建窣堵波城南不遠有大伽藍國中聰叡同類萃止有窣堵波高百餘尺無憂王之所建也如來在昔於此說法摧伏外道廣度人天其側則有過去四佛座及經行遺迹之所

　　臂多勢羅國塔

　　臂多勢羅國城北十五六里大林中有窣堵波高數百尺無憂王所建也中有舍利時放光明是如來昔作僊人為國王所害之處此東不遠有故伽藍是昔大迦多延那大阿羅漢之所建立其傍則有過去四佛座及經行遺迹之處建窣堵波以為旌表

　　阿軬荼國塔

　　阿軬荼國城東北不遠大竹林中伽藍餘址是如來昔於此處聽諸苾芻著亟縛屣(唐言靴)傍有窣堵波無憂王所建也基雖傾䧟尚高百餘尺其傍精舍有青石立佛像每至齋日或放神光次南八百餘步林中有窣堵波無憂王之所建也如來昔日止此夜寒乃以三衣重覆至明旦開諸苾芻著複納衣此林之中有佛經行之處又有諸窣堵波鱗次相望竝過去四佛坐處也其窣堵波中有如來髮爪每至齋日多放光明

　　瞿薩旦那國塔

　　瞿薩旦那國王城西五六里有娑摩若僧伽藍中有窣堵波高百餘尺甚多靈瑞時放神光昔有羅漢自遠方來止此林中以神通力放大光明時王夜在重閣遙見林中光明照耀於是歷問僉曰有一沙門自遠而至宴坐林中示現神通王遂命駕躬往觀詧既覩明賢心乃祗敬欽服不已請至中宮沙門曰物有所宜志有所在幽林藪澤情之所賞高堂邃宇非我攸聞王益敬仰深加宗重為建伽藍起窣堵波沙門受請遂止其中頃之王感獲舍利數百粒甚慶悅竊自念曰舍利來應何其晚歟早得置之窣堵波下豈非勝迹尋詣伽藍具白沙門羅漢曰王無憂也今為置之宜以金銀銅鐵大石函等以次周盛王命匠人不日功畢載諸寶輿送至伽藍是時也王宮導從庶僚凡百觀送舍利者動以萬計羅漢乃以右手舉窣堵波置諸掌中謂王曰可以藏下也遂坎地安函其功斯畢於是下窣堵波無所傾損觀覩之徒嘆未曾有

　　三寶感通錄

　　鄮縣塔

　　西晉會稽鄮縣塔者今在越州東三百七十里鄮縣界東去海四十里在縣東南七十里南去吳村二十五里案前傳云晉太康二年有并州離石人劉薩何者生在畋家弋獵為業得病死甦見一梵僧語何曰汝罪重應入地獄吾愍汝無識且放今洛下齊城丹陽會稽並有古塔及浮江石像悉阿育王所造可勤求禮懺得免此苦既醒之後改革前習出家學道更名慧達如言南行至會稽海畔山澤處處求覓莫識基緒達悲塞煩惋投造無地忽于中夜聞上下鐘聲即尋記其處剡木為剎三日間忽寶塔及舍利從地涌出靈塔相狀青色似石而非石高一尺四寸方七寸五層露盤似西域于闐所造面開窗子四周天全中懸銅磬每有鐘聲疑此磬也繞塔身上並是諸佛菩薩金剛聖僧雜類等像狀極微細瞬目注睛乃有百千像現面目手足咸具備焉斯可謂神功聖迹非人智所及也今在大木塔內於八王日舁巡邑里見者莫不下拜念佛其舍利者在水塔底其塔左側多有古迹地誌云阿育王造八萬四千塔此其一也

　　故都塔

　　洛州故都塔者在城西一里故白馬寺南一里許古基俗傳為阿育王舍利塔疑即迦葉摩騰所將來者降邪通正故立塔表以傳真云

　　古城寺塔

　　青州古城寺塔者代歷周秦莫知其地石趙時佛圖澄者在鄴勒虎敬重廣置寺塔而少露盤方欲作之澄曰臨淄城中有阿育王寺猶有佛像露盤在深林巨樹下上有伏石可尋而取也虎使求之依言指授入地二十丈獲之至鄴頃訪故地處所故慧達在冥中告云洛陽臨淄建業鄮陰成都五處並育王塔禮者不入地獄故知此塔不虛名也

　　蒲坂塔

　　河東蒲坂古塔者後秦姚略叔父為晉王鎮於河東故老傳云蒲坂古塔即阿育王所立也疑之屢有光現依掘得佛骨於石函銀匣中照曜殊常送以上略略乃親迎覩於灞上今蒲州東坂有救苦寺僧住立大像極宏冠而古塔不樹

　　岐山塔

　　扶風岐山南古塔者在平原上南下北高東去武亭川十里西去岐山縣二十里南去渭水三十里北去岐山二十里一名馬額山同岐山斯並在大山之北南有小山東西迾中間大谷南與北別故號岐山岐即分也西北二十餘里有鳳泉泉任岐山之陽極高顯故隋高美其地泉乃就置塔俯臨目極誠為虛迥寺名久廢僧徒他往人物全希塔將頹壞余往覲焉榛叢彌滿雖無黍離之實深切黍離之悲今平原上塔俗諺為阿育王寺鄉曰柳泉取其北山之舊號耳貞觀五年岐州刺史張亮素有信向來寺禮拜但見古基曾無上覆奏請望雲宮殿以葢塔基下詔許之因構塔上尊嚴相顯故老傳云此塔一閉經三十年一示人令生善亮聞之以貞觀年中請開剖出舍利以示人恐田聚眾不敢開塔有勅並許遂依開發深一丈餘獲二古碑並周魏之所樹也文不足觀故不載錄光相照燭同諸舍利既出舍利通現道俗有數千人一時同觀有一盲人積年目瞑急努眼直視忽然明淨京邑內外崩騰同赴屯住塔所日有數千舍利高出眾人同見於方骨上見者不同或見如玉白光映徹或見綠色或不見者問眾人曰舍利何在時有一人以不見故感激懊惱搥胷而哭眾人愍之弔問曰汝是宿作努力懺悔何用搥胷此人見他燒指行供養者即以麻纏拇指燒之繞塔而走火盛心急來舍利所欻然得見歡喜踊躍跳擲不覺指痛火滅心歇還復不見顯慶四年九月內僧智琮弘靜見追入內語及育王塔事年歲久遠須假弘護上曰豈非童子施土之育王耶若近有之則八萬四千之一塔矣琮曰未詳虛實故老傳云名育王寺言不應虛又傳云三十年一度出前貞觀初已曾出現大有感應今期已滿請更出之上曰能得舍利深是善因可前至塔所七日行道祈請有瑞乃可開發即給錢五千絹五十疋以充供養琮與給使王長信等十月五日從京旦發六日逼夜方到琮即入塔內專精苦到行道久之未有光現至十日三更乃臂上安炭就而燒香懍勵專注曾無異想忽聞塔內像下震裂之聲往觀乃瑞光流溢霏霏上湧塔內三像足下各放光亦白綠色纏繞而上至於衡角合成帳蓋琮喜踊躍將欲召僧乃覩塔內充塞僧徒合掌而立謂是同寺須臾既久光蓋漸歇冉冉而下去地三尺不見羣僧方知聖隱即召來使同覩瑞相既至像所餘光薄地流輝布滿赫奕瀾漫百千種光若有旋轉久方沒盡及旦看之獲舍利一枚殊大於粒光明鮮潔更細尋視又獲七枚總置盤內一枚獨轉繞餘舍利各放光明炫耀人目琮等以所感瑞具狀上聞勅使常侍王君德等送絹三千疋令造朕等身阿育王像餘者修補故塔仍以像在塔可即開發出佛舍利以流福慧僧以舊材多雜朽故遂總換以柏編石為基莊嚴輪奐製置殊麗又下勅僧智琮弘靜鴻臚給名住會昌寺初開塔日二十餘人同共下鑿及獲舍利諸人並見唯一不見其人懊惱自拔頭髮苦心邀請哭哀號叫聲駭人畜徒自咎責終不可見乃置舍利于掌雖覺其重不見如初由是諸來謁者恐不見骨不敢覩其光瑞寺東雲龍坊人勅使未至前數日望寺塔上有赤色光周照遠近或見如虹直上至天或見光照寺城丹赤如晝旦具以聞寺僧歎訝曰舍利不久應開此瑞如貞觀不異其舍利形狀如小指初骨長寸二分內孔正方外楞亦爾下平上圓內外光淨余內小指於孔中恰受便得勝戴以示大眾至於光相變現不可常准於時京邑內外道俗連接二百里間往來相慶皆稱佛德一代光華京師大慈恩寺僧慧滿在塔行道忽見綺井覆海下一雙眼睛光明殊大通召道俗同視亦然皆懾然喪胆更不敢重視顯慶五年春三月下勅取舍利往東都入內供養時周又獻佛頂骨至京師人或見者高五寸闊四寸許黃紫色將往東都駕所時又追京師僧七人往東都入內行道勅以舍利及頂骨出示行道僧曰此佛真身僧等可頂戴供養經一宿還收入內皇后捨所寢衣帳直絹一千疋為舍利造金棺銀槨數有九重雕鏤窮奇以龍朔二年送還本塔至二月十五日奉勅令僧智琮弘靜京師諸僧與塔寺僧及官人等無數千人共藏舍利於石室掩之

　　瓜州塔

　　瓜州城東古基者乃周朝阿育王寺也廢教已後隋雖興法更不置寺今為寺莊塔有舍覆東西廊廡周廻牆帀時現光相士俗敬重每道俗宿齋集會興福官私上下乞願有應

　　福感寺塔

　　益州郭下福感寺塔者在州郭下城西本名大石相傳云是鬼神奉育王教西山取大石為塔基舍利在其中故名大石也隋蜀王秀作鎮井絡聞之令人掘鑿全是一石尋縫至泉不見其際風雨暴至人有於石傍鑿取一片將出乃是黳玉問於識寶商者云此真黳玉世中希有隋初有詵律師見此古迹於上起九級木浮圖今見在益州旱澇年官人祈雨必於此塔祈而有應特奇感徵故又名福感余嘗至焉誠如所述近有人盜鈴將下三級有神擎櫨斗起以壓賊䏶內中其人被壓唱呼寺僧為提斗起方得脫出永徽元年有王顏子者剽掠有名夜上相輪取博山將下至底級兩柱忽夾之求出不得漸漸急困見一梵僧曰可大唱賊不爾死矣即唱數聲寺僧聞救方得拔出貞觀初地大震動此塔搖颺將欲摧倒於時郭下無數人來忽見四神形如塔量各以背抵塔之四面乍倚乍傾卒以免倒有一人極豪侈多產業見前露盤由來小短不稱塔形乃捨金三百兩共諸善信者更造露盤既成拆下至覆盆香氣蓬㶿如雲騰涌流芳城邑十日乃歇

　　雒縣塔

　　益州北百里雒縣塔者在縣城北郭下寶興寺中本名大石基相同前隋初有天竺僧曇摩掘叉遠至東夏禮育王塔承蜀三塔叉往禮拜至雒縣大石寺塔所敬事已訖欲往成都宿兩女驛將旦聞左右行動聲叉曰是何人耶妄相恐動空中應曰有十二神王從本國來所在擁護明日當見成都塔今日西還與師別耳叉曰既能遠送何不現形神即現形叉為人善畫便一一貌之既徧形隱及至成都禮大石塔訖詵律師乃依圖刻木為十二神像莊飾在於塔下今見在云

　　超化寺塔

　　鄭州超化寺塔者在州西南百餘里密縣界在縣東南十五里東大川西嵩嶽南歸山北又川寺院東西五六十里南北亦爾塔在東南角其北連寺方十五步許其寺塔基在淖泥之上西面有五六泉南面亦有皆孔方三尺騰涌沸出流溢成川灌溉遠近泉上皆下安柏柱鋪在泥水上以炭沙石灰次而重填最上以大方石可如八尺牀編次鋪之四面細腰長一尺五寸深五寸生鐵錮之近有人試發一石下有石灰乃至百團便抽出一團長三丈徑四尺見在自非輪王表塔神功所為何能辦此基構終古不見其儔也今於上架塔三重塔南大泉涌沸鼓怒絕無水聲豈非神化所致也有幽州僧道嚴者姓李氏形極奇偉本入隋煬帝四道塲從俗服今年一百五歲獨住深山每年七日來此塔上盡力供養莊嚴怪其泉流涌注無極乃遣善水崐崙入泉討之但見石柱羅列不測其際中有寶塔可高三尺獨立空中四面水圍疑然而住竟不至塔所考其源始莫測其由時俗所傳育王所立隋祖已來寺塔見在寺南歸山寺西嵩山寺在川中地極汙下每年二山大水常東流注繞寺北轉方始東逝水漲寺高水減寺下自古至今終不遭溺泉初出孔文如蓮華下打碾磑浪極恬靜水中沙石淥色鮮明國家見寺衝要欲造離宮尋行有塔將欲南徒其基牢固遂休近有僧於南夜坐望見此塔光明殊異矣

　　妙樂寺塔

　　懷州妙樂寺塔者在州東武陟縣西七里妙樂寺中見有五級白浮圖塔方可十五步並是側石編砌石長五尺闊三寸以下鱗次葺之極細密道俗目見咸驚訝其鬼作其下不測其底故老相傳塔從地涌下有大水莫委真虛有刺史疑僧濫飾乃使人傍掘其下至泉涌猶不盡其基際

　　臨黃塔

　　魏州臨黃塔者在縣西北三十里本名舍利寺今為尼住其塔見在三邊有水惟西開路基構編石從水底上蓮華彌滿於三面其水澄深人皆怯入傳云舍利真塔在水內空中如鄭州者今改為冀州大都督府

　　長河塔

　　滄州長河界中塔稱育王名非虛立豈惟骨塔靈像亦爾吳宜涼三州俱山現像郊北屬山近復出佛愚俗謗為虛誕故知謗者虛焉豈有人造妖訛山中藏三丈石佛特是謗者坎并焉知九海之天池哉

　　甎塔

　　齊州臨邑縣東有甎塔云是誌公所營四面石獸迅殺可畏周滅法時令人百千挽出終不可脫亦無有損今在彼云

　　高麗土塔

　　高麗遼東城傍塔者故老傳云往昔高麗聖王出見案行國界次至此城見五色雲覆地即往雲中有僧執錫住立既至即滅遠看還見傍有土塔三重上如覆釜不知是何更往覓僧惟有荒草掘深一丈得杖并履又掘得銘上有梵書侍臣識云是佛塔王委曲問答曰漢國有之彼名浮圖王因生信起木塔七重後佛法始至具知始末今更增高木塔朽壞斯則育王所綂一閻浮洲處處立塔不足可怪倭國在此洲外大海中距會稽萬餘里有會丞者隋時來此學諸子史綂及術藝無事不閑武德之末猶在至貞觀五年方還本國曾問彼國昧谷東隅佛法晚至未知已前有育王塔不會答文字不言無以承據驗其事迹則是所歸何者人開發土地往往得古塔露盤佛諸儀相故知素有也

　　坊州甎塔

　　坊州玉華宮寺南二十里許大高嶺俗號檀臺山上有古塔基甚宏壯面方四十三尺上有一層甎塔四面開戶石門高七尺餘廣五尺餘傍有破甎無數故老傳云昔周文王於此遊獵見有沙門執錫持鉢山頭立住喚下不來王遣往捉將至不見遠看仍在勅掘所立處深三丈獲鉢及杖而已王重之為起甎塔一十三級左近村墟常聞鐘聲龍朔元年京師大慈恩寺沙門慧貴聞之便往又聞鐘聲慷慨古迹將事修理恨無泉貝懷惑猶豫貴又感祥雲護塔善神曰可即經始不勞疑慮又感異僧曰我是南方淨土菩薩行化至此塔自古至今已經四造勿辭勞倦功用必成唯須牢作不事華侈三層便止貴聞此告親自經營塔側古窑三十餘所猶有熟甎填滿更往塔南川中乃是古寺背山面水一幽棲之勝地也自未修前鐘聲時至即令營構依時發聲三下長打如今集僧上堂法事龍朔三年掘得古銘名周保定年塔崩塔初成時南望見渭又云置塔經四百餘年崩計周保定至開皇元年得二十年開皇至今龍朔初得八十一年又計銘記四百年後始崩則塔是後漢時所造後周無諡文者前周大遙未知故老所傳周文是何帝代但知塔甎巨萬終非下俗所立爾

　　法苑珠林

　　罽賓國塔

　　罽賓國廣崇佛教其都城內有寺名漢寺昔日漢使向彼因立浮圖以石構成高百尺道俗虔恭異於殊常其西南有梵王寺寺有金銅浮圖高百尺其浮圖中有舍利骨每以六齋日夜放光明照燭遶承露盤至於達曙

　　嬾真子錄

　　慈恩寺塔

　　長安慈恩寺塔有唐新進士題名雖妍媸不同然皆高古有法度後人不能及也宣和初本路漕柳瑊集而刻之石亦為奇玩然不載鴈塔本末僕讀藏經因謾記之唐元奘法師貞觀三年八月往五印度取經至十九年正月復至京師得如來舍利一百五十粒梵本六百五十七部始居洪福寺翻譯至二十二年皇太子治為文德皇后於宮城南晉昌里建大慈恩寺寺成令元奘居之永徽二年師乃於寺造甎浮圖以藏梵本恐火災也所以謂之鴈塔者用西域故事也王舍城之中有僧婆窣堵波僧婆者唐言鴈也窣堵波者唐言塔也師至王舍城嘗禮是塔因問其因緣云昔此地有伽藍依小乘食三淨食三淨食者謂鴈也犢也鹿也一日眾僧無食仰見羣鴈翔飛輙戲言曰今日眾僧闕供摩薩埵宜知其引前者應聲而墮眾僧欲泣遂依大乘更不食三淨仍建塔以鴈埋其下故師因此名塔先是師先翻瑜珈師地論成進御太宗製大唐三藏聖教序時皇太子治又製還聖記有弘福寺僧懷仁集王右軍字勒二文於碑及鴈塔成褚遂良乃書二帝序記安二碑於塔上其後遂為游人咸集之地


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二十二卷目錄塔部彙考三畿輔通志(雙塔　法藏寺塔　天寧寺塔　真覺寺五塔　永安壽塔)保定府志(稽古寺塔　白塔　中山塔　文昌塔)東昌府志(彌陀廣塔　大覺寺塔)兗州府志(古塔)濟寧州志(鐵塔)山西通志(鴈塔　永祚寺塔　天寧寺塔　圖果寺甎塔　佛舍利塔　文殊髮塔　大雲寺塔　太平興國寺後塔　永寧寺塔　佛宮寺塔)河南通志(福勝寺塔)漢中府志(龍骨塔)蘭州志(嘉福寺塔)岐山縣志(太平塔)江寧府志(靈谷寺塔　金剛經塔)蘇州府志(瑞光寺塔　稚兒塔　報恩講寺塔　聖壽禪院塔　靈巖寺塔　凌霄塔　寶嚴寺塔　法華塔　廣安教寺塔)常熟縣志(崇教寺塔)鎮江府志(鐵寶塔　法序塔)揚州府志(大明寺塔)溫州府志(淨光禪寺塔　普照院塔)嘉興府志(籙層塔　六萬軍塔)嚴州府志(北塔　南塔)饒州府志(石塔)泉州府志(開元寺塔)寧化縣志(慈恩塔　金山塔)雲南通志(穿心塔　崇聖寺三塔　千尋塔)塔部藝文一答同泰寺立剎啟　梁簡文帝謝勅使監善覺寺起剎啟　同前謝御幸善覺寺看剎啟　同前謝勅賚銅供造善覺寺塔露盤啟　同前橫山頂舍利靈塔記　隋嚴德盛梓州郪縣兜率寺浮圖碑　唐王勃廣州寶莊嚴寺舍利塔碑　前人梓州郪縣靈瑞寺浮圖碑　前人西京千福寺多寶佛塔感應碑　岑勛杭州開元寺新塔碑　李華故中嶽越禪師塔記　前人西川鸚鵡舍利塔記　韋臯牛頭山第一祖融大師新塔記　劉禹錫滑州明福寺新修浮圖記　白敏中

神異典第一百二十二卷

　　塔部彙考三

　　畿輔通志

　　雙塔

　　大興隆寺俗名雙塔寺在西長安街雙磚塔若少長而肩隨立者其長九級而右其少七級而左九級者額曰特贈光天普照佛日圓明海雲祐聖國師之塔七級者額曰佛日圓照大禪師可庵之靈塔或乃曰地元之舊獄夜多冤苦鬼聲塔以鎮之又曰地唐憫忠寺之墳院二師者憫忠寺一二代祖非矣雙塔地元慶壽寺也海雲可庵元僧也今僧室中有碑矣燕京編修官王萬慶撰略云今寺尚有海雲可庵二像衣皆團龍魚袋海雲像門弟子劉秉忠贊之

　　法藏寺塔

　　法藏寺有塔高十丈窗面面級盤盤人蟻上而闚觀牕牕方望九門之堞焉牕置一佛佛設一燈凡牕八凡級七凡五十八燈歲上元夜塔遍燈僧遍繞奏樂樂聲宛然天上也

　　天寧寺塔

　　景物略曰釋迦舍利珠八斛四斗其三之一住人間也阿育王置塔八萬四千東震旦得塔十九其粒不可得計也康僧會懇佛七日得七曇榮懇之自三粒至三百粒隋文帝遇阿羅漢授舍利一裹與法師曇遷數之數多數少莫能定乃七寶函致雍岐等三十州州各一塔天寧寺塔其一也塔高十三尋四周綴鐸以萬計風定風作音無斷際寺僧云音斂則光見或歲一見或數歲一見嘉靖庚戌三月二十八夕婁東王世貞宿寺中微雨簌簌塔鐸忽斂他聲作於下耔耔然類蛩鼓翼者視相輪表青白光晶熒大於五㪷甕上下閃欻間一射人衣亦青白色可炊黍時乃定則鐸聲發他耔耔聲息也塔倒影在大士殿日方中闔殿中門日入門罅塔影倒現石上昔人云影從罅入空中物則旁礙礙則影束影束則倒段成式云海水倒翻故耳然是舍利珠影也珠光上聚攝入塔影影入隙光光則倒受倒者光中塔影非常塔影也今懸鏡中像過傍鏡其物正倒也陽燧倒影者日光倒入也又光從上來層十三具光一再傳物體則小也佛光日也舍利珠光月也光色青白每見以夜及晦及雨也佛光恆在人目體陰避光日中見影門隙今穿竹至丈承目指空方晝見星也塔前一幢隋開皇中立書體遒美楊升菴云最似歐褚筆法

　　真覺寺五塔

　　成化九年詔寺準中印度式建寶座累石臺五丈藏級於壁左右蝸旋而上頂平為臺列塔五各二丈塔刻梵像梵字梵寶梵華中塔刻兩足跡他跡䧟下廓摹耳此隆起紋螺若相抵蹲是由趾著跡湧步著蓮生燈燈燄就月法界藏身斯不誣焉

　　永安壽塔

　　慈壽寺在阜城門外八里寺有永安壽塔塔十三級崔巍雲中四壁金剛振臂拳膂𥅄矁據踏如有氣叴叴如叱叱有聲天寧寺隋塔摹也

　　保定府志

　　稽古寺塔

　　塔在完縣陳候村唐開元中安國侯陳思傑因三藏法師元奘葬母骨於此乃建寺名寄骨寺後有三藏舍利塔明天順時修易名稽古寺

　　白塔

　　塔在容城縣東二里宋時建高七丈周六丈五尺人於塔下兩手相擊則塔頂鴉聲即應

　　中山塔

　　塔在唐縣北中山城外高數百尺登之可遠眺定州唐垂拱三年建

　　文昌塔

　　塔在深澤縣城東高可數仞日月倒影上下光華如搖彩筆

　　東昌府志

　　彌陀廢塔

　　即資福寺塔弘治間掘有石槨金棺水晶石瓶藏舍利七粒刻太平興國八年定光佛舍利記

　　大覺寺塔

　　大覺寺在高唐州治東南唐創宋元祐間修寺塔甚壯凡十三級高三十六丈

　　兗州府志

　　古塔

　　塔在陽榖縣治東浮圖十三級元時迅雷甚雨其上三級遂沒已而宣府塞外有飛來古塔三級相傳即此塔也

　　濟寧州志

　　鐵塔

　　塔在古釋迦寺原名崇覺寺在漁山東偏創建於北齊皇建中宋崇寧間徐末安妻常氏增建鐵塔七級高插霄漢塔居學宮巽方實文筆峯也郡人王梓王鈞有記

　　山西通志

　　鴈塔

　　在太原府城中東南明萬曆間僧元祥建磚塔一座勒石曰鴈塔題名今塔廢遂令宦業不振民生窘困

　　永祚寺塔

　　永祚寺在太原府城東南巽峰上並建二塔高入雲霄為晉奇觀萬曆年間起自堪輿家言謂塔巽峰則文運興盛建後連三科兩庠中或五人或七人或十人其兆足徵也俗為雙塔寺

　　天寧寺塔

　　天寧寺在下城南宮寺內雙塔對峙高十餘丈有知平定州軍事高權雙塔記

　　圓果寺磚塔

　　塔在代州東北隅圓果寺內高一百二十尺宋楊延昭嘗射三矢其上今不存

　　佛舍利塔

　　文殊髮塔

　　塔院寺在五臺縣顯通之南五峰之中有阿育王所置佛舍利塔及文殊髮塔因為名明永樂五年勅太監楊昇重修大塔始建寺

　　大雲寺塔

　　塔在平陽府安道坊大雲寺內有大鐵佛頭上建浮圖突兀雲漢推官張銓有詩

　　太平興國寺後塔

　　太平興國寺在安邑縣治東北寺後塔十三級高三百六十尺上有黃白寶瓶世傳出魯班手嘉靖乙卯地震塔崩裂尺餘後又震復合亦神物也

　　永寧寺塔

　　永寧寺在大同府治東南有九級浮圖高九十餘丈上剎復高十丈鈴鐸聲聞十里

　　佛宮寺塔

　　佛宮寺在應州治西南隅五代晉天福間建寺內有木塔五層額書釋迦塔高三十六丈周圍如之

　　河南通志

　　福勝寺塔

　　福勝寺在鄧州治西南宋天聖間建寺東北隅有塔十三層高百餘丈中一井呼為海眼因為塔以鎮之

　　漢中府志

　　龍骨塔

　　福嚴禪寺西南九十里即金華寺中有龍骨塔昔老僧嚴公居此後有洞獲龍牙角各雙大骨若干類頷齦者十數枚其夕夢巨人縞衣告曰此山神龍所依樵牧穢觸龍且去矣今德人蒞吾境山復清潔龍當復來此其蛻也瘞之吉祥嚴公異之乃即洞傍大磬石上累甓為浮圖盡取其牙角等骨藏焉

　　蘭州志

　　嘉福寺塔

　　嘉福寺在州西北隅唐高昌王建有浮圖一十三級高十餘丈皆八面玲瓏登之可以眺遠又名木塔寺

　　岐山縣志

　　太平塔

　　太平寺在縣治北正街有浮圖百尺名太平塔宋元祐年建先期習賀朝儀於此並僧會司隷焉

　　江寧府志

　　靈谷寺塔

　　靈谷寺在鍾山東南後有浮圖即梁寶誌幻身改葬於此塔前有石泉回曲僧曇隱所得八功德水也

　　金剛經塔

　　塔在天界寺禪堂以經名為塔門之額接以全經演為七級委折廻旋盤曲而上每層欄楯上皆巧刻佛字景陵鍾伯敬惺所書也人爭搨之惺自記碑末云萬曆庚申惺病自七月至十有一月幾殆夢若有人教持金剛般若波羅蜜經天啟辛酉六月自書塔經刻石於天界寺禪堂供養夢登金塔光明徧照足之所至塔隨身長

　　蘇州府志

　　瑞光寺塔

　　瑞光寺在盤門內開元寺南吳赤烏四年孫權為報母建舍利塔十三級僧性康居之名普濟禪院唐天福二年僧智明琮遠重修寶塔宋元豐二年神宗命漕使李復圭延圓炤宗本禪僧說法時有白龜聽講法鼓自鳴翠竹合歡寶塔放光故堂名四瑞崇寧四年奉勅修塔塔放五色光賜名天寧萬年寶塔宣和間朱勔捐資併建寶塔七級天啟三年僧圓淨創七佛閣於四瑞堂舊址甫立柱天眼放光巡按御史王珙題天眼閣自後塔光屢見舍利塔凡燃燈之夜太湖漁人網捕無所獲湖與塔相去三十里

　　稚兒塔

　　壽聖教寺在九都綵雲里半塘中有稚兒塔晉道生誦法華經童子死葬此義熙十一年商人謝本夜聞誦經聲旦見墳生青蓮花事聞詔建塔名法華院宋治平間賜今額

　　報恩講寺塔

　　報恩講寺在府城北隋梁僧正慧造浮圖於寺中凡十一成尋墮刧灰宋元豐間重建蘇文忠軾舍銅龜藏舍利以成建炎四年罹兵燹寺塔俱燼紹興間行者金大圓再刱止九成弘治十二年知縣鄺璠命僧德昊修塔隆慶間寺塔又燼僧性月募修萬曆十年遊僧如金來任其事凡九年塔成

　　聖壽禪院塔

　　聖壽禪院在吳江縣西北隅延壽坊內隆慶元年建藏經閣閣前有鐵塔七級高五丈有鐵角端為香爐萬曆四年重修崇禎初僧悟林明法相繼修建今為祝釐之所

　　靈巖寺塔

　　塔在靈巖山靈巖寺梁天監二年刱感智積菩薩之異稱智積道塲宋太平興國二年藩臣孫承祐為姊錢王妃資冥建甎塔九成明萬曆庚子五月雷雨大作火起塔中凡木皆燬而甎甓巋然獨存僧智含於燼中得一木篋中有佛牙長三寸今供寺中

　　凌霄塔

　　華藏寺在馬鞍山頂後有凌霄塔梁天監中僧慧向刱建明嘉靖末僧曙嚴行人方圓靜相繼募修舊止五級至是增級為六萬曆三十二年僧淨心重修益增級而七後漸圮

　　寶嚴寺塔

　　寶嚴寺在虞山西麓梁天監間建內有浮圖七級極莊嚴相傳泗州僧伽塔第一此為第二

　　法華塔

　　法華塔院在嘉定縣城登龍橋南宋開禧中建元至大元年僧道堅重修形家以此塔為縣之文筆學之元武俗名金沙塔明萬曆三十六年知縣陳某重建

　　廣安教寺塔

　　廣安教寺在太倉州北鄉二十九都直塘市宋紹興六年僧了悟建塔鑿地得甎有長安三年瞿像寶塔字乃知唐武后時嘗建塔於此明永樂四年僧拱辰重建

　　常熟縣志

　　崇教寺塔

　　崇教興福寺在縣治東北宋建炎四年有僧文用謂邑客山高主位低請立浮圖以鎮之縣令李圖之然其說遂令建塔功未半而僧卒咸淳間僧法潤撤遺構重建高九級江東浮圖規制此最峻整明洪武八年僧淨慧重修永樂十五年僧文皎裝塑佛像宣德間重修後塔每敝輙修跡多靈異其影或現於川流或現於屋壁邑東數里外有塔潭塔影為縱為橫為倒並列尤奇嘉靖癸亥第九級傾明年知縣王叔杲修萬曆間陳莊靖蕭應宮兩次倡修天啟三年地震塔頂斜欹顧大韶倡眾新之

　　鎮江府志

　　鐵寶塔

　　塔係唐李德裕造在天王殿東北乾符中燬宋元豐中裴璩復建明萬曆癸未童謠風吹鐵寶塔水渰京口閘是年塔頹海嘯沒人甚多僧性成功琪重建

　　法序塔

　　塔在甘露寺接引殿後宋丹徒令王紀築縣垣土中得石函上刻梁大同五年道人法序瘞真身舍利於此函中銅龕龕中銀盒盒內二銀瓶有舍利七粒龕後刊唐貞元十一年再加營奉役人張遇獲之遇後投慈雲寺為僧易名閏真端拱元年遷瘞於此

　　揚州府志

　　大明寺塔

　　寺枕蜀圖舊有塔大觀圖經云隋文帝仁壽元年以誕辰詔海內清淨處立塔二十所此其一也後以燬廢明天順間復建

　　溫州府志

　　淨光禪寺塔

　　寺有宿覺禪師真身塔常有五色雲覆其巔僖宗賜額名淨光宋太宗時賜扁曰宿覺名山洪武乙卯重建立成塔院塔在松臺峰頂鎮三溪之水為一城表弘治間郡守文林毀去上塔寺續毀

　　普照院塔

　　院有鐵塔高丈許沉香塔高數尺吳越王夫人吳氏建後寺遷苕溪鐵塔隨流而至元至正間廢

　　嘉興府志

　　濠股塔

　　塔在嘉興縣東南隍池中水曲如股有塔七級屹然於烟波之中

　　六萬軍塔

　　塔在長水塘二十里鄉俗訛傳曹操追斬叛軍六萬瘞盔甲於此里人驚懼立塔鎮之

　　嚴州府志

　　北塔

　　塔在府東五里卯峯巔古有浮圖七級相傳識云卯巽二峰重建塔狀元從此冠羣英後圮嘉靖丙午方伯俞夔請於巡鹽鄢懋卿參議譚棨知府張標重建鄢懋卿記

　　南塔

　　塔在府治南五里巽峰古有浮圖七級與卯峰對峙歲久傾圮嘉靖丙辰知府宿應麟重建知府韓叔陽踵成之有記

　　饒州府志

　　石塔

　　梁鄱陽王蕭恢捨宅為永福寺天聖二年有二異僧至建石塔高三十丈元至正二十二年斸基得玻璃瓶中貯甘露貢於朝遂詔以甘露名其門

　　泉州府志

　　開元寺塔

　　開元寺在肅清門外唐之城西門外也寺有東西二塔東塔號鎮國唐咸通六年文偁禪師作木塔九層宋天禧中改十三層紹興中改木為磚高七層嘉熙二年本供禪師易磚為石僅一層止法權繼之造四層天錫成之作第五層至淳祐十年完其上台尖有鐵香爐銅寶蓋鍍金銅葫蘆塔八角以鐵索鉤之每層中為塔心環轉空洞外為八窗各有龕龕內安石像一龕外兩壁翼以神像各二又外遶以簷廊護以石欄廣圍圓一十七丈二尺高凡一十九丈三尺五寸西塔號仁壽五代梁貞明二年建初閩王審知於都督府造木塔七層塔成而沉地湧出泉審知夢應在泉州遂以木植浮海至泉建塔號無量壽塔宋紹興中火改造磚塔寶慶中始為石塔比東塔工巧相似第圍少五尺高少一丈五尺五寸海內以為壯觀萬曆丁酉年唐黃守恭裔孫叅政黃文炳修正殿法堂及兩廊萬曆三十二年地震東塔頂蓋石角折邑人侍郎詹公仰庀鳩財自修之萬曆三十四年大風西塔葫蘆壞大學士李公廷機鳩財命修之

　　寧化縣志

　　慈恩塔

　　塔之建始年代無攷當在宣和間成化九年秋塔災萬曆十六年漳南道李得陽准呈修整用費巨千功已垂成至二十一年癸巳八月初九日塔圮傾其首一級墜磚有鐫字曰水南塔則慈恩或後名也

　　金山塔

　　塔在城東南二里陰維標記略金山據兩水之衝為全邑砥柱形家謂宜建塔鎮其上萬曆己酉邑令盛躋崖力持其議未幾遷去甲寅邑令聶久吾是始興役時孟冬六日也乙卯春聶去熊蘅臯來視寧篆捐俸首倡鼓舞百方然費浩力艱丙辰冬甫就基址丁巳纔一級戊午熊復來漸至三級己未萬襄明來視篆加意作興馴至四級庚申姜念北毅然以身任之遂完七級天啟辛酉季冬因合尖而落成焉閱時八載費金錢二千五百兩有奇

　　雲南通志

　　穿心塔

　　雲南府穿心塔在官渡俗傳昔有螺精為患建此鎮之其處有山周一里許皆螺殼積成居人於平地掘井深二丈餘亦皆螺殼並無雜土

　　崇聖寺三塔

　　崇聖寺在太和縣城西北寺凡三塔其一高十餘丈十六級其二差小各錯金為頂頂有金鵬世傳龍性敬塔而畏鵬大理舊為龍澤故以此鎮之

　　千尋塔

　　大理府千尋塔在崇聖寺上有鐵鑄字識云貞觀間尉遲敬德監造正綂九年地震塔裂旬日復合

　　塔部藝文一

　　答同泰寺立剎啟

　　梁簡文帝

　　竊以寶塔天飛神龕地涌豈惟昔代復見茲辰嘉彼百靈欣斯十善雖復紫烟旦聚比此未儔朱光夜上方今知陋

　　謝勅使監善覺寺起剎啟

　　同前

　　臣綱啟伏見勅旨使監作舍人王曇明材官將軍沈微御仗吳景等監看善覺寺起剎事爰奉聖恩曲降神力命斯執事修茲長表寶塔雲構無待喜園水精特進非差龍海大龜持泥未足為盛鶖鷺引繩方斯取埒仰瞻慈渥喜戴不勝俯循宿願私增涕噎不仕銘荷謹奉啟謝聞

　　謝御幸善覺寺看剎啟

　　同前

　　臣綱言即日輿駕幸善覺寺威神所被金表建立槩泰清而特起接庫樓而上征既等湛然長均淨土方為佛事末利天人頂荷之誠臣百恆品不任下情謹奉啟事謝聞

　　謝勅賚銅供造善覺寺塔露盤啟

　　同前

　　臣綱啟主書陳僧聰奉宣勅旨垂賚銅一萬三千斤供造善覺寺塔靈盤是稱邢陽之珍實亦昆吾之寶燥濕無變九布見奇寒暑得宜六律成用况復神龍負子光斯妙塔金鳥御帶飾茲高表函谷恥其詠歌臨淄恧其祥應陽燧含景還譬日輪甘露入盤足稱天酒辭林本闕心辯又慙徒戴重恩終難陳謝不任銘荷之誠謹奉啟聞

　　橫山頂舍利靈塔記

　　隋嚴德盛

　　竊以至理無言非言無以寄理元蹤無體非體無以明蹤然則八十種好呈應身之妙三十二相表化質之妍至如獻土童兒聚沙稚子尚獲無窮之報猶成莫盡之因況撒身命重財崇諸聖隆業者乎夫樹因之最無過起塔崇福之重詎甚建幢而銀青光祿大夫吳郡太守李顯者乃華陽𣏌梓江漢芳蘭夙布素誠少匡王國吐納風雷之際出處朱紫之庭峻爵縻于其身隆基茂于往葉溫良洽于郡國孝友睦于閨門建節贊治張振風化門惟望族世載公卿安仁樂智之心無違終食謙明惠厚之德造次必存仍共獎勸郡部官人奉為皇帝皇后六宮眷屬各捨七珍同崇八福在郡城之西頂上營起七層之寶塔以九舍利置其中金瓶外重石槨周護留諸弗朽遇刧火而不燒守諸不移漂劫水而不易時有龍華道場比丘法首者歲居齠齔即起踰城之心年將志學仍持航海之操自離親捨族三十許年洞識苦空明開法要誠心內發真夢外酬時聞此山是古之佛殿乃共于此成斯勝業願寶鐸嘗搖法輪恆轉含生負性迴向歸心上窮有頂之天傍及無邊之地同離生死之苦俱成涅槃之樂其辭曰相焉自滅法矣非生蓋纏虛萃渴愛徒盈不無不有何體何名業風既息法水嘗清以茲勝地令德來持功施合矩化動成規如雲出岫狀月臨池清流不倦貽銘無疲虔心局體同歸共慕施彼七珍崇斯六度下被羣生上資天祚萬福莊嚴千靈輔護少宣令問特秀苗藂輪轉三有馳流六通獨善非德兼濟為功俱成法雨用息塵籠隋大業四年歲次戊辰九月辛未朔之八日戊寅吳郡司戶嚴德盛撰

　　梓州郪縣兜率寺浮圖碑

　　唐王勃

　　若夫仙樓白玉窃冥崑闐之墟神闕黃金寂寞蓬瀛之浦斯則岡巒髣髴稽鳳冊而空存島嶼憑陵艤龍舟而罕迨至若按皇軒於夏籙考璿構於殷圖周王北洛之宮秦帝南山之閣西京故事不聽雷霆東國餘基俛臨風雨莫不陵遷谷變共榛灌而丘墟火絕烟沉與雲雨而坱芥其有據坤靈之寶位借神道之宜扶占象緯而圖基揆川原而宅址蜂蠆映月還臨舍衛之城鴈塔尋雲即對𡺸闍之嶺成而不毀者將斯之謂與兜率者隋開皇中之所建也爾其林泉糾合之勢山川表裏之制抽紫巖而四絕疊丹峰而萬變連溪拒壑所以控引太虛蒸雲駕雨所以盪洩元氣涪江千仞波潮將旭日爭光都城百雉甍棟與晴霞共色信造化之奇模盡登臨之妙境元房霧轉抗金樞于桂岊之前紺殿星開棲玉剎于(屬一字)之上巗花落沼近拂天衣澗葉低陰斜籠寶座宵汀鶴警乘鼓吹而齊鳴曉峽猿清挾霜鐘而赴節若乃巡碧磴歷元階鎖牕絢綵瓊鋪洞照神姿滿月疑臨石鏡之峰眾馥揚烟似對香爐之岳信可下清人境上配天都為勝地之先鳴執名山之右契者也爰有信弟子某乙等夙祛塵網早植慈根悲梵室之未弘悼禪居之猶褊以為上棟下宇河圖避風雨之災廣榭崇臺時令著高明之宅是以菩提長者競潔雲烟之壇天帝人王爭闢仙宮之塔則知威容下麗羣生鮮瞻仰之因材樸重琱黎人有子來之地乃于寺內建浮圖一所某年月日鄉望等兆基弘願繼發淨因陵轢中天規模大壯高列砌架迴浮輊軒直上千尋周迴百步占氣候景神祇叶幽贊之功揆墨端行班倕逞絕羣之思收岱宗之𣏌梓聚崑山之玉石土兼五色金逾百鍊龍蟠萬栱策屏翳而高驤鶴矯千楣冠扶搖而獨運重簷藹藹雲將反覆於櫺軒洞宇寥寥風伯棲遑於戶牖仙娥去月旅方鏡而忘歸寶婺辭星攀圓璫而未返元甍湛䨴若鵬飛之戾九天丹楹聯騫如鳳翔之據千仞每至韶光照野爽靄晴遙列郊墟于四野開雲氣于千里風恬雨霽烟霧藻天地之容野曠川明風景挾江山之助則有琱簾繡軸排淨域而停輪寶騎銀鞍指珍臺而聳轡於是披岫幌抵巖扄攀翠椱而三休步元梁而十憩廊軒外敞淑氣長延幽室中開鮮颷自激俯環瀛而極野瑤池非遠出雲漢而高踐靈槎可記真福地之殊觀香城之巨麗者乎寺主等沉研二諦振耀三明抵蒼璧于邪山攬元珠于定水挹其流者曲成般若之緣承其風者濬發菩提之願長史河東裴某風神朗潤藻履貞勤蕭條江海之心磊砢冰霜之節下岷關而叱馭寄切全都臨蜀野而宣條功深半刺縣令衛某(闕四字)河東望族榮高銅墨任屈絃歌浹辰而風化大行踰月而姦豪屏氣陶潛彭澤自得高人王吉臨卭仍延重客縣丞胡敬仁三河舊族一代良材提鏌鎁而願割跼驊騮而待步江湖秋至方懷縱壑之圖海浪風高未接垂天之翼鄉望等並中和受氣孝友承家才稱江漢之靈地實岷峨之秀或以時良入選擢迹鄉鄰或以人望來儀升名郡縣並沐康衢之化俱承比屋之封瞻彼岸而同歸登春臺而共樂咸以垣墉遽覆猶傳路寢之歌銀鼎俄窮尚勒靈臺之頌况乎崇基奕奕與天地而爭光層構峨峨配山川而永固豈可使宏規在我空存蔽月之基雄筆同時不借凌雲之氣謹聞命矣乃作銘云二象成紀三才定位開剖太虛導引元氣紛紛化迹颷颷聖致行傑趣約歸同業異法王西眷教迹東遊功超道茂義冠儒流丹青既備棟宇旋周梵宮霞積香閣星浮緬想蓬瀛金臺迥起曠瞻崑闐瑤房峻峙壯矣名都神居攸止大哉英服茲峰誕紀金繩對嶺玉牓分岑松扃委鬱桂幌深沉雲龕冥晦煙洞花深重巒霧結複磵泉吟肅肅禪眾遙遙淨境鹿野經文龍宮拂影梵臻金室光來石并峽曉猿清池曛鶴警岷峨舊族江漢英姿爭開法願重峻崇基占雲接廡揆景分墀天人合應幽顯呈期靈思孤出神模獨湧霧積千楹霞張萬栱玉牖星羅璿璫月擁複榭龍蟠重甍鳳聳峨峨峻岊奕奕崇標琱簾切漢寶綴陵霄深牕閟景洞戶流飈銀缸夕映珠鐸晨搖我辭秦隴來遊巴蜀勝地歸心名都憩足甫建鄉縣頻移灰燭聿從良時高尋妙躅曠望原陸周流江氾桃李春風芙蓉秋水烟霞四面關山千里他鄉寓目茲焉復幾

　　廣州寶莊嚴寺舍利塔碑

　　前人

　　昔者萬人疾疫神農鞭草而救之四維凋瘵夏禹刊木以除之豈非物外其性則道功出事𠍴其和則任跡著旁稽素篆仰扣元扉即時義而規大覺因彝倫而佇真諦向使三災克殄八正咸修人握戒珠家藏寶印則三十二相不可得而視也八萬四千法不可得而聞也然則聖人以運否而生神機以身喪而顯况迦維授手摩竭推心高張妙用之功自極橫流之弊葢不獲已豈徒然哉故能業擁大千化形真一由樂推而起七覺因來蘇而坐三昧發揮五演以寂滅為身常提挈四流用慈悲為化迹黑風宵遁波旬忘反噬之心綠洺晨開天常識問津之所括夷塗於九相蹇步其安納惠略於重昏迷方自曉大矣哉應物而起興運而終至自於崑冥復歸於無物雖金沙晏駕雙林無可作之期而玉諜遺文六塵有經行之俗象法不可以無主微言不可以遂喪六千羅漢競結香緣五百仙人分開講肆星龕月殿俄盈震旦之墟鳳剎蠅旌坐遍閻浮之域屈伸闔闢其道大哉夫寶莊嚴舍利塔者梁大同三年內道場沙門曇俗法師之所立也其琅邪貴族則漢庭峻節祖德猶傳梁甫高吟嘉聲未遠法師夙登真地深入慧門照果業於三明拂塵勞於八解羊車綺歲懸欣半月之詞鳳閤觴年已振彌天之響道惟堅固行乃頭陀百結斯安斥羅綃而罷御十珍雖貴對藜藿而甘心于時以德應天人大弘緇侶法師至誠幽感獨步元宗豈直王公欽振錫之風固亦天子降同輿之禮寶瓶宵注則雨露隨軒玉柄朝撝則風霜滿席既而素懷有在潛興擯俗之圖爰定我居首托棲霞之寺爾乃巖開石霤邑跨金陵魚峰多讚唄之讙虎磎有送迎之限紫羅山徑居藏勝記青松磵戶坐諧幽致枕石漱流者久之原夫見化有緣應身欲謝昊天罔極追懷自遠故有諸天會聚共位神光列國交兵(闕四字)譯求其致豈不深哉然則麟鳳下靈猶稱瑞貺玉石微翫尚勝精彩亦有楚鐸淪照擢紫靄以衝星周鼎沉華吐黃雲而噴景成浩(疑)作者之述足稱希代之貴况乎釋迦妙相如來真骨雖八萬四千之寶塔散在羣方而九十二道之靈虹終聞間出立成斯應瞻庭廡而時逢非德不鄰歷山川而罕致是以優填頓顙思存電下之光波惹投身願奉巖間之影粵在梁武精求不暇以為秦登碣石而事止尋仙漢索瀛洲而心非好善於是齋筵鳳設上祈忉利之宮講帳星垂下請龍王之藏輕齎棹海重賞梯山庶玉匣之全移幸金棺之半啟以法師智遺人我識洞幽明思假妙因冀通靈感爰承綸紼載踐滄溟過石門而右指歷銅標而左顧乘桴月沂戒楫星沼相彼遐陬實惟荒裔一音演說本承聽受之鄉五日繼明素隔照臨之域珍奇乃萃聖德攸傳則知有感必臻信覃幽冥不行而至豈隔殊方法師既達國城式敷朝命授銑筐而頂禮撫瑤緘而跪發盡收其寶重載而歸亦猶珠匿敝衣須馬鳴而後用金藏陋宇待龍樹而方開梁氏之都妙箕而仰神光家之由也(十四字疑有脫誤)炎凉可質往反九十旬楫橈不輟風潮八千里以大周三歲屆于茲邑法師性豐幽澹質固虛羸綿歷是淹疲疴屢積維摩見病蓋伸方便之門道安謝歸思遠朝廷之事願居此剎有詔許焉仍分舍利俾弘真福國惟甌駱郡實番禺爾其封疆跨躡之雄海陸會同之壯上當星紀下裂坤維階百越而鄰三吳軹雕題而陬交趾神化氣色汀洲建不死之鄉舜禹精靈原隰現行宮之地閭閻霧撲士女雲流謳歌有霸道之餘毗俗得華風之雅蜃樓高峙猶埋夕帳螺臺峻積尚識朝基信夷夏之奧區而仙靈之窟宅也此寺乃曩在宋朝早筵題目法師聿提神足願啟規模爰於殿前更須彌之塔因緣盛力人以子來徵日官而正墨集風師而舉草育王奔令掃地戶而獻神兵梵事馳心感天宮而下靈匠崇階遽積寶樹俄周不殊仙造還如湧出故其粉畵之妙丹青之要璿基岌其六時琱關紛其四照仙楹架雨若披雲翳之宮綵檻臨風直遏扶搖之路散華璫於月徑璧合非遙撥罾網于星潯珠連可驗玉虬承霤傃雲竇而將騫金爵提甍拂烟衢而待翥瑤牕綉戶洞達交輝方并園泉參差倒景雕鐫備勒飛禽走獸之奇藻繪爭開複地重天之奕懸梁九息良馬駿走而未窮疊磴三休韓盧騁健而知倦是栖銀槨用府瓊函採舍衛之遺模得浮圖之故事爰自梁末以迄皇初城邑屢新軒墀若舊雖復百魔蜩沸聽鼓鐸而懷音六賊蜂屯仰椽欒而革面多迴淨施罕犯仁宮則知惠吹遐被斯同偃草慈雲所潤豈直流根故能比蜀守之祠堂長為典制均魯王之祕殿若有明徵而其作鎮一隅俯炎荒而獨秀盤基有地冠終古而長存者乎國家業擁太初事用皇極高祖以膺符撥亂伏紫氣以登三太宗以端拱繼明自黃離而用九皇上纘乾坤之令業振文武之英風泰階平而百度理中國定而兆人樂時和歲阜邑頌塗歌以五刑不用六械徒設舟車四達誰論貢賦之差襟帶八荒非復華夷之隔天寶降地符昇木石甄祉飛沉效慶雖叶和丕變實類文思之功而持盈守成亦資連帥之助大中大夫使持節廣韶等州都督李某早登清貫夙踐崇軒嘉猷迥發於天朝善政果行於期月越谿仙鍔吐光芒而駭人岱嶺寒松排風颷以成性美哉稱由功著鶻響徹於雲霄方為時須熊軾疲於道路廣陵單轂如送張綱渤海亂繩復思龔遂王尊皁蓋欣臨折坂之前吳隱朱軿更集貪泉之右高名夙著佛化橫飛羣盜屏跡而歸農姦吏聞風而去職京坻坐積圄犴潛迴汲黯之臥淮陽直聞清淨王堂之居汝郡但舉賢良用能使檻穽不施猛獸巡江而遠竄市塵無擾商旅倍道而相歡颶風寢毒炎埃罷厲人稱有道家實無為加以援翰寫心自契真廉之旨高談見意不踰元默之津學究儒林真窮什部知通人事且味禪宗道可以知歸虛物必由其顯會是歲也忽於此塔重覩神光玉林照灼金山具足倏來忽往類奔電之含雲吐燄流精若繁星之轉月傾都共仰溢郭周窺士女幾乎數里光景動乎七重實孟冬之日也觀夫至道不私瑞生必由乎樂國慶基有會福至必依於善人自非化足動微教非飾迹何以發真如之盛契壯實相之輝華在昔鳳集潁川宣后歸功於良守龍游湘浦章帝布德於賢臣歷選前猷茲為故實然後上和下睦主聖臣良滅火返風雖有辭於進讓母修子應亦何愧於當仁至於百越衣纓三闕者老或代傳篁竹氣推丹桂之城家擅芝蘭名動蒼梧之野出平原而祛甲擁崇闥以鳴鐘並為蕃部之恩親覩招提之瑞同祈介福共潔齋壇罄龍象於南州盡衣鉢於西竺會吞方丈供備盂蘭法鼓振而沙界肅洪鐘鏘而鐵圍靜妙財爰捨法施爭流華轂牣於香城文駟填於寶既鏹藏巨億更入僧田價直百千還登佛座豈徒照車十乘列隋氏之明珠盈篚萬金積大顛之寶具而已朝散大夫守長史某地乘華緒價揠名流豫章擢而成幹騏驥生而躡影山濤天骨無情吏隱之間王衍風神自出塵埃之表自忝榮嶺墜作式瀛幽略其小術包其大體振溫良之逸步得毗贊之宏綱布道移風善寵邦政歸休置驛獨守家聲然則野老行歌雖致功於露冕藩君坐嘯固籍美於題輿化成異壤抑由同德故能道揚法教揮斥蓋纏家懷方廣之恩人慕韋陀之學傳燈繼廣曳組成陰下逮府僚[〦/(句-口+方)]及縣寀並事薰修同希福惠豈可謂爾之教矣何日忘之者乎時有明威將軍行禺府折衝都尉李公天子之舊屬朝廷之夙將也靈根自遠聖族多奇受睇盻於甘泉奉衣纓於平業青龍帶劍光超殿閣之榮白虎御珠早陟齋壇之寵自招皇誕作鎮邊城湟水樓船遂勞都尉灞陵車馬尚識將軍魂驚斷鴈之峰恩盡沉鳶之浦濡鱗涸轍處定水而彌勤撫翼香林在窮途而更切頻光法會薦委珠珍護持攸仰招提是屬其兆基也如此經綸黼藻其大矣哉爰自上座實輪等並妙根宿植勝果將圓翰飛般若之林高步檀那之舍慈衿密洞散明月於談筵智鍔相輝化繁霜於寶刃思琱琬琰式播徽猷弟子家嗣太丘忝斗糈之薄宦地連脽渙竊藻繪之餘工爰託下才用旌高躅豈知仲宣旅泊方御深井之悲長卿罷歸空負凌雲之氣我之懷矣乃作銘云大息頹運嗟呼失道德弊為仁物壯則老縶猿情暗求鴞計早赤水沉珠元丘墜寶皇矣妙覺蒸然應期宗深微妙業奧慈悲燃燈匡俗捨栰濟時涅槃不住般若無思俯迹見生和光不滅色音雖昧規模尚切猗歟上人穆彼惟新智傾八藏心超六塵凄凉燬宅解脫迷津鴻宜佇想龍蟄存身青蓋遺邦黃旗故服原隰形勢江山重複磵戶秋明巖盤夜燭鼓鐘于宮聲聞于外聿求紫闥言尋丹瀨絕域棲遲驚濤顛沛至誠宜感神珍顯會甄陶設險翼軫疏源尉陀餘國盧尋舊邊邑居雄盛人物殷全是惟樂土實曰龍川護持寶剎莊嚴寶塔基構鼎新亭欒櫨嶫奔日宵排歸雲曉納架壁三休連甍四合分惟星紀境控天池棟宇綿邈衡津推移神機丕應瑞景潛儀光合玉廡彩動金枝凡我寮庶同嗟權實周顗情勤王濛思逸咫尺幽鍵往來靈室共蔭法堂俱歸惠日四維信受三明弘益貝葉紛綸龍華舄奕講肆宏敞齊筵巨翼供引純陀飯迴香積天人合契幽顯同心傾家奉賄破產移琛軒裳敻騖纓珮交臨蘭薰習遠檀那意深偉哉連率冲乎德化職重繡裳秩遵熊駕酌貪貽則還淳息詐道濟香城禎凝寶舍琳琅什種𣏌梓緇徒調輕僧會辨折文殊奔螭易失令鼠難拘願刊貞琰末冠康衢伊我窮途欣茲勝謁文休泛海中翔遊越尚想知音有懷明發謬惟雅顧叨陪天骨爰抽弱翰式敘高蹤孤音易竭獨賞難逢思起王粲悲生蔡邕豈無章甫誰適為容

　　梓州郪縣靈瑞寺浮圖碑

　　前人

　　若夫神州括地寰中分五嶽之圖巨壑浮天海上擢三山之秀造化之所樞紐靈仙之所窟宅故得蘊蓄霞光發揮雲氣牛頭山者即廣漢之名峯也圓裔幾乎數里直上逾乎百仞若乃巖泉銑石之什風煙草木之狀傾九圍而得雋環四時而競爽蒼岑隱嶙旁分玉砌之階碧洞逶迤下瞰金陵之苑實羣聖之所託也隋開皇中王秀作牧益州來窺勝地首旌嘉號仍疏淨域因危列戶就嶺磴之成規跨險分榮借岡巒之迥勢工窮雕鏤妙出丹青飛棟神行迴甍靈構又於山頂別建浮圖隋開皇啟運明皇首出軒疏琱昧基砒堙蕪奄興宣榭之災施及柏梁之燼鄉望等馳心妙律夙契禪居悲梵宇之摧梁痛珍臺之絕構思弘法願重緝奇功黨集且千家惟巨萬以為玉樓星峙稽閴苑之全模金闕霞飛得瀛洲之故事指香城而聳魄臨火宅而危魂參妙範於神明騁良工于宇宙飛廉按轡定樞梟于風衢義和頓第撥鉤繩於日路雕簷畫栱龍迴紫漢之間複霤重欒鳳舉丹霄之外瓊扉暮敞推日月於金鋪繡桷晨開落繁星於玉砌每至兩江春返四野初晴山川霽而風景凉林甸清而雲霧絕沙汀送暖落花與新燕爭飛城邑迎寒凉葉共初鴻競起則有都人襲賞憑紫檻而延衿野客含情俯丹櫺而極睇窮百年之後樂寫千里之長懷信可以澡雪神襟清疎視聽息機心於紛擾置懷抱於真寂者矣勃旅遊岷微漂舉涪鄉年晷一窮時灰七變王陽西上方驚斂轡之心王粲南征實動登樓之思我之懷矣乃作頌曰大塊甄筫名山作紀發地龍盤干霄鳳峙風雪萬邑岡巒千里絕域天成珍臺地起揆剎元嶺圖基丹嶠層棟崢嶸重簷䆗窱有隋紊曆重明改照事與時遷迹從原燎義均除舊事切為新如或繼者代有其人聲飛隴蜀望動州鄰爭開福施競植靈因控險裁標循危列稱巖煙接廡風雲對霤鐸運星衢璫懸月寶紫軒霧合丹梁雲透暮春疏節新秋戒序照滿暄郊氣消寒渚樹濃鶯亂川長鴈舉流涕寫懷魂馳意與偉哉靈宇壯矣全摹窮高極麗遠覽長圖賞因時合筆為神驅有情君子誰為捨乎

　　西京千福寺多寶佛塔感應碑

　　岑勛

　　粵若妙法蓮華諸佛之祕藏也多寶佛塔證經之踴現也發明資乎十力弘建在於四衣有禪師法號楚金姓程廣平人也祖父並信著釋門慶歸法嗣母高氏久而無妊夜夢諸佛覺而有娠是生龍象之徵無取熊羆之兆誕彌厥月炳然殊相岐嶷絕於葷茹齠齔不為童遊道樹萌芽聳豫章之楨幹禪池畎澮涵巨海之波濤年甫七歲居然厭俗自誓出家禮藏探經法華在手宿會潛悟如識金環撫持不匱若注瓶水九歲落髮住西京龍興寺從僧籙也受具之年昇座講法頓收珍藏異窮子之疾走直詣寶山無化城而可息爾後因靜夜持誦至多寶塔品身心泊然如入禪定忽見寶塔宛在目前釋迦分身遍滿空界勤行聖現業淨感深悲生悟中淚下如雨遂布衣一食不出戶庭期滿六年誓建茲塔既而許王瓘及居士趙崇信女普意等來稽首咸捨珍財禪師以為緝莊嚴之因資爽嵦之地利見千福默議於心時千福有懷忍禪師忽於中夜見有一水發源龍興流注千福清澄泛灔中有方舟又見寶塔自空而下久之乃滅即今建塔處也寺內淨人名法相先於其地復見燈光遠望則明近尋則滅竊以水流開於法性舟泛表於慈航塔現兆於有成燈明示於無盡非至德精感其孰能與於此及禪師建言雜然歡愜負畚荷鍤于槖于囊登登憑憑是板是築灑以香水隱以金鎚我能竭誠功乃用壯禪師每夜於築階所懇志誦經勵精行道眾聞天樂咸嗅異香喜歎之音聖凡相半至天寶元年創構材木肇安相輪禪師理會佛心感通帝夢七月十三日勅內侍趙思偘求諸寶坊驗以所夢入寺見塔禮問聖夢有孚法名惟肖其日賜錢五十萬絹千疋助建修也則知精一之行雖先天而不違純如之心當後佛之授記昔漢明永平之日大化初流我皇天寶之年寶塔斯建同符千古昭有烈光于時道俗景附檀施山積庀徒度財功百其倍矣至二載勅中使楊順景宣旨命禪師於花蕚樓下迎多寶塔額遂揔僧事備法儀宸睠俯臨額書下降又賜絹百疋聖札飛毫動雲龍之氣象天書挂塔駐日月之光輝至四載塔事將就表請慶齋歸功帝力時僧道四部會逾萬人有五色雲團轉塔頂眾盡瞻仰莫不歡悅大哉觀佛之光利用賓於法王禪師謂同學曰鵬運滄溟非雲羅之可頓心遊寂滅豈愛網之能加精進法門菩薩以自強不息本期同行復遂宿心鑿并見泥去水不遠鑽木未熱得火何階凡我七僧聿懷一志晝夜塔下誦持法華香煙不斷經聲遞續因以為常沒身不替自三載每春秋二時集同行大德四十九人行法華三昧尋奉恩旨許為恆式前後道塲所感舍利凡三千七十粒至六載欲葬舍利豫嚴道塲又降一百八粒畵普賢變於筆鋒上聯得一十九粒莫不圓體自動浮光瑩然禪師無我觀身了空求法先刺血寫法華經一部菩薩戒一卷觀普賢行經一卷乃取舍利三千粒盛以石函兼造自身石影跪而戴之同置塔下表至敬也使夫舟遷夜壑無變度門刧筭墨塵永垂貞範又奉為主上及蒼生寫妙法華經一千部金字三十六部用鎮寶塔又寫一千部散施受持靈應既多具如本傳其載勅內侍吳懷寶賜金銅香爐高一丈五尺奉表陳謝手詔批云師弘濟之順感達人天莊嚴之心義成因果則法施財施信所宜先也主上握至道之靈符受如來之法印非禪師大慧超悟無以感於宸衷非主上至聖文明無以鑒於誠願倬彼寶塔為彰梵宮經始之功真僧是葺克成之業聖主斯崇耳其為狀也則嶽聳蓮披雲垂蓋偃下歘崛以踊地上亭盈而媚空中晻晻其靜深旁赫赫以弘敞礝磩承陛琅玕綷檻玉瑱居楹銀黃拂戶重簷疊於畵栱反宇環其璧璫坤靈贔屭以負砌天祇儼雅而翔戶或復肩架鷙鳥肘擐修蛇冠盤巨龍帽抱猛獸勃如戰色有奭其容窮繪事之筆精選朝英之偈贊若乃開扃鐍窺祕奧二尊分座如對鷲山千佛發題若觀龍藏金碧晃曜環珮葳蕤至於列三乘分八部聖徒翕習佛事森羅方寸千名盈尺萬象大身現小廣座能崇須彌之容歘入芥子寶蓋之狀頓覆三千昔衡嶽思大禪師以法華三昧傳悟天台智者爾乃寂寥罕契真要浩法不可以久廢生我禪師克嗣其業繼明二祖相望百年夫其法華之教也開元關於一念照圓鏡於十方指陰界為妙門驅塵勞為法侶聚沙能成佛道合掌已入聖流三乘教門惣而歸一八萬法藏我為最雄譬猶滿月麗天瑩光列宿山王映海蟻蛭羣峰嗟乎三界之沉寐久矣佛以法華為木鐸惟我禪師超然深悟其貌也嶽瀆之秀冰雪之姿果脣貝齒蓮目月面望之厲即之溫覩相未言而降伏之心已過半矣同行禪師抱玉飛錫襲衡台之祕躅傳止觀之精義或名高帝選或行密眾師共弘開示之宗盡契圓常之理門人苾芻如嵒靈悟淨真真空法濟等以定慧為文質以戒忍為剛柔含璞玉之光輝等栴檀之圍繞夫發行者因因圓則福海廣超因者相相遺則慧力深求無為於有為通解脫於文字舉事徵理含毫強名偈曰

佛有妙法比像蓮花圓頓深入真靜無瑕慧通法界福利恆沙直至寶所俱乘大車

　　(其一)

於戲上士發行正勤緬想寶塔思弘勝因圓階已就層覆初陳乃昭帝夢福應天人

　　(其二)

輪奐斯崇為章淨域真僧草創聖主增飭中座耽耽飛簷翼翼薦臻靈感歸於帝力

　　(其三)

念彼後學心滯迷封昏衢未曉中道難逢常驚夜枕還懼真龍不有禪伯誰明大宗

　　(其四)

大海吞流崇山納壞教門稱頓慈力能廣功起聚沙德成合掌開佛如見法為無上

　　(其五)

情塵雖雜性海無漏定養聖胎染生迷鷇斷常起縛空色同謬薝蔔現前餘香何嗅

　　(其六)

彤彤法宇緊我四依事該理暢玉粹金輝惠鏡無垢慈燈照微空王可託本願同歸

　　(其七)

　　杭州開元寺新塔碑

　　李華

　　漢末平中佛教初至洛陽始置寺度騰蘭三德古者官之庭府稱寺蓋崇而尊之比於曹署此其源也杭州開元寺梁天監四年豫州刺史譙郡戴朔捨宅為寺寺號方興名僧惠圜營建之後處士戴元范賓恭增飾之至開元二十六年改為開元寺庭基坦方雙塔樹起日月逝矣材朽將傾廣德三年三月西塔壞凶荒之後人願莫展太常卿兼杭州刺史張公伯儀忠簡帝心威靜吳越駐車跪禮徘徊感嘆乃捨清白之俸為君為親修而復之兵部員外郎兼侍御史范公倫人之珪璋國之俊彥法師什曇獻上座什雲卿寺主什崇遠都維那什惠達什法祥長樂寺什曇景等戒香扶其永誓道力護其成功于是劍南荊揚之巨材諸郡倕輪之懿匠竭耗神明三年畢事乙栗結仡穿貫顥氣晃爚景象烘若鎔金距畢躋高凡為七級級有佛事環廻晌轉幢網通映如梵什宮踐乎上府俯視萬井有若棋布仰瞻天宇雲在身下傍眺江山列在掌端傾峰動崖岌嶪其側既鏤以丹素飾以青紫掀腸閃目百變百移如有靈物累跪稜層雷嵬攢欒標江壓湖孤島突天不可名也霞照丹戶如開日宮風搖和鈴若下天樂聲徹有頂輪蔭空界影入清江形鎮大地所濟者廣巍巍度門先大德什懷亮住持之固如山不動先法師什道貞華嚴祕宗香象至底先法師什藏暉三藏扃鑰吾方啟之過去人緣在世慈願不有偈頌其如佛恩華嘗官是邦感深霜露忝太常一面與兵部為寮敬申其美以佐法門之宏觀其文曰亭亭揭堅迥出江甸秋天泬寥百里獨見如海浮來如地踊現以壯州邑以調羣心餌藥解病依舟瀆深卿曹郎署共布黃金

　　故中嶽越禪師塔記

　　前人

　　智之深者反照仁之大者無思反照而萬物同明無思而一切咸寂真如住乎無住妙有生乎不生惟禪師至其極也禪師法號常超發定光於大照大師垂惠用於聖善和尚證無得於敬受闍棃司徒郭公舉為東京大德御史中丞鄭公表敷教於三吳乃沿漢至黃鶴磯州長候途四輩瞻繞諸主大雲寺浩浩羣醉願霑醒藥於是以梵網勝地還其本源楞伽法門照彼真性荊越之俗五都僑人有度者矣寶應二年暮春季旬之二日證滅於禪居衰杖百千江哀山悴凡入諸佛正位二十九夏存父母遺體五十九年門人寶藏熙怡等號捧香㲲建塔東岡遵像法也禪師滄州人姚姓靈和應於海碣弱歲齒於儒者既而捨孔氏之經為釋門之裔聞西河攝護第一乃往從師次諸嵩潁服勤上法理妙詞簡神凝道深蓋六度之龜麟人天之海嶽也嗟夫雨寶之珠伏於泥下燎原之火隱在木中開示有期繼生宗範摩訶達摩以智月開瞽法雷破聾七葉至大照大師門人承囑累者曰聖善和尚環注源流含靈福備乃灌其頂龍像如林乃狂虜逆天兩京淪翳諸長老奉持心印散在羣方大怖之中人獲依怙則不言之教無為之益廣矣大矣覺之正之默茲元照不為深乎弟子司封員外郎趙郡李華泣舉雙林敬表仁旨時廣德二年正月六日

　　西川鸚鵡舍利塔記

　　韋臯

　　元精以五氣授萬類雖鱗介羽毛必有感清英淳粹者矣或炳燿離火或稟奇蒼精皆應乎人文以奉若時政則有革彼禽類習乎能言了空相於不念留真骨於已斃莫非元聖示現感於人心同夫異緣用一真化前歲有獻鸚鵡者曰此鳥聲容可觀音中華夏有河東裴氏者志樂金仙之道聞西方有珍禽羣嬉和鳴演唱法音以此鳥名載梵經智殊常類意佛身所化常狎而敬之始告以六齋之禁比及辰後非時之食終夕不視因可以矯激流俗端嚴梵倫或教以持佛名號者當由有念以至無念則仰首奮翼若承若聽其後或俾之念佛則默然而不答或謂之不念即唱言阿彌陀佛歷試如一曾無爽異余謂其以有念為緣生以無念為真際緣生不答為緣起也真際難言為本空也每虛室或曙發和雅音穆如笙竽靜鼓天風下上其音念念相續聞之者莫不洗然而嘉善矣於戲生有辰乎緣有盡乎以今年七月悴而不懌巳日而甚馴養者知其將盡乃鳴磬告曰將西歸乎為爾擊磬爾其存念每一擊磬一稱彌陀佛洎十擊磬而十念成斂羽委足不震不仆奄然而絕按釋典十念成往住西方又云得佛惠者歿有舍利知其說者固不隔於殊類或遂命火以闍維之法焚之餘燼之末果舍利十餘粒烱爾耀目瑩然在掌識者驚視聞者駭聽咸曰苟可以誘迷利世安往而非菩薩之化歟時有高僧慧觀常詣三學山巡禮聖迹聞說此鳥涕淚悲泣請以舍利於靈山用陶甓建塔旌其異也余謂此禽存而由道沒有明徵古之所以通聖賢階至化者女媧蛇軀以嗣帝中衍鳥身而建侯紀乎策書其誰曰語怪而况此鳥有弘於道流聖證昭昭胡可默已是用不愧直書於辭貞元十九年八月十四日檢校司徒兼中書令成都尹南康郡王韋臯記

　　牛頭山第一祖融大師新塔記

　　劉禹錫

　　初摩阿迦葉受物心印得其人而傳之至師子比丘凡二十五葉而達摩得焉東來中華華人奉之為第一祖又三傳至雙峰信公雙峰廣其道而岐之一為東山宗能秀寂其後也一為牛頭宗嚴持威鶴林徑山其後也分慈民之一支其如來之別于咸有祖稱粲然貫珠大師號法融姓韋氏延陵人少為儒博極羣書既而嘆曰此仁誼言耳吾志求出世間法遂入句曲依僧炅改逢掖而緇之徙居是山宴坐石室以慧力感通故旱麓泉湧以神功示現故皓雪蓮生巨蛇摧伏羣鹿聽法貞觀中雙峰過江望牛頭頓錫曰此山有道氣宜有得之者乃東果與大師相遇性合神契至於無言同躋智地密付真印揭立江左名聞九圍學徒百千如水歸海由其門而為天人師者皆脉分焉顯慶二年報身示滅道在後覺神依故山戒香不絕龕座未飾夫豈不思乎蓋神期真數必有所待大和三年潤州牧浙江西道觀察使檢校禮部尚書趙郡李公在鎮三閏百為大備尚禮信古儒元交修始下令禁桑門販儒佛以眩人者而於真實相深達焉嘗謂大師像設宜從本教言自我啟因自我成乃召主吏籍我月入得緡錢二十萬俾秣陵令如符經營之三月甲子新塔成事嚴而工人盡藝誠達而山神來護願力既從眾心知歸撞鐘告曰龍象大會諸天聲香之蘊如見如聞即生相敬明幽同感尚書欲傳信於後遠命愚志之夫上士解空而離相中士著空而嫉有不因相何以示覺不由有何以悟無彼達真諦而得中道者當知為而不有賢乎以不修為無也

　　滑州明福寺新修浮圖記

　　白敏中

　　唐乙巳歲帝命司空隴西公作藩於滑公既至問甲士以安問文吏以理問黎人之疾苦翼月之後既安且理而無疾苦明年夏五月暇日公與監軍軍倅賓介遊於佛寺寺號明福因詢明福之義有僧定俊曰冥報記云隋開皇年中滑人杜明福妻齊氏嘗讀法華經沒後為崔氏男子名彥武至仁壽四年崔年三十為滑守一日了然通前生事顧謂從者曰吾昔為此郡人婦今知家處因乘馬抵城關入修巷指門而呼杜氏明福老矣疾出拜迎崔入門先升堂指東壁圬墁之隆處謂明福曰吾昔所持眾經金釵藏於此七卷末紙火爇字滅今每念至此常不終卷因壞垣果得經并釵其末爇處咸如說復指庭前樹曰吾常斷髮寘諸穴中取之又得明福殆不勝情云皆亡室之所遺記也比計物故之日及生之年略無差焉噫靈驗應兆既如彼存沒契會又如此感嘆久之遂請施宅為寺崔即日為之上言請置寺因號明福由是起殿中虛屋周廊四迴前三其門庭二其臺架危樓以聲鐘植修莖以飛旛界宇峻嚴宛如鷲山于茲三百有餘年矣公異其事惜無銘記遂勒石以載既而出家財修浮圖賈彼餘力因其隙時人樂就役物無枉耗越七月浮圖成峻層孤危高無有倫壓地貫天泉縮日低鐵輪迴迴風鐸四鳴軍城用為壯觀公命敏中援筆以記敏中蹶然而起曰釋氏之教其來久矣漢魏以降復煽而熾其教以禪定慈忍報應齋戒為事亦以是誘掖人心輔助王化何者先王恭默無為之道乃禪定乎忠恕惻憫之訓乃慈忍乎懲惡勸善之法乃報應乎防慾閑邪之禮乃齋戒乎分其教則殊歸於理何異于不語怪力亂神惡其人之惑也今崔氏之應足彰福善之理焉可同怪神乎故得直而書之無愧詞於戲公不至寺誰表其異寺不值公誰為之記時也皇帝之代寶曆三祀白露之秋八月癸未因其異而致其施施乎施而增其圮後之人兮知我公修浮圖之義


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二十三卷目錄塔部藝文二靈巖山寺甎塔記　宋孫承祐捨銅龜子文　蘇軾真相院釋迦舍利塔銘(并序)　前人廣東東莞縣資福寺舍利塔銘(并序)　前人真如寶塔記　鮑義叔重修穉兒塔記　魏憲澱山建塔記　莫儔道行塔記　元趙孟頫重修崇教寺浮圖記　明聲九臯虎丘修塔記　張益報恩寺瑠璃浮圖記　陳沂舍利塔記　崔鵬北寺重修九級浮圖記略　王世貞澄照禪院塔院記　屠隆浮梁縣文昌庵塔記　黃龍光塔部藝文三(詩)望同泰寺浮圖　梁簡文帝夜望浮圖上相輪絕句　同前奉和梁簡文帝同泰寺浮圖　北周庾信和從駕登雲居寺塔　前人奉和九月九日登慈恩寺浮圖應制　唐宋之間閏九月九日幸總持寺登浮圖應制　李嶠奉和九月九日登慈恩寺浮圖應制　李適四月八日題七級　駱賓王前題　沈佺期奉和九月九日登慈恩寺浮圖應制　趙彥昭前題　楊庶前題　李迥秀前題　李恆香積寺禮拜萬廻平等二聖僧塔　王昌齡同諸公登慈恩寺浮圖　高適登廣陵棲靈寺塔　前人登揚州棲靈寺塔　劉長卿登總持寺浮圖　孟浩然秋日登揚州西靈塔　李白與高適薛據登慈恩寺浮圖　岑參登千福寺楚金禪師法華院多寶塔　前人同諸公登慈恩寺塔(自生云時高適薛據先有此作)　杜甫登棲靈寺塔　蔣渙登西靈塔　陳潤早秋登慈恩寺塔　歐陽詹與夢得同登棲靈塔　白居易登長安慈恩寺塔　盧宗回題鴈塔　許玫題華嚴寺木塔　張泌題慈恩寺浮圖　章八元福州開元寺塔　周朴登慈恩寺塔　張喬元日登安福寺塔　宋田况薦佛塔聯句　蘇舜欽登寶公塔　王安石登泖塔題　沈遼雙渡塔　李彌遠塔燈　岳珂寶公塔　曾極舍利塔　金王庭筠太原古城惠明寺塔秋望　元德明同陳太傅諸公登六和塔　元白珽龍峰孤塔　柳貫偕猶溪諸公同遊青原山謁七祖塔步韻　陳泰雙塔　葛邏祿迺賢賦得慈恩寺塔送李惟中赴西臺侍御　余闕保俶塔　錢惟善泖塔　王逢塔頂　郭鈺寶光廢塔　明太祖惠雲塔　程本立報恩寺塔　蔡汝楠登青龍塔　沈紹文崇教寺塔　程式

神異典第一百二十三卷

　　塔部藝文二

　　靈巗山寺甎塔記

　　宋孫承祐

　　吳靈巖山即古吳王夫差之別苑也太湖渺白涵其側虎丘點翠映其後自餘岡阜川瀆沃野土田繯繞縈帶若視諸掌代遷人異倬為佛祠愚守藩之七禩慶丙子歲冬先國妃居共氣之親鍾斷臂之禍詩人罔極聊可論其哀素王尚右未足申其志由是顯營鴈塔冥助翟衣于山之椒累甎而就基其巖所以遠騫崩之患黜其材所以絕朽蠹之虞不揮郢匠之斤止運陶公之甓自於經始迨爾賀成凡七旬有六日仍以古佛舍利二顆親書金剛般若一編置彼珍函藏諸峻級美歟上聳地以千仞塔拔山而九層巍巍下瞰於娑婆杳杳平觀於寥泬纔疑湧出或類飛來如日之升無遠弗屆可以高擎天蓋可以久鎮地輿實在報先妃之慈薦先妃之福也覺雲承足定水澄心拂石仙衣尚為遊轉無垢佛土終正菩提抽毫直書用備陵谷

　　捨銅龜子文

　　蘇軾

　　蘇州報恩寺重造古塔諸公皆捨所藏舍利余無舍利可捨獨盛舍利者敬為四恩三有捨之故人王頤為武功宰長安有修古塔者發舊葬得之以遺余余藏私印成壞者有形之所不免而以藏舍利則可以久藏私印或速以壞貴舍利而賤私印樂久存而悲速壞物豈有是哉余其并是捨之

　　真相院釋迦舍利塔銘(并序)

　　前人

　　洞庭之南有阿育王塔分葬釋迦如來舍利常有作大施會出而浴之者緇素傳捧涕泣作禮有比丘竊取其三色如含桃大如薏苡將寘之他方為眾生福田久而不能以授白衣方子明元豐三年軾之弟轍調官高安子明以𢌿之七年軾自齊安蒙恩徙臨汝過而見之八年移守文登召為尚書禮部郎過濟南見真相院僧法泰方為甎塔十有三層峻峙蟠固人天鬼神所共瞻仰而未有以葬軾默然念曰予弟所寶釋迦舍利意將止於此耶昔予先君文安主簿贈中大夫諱洵先夫人武昌太君程氏皆性仁行廉崇信三寶捐館之日追述遺意捨所愛作佛事雖力有所止而志則無盡自頃憂患廢而不舉將二十年矣復廣前事庶幾在此泰聞踴躍明年來請於京師探篋中得金一兩銀六兩使歸求之眾人以具棺槨銘曰

　　如來法身無有變化為舍利示人天偉哉有形斯有年紫金光聚飛為烟惟有堅固百億千輪王阿育願力堅役使空界鬼與僊分置眾剎奠山川棺槨千襲閟精圜神光晝夜發層巔誰其取此智且權佛身普現眾目前昏者坐受遠近遷冥行黑月墮坎泉分身來化會有緣流轉至此誰使然并包齊魯窮海壖懭悍柔淑冥愚賢願持此福達我先生生世世離垢纏

　　廣東東莞縣資福寺舍利塔銘(并序)

　　前人

　　自有生人以來人之所為見於世者何可勝道其鼓舞天下經緯萬世有偉於造物者矣考其所從生實出於一念巍乎大哉是念也物復有烈於此者乎是以古之真人以心為法自一身至一世界自一世界至百千萬億世界於屈信臂頃作百千萬億變化如佛所言皆真實語無可疑者至於持身勵行練精養志或乘風而仙或解形而去或枯槁之餘化為金玉時出光景以作佛事者則多有矣其見伏去來皆有時會非偶然者予在惠州或示予以古舍利狀若覆盂圓徑五寸高二寸重二斤二兩外密而中疎其理如芭蕉舍利生其中無數五色具備意必真人大士之遺體蓋腦之在顱中顱亡而腦存者予曰是當以施僧與眾共之藏私家非是其人難之適有東莞資福長老祖堂來惠州見而請之曰吾方建五百羅漢閣壯麗甲於南海舍利當棲我閣上則以犀帶易之有自京師至者得古玉璧試取以薦舍利若合符契堂喜遂并璧持去曰吾當以金銀琉璃為窣堵波置閣上銘曰

　　真人大士何所修心精妙月含九州此身性海一浮漚委蛻如遺不自收戒光定力相烝休結為珠寶散若旒流行四方獨此留帶犀微矣何足酬璧來萬里端相投我非與堂堂非求共作佛事知誰由瑞光一起三千秋末照南海通羅浮

　　真如寶塔記

　　鮑義叔

　　中土自摩騰竺法蘭以經來華人固知有經也菩提達摩以法來華人固知有法也阿育王於佛滅度後一日之中造浮圖八萬四千皆西方殊勝事華人未之知也逮吳赤烏二年康僧會擁錫至金陵吳主使求佛舍利既得之即為造塔自是浮圖始建於中土而吳中獨盛焉隋唐以來名山勝地表剎相望赤珠夜明毫光晝現四種八種三意六意瓶沙發願窣堵正名眾生不見心者如闇而明仰觀斗極無感不應無應不神所以塔廟莊嚴徧於四維上下矣檇李為郡實今輔藩臯陸四周平夷洞達宜有標植用鎮陬隅雉堞離方真如蘭若薌雲覆地華雨彌空嘉祐壬寅歲有法師自南者嘗建神王護國般若寶塔善道眾生崇修梵福宣和庚子逆𡨥兆亂焚蕩無遺僅存地官冶銀塔象佛牙舍利光彩如新歷年既多因循廢墜今比丘上首智炬夜夢觀音大士有所告語於是勇猛精進捐財施力復有長者檀波羅眾捨己愛樂無量數計共成佛事鳩工于淳熙十年仲冬二十九日落成于慶元三年孟冬六日雲壁八面絢爛凌空路盤七層巍峨出地東際滄海日爽光明西瞻都畿佳氣葱鬱南極于越江濤轟豗北頫吳會太湖汗漫介日月之間出雲雨之上十通大用三界無邊綂萬有於微茫視億載於頃刻猗歟偉哉誠迦維之妙剎羣生之指歸也作是語已有一居士長跪問言昔聞如來談法華於鷲嶺時有七層寶塔涌出現前其中發大音聲又休胥國道合尸羅於指端出浮圖十層有僧執爐蓋旋繞而行以此較彼孰真孰幻夫萬法生滅孰非妄幻幻身既妄物物非真作如是觀名無為法不取於法無得而修法固無為相有真實現前三昧如丘山高如來方便提引眾生勤力修行成就幻力空不是色道不虛行出世階梯故應頂禮云爾

　　重修稚兒塔記

　　魏憲

　　半塘壽聖浮圖按舊記云晉義熙十一年名法華塔詔賜國材以建由晉歷唐距宋興凡一再改建歲久寖壞先君開府覽之慨然若契宿願實始修焉建炎庚戌之亂塔復廢憲顧瞻餘燼惕然於懷曰此吾先君所植德者也疇敢不勉於是傾資度財載加營繕紹興七年七月二日工告訖功初道生法師有童子能誦法華經死葬半塘其後過客夜聞誦經聲迹之莫見其人旦視童子塚有青蓮花塔之建蓋權輿於此迨今幾八百年矣而鳩工之始役夫夜方寢復聞誦經聲琅然出塔數夕不絕嗚呼異哉僧了勤以其事來告因為之書

　　澱山建塔記

　　莫儔

　　華亭之西北有巨浸曰澱山湖湖中有小山余嘗與客泛舟其下顧謂客曰此非落星浮玉之類也試登而覽焉徜徉四望烟水瀰漫天日清明波伏不興飛帆釣艇宛在一鏡風號濤湧舟莫敢凌恍若神山限以弱水茲非勝特之地歟山如龜背上建浮圖升其絕頂臨瞰雲雨數郡遙岑環列楯外紆青繚白極目千里茲非表揭之象歟有是二者其可以無藉乎有僧慧悟禪師義燈朱姓徐州彭城人操行高潔頃主雲間施水禪院邂逅京師僧寶覺大師法道出釋迦佛牙示之於是設供累夕懇祈舍利獲二十許枚道謂燈曰子其選地建塔藏之燈邀道抵澱山周眡形勢道曰噫他山無與此侔者燈曰此方人未之信盍再祈焉乃復置佛牙於所卜址上而作佛事不終朝先見金光數尺次獲舍利三枚僧俗歡喜讚嘆謂未曾有燈遂辭施水住是山里人倪榮朱強誓為會首能勉導累積至紹興四年十有二月工成八月壬午奉舍利瘞焉是日旦天無雲晝忽陰祥霙驟降林木盡槁已事而霽眾咸異之七年十月營塔纔三級一夕夢菩薩諸天瑞像滿室雲中有榜題曰普光王寺既寤不懈益虔聞者喜捨林集明年春燈如行在得普光王寺額以歸符其夢焉塔訖工於十有四年三月榮等又相與立三門引兩序演法有位棲僧有所香積有庖大乘有藏謁予文紀之紹興戊辰七月

　　道行塔記

　　元趙孟頫

　　佛以大慈悲隨機說法為世舟航所以付屬其徒者攝為五分曰素纜則阿難受持曰毗奈邪則塢波離受持曰阿達磨則迦多演那受持即所謂經律論也曰般若曰陀羅尼則付之文殊普賢二大士其教雖殊其覺悟羣迷則一而已佛滅度後二千餘歲有修其教者曰廣裕實通經律論藏蔚然為四眾所宗世家絳之稷山俗姓郝氏幼敏慧肄講肆日記三千言發軔於戒經決策於眾經論攬轡於唯識目明年二十眾推為座元講說法要人服其精請出世住壽聖寺修千佛閣殿堂大開講席聽眾逾百檀施雲興次住華嚴院且營且講如住壽聖時次住十方仁壽寺肇建夏安居講堂安眾百五十又建冬安居靜講堂安眾五百重修佛閣法堂僧堂視住壽聖華嚴日益大以肆於是移住金仙寺大而廢久住持者難其人師立志弘毅百廢具舉修大佛閣造彌勒大像高百尺廣三之一飾以黃金置大藏經及唯識鈔疏四十部又修法堂僧廊香積簷楹戶牖金碧輝映為晉偉觀寺東臨澮師慮驚濤衝齧礱石為岸高丈有尋衺八十步住金仙三十餘年終師之世講下常不減百眾最後住勝因寺創建法堂廊廡三十餘間凡常住所有者無不悉備師前後受四眾請更五住持一日必葺講亦不輟四方檀施金粟幣帛一委常住所至有餘積而己無私焉以其贏餘施十方僧又約其同倫為上生會精修密行誓生兜術示寂七日面如生時其住持勝因也陝西聞喜各建大會請師為四眾受戒阿闍黎四方請疏常以百計住金仙日值世祖皇帝設資戒大會師於大內說法默契聖心賜一袈裟住壽聖日感聖僧供膳帑廩常溢是則教中所謂志行精專有感斯應者矣師生九歲從顯公和尚落髮出家又十有一年而受具足戒又九年而得法於雲壽和尚又二年領眾住持又一年當大德十一年十月二十九日僊化於金仙寺越七日塔葬於寺後壽七十有二臘五十有二嗣其法者七十餘人曰才曰頊為眾上首並受璽書名播諸方滅度後十有一年其徒智真狀其師之行走京師請紀師道行以傳不朽余謂諸佛妙嚴祕密剎海等一義味支分派別如月在水非論無以證經非律無以顯教究其旨歸則一而已師能融通三藏弘佛法於一方而始終焉則其為四眾所宗宜也其往生兜術佗天亦宜也其嗣法上足續燈競爽亦宜也乃為銘曰佛以妙法大啟羣蒙空有互彰理事雙融皇元肇興大教是宗裕公之生適際其隆聰惠夙稟博洽強記曰經律論等一義味利生接物像教攸寄受法布金雲蒸霞翳層指彌地金像山崇天與其謀神獻其功微言元論滂沛心胷道契聖心大衣弘責慈氏攸歸佛光愈熾惟晉之鄙惟澮之裔表是堅珉靈室茲閟

　　重修崇教寺浮圖記

　　明聲九臯

　　常熟為縣即虞山而治焉治之東有崇教興福寺宋建炎間文用禪師開山初禪師善宮宅地形之術暇以其說相攸而言曰茲邑之居右高左下失賓主之辨宜於蒼龍左角作浮圖以勝之言於縣令李公闓之李善其說乃除沮洳大築厥地而塔其上僅六成而師沒咸淳間有淵塔主者悉撤其構更建今塔其高九級時日觀溫革為製化疏遠近響應財施雲委遂落其成上施露盤表以金剎周設欄楯金碧丹艧上下煥然巍巍峨峨為一方之巨觀矣人謂淵公即用禪師之後身也爾後縣升為州風氣益完民物富庶蓋實陰相之焉閱歲浸久觚稜檐梠日就隤陊識者懼焉洪武八年寺僧惠大合眾施而興之十六年癸丑工始訖舊觀既復來瞻來依人用嘉嘆求書其事以示永久昔晉沙門曇彥與許詢同建塔於越城未就而詢亡至梁岳陽王蕭詧來鎮越彥猶在乃告曰許元度來何暮昔日浮圖今如故詧恍然悟其前身今紹興應天塔是也由此言之則淵公之為用禪師後身也無疑又安知今惠公非淵公之後身乎來者尚有感於斯文也哉

　　虎丘修塔記

　　張益

　　虎丘有塔凡七級在絕頂故視他塔特高始建於隋仁壽九年當其掘地築基得舍利一人聞空中奏樂井之吼者三日虎丘既為蘇之勝地而塔之靈異又若此其來游者多以致崇信之心焉寺凡屢燬塔固無恙洪武乙亥僧舍不戒於火寺焚延及浮圖永樂初住持法寶重構殿宇而塔則專托寺僧寶林加葺之宣德癸丑火復作於僧舍浮圖又及於災而加甚於昔焉住山定公南印慨然嘆曰不有廢也則何以興乃罄衣資所有粗具材石既而巡撫侍郎周公郡守況公聞南印之有為也即捐己俸首助之郡人爭以財物來施由是材非美者繩墨不加石非堅者讋琢不及經始於正統丁巳之春落成於戊午八月三日露臺初上白鶴數十廻旋塔頂久之乃去舍利之光連夕燭天既閱月復有紅白之光自塔頂出橫亙北斗之下靈異洊彰眾目所覩南印又因餘財剏構大雄殿丹碧交輝實與塔稱惟前塔之重建也始發心於南印而力所成就多出於周況二公亦因南印梵行內學有以動之也其徒末瑞求文以識建塔之由用示久遠乃為書石云

　　報恩寺琉璃浮圖記

　　陳沂

　　都城之南聚寶門之外有大佛宇孫吳時云神僧所居南朝始有寺因地長干曰長干寺趙宋改名天禧寺國朝永樂初大建之準宮闕規制名大報恩寺故有舍利塔文皇詔天下盡甄工之能者造五色琉璃備五材百制隨質呈色而陶𤥻為象品第甲乙鉤心闕角合而甃之為大浮圖下周廣四十尋重屋九級高百丈外旋八面內繩四方外之門牖實虛其四不施寸木皆埏埴而成連大宮後壘玉砌數級上為五色蓮臺座高擁尋丈乃列朱楹八面闢為四門縣十有六牖於八隅門縵以曼陀優鉢曇花壁刻以天王金剛四部大神具頭目手足異相冠簪纓冑衣帶鎖甲異制戈戟輪鐸器飾異勢種種不類載以獅象承以棼橑井栱翔起光彩璀璨覆以碧瓦鱗次螭頭豹尾交結上下又蔽以鏤檻雕楹青瑣繡闥於外二級至九級不設瑣闥惟楹檻皆朱壁皆黝堊榱栱則間以元朱其花萼旋繞戶牖縣闢之制皆如初級焉盡九級之上為鐵輪盤盤上輪相疊起數仞冠以黃金寶珠頂維以鐵繂墜以金鈴每級飛欄皆縣鳴鐸明牖以蚌蠣薄葉障之骨出楹外凡百四十有四晝則金碧照耀雲際夜則百四十有四篝燈如火龍自天而降騰燄數十里風鐸相聞數里響振雨夜舍利如火珠數顆次第出入輪相間有聲浮圖之內縣梯百蹬旋轉而上每層布地以金四壁皆方尺小釋象各具諸佛如來因緣凡百種種極致精巧眉髮悉具布砌周遍井栱疊起皆青碧穹覆如華蓋列牖設篝燈處若蝸殼宛轉一竅穿出門至絕級亦洞敞首不低縮出欄檻外則心神惶怖不能久佇四顧羣山大江關阻旁達無遠不在近觀宮城廨舍陸衢水道民居巷市人物往來動息罔不畢見飛鳥流雲常俯視在下矣

　　舍利塔記

　　崔鵬

　　式觀元始眇覿元風夏巢冬穴之時茹毛飲血之世一寒一暑一陰一陽其道雖分萬彙猶塞逮乎伏羲氏之王天下也始畫八卦造書契由是文籍生焉然後歷堯舜至周孔由是釋像興焉及乎東被大漢尤加崇飾按牟子云佛生天竺假形王家即其生也又云佛衣雙樹脫三金沙即其滅也然雖示生滅之相詎加恍忽之道物理葢不可盡也若夫舍利者即金仙之遺骨堅剛不壞變化自然西天敬之立為塔廟昔育王見而不信吳王修以効虔迤邐南移年代頗久大哉寂滅之理豈一魯男子以探其好焉余素不留心略為敘事故經云若能起塔供養皆獲福田此乃聖教所談事豈虛謬固知為善者天報以福為非者天報以殃雖則元妙難求而實精專可驗光福寺者即梁九真太守顧氏之家山也士有惡嫌塵網種植善根遂捨林泉建茲佛剎立寺之始其由此焉斯地之銀闕移來洪波架出碧岫孤聳青天下臨境繞洞庭勢控吳苑上止斗牛之宿旁連泰伯之墟何必鼇負蓬萊蛇蟠崐閬歇樵翁於片石臥禪子於幽林草樹麗而攢花杉蘿深而蔽日長松古柏緣情無塵世之機遠岫平湖舉目入畫屏之色其僧自相謂曰此之靈境爰有上方方以建立亭臺而莊嚴廟塔既而不日不月其功就焉斯塔也梁大同之中建矣唐會昌之末毀焉興廢之由是其一也然則其址雖在而乃烟蘿以荒於時咸通困敦歲天子明睿四方清平野人入朝賢士出世而我吳郡云之一也鸞鳳異態龍虎殊姿嘯傲誰同孤高自得霜雪徒侵碧色松塵埃難染白光壁嚴陵臥時國乏賢良鄭均間時位齊卿相魚腸之劍利斷鯨鯢龍頷之珠光浮日月燒金屑玉閒邀蓬島之仙釣月歌風隱笑武陵之客公不惟優游儒籍然亦深奧空門故儒則素王間生于釋乃金仙謫下則知人情難及智用全殊每登山而躊躕因驚塔之荒毀是斯塔之將興也一則合天中后聖德遐被慈心溥施行是日之堯風徵當時之漢夢於是三寶起跡十方皈心布金祇園圖像花界今者又塵清域外鏡朗天衢金柯開鼇背之花寶位竭銀河之浪玉潢丹甑坐分瑞應之符樵子漁翁眠唱太平之曲邇乃遇公道窮生滅心達苦空信塵劫之迷途悟法門之了性追我家之舊迹再葺蓮花護我佛之真身重修寶塔然後增基表剎薙草開林剪荊棘而雲平列松杉而洞出時維三月節屬九春鸎吟風而千般草垂巖而萬種建金棺而心動羅寶蓋而雲陰緇徒具瞻士俗咸悅芙蓉座上飄三界之異香薝蔔園中沛一天之法雨是時也祥雲結綵氛氳於行道之壇慧日澄華炤耀於然燈之位公乃覩相生善至誠感神遂發善心爰命匠者於是依憑氣象結構規模初標覆簣之蹤漸著凌雲之勢亦有飛閣周繞廻廊接連石工呈奇巧之才梓匠設雕鏤之妙壯觀而龍蹲虎踞巍峨而仙掌蓮峰繡柱矻而星攢雕梁赩而虹指掩映而初蜃吐崚層而大鵬飛不踰一年事就工畢斯狀也險體千仞高標七層疑干青霄又若神助上穿星漢下壓雲根豈劍閣之能齊比鑪峰而尚峻鶴歸天兮一駐雲收霽兮半開發郢客之詩情壯吳宮之地勢金輪縹緲亞日月以高明鴈像參差拂虹霓而若動偉哉塔之美也其功杳莫繼焉至若遊人訪景淑女尋春入幽徑而攀蘿步晴崖而拾翠巢鳥映葉嵐煙惹衣苔鋪石而霞斑花映峰而綺合高瞻闤闠千家之臺榭龜文迥瞰林巒四面之波濤練色其乃金飈屆節銀露催寒何用悲秋正堪憑檻天朗而雲霞弄錦風高而松篠張琴蒹葭之浦上漁歌蒲蓼之汀邊鴈影疊浪裁古人之素羣山闢少婦之眉開謝客之愁襟抒体公之佳味松間疎磬伴高鳥而飛來湖上輕烟映孤帆而掠去斯塔也非公不能建矣斯景也非公不能剏焉時有句當僧道居文瓚崇建寺皆以高空皎月深谷奇松挂衣錫而雲閒臥煙霞而鶴瘦真宗真理金言積於情田無垢無塵玉蓮生於佛土且小人識比求劍材非利錐焚香雖效其不廻壁角嘗慙於未達辛苦十載每思蚊夢之徵搏躍九衢頗有龍門之志曾勞閉戶何啻仲舒之三年誰念無家更甚相如之四壁惟公不揣質微詞陋命作斯文操觚長吟永日忘輟何以著公之美大播芳風詞曰皇唐之世運變千秋產公之才當代風流荊聶之氣金張之儔但樂風月不干王侯英明少年卓犖公子傲貴忘榮時人鶚視洞天竺黃春風不起金谷花開玉堂攜妓南山積石北溟揚波紀公之德未足為多

　　北寺重修九級浮圖記略

　　王世貞

　　原夫窣堵波之昉肇也如來示寂雙樹之間闍維不燼皆成舍利上而帝釋梵天下至拘尸摩揭咸構層剎以示瞻依爰及弟子鶖眼慶喜之倫雖等級小殊而供養臚次漢明之季摩騰標幟於洛陽孫氏之初康會著祥於江左古語所述經來白馬教盛赤鳥殆非虛也當是時孫之乳母陳氏有宅於吳城坎隅擬捨為寺而仲謀大捐國帑以成厥功後僧正慧者別創窣堵波十一層於殿右迨千餘載而不戒於火宋元豐中合謀新之改而為九蓋緒成感舍利之瑞學士蘇軾以所藏古銅龜奉之而為之志自是稱壯觀者數十年未幾復燼紹興末頭陀大圓復一新之垂四百年復不戒於火萬曆初將鼎新之而貲用不繼有山僧性月者慨然請任其役甫樹架而工師驕焉故昂其直以相要適遊僧曰如金者自伏牛來遶塔頂禮而歎性月故識之讙曰事濟矣請一切受署如金初無所難易架構之工十未二三即挺身木杪指揮羣役少間即為廣說因果辨辭泉湧或㦸雙肘或趐一足猿跂鳥掛踔厲若飛嘗一傾滑而墜眾謂立糜碎矣去地丈許蹔騰而上尋理舊談面不改色乃共咋指以為神人檀施雲集如金復手自料理分功役作往往兼數人凡九閱歲而始成雖九級之尊母改舊觀而壯麗奓鉅儼然若攬化人之祛而造天中矣如金又能賈其餘力化造能仁丈六金像及圓通妙相慈氏應身種種悉備自是不能以其名隱而漕使者符攝俾主寶應湖隄緣如金意難之業已不可止遂示微疾而逝其徒之住持茲剎者追感無已俾世貞記其略於堅珉諸公又言郡以雄聞天下其勢盤紆若龍茲窣堵波實為之尾前者災民為之謠曰龍無尾雨不起今茲大有利哉則非世貞所與知也

　　澄照禪院塔院記

　　屠隆

　　余嘗與袁長史福徵沈徵君明臣莫太學雲卿馮吉士夢禎登泖塔坐藏經閣憑闌矚眺四面煙水迥絕大士浮圖巋然矗立煙雲空翠間洪濤衝擊日夜撼其下川魚沙鳥芙蕖菱芡參差歷落鐘磬之音泠泠然與波浪相答少頃斷虹蜿蜒挂木杪日氣霞彩下射波心殿閣廻映閃爍陡作黃金相又頃之月出東嶺波平如鏡流光蕩漾直似浮金剎舍余心灑焉樂之時與諸君各賦詩紀游葢幽峭空曠離塵絕世足資高流棲遯詞人登覽洵山川之最勝處也

　　浮梁縣文昌庵塔記

　　黃龍光

　　邑西北五里環山截澗水東南流達於河山以外澗順流抵河反張而駛一山綰其小口且低形家言塔之可佐地利邑錢侯下車父老以為請謙讓未遑也明年境內大治邑弟子員請曰學宮背乾面巽是山庚辛二水之所會也塔之於人文利侯曰惟父老亦以為利顧費安出工安集事安終民安所得無擾其為我悉著其便於是父老子弟旅進曰某等念此久矣以侯重勞民未得所請幸而得請其敢勤執事以動有眾浮圖佛事也使僧募其樂輸者不旬日得八百金乃下令曰甎石土木之費視民間轉運工匠之費視雇役父老主之出入稽核視公帑父老子弟共主之又令曰役無淹時淹時者費工無冗食冗食者偷去費與偷事有終矣遂捐俸經始躬視畚築時戊申正月十九日也是日狩人得一虎以獻侯喜曰此文蟲也應在多士民樂趨者倍於他役以己酉春三月竣工葢為時一週云會侯擢比部去使不佞紀其事不佞聞之長民者悅以使民民忘其勞故古者凡有興作不時則譏不地則譏蓋其慎如此浮故有塔治前廢不可修者垂二百年侯一創而告成者且不日夫民不能無懼於非常而侯使民晏如慮始一何奇也說者曰浮浹歲被水道殣相望董而鳩之無使四方可謂曰時彈丸一嶼據勝江中在邑邑重在學學重可謂曰地然侯先是嘗條建倉廒會省矣乃今三歲之中再興千金之役民登眺憑臨鼓舞歌咏而不知所自非愉悅疇能若是夫地以福民時以因地地載時而出之之謂德德綏民而終之之謂義父母之勞也民何力之有抑是工方半主爵者以侯調廬陵請眾嗷嗷將中廢天子終以侯予浮使終斯塔以患浮民君之賜也吾儕小人之福也願父老子弟母忘斯役眾皆曰諾子稱盛美必歸之親孝之屬也在勞不遺其君忠之屬也人情登高望遠則屬有所思矧登斯塔其敢忘天子君候之大賜余曰幸甚夫忠孝德之基而邦之殿也若等苟無忘斯言得侯利民至意於形象言外矣侯為政廉明寬簡好為民興除具特祠碑中爵里姓氏及塔高廣具豫章相公張位碑中塔右為報功祠左為萃勝堂環庵塔山界東南至河澗西北至田具碑陰

　　塔部藝文三(詩)

　　望同泰寺浮圖

　　梁簡文帝

遙看宮佛圖帶璧復垂珠銀燭踰漢汝寶鐸邁昆吾日起光芒散風吹宮徵殊露落盤恆滿桐生鳳不雛飛幡雜晚虹書鳥狎晨鳧梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居

　　夜望浮圖上相輪絕句

　　同前

光中辨垂鳳霧裏見飛鸞定用方諸水持添承露盤

　　奉和梁簡文帝同泰寺浮圖

　　北周庚信

岧岧凌太清照殿比東京長影臨雙闕高層出九城栱積行雲礙幡搖度鳥驚鳳飛如始泊蓮合似初生輪重疑月滿鐸韻擬鸞聲畫水流全住圖雲色半輕露晚盤猶滴珠朝火更明雖連傳望苑還接銀沙城天香下桂殿仙梵入伊笙庶聞八解樂方遣六塵情

　　和從駕登雲居寺塔

　　前人

重巒千仞塔危磴九層臺石闕恆逆上山梁乍斗迴階下雲峰出牕前風洞開隔嶺鐘聲度中天梵響來平時欣侍從於此蹔徘徊

　　奉和九月九日登慈恩寺浮圖應制

　　唐宋之問

鳳剎侵雲半虹旌倚日邊散花多寶塔張樂布金田時菊芳仙醞秋蘭動睿篇香街稍欲晚清蹕扈歸天

　　閏九月九日幸總持寺登浮圖應制

　　李嶠

閏節開重九宸遊下大千花寒仍薦菊座晚更披蓮剎鳳迴雕輦幡虹間綵旃還將西梵曲助入南薰絃

　　奉和九月九日登慈恩寺浮圖應制

　　李適

鳳輦承朝霽鸚林對晚秋天文貝葉寫聖澤菊花浮塔似神功造龕疑佛影留幸陪清漢蹕欣奉淨居遊

　　四月八日題七級

　　駱賓王

化城分鳥堞香閣俯龍川複棟侵黃道重簷架紫烟銘書非晉代壁畵是梁年霸略今何在王宮尚巋然二帝曾遊聖三卿是偶賢因茲遊勝侶超彼託良緣我出有為界君登非想天悠悠青曠裏蕩蕩白雲前今日經行處曲音號蓋煙

　　前題

　　沈佺期

肅肅蓮花界熒熒貝葉宮金人來夢裏白馬出城中湧塔初從地焚香欲遍空天歌應春籥非是為春風

　　奉和九月九日登慈恩寺浮圖應制

　　趙彥昭

出豫乘秋節登高陟梵宮皇心滿塵界佛迹現虛空日月宜長壽人天得大通喜聞題寶偈受記莫由同

　　前題

　　楊庶

萬乘臨真境重陽眺遠空慈雲浮鴈塔定水暎龍宮寶鐸含颷響仙輪帶日紅天文將瑞色輝煥滿寰中

　　前題

　　李迥秀

沙界人王塔金繩梵帝遊言從祇樹賞行翫菊叢秋御酒調甘露天花拂綵旒堯年將佛日同此慶時休

　　前題

　　李恆

寶地臨丹掖香臺瞰碧雲關山天外出城闕樹中分睿藻蘭英秀仙杯菊藥薰願將今日樂長奉聖明君

　　香積寺禮拜萬廻平等二聖僧塔

　　王昌齡

真無御化來借有乘化歸如彼雙塔內孰能知是非愚也駭蒼生聖哉為帝師當為時世出不由天地資萬廻主此方平等性無違今我一禮心億刧同不移肅肅松柏下諸天來有時

　　同諸公登慈恩寺浮圖

　　高適

香界泯羣有浮圖豈諸相登臨駭孤高披拂欣大壯言是羽翼生迥出虛空上頓疑身世別乃覺形神王宮闕皆戶前山河盡簷向秋風昨夜至泰塞多清曠千里何蒼蒼五陵鬱相望盛時慚阮步末宦知周防輪効獨無因斯焉可遊放

　　登廣陵棲靈寺塔

　　前人

淮南富登臨茲塔信奇最直上造雲族憑虛納天籟迥然碧海西獨立飛鳥外始知高興盡適與賞心會連山黯吳門喬木吞楚塞城池滿牕下物象歸掌內遠思駐江帆暮時結春靄軒車疑蠢動造化資大塊何必了無身然後知所退

　　登揚州棲靈寺塔

　　劉長卿

北塔凌空虛雄觀壓川澤亭亭楚雲外千里看不隔遙對黃金臺浮暉亂相射盤梯接元氣半壁棲夜魄稍登諸劫盡若騁排霄翮向是滄洲人已為青雲客雨飛千栱霽日落萬家夕鳥處高却低天涯遠如迫江流入空翠海嶠見微碧向暮期下來誰堪復行役

　　登總持寺浮圖

　　孟浩然

半空躋寶塔晴望盡京華竹遶渭川徧山連上苑斜四門開帝宅阡陌俯人家累刧從初地為童憶聚沙一窺功德見彌益道心加坐覺諸天近空香送落花

　　秋日登揚州西靈塔

　　李白

寶塔凌蒼蒼登攀覽四荒頂高元氣合標出海雲長萬象分空界三天接畵梁水搖金剎影日動火珠光鳥拂瓊簾度霞連繡栱張目隨征路斷心逐去帆揚露浴梧楸白霜催橘柚黃玉毫如可見如此照迷方

　　與高適薛據登慈恩寺浮圖

　　岑參

塔勢如湧出孤高聳天宮登臨出世界磴道盤虛空突兀壓神州崢嶸如鬼工四角礙白日七層摩蒼穹下窺指高鳥俯聽聞驚風連山若波濤奔湊似朝東青槐夾馳道宮館何玲瓏秋色從西來蒼然滿關中五陵北原上萬古青濛濛淨理了可悟勝因夙所宗誓將挂冠去覺道資無窮

　　登千福寺楚金禪師法華院多寶塔

　　前人

多寶滅已久蓮華付吾師寶塔凌太空忽如湧出時數年功不成一志堅自持明皇親夢見世人今始知千家獻黃金萬匠磨琉璃既空泰山木亦罄天府貲焚香如雲屯幡蓋珊珊垂悉窣神繞護眾魔不敢窺作禮覩靈境焚香方證疑庶割區中緣脫身恆在茲

　　同諸公登慈恩寺塔(自注云時高適薛據先有此作)

　　杜甫

高標跨蒼穹烈風無時休自非曠士懷登茲翻百憂方知象教力足可追冥搜仰穿龍蛇窟始出枝撐幽七星在北戶河漢聲西流義和鞭白日少昊行清秋秦山忽破碎涇渭不可求俯視但一氣焉能辨皇州回首叫虞舜蒼悟雲正愁惜哉瑤池飲日晏崐崘丘黃鵠去不息哀鳴何所投君看隨陽鴈各有稻梁謀

　　登棲靈寺塔

　　蔣渙

三休尋磴道九折步雲霓瀍澗臨江北郊原極海西沙平瓜步出樹遠綠楊低南指晴天外青峰是會稽

　　登西靈塔

　　陳潤

塔廟出招提登臨碧海西不知人意遠漸覺鳥飛低稍與雲霞近如將日月齊遷喬未得意徒欲躡雲梯

　　早秋登慈恩寺塔

　　歐陽詹

寶塔過千仞登臨盡四維毫端分馬頰墨點辨蛾眉地迥風彌緊天長日久遲因高欲有賦遠意慘生悲

　　奧夢得同登棲靈塔

　　白居易

半月悠悠在廣陵何樓何塔不同登共憐筋力猶堪在上到棲靈第九層

　　登長安慈恩寺塔

　　盧宗回

東方曉日上翔鸞西轉蒼龍拂露盤渭水寒光搖藻井玉峰晴色上朱闌九重宮闕參差見百二山河表裏觀暫輟去蓬悲不定一凭金界望長安

　　題鴈塔

　　許玫

寶輪金地壓人寰獨坐蒼冥啟玉關北嶺風煙開魏闕南軒氣象鎮商山灞陵車馬垂楊裏京國城池落照間暫放塵心遊物外六街鐘鼓又催還

　　題華嚴寺木塔

　　張泌

六街晴色動秋光雨霽憑高只易傷一曲晚煙浮渭水半橋斜日照咸陽休將世路悲塵事莫指雲山認故鄉回首漢宮樓閣暮數聲鐘鼓自微茫

　　題慈恩寺浮圖

　　章八元

十層突兀在虛空四十門開面面風却怪鳥飛平地上自驚人語半天中廻梯暗踏如穿洞絕頂初攀似出籠落日鳳城佳氣合滿城春樹雨濛濛

　　福州開元寺塔

　　周朴

開元寺裏七重塔遙對方山影擬齊雜俗人看離世界孤高僧上覺天低惟堪片片紫霞暎不與濛濛白霧迷心若無私羅漢在參差免向日虹西

　　登慈恩寺塔

　　張喬

牕戶響層風清凉碧落中世人來往別煙景古今同列岫橫秦斷長河極塞空斜陽越鄉思天未見歸鴻

　　元日登安福寺塔

　　宋田况

歲曆起新元錦里春意早詰旦會朋寀群遊僕騶導像塔倚中霄翬檐結重橑隨俗縱危步超若薄清昊千里如指掌萬象可窮討野闊山勢迥寒餘林色老遨賞空閭巷朅來喧穉耄人物事都閑車馬擁行道顧茲懽娛俗良慰羈遠抱第憂民政疎無庸答宸造

　　薦佛塔聯句

　　蘇舜欽

湧甓皇都壯

　　(才翁)

盤基紫宇雄山河供遠目

　　(玉緯)

簷戶發高風梯險三休上

　　(子美)

輪開一氣中門當谷子午

　　(才翁)

影落陌西東韻鐸翻天籟

　　(玉緯)

危觚駐夕紅側聆悲下俗

　　(子美)

仰面識長空絕若神擠至

　　(才翁)

深疑壑暗通人寰如蟻垤

　　(玉緯)

身世甚秋蓬歎息興亡地

　　(子美)

沈吟製作工清思抱明月狂欲把飛鴻去矣登臨興

　　(才翁)

巍乎造化功凉襟當爽塏幽意入鴻濛頭角峰如揖

　　(玉緯)

丹青樹不同城郛回迤邐閣殿失穹窿可使孤懷放

　　(子美)

胡為萬恨終何當得壯士提取出塵籠

　　(才翁)

　　登寶公塔

　　王安石

倦童疲馬放松門自把長笻倚石根江月轉空為白晝嶺雲分暝與黃昏鼠搖岑寂聲隨起鵶矯荒寒影對翻當此不知誰客主道人忘我我忘言

　　登泖塔題

　　沈遼

乘月上浮圖還見羣山影金焦是耶非一點漁燈冷

　　雙渡塔

　　李彌遜

青山轉路頭白塔枕山肋錫飛歸上方杯渡空塵跡真源不可取香火供晨夕客至亦忘言荒庭秋草積

　　塔燈

　　岳珂

中天半倚寥泬大帝高居鬱蕭已訝流鈴擲火還疑絳節來朝

　　寶公塔

　　曾極

六帝園林墮劫灰獨餘靈骨葬崔嵬行人指點雲間鶴喚得齊梁一夢回

　　舍利塔

　　金王庭筠

蒼山亭亭如覆盎佛塔東西屹相向林頭朝日射重簷黃金丹砂[暘-勿+((傘-(企-止))-┬+(一/ㄎ))]生晃中華此塔第十五圖記所傳知不妄智慧薰成舍利羅夜半奇芒時一放想見當時阿育王麾叱神工鞭鬼匠雲車瘴海挽炎沙沙底黃腸三萬丈石排方面蔑石叚鐵錮瘦中腰鼓樣功夫精密業長久位置尊嚴氣高張地皮浮水膚寸許旱溢與之俱下上崧山歸山夏秋雨雨潦從衡歲相盪天龍圍護夜叉守終刧不敢生波浪塔前樹秀老不死樹下水流多益壯再拜初嘗一勺甘洗我三生煩惱障

　　太原古城惠明寺塔秋望

　　元德明

西山萬古壯陪京一日汾流入廢城浩浩市聲爭曉集畇畇原隰但秋耕晉公老去詩仍在越石兦來恨未平千尺浮圖暮煙底瓦盆濁酒為誰傾

　　同陳太傅諸公登六和塔

　　元白珽

龍山古化城浮圖峙其巔開殿生妙香金碧森貝筵應真儼若生倒飛青金蓮頭陀紺林叢導找丹梯緣初猶藉佛日閟境倏已元回頭失誰何叫嘯衣相牽且復忍須臾當見快意天嬌兒詫先登網戶相鉤連炯若蟻在珠九曲隨盤旋爛爛滄海開落落雲氣懸羣峰可俯拾背閱黃鶴騫奇觀興懦夫便欲凌飛仙絕頂按坤維始見南紀偏神京渺何許王氣須停躔車舟集百蠻島嶼通人烟一為帝王州氣壓三大千剛風灑毛髮鐸語空蟬聯紅紅杏花園媿乏慈恩篇

　　龍峰孤塔

　　柳貫

兩環日月似飛梭鰲背稜稜窣堵波朱鳥前頭森贔屭蒼龍左角見嵯峨玉函舍利朝光現珠斗闌干午影過浩刧浮雲開萬象寶華雜還散芬陀

　　偕猶溪諸公同遊青原山謁七祖塔步韻

　　陳泰

夢裏青原四十年六朝來覲塔中仙傳燈有記貝書在飛錫無聲霜井圓石壁倚雲僧入室飯鐘縈樹鵲通禪看碑忽悟曹溪旨擬向人間息萬緣

　　雙塔

　　葛邏祿迺賢

安史開元日千金構塔基世尊寧妄福天道自無私寶鐸遊絲骨銅輪碧蘚滋停驂指遺迹含憤立多時

　　賦得慈恩寺塔送李惟中赴西臺侍御

　　余闕

祇園開塔廟遐瞰盡三秦琱玉裁文陛金銅結綺輪高標雙闕外流影灞陵津攬轡還登眺題名繼昔人

　　保俶塔

　　錢惟善

金剎天開畫鐵檐風語鈴野雲秋共白江樹晚逾青鑿屋巖藏雨黏崕石墜星下看湖上客歌吹正沉冥

　　泖塔

　　王逢

何年窣堵聳奇觀勢若蛟龍上糾蟠秦縣赭衣淪鬼國梵家寶藏壓驚湍野瞻雨黑重燈夜天臥空青一鏡寒欲買扁舟占漁火老緣無力候衡官

　　塔頂

　　郭鈺

塔頂新晴獨自登畵欄高倚十三層不知眼界高多少地上行人似凍蠅

　　寶光廢塔

　　明太祖

寶塔摩青蒼招提歲久荒秋高棲俊隼夜深月影長寂寂星搖蕩飛霞入棟梁守僧都去盡螢火作燈光鬼哭思禪度遣經風日張獨有來巢燕呢喃似宣揚停驂傷古意雲合草頭黃聞說當年盛鐘魚徹上方

　　惠雲塔

　　程本立

老禪西來兜率宮金曇舍利開芙蓉平地起作寶光相七級上凌天九重摩泥頂珠現窮碧丹霞掩暎雞足峰八牕玲瓏懸皎月層欄翠滑扶神龍我欲乘虛求帝釋雲梯高峻紅塵隔檐鈴停語寂籟泠白鶴飛下蒼煙夕

　　報恩寺塔

　　蔡汝楠

寶塔中天構君王奠鎬年皇圖香界合海氣鳳樓懸萬嶺開江左千門倚日邊南山留作鎮長見法輪圓

　　登青龍塔

　　沈紹文

崚嶒龍藏俯平臯獨倚空寒攬布袍亂後幾家仍避地秋來無日不登高晴霞欲散諸峰色極浦新添八月濤縹緲仙蹤何處是好憑天際聽雲璈

　　崇教寺塔

　　程式

軒豁前朝寺凌空塔幾層鳥飛驚夜鐸魚躍見春燈北斗還堪摘南箕或可凭老來無暇步白髮愧閒情


大藏經補編第 15 冊 No. 88 古今圖書集成選輯（上）


　　欽定古今圖書集成博物彙編神異典　第一百二十四卷目錄

　　塔部選句

　　塔部紀事

　　塔部雜錄

　　塔部外編

神異典第一百二十四卷

　　塔部選句

　　北齊蕭慤詩塔疑從地湧蓋似積香成

　　唐宋之間詩塔湧香花地山圍日月天(又)捫蘿登塔遠刳木取泉遙

　　沈佺期詩湧塔初從地焚香欲徧空(又)鴈塔丹青古龍池歲月深

　　陸海詩一磬竹牕外千燈花塔西

　　李白詩塔形標海月樓勢出江烟

　　綦毌潛詩塔影挂清漢鐘聲和白雲

　　包佶詩遙禮前朝塔微聞後夜鐘

　　李伸詩魚扃畫鎖龍宮寶鴈塔高摩慾界金

　　李洞詩竹裏橋鳴知馬過塔中燈露見鴻飛

　　宋蘇軾詩忽登最高塔眼界窮大千卞峰照城郭震澤浮雲天

　　朱熹詩孤塔向人如有意他年來借一篷篨

　　真山民詩月出塔無影風來鐸有聲

　　楊萬里詩孤塔忽從雲外出寺門漸近報儂知(又)老檜如幢翠接連山茶作塔綠縈纏

　　元袁桷詩雙塔亭亭透夕陽芭蕉深處碧牕凉(又)露滴花光珠五采月涵江影塔千層

　　周伯琦詩五雲古衲層瀾湧百寶浮圖列宿躔

　　迺賢詩老僧誇塔影稚子斲松根

　　倪瓚詩去依阿育塔還宿梵王家

　　黃庚詩鐘聲寒瀑外塔影夕陽中

　　明程嘉燧詩半江塔影迎帆遠曲巷經聲出院遲

　　錢希言詩寂寂寺門霜葉裏水禽飛上石浮圖

　　塔部紀事

　　佛國記阿難從摩揭國向毗舍離欲般涅槃諸天告阿闍世王即自嚴駕將士眾追到河上毗舍離諸棃車聞阿難來亦復來迎俱到河上阿難思惟前則阿闍世王至恨還則棃車復怨則于河中央入火光三昧燒身而般泥洹分身作二分一分在一岸邊于是二王各得半身舍利還歸起塔

　　佛祖綂紀明帝末平十年摩騰竺法蘭達雒陽十一年勅城西雍門外立白馬寺十四年帝常幸白馬寺摩騰進曰寺東何館也帝曰昔有阜夷之復起有光怪民呼聖塚騰曰昔阿育王藏佛舍利八萬四千塔震旦之境有十九處此其一也帝大驚即與俱往禮拜見圓光涌塔上光中有三佛侍衛驩呼指稱萬歲帝大悅曰不有二大寺焉知大聖遺祐哉乃詔造塔其上高九層二百尺明年有光見于塔有金色手出塔頂天香郁然帝駕幸瞻禮光隨步武

　　高僧傳康僧會其先康居人以吳赤烏十年初達建業營立茅茨設像行道時吳國以初見沙門覩形未及其道疑為矯異有司奏曰有彝人入境自稱沙門容服非恆事應檢察權曰昔漢明夢神號稱為佛彼之所事豈其遺風邪即召會詰問有何靈驗會曰如來遷迹忽踰千載遺骨舍利神曜無方昔阿育王起塔乃八萬四千夫塔寺之興以表遺化也權以為誇誕乃謂會曰若能得舍利當為造塔如其虛妄國有常刑會請期七日乃謂其屬曰法之興廢在此一舉今不志誠後將何及乃共潔齋靜室以銅瓶加几燒香禮請七日期畢寂然無應求申二七亦復如之權曰此欺誑將欲加罪會更請三七權又特聽會謂法屬曰宣尼有言文王既沒文不在茲乎法靈應降而吾等無感何假王憲當以誓死為期耳三七日暮猶無所見莫不震懼既入五更忽聞瓶中鏗然有聲會自往視果獲舍利明旦呈權舉朝集觀五色光炎照耀瓶上權自手執瓶瀉于銅盤舍利所衝盤即破碎權大肅然驚起曰希有之瑞也會進而言曰舍利威神豈直光相而已乃劫燒之火不能焚金剛之杵不能碎權命令試之會更誓曰法雲方被蒼生仰澤願更垂神迹以廣示威靈乃置舍利于鐵砧磓上使力者擊之于是砧磓俱陷舍利無損權大嗟服即為建塔以始有佛寺故號建初寺因名其地為佛陀里由是江左大法遂興

　　晉書佛圖澄傳劉曜攻洛陽石勒將救之其羣下咸諫以為不可勒以訪澄澄曰相輪鈴音云秀支替戾岡僕谷劬禿當此羯語也秀支軍也替戾岡出也僕谷劉曜胡位也劬禿當捉也此言軍出捉得劉曜也勒甚悅遂赴洛拒曜生擒之

　　勒死之年天靜無風而塔上一鈴獨鳴澄謂眾曰鈴音云國有大喪不出今年矣既而勒果死

　　石宣將殺石韜宣先到寺與澄同坐浮圖一鈴獨鳴澄謂曰解鈴音乎云胡于洛度宣變色曰是何言與澄謬曰老胡為道不能山居無言重茵美服豈非洛度乎石韜後至澄熟視良久韜懼而問澄澄曰怪公血臭故相視耳後二日宣果遣人害韜于佛寺中

　　太平御覽後趙尚書張離張良家富事佛起塔佛圖澄謂曰事佛在于清淨無大慈矜為心檀越雖儀奉天法而貪恡未已游獵無度積聚不窮方見世之罪何福報之可希也

　　謝尚書夢其父曰西南有氣至衝人必死勿當其鋒家無一全汝宜修福建塔寺可禳之若未暇立寺可杖頭刻作塔形見有氣來指之可免尚驚懼未及造塔寺遂刻小塔於杖頭恆置左右後果有異氣遙見西南從天而下始如車輪稍漸彌大直衝尚家尚以杖指之氣便迴散闔門獲全氣所經過數里無復孑遺遂於永和四年捨宅造寺名莊嚴寺

　　太平廣記宋尚書謝晦為荊州刺使謂塔寺不宜在城間當移之郭外乃自率部下至新寺門遣隊士八十持刀斧毀壞浮圖尊像縱橫瓦木傾墜俄而雲霧暗天風塵勃起晦即怖走隊人驚散莫知所以晦等夜夢咸見沙門飛騰空中光明顯赫又見二人形悉丈餘容姿甚偉厲聲嗔曰所行反道尋當自知其後隊人滿身著癩疾經時而死餘人並犯法就終謝晦連年患瘠病後因謀叛合家被誅皆非命而卒

　　梁書扶南國傳高祖改造會稽鄮縣塔開舊塔出舍利遣光宅寺釋敬脫等四僧及舍人孫照蹔迎還臺高祖禮拜竟即送還縣入新塔下此縣塔亦是劉薩何所得也

　　佛法金湯編梁宣帝諱詧初封岳陽王嘗鎮越州重修甎木二塔先是沙門曇彥與許詢同造此塔未就而詢兦至是彥年百二十歲預告門人曰許元度來也詧至鎮便詣寺訪塔彥出召之曰許元度來何暮昔日浮圖今如故彥遂以三昧力加之詧即悟前身為許元度也乃增廣其故宇為母寶林夫人祈福故號寶林寺

　　衡岳志陳慧思禪師居光州大蘇山一日師指巖下曰吾前一生曾此坐禪為賊斷首尋獲枯骨一聚至西南隅指大石曰吾二生亦曾居此拾髑髏起塔焉又至蒙密處曰此古寺也吾三生嘗托居此地因指人掘之果有僧用器皿及殿宇基址指兩石下得遺骸乃建塔今三生塔是也

　　魏書釋老志天宮寺皇興中構三級石浮圖榱棟楣楹上下重級大小皆石高十丈鎮固巧密為京華壯觀

　　高祖誕載於時起末寧寺構七級浮圖高三百餘尺基架博敞為天下第一

　　崔光傳神龜二年八月靈太后幸永寧寺躬登九層佛圖光表諫曰伏見親昇上級佇蹕表剎之下祗心圖構誠為福善聖躬玉趾非所踐陟臣庶恇惶竊謂未可按禮記為人子者不登高不臨深古賢有言策畫失於廟堂大人蹶於中野漢書上欲西馳下峻坂袁盎攬轡停與曰臣聞千金之子不垂堂百金之子不倚衡如有車敗馬驚奈高廟太后何又云上酎祭廟出欲御樓船薛廣德免冠頓首曰宜從橋陛下不聽臣臣以血污車輪樂正子春曾參弟子亦稱至孝固自謹慎堂基不遇一尺猶有傷足之愧末寧累級閣道回隘以柔懦之寶體乘至峻之重峭萬一蹉跌千悔何及禮將祭宗廟必散齋七日致齋三日然後入祀神明可得而通今雖容像未建已為神明之宅方加雕繢飾麗丹青人心所祗銳觀滋甚登者既眾異懷若面縱一人之身恆盡誠潔豈左右臣妾各竭虔仰不可獨昇必有扈侍懼或忘慎非飲酒茹葷而已昨風霾暴興紅塵四塞白日晝昏特可驚畏春秋宋衛陳鄭同日而焚伯姬待姆致焚如之禍去皇興中青州七級亦號崇壯夜為上火所焚雖梓慎裨竈之明尚不能逆尅端兆變起倉卒預備不虞天道幽遠自昔深誠墟墓必哀廟社致敬望塋悽慟入門聳慄適墓不登隴未有昇陟之事傳云公既視朔遂登觀臺其下無天地先祖之神故可得而乘也內經寶塔高華堪室千萬唯盛言香花禮拜豈有登上之義獨稱三寶階從上而下人天交接兩得相見超世奇絕莫可而擬恭敬拜跪悉在下級遠存矚眺周見山河因其所眄增發嬉笑未能級級加虔步步崇慎徒使京邑士女公私湊集上行下從理勢已然迄于無窮豈長世競慕一登而可抑斷哉蓋心信為本形敬乃末恭己正南面者豈月乘峻極旬御層階今經始既就子來自勸基構已興雕絢漸起紫山華臺即其宮也伏願息躬親之勞廣風靡之化因立制防班之條限以遏囂汙永歸清寂下竭肅穆之誠上展瞻仰之敬勿踐勿履顯固億齡融教闡悟不其溥歟靈太后不從

　　洛陽伽藍記綏民里東崇義里內有京兆人杜子休宅地勢顯敞門臨御道時有隱士趙逸云是晉武時人晉朝舊事多所記錄正光初來至京師見子休宅歎息曰此宅中朝時太康寺也時人未信遂問寺之由緒逸云龍驤將軍王濬平吳之後始立寺本有三層浮圖用甎為之指子休園中曰此是故處子休掘而驗之果得甎數十萬兼有石銘云晉太康六年歲次乙巳九月甲戌朔八日辛巳儀同三司襄陽侯王濬敬造時園中果菜豐蔚林木扶疎乃服逸言號為聖人子休遂捨為靈應寺所得之甎還為三層浮圖光寶寺在西陽門外御道北有三層浮圖一所以石為基形製甚古畫工雕刻隱士趙逸見而歎曰晉朝石塔寺今為光寶寺也人問其故逸曰晉朝三十二寺盡皆埋滅惟有此寺獨存指園中一處曰此是浴堂前五步應有一井眾僧掘之果得屋及井焉井雖填塞甎口如初浴堂下猶有石數十枚當時園地平衍菓菜葱青莫不歎息焉

　　趙逸至京師步兵校尉李澄問曰太尉府前甎浮圖形製甚古猶未崩毀未知早晚造逸曰晉義熙十二年劉裕伐姚泓軍人所作汝南王聞而異之拜為義父

　　聞義里有燉煌人宋雲與惠生向西域取經入烏場國去王城東南山行八日至如來苦行投身餓虎之處高山巃嵸危岫入雲嘉木靈芝叢生其上林泉婉麗花綵曜目宋雲與惠生割捨行資于山頂造浮圖一軀刻石隷書銘魏功德

　　北齊書琅琊王儼傳儼之未獲罪也鄴北城有白馬佛塔是石季龍為澄公所作儼將修之巫曰若動此浮圖北城失主不從破至第二級得白蛇長數丈回旋失之數旬而敗

　　佛祖統紀隆化元年詔修鄴都白馬寺佛圖澄所造塔得舍利三盛以寶瓶廣武王邕置水晶鉢行道祈請舍利忽浮水面右轉七匝

　　三寶感通錄益州郭下法成寺沙門道卓有名僧也大業初雒縣寺塔無人修葺纔有下基卓乃率化四部造木浮圖莊飾備矣塔為龍護居在西南角井中時有相現側有三池莫知淺深三龍居之人莫敢臨視貞觀十三年三龍大鬬雷霆震擊水火交飛久之乃靜塔如本住人皆拾取龍毛長三尺許黃赤可愛佛法金湯編宋璟邢州南和人為廣州節度日入曹溪禮六祖塔誓曰弟子願護大法祈一祥瑞表信言訖微香襲人甘雨傾注璟忻躍賦詩而去

　　宋高僧傳釋無畏嘗於本院鑄銅為塔手成模範妙出人天寺眾以銷冶至廣庭除甚隘慮風至火盛災延寶坊無畏笑曰無苦自當知也鼓鑄之日果大雪蔽空靈塔出爐瑞花飄席眾皆稱歎焉

　　釋惟忠出家法定寺武德中有枯查沿江而至雕作像首貞觀中竇軌造佛身有僧汎愛樹其浮圖而獲一巨蟹身足二尺餘是塔頗多靈異人或將酒肉乘醉詣聖佛前立見災禍忠於天寶中於寺愈加精苦無何塔為霆震拔其塔心柱出外忽有小木承代之意眾咸怪之罔測厥由忠乃叩於聖彌勒像告訴天龍合加畏重何輒震擊奪塔心柱耶是知庶女叫而雷擊景公臺誠有所感一日迅雷烈風還同前震覆覩之乃龍神送舊柱安置如故當其易柱陰雲四合有四神人以身扶翼立與塔齊忠之感物也

　　釋定光締構寺宇鑄大鐘計赤金萬餘斤爾日鼓籥飛灰投罏火熾有祥煙兩道自浮圖相輪最高處出冉冉射上若虹蜺焉萬人引望五色騰凌其塔是阿育王藏舍利之所太和初南蠻蒙傞顛剽掠入益城分蠻卒舍於寺內廊廡皆烹炙熏灼僧見奔迸時塔頂出四道濃煙分穗直上空虛至夜蠻䗺覩此奇異乃禁止汙穢此塔先在西北四十餘步天寶末長史章仇兼瓊赴任至劍門見一人長一丈餘持戟當路兼瓊驚問對曰某是大石寺護塔神故來奉迎且有少事咨祈大夫也緣大石寺塔在西南未為極善今請移東北四十二步伏望便掘石此下以鎮舍利兼瓊曰此易耳遂隱厥形到府數日乃令量其地處先掘果得巨石其深無際促石匠數十人鏨鑿之至夜輒填滿遣人潛伺之見有白彘數十以喙推石末塞之隨以舌舐其堅如銅鐵矣章仇止令勿鑿遂移塔於今所即金華舊地基也

　　尚書故實章仇兼瓊鎮蜀日佛寺設大會百戲在庭有十歲童兒舞于竿杪忽有物狀如雕鶚掠之而去羣眾大駭因而罷樂後數日其父母見在高塔之上梯而取之則神如癡久之方語云見如壁畫飛天夜叉者將入塔中日飼果實飲饌之味亦不知其所自旬日方精神如初

　　唐國史補李氏子為千牛與其儕類登慈恩寺塔窮危極險躍出檻外失身而墜賴腰帶挂釘風搖久而未落同登者驚倒檻內不能起院僧逕望急呼一寺皆出以救連衣為繩久乃取之下經宿乃蘇

　　西陽雜俎靜域寺萬菩薩堂內有寶塔以小金銅塔數百飾之大曆中將作劉監有子合手出胎七歲念法華經及卒焚之得舍利數十粒分藏于金銅塔中大興善寺髮塔有隋朝舍利塔下有記云爰在宮中興居之所舍利感應前後非一時仁壽元年十二月八日

　　京洛寺塔記靖善坊大興善寺不空三藏塔前多老松歲旱則官伐其枝為龍骨以祈雨蓋三藏役龍意其樹必有靈也

　　華嚴院塔下有舍利三斗四升移塔之時僧守行建道塲出舍利俾士庶覩之唄讚未畢滿地現舍利士女不敢踐之悉出寺外守公乃造小泥塔及木塔近十萬枚葬之今尚有數萬存焉

　　三寶感通錄雍州仙遊寺立塔天降陰雪舍利將下日光朗照及入函雲合

　　岐州鳳泉寺立塔感文石如玉為函又獲雙樹鳥獸等基石變如水晶

　　涇州大興國寺立塔三處各送舊石非世所有合用為函恰然相可

　　泰州靜念寺立塔定基已瑞雲再覆雪下草木開花入函光照聲贊

　　華州思覺寺立塔初陰雪將下舍利日照五色氣光數丈覆塔上屬天雨華

　　同州大興國寺立塔值雨及舍利入函日出光繞于日十二月內夜光照五十里

　　蒲州棲巖寺立塔地震山吼聞鐘鼓聲又放光五道二百里皆見

　　并州無量壽寺立塔初昏雲舍利至乃日照將入函放光明天神無量

　　定州恆嶽寺立塔異公來施布負土忽失之舊無水忽有水來前後非一

　　相州大慈寺立塔陰雪將下舍利入函日出下後復合天雨奇華前後非一

　　鄭州定覺寺立塔感光如流星入寺設二千人供萬餘人食不盡

　　蒿州閒居寺立塔感兔來輿所初陰雪將下日明入函訖雲復合

　　亳州開寂寺立塔界內無石別處三石合而成函基至磐石有二浪井夾之

　　汝州興世寺立塔初雪將下日出入函雲合

　　泰州岱嶽寺立塔廟夜鼓聲三重門自開騎自廟出迎光相非一

　　青州勝福寺起塔掘基遇自然盤石函將入有光明牟州巨神山寺立塔獲紫芝二陰雲將下日開閉訖還合

　　隋州智門寺立塔掘基得神龜甘露降黑蜂繞龜有似符文

　　襄州大興國寺立塔初天陰將下日明入函雲合

　　揚州西寺立塔久旱舍利入境夜雨大洽

　　蔣州棲霞寺立塔鄰人先夢佛從西北來入寺舍利至恰如所夢

　　吳州大禹寺立塔舍利凡渡五江風波皆不起又放光獲紫芝

　　衡州衡嶽寺立塔四遇逆風順水峰上白雲闊二丈直至其所三帀乃散

　　桂州緣化寺立塔未至十里鳥有千許夾與行飛入城乃散

　　番州靈鷲寺立塔坑內有神仙雲氣像

　　益州法聚寺立塔初晦冥將下日朗奄已便暗

　　廓州法講寺立塔初行郊西爾夜廓州光高數丈從東來入地內外皆見

　　瓜州崇教寺起塔洧州官人王威送流人九十道逢舍利放之為期其囚被放十里一期無一逃者

　　太平廣記唐天祐中太原僧惠照因夢鎮州南三十里廢相國寺中埋鐵塔特往訪之至界上為元戎王中令鎔所知延在衙署供養衙將任友義慮是鄰道諜人或致不測懇要詰而逐之元戎始疑惠具以尋塔為對遽差於府南三十里訪之果得相國寺古基掘其殿砌之前得鐵塔上刻三千人姓名悉是現在常山將校親軍唯任友義一人無名乃知冥數前定刻斯塔者何神異哉

　　聞奇錄僧子捷建靈隱高峰浮圖養一花犬每隨工徒銜塼置于塔所又寺人於荒榛間收得一石佛而少右耳犬即跑古寺基深可三尺取得佛耳塔成乃斃

　　佛祖綂紀晉少帝開運元年六月吳越王錢弘佐遣僧慧龜往雙林開善慧大士塔得靈骨十六片紫金色舍利無數紫芝生于甓牀雙虎伏于壙下祥雲蔽山甘雨灑地乃奉迎舍利靈骨并淨瓶香爐扣門椎諸物至錢塘安光冊殿供養建龍華寺以其骨塑大士像

　　夢溪筆談錢氏據兩浙時於杭州梵天寺建一木塔方兩三級錢帥登之患其塔動匠師云未布瓦上輕故如此乃以瓦布之而動如初無可奈何密使其妻見喻皓之妻貽以金釵問塔動之因皓笑曰此易耳但逐層布板訖便實釘之則不動矣匠師如其言塔遂定蓋釘板上下彌束六幕相聯如胠篋人履其板六幕相持自不能動人皆伏其精練

　　佛祖統紀吳越王錢俶天性敬佛慕阿育王造塔之事用金銅精鋼造八萬四千塔中藏寶篋印心呪經布散部內凡十年而訖功

　　佛法金湯編王延義審知少子王度僧萬一千人嘗于城南西阜建石塔七層功未半光發如蓋者三夕既成光耀際天又三夕王生慰幸遂額其塔曰淨光又建寺其下

　　儒林公議太宗志奉釋老崇飾宮廟建開寶寺靈感塔以藏師舍利臨瘞為之悲涕興國寺構二閣高與塔侔以安大像遠都城數十里已在望登六七級方見佛殿腰腹佛指大皆合抱觀者無不駭愕兩閣又開通飛樓為御道殿塔排空金碧照耀皆一時之盛觀自景祐初至慶曆中不十年間相繼焚燬略無遺焉

　　佛祖統紀端拱二年開寶寺建寶塔成八隅十一層三十六丈上安千佛萬菩薩塔下作天宮奉安阿育王佛舍利塔皆杭州塔工喻浩所造凡八年而畢賜名福勝塔院安舍利日上肩與微行自手奉藏有白光起小塔一角大塔放光同照天地士庶焚香獻供者盈路內侍數十人求出家掃塔上謂近臣曰我宿世曾親佛座但未通宿命耳詔直學士院朱昂撰塔銘謂曰儒人多薄佛向中竺僧法遇乞為本國佛金剛座立碑學士蘇易簡為之指佛為夷人朕惡其不遜遂別命製之卿宜體此意

　　歸田錄開寶寺塔在京師諸塔中最高而制度甚精都料匠喻浩所造也塔初成望之不正而勢傾西北人怪而問之浩曰京師地平無山而多西北風吹之不百年當正也其用心之精蓋如此國朝以來木工一人而已至今木工皆以喻都料為法有木經三卷行於世世傳浩惟一女年十餘歲每臥則交手於胷為結構狀如此踰年撰成木經三卷今行於世者是也

　　佛祖綂紀沙門繼全自西天還得佛舍利建塔于揚州

　　畫墁錄李允則知雄州興工起築州城又建浮圖九層躬修供具不日成之既而下瞰幽級瞭然如指諸掌

　　魯應龍括異志資聖寺在海鹽縣西本普明院天禧二年賜今名寺有寶塔極高峻層層用四方燈點照東海行舟者皆望此為標的焉為功甚宏有海濱業戶某與兄弟泛舟入洋口接鮮風濤驟惡舟楫悉壞俱溺于海而死其家日夕號泣一夕夢其夫歸曰我未出海時先夢神告曰來日有風波之厄不可往吾不信遂死于此初墜海時彈指隨波已去數百里神欲收我不可及今在海潮鬼部中極苦每日潮上皆我輩推擁而來他佛事祭享皆為諸鬼奪去我不可得獨有資聖塔燈光明功德浩大耳其妻因鬻家資入寺設燈願次夕又夢夫來謝云今得升一等矣

　　宋史姜遵傳遵知永興軍太后嘗詔營浮圖遵毀漢唐碑碣代磚甓既成得召用

　　余靖傳靖為右正言修起居注開寶寺靈感塔災復上疏言五行之占本是災變朝廷所宜戒懼以答天意聞嘗詔取舊瘞舍利入禁中閱視道路傳言舍利在內廷有光怪竊恐巧佞之人推為靈異惑亂視聽再圖營造臣聞帝王之道能勤儉厥德感動人心則雖有危難後必安濟今自西陲用兵國帑虛竭民兦儲蓄十室九空陛下若勤勞罪己憂人之憂則四民安居海內蒙福如不恤民病廣事浮費奉佛求福非天下所望也若以舍利經火不壞遽為神異即木在土中火所不及若言舍利皆能出光怪必有神靈憑之此妄言也且一塔不能自衛為火所毀况藉其福以庇民哉

　　野老記聞蔡元長題泗州塔名泗州大聖之塔及魯直過改題為大聖僧伽之塔

　　佛祖統紀英宗熙寧五年詔衡州迎常寧資福寺玉塔入京師塔高一尋略以玉石阿育王所造第九塔也或夜中騰光明旦往瞻敬者必獲舍利

　　道山清話元祐癸酉九月一日初夜開寶寺塔表裏通明徹旦禁中夜遣中使齋降御香寺門已閉既開寺僧皆不知也寺中望之絕無所見去寺漸明後二日宣仁上僊

　　佛祖統紀元符元年袁州木平山有舍利石塔自然出現夜放五色虹光有丈六佛在月輪中觀音羅漢列侍左右

　　可談熙寧癸丑先公登第天子擢居第一為權臣所軋故居第二大父頗不平湖州道塲山有老僧為大父言此非人事道塲山在州南離方文筆山也低于他州故未有魁天下者僧乃丐緣即山背建浮圖望之如卓一筆既成語州人曰後三十年出狀元大觀賈安宅政和莫儔相繼為廷試魁此吾家事非誕也墨莊漫錄泗州普照寺僧伽塔建炎戊申二月二日災秀州華亭普照寺亦以是日焚其塔亦甚雄盛可亞于泗上也

　　浙江通志淨土寺有塔每夜令行者募油錢燃燈至曉不滅江海道途之人望以為號紹興中塔上燈至二更忽滅寺僧疑行者乾沒油錢問之左右答曰每夜至更盡時則有如人形一羣飛自西來啾啾呼瞰集塔上燈即滅寺僧疑其言次夜自登塔伺之至更時果有一羣約十餘人來塔上各蘸油敷瘡僧直前問之眾叩首曰某等乃淮上陣亡卒也見三寶慧光乞油敷刀箭瘡痕即愈便可托生僧問此番托生何道眾軍作四隊前後答應後世當生為富貴人只待此燈油瘡痕平愈便超度矣僧由是多買油更益燈滿塔上每夜鬼眾仍集取油敷瘡半年漸少久之不復來矣

　　宋史程大昌傳大昌為秘書少監兼中書舍人六合塔寺僧以鎮潮為功求內降給賜所置田產仍免科徭大昌奏僧寺既違法置田又移科徭于民奈何許之况自修塔之後潮果不齧岸乎寢其命

　　魯應龍括異志吳躍龍余友吳宗禮達之之子也乙卯與余友鄉舉同廊就試是歲俱發小薦而躍龍實為亞榜賦魁實通榜詞賦之第八也揭曉之夕夢登七層寶塔已及六層止餘一層欲上之間忽見一人星冠雲帔若天尊像叱曰此鴈塔也汝何人輙登此連步逐下迤邐至塔外遂坐其傍驚而寤及榜至乃在七名之外余親見其說

　　桯史余至泗親至僧伽塔下中為大殿兩旁皆荊榛瓦礫之區塔院在東廂無塔而有院後以土石甃洞作兩門中為巖穴設五百應真像大小不等或塑或刻皆左其衽余以先妣素敬釋氏奉其一于笈中以歸殿上有十六柱其大皆尺有半八觚色黯淡如暈錦正今和州土碼碯也和之產紹興間始剖山得之不知中原何時已有此前六條特異皆晶明如纏絲承梁者二高皆丈有六尺其左者色正紅透時暑日方出隱柱而觀燦然晃明天下奇物也泗人為余言唐時張刺史建殿而高麗有僧以六柱至航海入淮一龜砆露立云舊有碑載其事今不存莫識信否塔有影前輩傳記雜書之余至之明日適見于城中民家亟往觀焉信然泗固無塔而影儼然在地殊不可曉或謂影之見為不祥泗尋蕩棄其應歟殿柱聞郭倪欲載以還維揚今不知何在

　　癸辛雜識武林右司理院昔為僧寺有大石塔在焉風雨陰晦之夕或現一燈於上則府主必移易獄有故甲戌歲范元章攝右獄日親見之此燈或多至六燈兩兩相並於塔之半其色淡紅而微青凡數見之陶朱新錄通判監酒趙師曰昔見金塔一座焉所以舶商自來有富貴真臘之寶者想為此也百塔山在南門外半里餘俗傳魯般一夜造成魯般墓在南門外一里許周圍可十里石屋數百間東池在城東一里周圍可百里中有石塔石塔之中有臥銅佛一身臍中常有水流北池在城北五里中有金方塔一座石屋數間金獅子金佛銅像銅牛銅馬之屬皆有之國宮在金塔金橋之北近北門周圍可五六里其蒞事處有金窗檽左右方柱上有鏡約四十五枚列於窗之傍其下為象形聞內中多有奇處防禁甚嚴不可得而見也其內中金塔國主夜則臥其下土人皆謂塔之中有九頭蛇精乃一國之土地主也係女身每夜一見國主則先與之同寢交媾雖其妻亦不敢入二鼓乃出方可與妻妾同睡若此精一夜不見則番主死期至矣若番主有一夜不往則又獲災禍

　　昨夢錄滑臺南一二里有沙觜橫出半河上立浮圖亦不甚高大河水泛溢之際其勢橫怒欲沒孤城每至塔下輙怒氣遽息若不泛溢時及過滑臺城址則橫怒如故此殆天與滑臺而設也塔中安佛髮長及二丈有奇拳為巨螺其大如容數升物之器髮之色非赤非青非綠人間無此色也髮根大於人指自根至杪漸殺焉使兩人對牽之人自其中來往無礙塔有賜名忘之矣

　　談圃某罷泰州幕時攜家人謁泗州雍熙塔見聖容不悅如怒色復歸高郵大病相繼一子夭後調官西上復拜塔下見其容甚悅遂有六察之薦劉士彥為泗州日病甚其女刲股肉以進夜夢普照云我已與汝取得藥來明日有徐州尼劉鄉人也來獻袈裟於塔下方掛塔之次于聖像中得藥一帖題云和州歷陽縣秦家治風藥服之香氣徹頂即日遂安

　　佛祖統紀婺州女子曾志願開雙林大士塔見頂足連環齒牙不壞迎出塔供養四十九日復藏于塔

　　入越記光孝寺後飛來山巔有塔采絢甚華塔下有鰻井乃小石竅自唐以來神之謂鰻能時出祆祥近世不復見矣

　　蘇州府志報國講寺在景德寺西舊在崑山縣治西名九品觀堂相傳其地本屠沽所聚寺僧師諒一夕夢神人告曰此地當作道塲鑿地為沼當有石塔現寤而言之建造果得石塔上刻元幹僧師諒九品觀堂元泰定甲子僧判本荃改建於此勅賜今額

　　元史英宗本紀至治元年六月作金浮圖于上都藏佛舍利

　　五行志至正二十八年六月壬寅彰德路天寧寺塔忽變紅色自頂至踵表裏透徹如鍛鐵初出於爐頂上有光燄迸發自二更至五更乃止癸卯甲辰亦如之先是河北有童謠云塔兒黑北人作主南人客塔兒紅朱衣人作主人公

　　輟畊錄吳江華嚴寺浮圖之顛望之二矢著其上簳羽宛然可辨相傳宋南渡初金人粘罕乘快一發而中又賈似道出督時祝矢自誓亦中焉故留題者有至今塔杪雷遺跡猶是元戎金僕姑之句大德庚子其寺主僧善信大修浮圖更其顛而新之視向二矢實圓鐵條二交貫橫亙蓋必昔人以之輔顛且以防鸛鶻之巢故耳傳者所謂大妄也且著此以祛後世之惑長樂郭德基嘗有華嚴塔穎辨疑行於時蓋郭嘗官此州目擊其非

　　名山藏典謨記成化十年三月崇王之國大應法王劄實巴死有旨如大慈法王例建塔葬之撥官軍四千供役禮科給事中王坦言劄實巴夷狄人假名釋氏陛下待之殊禮封之顯號特借此以撫其種類使不患邊耳如例祭葬之足矣而祭祀之品逾於王者造塔之費幾於山陵今畿甸飢饉連年餓殍載路即以是費拯流離垂死之民豈不愈於厚一荒誕之胡僧哉上曰給事中言濫矣大應法王造塔比大慈法王已滅三之二不許

　　明通紀弘治十六年詔建壽塔於朝陽門外既而罷之時大學士劉健等上言前代人主信佛莫如梁武帝卒餓死臺城本以求福反以致禍觀諸往事可為明鑒我祖宗相傳以治天下堯舜周孔之道而已浮屠異端蠢財惑眾何關於治欲造佛塔非所以訓天下垂後世也疏入有旨報罷

　　金剛持驗明弘治間嘉興府真如塔圮僉議大修時一頭陀僧名懷林曳三丈長鐵鏈募二十餘年塔工始畢即回首於塔中至今肖像祀之

　　莘野纂聞浮圖九級奠吳城臥龍街上作為雄鎮正德壬申五月六日有火自空而來流為鳥其聲殷殷然與雷相薄而風雨隨之火愈熾延及如來示寂像亦入茶毘自內城而外烟燄燭天見者駭目往觀之則向來金碧之飾土木之費蕩然盡矣因歎息久之以為佛有靈乎有靈則護之胡乃自滅如此遂循廊而行得一碑為宋濂撰相傳創於孫吳再新於蕭梁又再新於趙宋所謂東坡施金龜以藏舍利者即其所也未幾流聞日急俗以為兆而竟不驗然則浮圖之典替常也奚怪焉

　　福建通志萬歲寺在九仙山之西有浮圖七級曰定光塔唐天祐中閩王審知建梁開平中表請上祝聖壽曰萬歲塔元黃鎮成重建定光塔明嘉靖中雷震萬壽寺塔藩司屠僑詣寺拜火天方雨急以雨衣藉地拜至三塔頂所覆鐵鼎忽然墜地大書曰諸天及人無由見鼎地搖三日天雨四花土田三變今古同時屠人握閩雨衣三拜其事甚奇

　　冬遊記略出郭宛復而西觀辟支洞洞甚小且傾仄下至禪堂已昏黑初二日早起就禪堂前右室中閉門觀塔影影從門孔中入倒懸向下無問陰晴皆得見之

　　松江府志松江元時有四塔西曰普照又西曰延思西南曰超果東南曰興聖夏監運家在四塔之東而小室內有一塔影長五寸許倒懸於西壁之上不知從何而來然不常有或時見之是不可曉也今四塔惟興聖獨存影之所見人云其家反不利近歲或見於城西南黃泥漊中其地去寺既遠城郭蔽虧了不相及是又不可曉也

　　塔部雜錄

　　阿含經有四種人應起塔一如來二辟支佛三聲聞四輪王

　　釋迦氏譜忉利城東照明園佛髮塔城南粗澀園佛衣塔城西歡喜園佛鉢塔城北駕御園佛牙塔大論云天帝取菩薩髮天上城東立塔取寶衣立衣塔此未成佛前者按經律人中有四大塔生處塔在迦維羅衛國林徵園中成道塔在摩揭提國善勝道場元吉樹下轉法輪塔在波羅柰國仙人住處鹿野苑中涅槃塔在拘夷那竭國力士生地秀林雙樹間又按聖迹記有四大塔祐云至人處世利益弘大髮爪衣鉢咸為法事故能寶塔覆起廣被天人造塔之源非惟散身而已

　　法苑珠林塔義梵漢不同翻譯前後致有多名文有訛正所云塔者或云塔婆此云方墳或云支提翻為滅惡生善處或云斗藪波此云護讚若人讚歎擁護歎者西梵正音名為窣堵波此云廟廟者貌也即是靈廟也

　　安塔有三意一表人勝二令他信三為報恩若是凡夫比丘有德望者亦得起塔餘者不合

　　十二因緣經云有八人得起塔一如來二菩薩三緣覺四羅漢五阿那含六斯陁含七須陁洹八輪王若輪王已下起塔安一露盤見之不得禮以非聖塔故初果二露盤乃至如來安八露盤八盤以上並是佛塔

　　中山詩話泗州塔人傳下藏真身後閣上碑道興國中塑僧伽像事甚詳退之詩曰火燒水轉掃地空則真身焚矣塔本喻都料造極工巧俗謂塔頂為天門蘇國老詩曰上到天門最高處不能容物只容身以譏在位者

　　歸田詩話荊公誅北高峰塔云飛來峰上千尋塔聞說雞鳴見日升不畏浮雲遮望眼自緣身在最高層鄭丞相清之詠六和塔云經過塔下幾春秋每恨無因到上頭今日始知高處險不如歸臥舊林丘二詩皆自喻荊公作于未大用前鄭作于既大用後然卒皆如其意不徒作也

　　演繁露通典載馬韓祭鬼神立蘇塗建大木以垂鈴鼓注蘇塗有似浮塗按浮塗即浮圖浮圖即塔也

　　鼠璞予得唐鴈塔題名石刻細閱之凡留題姓名僧道士庶前後不一非止新進士也唐進士特於曲江宴賞之暇有此會猶今北使過錢塘例干浙江觀潮天竺燒香耳若泛以鴈塔題名為登第慶賀之辭則觀潮燒香亦可顓言穹廬之來使乎

　　長者言偶與諸友登塔絕頂謂云大抵做向上人決要士君子鼓舞只如此塔甚高非與諸君乘興覽眺必無獨登之理既上四五級若有倦意又須賴諸君慫慂此去絕頂不遠既到絕頂眼界大地位高又須賴諸君提撕警醒跬步少差易至傾跌只此便是做向上一等人榜樣也

　　三藏法數四梵福一未起塔處起塔塔梵語具云塔婆華言高顯謂人能起塔者當來之世受初禪天福經云若有善信男子女人求梵天福者未曾起塔婆處于中能起是為初受梵天之福也

　　四處立塔一生處立塔謂諸佛降生之處即應起塔如今釋迦牟尼佛在毘藍園內無憂樹下降生即於其處立塔也二得道處立塔謂如來得道在摩揭提國菩提樹下即於其處立塔也三轉法輪處立塔謂如來轉法輪其處不定或在寂場或在鹿苑或在天上等即於其處立塔也四涅槃處立塔梵語涅槃華言滅度謂如來在俱尸那城娑羅雙樹間入滅即於其處立塔也

　　八種人起塔一如來塔如來有三義若云無所從來亦無所去此法身義也第一義諦名如正覺名來此報身義也乘如實道來成正覺此應身義也謂如來萬德悉備三覺俱圓天上人間所共尊仰是故滅後應當起塔供養二菩薩塔菩薩梵語俱云菩提薩埵華言覺眾生又云覺有情謂菩薩上求佛道下化眾生憫物情重隨類現身度脫無量是故滅後應當起塔供養三緣覺塔謂觀十二因緣覺真諦理故名緣覺以其三界生死已盡能為人天而作福田應當起塔供養四阿羅漢塔梵語阿羅漢華言無生又云無學又云應供謂三界生死已斷故名無生以其煩惱已盡無法可學故名無學以其應受人天供養為世福田故名應供是故滅後應當起塔供養五阿那含塔梵語阿那含華言不來謂斷欲界惑盡不來欲界受生故名不來以其應受人天供養為世福田是故滅後應當起塔供養六斯陀含塔梵語斯陀含華言一來謂欲界有九品思惑前之六品已斷後之三品尚在更須欲界一番受生故名一來以其應受人天供養是故滅後應當起塔供養七須陀洹塔梵語須陀洹華言預流謂斷三界見惑已盡預入聖道法流故名預流以其應受人天供養為世福田是故滅後應當起塔供養八轉輪王塔謂轉輪聖王雖未斷惑未出三界然以福德之力治四天下又以十善化育羣生為世之所尊敬是故滅後應當起塔供養

　　起塔有六意一為表人勝謂如來三界至尊最勝無比故建塔以表之令人瞻禮而歸敬也二令生淨信謂建造佛塔葢令一切眾生瞻仰頂禮而生崇重正信之心也三令標心有在謂建造佛塔蓋令一切眾生心有所向而敬慕歸依也四令供養生福謂建造佛塔蓋令一切眾生至心恭敬供養則能生諸福利也五為報恩行事謂建造佛塔非唯利益于己身蓋將報答四恩而畢無邊之行願也六生福滅罪謂建造佛塔非唯生自己之福滅自己之罪蓋令一切眾生凡瞻覩頂禮者無不生一切福滅一切罪也

　　諸經要集毘婆沙論云若人起大塔如來生處轉法輪處若人取小石為塔其福等前大塔所為尊故若為如來大梵起大塔或起小塔以所為同故其福無異

　　賢者五戒經云旋塔三帀者表敬三尊一佛二法三僧亦念滅三毒一貪二瞋三癡

　　三千威儀云遶塔有五事一低頭視地二不得蹈蟲三不得左右顧視四不得唾塔前地上五不得中住與人語

　　增一阿含經云塔中不應禮餘人

　　十誦律云佛塔聲聞塔前自他不得禮

　　五百問事云佛塔前禮餘人得罪

　　毗尼母論云不得著革屣富羅入塔五百問事云若是潔淨靴履鞋韎等得著禮拜

　　三千威儀經云掃塔上有五事一不得著履上二不得背佛掃塔三不得取上善土持下棄四不得取下佛像上故華五當旦過澡手自持淨巾拂拭佛像復有五事一當先灑地二當使調三當待燥四不得逆掃五不得逆風掃復有五事一不得去善土二當自手拾草三當取中土轉著下處四不得令四角掃處有迹五掃塔前六步使淨

　　正法念經云若有眾生淨心供養眾僧掃如來塔命終生意樂天身無骨肉亦無汗垢香氣能熏一百由旬其身淨潔猶如明鏡

　　若有眾生識于福田見有佛塔風雨所壞若僧房舍以福德心塗飾治補復教他人令治故塔命終生白身天其身鮮白入珊瑚林與諸天女五欲自娛業盡還退若生人中其身鮮白

　　雜寶藏經云若掃僧房一閻浮提不如掃佛塔一手掌

　　無垢清淨女問經云掃塔得五功德一自心清淨他人見生清淨心二為他愛三天心歡喜四集端正業五命終生善道天中

　　增一經云掃佛塔有五法一水灑地二除去瓦石三平正其地四端意掃地五除去穢惡地既淨已隨能持一枝香華散布地上供養得福無量

　　塔部外編

　　法苑珠林唐貞觀二十一年荊州大興國寺塔西南柱無故有聲人往看之乃見有金銅佛頭出如是日日漸出經三夕方盡長六尺許是立佛道俗咸異之宋高僧傳釋懷信居處廣陵武宗為趙歸真排毀釋門將欲湮滅教法有淮南詞客劉隱之薄遊四明旅泊之宵夢中如泛海焉迴顧見塔一所東度見是淮南西靈寺塔其塔峻峙制度校胡太后永寧塔少分耳其塔第三層見信憑欄與隱之交談且曰暫送塔過東海旬日而還數日隱之歸揚州即往謁信信曰記得海上相見時否隱之了然省悟後數日天火災塔俱盡白雨傾澍傍有草堂一無所損由是觀之東海人見永寧塔不謬矣

　　聞見近錄史朝請琳云通判許州有路分都監郭虞卿妻乳母禮塔數年禮數將滿嘗以薏苡記其數薏苡忽自器中跳躑視之舍利滿前皆自薏苡中出凡得數勺須臾所禮銀塔中靈光煥然舍利如雨又須臾乳媼兩膝生舍利無數禮塔則舍利隱痛媼益勤不懈數日失塔所在

　　老學庵筆記宣和末有巨商捨三萬緡裝飾泗州普照塔煥然一新建炎中商歸湖南至池州江中一日晨興忽見一塔十三級浮水上南來金碧照耀而隨波傾颭若欲倒者商舉家及舟師人人見之皆驚怖誦佛及漸近有僧出塔下舉手揖曰元是裝塔施主船淮上方火災大師將塔往海東行化去語未竟忽大風作塔去如飛遂不見未幾乃聞塔廢於火舒州僧廣勤與商船同行親見之

　　學佛考訓天竺人尸羅有道術嘗於指端出浮圖一層高三尺諸神仙張旛蓋繞塔而行長不過五六分皆唱梵唄


