大藏經補編第 32 冊 No. 180 華嚴通關


(249)華嚴通關

　　宋復庵。作華嚴綸貫。貫徹一經大旨。往往歸於禪悟。今以本經要文。通淨土之關。復彼直示圓極之理。此略明事理雙行。雖似效顰。其門不同。名為華嚴通關也。余今年七十六。一死亦在近矣。因以日用所誦持華嚴略抄二本。付與二三子。且述斯書。預擬遺訓。其文曰。諸仁者。盡此一生。受持淨戒。如捧油鉢。信重佛法。如護命根。不隨魔緣。如須彌山。截斷妄想。如大利劒。仰佛加護。稱佛名號誓轉穢身。必生佛土。又應念。我昔不聞佛名。今即念彌陀洪名。我昔不聞大法。今即誦華藏法音。此便人中上上人。人中希有人。又此華嚴經者。十身毘盧遮那。安住華藏法界海會。以一切諸佛同一體性。十華藏世界海。微塵數大人相。所演說之根本法輪。八萬四千諸波羅蜜。淨佛國土。成就眾生。無始無終。常恆不變。乃至眾生說。國土說。三世如是說。取要言之。逈然超出文字言詮情識之表。人人具足。現今圓成一念法界之全體是也。又此經中處處。明念佛三昧。其文非一。善財最初善知識。德雲比丘教之。以念佛三昧。乃至結會行願品。以普賢勝行。廻向安樂剎。應知。一切經中。淨土法門。皆自斯經出。又此華嚴經大要諦信文殊無相妙慧。了達心性本無所有。發起普賢如幻行願。淨佛國土。成就眾生。兼此二而不有所住。是為三聖一體之佛。斯則徹心空而不滯空想。起幻智而不著有為體中諦而。不住諦理。無思之思。縛解俱亡。自然能入不可思議無障礙法界。本經云。菩薩觀心。不在外。亦復不得在於內。知其心性無所有。我法皆離永寂滅。見是不可思議相。是則能知無相法。若能住是甚深法。常樂修行菩薩行。菩薩住是不思議。於中思議不可盡。入此不可思議處。思與非思皆寂滅。(文)又應知。以取相分別之識種。感六趣生死之業影。由正智離念之勝因。證四德常住之妙果。是以一切諸佛說法利生。以無分別無礙行。即能入法界海會也。今吾審觀日用之心。苦樂愛憎。生滅萬變。如鳥跡如電光。無相無形。無有實體。亦求其心本。無來處無去處。不在內不在外。本來無念。此無念心性廓然。周徧虛空法界。心佛眾生。常住一相。如如不動。復此心性。雖無所住。隨緣應物。變現無窮。譬如有大圓鏡。量等虛空。山河人畜。盡現影像。然此影像。雖變現無窮。非生非滅。現與不現。鏡體本明。體用無二。心佛眾生。亦復如是。緣起無盡。性相一如。曹溪云。但淨本心。使六識出六門。於六塵中。通用無滯。名無念行。若百物不思。當令念絕。即是法縛。即名邊見。悟無念法者。萬法盡通。悟無念法者。見諸佛境。悟無念法者。至佛地位。(文)伏惟。諸佛究盡斯理。以一法界。為身為土。安住盡十方虛空界廣大佛剎。具足大智光明常樂我淨功德。大悲願力。普現身雲。隨眾生心。感應道交。眾生迷背斯理。認自識影。為身為土。如蠶作繭。人我繫縛。分別痛苦。生老病死。六趣淪轉。無有窮已。然此迷悟。但隨眾生分別妄見。假立名言。若能隨順不二心性。歸入於法界海會。則唯一佛土。無比無對。性相無礙。生佛一如。百川入海。本名安在。一瞖在眼。空華亂墜。本經云。如來境界無邊際。一念法界悉充滿。一一塵中建道場。悉證菩提起神變。菩薩能修普賢行。遊行法界微塵道。塵中悉現無量剎。清淨廣大如虛空。等虛空界現神通。悉詣道場諸佛前。蓮華座上示眾相。一一身包一切剎。願一切佛剎。皆悉清淨。以不可說不可說莊嚴具。而莊嚴之。一一佛剎。其量廣大。同於法界。純善無礙。清淨光明。諸佛於中。現成正覺。一佛剎中。清淨境界。悉能顯現一切佛剎。如一佛剎。一切佛剎。亦復如是。其一一剎。悉以等法界無量無邊。清淨妙寶莊嚴之具。而為嚴飾。又為令一切眾生。皆得無限量大菩提。周徧法界。無所障礙故。廻向為令一切眾生。皆得平等無分別同體善根故。廻向。為令一切眾生。皆得入一切同體清淨佛剎故。廻向。善導云。西方寂靜無為樂。畢竟逍遙離有無。大悲熏心遊法界。分身利物等無殊。一到彌陀安養國。畢竟逍遙即涅槃。涅槃莊嚴處處滿。見色聞香罪障除。百寶莊嚴隨念現。長劫供養報慈恩。微塵故業隨智滅。不覺轉入真如門。普願有緣同行者。專心直入不須疑。一到彌陀安養國。元來是我法王家。一日七日專稱佛。命斷須臾生安樂。一入彌陀涅槃國。即得不退證無生。門門不同八萬四。為滅無明果業因。利劒即是彌陀號。一聲稱念罪皆除。同學相隨遊法界。法界即是如來國。一一佛國恆沙會。分身聽法修供養。得蒙諸佛慈光照。摩頂授記入無餘。意樂他方住即住。須欲歸還即歸還。本國他方亦無二。悉是涅槃平等法。諸佛智慧亦同然。到處盡是法王家。(善導自釋法界有三義。一者心徧故。二者身徧故。三者無障礙故。此無障礙法界。與華嚴事事無礙法界同。華嚴宗有四法界。謂事法界。理法界。理事無礙法界。事事無礙法界。此四法界亦一一互具。淨宗有二門。謂教門實義門。約教門則以法界為眾生。以身屬佛。今依實義門。此二門尅而言之。亦互相具。善導既言法界即是如來國。豈但滯一門哉。李長者云。無盡佛國不出一塵。不立限量故。以法為界。相海純雜。色像重重。此實淨土非權取。又云。十方不遠。此方無近。乃至時日歲劫。性自無遷。一念迷亡。古今多劫。即纖毫不轉。如斯等意。皆悉不可思議法界佛國土也。)又問曰。彼佛及土。既言報者。報法高妙。小聖難階。垢障凡夫。云何得入。答曰。若論眾生垢障。實難欣趣。正由託佛願以作強緣。致使五乘齊入。又眾生業障。觸目生盲。指掌謂遠他方。隔竹笻(笻者笠也)即踰之千里。豈況凡夫分外。諸佛境內闚心。自非聖力冥加。彼國何由得觀。(文)夫諸佛同體本報海會。無障無礙。充滿法界。如千燈互照。光光增明。應物現形。如一月在天影現眾水。但以眾生亂想無由寄託。標心西方。簡餘九域。今以彌陀。為法門主。則十方三世一切佛剎。盡為彌陀身土。乃至心佛眾生。一切趣一。一趣一切。事事無礙法界。主伴具足。然則吾曹。雖已安住彌陀海會一水四見。智隔報殊。猶如生盲不見天日。宜當脫去竛塀之窮途。通達華藏之鄉關也。(天親淨土論云。入第三門者。以一心專念作願生彼修奢摩他寂靜三昧行故。得入蓮華藏世界。又善導疏玄義分。多引證舊華嚴經。就中以功德雲念佛一行三昧。證所立專修念佛三昧。又往生禮讚。以文殊般若經。同證一行三昧。應知善導本意。除所依淨土三經。則以此二經。亦為宗要的證。今以華嚴通淨土之關故。有由如上義焉。)又按善導觀無量壽經疏釋第八像觀中。斥唯識法身。自性清淨佛性等觀云。經文既言想像。假立三十二相。乃至此觀門等。唯指方立相。住心而取境。總不明無相離念也。吾宗家言。所破乃指淨影嘉祥。兼及台教。此唯約教門。若約實義。諸師亦通。且如台教。其義最親。天台四明。皆共事禪。明此觀門。所謂帶事行行。無觀有觀。無念有念。事理雙修。定慧不二。非單法身單無生觀也。四明釋此觀云。作是不二遮照同時。此則即觀無觀。用無作行。修念佛定。乃至此術不施。勝相不發。善導既釋前地觀云。凝心不絕。即是見淨土之相。此名想中見。又想心漸微。覺念頓除。正受相應。證於三昧。台疏云。前水是想。不能滅罪。地觀是實。故能除斷。此實觀者。即一心三觀。絕能所心緣。正受者。即覺念頓除。離分別想念。此皆無分別智。現量所得。心鏡無垢。勝相自現。若又有分別覺念。則心鏡有垢故。勝相不現。縱令有現。假而非真。亦或如言心水澄淨。魚石顯現。濁則不現也。是故實觀正受。雖名異義通。善導本約下機。天台專被上機。教門有別。歸元無二。凡圓極一乘。華嚴法華。及餘大乘經典。靡不盡明事理無礙體用不二。如夫禪門教外別傳。竪一指行一棒。事理不自在。乃名法縛。(荊溪釋四教念佛云。前之三教。各念一佛。謂生應報。圓念法身。諸身具足。清涼釋德雲念佛三昧云。以如為佛。則無境非佛。故云普觀。又若報。若化。一時觀故。已上文中。事理自圓矣。)天台十疑論。斥無生見解。示生即無生。通淨土之門。蓋立教破立。各有所據。但無奈何末學之執弊耳。又如第九真身觀。經文有六十萬億那由他恆河沙由旬身量。百萬億那由他恆河沙化佛。復有八萬四千相。八萬四千隨形好。八萬四千光明。其一一中。陪陪增數。無量無邊。周徧法界。此身量化佛相好光明。非取相分別觀想思惟之所能及。與華嚴十蓮華藏微塵數相海全同矣。善導至釋此觀。以念佛眾生文。約稱名念佛。明有親緣近緣增上緣。次引證無量壽經阿彌陀經而不委及無邊相海。斯乃急流水中。悲心徹底。專在凡下。不俟結勸流通之文。六字匕首。突然露出。(匕首者短刀也。)又前像觀者。假正報也。眾生障重真容難階。假立形像。且注心想。至真身觀。不可以形相思惟念。唯此不觀相貌。專稱名字。隨順佛願。相應佛心。不假作意。以無觀之觀。拆如空相海。大權密意。不得而可測也。又至流通文。汝好持是語。持是語者。即是持無量壽佛名云。正明付囑彌陀名號。流通於遐代。上來雖說定散兩門之益。望佛本願。意在眾生。一向專稱彌陀佛名。斯文淨宗的的要旨。不論觀心觀想知解方便。一句利劒。聲聲下業種之識田。念念斫我法之稠林。語其高則一棒一喝。尚涉根塵。語其卑則信男信女。不妨職業。願生淨土之門。八字打開。佛祖同轍之心。雪中藏鷺。於戲偉哉。大導師定散諸門。結歸稱佛。稱佛之行。還貫定散。何以故口稱三昧。心眼即開。不勞觀想。見彼勝境故。復無觀稱佛。相應法身。圓頓諸門。無二無別故。所期淨土。界徹因源。生一土即融法界佛剎。所修佛號。因該果海。念一佛即見十方諸佛。於是應當增信不可思議功德諸佛所護念也。吾邦空祖。洞達善導專修之門。專立稱名念佛三昧。其宗教要旨。詳選擇集。又有一紙法語。其意云。但為往生極樂。稱彌陀名號。更不假觀想觀心思量方便。乃至縱令學習一代教門。還同愚癡。一向念佛。又法語云。淺者深也。以無義即為義。以無樣(樣者法也)即為樣。斯等語雖簡。而穩▆矣。一日吸盡西江水。直示圓極源底。悟了同未悟之佛行也。又二祖鎮西聖光國師。識知淨土論云。若約往生淨土機者。縱雖下根下智人。萬行之中。但取一行。畢命為期。而勤行之。臨終之時。必得往生。此是易行中易行。今明菩薩淨佛國土。言易度故。是即易行義也。問云。近代善導一門之流。以念佛往生。名易行道。為往生業。以諸行往生。名難行道。不許往生。此義云何。答。此日諸方淨土學者。皆存此旨。其義不然。所以者何。善導和尚。乃至但是被稱名一機。且立專修之義。永以非簡諸行往生。故觀經云。三世諸佛淨業正因。如此說者。念佛諸行。不可是非。三福九品之行因。皆悉往生之正因。又云。佛名即實相之名。實相即是一切法門。是故讚歎佛名之時。一切法門皆是讚歎之。此即名體不二。性相一如故也。是故智論云。以佛名號。為實相法。又國師徹選擇中。舉八種選擇。更加二十二種選擇。宗教廢立益嚴。而又汎融淨土之門。文云至極甚深之大乘者。名即體也。相即性也。是故名體不二。性相一如。然則此念佛三昧。一切諸佛之體性也。此是大乘至極之法門也。又夫欲知念佛往生。先須知一切菩薩。淨佛國土。成就眾生之義也。乃至單聖道門人。單淨土門人。不可知之。聖道淨土兼學之人。可知之。此則聖教之源底也。法門之奧義也。佛菩薩之祕術也。此書之上。不可載盡。委可聞口傳也。又稱名念佛。不論機根之淺深。自然正智正解。相應佛心。契同淨佛國土。成就眾生之行。(已上國師靈文。載海藏典決。今重舉之。此義於吾淨宗。為大要的。請同法之人。數熟讀則亦有其不差也。)夫國師者。空祖大師。正宗得髓嫡傳。親蒙證明。其言曰。源空全身。即是聖光。吾與聖光。一體無二。如選擇集。則當吾邦宗教多途之時。大倡究竟一乘果號。不拂不瑩。疾乘佛願。暗契佛心。單提直入。不敢涉理解。三根易行。五乘齊修。是故持名弘通。如百川之就下洋洋流溢四海也。至二祖國師。法運應時廣融性相。益彰真風。於是淨教周備。赫然猶如杲日升天。宗教施設。一張一弛。豈易測哉。爾來龍象迭興。稟承鎮西。大振斯道。了譽冏公云。幸哉我等。依大師自解佛願恩力。不觀佛身。正見佛心。乃至觀佛行人。佛影現行者心中。念佛眾生。辱居在佛心內。當知影現有時。居在無間。又一處忘縱橫。亍彳間失行止。斯等意與禪門所謂未悟時。銀山鐵壁。悟了還銀山鐵壁相同。如上祖訓。為鎮西正宗傳燈佛子者。不可不知也。古語云。竹密不妨流水過。山高豈礙白雲飛。然法末流弊。諸門互執廢立。動至有一佛乘中。深著二見。自讚毀他。行業未立。地獄先辨者也。龍樹云。自法愛染故。毀訾他人法。雖持戒人。不脫地獄苦。又諸佛聖人為凡夫說法。而凡夫著音聲語言。不取聖人意。不得實義。不得實義故。還於實中生著。(文)良以諸佛出世大法。十方佛土。唯一佛乘。皆悉以不可思議無分別無礙行。乃能得入清淨法界無邊佛剎。何以故如向所言。從妄想分別。既現此苦報。今以無分別無礙行。還到本國。理當然故。復無分別無礙行。即是念無邊法界。無邊法界。即是如來故。(涅槃經云。又無住者。名無邊法界。無邊法界。即是如來。云何言住。)是以華嚴一念法界。天台一心三觀。密教通達本心。禪門見性成佛。淨宗一心不亂等。其名雖殊。其揆一也。法華經云。如三世諸佛說法之儀式。我今亦如是。說無分別法。心地觀經云。一切如來。觸無所得。乃成佛道。化諸諸眾生。大日經云。虛空相是菩提。無知解者。亦無開曉。圓覺經云。何況能以有思惟心。測度如來圓覺境界。如取螢火燒須彌山。終不能著。金剛經云。莊嚴佛土者。即非莊嚴。是名莊嚴。乃至應無所住而生其心。金光明經云。法身是正覺。法界即如來。乃至又善男子。一切如來。有三種身。一者化身。二者應身。三者法身。乃至唯有如如如如智。是名法身。前二種身。是假名有。此第三身。是真實有。為前二身。而作根本。何以故離法如如。離無分別智。一切諸佛。無有別法。又依於此身。得發初心。修行地心。乃至金剛之心。如來之心。而悉顯現。無量無邊。如來妙法。皆悉依此法身不可思議摩訶三昧。而得顯現。佛藏經云。諸佛無量不可思議不可稱量。乃至諸佛無分別。以是故。念無分別。即是念佛。文殊般若經云。欲入一行三昧。應處空閑捨諸亂意。不取相貌繫心一佛。專稱名字。隨佛方所。端身正向。能於一佛。念念相續。即是念中。能見過去未來現在諸佛。何以故。念一佛功德。無量無邊。亦與無量諸佛。功德無二。不思議佛法。等無分別。皆乘一如。成最正覺。阿彌陀經云。執持名號。若一日乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒即得往生阿彌陀佛極樂國土。(此小本中。有九句不可思議。五句甚難難信。夫言不可思議功德難信之法者。非分別思惟之所能及故。四句百非無在。然則經中所說信願持名依正莊嚴。皆悉不可思議。與華嚴所說法門無二無別。智旭所謂華嚴所稟却在此經。信知言哉。又應知一心不亂有事理二門。吾善導空祖。所立稱名念佛。專被下機。兼接上根。是故不問事持理持。一心專念彌陀名號。乃至念念不捨者。是名正定之業。且佛法初門。指方立相。未始明離念之法。但有久近念念不捨實修行人。應當明信佛之真體不可思議不稱量。是法不可在文字情解中而已矣。)今所勸進。念佛三昧。亦復如是。雖有相好功德種種之門。不觀相貌。專稱名字。一言以蔽諸。若能如上。以無分別無所得心。稱佛名號。念念相續。一心不亂。即是圓照彌陀諸佛同一法身。三身十身。無障無礙。嚴土利生。周徧十方。臨命終時。不隔當念。親感佛迎。往詣佛國。智慧神通。無量妙法。從一佛號。莫不顯現矣。疑者云。若言以無分別無所得心念佛。將無有願生淨土之心耶。曰不然。此非令念絕而為無分別無所得。唯言不假知解方便。一心稱佛名。精詣不撓。乃妄想分別。自然消除也。又吾聞之。儒教言至誠不貳。則感通天地。休徵自臻。其餘無論老莊諸子。世間所有。文字伎藝等。誠志不息。則有思極至無思。而各獲其妙。與今所言一心不亂。亦頗相類。謂心口稱念。更無雜想。內法如外。外法如內。心境不二。性相一如。無思無慮。無念而無不念。無得而無不得。非言所詮。修者自知。如吾淨宗。但能決定願生之心。一心不亂。稱佛名號。即於斯中。三心四修。一切行願。自然圓滿。又何有所闕少哉。已下重舉本經。印决信解。請前後諸文。心教對照。而審思之。文云。復有不可思議數兜率陀天王。皆勤念持一切諸佛所有名號。(清涼云。召體曰名。響頒人天為號。乃至以諸如來同一法界體德均故。)爾時大威光童子。乃至得念佛三昧。名無邊海藏門。(清涼引智論云。菩薩以般若波羅蜜為母。般舟三昧為父。良以念佛即真涉事。與方便同故得稱父。又念佛成佛是親種故。疏文一言蔽諸者。念一佛號。亦名一言。直取一言只一佛字故。又法界品德雲念佛門下云。最初善友先明念佛法門者。以是眾行之先故。乃至依佛方便。能成勝行故。功高易進。以獎物故。具載海藏典决。)如來普放大光明。一切十方無不照。令隨念佛生功德。此發威光解脫門。廣大寂靜三摩地。不生不滅無來去。嚴淨國土示眾生。此樹華神之解脫。十方所有諸國土。悉見如來坐於座。朗然開悟大菩提。如是喜音之所入一切諸佛。一法身。真如平等無分別。佛以此力常安住。普捷現王斯具演。如眾生數普現身。此一一身充法界。悉放淨光雨眾寶。如是解脫星幢入。如來色形諸相等。一切世間莫能測。億那由劫共思量。色相威德轉無邊。如來非以相為體。但是無相寂滅法身相威儀悉具足。世間隨樂皆得見。佛身無生超戲論。非是蘊處差別法。得自在力决定見。所行無畏離言道。(清涼云。决定見者。不隨境相。名自在力。有無不能累其神。故無畏也。亦非言行處。)佛以法為身。清淨如虗空。所現眾色形。令入此法中。諸佛如虗空。究竟常清淨。憶念生歡喜。彼諸願具足。若能除眼瞖。捨離於色想。不見於諸法。則得見如來。若有若無有。彼想皆除滅。如是能見佛。安住於實際。佛法不可覺。了此名覺法。諸佛如是修。一法不可得。以法無性故。無有能了知。如是解於法。究竟無所解。又能所分別二俱離。雜染清淨無所取。若縛若解智悉忘。但願普與眾生樂。一切世間唯想力。以智而入心無畏。思惟諸法亦復然。三世推求不可得。三世所有一切佛。悉與等心同智慧。一性一相無有殊。此無礙種所行道。堅固微密一妙身。與佛平等無差別。隨諸眾生各異見。一實身者所行道。法界平等無差別。具足無量無邊義。樂觀一相心不移。三世智者所行道。一光照觸無涯限。十方國土悉充徧。普使世間得大明。此破闇者所行道。佛所莊嚴廣大剎。等於一切微塵數。清淨佛子悉滿中。雨不思議最妙法。如於此會見佛坐。一切塵中悉如是。佛身無去亦無來。所有國土皆明現。顯示菩薩所修行無量趣地諸方便。及說難思真實理。令諸佛子入法界。能如法供養佛。則能念佛心不動。若能念佛心不動。則常覩見無量佛。若常以見無量佛。則見如來體常住。若見如來體常住。則能知法永不滅。嚴淨不可思議剎。供養一切諸如來。放大光明無有邊。度脫眾生亦無限。智慧自在不思議。說法言辭無有礙。施戒忍進及禪定。智慧方便神通等。如是一切皆自在。以佛華嚴三昧力。寶座高廣最無等。徧滿十方無量界。種種妙相而莊嚴。佛處其上難思議。諸佛子眾共圍繞。盡於法界悉周徧。十方一切無有餘。無量無邊法界中。無始無終無遐邇。示現如來自在力。又願以此念佛善根。為一眾生。於一切世界。盡未來劫。修菩薩行。如為一切眾生。為一切眾生。亦復如是。雖等如來。勤供佛。雖觀於空集福德。知法無二勤作業。了剎皆空樂嚴土。若有欲得如來智。應離一切妄分別。有無通達皆平等。疾作人天大導師。十力大雄最無上。譬如虗空無等等。境界廣大不可量。功德第一超世間十力功德無邊量。心意思量所不及。人中師子一法門。眾生億劫莫能知。若有欲知佛境界。當淨其意如虗空。遠離妄想及諸取。令心所向皆無礙。(清涼云不作意以照境。則所照無涯。此止體性離而息妄。諸取皆寂。若斯則不拂不瑩而自淨矣。無淨之淨。則閭踏佛境矣。此為心要。請後學思行。)如來應正等覺金翅鳥王。亦復如是。住無礙行。以淨佛眼。觀察法界諸宮殿中一切眾生。若曾種善根。已成熟者。如來奮勇猛十力。以止觀兩翅。鼓揚生死大愛海水。使其兩闢。而撮取之置佛法中。令斷一切妄想戲論安住如來無分別無礙行。善導云。若欲學解從凡至聖。乃至佛果。一切無礙。皆得學也。若欲學行者。必藉有緣之法。少用功勞。多得益也。(此文密發千鈞之弩。吾曹盲聾。不見不聞。何則現今無論我人眾生壽者。只箇愛憎未能無礙。況凡聖乃至佛果。法界全體乎。然如一心專念彌陀名號。直下法界一相三昧故。不假作意。聲聲念念。凡聖佛果。無礙圓通。淨佛國土。成就眾生。又導師悲心。雖專在於常沒凡夫。至其禮讚偈頌諸文。十之八九。莫不皆有無生無為涅槃法性法界等語。此乃所以使後學知佛之大法不離二諦也。空祖以爍迦羅眼。徹見導師所立專修念佛三昧。大明選擇本願。一句果號。攝盡眾機。囊括萬行。國師亦顯揚此念佛三昧諸佛體性。名體不二。自然正智正解。相應佛心。益發揮正宗。提獎末學而唯稱彌陀一行三昧。上智下愚。一心稱念。一道進趣。未始有毫髮之異也。又應知昔蓮華勝公。問空祖大師云。於諸法門。結緣修習為雜行也否。大師曰。深信念佛。而後結緣眾善是即助業。非為雜行也。光明既示隨喜他善廻向淨土。可不思哉。此文載淨宗中古高僧。觀徹上人圓戒誘蒙中。夫空祖選擇集。專雜之廢立。頗嚴於善導。而其寬容亦及于此焉。嗚呼增仰烈祖立宗之悲願。恢廓吾輩固我之偏見。然則解者結緣于究竟一乘果海法門。行者修習於性相一如念佛三昧。豈非是隨順佛願相應佛心者耶。於是庶幾乎為善導空祖鎮西傳燈之真子矣。)方今法末之世。如斯等大法。滿眼映心。況復稱名念佛。通真涉事。普能該攝十方諸佛法報化身。圓滿淨佛國土成就眾生。障無不滅。德無不生。吾曹已於念佛三昧。得大因緣。豈容不進趣哉。若夫宿植德本人。有時妄想輕安。心光發現。自然識得十方三世諸佛眾生本來安住金剛道場華藏海會。亦即了知八萬四千法門盡是歸入法界一行念佛三昧也。縱令此生未獲勝益。願以念佛誦經功德。諸佛護念。天龍加祐。身心安穩。住勝壽命。臨終正念。必定得往生安樂剎。諸仁者宜當解行雙修。護持正宗。善巧方便。隨機應緣。乃宏顯斯不可思議功德摩訶念佛三昧也已。古德云。要結蓮華會上緣。是非人我盡傾捐。無時不作難遭想。歡喜同登解脫船。餘既為先登。諸仁者請勉旃。更跋拙偈而閣筆曰。誰言暮景迫推遷。撞著人中大死緣。專念彌陀廻避路。無邊佛剎影參天。

　　弘化二年歲在乙巳十月

　　南勢　別山定仙謹撰

　　同　　安昌實音謹書

華嚴通關(終)


