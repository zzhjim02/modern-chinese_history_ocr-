大藏經補編第 32 冊 No. 182 內典塵露章


(104)內典塵露章

　　東大寺沙門　凝然　述

　　夫教山高大雖仰難昇。法海廣濬。雖度難越。樹生林鬱是義山之形。澐騰魚遊。乃理海之德。教滿十二部。分以大小之衢。法越八十千。統以相性之畝。蘊結西天。成四依之所解。傳譯東土。為三藏之所通。隨教立宗。竝古今之洪規。依義開門。皆聖賢之良則。印度佛法大小竝行。至于其衍門者。義淨三藏有言。所云大乘無過二種。一則中觀。二乃瑜伽(已上)。此據性相大途為言。顯密化制。非無戶牖洎東夏佛法者。迦竺為始。法天為後。其間所傳所立。十有三宗。各諍蘭菊。互奪金玉。斯迺大小開路。化制分旨。空有論疆。性相定矩。顯密陳相。教觀明體。淨穢異域。三一諍騎。至大日本國者。弘通佛法。由來尚矣。八宗分鑣。三藏殊歸。此亦大小化制之異。顯密性相之別而已。一一宗教。義理難盡。今舉精要。塵露有同。隨宗各拾微塵。就門俱滴纖露。云爾。

　　俱舍宗

　　夫俱舍宗者。斯乃阿毘達磨之教。簡擇決斷之法也。窮性相之可談。罄義理之可成。諸法實有為宗。人無我理為極。類相位待。顯四說之嘉譽。知斷證修。示三道之祥瑞。七十五法。簡為無為之相。九十八使。定惑隨眠之貌。無漏智火。燒煩惱之薪。有為果光。破業縛之闇。六識縱橫備自在之德。三科任放。具殊特之能。四十六種。居心所有之窟。一十四法。住非色心之窠。根境無表。莊色法之臺。擇非擇滅。造無為之宮。四善根之林。榮十六行相之枝。四證淨之峰。峙十五心見之岩。三十七品。是入聖之階陛。四十八行。亦證果之門路。信法二行。彰利鈍之殊。慧俱二脫。陳機情之異。向果四級。獲內行於一心。三明六通。窮實德於單意。三十四心。證佛果之由漸。十八不共。異餘聖之別德。向果位多應供是極(也)。三乘道異寂滅即同。俱舍論中。具明法義。然此一論意致有由。顯述有宗之義。密朋經部之理。良以世親論主。事無偏黨。意隨優長。取捨在兹故也。凡此論宗一部九千頌。譯成三十卷。雖有顯密。正述有宗。具攝婆沙妙義。隨括六足幽旨。四含契經。盡彼義門。二持毘奈。窮其理路。玄弉三藏。唐朝重譯。光寶二師。敷演絕倫。泰暉兩英。宣通有功。至弘通日域者。初傳之緣。無所記錄。然與法相宗。同時傳度。彼宗學者。兼帶習之。故延曆十三年官符稱。俱舍付法相宗(云云)。雖有兼帶。學者別多。雖學通諸處各翫芬郁。而東大一寺。依學甚昌。絕倫之哲。多在此寺。拔群之匠。皆出今砌。古來繼續。敢無廢替。中比有四英。覺澄。貞禪。義海。乘信。各立義鋒。互叩金石。近比有兩哲。良忠。聖禪。俱積螢雪。玉鏡奪光。當代有二英。快圓。定春而已。此亦智海濬濬。竝為秀逸。圓公位在擬講。墮無常焉。春公階昇法印。久保惠命。門林鬱茂。數敷繁多。自餘碩德數非一焉。俱舍義旨。塵露如此。

　　成實宗

　　夫成實宗者。如來滅後九百年中。有訶梨跋摩。是薩婆多宗鳩摩羅陀弟子也慨師所解近在名相。徙轍僧祇。大小兼學。鑽仰九經。澄汰五部。再卷邪霧。重舒慧日。遂造此論。大陳妙義。一十六卷(或二十卷)二百二品四諦建章。五聚明義。四含妙理。蘊在此論之中。三藏實義。積居今典之內。人法二空。是理實義色。香味觸乃事實義。然則二十七賢聖。有學。無學相分。三十七道品。因人果人同修。泯三諦而歸一滅。遺諸有而入一無二空之月。朗于義天。雙翳之雲。晴于理虛。四塵成四大。同雨眾之所談。四大生五根。契毗曇之所說。拂三心妄念。見一性之體。卷十相計著。顯二諦之相。五方便之門。泯二心之諸執。四現忍之路。觀三世之五陰。一時見諦之室。智燈光明。多心入理之床。覺風息濡。無相之峰。榮假有之林。法空之谷。流絕言之水。盡無生之果。拂法執之塵。灰身滅之證。叩涅槃之窓。所說入玄。覺是大乘之極。所解居幽。疑即上衍之妙。三大法師。梁朝立全大之稱。天台。嘉祥。陳隋成唯小之義。譯在弘始。羅什即其人。講始姚秦。僧叡是彼匠。自爾已來。一天皆鑽仰。四海咸朝宗。講通相繼。敷演互昌。龍光。光宅義照九霄。白馬。開善悟導三江。震旦惠。影。遺妙疏於後昆。百濟道藏留要釋於來葉。諸餘英哲。著撰非一。弘傳日域。無所具錄。三論諸師。兼學通旨。乃延曆十三年官符稱。成實論付三論宗(云云)。昔於元興寺。大弘此宗。後遷東大寺。連續習翫。近來學者。翫三論者。無不兼通。即其謂也。當代英匠。定春等碩。俱舍飛名。三論流譽。因明窮旨。兼研成實。通包之能。敢無對者。成實宗旨。要略如此。

　　律宗

　　夫戒律宗者。防非止惡之教。修善成悳之法也。三學初基。定慧由此生長。五乘元址。報果為此感成。建興佛法專藉毗尼之力。住持遺教啻在尸羅之功。身口之𠎝。觸戒力而忽喪。意地之塵。中凉風而早散。止作淨戒為宗。行悳果證為趣。戒行繁廣精要有二。一止持戒。二作持戒。禁防制御。事成止門。構造策修。法在作門。單持隻犯之園。莊飾非一。雙持雙犯之林。枝條是多。教行雙持。制身口之綱格。心用雙持。攝意業之軌範。曇無德部為所依之本。四分律藏為所通之源。分通大乘。遙超有部。意致卓朗。易入圓宗。道宣律師為其高祖。判教攝法。建立一城。一代典籍。判為二教。化教惣攝經論。行教唯歸律藏。又陳述戒體惣立三宗。有宗則毗曇諸論。空宗則四分成實。圓教則大乘極典。終窮常住。祖師意致。教弘四分。宗在圓教。法華。涅槃。攝大乘等。所受戒法。歸入圓宗。熏本識藏。成善種子。是故戒體萬行本源。三聚圓成。三身圓感。斯乃南山之峰受隨風濡。西湖之里。戒律月明。圓宗之門。立三聚之車。唯識之池。浮四位之船。二百五十禁戒。盛三佛果。三千八萬威儀。牽四悳體。聳聳調伏之德。滿戒瓶而不破。巍巍尸羅之威。戴律冠而無及。一戒三智之嵐。掃於二障之境塵。三學兩持之蕚。開于五根之心池。五篇七聚。自和大海一味。三聚十重。即顯高山三德。寔是諸佛出世之元意。眾生成佛之直路。斷惑證理之本源。濟物利生之妙則。唯此戒律頗罄旨歸者也。昔姚秦傳大律。元魏講本藏。其後祖祖相承。燈燈互照。如來是開法導師。迦葉乃傳持初首。乃至掘多五師任持。掘多之下。橫有五師。是五部之首。諸宗之源也。曇無尊者四分律主。曇摩迦羅傳之漢地。法聰是三祖。道覆為第四。次慧光。次道雲。次道洪。次智首。次道宣。名之九祖。至終南道宣者。秉持第一。弘演甚昌。著撰非一。舉世行用。次有周師。次有道恆。次省躬。次會正。法寶。元表。守言。無外。法榮。處恆。擇梧。允堪。擇其。元照。自南山至照公。經十五代。弘通甚繁。元照律師。多釋祖文。元照門下。有智交。道標兩德。惟一即承二師。次法政。次法久。次妙蓮。次行居。自照公下乃經六代。自南山取之。成二十一世。行居律師。當于日本弘長。文永之曆。住持寺院。弘通律法。震旦戒律。弘通如是。至日域戒律者。昔天平勝寶六年甲午。鑒真和尚越海來朝。建壇授戒。律法行世。左京於東大寺。立戒壇院。開唐禪院。右京建招提寺。大弘毗尼。自爾已來。律法大敷。戒壇唐禪付與法進大僧都。師資相承。傳持戒法。唐招提寺付如寶少僧都。寶載。義靜等。彼彼律匠。各生門輩。互窮學業。如寶弟子有豐安僧正。安公之下。有道淨律師等。乃至後代相承不絕。鳥羽天皇御宇。實範大德。作戒壇式。更興律法也。順德天皇御宇。笠置貞慶上人。重興律藏。戒如大德。承之講敷。學侶相競。律燈非一。乃覺盛。圓晴。叡尊。覺澄。繼尊。禪慧等也。四條天皇御宇。嘉禎二年丙申。覺盛。圓晴。叡尊等四人。祈請好相。自誓受戒。即菩薩三聚通受之法也。戒行法則。如說修行。此時再興。擧世投之。厥後乘心。良遍。真空。聖守。圓照。證玄等。竝稟覺盛和上焉。忍性。唯心。寂尊。惣持。盛遍。信空等。皆叡尊律師之門人也。禪惠大德。稟戒圓晴。後重受于覺盛上人焉。當代律德。忍空。真照等。乃圓照上人門侶也。招提真性等。是證玄大德入室也。順悳天皇御宇。俊芿法師。越海入唐。傳律歸朝。北洛東山開泉涌寺。講敷律藏。定舜闍梨。繼踵開講。學侶多般。各達戒宗。乃智鏡。思允(元承俊芿)道元。淨因也。智鏡入宋。大傳風芳。覺阿承律智鏡淨因兩德。司泉涌寺。昌興律藏。真照入宋謁妙蓮行居。受戒諮律。歸朝之後。移住泉涌寺。隨于思允。問律習法。忍空。真照。隨于淨因。習學律部。日本律宗。弘傳如是。

　　法相宗

　　夫法相宗者。大乘滿字之教。中道甚深之法也。循環研覈。為了義之極。決擇分明。是諸法之上。六經十一部論為所依。三性三無性為所明。解深密經。特為本源。瑜伽大論。專為憑據。唯識為宗。中道為相。識有五重。是所觀之境。體出四階。乃能解之規。四重諦之下。運不念之念。四分心之上。緣非境之境。外境本無之虛。心天是清。內識森羅之林。覺園即鬱。攝機有五性。授教立三乘。無漏之種。分具不具之異。出世現行。有生不生之別。加之定性二乘。永絕三佛之果。菩薩種性。直昇四悳之位。一乘是密意之施設。三衍即真實之了談。三乘趣果。有五重之級。一實到佛。分六階之差。四弘誓願是所發之心。三大僧祇為所經之劫。五重三性策觀解於自行。三檀四攝。勇善巧於利濟。練磨驚覺之鞭。進欲退將轉之馬。尋思如實之風。掃所取能取之塵。真見之火。直觸真理之膚。相見之水。遙現相分之影。踏十地之梯。運十度之步。卷十障之霧。顯十如之月。萬行已滿。昇正覺之山。二利已成。入涅槃之宮。法身自用之體。窮實際於自證。化用變化之德。盡應用於他利。十八圓滿之相。飾深密之珍殿。二十一德之體。啟佛地嘉會。四智心品之大海。揚無竭之洪浪。三身圓德之高山。扇靡窮之清嵐。寔是法義深奧之宗。理致幽邃之教者也。彌勒菩薩佛世親聞。滅後九百降下說之。無著大士。繼踵宣揚。世親論主。踏跡弘敷。護法菩薩。傳持開演。戒賢論師。流通不絕。餘諸論師。傳持甚多。至震旦國中弘傳法相者。玄奘三藏。遠往即度。遇戒賢論師。受學法相。東西往還。十七箇年。耳目見聞。百三十國。遂還唐朝。昌弘此宗。門徒三千。達者七十。昉。尚。光。基。上足四英。入室一般唯推基公。基師之門。有淄州慧沼。沼公之下。有撲揚智周。潞府義忠。大唐法相如此相承。橫竪弘通。後代甚昌。然則輸闍那堂之靈光。遙照沙界。那蘭陀寺之芬芳。久傳塵剎。源潔流遠是阿輸闍國之餘潤。根深枝茂。亦大慈恩寺之遺葉者也。至于大日本國弘通事者。傳之此國惣經四代。初則孝德天皇御宇。道照和尚。往唐稟于玄奘三藏。歸朝弘之。次則齊明天皇御宇。智通。智達。往唐承于三藏。還即弘之。三則文武天皇御宇。大寶三年癸卯。新羅智鳳。智鸞。智雄三師。入唐乃承撲楊大師。還即弘之。四則元正天皇御宇。靈龜二年丙辰。玄眆法師。入唐承之撲楊大師。在唐學法。經二十年。至聖武天皇御宇。天平七年乙亥七月歸朝。大弘所傳。四代連綿。各傳宗教。一味和通。無有別異。而智鳳門葉。經世甚昌。鳳鸞二師。俱授法于義淵僧正。淵公有八人高足。乃玄眆僧正。行基菩薩。宣教大法師。良敏大僧都。行達大僧都。隆尊律師。良辨僧正。定照大德也。道慈亦就學。然入三論宗。此等諸德。各生門葉。俱開義理橫竪弘演。且宣教下。有賢璟大僧都。璟授明福少僧都。次延寶已講。次空晴僧都。次真義僧正。(疇公四人高足之一)次林懷大僧都。次主恩大德。次永超僧都。次湛秀已講。次覺晴大僧都。次菩提院藏俊贈僧正。俊公隨諸德。普窮義門矣。次覺憲僧正。憲公授于貞慶上人。(本是已講)慶公學秀千古。悳光萬代。門輩列林。聽徒成市。獨步二明唯是而已。慶上人下。有圓玄大僧正。覺遍權僧正。璋圓大僧都。良算法師等。圓玄門下有經圓法印。專英法印。(兼本經圓)圓兼法印等。圓實大僧正。承于經圓。專英下有實懷僧正。公信法印等。圓憲下有宗懷僧正。覺遍下有良遍法印。貞弘律師。緣圓大法師等。良遍下有賢恩已講。(兼稟覺遍)恩下有尋賢大法師。猷賢法師等。貞弘下有實寬法印。行寬法印。憲弘法師。英禪僧都。(亦稟專英。英玄)範憲法印。(亦稟緣圓)等。緣圓下有訓實大法師。緣憲法師。幸繼法師(亦承幸憲)等。璋圓下有堯憲律師。寬專法師等。良算下有實算大僧都。緣圓亦承良算。法相一宗。上古已來。學者極多。不可具錄。且擧少分。示相承事。自外近來積學之者。勝詮僧都。教允律師。順高大僧都。良盛僧正。英玄大法師。定真大法師。(承于勝詮)玄雅僧正。(稟于定真)承範法印。(教允弟子)良繼法印。(順高弟子)源範得業(承于良盛。定真)辨玄僧都(英玄弟子)靜兼僧都。兼範得業。(承于英禪。)弉實得業。(辨玄弟子)如是等哲群出甚昌。後菩提山大僧正尊信。(稟于圓憲。專英。)大乘院大僧正慈信。(稟于宗懷。訓實奘實。)師資傳芳。研精絕倫。竝是三國血脈之貫首。一天秉御之長者也。法相大乘梗概如是。

　　三論宗

　　夫三論宗者。無依無得之教。中道正觀之法也。盡邪謬之可破。窮正道之可顯。法無邪正。無可破顯。無破顯故。無有所住。有邪謬故。有可破遣。對破邪故。有其顯正。然則四見邪道。執著之雲寔厚。三玄外宗。妄情之霧是深。偏計之小乘。徒留安意之窟。有相之大人。虛住寄心之宅。有執皆遣。無相之風是涼。無著俱收無方之月即朗。邪開四宗。所破之相皆盡。正分二門。所顯之法斯窮。體正是言思道斷之晴天。用正即緣生假有之星象。真際無動。建諸法而宛然。假名豈壞。說實相而寂爾。一念成覺深宮。三身果滿。三祇積行之長路。六度因圓。元來是佛床上。六趣眾生皆昇。本自寂滅窓內一切有情咸入。有非有故。有自元無所有。空非空故。空從本無所空。諸法實相。言亡慮絕。泯一切門。終歸一相。一相亦無。此無無寄。不知何名。強名無得。有著既皆遣。遣而無所遣。若無所住。一言即見。若有所著。隨著遣之。四句所以而呵。百非由此而而(【考】而恐衍)遣。四句百非皆亡。此亡亦隨泯亡。然後不生之園。開森然之華。無依之林。榮歷焉之樹。八不正觀之峯。無念理明。四中任放之原。作用事鬱。四種釋義。照萬法之靈玉。三種方言。見二諦之神鏡。二藏構太。攝釋尊八萬之法財。三輪巧麗。安善逝五千之教珍。文殊大聖。是在世之親聞。馬鳴。龍樹。乃懸許之妙記。提婆論師。摧外道於王庭。羅睺大士。導品物於人都。三論東傳。弘之龜兹。沙車王子。鑽仰化世。于時羅什年始十六。稟法王子。通達幽旨。此時佛滅後一千二百八十五年也。什公更遊五天。久習諸教。還來龜兹。大弘所傳。齡至六十三。東晉第九主孝武帝之世。來在涼州。厥後經十九年。即到姚秦之朝。乃弘始三年齡八十一也。其後翻傳三論。宣譯諸教。門徒三千。達者七十八宿。竝肩敷揚三論。道生大師即其之一。生公之下。有曇濟大師。次道朗。次僧詮。次興皇寺法朗大師。次嘉祥寺吉藏大師竝慧均僧正也。嘉祥大師製三論疏。釋諸經論。三論義門。一宗教章。建立周備。次斷整具。遐方仰為宗家。終古崇為高祖。法朗大師訓生二十五哲。藏公其之一。藏公下有五英。乃智凱。知命。智實。寂師。慧遠也。大唐後代。弘敷三論。竝是嘉祥門葉而已。至日本三論者。由來尚矣。昔推古天皇御宇。高麗惠觀僧正。入唐承宗嘉祥大師。即傳此國。在元興寺(本元興寺)至孝德天皇御宇。即請慧觀。令講三論。觀公授于福亮僧正。亮公授于智藏僧正。藏公入唐重傳三論。歸朝弘通。藏下有道慈律師。智光。禮光等。道慈入唐。廣學六宗。三論為本。歸朝之後。建大安寺。大弘論宗。是故三論即有三傳。日域佛法。最初傳三論。次傳法相。次弘華嚴。次傳禪宗。次傳律宗。次傳天台。最後傳真言教。善議。勤操。安澄寺諸德。皆大安寺即道慈門葉也。智光。禮光。住元興寺。弘通三論。智光下有靈叡。次藥寶。次願曉律師。曉公授于聖寶僧正。寶公弘之東大寺。即立東南院。為三論宗永代本處。遐世繼續。任持不絕。故司彼院務之人。乃為三論貫首。即聖寶僧正。延敒僧都。觀理權大僧都。法緣律師。澄心僧都。齊慶律師。有慶僧都。慶信法印。覺樹僧都。惠珍僧都。聖慶得業。道慶得業。勝賢僧正。(唯密宗也)定範法印。道快僧正。聖實權僧正。聖兼大僧正。聖忠大僧正。如是相繼經十八代。院務次第。成師資儀。若依受法。事有不爾。(法圓【考】圓恐緣　澄心。俱承觀理。勝賢不稟先師等也。)聖寶下有延敒。次觀理。次澄心。法緣。澄心下有有慶。次慶信。顯真。真公下有永觀律師。慶信下有覺樹。圓快等。樹公下有珍海已講。重譽上人。觀嚴大法師等。珍海下有敏覺法印。次明遍僧都。次慧敏。貞敏僧都。貞敏下有貞乘僧都。貞禪大僧都。貞玄律師等。貞禪下有聖基僧正。道寶僧正。快慧得業等。圓快下有理真律師。樹朗已講等。理真下有賴慧法印。定範法印。道慶得業。秀慧擬講。重喜律師等。秀慧下有覺澄阿闍梨。信禪已講等。重喜下有義海得業。乘信僧都。樹慶得業等。乘信下有定親僧正。定兼律師等。定親下有定濟僧正。(兼承乘信。)樹慶下有道快僧正。智舜法師等。舜公下有快圓已講。定春法印。良秀律師等。道快已後師資相承。即如院務次第。亦隨餘人。受學宗旨。聖兼承于快圓。聖忠亦爾。亦承定春等。三論學者。古來極多。列其少分。顯弘傳相。三論精髓。取要如是。

　　天台宗

　　夫天台宗者。圓融無二之教。開顯唯一之法也。判八萬教有四教之門。精五千典以五時之節。四教開兩途。盡化儀化法之相。五味分二番。窮前後始終之事。光照高山。彰融不融之法。雨潤大地。示但不但之化。方等嘉會。普施四教之寶。般若妙場。唯與後三之珍。頓漸化儀。是四味之調熟。純圓開顯。乃醍醐之上藥。藏通兩教。三乘竝駕而運。別圓二門。六位列乘而行。次第觀之空。懸雲外之月。圓融諦之天。見普照之光。十如實相之峰。性相之風大扇。三諦相即之谷。空假之水清流。一心三觀之智火。早盡三惑之薪。一念三千之理海。高騰十界之浪。三十七品助道之宅。修習事廣。四十二重中道之宮。見證理靜。三身即一。顯正報之大果。四土不二。陳依報之妙域。方便之教。立三車於門外。真實之義。授一牛於露地。三乘五乘。皆到大覺之寶都。七便九界。悉入圓融之靈宮。超爾前之八教。靈山獨秀。和常樂之一味。堅林亦麗。十妙開本迹。俱敘大事因緣。三觀分融隔。摠彰別圓之差異。十法成乘之船。度初隨喜之者。一重金剛之騎。導最後品之人。常寂光土。是娑婆之內。冥合法身豈應化之外。性具妙如之園中。萬象本備。修悳顯現之林間。千門新生。不變常住之栖。物我元一。緣起恆爾之家。構作是萬。開示悟入。通住行向地之路。止觀明靜。莊空假中道之室。如來藏之玉。在三惑纏之裹。觀行即之鏡。浮五品人之影。初住閣內。斷無明之力早顯。妙覺臺上。證中道之德已窮。初後不亂之地。橋六重之樓觀。生佛無異之庭。栽一融之樹草。平等圓滿之道。無過此教。甚深究竟之宗。豈有加者乎。昔北齊尊者開一乘門。修習法華三昧之法。陳朝南嶽禪師。稟風毗贊佛乘。傳光獲得根淨。陳。隋二代天台大師修證五品。具足十德。樂說靡窮。演暢無盡。四教五時廣播芳芬。百界千如大彰祥瑞。天台授之章安。安公下有智威。次惠威。次玄朗。次荊谿湛然尊者。記述廣施。通演甚昌。荊谿之下。有道邃。道暹。智度。行滿。元皓等。橫竪弘傳。燈燈甚多。行滿下有廣修。次物外。次梁元琇。次周清疎。次宋義寂。次四明義通。次四明知禮尊者。次廣智。次神智。如是等血脈相承。于今不絕。至日本國天台宗者。昔天平勝寶六年甲申。大唐鑒真和尚。與戒律宗同時傳之。而講敷未廣。徒送年序。延曆季載。傳教大師越海入唐。隨道邃。行滿受學此宗。大傳章疏。歸朝弘之。比叡靈峰。廣敷宗教。入唐已前。隨鑒真所傳。講敷部文。弘演有功。況入唐之後。大布四海。傳教門下有義真。圓澄。光定。慈覺大師等。慈覺門下有慧亮和尚。亮公下有常濟阿闍梨。濟公下有承哲。惟尚二德。二公門下有理仙。仙公授慈慧(良源)僧正。慈慧門下有源信僧都。覺運僧正。山門宗義。只是兩門(也)。乃惠心檀那兩流也。源信門下。有覺超僧都。次勝範座主。次長教阿闍梨。次忠尋座主。次梠生皇覺。次範源法印。次俊範法印。次靜明法印。經海僧正也。覺運門下有遍救僧都。次清朝法橋。次隆範阿闍梨。次澄豪律師。次永辨法印。智海法印。長耀法印等。永辨門下有證真法印。次聖覺法印。宗源法印。隆澄律師等。猷豪法印。承詮法印。俱承隆澄也。雲快僧正。信承法印。宗澄法印。經承法印。竝受于宗源也。智海門人。有明禪法印。次顯愉法印。次經海僧正。海本承明禪也。公豪僧正承于明禪。豪授之實禪大僧都。近代碩德。永辨。智海而已。長耀門人。有顯真僧正。靜嚴法印。顯真下有仁快大僧都。圓能法印。聖覺明禪等。顯愉亦隨禪公受於此流。愉公下亦有經海也。圓能下有智圓法印。證圓闍梨焉。智圓亦稟證圓。宗源承于仁快。源下有雲快。快下有經承。顯雲。承詮。宗澄法印。憲源法印也。顯雲僧正亦承于承詮。焉。學者極多。不能具列上古慈覺。智證。中古惠心。檀那。下古永辨。智海。次靜嚴(竹林房)證真(寶地房)近則智圓。信承。經海。靜明。猷豪。承詮等也。山門天台弘通如此。彼園城寺是智證門人。名之寺門天台。其相傳者。智證大師承于義真座主。智證(圓珍)門下有增命僧正。次鴻譽內供。次運昭內供。次千觀內供。次慶祚阿闍梨。次明尊大僧正。次智圓闍梨。次元範。次範守。次良明闍梨。次圓憲闍梨。次良慶法眼。次長舜法眼。次明元法橋。祐曉律師。次實伊僧正也。明元下有審基僧都。次仙真闍梨。次俊幸竪者等也。寺門天台雖有數流。一流相承取要如是。天台一宗。都鄙廣傳。延曆。園城。是其本處而已。

　　華嚴宗

　　夫華嚴宗者。毗盧遮那之靈府。普賢菩薩之祕旨也。寂寥虛曠。泯名相於筌蹄之表。冲精幽漠。絕形言於視聽之外。五目天隔窺窬。六通遠離測度。果分之都。佛佛豐平等之證。正覺之邦。聖聖圓自在之智。非教誘之所得。匪根宜之攸測。絕絕離離。不可得而稱。然因人機發則現嘉會之應。圓士根熟則示運啟之化。普賢彰受教之首。文殊作領旨之主。故海印炳焉浮森羅之影。高山鬱鬱榮無盡之林。二七之朝。創開最極之政。三十之夕。正播精奇之務。七處九會。遍法界而廣說。三十九品。經虛空而大演。盡十方而不極。包三世而靡休。教主則十身具足之果人。聽徒則六位圓備之因士。括體用於三種之世間。貫業德於眾妙之階級。能詮是廣大通方之文。入微塵寥寥。所詮乃鎔融相即之旨。住纖毛廓廓。性起隨緣之法。滿于森然之空。無性似有之事。鬱于炳焉之地。言語泯絕無彼此之門。形名虛玄。混大小之相。緣起無性。不礙如理之體。無性緣起。無妨恆沙之相。法性融通。成纖塵包遍之德。緣起相由。顯一毫攝通之業。萬法同時應一法之門。千差涉入。窮微密之戶。一即多而不森。多即一而弗單。微細安立之家。萬象炳然而現。祕密隱顯之室。諸相歷焉而立。帝網重重。互影之相無盡。主伴圓圓。相具之義整足。三際十世遍攝無窮。八方諸剎普包靡遺。一塵同時具四法界。諸法皆有。其相亦爾。舉一全收之義。本無孤法。立此盡彼之事。諸門圓滿。眾生一心。本具此相。佛果體德。彼此無別。心佛眾生。三無差別。圓融相即。無礙自在。十身整備。三大滿足。本來自爾。遍攝周盡。法界理實。緣起因果為宗。十玄六相。無礙圓融為義。三生成佛。天超餘教之表。十佛滿覺。遠出眾典之外。前身見聞成金剛之種。現報解行圓賢聖之位。四勝身之春花。薰匂於勝義之天。一生報之秋月。浮影於果性之海。五周因果之說。攝萬有於七字之內。六位行證之談盡諸門於九會之中。道成之樹。榮六度之大枝。逝多之林。結十佛之覺果。普光法堂。運信足於種智之路。寶莊嚴殿。極勝頂於圓滿之空。天子喰豉。窮十地之位。善財詢友。盡六重之階。文殊妙智之門。導萬行於寶所。普賢深理之堂。證一如於心性。一乘妙益。頓圓難測。別教普周。盡極在兹。華嚴宗旨。精要如是。十佛覺滿。陳自證於道樹。一乘緣熟。獲解益於法界。普賢文殊。恣加說於法會。馬鳴。龍樹。任弘通於懸記。堅惠論師。造雅釋於六會。天親菩薩。製妙論於十地。至傳譯震旦者。東晉之世。覺賢三藏創譯本經。大行于世。大唐之代。實叉難陀重翻具本。廣利於物。昔隋代燉煌杜順帝心尊者。講經弘法。大布一乘。即文殊之化身也。至相寺智儼尊者。繼踵弘揚。魏國西寺法藏賢首菩薩。研覈精詳。廣滿四海。清涼山澄觀華嚴菩薩。依用鑽仰。高張教網。圭峰宗密定惠尊者。稟承奉持。騰化一天。後代諸師。投華嚴者。無不皆從此蹤弘持。然則五教林廣。榮八萬之大樹。十宗園大。鬱五千之瑞菓。或開三重觀勸機。或緣六相義獲證。四種法界。開心塵見之。十重教體。擧念慮顯之。六義因門。親辨自體。十玄緣起。圓攝法界。果性海上。息廻旋往復之浪。因緣山中。開大樹上草之華。海印三昧。現萬象於一念。如來性起。示十門於一塵。華嚴何處全己體在近。法界何物。指纖塵不遠。震旦華嚴講敷流通。橫竪相繼血脈無絕。至日本華嚴者。昔聖武天皇御宇。天平十二年庚辰十月八日。良辨僧正。請大安寺新羅大德審祥禪師。於金鐘道場。(東大寺羂索堂)講華嚴經。厥後諸德相繼。講敷不絕。審祥禪師。是講法之始祖。良辨僧正。乃興宗之本願。俱學解深廣。精詳究盡也。良辨之下。有實忠和尚。次等定大僧都。次正進律師。次長歲和尚。次道雄僧都。次基海大德。次良緒律師。次光智大僧都。東大寺者。惣弘諸宗。華嚴為本。滿寺皆爾。本願僧正。意致爾故。光智建尊勝院。別為華嚴本處。故司院務之人。即宗之貫首也。光智下有松橋已講。次延幸律師。次深幸法橋。次定暹大法師。次隆助法橋。次辨曉法印。曉公紹隆一宗。建興二諦。次道性法印。次良禎僧正。(此據院務次第。若據受學。道澄光曉有功。)次宗性僧正。(受學亦是道澄。光曉。)性公解秀千古。學照萬代。華嚴。因明。俱舍。究賾。相宗。空論。性宗罄奧。次宗顯法印。次公曉大法師。(受法即是宗性僧正)此是嫡嫡相承次第。隆助下有慶俊法師。探玄本記作鈔舉疑。辨曉從之學法。辨曉門下有尊玄僧都。教寬擬講。尊玄下有聖禪僧都。禪公俱舍究賾。因明通旨。圓宗盡奧。遐世規矩。禪公隨高山喜海。練磨宗教。教寬下有尊詮得業。延真得業。真下有承性大法師。性公下有良忠大法師。忠公學明俱舍。與聖禪竝肩金玉競光。蘭菊爭色。通達圓宗。建立義途。宗性之下有實弘法師。研究宗義。兼隨喜海。學習法義。俱舍解義亦盡幽旨。光智門下有觀真律師。次觀圓已講。次延快已講。次勝暹已講。次良覺大法師。次景雅法橋。雅公下有聖詮法眼。近代北洛西山高山寺高辨上人。隨景雅學華嚴。隨聖詮習俱舍。辨公講法本寺。弘宗高山。內行得證。外業播德。厥時天下。貞慶。高辨。南北二京。各獨步耳。聖詮下有藏圓僧都。通達圓宗。俱舍得旨。法華究義弘光宅疏。高辨下有喜海。道澄。定恩。靈典。圓辨。隆詮。長辨。高信。顯晉。淨辨。證定。了辨等。道澄住東大寺。自餘諸德。或居高山。或住神護。各弘所宗。喜海下有靜海。辨清等。又定恩。靈典等。皆兼聽喜海講。靜海下有照辨。順辨等。永辨初聽喜海講。後承靜海矣。辨清下有經辨等。高信下有辨深。順高等。辨深下有弘辨。(高信已下丹州弘宗)高辨已後。大分一燈。如是橫竪弘通傳敷。古來義學橫竪甚多。今舉精要。陳弘通相而已。

　　真言宗

　　夫真言宗者。最極祕密之教。究竟深奧之乘也。體性玄漠。超思議之表。相用微妙。出測量之外。聲聞。緣覺。遠絕見聞。十地。等覺。天隔窺窬。顯乘極果。猶未入室。諸教幽致。豈得昇堂。最上祕祕。極尊密密。然則六大周遍。泯情非情之異。四曼貫括。亡捨不捨之別。兩部分堺。彰靡窮之德。三密殊畝。恣無限之用。金剛之臺。耀惠光而朗朗。胎藏之都。孕悲水而潤潤。三十七尊。捧智印於心城。四重聖眾。榮理華於身苑。九會曼荼之體。包諸法而不遺。十三大院之相。攝群乘而無外。皆是毘盧遮那之全身。竝乃大日遍照之即體。如實知心。罄無始之邊。我覺不生。窮本初之際。三妄雲晴華藏之天彌高。五智光照密嚴之鄉太明。教主則兩部不二之尊。作萬德正覺之王。法門則三密極一之上。為諸教冲玄之首。理身自用。豐內證於深密之宮。變化等流。顯外用於雄宏之門。生身證覺。感悉地於現報之中。即座發悟。極果位於剎那之間。心續生之路。建亭舍而蘇息。金剛宮之內。出寶財而受用。眾生本有之曼荼。徒沈我執之泥。嬰童始發之善心。僅至人天之階。唯蘊無我之車。致運載於三界之外。拔業因種之城。作止息於二滅之裏。他緣大乘之月。落五乘之水。覺心不生之風。拂八妄之塵。一道無為之里。遮照之計洋洋。極無自性之域。融即之政巍巍。此等皆是遮情之門。不入自寶表德之殿。若見自心萬法非他。若開內庫眾象我有。故祕密莊嚴之奧堂。積本有之諸寶。最上妙飾之重閣。滿元來之眾珍。橫平等之門。竝十界而無方。竪差別之戶。精千級而有在。現智一對。騰羽翼於法界之蒼天。空有二雙運輻輪於華藏之坦地。自證之智海。湛本性深濬之水。化他之悲山。鬱善巧救濟之林。正法輪身。與隨機攝化之益。教令輪者。播大降魔怨之威。心王大日如來之體。心數剎塵諸聖之相。括囊萬差而歸一揆。包貫千殊而泯二途。因位別德。是四維之士。果滿異相。乃四方之覺。因門成滿。果位圓備。統之以中臺。仰之以最頂。名之毘盧遮那。號之萬德覺王。大三法羯遍通諸法。身語意密收攝一切。色心依正。皆真言之妙。有情非情。悉密法之奧。至真實之寶所。窮上位之靈居。唯此乘教罄其幽致。密宗大綱。精髓如此。金剛乘教。大日如來之所說。金剛薩埵之所傳。龍猛菩薩。稟此弘持。龍智大士。習此演敷。至傳大唐國者。開元四年丙辰。善無畏三藏始屆長安。翻傳密教。弘之遠近。無畏即承龍智大士。次開元八年庚申。金剛智三藏。始入唐朝。弘通密教。剛智亦稟龍智菩薩。不空三藏。亦隨來唐。剛智滅後。亦往南天。承于龍智。歸朝弘通。一行禪師。隨善無畏。傳受密教。亦承于金剛智三藏也。不空門下。有惠果大師。受學傳持。大播芳譽。大唐真言。橫竪弘演。燈燈相照。不能具陳。至日本真言者。昔桓武天皇御宇。延曆二十三年甲申。弘法大師越海入唐。隨青龍寺惠果阿闍梨。受學密教。大同元年丙戌歸朝。厥後大興真言廣敷密乘門輩數多。皆弘密教。乃實惠。真雅。真濟。杲隣等。真雅僧正。授之源仁僧都。次聖寶僧正。次觀賢僧正。次淳祐內供。次元杲僧都。次仁海僧正。次成尊僧都。次義範僧都。次勝覺權僧正。次定海大僧正。次元海僧都。次實運僧都。次勝賢僧正。次成賢僧正。次憲深僧正。次定濟僧正等。如是相承也。然真言教。日域所弘。門流極多。燈炎非一。古來諸惠。有異傳故。義途有別。立門輩故。昔傳此教。惣有八家。一叡山傳教大師。往大唐國。隨順曉阿闍梨。傳受密教。歸朝弘之。二高野弘法大師。上來所陳。三叡山圓仁慈覺大師。承和五年戊午。往唐遇全雅。元政。義真。法全等。傳受真言。四靈巖圓行和尚。承和五年入唐。遇青龍寺義真阿闍梨。習學真言。五安祥惠運和尚。承和九年壬戌。入唐承傳義真。六小栗栖常曉和尚。承和五年渡唐。隨文璨阿闍梨。傳受真言。七叡山圓珍智證大師。仁壽三年癸酉。渡唐隨法全阿闍梨。習學真言。八圓覺宗叡和尚。貞觀四年壬午入唐。遇玄慶和尚。法全阿闍梨。習學密教。雖有八家。不過二門。五家是東寺。三家即天台也。圓行是杲隣弟子。惠運即真雅弟子。宗叡是真紹弟子。(紹公承于真雅。)等。皆是弘法大師門葉。弘法所傳。惣名東寺真言。叡岳所傳。惣名天台真言。天台三家。後代昌弘啻是慈覺智證兩流而已。慈覺所傳。永弘叡岳。智證所傳。即移園城。延曆。園城所弘真言。各分小徑。門流非一。恐繁不陳。東寺真言。源仁之下惣分二流。聖寶是小野流之源。益信乃廣澤流之源也。小野流中。成尊之下亦分二流。義範是醍醐流。範俊即勸修寺。醍醐寺中。勝覺之下。聖賢是金剛王院。賢覺是理性院。勝覺即根本。名之三寶院。定海元海等。相承而來。如前具列。廣澤之流。後代亦昌。寬平法皇。受法于益信僧正。法皇御流。有寬空僧正。次寬朝僧正。次濟信。次性信。次寬助。次覺法。次覺性。次守覺。次道法。次道助。次法助等。多是王子。法親王焉。如是嫡嫡傳持而來。廣澤真言。橫竪弘演。其人亦多。法皇御流。一味洞明。而隨緣宜。橫分諸流。乃成就院。華藏院。忍辱山。常喜院(亦名觀音院)保壽院等也。喜多院。即是御流。汪洋冲玄。淳源均平。真言教法。建立巧妙。一城之內。萬法究盡唯是高野大師東寺真言而已。

　　上來所陳。八宗如是。日本佛法。大小顯密。性相化制。自昔所弘此數而已。斯乃或應公請。或致決擇。或勵其學業。或整彼行儀。傳法之師。奉　詔蒙　宣弘敷天下。流演海內。如是傳通者。自古已來。只有八宗。以為規矩。非此例者。事義非無。即是禪宗淨土二門。雖非八宗之例。而亦所立多端。今即編列各陳梗概。彼此惣合成十宗焉。然禪法一門。昔天平年中。已傳此國。二三代後。不聞弘傳。中古一括入唐習禪。自耀炎光。不及弘通。近世諸德。多傳禪法。或自宋來朝。或從此往還。諸方歸投。演流甚昌。淨土教門。通在諸宗。諸宗各兼未為別宗。近世源空上人。立為一宗。勘一流師承。為一墎指南。從爾已來。天下皆行。典籍繁廣。講學甚昌。

　　禪宗

　　夫禪之為法也。其旨大矣哉。欲言難陳。欲思叵測。不可是寄形色而示。豈可翰墨之所錄哉。縱有述宗是強陳也。見月廢指。得意忘言。不得已者。亦古賢道法體冲邈。可謂自心精妙幽漠。玄寥奧邃。萬法虛寂。諸物非有。妄念元無。塵境本絕。絕無之心。靈知不昧。不昧之體。即清淨心。心本自知。不籍緣由。元無煩惱。即是真無。本是菩提。即是真知。生佛絕離。惑智泯亡。非待對之門。出往復之路。泯絕亦泯。其處幽賾。當知。離真妄之真。是真實真。絕生佛之佛。即真實佛。以心傳心。非簡牘之所錄。以知見知。非筌蹄之所表。直指人心。見性成佛。是故不立文字名句。不同餘宗義門森羅。理性炳焉頓顯。事用繁爾廣施。任放自在。嘗無所寄。大師釋尊。以此妙心。傳大迦葉。以為始祖。次阿難。次商那和須。次優婆毱多。次提多迦。次彌遮迦。次婆須密。次佛陀難提。次佛駄密多。次脇尊者。次富那耶闍。次馬鳴。次迦毘摩羅。次龍樹。次迦那提婆。次羅睺羅多。次僧伽難提。次伽耶舍多。次鳩摩羅多。次闍夜多。次婆修盤頭。次摩拏羅。次鶴勒那。次師子(已上付法藏傳二十四祖)二十五婆舍斯多。二十六不如密多。二十七般若多羅。二十八菩提達磨。此是天竺次第相承。達磨大師。梁朝來東。即是震旦禪法始祖。次慧可。次僧璨。次道信。五弘忍。忍下有神秀。慧能二悳。能禪師南方弘禪。名南宗禪。秀禪師對彼名北宗禪。南北二禪。此時始分。神秀下有普寂。寂公下有道璿。璿公日本天平八年丙子。傳禪日本。住大安寺。後住吉野比蘇寺。璿公授于行表。表公授之于傳教大師。如是而來。後代叡山不聞弘通。南宗惠能下。有南嶽懷讓。荷澤神會。清原山行思等。讓之下有馬祖道一。次百丈懷海。次黃蘗希運及溈山靈祐等。祐下有仰山惠寂。此師所立名溈仰宗。此下有南塔光潒等。次第傳敷。希運授于臨濟義玄。玄公已後。名之臨濟宗。玄下有興化存獎。次南院惠顒。次風穴延照。次首山省念。次汾陽善昭。次石霜楚圓。次楊岐方會。次白雲守端。次五祖法演。次圜悟克勤禪師及開福道寧等。寧公下有大溈善果。次大洪祖證。次萬壽師觀。次護國佛眼禪師。次鷲峰覺心禪師也。(由良開山)覺心往唐。遇佛眼傳法。歸朝弘之。圜悟勤下有虎丘紹隆禪師。次應庵曇華。次密庵咸傑。次破庵祖先。次徑山師範。(道號無準)日本圓爾。入宋值無準禪師。稟法歸朝。開東福寺。大弘所傳清原山行思禪師下。有石頭希遷。次弘道。次惟儼及天皇寺道悟等。儼公授法曇晟。晟下有洞山良价。价下有曹山本寂。自此已後。名曹洞宗。道悟下有崇信。次宣鑒。次義存。次雲門文偃并玄沙宗一也。文偃所弘。名雲門宗。宗一下有桂琮。次清涼院文益禪師。此師所立名法眼宗。(人名大法眼禪師故)益下有高麗惠炬國師等。南宗禪法。後代如是。五家分派。互立門輩。故傳法正宗記第七云。正宗至大鑒。其傳既廣。而學者遂各務其師之說。天下於是異焉。競自為家。故有并仰云者。有曹洞云者。有臨濟云者。有雲門云者。有法眼云者。若此不可悉數。而雲門。臨濟。法眼三家之徒。於今尤盛。溈仰已熄。而曹洞者。僅存綿綿然。猶大旱之引孤泉。然其盛衰者。豈法有強弱也。蓋後世相承。得人與不得人耳。書不云乎。苟非其人道不虗行(已上)。此中溈仰。臨濟二家。是南嶽門人。餘之三家。即清原門流也。惠能法子。荷澤神會。門葉廣榮。後代流演。會下有無名并智如等。無名之下有清涼澄觀大師等。智如下有唯忠。次遂州道圓。次圭峰宗密。禪師等。南北二禪。震旦古來橫竪流通。不可勝計。北宗中古不聞流行。後代基昌。唯南禪耳。至日本禪宗者。北宗昔傳。南宗禪法。近比榮西圓爾等傳。大行世間。廣流遐邇。唐朝禪法。略分五宗。一牛頭宗。從四祖下傍出。法融為始。二北宗。從五祖下傍出。神秀為始。三南宗。對北宗故。能禪師為始初。四荷澤宗。神會為始。五洪州宗。南嶽懷讓為始。此五宗禪。出圭峰拾遺問。又同師圓覺疏抄中。舉禪師見解。惣有七家。一北宗禪。二智詵禪師見解。元出五祖之下。三老安和尚宗旨。亦在五祖之下。四懷讓禪師宗旨。五牛頭宗。六南山念佛門禪宗。元出五祖之下。七荷澤宗。與前五宗。同異有無。禪門宗旨。元是一味。隨解託緣如是有異。然其離念無物。指體見妙一相無別。禪宗梗概。要略如是。

　　淨土宗

　　夫淨土宗者。速出生死之要門。直入不退之真戶也。清昇玄遠。無憂惱之名。洞朗光顯。離癡惑之性。土則嚴淨奇麗。出三界之道。佛則高妙尊特。飾萬悳之體。眾生入者。具自然之通明。含靈生者。備任運之妙相。依正之奇。建立有由。往生之術。興起豈虗。六八願王彌陀如來。運大悲之車。迎五濁之蒼生。浮宏誓之船。度六趣之含靈。一代教主釋迦善逝。施救濟之慈。勉具縛之朦心。垂矜愍之恩。授最上之教行。可謂出離六道之法。往生淨土之宗是也。此乃符彌陀之願。同立厭欣之門。合諸佛之意。俱開無生之路。教主發遺願王來迎。彼此相成。離得圓備。然佛教門惣有二種。一娑婆得道教觀。二往生淨土教觀。前是聖道難行之宗。後乃淨土易行之法。淨土教觀。互通十方。各隨所念。生彼國故。偏指一方令專一故。專念彌陀緣純熟故。是故諸教多讚彌陀。欣往生者。所依有據。然則十聲一稱。速滅生死之罪障。六方恆沙。深作決定之證明。名號則攝萬悳於三字。利益則超六道於一念。得往生已彼土他土。受樂獲益。不可思議。見佛聞法。登賢聖之級。救生利物作隨應之化。光明寶林。恆出妙法之音。色物金池。大播視聽之益。諸佛集會。塞虗空之中。補處充滿。預同友之座。觸事昇進。託相趣入。十萬億土。設供養於清旦。塵數世界。垂濟度於晡時。百千惣持之力。諸佛授記之事。念念增上。新新添益。不歷多劫。頓入四智之果。無經勞苦。直至三身之極。無相湛然。隨類應同。居不住之道。處莫二之宅。盡未來際。無方自在淨土宗旨。始終如是。淨土所依。三經一論所謂無量壽經。觀無量壽經。阿彌陀經。淨土論是也。無量壽經廣明彌陀願行果利。觀經具說定散二善修行得果。彌陀經專陳依正念唱往生佛證。往生論中。取三經意。惣明五念因果利益。淨土一門。所有行果。此等經論。皆悉攝盡。淨土經論。傳譯震旦。依教立宗。依宗獲證。最初開淨教者。乃廬山惠遠。蓮社行人。連續不絕。東魏之世。曇鸞大師。遇菩提流支。傳受觀經。自行化他。專依淨教。菩提流支。中天竺人。譯淨土論。廣行于世。道綽禪師。慕鸞舊蹤。專弘淨土。建興念佛。善導即承道綽。善導之下。懷感法師。次立少康。為第五祖。淨教先德。勘高僧傳。立此五祖。為所依人。若加菩提流支。即成六祖。至後代者。大宋之代。慈雲法師。大智律師。建興念佛。成辦二利。大日本國淨土教行。諸宗學者隨應依學。近世已來。淨教甚昌。源空大德建興此教。道俗男女。無不從化。源空門下。有幸西(一念之義)隆寬(長樂寺是多念之義)證空(西山)聖光(鎮西)長西(九品寺)等。俱承源空。各弘淨教。幸西下有善性。勤信等。隆寬律師門下。有敬日。智慶等。敬日洛陽播化。智慶關東弘教。東山慈信稟于敬日。慶公下有慶願。次信教。能念等。證空門下。有證入。證惠。淨音。隆信等。證入下有觀日。觀明。修觀等。聖光門下有然阿焉。長西門下。有覺心。阿彌陀。道教。上衍。證忍等。源空門葉如是依學。自外諸悳。出雲路住心上人。(天台學者)生馬良遍法印。(法相)木幡真空上人。(三論真言)知足院悟阿上人。(律并法相)此等未必源空門人。竝翫淨教。成辦二利。淨土教行。華夷都鄙依學極多。皆是源空上人弘通之力也。淨土教義。梗概如是。

　　夫教門過恆沙。義理通法界。十大千塵之頌。七日窮玄。一須彌聚之筆。一念罄幽。況乎過未無量之劫。何況重重帝網之說。三乘一乘旨異。真性理同。一性五性事別實體如等。涅槃門廣。攝眾生於同性。實相道大。安諸物於等玄。一宗尚嗜未聞。況於諸宗義乎。但下佛種於身田。植覺根於意地。乞願聳覺山。露湛佛海而已。

內典塵露章一卷


