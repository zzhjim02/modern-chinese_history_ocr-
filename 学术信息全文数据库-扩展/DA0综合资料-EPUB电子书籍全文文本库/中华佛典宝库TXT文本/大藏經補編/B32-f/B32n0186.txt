大藏經補編第 32 冊 No. 186 三國佛法傳通緣起


三國佛法傳通緣起卷上

　　東大寺沙門　凝然述

　　夫毗盧遮那釋迦世尊。本則非古非今離待對於思議之門。迹則能今能久開救攝於機感之路。迦毗羅城示降誕之迹。摩訶陀國顯果極之德。道樹祇林飾七處九會之嘉運。仙苑提河播三衍一實之宏儀。法門八萬隨應宜緣教迹十二契會體義畢波之窟三藏分路。鐵圍之洞二諦異衢。眾聖應時降臨。諸賢託緣出現。西天弘大小之法。東土敷權實之教。故覺母文殊送四百五十之年序。補處彌勒有九百餘歲之降下。各弘佛世之親聞。俱傳實道之契範。迦多衍那立八犍之章。訶梨跋摩分四諦之段。三論是正觀之幽旨。五論乃中實之玄奧。出現南天造之。降下中印說之。十八五百小宗之諍論。二十三十大乘之唯識。龍軍堅慧演深奧之義馬鳴無性立卓朗之宗。東邦弘通專守印度之軌範。西國流演要思震旦之洽潤。教法傳通普遍為心。諸國非一。眾域悉布。連陸之嶮境。隔海之群土。任那百濟皆傳梵天之教。新羅高麗俱飡印度之宗五印封壃各有邊國皆弘佛法建興真俗。具陳事迹難知難言。且就三國示傳法迹。一明天竺宗源。二陳震旦傳法。三述日域弘通廣相難述。略舉塵露。

　　天竺佛法傳通

　　如來是開法之大師。餘人乃稟教之助化。如來成道第二七日說華嚴經。小乘六七日等後說四諦等法。成道二年度五比丘。三年度三迦葉及千比丘。四年在象頭山為龍鬼說法。五年度舍利弗。目蓮及二百五十弟子。(舍利弗七日得羅漢。目連十五日得羅漢。)六年建祇洹精舍。七年為婆陀和菩薩等八人說一卷般舟經。如是十二年一一明說法相。十二遊經。第十二年時佛還父王國。中本起經。六年時還。十二年中說四諦教。三十年中說般若經。四十年後八箇年說法華或五年說。十六年時說維摩經。菩提留支云。成道五年說大般若(云云)。十六年時說大集經。第十年時說如來藏經。二十八年說瓔珞經。二十九年說摩訶般若。金剛般若。天王問般若。光讚般若。三十八年說解深密經。四十二年說觀無量壽經。與法華初集同年。觀經猶前。於圓寂時說涅槃經。如來一期四十九年隨緣制戒隨宜說教前後森羅。佛滅度後眾聖結集分大小異。開五乘別。如來滅後五師持法各二十年。優婆毱多時橫分五宗。二百餘年大眾部中分出九部。三百餘年至四百滿。上座部中分十一部。本末合成為二十部。根本二部百年時分。此是小乘諸部分派。如來以律付優婆離。自爾已後次第傳付。僧祇律中列二十七人。善見論中列二十四人。善見論七百年時造。二百三十六年師子國中佛法流傳。如來滅後一百年中提婆設摩羅漢造識身足論。三百年初尊者世友造品類足論。三百年中迦旃延子造發智論。三百年末世友造界身足論。四百年時五百羅漢造婆沙論。九百年時達磨多羅造雜心論。六百年時馬鳴菩薩造起信論等。七百年時龍樹菩薩造大無畏論中論十二門論智度論等。堅慧菩薩七百年時造法界無差別論。九百年時世親菩薩造俱舍論。眾賢論師造順正理論。顯宗論。世親菩薩三十頌等諸論皆此時造。其後十大論師各釋三十唯識。華嚴法華龍樹誦傳。無著菩薩造攝大乘本論。無性天親各作解釋。天親菩薩造淨土論解釋三經。又造十地論釋華嚴十地品。龍猛菩薩初開鐵塔。值金剛薩埵受法灌頂大弘真言教。龍智菩薩傳受流布。久住世間大利後代。自餘諸教流布五印廣多無量。難可具陳。震旦所弘一十三宗皆以天竺所弘為本。毗曇俱舍依天竺諸毘曇等。成實論宗即依訶梨跋摩。律宗即依五師傳持。三論即依龍樹。提婆。涅槃宗即依本經。地論宗依十地經。十地論。淨土是依三經一論。禪法達磨以心傳心。迦葉阿難等二十八祖傳正法眼藏。攝論宗即依無著世親本釋二論。天台宗即依法華建立圓頓一乘。華嚴宗即依三部華嚴。十地論等。法相宗依解深密經。瑜伽論等。真言秘宗即依內證真說三部密藏本經儀軌等。如是諸宗皆有所依經論等教。依此立宗義理極成。行用可軌化益無窮。

　　震旦佛法傳通

　　如來滅後一千十六年佛法傳漢地翻譯弘通。自爾已後諸教漸傳。隨譯依行。講敷流演。或從西土傳之。或於此國立義。皆以佛經為本據。以西天論為所憑。漸次弘傳遐世繁興。摠有十三宗。則漸漸流傳。一毗曇宗。二成實宗。三律宗。四三論宗。五涅槃宗。六地論宗。七淨土宗。八禪宗。九攝論宗。十天台宗。十一華嚴宗。十二法相宗。十三真言宗。上來所列多依興起弘傳講敷次第舉之。

　　毗曇宗

　　夫毗曇宗者。是薩婆多部。如來滅後三百年初上座部中離分立異。後後分離皆從此出。若約本源。如來滅後一百年時。第五傳法優婆毱多下橫分五部。薩婆多部即其一也。三百年初薩婆多者是後分部取百年時薩婆多名。義同彼故。如雜心法救取婆沙法救。三百年初者。指滿三百年時言初。如來滅後三百餘年迦多衍尼子大阿羅漢造阿毗曇八犍度論。苻秦僧伽提婆共竺佛念譯為二十卷。與唐朝玄奘所譯發智論二十卷是同本也。如來滅後四百年時(舊云六百年間。)五百羅漢造大毗婆沙釋發智論。玄奘譯之為二百卷。昔北涼天竺浮陀跋摩譯為百卷。號舊婆沙。兵火所燒六十卷存。解三犍度。七百年時法勝羅漢嫌婆沙太博。略撰要義作二百五十偈名阿毗曇心譯成四卷。世號法勝毗曇。東晉瞿曇僧伽譯。又有法勝阿毗曇心論六卷。優婆扇多造。為利弟子於法勝論加增義理。高齊那連提耶舍共法智譯。千年之間達磨多羅尊者以婆沙太博四卷極略更撰三百五十偈足前四卷合六百偈名為雜心有十一卷。宋代僧伽跋摩譯。眾事分阿毗曇十二卷。宋天竺三藏求那跋陀羅譯。與玄奘所譯品類足論同本異譯。甘露味阿毗曇二卷。尊者瞿沙造。曹魏代譯失譯人名。薩婆多宗根本有七。發智本論為身。以六足論為足。言六足者。一集異門足論。舍利弗造。有二十卷。二法薀足論十二卷。大目犍連造。三施設足論。迦多衍那子造。其論未譯。上三足論竝佛世時造。四識身足論十六卷。佛滅百年提婆設魔羅漢造。五品類足論十八卷。筏蘇密多羅唐云世友造。六界身足論三卷。亦世友造。上二竝佛滅三百年中造。五事毗婆沙論二卷。尊者法救造。如來滅後九百餘年世親菩薩造俱舍論。梵本九千頌。玄奘三藏譯為三十卷。與陳真諦三藏舊譯俱舍論二十二卷同本異譯。順正理論八十卷。眾賢論師造。破俱舍義。顯宗論四十卷。眾賢論師造。直顯有宗正義。毘曇薩婆多宗論藏東流分齊部數如是。依學此等諸論名毗曇宗。然大唐代貞觀已前學舊毗曇。玄奘新譯已後專學新翻諸論。俱舍為本兼學發智六足毗婆沙等罄薩婆多幽旨。俱舍為門名俱舍宗。俱舍論主。顯雖辨明薩婆多義。而密經部所立為善。未必婆沙評家為本隨自所好取捨造論。諸師多釋新俱舍論。普光。法寶。神泰。圓睴等師是也。新譯有宗皆玄奘三藏翻所傳也。三千門人七十達者服膺鑽仰。大唐一均無不習學。昔東晉第九主孝武帝諱曜。太元十六年辛卯北天竺罽賓國瞿曇僧伽提婆晉云眾天創譯法勝毗曇四卷。此即東夏毗曇宗之初也。當日本國人王第十七代仁德天皇七十九年辛卯。自爾已來迦延毗曇八犍度論。雜心毗曇。優婆扇多六卷心論。舊毗婆沙。舊俱舍等。數朝漸譯。諸師各講相承弘通橫竪甚昌。唐朝新譯有宗諸論大小十部傳譯詳悉。舉世講敷造䟽述章。諸師競學闌菊諍美。

　　成實宗

　　夫成實論者。如來滅後八百九十年罽賓國小乘薩婆多宗英學之匠鳩摩羅陀上足弟子中天竺國婆羅門子訶梨跋摩此云師子鎧之所造也。跋摩本是數論外道苗裔學者。弘彼宗法所計堅強。後棄邪出家。即學有部宗。然彼跋摩慨羅陀所宗近在名相意致未玄。遂從轍僧祇兼學大小鑽仰九經研究三藏。二部五部貫統無遺。二十五百包括罄旨。道振罽賓聲流諸方。造成實論弘其所宗。二百二品十有六卷(或二十卷)四諦建章。五聚明義。印度翫之。諸處學之。昔姚秦弘始十三年辛亥當日本國人王第十九代反正天皇御宇六年辛亥羅什三藏初譯此論。明年十四年九月十五日譯訖。此依開元錄明。若依南山大師內典錄云弘始八年譯成實論開元錄主智昇法師依成實論後記作此說也。羅什譯論命僧叡令講之。什公三千門人皆弘此論。講敷研尋橫竪不絕。即道生。僧肇。道融。曇影。慧觀。道恒。慧嚴。僧標。僧叡。僧敦等是也。厥後宋代僧導法師初作論䟽。其門人僧音。慧威竝善成論講敷弘通。慧嚴弟子法智亦善成實。道高法師作義䟽八卷。齊僧鍾法師慧次法師。梁三大法師。謂光宅寺法雲。開善寺智藏。莊嚴寺慧旻龍光法師。法安法師。慧球法師。僧淵。智順。法寵。慧韶等。講學弘通橫竪專昌。成實論宗梁世盛翫。陳世繼弘。宣武寺洪偃法師。彭城寺寶瓊法師。白馬寺警韶法師。栖霞寺慧布法師。竝是陳世名哲。各競弘持成論。瓊公講成實論九十一遍。撰玄義二十卷。即講其義滿二十遍。成論文䟽一十六卷。通別解義無有所遺。警公講論五十餘遍。四方義學雲集奔波。隋代慧暅法師。靈裕法師。智脫法師。道莊法師等竝提義綱精研法綱。至于唐朝者。勝光寺道宗。莊嚴寺保泰。弘業寺道慶。莊嚴寺慧日。武丘山智琰法師等。俱弘成論秉持攝化。如來滅後經一千三百六十年至姚秦弘始十三年初譯成論。次第弘傳橫竪繁昌。唐朝中運已後講成實者漸少。如來滅後九百年時彌勒菩薩降下中印說五部大論。即是大乘甚深法相。正是傳說佛在親聞。爾前大乘法相未弘故。龍樹等大乘論師建立法相專用小乘薩婆多等性相法數。彌勒無著世親已後大乘論師即用大乘所說法相。提婆堅慧等大論師等多守先䂓亦用小乘諸部法相。震旦諸師唐朝玄奘歸朝已前竝用小乘所立法相。三論天台涅槃宗等皆用有宗法數法門。或諸師中具用成實論宗法相。如梁三大法師等是。貞觀年後法相一宗專弘自宗大乘深廣顯了法相。華嚴一乘即用大乘法相法義兼用小乘。如愚法小乘所說義是。梁朝光宅大師。日本國上宮王三經䟽中全用成實法相立義隨世所用法應爾故。

　　戒律宗

　　如來滅後經一千十六年天竺佛法創傳震旦。即後漢永平十年丁卯也。其後摠經一百八十三年戒法未傳。至曹魏嘉平二年庚午行十人受。此時戒法初傳受行。此是曇無德四分律宗所說戒體創所納得。而其廣律未傳漢地。厥後經一百五十五年至姚秦弘始六年甲辰譯十誦律。是廣律初傳也。次弘始十二年庚戌譯四分律。此是如來滅後經一千三百五十九年。此曇無德四分律宗廣律初傳。當日本國反正天皇御宇五年庚戌。此後漸次僧祇五分二律傳譯。四分雖傳未廣講敷。頻講餘律非是純一。四分傳後經五十六年至元魏(亦云北魏。亦云後魏。)第六主文帝延興元年辛亥此年即當宋第六主明帝泰始七年。并日本國人王第二十二代雄略天皇御宇十五年辛亥。佛滅度後經一千四百二十年。其後有北臺法聰律師。本學僧祇開通精詳。而考震嶺初受。專以四分羯磨停講僧祇創講四分。從此已後專弘四分。或口以傳。或章以授。作四分䟽將二十家。或立眾章。或著諸鈔。天下齊均地際平夷。梁陳隋唐次第傳承。普天率土橫竪弘敷。各被世門俱沾時賓。礪宣素三宗互諍其金玉。鈔主要家峙立義鋒。資持會正兩宗蘭菊。昔姚秦弘始庚戌譯四分律已來。東晉餘運有一十歲。宋朝八主五十九年。南齊五主二君二十三年。梁朝四主五十六年。陳朝五主三十三年。隋朝三主三十七年。唐朝二十主二百九十年。唐朝之後五朝繼起。一梁朝三主十六年。其初年當日本國延喜七年丁卯二後唐三主十三年。初年當日本國延長元年癸未。三大晉三主十一年當日本國朱雀天皇御宇承平六年丙申已後。四漢朝二主四年當日本國村上天皇御宇天曆元年丁未已後。五周朝三主九年當日本國天曆五年辛亥。大宋朝初當日本國天德四年庚申入宋朝後經三百十三年至第十五主慶宗皇帝咸淳十年甲戌。此數代中律法昌行。包攝該括講通開敷。師資相繼橫竪弘傳。然咸淳八年壬申德祐改元而復咸淳。此年蒙古伐國。帝避往南蠻國。從咸淳十一年方用蒙古年號。即號至元十二年乙亥也。蒙古名太元國。此年當日本國建治元年乙亥。至元年號至三十三年丙申。其次大德元年丁酉當日本國永仁五年丁酉。大德已後于今經十五年即至辛亥蒙古伐國已後律法廢絕不行。雖有講通事不如法。問越海人如是陳語。

　　三論宗

　　中觀論百論十二門論是名三論。若加智論即有四論。姚秦弘始十一年己酉羅什三藏譯出中論四卷。當東晉安帝義熙五年日本國人王第十九代反正天皇御宇四年己酉。十二門論一卷。弘始十一年譯。百論二卷。弘始六年甲辰譯。智論百卷。弘始四年壬寅初譯至同七年乙巳歲末譯場解座。四論竝什師譯。百論提婆所造。餘三竝龍樹造。羅什三藏生龜茲國。少年之時往北天竺。隨磐頭達多學諸阿含經。往北竺時年甫九歲。十二母携還于龜茲到沙勒國。一年留住誦阿毘曇六足論等。什公已還龜茲國。隨沙車王之子須利耶蘇摩習學三論。年滿受具。從卑摩羅叉學十誦律。于後往五天竺廣學內外大小諸典。亦還龜茲大弘佛法。年六十三至東晉朝西涼州。厥後經十九年至姚秦國。弘始二年已後傳譯經論。諸宗本教多以羅什所譯為源。三論宗以羅什為神州高祖。成實論宗亦什師譯。天台宗以法華經中論智論為本為源立三觀義。菩薩戒宗梵網為本。阿彌陀經淨土本經。金剛般若諸宗皆翫。般若心經諸師服膺。維摩詰經諸宗解譯。皆是羅什三藏所譯。龍樹菩薩三論高祖。真言秘藏龍猛所傳。十萬華嚴龍樹所誦。大不思議論龍樹大士造。天台亦以龍樹為高祖。智論三智一心中得。中論三諦偈等。此等竝是所憑所立宗義。曇鸞法師專仰龍樹為淨教高祖。十住婆沙難易二道為立教本。中論一部天竺釋之有七十家。其中無著菩薩造順中論。護法論師釋提婆百論。竝安歸命阿闍梨句。世親菩薩亦註百論。安慧菩薩釋中觀論。如是法相諸祖解龍樹提婆論。布貴道詮有言。四河入海同從無熱池而出。七宗分鑣俱從三論宗而分。三論是七宗之本。諸宗是三論之末。(取意。)顯密諸宗龍樹為祖。真言秘藏專在龍猛。羅什三藏譯三論竟。舉世講說。通國習學。三千門人皆悉鑽仰。八宿上首各互弘通。道生上足有曇濟法師。道朗。僧詮繼踵弘敷。法朗。吉藏承跡氷藍。僧導。道溫宋代耀燈。僧鍾。智林齊朝飛風。慧勇。慧布竝陳朝敷教。慧哲。法燈同隋世弘宗。至入唐朝風光彌昌。智枝慧瑜。法敏慧璿。慧眺。雲眷。元康。玄壁。如是等師橫竪弘布。彌綸普天敷遍廣地者也。

　　涅槃宗

　　北涼高祖武王元始三年甲寅天竺曇無讖三藏初譯涅槃經。至同十年十月二十三日譯竟。一部四十卷。文義周備焉。初譯之年當東晉安帝義凞十年。姚秦弘始十六年。日本人王第二十代允恭天皇御宇三年甲寅。南山內典錄云。此涅槃經摠十萬偈。今出四帙止三萬偈。所少二分有餘。若具本文以唐言度則百有餘卷。(已上)本經已譯舉世開敷。宋慧靜法師。曇無成法師。僧莊法師。道汪法師。靜林。慧定。是斌。超進。法瑤。道登。曇度。道盛。如是等諸師。開宗立義製䟽作章。師資相承弘通多端。立此號涅槃宗。講通流傳不絕。隋朝慧遠法師意在涅槃。彼門人智徽法師興涅槃宗。相州法礪律師學涅槃宗。西河道綽多講涅槃。南山宣師意在涅槃。京兆法寶立涅槃宗。舉五時教攝大小典。大日本國昔於大安寺真言院之傍弘涅槃宗講敷彼經。號常修多羅宗是也。

　　地論宗

　　華嚴大經有七處九會。其第六會十地一品。龍樹菩薩於海龍宮誦此華嚴經九會等十萬頌文。出閻浮提流布五印。後人摘第六會十地一品別行流傳。菩薩造論釋此一品。即堅慧菩薩。金剛軍菩薩等其人也。如來滅後九百餘年天親菩薩釋十地經名十地論。即第六會十地一品別行五天名十地經。天親論中具牒本經一一解釋。昔後魏(亦云元魏。亦云北魏。)第七主宣武帝永平元年戊子之歲四月上旬命北天竺三藏菩提留支此云道希并中天竺勒那摩提此云寶意。及傳譯沙門北天竺佛陀扇多。并義學緇儒一十餘人在太極紫庭初譯此十地論。　上皇自親筆受。後付沙門僧辨等。至同四年辛卯之歲夏首譯竟。一部十二卷始末整足焉。留支勒那各譯一本。光統律師自解梵文合兩三藏對御和會合成一本。永平元年戊子當梁高祖天監七年戊子。日本人王第二十七代御宇繼體天皇二年戊子。十地宗義創被神州。光統律師十地宗匠。光統門人有慧順法師。道慎法師。俱為神解之秀。各立若干門輩。靈裕。慧藏。慧遠。智矩。竝隋朝高匠。道宗。法偘。靈幹。辨相。俱唐朝法英。齊朝大僧統合水寺法上者。地論涅槃之高德也。道慎師事稟承所宗。大禪定寺靈璨法師隨淨影寺慧遠習學地論。辨相法師亦從遠公慧覺法師著十地䟽。如是諸師講敷地論建立宗旨非一眾多。唐朝聖運盛弘華嚴。地論啻是一會法門。後代漸次講者不多。屬華嚴宗非別宗故。

　　淨土宗

　　前魏之世康僧鎧三藏譯無量壽經二卷。宋世畺良耶舍三藏譯觀無量壽經一卷。姚秦羅什三藏譯阿彌陀經一卷。如來滅後九百餘年天親菩薩造無量壽經優婆提舍一卷。名淨土論。亦名往生論。後魏菩提留支翻譯弘之。曇鸞法師受之留支。留支授觀無量壽經。鸞師註淨土論。道綽禪師歸宗為祖。善導承繼造疏弘宗。懷感。法照。少康。知玄。盛弘淨教。昔廬山慧遠法師創開蓮社弘持淨教。十八賢眾修習淨業。乃至後代開敷彌昌。後世慈雲。元照等師。弘敷淨教。橫竪耀光。念佛法門末代䂓矩。三經一論為所憑教。上古廬山法師。中古曇鸞。道綽。善導。懷感等師。後代慈雲。靈芝。靈芝律師先學律宗。次學台宗。宗有所證。次亦弘律。南山律師三大律部各施記解。後研淨教二十餘年。取捨諸師作二經疏陳自正義。依承者眾。記述非一。天下淨教皆歸彼義。行業義解事在一均。泉涌俊芿不可棄法師遠越波瀾入宋學法。正傳台教律宗。兼傳靈芝淨教。即是淨教相傳規模。厥後彼寺宗師智鏡大德入宋傳律。亦習淨教。遂還本寺昌弘所學。淨教所傳泉涌為本。然日本所弘皆用善導。鏡公本學善導。彼此兼包取捨在意。後二大德允公阿公皆兼京師靈芝二途。兼正兩門亦在意慮。

　　禪宗

　　禪門法理由來良久。三代僧傳皆舉習禪之德。數世法匠多有靜慮之學。或初開荒途。或自尋教典。竝學路之山籍宗途之漸次也。梁室已後學道稍多。或達磨門葉。或餘宗兼匠。慧勝。慧景。道善意學。僧那。慧滿。覺明心地。諸大乘宗皆有禪法。教相觀行要飛雙輪。天竺傳法第二十八祖菩提達磨梁朝嘉運西來化物以心傳心。事超言象。義在純一。非兼帶域。正法智眼次第相付。靈知妙心連續傳授。慧可僧璨風靡相隨。道信弘忍芬郁端肅。五祖之下南北分宗。南宗亦開五家七宗。北宗純一未必相諍。五祖弘忍之下有神秀禪師。是北宗始祖。普寂禪師承于神秀。寂禪師下有道璿禪師。日本天平八年丙子來朝住大安寺。弘所習學禪法律法。璿公以禪授與同寺行表和尚。行表授之最澄大德。最澄大德後習天台。即入唐受法。開比叡山大弘天台宗。兼弘禪法。日本禪法傳教大師飡其風芳。與台宗禪一均弘通。南宗禪法後代甚昌。五家之後亦分二宗。摠號七宗。南宗禪法後代之中稍施芬郁。日本禪法近代當世華洛餘方流傳甚昌。

　　攝論宗

　　攝大乘論者。無著菩薩解釋阿毗達磨經十萬頌中攝大乘一品。天親菩薩更作釋論解本論文。真諦三藏梁代西來。至陳第二主文帝天嘉四年癸未別譯本論。三軸成部。翻譯釋論為十五卷。(釋論之中具牒本論。)真諦門人各講此論。師資相承立義製疏。義勢森羅施其光用。諸師翫習號攝論宗。慧曠法師親從真諦三藏聽攝大乘論。普光寺法常法師真諦孫弟。於攝大乘專所精研。法常弟子有智儼法師講敷華嚴兼研攝論。道岳法師慧休法師竝攝論揚名。僧辨大德。靈潤大德。俱攝宗播德。栖巖寺神素弘地攝二論。仁壽寺海順亦通地攝兩宗。崇聖道場靖嵩法師專弘攝論。大興國寺法祥大德是慧遠弟子。兼研攝論十地。如是陳隋唐朝諸師翫攝大乘講文製疏。天下一均無不服膺。然攝大乘法相宗論。玄奘三藏傳法相宗普天九州無不靡風。攝大乘論人法相宗通暢顯揚無有異路。成唯識論引六部之經十一部論成唯識義。攝論是隨一。法相宗專學之。十殊勝語貫諸法義。佛法淵府窮源盡性而已。

　　天台宗

　　北齊之代。慧文禪師修得無生法忍開顯一乘妙理。此當梁之末陳之初運焉。綱領整足證道精美。次南岳慧思禪師精大詮而廓爾。入妙理而朗然。登相似之階。居根淨之位。大陳之世化儀洋洋顯揚一乘引發三昧。次有天台智者大師。稟承南岳入法華場。妙悟開發證陀羅尼。位登五品。身備十德。開四教路通八萬詮。立五時門判五千法。陳隋二代敷演大被。神地九州化儀廣布。自爾已來。師資相承。弘通繁昌敷演縱橫。章安是結集之匠。荊谿乃記述之英。行滿。道邃。如天之日月。知禮。仁岳。似時之鸞鳳。遐方弘演終古流通。啻是天台教觀而已。

　　華嚴宗

　　昔東晉第十主安帝義凞十四年戊午覺賢三藏傳譯六十華嚴經。厥後諸師講敷。眾哲開演。製䟽作章釋文立義。翻譯本經當日本國人王第二十代允恭天皇御宇七年戊午。至陳之嘉世有杜順禪師。是清涼山文殊應化。居終南山弘布華嚴開五教止觀。立三重法界。圓融妙義方提綱領。智儼大師發揮五教證悟六相開濟彌綸。香象大師普賢應迹。顯揚一乘恢弘十宗。清涼。圭山。高張圓網。淨源。師會。廣轉教輪。杜順尊者年三十七。終南九州盛播法化。即當日本國人王第三十四代推古天皇御宇元年癸丑。即隋開皇十三年癸丑也。杜順大師至大唐第二主大宗皇帝貞觀十四年庚子入滅。春秋八十四。于時智儼大師年三十九。第三高祖香象賢首大師大周則天聖后嘉運大播化儀。一天歸敬四海朝宗。大唐第六主玄宗皇帝先天元年壬子賢首入滅。春秋七十。當日本國人王第四十三代元明天皇御宇和銅五年壬子。大唐第十四主文宗皇帝開成四年己未清涼大師入滅。春秋一百有二。當日本國人王第五十四代仁明天皇御宇承和六年己未。

　　法相宗

　　大唐第二主大宗皇帝貞觀十九年乙巳玄奘三藏從西天還。譯所賷經論等。弘所習法相宗。三千門人七十達者四般上足一秀入室、舉世學法相宗。經國習唯識教。出萃高足一般入室慈恩基師即其人也。二藏眼目百本䟽主目放神光。口流辯河。淄洲撲揚。繼踵敷教。義忠。如理。竝肩立義。因內二明騰羽翼於義天。教觀兩門馳輪乘於法地。後代連踵不絕。永世履蹤無廢。

　　真言宗

　　大唐第六主玄宗皇帝開元四年丙辰善無畏三藏始屆長安。東夏之中創弘祕教。當日本國人王第四十四代元正天皇御宇靈龜二年丙辰。三藏創譯大日蘇悉地經等及諸儀軌等。開元八年庚申金剛智三藏初到東都。大賷祕教梵本翻譯傳授弘通。開元庚申當日本國養老四年庚申。不空三藏年甫十四。隨金剛智方來東夏。至三十七往南天竺遇龍智菩薩更受金剛頂瑜伽五部祕藏等。大寶五年丙戌歸至上都。當日本國人王第四十五代聖武天皇御宇天平十六年丙戌。玄宗深敬勑令譯經。即金剛頂經。般若理趣。諸儀軌等。密藏所有諸經祕典。并密嚴。仁王等諸部經教。大開譯場皆悉翻傳。善無畏等三人三藏皆隨龍智菩薩習學真言。隨諸三藏受祕教者各盡懇志。其數其多。不空三藏弘傳尤久。興善含光。新羅慧超。慧辨。又慧果。元曉。覺超。慧琳等。竝隨不空三藏習學祕教。如是諸師弘密藏者大唐甚多。不可具擧。

　　上來所陳一十三宗大小諸教。竝是震旦漢地之中所傳興宗。上古已來乃至後代漸漸傳興競行流演。此十三宗旨歸多途。或是大小二教轍異。如毗曇成實是小乘宗。律宗一藏。教在小乘行通大小。震旦日域諸師所興律是大乘。直入一乘三聚圓戒。於律儀行用諸律藏。諸部律藏與大一故。菩薩萬行所應行故。菩薩戒律未傳來故。自餘十宗皆是大乘。或是化制二教義別。律宗是制。餘皆化教。或性相二宗分途。如法相唯識是法相宗。華嚴天台等是法性宗。或聖道淨土宗異。如淨土教是淨土宗。餘宗皆是聖道教宗。諸大乘宗有說淨土。所立義門屬彼宗。不應別立為一宗教。然一類機別成教行如善導等故為別宗。或禪教兩門。或顯密二教。如是分路無不括盡。如來滅後一千十六年後漢第二主顯宗孝明帝永平十年丁卯摩騰羅漢賷佛經等始來漢地。當大日本國人王第十一代垂仁天皇御宇九十六年丁卯自爾已來大小乘經律論漸次傳來。西來三藏遠越嶮路方入漢境。以隸字替于梵書。以漢語易于天語。所詮義理彼此不別。名之翻譯。匡詳不易。復有從漢往梵之者。法顯三藏初開荒途。其後往往至彼者眾。博譯聖教繼續甚多。橫竪數朝滿二十代。古來諸師隨所樂經各事講學。互立門輩弘所習學。若以此為宗宗承甚多焉。或從天竺傳來弘之。或於漢地立宗傳之。建立雖多取廣翫習不過十三。如上已列雖十三宗。後代澆漓。漸次廢怠所學不多。

三國佛法傳通緣起卷上　終


大藏經補編第 32 冊 No. 186 三國佛法傳通緣起


三國佛法傳通緣起卷中

　　東大寺沙門　凝然述

　　大日本國諸宗傳通

　　夫大日本國人王第三十代天國排開廣庭(欽明)天皇御宇十三年壬申十月從百濟國創傳佛法。彼國主聖明王自作願文送獻日本聖朝。乃金銅釋迦佛像并幡蓋等及經論若干卷是也。次第三十一代聖主渟中倉太珠敷(敏達)天皇御宇六年丁酉十一月復從百濟國彼國之王獻經論若干卷并律師禪師比丘尼呪禁師佛工造寺工六人。遂安置於難波大別王寺。聖德太子六歲時也。明年七年太子披覽彼經論。選六齋日禁斷殺生。下勑詔於諸國普禁殺生。如是漸漸佛法傳世。持法之僧從他國來。佛法漸弘。人皆歸信。其間有守屋大臣破滅佛法等事。以太子方便國皆歸佛法。堂塔多興。寺宇廣造。推古天皇御宇佛法僧宗特昌。諸宗漸傳。眾教大興。佛法初傳漢地之後三百餘年佛法從漢傳百濟國。厥後百濟一百餘年壬申之年法傳日本。是故日域佛法濫觴從百濟來。隋朝佛法未傳日域推古天皇御宇十五年丁卯太子遣妹子於大唐衡山。召先身道具等。厥後第三十七代聖主孝德天皇御宇白雉四年癸丑道昭和尚往大唐國。隨玄奘三藏學法相宗。自此已後漸漸往還。諸師習學佛法而還。傳法高僧往還傳法。乃至後代住住不絕。日域佛法摠有八宗。古來諸師漸漸傳之。

　　一三論宗。二法相宗。三華嚴宗。四俱舍宗。五成實宗。六律宗。七天台宗。八真言宗。隨一一宗陳弘傳相。

　　三論宗

　　百濟佛法傳日域後。至推古天皇御宇三十三年乙酉經七十四年。當大唐高祖武德八年乙酉。此年高麗國王貢僧慧灌來朝。此乃三論學者。隨大唐嘉祥大師受學三論而來日本。是日域界三論始祖。而未講三論。裹玉而未開。從此前年觀勒法師自百濟國來。此亦三論宗之法匠。亦未講通法教。至第三十七代聖主孝德天皇御宇。乃請元興寺僧高麗慧灌法師令講三論。其講竟日任以僧正。此乃日本僧正第二。(第一僧正同寺觀勒。)然僧綱補任記云。慧灌(或作觀字。)法師第三十四代推古天皇御宇三十三年任僧正焉。有此異說。若會異說。本元興寺有九僧正。謂慧觀。觀勒。慧師。慧輪等。前後補任。此等僧徒皆為聽眾。講論竟日摠預勸賞。多人任僧正矣。慧灌僧正以三論宗授福亮僧正。福亮授智藏僧正。智藏越海入唐。重傳三論。遂乃歸朝弘通所傳。是第二傳也。智藏授法道慈律師。道慈第四十二代聖主文武天皇御宇大寶元年辛丑越海入唐。摠傳六宗。三論為本。在唐學法一十八年。第四十四代元正天皇御宇養老二年戊午道慈歸朝。此年遷都於奈良經十一年。道慈於唐賷西明寺圖樣而來。即奉勑詔遷古京本大安寺於奈良京。任西明寺圖樣華構周備。即於彼寺弘在唐所學宗三論為本。兼弘法相真言等宗。道慈在唐十八年間普學大唐所有諸宗善無畏三藏開元四年丙辰來唐。道慈在唐具經三年。其間道慈隨善無畏習學真言。大安寺有慶俊律師。善議大德隨從道慈俱學真言慶俊大德專以真言為其本宗。乃愛宕山本願也。三論一宗從唐土傳有三代傳。一云慧觀僧正傳。二云智藏僧正傳。三云道慈律師傳。孝德天皇御宇大化二年丙午慧師。慧輪。智藏三般。同時任僧正。是三論講竟日之勸賞也。智藏上足有三般匠。乃道慈。智光。禮光也。智光禮光奈良新元興寺住侶。立仙光院弘通法宗。莊嚴極樂房。圖安養依正安置彼房。是智光法師所建立也。如來滅後經一千五百七十四年乙酉之歲慧觀來朝。來朝之後二十一年未廣講敷。大化二年丙午初開三論講場。此即佛法傳日本後經九十五年始講三論。其第二傳智藏僧正。未詳時代。應勘僧史。第三傳者。道慈律師。大寶元年辛丑初傳之後經十七年。當大唐第六玄宗帝開元六年戊午。善無畏三藏來唐之後經三年焉。道慈天平十六年甲申十月入滅。年七十餘。善無畏三歲於唐翻譯大日經後。來日本國初著東大寺西南之阿。(古老傳云。結庵八十日住。)後盧來目寺東院之岫。經二箇年七百二十日住。其間建立多寶大塔八丈。移南天鐵塔之半分。以佛舍利三粒納寶塔之底。以大日經七軸安剎柱之下。然後三藏還大唐國。開元二十三年乙亥入滅。春秋九十九。當日本國天平七年乙亥。善無畏三藏來至日本年代未詳。然開元十二年已後翻譯大日。蘇悉地。蘇婆呼經。三藏為一行禪師講大日經。隨講記錄成二十卷。此即一行具以三藏講授口傳如言記之。全是三藏自親解釋。非一行自作。只是具結集。最初草本弘法大師傳之弘通。唐朝後人取捨文句或為十卷。十四卷等。開元十五年丁卯十月一行入滅。春秋四十二。當日本國聖武天皇御宇神龜四年丁卯。其後善無畏應是來日本國。即神龜五年戊辰。次天平元年己巳二年庚午應此時代未立東大寺前。當此寺西南之阿結庵居住。于後弘法大師於此處所建立真言院。摠言南院者是也。其後三藏歸大唐者。應是天平三年已後焉。三藏西來先譯求聞持法。道慈傳求聞持法者。即隨此傳受。道慈律師於日本國應謁善無畏。其時道慈造大安寺。土木終功。昌弘宗教。道慈授三論法義於善議。善議授法於安澄。勒操。西大寺實敏大僧都受法於安澄大德。即弘之彼寺。西大寺三論宗者。實敏所弘也。自爾已後彼寺學三論宗。名哲繼踵橫竪弘通。弘仁聖代玄叡律師製三論大義抄四卷。奉勑詔造之。法隆學問寺。昔元弘三論宗。布貴道詮及貞玄律師等。即法隆寺三論宗也。近代弘法相宗。從昔習學太子三經疏。近代已來昌致學業。本元興寺本學三論。遷彼寺於平城都已來。專弘三論。智光。禮光俱住彼寺。智光授法於靈叡法師。靈叡授之於藥寶法師。藥寶授之願曉律師。此等諸德皆元興寺三論宗也。願曉授法於聖寶僧正。聖寶者七大寺之撿挍也。以三論為本宗。兼學法相。華嚴。因明。俱舍。成實。顯宗義途精覈究暢。秘藏真言研覈旨歸。包括之德無敵對者。遂於東大寺建東南院。以為永代三論本處。即以宣旨元興寺三論知識供見遷于東大寺。此寺元學三論。八宗兼學自昔傳來。人王第六十代醍醐天皇御宇延喜五年乙丑聖寶建此三論本處。補此院主者。乃三國相承三論長者。昔者諸寺之中三論碩學以官府宣為宗長者。東南院主代代碩德皆為其選。至第七十代聖主後三條天皇御宇。殊以東南院務為宗長者所被宣下。東南院務聖寶已後于今一十八代。顯密兼學作宗貫首。(但勝賢一代唯密宗。)寺中眾徒從昔至今學三論者。竝肩繼踵。互奪金玉。俱諍蘭菊。永觀。珍海。樹朗。重譽。竝中古學英。乃智解鸞鳳也。明遍。貞敏。秀慧。覺澄。俱近代名哲。是學識玉鏡也。厥後樹慶。智舜。快圓。定春等。繼踵騰旨。不可勝計者也。

　　法相宗

　　法相大乘應理圓實宗。亦曰唯識宗。亦名普為乘教。玄弉三藏往中天竺大傳此宗。還支那國講弘天下。三藏上足有慈恩基師。基師上足有淄洲師。淄洲上足有撲揚師。嫡祖相承橫竪彌昌。此法相宗弘傳日域朝代非一。師承有數。昔欽明天皇御宇壬申之歲百濟佛法創傳此國厥後經一百二年至第三十七代孝德天皇御宇白雉四年癸丑。道昭和尚越海往唐。遇玄弉三藏學法相宗。即當唐朝第三主高宗皇帝永徽四年癸丑。玄弉三藏年五十一。慈恩大師齡二十二。道昭與三藏宿在同房。與慈恩同學。久在門下受學積年。提誘慇懃特傳觀門。于後歸朝即弘所傳。三藏新翻經論諸典創傳日域即其人焉。第二傳者。道昭入唐之後經於六年至第三十八代女帝齊明天皇御宇(皇極重祚)四年戊午。智通。智達兩般法師。乘新羅船往大唐國。遇玄奘三藏學法相宗。大日本國此戊午歲始行維摩會為永代規矩。兼學法於慈恩大師。後還本朝大弘宗旨。第三傳者。道昭入唐之後經五十一年至第四十二主文武天皇御宇大寶三年癸卯。新羅智鳳。智鸞。智雄三師。俱奉勑命渡海入唐。謁撲揚大師學法相宗。(或遇玄奘慈恩學習宗旨者。然二師入滅經年序。)遂歸本朝大弘宗教。智鳳慶雲三年丙午維摩講師。第四傳者。道昭入唐之後經六十四年至第四十四代女帝元正天皇御宇靈龜二年丙辰。玄昉法師渡溟入唐。乃謁撲揚智周大師研法相宗。于時智周年三十八。唐開元四年也。玄昉法師在唐學法經二十年。第四十五代聖武天皇御宇天平七年乙亥七月歸朝。大於所傳妙揚宗旨。四代連綿各傳宗教。而智鳳門葉經世甚昌。玄昉所傳與鳳一合。事無異途惣通弘演。道昭和尚授法於行基菩薩也。智鳳。智鸞。各授法於義淵僧正。義淵有七人上足。謂玄昉僧正。行基菩薩。宣教大德。良敏大僧都。行達大僧都。隆尊律師。良辨僧正也。道慈律師亦從學法。即成八人。然道慈律師雖學諸宗三論為本。故專為彼宗祖師。並興福元興南北兩寺學者眾多競立義理。因內二明互諍金玉。朋黨相扇成兩寺異。乃至當代興福一寺學侶繼踵論難彌昌。並是智鳳玄昉後裔門葉而已。然法相宗雖興福寺根本所學而諸寺多學。無不弘敷。謂延祥僧正。守印大法師。守寵法師。神叡小僧都。廣達大法師。勝虞大僧都。護命僧正。明詮僧都。平備已講。施平律師。長源已講。峯基律師。賢應已講。玄宗和尚。如是等師皆是元興寺法相宗也。仲繼律師。明哲律師。長朗律師。戒明和尚。慧達大僧都。真慧律師。隆光律師。平智律師。藥仁已講。義聖律師。義叡小僧都。藏祚小僧都。慈念律師等。竝藥師寺法相宗也。東大寺本願良辨僧正者。雖建東大寺專弘華嚴宗。而元隨義淵僧正學法相宗。故東大寺兼弘法相。良辨弟子或有華嚴法相兼學。如安寬律師。標瓊律師。鏡忍律師等。或有唯華嚴宗。如良興小僧都。良慧大僧都。永興律師等。三修律師。平仁已講。明一大德。義濟已講。法藏僧都。圓藝已講等。並是東大寺法相宗也。泰演律師。善海律師。玄叡律師。實敏大僧都。平詮大法師。忠芬小僧都。常騰小僧都。延善小僧都。浮珍已講等。並西大寺法相宗也。大安寺亦有法相宗。道慈律師入唐學法歸朝之時。最初講慈恩七卷章。自爾已來法相餘風大扇彼寺。法隆寺中古已來習學法相于今甚昌。藥師寺習學法相於今彌昌。興福寺者。自昔已來乃至後代專學法相。學侶繁昌論難彌昌。學侶不知數。鑽仰不限年。智海濬濬義峰峙峙。欲陳述其相承次第。橫竪支流難率擧盡。且擧一流嫡祖次第。智鳳。義淵。宣教大法師。賢璟大僧都。明福小僧都。延賓已講。空晴僧都。真喜僧正。林懷大僧都。主恩大德。(或經救大僧都)。永超僧都。湛秀已講。覺晴大僧都。藏俊贈僧正。覺憲僧正。貞慶上人。貞慶之後乃至當代若干英哲智德無非皆是貞慶後裔門流。六宗長官自昔孤在法相一宗。補興福寺別當之人遂此前途。應和已後被置權官。維摩大會行在興福。遂業遂講非唯專寺。他寺他宗亦遂洪業。

　　華嚴宗

　　大日本國傳佛法後。諸教漸弘。諸宗亦昌。華嚴圓宗傳來是久。然華嚴宗古德記述日本佛法初傳年代總有二說。一昔新羅學生大安寺審祥大德記云。檜隅蘆入野宮御宇宣化天皇即位三年歲次戊午年十二月十二日從百濟國佛法傳來。宣化天皇即第二十九代帝王也。二東大寺圓超僧都延喜十四年甲戌奉詔撰華嚴宗并因明章疏目錄彼序中云。磯城嶋金指宮御宇欽明天皇十三年佛法始傳矣。雖有二說若依多分圓超所說以為正錄。由此義故。華嚴學者應以超錄定法初傳。宣化天皇戊午年後經十五年至欽明天皇御宇十三年壬申彼戊午歲雖佛法傳。事是草創趾基未廣。不以為定。壬申初傳事歷天下。是故諸家多以為定。壬申已後至第四十五代天瑞國押開豐櫻彥聖武天皇御宇天平八年丙子之歲。經一百八十年。此年七月二十日大唐道璿律師來朝。璿公是華嚴寺普寂和尚之弟子。普寂即華嚴宗法匠隨北宗神秀禪師傳達摩禪法。璿公隨普寂習傳華嚴及以禪法。亦明律宗。亦善天台宗。達菩薩戒。璿公賷華嚴宗章疏始傳日本。如來滅後至此丙子之歲已經一千六百八十五年。宗教雖傳而未講弘。當時有一高德沙門。諱曰良辨。凝神真原垂化俗林悲智潛用難可思焉。欲弘此宗深發誓願。決徹彌固。遂感靈夢。有一紫衣青裙僧。從東方虛空下來告云。汝欲弘演此一乘教。請嚴智師以為座主。方於不空羂索之前可令開講。(云云)夢覺喜躍。感悅無極。然嚴智師在元興寺。良辨和上即往彼寺請彼大德。北師答云。吾名是嚴智而心非嚴智。然新羅學生大安寺審祥大德是真嚴智。應請彼師講敷華嚴。僧正良辨乃往彼寺屈請彼師。大德辭之。再三慇請。固辭不向。僧正和上于是奏聞。仍以勑請。此時方向。遂以天平十二年庚辰十月八日於金鐘道場(即東大寺羂索堂也。名法華堂。)大集京城名僧大德以審祥師為其師宗。方講宣此大華嚴經。初講之時。上現紫雲亘覆春山。聖朝叡覽奇歎無量。乃施綵帛一千餘疋。天皇皇后及諸卿等施入衣等不可勝計。厥年天皇四十滿賀始弘一乘。叡感祥祥。由兹天皇即發弘誓大願。於此一乘極為尊重。特詔隆為務救濟為心矣。遂以天平十六年歲次甲申歸命三寶降勑百寮肇建知識華嚴別供。自爾已後每年不絕。恒昌講敷為永代式。然則此華嚴宗平城御宇勝寶感神聖武皇帝為其初興大檀主以傳遐世。天皇以東大寺為首。於諸大寺弘六宗教。厥中大華嚴經最是根本法輪。如來成道第二七日說。覺帝人王最初同崇乃斯華嚴一乘而已。故勑詔曰。當今實爾何生恠恨。願同趣者莫撥莫退。勤勤學悟此一乘之大義。(已上)當知此宗最初傳者。天平八年大唐道璿律師乃其人也。講弘傳者。丙子之後經五箇年天平十二年庚辰審祥禪師乃厥匠也。發願初興者。即良辨僧正是其英也。良辨本隨義淵僧正學法相宗。彼七人上足之一也。今正發願初興華嚴。金鐘道場執金剛神者。良辨僧正之本尊也。良辨元名金鷲仙人。是彌勒應迹。自造彌勒像安羂索堂。執金剛神放光照內裏。良辨奉祈聖朝安穩音聞內裏已達上聞。乃被立勑使。良辨奏聞奉禱聖朝安隱建立大伽藍。祈禱懇志深契叡慮迺先賜以羂索堂。以公家土功造營已畢。此處名金鐘寺。天平庚辰華嚴初講即在此堂。天平五年癸酉初造羂索院。而此院中有二月堂。安十一面像。實忠和尚現身昇兜率天。遷四十九院中觀音院行業。勸請補陀落山觀音為堂本尊。修懺悔法。兼安小像為堂本尊。今此不空羂索觀音惣名金鐘寺。後立東大寺為彼所管處。華嚴本經惣有三部。六十華嚴自昔已傳。而未講演徒積年序隱密不弘。八十華嚴大唐證聖元年乙未之歲始開譯場至聖歷二年己亥之歲首尾五年翻譯摠訖。聖曆己亥當日本國文武天皇御宇三年己亥之曆。于後天平八年丙子玄昉法師(後任僧正。)賷一切經來。即傳此經。于後天平勝寶六年鑒真和尚來朝之時。此八十經從身賷來。四十華嚴及清涼八十經大疏二十卷大同元年丙戌之歲弘法大師初傳此國。當大唐第十一主憲宗皇帝元和元年丙戌。此四十經大唐貞元十二年初譯。名貞元華嚴經。譯後經十一年方傳此國。天平十二年始所講之者。乃是舊譯六十華嚴。新羅學生大安寺審祥大和尚屬講弘之選初演此宗。審祥即往大唐隨香象大師學華嚴宗。即是親承高祖之名哲也。既以勑詔為宗講師。于時請慈訓小僧都。(興福寺最初別當)鏡忍僧都。圓證大德以為複師。請十六德為其聽眾。首尾三年講六十經。一年二十卷。三年之中終六十卷。以探玄記講六十經。審祥禪師三年終經。天平十四年壬午奄焉卒矣。厥後即請前三複師立為講師次第講敷。言講師者。讀經論文初開義途立理顧旨窮盡綱目。言複師者。講師初開義理之後。別時如前講文立義顯揚莊嚴講師所說。講師所說如如來初轉法輪。複師重敷如舍利弗第二轉法輪。昔智勝如來初說法華經。後十六王子覆說彼法華。今立講師複師即此等例。講師沒時複師轉補。三般講師各二十卷三年繼續摠盡一部。次請元興寺嚴智大德以為講師。標瓊律師并性泰大德為其複師。亦講六十經竟。次智璟大德以為講師。澄叡大德。春福大德為其複師。講六十經并疏二十卷畢。奉始經之日。天朝行幸盧舍那佛前。證明彼講。自此以後古經及疏新經及疏講演繁多。不可數量。上依別供緣起載之。言始經之日行幸者。應是講始六經八經之日。言新經及疏者。是刊定記一十六卷釋八十經。具言續華嚴疏刊定記。清涼大疏未傳度前。以刊定記講八十經。東大寺者四聖垂應所建立也。聖武天皇救世觀音上宮太子再誕。良辨僧正彌勒垂化。天竺婆羅門菩提僧正普賢化身。行基菩薩文殊應現。或為大檀主立大伽藍弘華嚴宗。或為祈禱師奉授一乘於帝王。或為供養導師奉果叡願。或為勸進棟梁奉助御願。自餘開眼鯖翁傳戒雅樂乃至木工金師無非皆是大聖應作。翁之所荷鯖者八十華嚴經是也。以東大寺是華嚴宗故。化來者以經表彰。南大門懸大華嚴寺名額。大佛殿二階之間顯恒說華嚴院靈額。寺內遍滿皆學華嚴。自天平十二年至延曆八年己巳五十年恒說華嚴。自後講說于今不絕。論難決擇任持法命。良辨僧正臨終以華嚴宗付崇道天皇。崇道受囑於大安寺建立東院弘華嚴宗。彼寺本有審祥禪師曾講華嚴。後更興之。藥師寺正義大威儀師者。元是法相慈訓弟子。慈訓兼學華嚴。正義隨慈訓亦學華嚴宗。藥師寺亦有長朗律師者。元是法相學者。正義奏聞以官府宣移長朗於華嚴宗。長朗隨正義學華嚴宗。藥師寺有明哲律師。隨慈訓學華嚴。長朗弟子有義聖律師。於五教章多作私記錄長朗義。昔藥師寺如是弘通華嚴宗也。西大寺亦兼弘華嚴宗。元興寺有嚴智大德。弘華嚴宗。大宋高僧傳東大寺名為城大寺。國分寺門懸金光明四天王護國之寺名額。是日本國摠國分寺門。大護海內。專保天下。國土豐樂隨由此門興榮。弘法大師書此門名額。造梵天帝釋四大天王金剛力士形像安置額二邊。以示天等護國之相。額之文字筆點有表。國字極大表國大榮國中王字體相極大。表示帝德彌綸普天如是等也。日本華嚴。良辨為初興本願。審祥是初講祖師。聖武天皇乃造寺興宗之大檀主。三大祖師建興一乘。永世紹隆䂓矩在兹。良辨上足有實忠和尚。是十一而觀音應迹。自餘安寬律師。鏡忍僧都。標瓊律師。良興小僧都。良慧大僧都。永興律師。忠慧律師等。並良辨門人。各秉宗教橫竪流演。實忠上足有等定大僧都。是桓武天皇御師範也。桓武天皇東宮已前於龜瀨山峯師子現無畏之身。大聖示老翁之姿。師子復本形顯童子之形。必是五髻文殊童子。等定拜之奉進臨幸於寺。乃河內國西林寺也。彼寺是天智天皇之御願。等定即是彼寺住僧。東大寺為本寺。習學華嚴講敷不倦。桓武天皇踐祚之後修造西林寺興隆東大寺。顯揚華嚴紹續圓宗。即以等定大僧都補東大寺別當。等定大興宗教雙建真俗。延曆十九年等定奄逝。春秋八十有餘。西林道場有等定房。于後弘法大師自京往還高野常宿等定遺房。彼房于今安大師真影。等定弟子有正進律師。進公授法于長歲和尚。長歲兼因明師。歲公授法道雄小僧都。道雄隨弘法大師傳受真言。創立海印寺。弘華嚴圓宗兼真言城壍一方。道雄授宗於基海大德。次良緒律師繼踵弘傳。良緒之下有圓超僧都。有光智大僧都。圓超延喜聖代獻華嚴宗并因明目錄。光智僧都日本華嚴第十代祖。人王第六十二代村上天皇御宇天曆元年歲次丁未當大漢高祖開運四年丁未光智大德始建尊勝院為永代華嚴弘通本處。司彼院務之人。即為日本華嚴宗貫首。光智已後乃至當代十有二代宗緒繼續。建興二諦紹隆三寶。學侶竝肩鑽仰宗教。法徒繼踵論難精詳。光智五世門葉有良覺大法師。覺公門人有如幻。景雅兩哲。如幻僧都播州立寺名曰性海。大弘華嚴學業不絕。景雅法橋門人有高辨大德。顯揚一乘播氷藍德。開高山寺弘華嚴宗。學業繁昌修練勇勵。竝是本寺之清流。圓宗之風芳者也。辨曉法印者。中古之英匠也。論說兼備真俗竝暢。紹隆有功宗緒無墜。宗性權僧正者。近代之名哲也。智辨縱橫把彌天之德。論難清雅播經國之量。華嚴因明俱舍法相皆悉研究無不精詳。諸宗奧旨兼暢無遺。辨曉者。後白河天皇御宇奉論說之勑詔。宗性者。後嵯峨天皇嘉運預智解之勸賞。智德聯跡不慙昔日。大日本國華嚴宗緒審祥良辨已來乃至當代貫首二十一代。燈燈相傳學業繁昌。法法流演紹隆連綿。

　　俱舍宗

　　梵具言阿毗達摩俱舍。此翻言對法藏此論從婆沙論而生焉。婆沙解釋發智本論六足中義皆悉通會。發智婆沙是對法藏。今此俱舍全取彼名。此乃全取他名有財釋也。是故取本名俱舍論。俱舍為門兼研有宗諸論所說。隨其章品彼此對當一一格之。錯練貫括。有宗義理無不究盡。光師寶師俱解釋論。兼罄發智六足婆沙幽旨圓暉一師啻釋本頌。而釋論難義無不皆註解。唐朝解釋圓暉頌疏。多家群起互諍金玉。大日本國習學俱舍。昔通諸寺各立義門附法相宗研竅此論。元興寺護命明全等乃其人也。護命僧正傳新羅智平法師義。建立有為法體不生滅義。餘先德等多是有為法體生滅義也。東大寺自昔已來習學俱舍。寺內所置八宗兼學。雖俱舍宗附法相宗而滿寺皆學。諸宗學者皆學俱舍。中古已來華嚴三論兩宗學者各峙詞鋒互諍蘭菊。兩宗學者自昔已來達有宗義善俱舍宗。以東大寺為俱舍本處。自昔學者鑽仰功多。發智六足貫括胷內。俱舍婆沙包納肝底。正理顯宗懸味舌端。法勝雜心浮見眼前。依毗婆沙作問答式言陳意許轉變相反。忽聞問題令惑人心。如難提菩薩試阿羅漢。似大乘論中轉變祕密義。如是學者充滿寺中。是東大寺俱舍宗不共德也。華嚴三論兩宗學者既皆兼學有宗俱舍。其師資相承事全同二宗血脉。而或有承異師。是隨時宜而已。中古有秀慧。顯範。覺雄。尊玄四英。如須彌半腹有四天王焉。各研有宗同婆沙四評家。次有覺澄。貞禪。義海。承僧四哲。俱舍婆沙瑩玉。發智六足懸鏡。論難縱橫決斷任運。近代有良忠。聖禪兩德。如孔門游夏。同什公肇叡次有快圓。定春兩雄。是有宗之龍象。毗曇之麟鳳也。彼同時有華嚴貫首權僧正宗性上綱。非唯華嚴因明為最極上首。亦兼研俱舍宗。薩婆多宗深義奧理。探頤究底洞微盡幽。大解孤絕之德。深智獨標之譽。如日輪映眾光。同大海吞眾流。若有難決之義共聖禪語話耳。當代滿寺俱舍學侶相繼不絕。論難彌昌。

　　成實宗

　　成實論宗由來良久。日本佛法初傳之時。成實宗與三論宗同時傳來。是故後代以成實宗附三論宗。聖德太子作三經疏。以成實論為法相門。依光宅義以立義門。光宅法師是成實師。正弘大乘而以成實判法性相。高麗慧慈。慧觀。百濟慧聦。觀勒。竝三論宗法輪之匠此為初起。後漸傳教。此等諸師皆通成實。太子以慧慈。慧聰。觀勒為師習學佛法。即是三論成實宗義而已。昔百濟道藏法師造成論疏有十六卷。上古傳來于今有之。昔以成實即附三論。自爾已來彼宗之人相承習學。東大寺三論宗。昔日兼學成實論宗。講成實論以道藏疏。又有成實義章二十三卷。未詳誰造。又有成實義林二卷。成實學有翫此等章講論談疏。昔日已來中古已前人各策勵。元興大安西大法隆學三論處皆兼成論。昔西大寺三論宗玄叡律師作三論大義抄。即成立成實宗附三論宗之義。俱舍附法相宗。彼抄具明之。東大寺中古已來三論宗學侶雖不別講成實論。而淨影大乘義章明三宗中有成實義故。彼宗人知成實義。嘉祥大師章疏文中。多擧成實論宗之義破之拆之。淨影章中猶多明成論義。故後代學侶知成實義要在三論宗學者之中。成實論宗相承次第應知其相。淨影義章三宗義者。毗曇成實大乘是也。若依此義學彼章人亦知毗曇。道基法師攝論義章有十四卷。亦明三宗。毗曇成實攝大乘宗。彼師亦作阿毗曇章十五卷明毗曇義。其中往往明成實義。成實宗緣起如是。

三國佛法傳通緣起卷中　終


大藏經補編第 32 冊 No. 186 三國佛法傳通緣起


三國佛法傳通緣起卷下

　　東大寺沙門　凝然述

　　律宗

　　律宗教法其來尚矣。欽明天皇御宇壬申佛法初傳。厥後連續佛法漸傳。壬申已後經三十七年第三十三代崇峻天皇御宇元年戊申從百濟國獻於佛舍利及僧畫工。于時馬子宿禰請百濟僧問受戒儀式。彼僧答云。僧眾受戒以十人五人行之。尼眾受戒於彼尼寺先行本法。後往僧寺隨僧受之。尼眾亦往二眾具足於中受之。此國尼眾無其行法。二眾不具不能受戒。禪藏等三尼遂往百濟。十戒六法具戒三重皆已成就。經三年歸。尼寺儀式移此而來。三尼已歸。他國僧眾來朝是多。然人數不足諸緣不具。尼眾受戒其事全無。他國僧眾即彼國中如法僧人此國初起非如法受。唯是相似緣不具故。而僧極多不可稱計。推古天皇御宇三十二年甲申四月戊午詔曰。自今以後任僧正僧都應檢校僧尼。即九月丙子校寺及僧尼。當于是時。寺四十六所。僧八百十六人。尼五百六十九人。(云云)即以百濟僧觀勒初為僧正法務。明年乙酉以高麗王貢僧慧觀補任僧正。如是雖有僧尼二眾未行如法受戒儀式。第三十七代孝德天皇御宇白雉二年辛亥十二月晦日於昧經宮請二千一百餘僧尼使讀一切經。如是眾僧非儀式受。第三十八代齊明天皇御宇六年五月有司奉勑造一百高座一百衲袈裟設仁王般若之會。第四十代天武天皇御宇白鳳四年乙亥四月請僧尼二千四百餘人大設齋會。僧尼雖多未傳戒律。天武天皇御宇詔道光律師為遣唐使令學律藏。奉勑入唐經年學律。遂同御宇七年戊寅歸朝。彼師即以此年作一卷書名依四分律抄撰錄文。即彼序云。戊寅年九月十九日大倭國淨御原天皇大御命勑大唐學問道光律師撰定行法。(已上)奧題云。依四分律撰錄行事卷一。(已上)淨御原天皇御宇已遣大唐令學律藏。而其歸朝與定慧和尚同時。道光入唐未詳何年當日本國天武天皇御宇元年壬申至七年戊寅歲者。厥時唐朝道成律師滿意懷素道岸弘景融濟周律師等盛弘律藏之時代也。道光定謁彼律師等習學律宗。南山律師行事鈔應此時道光賷來。所以然者。古德記云。道宣律師四分律鈔自昔傳來。而人不披讀空送年月。爰道融禪師自披讀之為人講之。自爾已後事鈔之義人多讀傳。(已上取意。)道融并智璟皆是通達律藏之人。道融禪師聖武天皇御宇天平年中朗辨僧正由靈夢告請道融禪師為說戒師行布薩法。此即梵網菩薩說戒。即請智璟法師令講行事鈔。此即世間漸講律藏。然未行彼受具戒法。如賢璟言。鑒真和尚已前諸僧皆依瑜伽行三聚淨戒自誓作法。其從他受亦受三聚成七眾戒。賢璟大德於維摩堂與思託律師論難之時。即立此義成立通受比丘得具足戒之義。如行基菩薩隨德光法師受具足戒者即是通受從他行相。天武天皇御宇戊寅已後經五十九年至聖武天皇御宇天平八年丙子大唐道璿律師來朝。此時多齎華嚴章䟽及律宗行事鈔等來朝。璿公住大安寺恒講律藏行事鈔等。厥時人多習學律藏。即於大安寺最初講行事鈔。善俊律師等明律名匠即彼門人也。道璿律英雖先來朝。僧眾不。足不能秉行結界登壇受具戒法。啻恒講敷律藏而已。天平丙子已後經十九年至第四十六代女帝高野姬孝謙天皇御宇天平勝寶六年甲午鑒真和尚來朝。當大唐第六主玄宗皇帝天寶十三年甲午。于時鑒真年六十七。欽明天皇壬申已後至此(甲午)經二百三年。於其中間雖有受戒於百濟學律於大唐律師來朝等之事。而諸緣未備不行壇法。鑒真勝寶五年十二月二十六日入大宰府。遣唐使等此年歸朝。明年勝寶六年(甲午)二月四日鑒真入京。今取此年為其初基數時方齋。鑒真入京已前數日之間僧眾俗侶遠往遣使慰勞迎接。其事極多。入洛之日勑遣正四位下安宿王於羅城門外迎拜慰勞。引入東大寺安置。同月五日唐道璿律師天竺婆羅門菩提僧正各來慰問。右大臣大納言宰相已下官人百餘人來禮拜問訊。後勑使正四位下吉備朝臣真吉備來口詔曰。大德和上遠涉滄波來投此國誠副朕意。慶喜無喻。朕造此東大寺經十餘年。欲立戒壇傳受戒律。自有此心日夜不忘。今諸大德遠來傳戒冥契朕心。自今已後授戒傳律一任和上。又勑僧都良辨令錄諸臨壇大德名進內。不經於日勑授傳燈大法師位。其年四月初於盧舍那殿前立於戒壇。天皇初登壇受菩薩戒。次皇后皇太子亦登壇受戒。尋為沙彌澄修等四百四十餘人授戒。又舊大僧靈福。賢璟。志忠。善頂。道緣。平德。忍基。善謝。行潛。行忍等八十餘人。捨於舊戒重受和上所授之戒。後於大佛殿西別建戒壇院。即移天皇受戒壇之土築以作之。過海大師大唐天寶二年癸未乘船離唐。當日本國天平十五年癸未。逆浪五迴第六度時著日本地。其間若難經十二年。去天平五年癸酉勑興福寺永叡禪師。大安寺普照大德入唐留學。并請傳戒律之僧。先請東都大福先寺道璿大德令向日本。道璿年三十五。天平八年丙子當唐開元二十四年丙子。隨副使中臣朝臣名代之舶方來朝矣。而師僧不足不行壇法。叡照二德留唐學問。具經十年欲歸日本。天寶元年壬午詣大明寺請鑒真師。酬雅請故。明年發足而天平勝寶六年癸巳來朝。傳律授戒宿誓滿足。鑒真和尚是天台宗第四祖師。(從天台取。若從南岳取者是第五世。)隨弘景禪師受具足戒。并學台教。弘景是南山律師親度授具弟子。隨章安大師學天台宗。鑒真隨道岸律師受菩薩戒。即是三聚通受之法。隨融濟律師學南山律鈔。業䟽。輕重儀等。道岸。融濟。竝南山道宣律師受學弟子。弘景。融濟。俱釋南山律鈔。鑒真隨西京禪定寺義威律師聽法礪律師四分律䟽一遍。次就西明寺遠智律師聽彼䟽一遍。次於東京授記寺從全修律師及慧策律師聽彼䟽各一遍。後隨西京觀音寺大亮律師聽礪䟽五遍。前後始終學相部大䟽摠獲九遍。上之諸師竝西塔滿意律師受學門人也。鑒真受具五夏之中如是遊學究礪宣宗。年二十六講礪律䟽。至三十一講南山鈔及輕重儀。年至四十講羯磨䟽。其後迄六十六四部文籍常恒講說。定慧證修。內外該亘。天台教觀研究精詳。五乘洞達。三藏通曉。淮南江北傳燈明朗。修造故寺八十餘所。繼衲袈裟一千領布袈裟二千領供五臺山眾僧。寫一切經三部。各一萬一千卷。其先所造石塼浮圖忽然放光。和尚顯現菩薩三目六臂自名般若仙。為講說靈驗。唐朝諸人胡國崐崘新羅等人皆以鑒真為受戒和上。講四分律及法礪䟽滿四十遍。講律鈔七十遍。講輕重儀十遍。講羯磨疏十遍。親度僧尼四萬有餘。厥中智行拔群者四十餘人。各化一方俱是龍象。皆究律藏兼研經論。或是法相天台。或是俱舍三論攝論維摩詰等眾典無不該暢。和尚來朝之時隨身聖教廣多非一。厥中律宗諸典天台諸文齎持是眾。隨來弟子法進。曇靜。思託。義靜。法載。法成等一十四人。竝是智解名哲皆兼台宗。所立戒場有三重壇表大乘菩薩三聚淨戒故。於第三重安多寶塔。塔中安釋迦多寶二佛像。表一乘深妙理智冥合之相。鑒真和尚宗研天台律弘四分。四分當宗分通大乘。況依內證天台教宗立壇弘律。一乘法華開麁顯妙。毗尼學者即大乘學。五篇七聚即摩訶衍第一義光非青黃等。三歸五戒八戒十戒皆是一實妙摩訶衍梵網大乘三聚十重六八八萬頓說頓圓。即與妙圓一味會同。平等夷齊廢權絕待。本來一實開發俱時法位居然。待麁顯妙徧外有圓。和尚弘律猶非待麁。豈涉藏通共門之義。當知純圓頓妙極戒。所結戒場一乘頓極三聚圓壇。登此圓壇受戒法者。通受則頓發三聚普遍之體。別受則成三聚周圓之義。祖師和尚傳戒立壇高廣深妙意致如是。諸宗學人於此戒壇各受戒法隨宗立義。皆是大乘一實境界。鑒真和尚顯揚梵網。彼經義途用撲揚䟽及法銑䟽。而撲揚師依天台義廣作義䟽。後學法相專弘彼宗。道璿律師註梵網經全依撲揚弘之遐邇。法進僧都註梵網經全是台宗弘和尚化進公有功。和尚以戒壇院及唐禪院讓于法進大僧都。即為戒壇第二和上。天台教觀二代弘之。華嚴宗人登此寶壇受具足戒及三聚戒即得成就十玄六相四種法界擧一全收相即相入主伴具足重重無盡通別二門深廣戒法。三論宗人此壇受戒。即得成就依名入實甚深因緣見道無得無方圓戒。普遍周通微妙自在。法相宗人受此戒法。通包三聚盡未來際一一戒具三聚戒義律儀一戒全同諸律本自應理周遍圓實。真言行者登此壇上受具戒者。即成祕密金剛不壞勝義行願三摩地壇五相成身四重曼荼六大相應佛性圓體。唐招提寺豐安僧正戒律宗旨云。此戒或名三摩耶戒。或名金剛戒或名佛性戒(已上)三摩耶戒即三聚法。金剛寶戒及佛性戒即梵網中三聚通名。俱舍成實隨入法相三論兩宗隨應依學。大乘學人傍知小宗。日本自昔唯有大乘學人行者本自無有小乘行人。豐安戒律宗旨中云。問大小二教律宗何攝。答惣束諸戒學以為一宗之。於我朝唯有菩薩律師元來無為偏執局見小乘故。四分律亦義大乘故。宣律師四分律鈔中教授云。發上品心。言上品心者。斷一切惡修一切善度一切眾生成佛從初迄今壇上師僧教授詞句在於兹也。故戒律云。所說諸功德皆共成佛道。又若有自為身欲求於佛道當尊重禁戒。此是諸佛教。(已上)此中意云。摠取一切大小二藏所說戒學以為一宗菩薩廣大之心摠攝一切法故。以此國都無偏局小者故。縱學四分小乘毗尼此亦都非偏小之教。分通上乘義隣大極。況非止此通大之教。梵網極乘金剛寶戒宏宗心地深遠者乎。南山大師圓教域心以此為宅。攝諸戒學皆會大乘。竝契法性。即同瑜伽惣集蘊積三聚廣大甚深戒藏。問。瑜伽所說。云何圓教。答。天台大師判云。彌勒以二番四悉壇造地持論通華嚴。(已上)地持即是瑜伽菩薩地同本異譯。所釋華嚴既說別圓二教。能通地持瑜伽豈無圓教義乎。今依圓教成立宗義。頓入圓人不用開會。經小乘者必用開會法華唯被經小之者。是故必用開三顯一。頓大行者唯是應用法華所入。不應強同小乘須開顯之者。鑒真和尚傳戒已來以臨壇和上為律宗緒。七大諸寺律師以戒﨟為任次第。其事永代于今不絕。至習學律藏者。雖諸寺有律宗唐招提寺自昔相續。鳥羽天皇御宇保安三年壬寅中川實範大德造戒壇式。中興戒律之時。即彼上人往招提寺傳受戒律。自爾已來宗緒繼續。鑒真和尚天平寶字三年(己亥)建唐招提寺安置佛舍利。以持戒力鎮護國家。即甞地味知律法久住。弘法礪律疏并定賓記。南山律宗等。和尚在世任法務大僧都并僧正。圓寂之後贈大僧正焉。天平寶字七年癸卯五月六日入滅。春秋七十六。和尚以招提寺付如寶法載義靜三人。三人同心勸人造寺。講學律法橫竪繁昌。和尚有十一人門輩。各有從屬互燃一燈。枝流繁廣不可勝計。且如寶小僧都弟子有豐安贈僧正。豐安弟子有道淨律師。道淨授律法于仁階大德。仁階授之真空大德。如此六代次第而來。又鑒真。如寶。豐安。圓勝。豐慧。安康。如是六代。又鑒真。法載。真璟。戒勝。壽高。增恩。安談。喜寬。如是八代傳持而來。此時即至人王第六十一代朱雀天皇御宇承平元辛卯。自爾已後住持寺院繼續律法宗緒不絕橫竪甚多。而其名行不記于世人名難知。雖然習學不絕宗裔相續。自承平辛卯至第七十四代鳥羽天皇御宇大仁元年戊子經一百七十八年不知宗緒人名。厥後實範授于菩提院藏俊贈僧正。俊公授于覺憲僧正。覺憲授于貞慶上人。貞慶授之于戒如。覺真。乘心等。戒如授之于不空院圓晴大德。唐招提寺覺盛大德等。此等中古戒律相承。皆是學解傳持不絕。其後第八十六代四條天皇御宇嘉禎二年丙申。圓晴。覺盛。慈禪。叡尊四德。自誓受戒三聚通受。自爾已來如法持戒如教持律。次第相承充滿諸方。不可知數。北洛泉涌不可棄法師入宋傳律。四般弘律南北多端。恐繁不陳。

　　天台宗

　　昔人王第四十六代孝謙天皇御宇天平勝寶六年甲午。鑒真和尚齎天台宗章䟽而來。謂摩訶止觀。法華玄義。法華文句。小止觀。六妙門等也。和尚門人法進。曇靜。思託。如寶等。竝天台宗學者也。道璿律師亦學天台。鑒真和尚在唐之時。湛然法師記章未作。然公天寶元年壬午年三十二出家。同八年己丑三十九受具足戒。當日本國天平勝寶元年己丑。然公自俗習天台教。鑒真年五十六。天寶二年癸未進發日本故。湛然師雖學台教未施記述。鑒真不及齎持來朝。傳教大師作天台付法緣起三卷。其中列道璿。鑒真并其門人法進等為弘天台之匠故。彼文云。大福律師先入和國乃傳圓明利益有情白塔僧統後遊日本復傳圓義開佛知見。所以大安唐律注戒經於此蘇東大僧統注梵網於唐院。兩聖用心弘天台義。群生同欽天上甘露。(已上)餘如彼明。鑒真和尚既傳台宗于此國而未廣講敷。先弘戒律故。從勝寶六年甲午至第五十代日本根子皇統彌照桓武天皇御宇延曆二十三年甲申經五十一年。當大唐貞元二十年甲申。此年傳教大師奉詔入唐。即謁天台山國清寺道邃和尚受學天台宗。又隨佛隴寺行滿座主學台宗教。遇順曉和尚傳受真言教。亦值道邃受菩薩戒。延曆二十四年乙酉八月歸朝。厥時天台教觀妙樂諸記餘師記述皆傳無遺。然傳教大師入唐已前獲鑒真和尚將來天台教觀諸文研精洞覈。方講三大部一遍已畢亦更講之。至半未畢。其後入唐值師受之。歸朝之後弘之比叡山。名延曆寺。傳教大師諱最澄。延曆四年乙丑年甫十九初住叡山作建興務。七年戊辰建立中堂。大唐之人名之日本天台山。大師延曆十六年丁丑齡三十一天心有感預內供奉例。以近江正稅充山供料。大師發願寫一切經論章䟽等。弟子經珍。叡勝。光仁等皆俱助寫。又差經藏。妙勝等於七大寺勸經生之供。大安寺僧聞最於龍淵寺(大安寺別院)助成此願。眾僧傾鉢添經生供。事果卷成。延曆二十年辛巳最澄年三十五請七大寺英哲勝猷。奉基。寵忍。賢玉。光證。觀敏。慈詰。安福。玄耀等十大德。於比叡峰一乘止觀院修法華十講。自此後代每年無闕。同二十一年壬午正月十九日朝議大夫和氣朝臣弘世於高雄山延請七大寺高僧善議。勝猷。奉基。寵忍。賢玉。安福。勤操。修圓。慈詰。玄耀。歲光。道證。光證。觀敏等十餘大德講演天台法門天皇下勑叡感是深。日本開天台會乃此為初。此年所講即止觀。玄義。文句也。大師此年初蒙渡海宣旨。大師弘天台於叡山。門人極多俱學台教。弘仁十三年壬寅六月四日入滅。春秋五十六。先三十八渡海入唐。歸朝興宗一十八年。弘仁十四年二月九日依勑宣改叡峰一乘止觀院之名賜延曆寺名額。貞觀七年乙酉十一月依圓珍小僧都之奏贈號傳教大師。遷化之後經四十四年。天台初傳鑒真和尚入唐傳之。大興此宗者傳教大師是其力也。山門本願號為始祖。有義真和尚元是大安寺與傳教師同住彼寺。與傳教同入唐。同時學法。俱歸本朝同興叡山。為叡峰第一座首。奉勑詔撰天台法華宗義集一卷。於延曆寺立菩薩戒壇。傳教之時雖有奏聞七大寺三綱訴訟不許。天長十年癸丑七月四日入寂。春秋七十七。諸徒仰德號修禪大師。仍次本願大師為台教宗緒。圓澄大德傳教上足。研精台宗大獲玄奧。天長十年癸丑任第二座首。光定。圓仁。竝傳教神足。光定緇素崇敬號別當大師。圓仁阿闍梨後贈號為慈覺大師。慈覺承和五年戊午年四十五入唐學法。更習天台大學真言。在唐學法十年。仁明天皇御宇承和十四年丁卯歸朝。厥後經十八年大弘顯密二宗。傳教大師初傳密教。慈覺大師更傳真言。山門真言慈覺所傳。後代繁昌橫竪弘興。清和天皇御宇貞觀六年甲申圓仁入滅。春秋七十一。夏﨟四十九。明年乙酉傳教慈覺俱贈大師號。金剛頂經。蘇悉地經。各製七卷䟽現行于世。次有圓珍阿闍梨。是義真和尚上足。精詳宗旨該博包攝。第五十五代文德天皇御宇仁壽三年癸酉入唐學法。于時年四十。當唐大中七年癸酉。隨良諿(【考】諿恐諝)和尚受學台宗。隨般若怛羅三藏。法詮阿闍梨。慧輪阿闍梨同受祕教盡兩部玄奧。在唐學法六年。天安二年戊寅歸朝。厥後三十四年弘通顯密達興真俗。第五十九代宇多天皇御宇寬平三年辛亥遷化。春秋七十八。贈號智證大師。智證弟子有增命。良基。康濟。猷憲等。各研教觀橫竪流通。智證門人皆在叡山弘通宗旨。號山王院門流是也。後遷園城寺盛弘通顯密。寺門天台別有相承。慈覺門人學侶極多。慧亮。安慧。遍昭。長意。相應等也。安慧授法于安然。然公亦承慈覺。慧亮弟子有滿賀。賀公弟子有良源。號慈慧大僧正。慈慧門人有源信。覺運兩哲。如次慧心檀那兩德。後代各立門徒乃此兩德門流。慧心僧都門人有寬印。覺超等。又皇覺。範源者。慧心之清流。永辨。智海者。檀那之榮葉。俱流名於遐邇。飛威於遠近。證真。靜嚴。竝肩耀法光。顯真。明禪。繼踵踏教迹。天台座首為宗重職。法緒曆焉繼續無窮。

　　真言宗

　　真言教法。東流傳來濫觴由漸事非一途。昔人王第四十四代元正天皇御宇養老二年戊午道慈律師從唐歸朝。在唐一十八年。習學六宗三論為本。入唐已前隨義淵僧正學法相宗。在唐六宗真言隨一。求聞持法特所精詳。自行化他啻以此法。或云。道慈隨智鳳受求聞持法。而年代可考。道慈以真言法授善議。慶俊。議公授之于勤操僧正。勤操授求聞持法于弘法大師。大師入唐已前於阿州大龍寺土州室戶崎等行聞持法。道慈於唐隨善無畏三藏受學真言。開元四年善無畏來。同六年戊午道慈還日本。三箇年中於唐傳受。善無畏來大唐初譯虛空藏求聞持法。開元十二年甲子已前譯大日經并蘇婆呼。蘇悉地經。三藏譯大日經。為弟子一行開講敷演。一行隨講聞即記錄。此間定經年月日時。隨講結集成一經䟽有二十卷。然一行禪師開元十五年奄卒。無畏其後應來日域。久目東邊立一基塔。三年之後還于大唐。三藏於大唐國奄焉物故。年九十九。三藏裹玉而來。根機未熟。納經安塔。于後弘法大師具感靈夢即往彼寺獲大日經。以此緣故有入唐志。善無畏三藏來朝之年雖無記錄應是聖武天皇御宇神龜季曆天平初運。此數年間弘法大師延曆二十三年甲申越海入唐。遇青龍寺慧果阿闍梨兩部大法祕藏奧旨窮究淵府傳受已畢。平城天皇御宇大同元年丙戌歸朝。歸朝之年當大唐第九主德宗皇帝貞元二十二年丙戌。大師年三十三。比叡傳教大師與弘法同船入唐。彼學天台教觀兼傳真言。即值順教和尚傳受兩部祕法。明年延曆乙酉歸朝。天台教觀并真言教弘之叡岳。弘法大師專學真言。傳多祕藏歸朝弘通。普天歸宗諸方傳受。自爾已來諸德間出越海求異。各傳密乘歸朝弘之。古來諸德入唐傳密。前後連續摠有八家。一傳教大師。二弘法大師。三小栗常曉和尚。四靈巖寺圓行和尚。五叡岳慈覺大師。六安祥寺慧運大僧都。七叡岳智證大師。(後名三井寺。)八圓覺寺宗叡僧正。名之惣為八家真言。雖有八家朝宗所歸不過東寺天台兩流。傳教。慈覺。智證三流。竝是天台。餘皆東寺。然所立義途所歸奧旨孤絕獨步。達興高卓唯是弘法大師所傳東寺真言所趣而已。依大日經菩提心論等立十住心攝一切教。所立真言大超顯宗。出萃孤標極祕深奧。弘法大師興祕宗時。顯教諸宗或有敵論。或有對談。大師直現祥瑞顯覺頓極。諸宗信伏無敢措言。弘法大師承和二年乙卯三月二十一日於高野山入定。受法弟子有若干人。各研祕藏橫竪流演。第三世下頓分小野廣澤兩流。乃益信。聖寶兩哲其人也。至于後代漸出派流燈燈相承。流流互潤。各播威肅俱彰靈德。諸流義途眾門理致。所立非一所說是多。非可具陳。豈言盡哉。

　　上來略陳八宗所傳之緣起竟。然震旦國弘通禪法是達磨大師所傳宗旨也。道璿律師傳北宗禪授之大安寺行表和尚。行表授之傳教大師。傳教受之弘于叡山。南宗禪法昔未傳之。近代禪師或從唐而來此。或從此而往還。皆是南宗。其事甚多。非可數盡。震旦諸師弘淨土法。日本先德不立為宗。諸宗先哲各隨自宗立義陳宗弘通而已。近代源空上人已後立淨土宗弘通世間。空公門人各立徒屬義途極多。破立無窮。其事繁廣不能具陳。若加此二應是十宗。佛法旨歸無過此數。功業不虛必成二利而已。

三國佛法傳通緣起卷下

　　于時應長元年(辛亥)七月五日於東大寺戒檀院述之

　　華嚴宗沙門　凝然　春秋七十二

　　造此三國佛法緣起三卷奉為叡覽獻上大覺寺法皇御所于此御所叡感以此草本最初寫之畢

　　沙門凝然造此佛法緣起并十重唯識瓊鑑章一卷心要義鑑一卷進覽之其中十重唯識者奉勑命於御前委細講讀之了彼十重唯識之後顯示華嚴宗義諸門八十餘科法門長行問答略釋後擧偈頌頌有八十五條八十三頌皆綴四韻於中二頌五言四韻唯識惣結八韻述懷四句二韻愚草遊心頌百首之內抽出八十三頌載之心王等五種唯識本覺業等九相及三祇頌合十七條不載之彼載列諸頌瓊鑑唯一本書在法皇御所而已

　　戒壇示觀律師學該乎三藏智辨汗瀾焉。空有性相猶庖丁之於牛也且所遺之心畫凡千有餘卷焉然不出卷而投諸宗之閫域知三國之傳通者莫若乎斯書也苟從事于此者豈不云乎回千里之迷途者一呼之力也不遇於斯說則吾終昧於大方者邪所恨未約刊行所利不廣仍命工鋟板云爾

　　應永(己卯)年正月　日

　　三國佛法傳通緣起卷下　終


