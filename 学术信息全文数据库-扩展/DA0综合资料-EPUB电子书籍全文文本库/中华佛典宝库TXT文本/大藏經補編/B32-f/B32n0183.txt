大藏經補編第 32 冊 No. 183 禪祖念佛集


(309)〔禪祖念佛集〕

　　禪祖念佛集序

　　真如界中。無眾生。眾生山一念之差。而有有則啾啾匍匐六趣之火宅。儚儚漂溺生死之苦海。無有出期。我佛大悲憫念。欲使其同歸常樂如如本原是所以設度門也。度門凡。八萬四千種。於中有一勝方便。名念佛三昧。此能俾萬機普成佛去焉。是以釋迦文。宣說之於一乘羣經。恆沙佛證誠之於廣長舌相。賡西天東土之諸大禪師。竭力弘揚來矣。而有於今時宗門。多嘐乎局己解。洞乎視不博而以蔑此道。是則所以不會還鄉之捷徑。且無辯末法之津梁也。嗟呼何不幸及于斯矣哉。野衲不顧愚朦。捃東諸祖婆心之語。而間附以評。分為二卷。題曰禪祖念佛集。始末皆持名之言也。設鏤諸梓以告乎後來禪者。于時元祿甲戌佛成道日。艸菴禪衲慧中識

　　禪祖念佛集目次上卷(天竺)阿難尊者馬鳴尊者龍樹尊者(震旦)南陽國師百丈禪師永明禪師天衣禪師佛印禪師圓照禪師宗賾禪師大通禪師守訥禪師法真禪師真歇禪師黃龍禪師萬年禪師慈受禪師牧菴禪師中峰禪師智徹禪師天如禪師無旨禪師楚石禪師楚山禪師空谷禪師毒峰禪師古音禪師天奇禪師萬宗禪師一元禪師下卷博山禪師永覺禪師為霖禪師獨湛禪師(日本)道元禪師虎關禪師雲居禪師石平道人儒士楊無為提刑憑濟川諫議王敏中侍郎白居易少傅蘇軾學士張無盡丞相袁宏道中郎普勸附錄諸佛菩薩神明太子

禪祖念佛集卷之上

　　草菴慧中集

　　西天第二祖阿難尊者

　　觀無量壽佛經曰。佛告阿難。汝好持是語。持是語者。即是持無量壽佛名。

　　評曰。善導大師曰。正明付屬阿彌陀名號。流通於遐代。雖說定散兩門之益。望佛本願。意在眾生一向專稱彌陀佛名。

　　西天十二祖馬鳴尊者

　　起信論曰。當知如來有勝方便。攝護信心。謂以專意。念佛因緣。隨願得生他方淨土。常見於佛故。永離惡道。如修多羅說。若人專念西方極樂世界。阿彌陀佛。所修善根廻向。願求生彼世界。即得往生。常見佛故。終無有退轉。

　　西天十四祖龍樹尊者

　　入楞伽經曰。大慧汝善逝涅槃後。未來世當有持於我法者。大名德比丘。厥號為龍樹。能破有無宗。世間中顯我無上大乘法。得初歡喜地。往生安樂國。大智度論曰。有諸菩薩自念。謗大般若墮惡道。歷無量劫。雖修餘行。不能滅罪。後遇知識教念阿彌陀佛。乃得滅障。超生淨土。(七卷取意)十住毘婆沙論易行品曰。佛法有無量門。如世間道。有難有易。陸道步行則苦。水道乘船則樂。菩薩道亦如是。或有勤行精進。或有以信方便。易行。疾至阿惟越致者。○阿彌陀佛本願如是。若人念我。稱名自歸即入。必定。得阿耨多羅三藐三菩提。是故常應憶念。以偈稱讚。無量光明慧身如真金山。○若人願作佛。心念彌陀佛。應時為現身。是故我歸命。彼佛本願力。十方諸菩薩。來供養聽法。是故我稽首。

　　評曰。二尊者是佛法中興之大師。佛心正傳之祖。而三學諸宗之高僧也。其既指歸淨土。則今時末流。誰設辜負之哉。天如禪師。說于謂悟後不求往生曰。馬鳴龍樹等菩薩也。亦禪宗以為大祖師也。所悟所證。比今悟達之士。為何如哉。彼尚願生樂國。親近彌陀。而汝一悟之後。更不求生。則龍樹馬鳴等。寧無愧於汝耶。今何不自揣其心自量其力。

　　南陽忠國師(師嗣六祖大師。東地宗上兼修念佛。權輿於師)

　　歸元直指曰。或問曰。但見性悟道。便超生死。何用繫念彼佛。求生他方。答之曰。宗說皆通。行解兼修。能如忠國師否。此師明垂言教。深勸往生。蓋是自利利他。豈散誤人自誤。蓮宗寶鑑曰。儀真王侍郎。纂集忠國師對肅宗隨意往生。

　　評曰。或曰國師達于宗說故要念佛矣。宗鏡錄稱大通於雙眼圓明。亦此等意歟。

　　百丈懷海禪師(師嗣馬祖一禪師。乃萬世叢林之大宗也。)

　　勅修清規病僧念誦曰。仰憑尊眾。念南無阿彌陀佛。一百聲。觀世音菩薩。大勢至菩薩。清淨大海眾菩薩各十聲。廻向曰。伏願諸緣未盡。早遂輕安大命難逃。徑歸安養。又亡僧大夜念誦廻向曰。伏願神超淨域。業謝塵勞。蓮開上品之華佛授一生之記。同荼毘念誦曰。仰憑尊眾。資助覺靈。南無西方極樂世界。大慈大悲阿彌陀佛。十聲罷。廻向曰。上來稱揚十念。資助往生。又知識遷化之荼毘念誦曰。仰憑大眾。資助覺靈。南無西方極樂世界大慈大悲阿彌陀佛十聲眾和畢。同全身入塔念誦曰。仰憑大眾資助覺靈。南無西方極樂世界大慈大悲阿彌陀佛。十念畢。廻向曰。上來稱揚十念資助往生。

　　評曰。天如禪師。說于謂禪者。不要往生曰。自百丈以來。凡所以津送亡僧。皆依此法。然則合五家之宗派。盡天下之禪僧。悟未悟。無有一人不歸淨土者。汝在叢林。津送禪僧。不知其幾矣。此等廻向十念。口裏唱過。耳裏聽過。又不知其幾矣。汝既不會祖師之意。又自不發省覺之心。妄謂悟達之士。不願往生。則天下禪者之執。莫汝若矣。又曰至於荼毘之際。別無所為。但令維那引聲高唱南無西方極樂世界大慈大悲阿彌陀佛。如是十唱。而大眾十和。總名之曰十念也。(或曰宗門之十念。藏本于兹焉。清規雖有秉炬佛事。而寶山本願之乃至十念也。故云別無所為矣。又下火之事。未見於上祖之錄。而見于自得錄也。又清規無白衣之念誦。永覺錄等也亡僧之下火耳矣。)

　　永明延壽禪師(師法眼三世也。同歸序稱師為阿彌陀佛化身)

　　師始參天台詔國師。發明心要。次登智者巖。作二鬮。一曰。一心禪定。二曰。萬行修淨土。冥心精禱七拈。皆得淨土。於是一意專修。後住永明。日課一百八事。夜往別峰。行道念佛。旁人時。聞螺貝天樂之音。忠懿王嘆曰。自古求西方。未有如此專切者也。乃立西方香嚴殿。以成其志。弟子千七百人。常與眾授菩薩戒。施鬼神食。放諸生命。皆悉廻向。莊嚴淨土。時號慈氏下生矣(採往生集)師臨終預知時至。乃有種種殊勝相現甚。至舍利鱗砌于身。(武庫曰趙州和尚舍利。多至萬粒。又曰真淨禪師舍利。大如菽。五色晶瑩而又堅剛也。大慧試之。置於鉄砧。舉槌擊之。砧槌俱陷。而舍利無損。慧讚曰。豈非平昔履踐明白見道。超詣所致耶也。)後有撫州一僧。經年旋繞其堵。人問故。僧曰。我因病入冥見有殿左。一僧畫像。王勤致禮敬。密詢。人曰此杭州永明壽禪師也。凡死者皆經冥府。此師已徑生西方上上品。王以重其德。故禮敬耳。(採于淨土或問。)萬善同歸集曰。大集月藏經曰。我末法時中。億億眾生。起行修道。未有一得者。當今末法現是五濁惡世。唯有淨土一門。可通入路。當知自行難圓。他力易就。如劣士附輪王之勢。飛遊四天。凡質假仙藥之功。昇騰三島。實為易行之道。疾得相應。慈旨丁寧。須銘肌骨。又曰。目連所問經曰。我說無量壽佛國。易往易取。而人不能修行往生。反事九十六種邪道。我說是人。名無眼人。名無耳人。又舉極樂國二十四種樂。三十種益曰。如上略述。法利無邊。聖境非虛。真談匪謬。何乃愛河浪底深溺無憂。火宅燄中焚燒不懼。又曰若約事論。故非一等一。九品往生。上下俱達。或遊化國。見佛應身。或生報土。覩佛真體。或一夕。而便登上地。或經劫而方證小乘。或利根鈍根或定意散意。或悟遲速。根機不同。或華開早晚。時限有異。今古具載。凡聖俱生。行相照然。明證自驗。又曰無念念相續之心。有數數間斷之意。恃此慚怠。臨終望往。但為業障所遮。恐難值其善友。風火逼迫。正念不成。何以故。如今是因。臨終是果。應須因實。果則不虛。聲和則響順。形直則影端故也。如要臨終十念成就。但預辯津梁。合集功德。廻向此時。念念不虧。即無慮矣。(已上)雲棲曰世傳永明大師。晝夜念彌陀十萬。予嘗試之。自今初日分。至明初日分。足十二時百刻。正傳十萬。所念止。是四字名號。若六字則不及滿矣。(採于竹窗三筆○按善導之書。日課十萬者多矣。又有古師多許疾▆而止要常念可考矣。)師覽智度論曰佛世。一老人求出家。舍利弗不許。佛觀此人。曩劫採樵。為虎所逼。上樹失聲。念南無佛。有此微善。遇佛得度。獲羅漢果。仍念世間業繫眾生。不能解脫。惟念佛可以誘化。乃印彌陀塔四十萬本。勸人禮念(採于蓮宗寶鑑)又作四料揀示之曰。一曰有禪無淨土。十人九錯路。陰境若現前。瞥爾隨他去。謂但明理性。不願往生。久住娑婆。則有陰境患。如首楞嚴五十種陰魔是也。二曰無禪有淨土。萬修萬人去。但得見彌陀。何愁不開悟。謂雖未明理性。但一心念佛。發願往生。既見彌陀。自然開悟(今時要路在兹可修可歡)三曰有禪有淨土。猶如帶角虎。現世為人師。來生作佛祖。謂既明理性。又修淨業。此乃世世生生。自利利他。殊因玅果。四曰無禪無淨土。鐵床竝銅柱。百劫與千生。沒個人依怙。謂既不明理性。又不願往生。永沈苦海。那有出期。(採于淨土旨訣○謂今時此屬多矣。痛惜而已。)又曰。大雄讚歎。金口丁寧。希從昔賢。恭稟佛勅。定不謬愧也。仍往生傳所載。古今高士　事迹顯著非一。宜勤觀覽以自照知。又當自度。臨命終時。生死去住。定得自在否。自無始以來。惡業重障。定不現前否。此一報身。定脫輪廻否。三塗　道。異類中行。出沒自由。定無苦惱否。天上人間。十方世界。隨意寄託定無滯礙否。若其未也。莫以一時貢高却致永劫沈淪。自失善利。將復尤誰。嗚呼哀哉。何嗟及矣。　又曰且禪定一法。乃四辨六通之本。是革凡踏聖之因。攝念少時。故稱上善。然須明。沈掉消息知時。經曰如坐禪昏昧。須起行道念佛。或至誠洗懺。以除重障。策發身心。(採于歸元直指)

　　評曰。天如禪師曰。多見今禪者。不究如來之了義。不知達磨之玄機。空腹高心。習為狂妄。見修淨土。則咲之曰。彼學愚夫愚婦之所為。何其鄙哉。余嘗論其。非鄙愚夫愚婦也。乃鄙文殊普賢龍樹馬鳴等也。非特自迷正道。自失善根。自喪慧身。自亡佛種。且成謗法之業。又招鄙聖之殃。佛祖視為可哀憐者。於是永明和尚深憐而痛哀之。剖出心肝。主張淨土。既以自修。又以化世矣。蓮池大師曰。永明佩西來直指心印。而刻意淨土。自利利他。廣大行願。光照於萬世。其下生之慈氏歟。其再生之善導歟。

　　天衣義懷禪師(雲門五世孫也)

　　師稟法于雪竇顯禪師。凡五住道場。晚居池州輛山菴。化人念佛。有勸修淨土說。(採道衍善人詠)師問學者曰。言舍穢取淨。厭此欣彼則是取捨之情。眾生妄想。若言無淨土。則違佛語。修淨土者。宜如何修眾無語。復自答曰。生則決定生。去則實不去。又曰譬如鴈過長空。影沈寒水。鴈絕遺跡之意。水無留影之心。(採于淨土指歸)

　　雲居佛印禪師(師嗣開先暹禪師)

　　師曰。鱗甲羽毛。諸品類眾生。與佛心無二。勸賢豪。須戒忌。莫犯眾生當容易。貪他一臠臠還他。古聖留言終不偽。戒殺念佛兼放生。決到西方上品會。(採于歸元直指)

　　圓照宗本禪師(雲門六世孫也)

　　師初參天衣懷禪師。念佛有省。後遷淨慈慧林。平居密修淨業。雷峰才法師。神遊淨土。見一華殊麗。問之曰。待淨慈本禪師耳。又資福曦公至慧林。禮足施金而去。人詰其故曰。吾定中見金蓮華。人言以待本公。又蓮華無數。云。以待受度者。又有萎者云。是退墮人也。(採往生集)

　　評曰。念佛之為修也。師學檀越。共得往生之證明矣。初雖然在于念佛。後懶廢之則無其往生之驗亦昭矣。況素無信。無念佛者乎。是非惡趣則僅善道而已。更不可免輪廻矣。

　　長蘆宗賾禪師(師雲門七世也嗣長蘆夫禪師。)

　　師少習儒業。廿九出家。明悟如來正法眼藏。住長蘇寺。乃制勸孝文。列一百二十位。撰葦江集。坐禪箴。仍遵盧山之規。建蓮華勝會。普勸僧俗。同修念佛。導以觀想。其次立法預會。日念阿彌陀佛。自百聲至千聲。自千聲至萬聲。廻向發願。期生淨土。各於日下。以十字計之。以辨功課。師一夕夢一人烏巾白衣。風貌清美。可三十計。揖謂師。曰欲入蓮華會。告書一名。師乃取會錄。問曰。何姓名。答曰普慧書已。白衣又曰。家兄亦告上一名。師曰令兄何名。答云普賢。言訖遂隱。師覺已。謂諸老宿曰。華嚴離世間品。有普賢普慧二菩薩。助揚佛法。吾今建會。其期西方感二大士幽讚。乃以二大士為會首云。於此遠近。皆嚮化焉。(採于蓮宗寶鑑)師曰。夫以念為念。以生為生者。常見之所失。以無念為無念。以無生為無生者。邪見之所惑。念而無念。生而無生者。第一義諦也。是以實際理地。不受一塵。則上無諸佛之可念。下無淨土可生。佛事門中。不捨一法。則總攝諸根。蓋有念佛三昧。還源之要術。示開往生一門。所以終日念佛。而不乖於無念。熾然往生。而不乖於無生。故能凡聖各住自位。而感應道交。東西不相往來。而神遷淨域。(採龍舒淨土文)

　　評曰。師曰還源之要術矣。古德亦曰祕訣矣。或祕密矣。夫十惡五逆。一念十念。頓登不退。畜生忽得往生焉。豈非祕術哉。經曰。佛力不可思議。業力不可思議是也。

　　大通善本禪師(師雲門七世也嗣圓照本禪師)

　　師奉詔住法雲。賜號大通。後歸杭州象塢寺。修淨業。定中見阿彌陀佛示金色身。一旦告門人曰。止有三日在。至期趺坐。念佛西向而化。(採往生集)

　　評曰。如師之臨終。是末代禪者之良規也。先德或曰。見他佛則見自佛矣。或曰。託他果佛。顯乎本性。以同體故矣。或曰。一心不亂之四字。一生參禪事畢矣。最要在于此時焉會之。

　　姑蘇守訥禪師(師嗣圓照本禪師)

　　禪師。姑蘇鄭氏子。其族顯官。少依圓照禪師。得大徹悟。唱道宣城。緇素欽敬。先自天衣懷禪師以下。專用淨土法。遞相傳授。皆遂往生。各有明驗。具載寶珠集。師有淨心淨土文。今錄于此。曰佛說極樂淨土。普勸娑婆羣生。應當發願生彼國土。然。學頓者。拂之為權說。不通理性者。泥之於事相。吾嘗學唯識。唯遮外境。識表自心。心外無境。境全是心。心法徧周。淨土豈離乎當念。生佛同體。彌陀全是於自心。總攝有情。誠無凡聖之異。融通法界。寧有遠近之區。(採于樂邦文類)

　　淨慈法真禪師(師嗣圓照本禪師)

　　提刑楊傑。淨慈七寶彌陀像記曰。枕州南山。淨慈道場比丘。法真大師守一。結同志洎檀越。用金銀真珠珊瑚琥珀硨磲碼腦。造彌陀佛像。聖相殊玅。應應非一。無為子瞻仰讚歎。○佛身等於大虛。故不設五藏。以眾生心為心。故會中之人。各書彌陀一願。每四十八人。而彌陀之願周矣。悉以藏于身中。示願願不忘眾生也。髻螺千有二百。一一實以舍利堅固願力也。像成之日。以八種香湯。灌沐如來。表八功德水也。人隨意以飲之。均甘露味也。一身清淨。則一切身清淨。一念清淨。則一切念清淨。然則不離娑婆。頓超極樂。一見寶像。成就大緣。豈思議之可及哉。(採于樂邦文類)

　　長蘆真歇禪師(師曹洞十世本朝永平道元禪師者師五世孫也)

　　師諱清了。在綿雍氏。嗣丹霞淳公。博究羣典。行解相應。洞下一宗。至師大振。歷主名剎。因慕南海補怛洛伽山。孤絕之處。遂卓菴隱焉。名曰孤絕。繼住寶陀寺。革律為禪。務於密修。有淨土說。以勸四眾。極為切要矣。(採道衍善人詠)師曰洞下一宗。皆務密修。其故何哉。良以念佛法門。徑路修行也。正按大藏。接上上根器。傍引中下之機。又曰。宗門大匠。已悟不空不有之法。秉志孜孜於淨業者。得非淨業之見佛簡易於宗門乎。又曰。乃佛乃祖。在教在禪。皆修淨業。同歸一源。入得此門。無量法門。悉皆能入。又曰。一心不亂。兼含理事。若事一心。人皆可以行之。由持名號。心不亂故。如龍得水。似虎靠山。(採于淨土或問)又曰捷徑法門。唯有念佛。功高易進。念佛為先。若不念佛。而求出離者。終無所獲。普勸清信。一心念佛。求願往生。決不誤矣又曰。奉勸善男女。各自廻頭相度。何如改悔身心。庶免沈淪三惡。若教購却路頭。萬劫難為轉脚。但念阿彌陀佛。求生西方極樂。(採于歸元直指)又曰彌陀不離眾生心是三無別。極樂遍在一切處。舉一全收。如帝釋殿上千珠寶網。千珠光影。咸入一珠。一珠光影徧入千珠。雖珠珠互徧。此珠不可為彼珠。彼珠不可為此珠。參而不雜。離而不分。一一徧彰。亦無方所。彌陀淨土。即千珠之一也。十方佛國。一佛國土。各千珠之一。聖人之善巧。方便示人。專念阿彌陀佛。乃千珠中直指一珠見一佛則見十方諸佛。亦見九界眾生微塵剎界。十際古今。一印頓圓了無餘法矣。(採于蓮宗寶鑑)

　　評曰。悟上之宗師。何故為要往生麼。謂是長養之極也。不見乎悟人。多落在退轉矣。又悟上之宗師。不授他於悟道。而老實勸念佛者何也。謂雖自明悟。而爭得使眾生普悟入耶。而念佛往生。萬不失一故。

　　黃龍悟新禪師(師臨濟十世也嗣黃龍心禪師)

　　師參覺老。得旨。宗風大振。而切意淨業。有勸念佛文行世矣。(採往生集)師曰。彌陀甚易念。淨土甚易生。又曰。參禪人最好念佛。根機或鈍。恐今生未能大悟。且假彌陀願力接引往生。又曰。汝若念佛。不生淨土。老僧當墮拔舌地獄。(採于淨土或問)上堂曰。清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久曰。幾度黑風飜大海。未曾聞道。釣舟傾。(採于五燈會元)

　　萬年法一禪師(師嗣草堂清禪師)

　　龍舒居士。勸僧文曰。平日雖有善業。不免逐輪廻去。善業報盡。又復墜墮。不如早修淨土。直脫輪廻。面見阿彌陀佛。方是出家事了。萬年一禪師等修此道。又轉以化入。使更相勸化。豈不効彼哉。(採龍舒淨土文)

　　慈受懷深禪師(雲門九世孫也)

　　師得法於長蘆信公。學究三乘。毘尼尤謹。日以淨土為懷。每苦口語人曰修行捷徑。莫越淨方建西方道場。集眾念佛。郡民翕然從化。(採道衍善人詠)

　　評曰。宗門建念佛道場。以領徒眾之事。有慈覺禪師之蓮華勝會。有此師之西方道場。諸禪者篤實。效焉。

　　牧菴法忠禪師(師嗣佛眼遠禪師)

　　師之南嶽山彌陀塔記曰。於戲生靈之苦。莫苦於殺戮也。爰自數年以來。寇盜四起兵火交作。其遭非理殞亡。橫屍墮首。填于溝壑者。蓋不可勝數也。加復疫氣流作。民亦苦之。有信士鄭予隆者。夙懷善種。悲念特發。觀斯罹亂之苦。知怨業之有對也。以怨報怨。安能已矣哉。斷惟佛力可以拯濟也。乃運精誠。結同志者萬人。共念西方極樂世界阿彌陀佛尊號。八萬四千。藏願既圓滿。復化檀越。同出淨財。僦工礱石。建窣睹波一所。凡七級。高三丈有二。立于南嶽羅漢洞玅高臺之右。藏念佛人名于其中。萃茲勝利。願國泰民安。品物咸亨。凡陣亡疫死者。竝脫幽淪之苦。趣生淨方。偉哉皇覺之道。有折攝二門。調機濟物。故釋迦現穢土以折之。令起厭苦之念。彌陀現淨土以攝之。俾發忻樂之志。穢土者。丘陵坑坎之高低。刀兵飢疫之苦惱。淨土者。寶池金地之莊嚴。法喜禪悅之安樂。或曰。忻淨厭穢。取捨未忘。豈聖人以二見之道。而作人耶。曰。經不云乎。雖知諸佛國及與眾生空而常修淨土。教化於眾生。蓋熾然忻厭。不見有忻厭之想。斯為得矣。(採于樂邦文類)

　　中峰明本禪師(楊岐十二世也)

　　師得法於高峰玅公。人仰之如山斗。有懷淨土詩百遍。盛傳於世。曾曰禪是淨土之禪。淨土是禪之淨土。(採往生集)又曰參禪別無話頭。著到一句阿彌陀佛。(採于雲棲疏鈔)又曰。娑婆苦。娑婆苦。娑婆之苦。誰能救。世人反以苦為樂。甘住其中多失所。○五趣遷流不暫停。百劫千生受凄楚。諸仁者如何及早念彌陀。捨娑婆苦。西方樂。西方樂。西方之樂。誰能覺。人民國土總殊勝。了無寒暑竝三惡。諸仁者如何及早念彌陀。取彼西方樂(採于歸元直指)

　　智徹禪師(師嗣雲峰高禪師)

　　師示曰。念佛一聲。或三五七聲。默默反問這一聲佛。從何處起。又問。這念佛的。是誰有疑。只管疑去。(採于策進)

　　天如惟則禪師(師嗣中峰本禪師)

　　師曰。良由淨土教門。至廣至大。淨土修法。至簡至易。以其廣大而簡易故。聞者不能不疑焉。所謂廣大者。一切機根。攝收都盡。上而至於等覺位中一生補處菩薩。亦生淨土。下而至於愚夫愚婦。與夫五逆十惡無知之徒。臨終但能念佛悔過。歸心淨土者。悉獲往生也。所謂簡易者。初無艱難勞苦之行。又無迷誤差別之緣。但持阿彌陀佛四字名號。由此得離娑婆。得生極樂。得不退轉。直至成佛而後已也。其廣大既如彼。其簡易又如此。故雖智者亦不能無疑焉。又曰至如天衣懷禪師。圓照本禪師。慈受深禪師。南嶽思禪師。法照禪師。靜靄禪師。淨慈大通禪師。天台懷玉禪師。梁道珍禪師。唐道綽禪師。毘陵法真禪師。姑蘇守訥禪師。北磵簡禪師。(拙菴禪師法嗣)天目禮禪師等諸大老。皆是禪門宗匠。究其密修顯化。發揚淨土之旨。則不約而同。又曰。世網中人。若是痛念無常。用心真切者。不問苦樂逆順靜閙閒忙。一任公私幹辨迎賓待客。萬緣交擾八面應酬。與他念佛兩不相妨。不見古人道。朝也阿彌陀。暮。也阿彌陀假饒忙似箭。不離阿彌陀。又曰。竹密不妨流水過。山高豈礙白雲飛。其有世緣稍重。力量稍輕者。亦須忙裏偷閑。閙中取靜。每日或念三萬聲。一萬聲。三千聲。一千聲。定為日課。不容一日放過(念佛之行有三種焉。一者日課。二者別時。三者臨終也。謂日課臨終。是窮為緊要。別時須揣其力量以行之矣。日課亦須隨機之便。以及於百聲。乃至十萬聲也。然一生如實行去。而臨終正念念佛終。則決定往生。決定成佛焉。是全無疑矣。)頃刻無閑者。每日晨朝。必須十念。積久功成。又曰。使其念不離佛。佛不離念。感應道交。現前見佛。既見樂邦之佛。即見十方諸佛。既見十方諸佛。即見自性天真之佛。既見自性天真之佛。即得大用現前。然後。推其悲願。廣化一切眾生。此名淨土禪。亦名禪淨土也。(採于淨土或問)又曰。近世有等出家者。雖云離俗。俗習不除盡。曰出塵塵緣不斷。經教固不知。參禪又不會。心猿亂走。意馬奔馳。作隊成羣。打鬨過日。非但虛消信施。亦乃埋沒己靈。眼光落地之時。路頭向甚處去。正是青天白日。爺孃不識。未證謂證。未得謂得實乃徒入空門虛生浪死。噫。問君出家因甚麼事。為衣食故。貪富貴故。求安樂故。父母捨汝出家。指望超度父母。報答四恩而今自己尚無靠託。況能拔濟他人乎。有日閻羅老子。與儞打算飯錢。將甚抵歒。不落地獄餓鬼。定是戴角披毛。如此出家。可悲可痛。諸仁者。趁此未病未老之前。急早作箇活計。堅持齋戒。念佛誦經。禮讚發願。求生淨土得見阿彌陀佛之後。可以超度父母。可以報答四恩。可以拔濟羣生。可以永受快樂。如此出家。方為佛弟子。(採于歸元直指)

　　評曰。問君出家。因甚麼事矣。禪人如這裡著眼實可悅遇乎成佛簡易之法門也。吾道人亦謂今時未見為成佛之出家矣。一世悲之。

　　淨慈無旨禪師(師中峰三世也嗣靈隱明禪師)

　　師四坐道場。大演心法。後作休菴于西塢。日修淨土法門念佛三昧。且曰此即禪定功。惡可強分同異哉。忽示微疾。端坐向西。謂眾曰。吾將逝。眾請遺偈。曰。吾宗本無言說。乃合連連稱佛號。至聲漸微寂。龕留七日。顏貌不變。(採文憲護法錄)

　　評曰。宗門之尊宿等。辭喧廬乎幽間絕處。行修念佛三昧。乃有真歟孤絕菴。天衣之栖山菴。楚石之西齋。此師之休菴焉。禪者思之。

　　楚石梵琦禪師(師大慧五世也嗣徑山端禪師)

　　師住諸山。振大法久矣。後築西齋為終焉之計。遷化日。師兄夢堂。問曰。去何之。師曰西方。泊然而化。(採護法錄)

　　評曰。蓮池大師曰。本朝第一流宗師。無尚於楚石。築石室扁曰西齋。有西齋淨土詩一卷。彼自號禪人而淺視淨土者。可以深長思矣。

　　楚山紹琦禪師(師嗣東林際禪師)

　　師曰。但將一句阿彌陀佛置之懷抱。默默體究。常時鞭起疑情。這念佛的是誰。念念相續。心心無間(採于策進)

　　空谷景隆禪師(師嗣白蓮安禪師)

　　師曰。優曇和尚。令提念佛的是誰。汝今不必用此等法。只平生念去。但念不忘。忽然觸境遇緣。打著轉身一句(採于禪關策進)

　　評曰。恁麼道去焉。只八兩半斤而已。至末法之禪者。則單信得佛力。求願往生。以念佛畢可矣。是則真歇黃龍等之意也。

　　天真毒峰禪師(師嗣大崗澄禪師)

　　師曰。參究念佛要緊。在念佛的是誰。廻光反照深人疑情(採于禪關策進)

　　古音淨琴禪師(師嗣壽堂松禪師)

　　師曰。行住坐臥之中。一句阿彌陀莫斷。須信因深果深。直教不念自念。若能念念不空。管取念成一片。當念認得念人。彌陀與我同現。(採于禪關策進)

　　天奇本瑞禪師(師禪寶峰宣禪師)

　　師曰。終日念佛。不知全是佛念。如不知。須看箇念佛的是誰。眼就看定。心就舉定。務要討箇下落。(採于禪關策進)

　　評曰。蓮池大師曰。毒峰天奇。皆教參究念佛。空谷何。故謂不必用此等法。蓋是隨機不同。任便無疑。

　　萬宗禪師

　　直指篇曰。釋迦聖主。一代至談。有無量三昧。無量解脫。無量行願。總持相應。無量法門。唯念佛一門。圓攝無外。悉皆具足。如彼大海吞納眾流。性無增減。如如意珠置高幢上。能滿一切眾生願求。體無虧損。故此三昧寶王。能攝能具。亦復如是。由是義故。始我世尊。以此念佛三昧。徧告眾會。非不再三。彼會所有承聽大根之士。若文殊等。及三乘聖賢。天龍八部。無不傾心而歸信也。建我法流東土。有大至人於彼廬山。闡揚遺化。彼信奉者。如風行草上。極天下之望。無不美其教焉。自佛至今。將二千數百餘載中。有聖賢之人。高僧巨儒。農商仕賈。匹夫匹婦。奴婢黃門。或自行而勸人。或著文。而作誓。重法如寶。輕身若塵。臨難不懼。臨死不顧。挺身立行。力修此道者。何知其幾。或修隨喜。或信歸依。乃至隨德。盡己之誠而行者。其數益眾。誠所謂列宿塵沙。尤莫況其多也。或有半信不信。猶豫不決之人。尚生彼國疑城邊地。何況正信正行正願者。有何惑焉。傳記所載。萬不及一。自古及今。咸受其賜。豈筆舌所能盡述者乎。縱欲別修道品。但假自心之力。或有退轉著魔之患。唯此念佛法門。因仗佛力。修則必成。無復魔業。永不退轉。決定往生矣。(採直指集)

　　一元宗本禪師

　　歸元直指集曰。宗本生于四明陳氏。承感雙親撫恤。請師訓誨。入學攻書父教師嚴。頗通詩禮。年十五時。有族兄朽木處士。因恚棄世。屍臥空堂。余經堂門而過。乃見亡兄四大驚怖。憂疑自歎曰。世相非堅。命如風燭。無常忽到。難躲難逃。遂欲出家學道超脫輪廻。不識修行路頭。心中猶豫到於本境茶亭禮佛。偶見一僧危然端坐。余乃叩問是何大德。僧曰吾是遊方禪和子也。余見此說。不勝喜悅。遂即迎請歸家具辯香齋供養飯食已訖。拜問禪師。弟子欲逃生死。不知依何法修。禪師問我是何姓名。是何年紀。宗本答曰。弟子姓陳。名靜修。年十五歲也。禪師讚歎曰。年已幼而發心。高世之希有。陳善男子。一心寂靜。聽吾所說。唯有徑路修行。但念阿彌陀佛。宗本曰。念阿彌陀佛焉得便超生死乎。禪師曰。信憑佛說。脫苦良方。無如念佛。若不念佛。生死難逃。問曰念佛法門。在何所出。答曰。念佛法門。非止一經一教之中所載。蓋大千恆沙經卷之內。無一不具念佛法門也。若依此法而修。決定往生淨土。問。念佛有幾許功德。可以往生淨土。答若人以四天下七寶。供養佛及菩薩緣覺聲聞等。其福甚多不如勸人念佛一聲。其福勝彼。問。一聲佛名。云何能勝答。佛國往生論云。譬如有人初生墮地。即能一日。行千里。足一千年。滿中七寶。奉施於佛。不如。有人於後惡世。能稱一聲阿彌陀佛。其福過彼。自念尚以如此。何況勸人。問。佛德雖然如是。凡夫罪業所多。云何一世念佛。便得往生淨土。答。十六觀經云。至心念南無阿彌陀佛。一聲滅八十億劫生死重罪。有人平生造五逆十惡。臨終十念阿彌陀佛。尚得往生。況一世齋戒念佛乎。問。阿彌陀佛。何故有如是廣大功德廣大行願。答。大阿彌陀經云。釋迦佛。一日容顏異常。侍者阿難。怪而問之。佛言善哉。汝所問者。勝於供養一天下聲聞緣覺。及布施諸天人民。以至蜎飛蝡動之類。雖至累劫。猶百千萬億倍。不及所問功德。所以者何以諸天帝王人民。乃至蜎飛蝡動之類。皆因汝所問。而得度脫以此觀之。是釋迦佛。初欲說阿彌陀佛之時。其存於心而形於色者。已異於平日。則阿彌陀佛所以感諸佛者。固已非常。況於感一切眾生乎。何則觀其阿彌陀佛初發願云。我至成佛時。名聲超十方。人天欣得聞。俱來生我剎。地獄餓鬼畜生亦生我剎中。是則凡在三界六道輪廻之內者。無所不度可知矣。阿彌陀佛。現在西方極樂世界。又在十方世界。教化無央數天人。以至蜎飛蝡動之類。蜎飛者謂微細飛蟲也。蝡動者謂微細蛆蟲也。若此者。佛尚化度。況於人乎。阿彌陀佛。又有願云。若稱我名。必生我國。若不爾者。誓不作佛。是以廣度眾生。無有窮極。而人。一念歸依遂生其國。由此推之。念佛功德。實不可思議也。阿彌陀佛又云。若有眾生。欲生我國上品者。須用慈心不殺。愛護含靈。具諸戒行。讀誦大乘解第一義。諦理深明。供養三寶。孝敬雙親。悲憐貧苦。教化有情。加持法食。普施鬼神。諸惡莫作。眾善奉行。若能如是念佛者。決定上品上生。直至成佛。其或力量未充。且自堅持齋戒。一心念佛。若能念念無間亦不在下品生矣。況此法門。不揀賢愚。不擇貴賤。不在貧富。不分男女。不問老幼。不拘僧俗。不論久近。皆可念佛。念佛軌則。亦以不拘。或高聲念。低聲念。流水念。頂禮念。攝心念。參究念。觀想念。輪珠念。行道念。住立念。靜坐念。側臥念。默念。明念。千念萬念。皆同一念。唯要決定信心。求生淨土。果能如是行持。何用別尋知識。又曰便從今日去。發大勇猛。發大精進。莫問會與不會。見性不見性。但唯執持一句南無阿彌陀佛。如靠著一座須彌山搖撼不動唯此一念。是汝本師。唯此一念。即是化佛。唯此一念。是破地獄之猛將。唯此一念。是斬羣邪之寶劍。唯此一念。是開黑暗之明燈。唯此一念。是渡苦海之大船。唯此一念。是脫生死之良方。唯此一念。是出三界之徑路。唯此一念。是本性彌陀。唯此一念。是唯心淨土。但唯要記得這一句阿彌陀佛。在念莫教失落念念常現前。念念不離心。無事。也如是念。有事也如是念。安樂也如是念。病苦也如是念。生也如是念。死也如是念。如是一念分明又何必問人覔歸程乎。又曰。夫十法界者。一心具足。隨造隨受。據儞所作因。還儞所作果。是以善行惡行。世間之因也。三界六道。世間之果也。持戒念佛。出世間之因也。淨土成佛。出世間之果也。人天路上。作福為先。生死海中。念佛第一。今有欲快樂人天而不修福。欲出離生死而不念佛。是猶鳥無翼而欲飛。木無根而欲茂奚可得哉。要將念佛為正因。作福為助道。福慧雙修。成等正覺。所以因該果海。果徹因源。因果無差。始終不昧。何以故。形直影端。聲和響順。應知因實。果則不虛。如今是因。臨終是果。作惡而境現前。念佛而佛界自至。豈不見。華嚴經云。若人欲了知三世一切佛。應觀法界性。一切唯心造是也。宗本曰。恭稟師命。信受奉行。(已上行脚求師開示序略)又禪淨難易說曰。禪宗淨土易難。今日分明直指。法門固有八萬四千。總不如一句阿彌陀佛。公案雖有一千七百。亦不如一句阿彌陀佛。何則阿彌陀佛教門。有頓有漸。有理有迹上根智人。直下承當。見性成佛。中下之流。未能頓超者。仗彼佛力。亦得往生。是以念佛教門。勝過一切教門也。其餘公案功德。要及念佛公案功德。百分不及一。百千萬分。亦不及一何以故。若是功德同等十方三世諸佛。不應讚歎阿彌陀佛。恆沙經典之中。不應指歸西方淨土。豈不聞。歷代祖師。箇箇念佛古今名賢。人人念佛。僧俗男女。悉皆念佛若是法門平等何不別擧法門哉。汝且觀於世人。開口發聲。必先念阿彌陀佛何也。要知阿彌陀佛。願力無邊。是以獨稱獨舉也。不見讚佛偈云。十方三世佛阿彌陀第一。四十八願度眾生。九品咸令登彼岸由此推之。念佛公案。實是超過一切公案也。我今再說九十六種外道。俱為生死修行。唯是不得解脫何也。皆因遇著盲師將正法作邪法。佯佛法作魔法說。以此錯賺者多矣。自賺猶可。又賺他人。正所謂一盲引眾盲。相牽落火坑也。○或問曰。既有如是功德。何必連聲舉念。譬如叫我名字。不過一二三聲。若呼之不止。則吾心反成瞋怪何如。宗本答曰。汝之邪說。惑亂迷人。且諸佛大聖之洪名。非凡愚常見之可比。前不云乎。稱我名號。定生我國。觀經云。念阿彌陀佛一聲。滅八十億劫生死重罪。況連聲不斷乎。彌陀經云。以稱名故。諸罪消滅。勢至圓通云。憶佛念佛。必定見佛。上至一心不亂專持名號。下至十念成功往生淨土。豈容汝饒舌非言哉。我今勸人。常稱佛號何也。要先滌其口業。然後可淨其身心矣。嗚呼凡夫。念佛之時。還有妄想現起。況不念佛乎。今我觀之。非唯念彼之佛。即是喚醒主人。不迷本性。既能一性不迷。三業自然清淨。到此之時。彌陀與我。一體無殊。我與彌陀。本來不二。正是感應道交。母子相見。事理分明。性相兼備矣。又三教真如本性說曰。真如本性者。父母未生前。一真無妄之體。謂之本來面目。禪宗則曰正法眼藏。蓮宗則曰本性彌陀。孔子則曰天理。老子則曰谷神。易道則曰大極。名雖有異。其實同一真如本性也。此性虛而靈。寂而妙天地未分。先有此理。歷塵劫而不朽。世界壞而不遷。祖師亦云。有物先天地。無形本寂寥。能為萬象主。不逐四時凋。正謂此也。嗟乎人不能任其自如之真而梏於地水火風和合之質方其受形也。已為陰血濁氣。昏其本然清淨之體。及其生也。六塵五欲之迷倒。昧於本有之天真。是故佛說八萬四千法門。皆是導人。反妄而歸真也。其捷徑易行者。唯念佛一門修之者。心不散亂。三昧現前。是復其本性也。孔子教人克去己私。復還天理。私欲淨盡。天理流行。老子令人去爾欲寧爾神。正是谷神不死也。谷者虛也。神者靈也。謂之虛靈不昧也。虛靈不昧者。即毀不滅性也。書曰自誠明謂之性自明誠謂之教。誠則明矣。明則誠矣。唯天下至誠謂能盡其性。能盡其性則能盡人之性。能盡人之性則能盡物之性。能盡物之性則知聖凡之性同體也。金剛經云。是法平等。無有高下。是法者指其本性也。本性喻乎金剛。言其堅固不壞也。無有高下者。上至諸佛菩薩。下至蠢動含靈。謂其皆有佛性。故曰平等也。心經云。不增不滅。此性在聖不增在凡不減。故曰不增不滅也。豈不見儒云。一切含靈。各具一大極。亦此理也。嗚呼聖凡人物。本乎一性。唯因迷悟之殊。染淨之別。所以有成聖也。有成凡也。有為人也。有為物也。夫如是則物命之類。豈可殺而食之乎。今時若殺他而食之。他時必殺汝亦食之。不見。楞嚴經曰。人死為羊。羊死為人。遞相吞噉。豈可逃哉。成曰天生萬物。所以養人也。若不殺不食。使禽獸之愈多。將何以治之。答曰。因是殺食者多。墜墮者亦多。若能不殺不食。則無遞償之患矣。何則世間男女。盡持齋戒。則自然不食。不食則不殺。不殺則不墮。不墮則地獄變為天堂。凡夫成乎佛也。梵網經云。持戒比丘不殺生草。而況於有情乎。有情者物命含靈也。無情者草木瓦礫也。由是推之。則大小物命之類。皆不可殺也。汝等諸人切宜仔細究心念佛啟悟真源。若也了了自見。法法現前是名見性成佛。超出輪迴。若也一念差遲。永沈苦海。可謂披毛。從此得。作佛也由他。

禪祖念佛集卷之上(終)


大藏經補編第 32 冊 No. 183 禪祖念佛集


禪祖念佛集卷之下

　　草菴　慧中集

　　博山元來禪師(師曹洞三十二世也嗣壽昌經禪師。)

　　師曰。做工夫不祗是念公案。念來念去有甚交涉。念到彌勒下生時亦沒交涉。何不念阿彌陀佛更有利益。又曰一句阿彌陀。如珠投濁水。珠投水。自清。佛念妄即止。作麼生。妄即止。萬里澄潭不見底。(採于禪警語)

　　鼓山永覺禪師(師曹洞三十二世也嗣壽昌經禪師)

　　師諱元賢。字永覺。建陽人。宋大儒西山蔡先生十四世孫也。父雲津。母張氏。生母范氏。以萬曆戊寅七月十九日生。師初名懋德。字闇修。為邑名諸生。嗜周程張朱之學。年二十五。讀書山寺。聞誦法華偈曰我爾時為現清淨光明身。忽喜謂周孔外乃別有此一大事。遂叩同邑趙豫齋。受楞嚴法華圓覺三經。明年值壽昌無明和尚。開法薰巖。師往謁之。反覆徵詰。昌曰。此事不可以意解。須力參乃契。因勉看乾屎橛。久之無所入。師年四十。竟裂青衿。棄妻孥。投壽昌落髮。為安今名。六年後廻建陽。舟過劍津。聞同行僧唱經云。一時聲欬。俱共彈指。是二音聲。徧至十方諸佛世界。師廓然大悟矣。受請住開元及鼓山。老後病中說偈曰。老漢生來性太偏。不敢隨流入世塵。頑性至今猶未化。強將傲骨拯儒禪。儒重功名真已喪。禪崇機辯行難全。如今垂死更何用。秪將此念報龍天。曰老僧世出世事。盡在此偈。汝等毋忽也。師生平慎重大法。開堂將三十載。未嘗輕許學者。至年八十始擧霑公一人授之。諸方皆服其嚴且立身如山岳操行若冰霜衛道拯世。即白刃當前。亦不少挫。嗚呼師豈常人哉。世稱師為古佛再來。福慧圓明。悲智具足(採于行業曲記)淨慈要語曰。昔佛為一大事因緣出現于世。說種種法。普逗羣機。不過去其習染之穢。以還我本來之淨而已。但機既不一教亦千殊。求其修持最易。入道最穩。收功最速者。則莫如淨土一門也。淨土者何。謂太虛空中國土森列。有淨有穢。眾生心淨。則生淨土。心濁則生濁土。生濁土則障累日深。善法難成。生淨土則障累日蠲。善法易就。故學道之士。必須揀其淨穢。即淨土之中。亦有種種差別。其最為殊勝者。則西方極樂世界也。此世界乃阿彌陀佛無量願力。無量功德之所成就故其功德莊嚴。大非諸方之所能擬○但當專持彼佛名號即得往生。何以故。是彼佛大願力故。昔佛修菩薩道時。發四十八願度眾生中。有一願云。若有眾生欲生我國稱我名號乃至十念。若不生者。不取正覺。以此願故。但專稱名一心不亂必得往生。其人臨命終時。阿彌陀佛。放大光明與諸聖眾。至其人前垂手接引其人于彈指間。往生彼國勝蓮華中。華開見佛。佛即為說種種玅法。聞已即證無生法忍。翻是增進直至成佛。如上所列。竝是諸經備陳。諸祖弘揚。決非虛誑。必當諦信。但其中有事有理。修者不應偏廢。何謂事。上所列淨土。一切事相是也。何謂理。了知一切事相不出一心是也。雖曰唯心淨土。而不妨有極樂世界。以世界即一心之所現也。雖曰本性彌陀。而不妨有極樂教主。以教主即本性之所成也。雖寂然無生。而不妨熾然有生。以往生而本自無生也。高明之士。多樂于談理。而詆咲事行。中下之流多執于事行。而迷昧實理。全不知理無事外之理。事乃理中之事。執理而廢事。反有落空之禍。執事而迷理。猶有往生之益。豈可慕空談而受實禍哉。(淨土教源)又曰。佛以大慈悲心。大智慧心。說誠實語絕無虛誑。佛言不信何言可信乎。所信佛言。凡有二門。一信其理。二信其事。信其理者。信我心便是淨土。我性便是彌陀也。信其事者。信西方果有淨土。西方果有彌陀也。雖有其理。而全理成事。如海印之能現萬象。雖有其事而全事是理。如萬象之不離海印。亦一亦二。非一非二。如是信解名為正信。如信理而不信事。信事而不信理。是謂偏信非正信也。行人若未得如是正信。必須博問先知廣考經論。則羣疑自然冰釋。正信自然現前。方能發起大願。策起大行。直取菩提不在身後矣。(念佛正信)又曰事持者。專其志一其虛。秪將一句彌陀佛。靠著如一座須彌山相似。搖撼不動。朝也如是念。暮也如是念。行也如是念。坐也如是念。應緣接物也如是念。縱遇順逆境界也如是念。淨念相繼自得心開。與前理持者。未嘗少異(前有理持之語略於此而不取)若未得心開。臨命終時。定生彼國。亦非中下之品。如或力量不及。工夫未純。必須隨力修習。或晨昏禮念。或清晨十念。積功累德。漸培善果。要在信願堅固。臨終必獲往生。但品位稍卑。見佛稍遲矣。然似榜末登第。要亦不惡也。(念佛正行)又曰。淨業之功。雖積於平日。而臨終最後一念。最為緊要。蓋以生淨生穢。入聖入凡。唯此一念。為之轉移也。每見念佛之人。尋常俱說。求生淨土。及到臨命終時。多無正念。○我今勸行人。到此。秪要諦信經文。堅凝正念。百般放下。念佛待盡。若依此法。必得往生。縱是平昔。不曾念佛之人。能依此法。亦無不得生者。嗚呼死門事大。頃刻來生。一念差錯歷劫受苦。可不慎哉。可不慎哉。(臨終正念)又說于謂悟人不要往生曰。古如承天簡。真如哲。海印信等。皆宗門哲匠。而後生之事。毫難自主。其他可知矣。況如善財圓頓之士。也而願生極樂。龍樹傳衣之祖。也而記生極樂。汝之悟達。能齊善財龍樹否。假曰能之。正不妨與同生。如其未能。則往生之謀。何可緩也。(謂承天簡。雲門五世孫。出得悟二人。真如哲。臨濟九世孫。出得悟二十九人。海印信。臨濟九世孫。出得悟六人矣。言其等則若五祖戒。草堂清。有其退轉之事。見于他帙焉。皆是宗門哲匠。也而既有退墮。則何況於今日僧俗乎。不可不辨也。)又說于執自心佛。難彌陀心外曰。自心與諸佛。實同一體則觀。自觀他。隨機之便。豈可執自心是佛。而謂他佛。乃在心外乎。且念他佛者。又是諸佛一勝方便令得牽生彼土。託他之力。速至菩提。其益為尤大也。又說于執唯心淨土。難極樂心外曰。汝謂唯心淨土者。乃執此方寸之心為淨土。而極樂遠在十萬億之外。此全不知唯心之旨者也。所謂唯心者。謂心包太虛。量周沙界。隨其心淨則現淨。心濁則現濁。是知生極樂者。正心淨現淨耳。豈在心之外哉。若心局方寸之內。便為淨土。則非獨極樂不在心內。娑婆亦不在心內。非獨極樂不宜生。娑婆亦不宜生。又計念佛唯身後之益。故舉經中十種之勝利畢。曰。如上十種現世來生。皆有勝利。然則世出世間。要緊法門。無如念佛信矣。又說于謂淨土聖人之權方為接鈍根曰。昔文殊因念佛故。得一切種智。善財以十大願王。求生極樂。勢至以憶佛念佛。入三摩地。父王淨飯。併六萬釋種。皆生淨土。可謂其為鈍根凡器乎。○二經(華嚴法華)既判為實則。淨土之非權可知也。即謂之權。乃實教之權巧方便又可知也。又說于謂參禪是實是頓。念佛是權是漸曰。汝見念一句佛號。便喚作權。見持一句話頭。便喚作實。不知佛號。可以言權則。話頭亦未可言實也。不見道。三藏祕典。五燈遺言。盡是臭爛葛藤。纏絆殺人。空拳黃葉誑止兒啼。故知三世諸佛。歷代祖師。開兩片皮為人。無不是權。即己所從入。亦無不是權。雖曰正直舍方便。直說無上道。早是方便了也。如蓮經最初說法一周。即名方便品。豈非權乎。是知念佛參禪。竝是權巧建立。接引方來。了之則無非實。未了則無非權也。汝謂參禪為頓者。謂其一念不生。即名為佛也。試觀憶佛念佛。至於心開見佛。與一念不生。果有淺深否。且大乘漸教。多言歷三祇劫。修六度行。尚須百劫。種相好因。然後得成正覺。此淨土生者。便登不退。三十二相八十種好。無量神通。無不具足。壽命無量。一生成佛。此豈漸教之所及乎。又水鳥樹林。俱出妙音。寶網天樂。咸宣玅法。則非獨不屬漸亦不局頓也。今判為漸。果依何而有此說乎。不過狂瞽無根之談。轉相惑亂而已。(已上淨土辯疑)語錄內集曰。法當末運。魔風熾盛。人多懈怠。樂於放逸。營世緣則百難而不厭。修正道則三拜而猶煩。況復各懷輕薄之心。好逞無根之見。以貢高為事。唇舌爭長。考實則半點全虛。論過則千尤竝集。不知慚愧妄作人師。○若是好心出家。此等魔民。切莫相近。先以戒德律身。秋毫勿犯。然後或參禪而求玅悟。或念佛而冀往生。老實精勤。自然到家有日矣。同外集沈槐庭居士。歸西記曰。潭邑之東。有槐庭居士沈公。柔善而寡力。且少未嘗習儒。故不能窮梵經。譚諦理。人多以其弱而少智忽之。一日從余學佛。問進修之法。余曰。察公賦質。惟修念佛三昧。必得實效。公問別有法過於此否。余曰。藥陳萬品。治病為先。若藥病不相應。雖日投之。參耆何益乎。公唯唯。遂決志淨土。持佛弗怠。時有黃口禪和播弄唇舌。多有為所惑亂者。惟公確守弗易。且曰說食豈能飽耶。後二十年丁丑春。余居杭州真寂。聞公於舊冬十二月得病。自擇日曰。二十六日吉。吾其行矣。是晨日刻。本立上人來問疾。公一見咲曰。望師久矣。將何以助吾行乎。本立曰。廿年來用的功夫。全在今日。公還受用得否。公舉起數珠云。正好著力。遂呼諸子。掖出正寢。設香案佛像。挺然危坐。時諸親友皆來會。達宇居士呼曰。槐庭生死關頭。切不可為恩愛所縛。公曰屢蒙究竟。令得受用。但無以報道愛。遂舉手謝之。光宇居士。忽作吁聲。公顧曰嗄諸子潛然下淚。公叱之。遂屏退妻子。但提數珠念佛。自辰至午。諸親友皆環繞念佛。有聞天樂聲者。忽曰時至。矣吾行也。乃舉手當胸。別眾長往。移時頂門如炙。停龕三日。顏色如生。合邑縉紳士庶。罔不讚嘆希有。邑候沈公特旌之。余惟世之英雄豪傑。有力而多智者。其進修此道。非疲精于末路則分志他岐。﨟。能精修不倦。用志不分。直往蓮邦。如公者能有幾乎。乃公竟以弱而少智得之。然則謂公為弱。而少智可乎。是世之稱大力量大智慧者。亦莫有公若也。余恐其事久而煙沒。故詳記之。以傳諸後云。最後語為秀生上座。對靈曰。秀生上座。秉志堅貞。律身清苦。似鐵骨之凌空。若天華之不染。三十年守一破茅蓬。念念專歸淨邦。步步脚踏實地。去冬十月臥疾。至﨟月十七日。念佛坐化。頂門如炙。其生西之驗明矣。可謂僧中翹楚。世外珪璋者也。今乃終七之期。其徒等問等。宣請老僧為渠對靈說法。老僧更有何說。不是當風點蠋。便是醉後添盃。何以故。全身已坐黃金剎。安用疎山臘月蓮。又為大安比丘尼。對靈曰。吾人出家學道。總要出生死。生死既出。更有何事。然不可分于外緣。用志貴專勤。工夫貴純一。自然指日可期。無遠弗到。如比丘尼太安。晚年出家。心無外慕。日課佛號四萬聲。至臨終時。全無痛苦。索水浴身。浴畢換衣。換衣畢端然坐化。脫此凡軀。如脫布衫相似。其往生淨土。不言可知。又示石岐上人曰。淨土法門。惟是一心。能淨其心。則土無不淨。所謂淨心之法但當將六字聖號。念念純持。將許多閑思雜想。消歸六字佛上。○此之法門。最為徑簡。人多以好奇之心。自失殊利。所以先佛苦口勸人廣在諸經。即後代祖師。若遠公永明慈受中峰天如等。皆極力贊揚。非為妄語。秪如近日雲棲大師。其把定題目。不敢少開別徑。豈其智有不及哉。至於近日。參禪者。半成外道。罪過彌天。有何益乎。蓋參禪而不求妙悟。專圖拂子以欺人。皆地獄業也。雖已得妙悟。尚當剷除見病。深加保養。方可少分相應。可容易乎。可容易乎。公當諦信斯法。守之不變。便是佛之肖子。不然則虛棄一生也。勉之勉之。又勉會侍者。曰。學道之士。先須奉戒清淨。然後或參禪或念佛。各隨其便。若參禪則須日夜孜孜。惟以大事未明為急。看個話頭。一心究窮。直到大休歇處。方為了當也。若有些毫未了。切不可自欺欺人作假知識。若念佛秪要六字常常自提。一切世間之事。一刀兩段。不復留戀。有此實心。勤修不歇。不患不生安養。不成聖果也。勉之勉之。

　　評曰。師傑出於末法。而興佛正法痛呵責狂禪亂印。重舉揚真參實悟。噫非釋佛之應現。則其磨師之再生歟。實宗風萬世之洪軌也。

　　為霖道霈禪師(永覺禪師三十年開堂得師一人也)

　　淨土旨訣曰。今不管是事是理。惟將一句佛號。一心念去。白香山所云。行也阿彌陀。坐也阿彌陀。直繞忙似箭。不離阿彌陀。久之純熟。三昧成就。又曰。世尊於三乘法門外。別開淨土一門。謂之勝方便。謂之徑路修行。又謂之橫出三界。永明和尚所云。萬修萬人去是也。蓋仗自己信行願力及阿彌陀佛。觀音勢至。諸大聖眾。慈悲攝受之力。如順風揚帆。直達彼岸。有何艱險。故十惡之人。十念猶得往生。靈禽八八隨僧念佛。尚復立化樊籠。蓮華發口。況具正信福慧。男子一心念佛。而不得往生者乎。又云。山僧雖主持宗門。而實圓修淨業。孔子云。吾志在春秋。而行在孝經。山僧亦竊云。吾志在禪宗。而行在淨土。所以今日。不辭忉怛。向大眾前納敗一番。一任明眼人撿點去。大眾還知麼。彌陀淨土。十方諸佛一音共讚。歷代祖師。異口同宣。是一條千妥萬當。還家底捷徑。毋論若僧若俗。若貴若賤。若男若女。但一心念佛。決定往生。一見彌陀。永階不退。時時聞法。念念證果。其功德利益。不可思議。但近代參禪。不得旨者。每執自性彌陀。唯心淨土之說。不信此淨土法門。甚至廣煽邪說。教壞人家男女。不惟自誤。亦復誤他。又舉穢土極樂之校量畢曰。二土載量。境緣逈別。而樂邦之勝。其數無窮。未能悉舉也。今據此而審觀之。娑婆之苦既如此。西方之樂又如彼。而世之人懜然廼不知欣之厭之取之舍之者。皆由多生妄習蓋覆自心。智慧不生。晰理不明故也。嗚呼人無遠慮。必有近憂。世人莫不知有死。而不為死後安置好去處者。亦大錯矣。所以世尊出世。種種方便。勸人念佛。求生淨土。無非指示人個去處底路頭耳。阿彌陀經云。若有善男子善女人。聞說阿彌陀佛。執持名號。若一日若二日。乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒即得往生。阿彌陀佛極樂國土。夫一日二日。廼至七日。一心念佛。尚得往生。況一月一年乃至盡形壽。一心念佛。而不得往生者乎。又觀無量壽佛經云。或有眾生。作不善業五逆十惡。以惡業故。應墮惡道。若能至心。令聲不絕具足十念。稱南無阿彌陀佛。稱佛名故。於念念中。除八十億劫生死重罪。命終之時。見金蓮華猶如日輪。住其人前。如一念頃。即得往生極樂世界。夫十惡之人。十念之頃。乘佛願力。猶得滅罪而往生。況正信之士百念千念萬念。廼至不可說念。而不得滅罪往生者乎。故我普勸世人。忙裏偷閒。每日念佛。或百或千或萬念訖。填圈廻向淨土。一年既滿。然後總算。共念佛若干萬。記之于冊。盡形受持。漸積淨業。現為佛光照燭。罪滅福增。遠為三聖接引。必生淨土。行實願實。因真果真。若敢信從。是真法侶。又偈曰。但念阿彌陀佛。不須別求法門。直下轉凡成聖。一似北溟化鯤。句句珠聯不斷。字字鏡照母昏。見佛隨念即見。娑婆淨土休論。(師續善導之偈演八首取此末之偈。)又偈曰。本有真如性。眾生與佛同。廓然心自悟。如日照虛空。彌陀大願力。攝受念佛人。華開親見佛。在處度迷津。如來真實語。深信勿生疑。依佛修行去。決定證菩提。馬鳴與龍樹。端的是吾師。禪淨圓修證。何勞更泣岐。極厭娑婆苦。尤慮後世差。一心勤念佛。托質白蓮華。信心常不退。發願在生生。般若因緣熟。菩提果自成。全憑般若力。照破世間心。心淨佛土淨。彌陀行願深。死生有怖畏。當依佛功德。直下見彌陀。何須問彌勒。(已上)旅泊菴稿曰。六時課誦。起於廬山東林遠法師。當時同社緇素一百一十人。皆生淨土。薰巖六時課誦。諸方所無。果能以至誠心深心廻向發願心。精懃禮念。六時不缺為淨土資糧。乃是我輩。沙門釋子。把本修行。臨命終時。不被業緣牽去。墮落三惡道。往生淨土。華開見佛。識心達本。解無為法。決定無疑。又一脈闍梨。歸真感應記曰。大地眾生。未證無為。總居有漏。皆有托生處。惟西方淨土。是歸宿之地。切宜注意。○公(一脈)臥病月餘。余日往說法。公聞之。未嘗不爽然大快霍然病。已至七月初二日。公求大眾晚課。以助往生。是夜公身心安樂。如無病。然次日余仍依華嚴經臨終勸念佛示尊像令瞻敬之語。乃請西方三聖像。焚香燃燈。供於榻前。令其一心注念。公目而視。合掌微笑良久泊然而化。無怠禪人。及徒子德安。始終給侍左右。無怠親為薙髮沐浴。更以新衣。肢體柔輭。頂門如炙。面目若生。益光潤焉。既入龕。以暑氣炎蒸。不能久留。明日巳刻。即送荼毘。將至窑所。有慶元縣善信張太朗吳興善。同望見窑中有西方三聖像。高三尺計。金光射人。龕既到山。而印經善人張玄卿。親於窑中見之。乃炷香禮拜。以謂是常日供養其中者。既舉火遂失所在。三人各述所見。共相歎訝。以為希有。乃向眾說之不已。余謂阿彌陀佛四十八願。攝授念佛眾生。往生淨土。萬修萬去。古今感應不二而足。脈公一瞻聖像。即失沈痾。一歸荼毘。三聖現於窑中。為清信善男子三人共見。何足疑哉。又月上經序曰。月上既見佛而記其往生極樂。供養彌陀及賢劫中諸佛。然後成佛。即名月上。以此觀之。今禪者徒執理性。而蔑視淨土。不敢發願親覲諸佛者。不唯失見佛之緣。恐相似悟頭。而於理性。實未曾大通也。更有甚者。直詆念佛求生淨土為下根。而障人進修者。是月上亦下根人。而世尊記其往生極樂。不亦謬乎。自誤誤人。其害匪細。故特表出之。以告諸同志者。又發願文曰。至於捨報之日。空慧不昧。佛境現前。徑生西方極樂世界。親見阿彌陀佛觀音勢至諸大聖眾。親承供養。親聞玅法。入正定聚。得陀羅尼。具十神通。開三祕藏。蓮居上品。果記一生。然後稱法界性。起法界用。不離安養。而身遍十方。常侍彌陀。而親炙諸佛。塵塵剎利。有佛住處。而身在其前。為佛長子。請轉根本法輪。在在處處。眾生悲仰。而身赴其感。為眾慈航。導歸涅槃彼岸。現形異類。提挈四生。六波羅蜜。念念圓成。諸總持門。心心證入。無佛所作佛。若桂輪影現於千江。無法處說法。似空谷音傳於萬口。有感必應。無願不從。等觀音之大悲。具普賢之玅行。始從今日。盡於未來。眾生界空。我願方畢。惟冀三寶。同賜哀憐。鑒我微誠。滿我所願。(已上)又修大悲懺疏曰。乃至禦災捍患。請福祈安。以及修淨業。而上品標名。發覺心而究竟成佛。赴我有求之感。仰稱無緣之慈。(已上)還山錄。掃蓮池大師塔偈曰。付衣付拂徧天下。舉國禪流盡若狂。不是吾翁開淨業。未知何處問津梁。(蓮池大戒之祖翁也)又深更佛號偈曰。此身拋在匡牀上。夢去橫生執著情。佛號一聲親喚惺。方知這裏已天明。又淨土偈曰。愛重繫娑婆。愛斷生極樂。心淨佛土淨。此語終不錯。若欲淨自心。須知心本淨。只因隨妄念。如塵翳明鏡。即此清淨心。念彼清淨佛。因真果亦真。不用生疑惑。千經與萬論。共指西方路。今古往生者。不可知其數。又贈陳越山居士淨業偈曰。馬鳴龍樹有真傳。禪淨圓明不墮邊。是佛是心原一體。非心非佛本無偏。四季洗珠須換線。專勤淨業勿添緣。西方大道如天闊。驀直歸來路坦然。又阿彌陀佛贊曰。我佛真身周法界。徧入眾生心想中。行人一念念佛時。無量壽尊全體尊。我身佛身無有二。互相攝入盡無餘。同時徧滿法界中。接引羣生歸淨土。佛子應作如是觀。亦應發此廣大願。願觀親從法界流。盡未來際無間斷。又曾公霑居士行樂贊曰。五陵公子。各競紛華。滔滔不返。窮欲極奢。惟我曾子。生於貴胄。恬澹怡神。聲色莫囿。娑婆界上。徐步經行。摩尼在手。常放光明。憶念彌陀。是大悲父。處處提攜。勝於慈母。黃金地上。七寶池中。蓮開四色。陣陣香風。一聲佛號。攝無量佛。佛佛現前原非他物。即心即佛。即佛即心。靈明淨玅。蓋古蓋今。又曾公永居士行樂贊曰。少年公子事鉛槧。幾入文場恣鏖戰。誓將唾手取功名。筆陣鋒釯如閃電。乃知瞿曇勝玅門。研窮至理徹根原。不為游絲繄大象。變化擬追北溟鯤。復知徑路在淨業。此是法王真祕訣。萬修萬到信無疑。廣長舌相真實說。又具同體大悲心。西航渡子自標名。普載羣生登覺岸。是謂無生無不生。吾觀世上奇男子。文心美質人難比。那能一念自回機。敢向箇中究實理。曾子夙植慧根深。伯中同修更邁倫。世出世間無罣礙。損箎迭奏韻長新。又普通寺蓮社圖贊曰。三界火宅。熱惱攸長。一聲佛號。當處清凉。蠢兹異類。受屠割苦。一念慈悲。縱之天府。維兹二者。人天勝田。勤修不懈。福慧綿延。究竟同歸西方極樂。蓮華化生。因果不錯。諸上善人。俱會一處。世世生生。以法相遇。咨爾佛子。廣化同仁。同修同證。斯道利貞。

　　評曰。師是當時。支那國裏一人真悟之禪師也。生平悲禪門之邪風。以至年七十餘。未嘗印可於人。且提唱之餘。以念佛法門。自利化他。吁末法中。真實為人之大導師者也。

　　黃檗獨湛禪師(師支那人。嗣隱元琦禪師。住日城黃檗山。)

　　西方願文曰。歸命阿彌陀慈父。觀音勢至諸聖賢。願舒蓮眼鑑蔡誠。令我所願。得成就。從無始至於今日。輪廻六趣無窮已。今生慶幸得人身。凡夫宿障猶深重。年積月累不自知。罪聳如山過如海。今辰滌慮洗心身。扣投慈尊求懺悔。願佛不違本誓願。常寂光中。哀攝受。令我往昔至今生。業果凋零罪華殞。曠大劫來生死因。今日和盤盡翻轉。一心繫念阿彌陀。一切魔怨無侵擾。現生得覩相好光。夢中摩頂灌甘露。今我宿障盡消鎔。圓覺玅心豁然悟。至於命終無諸苦。預知時至絕障礙。或坐或立面向西捨報猶如入禪定。佛與上善諸聖賢。手擎金臺來接我。旛蓋紛綸天樂鳴。金蓮異香匝地湧。其有眾生若見聞。一時同發菩提種。我時頃刻到西方。車軸華中上品坐。親睹如來金色身。授我一乘菩提記。我時蒙佛授記已。不辭苦趣却重來。隨類現身度眾生。同悟無生生淨土。次及父母竝冤親。依此良因皆利樂。虛空有盡願無移。沙界含靈同種智。

　　永平道元禪師(師曹洞正傳第十四世也。嗣天童淨禪師。)

　　師曰。高野山空阿彌者。顯密之碩德也。後棄之而入念佛三昧矣。一時學徒到訊顯密之義。則伊曰。咸忘而不覺一字。卒不應焉。此等是道心之龜鑑。也。(採隨聞記)

　　評曰。若學道用心集。呵他土往生者。蓋所以弘說無相心宗。而是最初一途之方便也與。錯莫作定法之會好。

　　虎關師鍊禪師(師聖一國師第三世也。嗣東山湛照禪師。)

　　元亨釋書曰。始韋提希。遭逆子之難。如來愍而開十六觀想。是所以淨土之建也。其餘修多羅散見不一焉。東晉慧遠。結蓮社於盧阜。支那樂邦之址也。逮李唐善導盛行之。廣被緇素。又諸宗碩德。參而修之。所謂智者。向西稱讚。杜順歷郡而勸諭。圓照密修。雪峰遊目淨殿。慈覺勸會。普賢入名勝場。又曰。痛哉真佛祕號。蕩為鄭衛之末韻。或又擊鐃磬。打跳躍矣。

　　評曰。鍊公指讚念佛法門。舉揚諸宗兼修。又尊重真佛祕號。痛惜其流弊也。可見矣。

　　瑞巖雲居禪師(師關山派也。住奧州松島瑞巖寺。即故法心國師之道塲。)

　　師生平說禪之餘。讚揚淨土。又有念佛倭歌百首。名往生要歌。今流行于世。

　　石平正三道人

　　師曰。經曰極重惡人。無他方便。唯稱彌陀。得生極樂。此文不可疑矣。(採盲安杖)一日示曰。今時無修行人。以少知解。稱自悟道。大錯了也。不如秪放下萬事而念佛。可超過何行。南無阿彌陀佛一念之中。無佛無眾生。遠離一切。滅却三界之大法也矣。又一日。七旬有餘老人來。謂未曾聞佛法請示。師曰發心甚遲。修得何行法耶。但有一行。十二時中。可住念佛之中矣。(採反古集)又一日。示于執知解者曰。今時見性之人。大概亢而墮在惡見。只可還愚癡行念佛也。法然上人曰念佛之外不知菩提之要。而記一枚起請等。我也信此行矣。又一日。語曰。今時賺乍入者。以授悟付印可。是大罪也我引乍入者。若淨土門。專授事行耳矣。又一日。說曰。夫求菩提。有心者有離有。解本來空。無心者無離有。法然上人之往生念佛有心也。立實有淨土。而念佛則有具無念之德道理。(採隨鞍橋)(○謂此佛本願不可思議功德。或曰巧示因於往生。果悟無生是也。)師往日。會鐵心禪於師。武陽閑話之次。心曰吾有一願焉。今有一個真悟底。出頭于世矣。師曰我願別也。謂欲使一切眾生。咸行念佛也。(採反古集殘書)

　　評曰。心公之願則。一人之證悟。此只法之格耳。縱使雖有自證。而今時末代。爭護令他證入乎。石平醇篤。主張眾生成佛。嚴切辨成真實為人焉。古曰。萬修萬人去。是也。

　　儒士(有儒輩。初悟禪。後歸念佛者。以下載七人。)

　　楊傑無為子

　　宋楊傑。號無為子。少歲登科。明悟禪宗。謂眾生根有利鈍。易知易行惟西方淨土。但能一心觀念。總攝散心。仗佛力決生安養。

　　憑濟川諫議

　　宋憑檝。號濟川。由大學登第。初訪道禪林。晚歲專崇淨土。作西方文彌陀懺儀。蓮池曰。傳燈錄載。公初參龍門遠。次參玅喜。各有證悟。

　　王敏中侍郎

　　宋王古。字敏中。官禮部。慈仁愛物。深契禪宗悟淨土法門之勝。著直指淨土決疑集三卷。平生精勤念佛。數珠未嘗去手。行住坐臥。悉以西方淨觀為佛事。

　　白居易少傅

　　唐白居易。官中太夫太子少傅。捨宅為香山寺。晚歲繪西方極樂世界一部依正莊嚴。悉按無量壽經。靡不曲盡。頂禮發願。以偈讚云。極樂世界清淨土。無諸惡道及眾苦。願如吾身老病者。同生無量壽佛所。

　　蘇軾學士

　　宋蘇軾。號東坡。官翰林學士。南方遷日。畫彌陀像一軸。行且佩帶。人問之。答曰。此軾生西方公據也。

　　無盡居士

　　宋張無盡丞相。留神內典。號無盡居士。嘗著發願文曰。思此世界。五濁亂心。無正觀力。無了因力。自性唯心。不能悟達。謹遵釋迦世尊金口之教。專念阿彌陀佛(已上六人共採于往生集)

　　評曰。蓮池大師曰。無盡悟禪宗於兜率。悅公。而拳拳乎安養是念。其為計審矣。

　　遠宏道中郎(名石願居士)

　　西方合論敘(香光子。對于禪人破合論。)曰。今代悟門一脈。不絕如綫。禪門之中。寂寥無人。止有二三在家居士。路途端直。可以流通此法。然既為居士。不同沙門釋子。猶有戒律縛身。方寘身大火之中。浸心煩惱之海。雖於營幹世事內。依稀得一入門。而道力甚淺。業力甚深。即極粗莫如淫殺之業。猶不能折身不行何況其細生死之間。安能脫然。徒見豪奢如于順奸惡。如呂惠卿夏竦。躁進如張天覺。風流艷冶。如白樂天蘇子瞻等。皆列於傳燈。便謂一切無礙。不知從上諸人。雖具正見。若謂其從此不受分段。業不能繫。吾未設許。方當長夜受報。未有了期。故知念佛一門。於居士尤為契緊。業力雖重。仰借佛力。免於沈淪。如負債人藏於王宮。不得抵償。既生佛土。生平所悟所解。皆不唐捐。生死摧人。出息難保。早尋歸路。免致忙亂。縱使志在參禪。不妨兼以念佛。世間作官作家。猶云不礙。況早晚禮拜念誦乎。且借念佛之警切。可以提醒參禪之心。借參門之洞徹。可以金固淨土之信。適兩相資。最為穩實。如此不信。真同下愚。石頭居士少志參禪。根性猛利。十年之內。洞有所入。機鋒迅利。語言圓轉。尋常與人論及此事。下筆千言。不踏祖師語句。直從胸臆流出。活虎生龍。無一死語。遂亦自謂。了悟無所事事。雖世情減少不入塵勞。然嘲風弄月。登山玩水。流連文酒之場。沈酣騷雅之業。嬾慢疎狂。未免縱意。如前之病。未能全脫。所幸生死心切。不長陷溺。痛念見境生心。觸途成滯。浮解實情。未能相勝。悟不修行。必墮魔境。佛魔之分。只在頃刻。始約其偏空之見。涉入普賢之海。又思行門端的。莫如念佛。而權引中下之疑。未之盡破。及後博觀經論。始知此門原攝一乘。悟與未悟。皆宜修習。於是探金口之所宣揚。菩薩之所闡明。諸大善知識之所發揮。附以己意。千波競起。萬派橫流。詰其匯歸。皆同一源。其論以不思議第一義為宗。以悟為導。以十二時中。持佛名號。一心不亂。念念相續。為行持。以六度萬行為助因。以深信因果為入門。此論甫成。而同參發心持戒念佛者。遂得五人。共欲流通以解宗教之惑。香光識劣根微。久為空見所醉。縱情肆志。有若狂象。去年沈湎之夜。親遊鬲子地獄。烈火洞然。見所熟譚空。破戒亡僧。形容尫羸。跛足而過。哭聲震地。殆不忍聞。及寤身毛為竪。遂亦發心。歸依淨土。後讀此論。宿疑冰釋。所以今日不憚苦口。病夫知醫。浪子憐客。汝宜盡剗舊日知見。虛心誦習。自當有入。生死事大。莫久遲疑。於是禪人悲淚交集。自云若不遇子。幾以空見。賺過一生。子生我矣。懇求案集。作禮而去。(已上)又序曰。儒以三綱五常。奠乾坤。而正八類。至於截生死逆流。出三界火宅。必資佛教。十方三世佛。而阿彌陀為第一也。諸佛各有所攝受之淨土。而西方極樂世界為第一也。念佛求生淨土功行觀門無窮。而執持名號。一心不亂。為第一也。古今聖賢讚淨土教念佛。如天台十疑論。永明萬善同歸。天如或問。龍舒淨土文。諸書已詳。而義類散見。卷帙分函。至大明雲棲大師彌陀疏鈔。為集大成。又有楚公安。袁石公先生諱宏道者。所著西方合論。會通異同。決釋疑滯。闡發玄奧。直指趣歸。佛經而祖緯之。兄舉而弟揚之。誠儒家之無著天親。論部之馬鳴龍樹。可謂現宰官居士身。而弘同居同事攝矣。念佛至此方為圓教。淨土得此方稱唯心。達理之士。宜入手一編。日披數次。顧疏鈔已盛行于世。而合論或罕識其文。今末法式微。劫運方起。娑婆四眾。速宜願生。而不無宗教之岐路。禪淨之疑情。使蓮華忽開忽謝。淨域若近若遠。此阿彌陀佛所為悲切以急需。而假廣長舌相。于遠氏之書。以疾呼也。

　　評曰。前件數公。亨儒悟禪。而以念佛三昧。為究竟之法焉。真行實修之人。思之思之。

　　(如龍舒居士淨土文。大慧禪師跋曰。龍舒王盧中日休。博覽群書之餘。留心佛乘。以利人為己任。真火中蓮也。佛言自未得度。先度人。菩薩發心也。又為霖禪師序。曰居士少業儒。為國學進士。博學能文。嘗解六經語孟老莊。不蹈襲前人一字。中年恍然自悟曰。皆綺語也。乃棄去專奉淨土之教。禮誦不輟。發願往生。臨終見佛來迎。屹然立化。其存日本諸經論。著淨土文十卷諭世非佛菩薩乘願而來。攝受眾生歸而淨土。能若是乎。（已上）又如雲棲袾宏大師者從儒入佛盡教悟禪。而入念佛門。兼與戒律。修扶教禪。執釋氏師表萬世。不可不以法也。)

　　普勸

　　夫惟。諸佛之出世。唯為眾生成佛。而全無別意焉。故應機之垂範。千頭萬緒。求其要則一歸念佛法門。蓋念佛之為教也。百千三昧之直路。一乘頓入之要門也。如天普蓋。似地普擎。玄合宗上。玅統顯密。逈超言思。廣大圓備矣。兹故上古目來。諸宗兼修。此時宗宗法相嚴正。而師檀共同究竟出離矣。若在家者。必得職事閑。取家業罅。而修持念佛則該世出世成就焉。於戲是一切眾生。普度之法門也。誠不誣而已。兼修者。所謂如南獄大師。智者大師。龍猛菩薩。道安法師。清凉國師。慈恩大師。大智律師。正清律師等。皆得此道以自利利他。諄諄焉。顯著于諸帙也。且禪門引證。猶此集列。而以今禪流比之。應九牛之一毛。若要強學於彼臨濟德山求見性。亦斯末法之時機也。爰為及矣乎。縱使雖有智辯而能論法之正邪。其作略唯學解之力。而匪真悟之用則。無自他出離之分矣。因之奉報。放下己解臆見。以効乎真歇黃龍等也。殊今時一生取辨畢竟在此法門焉。會之會之。

禪祖念佛集卷之下(終)

　　附錄

　　諸佛

　　月燈三昧經曰。十方三世。一切過去未來及現在佛。皆學念佛。速證無上菩提。(採念佛集)般舟三昧經曰。過去諸佛。持是念阿彌陀佛三昧。四事助歡喜。皆得成佛。現在十方諸佛。亦持是念佛三昧。四事助歡喜。皆得作佛。未來諸佛。亦持是念佛三昧。四事助歡喜。皆得作佛。(採于咸念法門)

　　菩薩

　　觀佛三昧經曰。佛記文殊。當生極樂。文殊發願偈曰。願我命終時。滅除諸障礙。面見阿彌陀佛。往生安樂剎。生彼佛國已。滿足我大願。華嚴經普賢菩薩。列十種大願。普為眾生。求生淨土。偈云。願我臨欲命終時。盡除一切諸障礙。面見彼佛阿彌陀。即得往生安樂剎。

　　評曰。蓮池大師曰。文殊七佛之祖。普賢萬行攸宗。而淨土往生。諄諄如出一口。娑婆良弼。即安養親臣。明亦甚矣。薄淨土而不願往生謬哉。

　　神明

　　昔慧心僧都。詣於伊勢太神宮。而七日精祈。其滿夜夢。神殿之戶忽爾開。堂堂貴女一人現。出曰。太神宮既還幸。于本覺之都焉。乃有遺勅。有末代眾生。尋出離之要道者。則當勸念阿彌陀佛也。(錄于一言芳談)

　　聖德太子

　　太子傳曰。用明天皇即位。太子奏曰。兒相天體。遐壽不延。代兄踐祚。願施仁德。雖居諒陰。不可不勤。天皇詔微言曰。朕恤兒之胤子不續。悅朕之年命不永。太子答云。過去因也。兒身僅脫。及于子孫。尸解登仙。魂胎蓮華。亦復何恨。無可如何。天皇默然。○推古天皇勅曰。吾女人也。性不解物。萬機日填。國務滋多。宜天下之事。皆啟太子。即日立太子。為皇太子。萬機悉委焉。太子受儲君位。固辭再三曰。臣天性薄愚。志耽玄極。遊魂彼岸。銷意道場。過去之世。身歷數十。遷化漢土。僅為王族。鍊法通覺。期到淨土。又推古廿六年冬十月。召妃命曰。(彼有五世出家之事此略)留身於第六之生。候機於第七之世。生死大空。濟凡夫於苦海。菩提純淨。運含類於覺路。然則應化之語不妄也。往生之身不謬也。所以生於倭國之王家。哀矜百性。棟梁三寶。(已上)明眼論曰。予昔列靈山說法之庭。相承大師二傳之法。豈是有一字一言之失錯耶。○理。講說一乘妙典。事談述西方教文。爾吾來除障礙。吾必加守護矣。(已上)舊事本紀曰。博士學哿。疑念佛法門。太子示曰。念佛在情非理。譬如風人月華拋我。萬邪皆忘。不侄聖理。而淨情行。成君子情。念佛之道。亦復如是。專念彼佛。唯願往生。一心不亂稱名。善尚不取況惡。遠離世妄。又離法理。不求成諸佛情。不修得菩薩道。理者所不知。悟者所不達。如是法前。無智愚論。無上下根。於此學哿。會念佛道。(博士學哿即太子外典之師也。)

　　評曰。諸佛菩薩神明太子。同歸念佛焉。然則願求成佛之人。不入此法門。而繇乎何途哉。噫自他永劫之一大事故。考之考之。

　　禪祖念佛集附錄(終)

　　元祿八(乙亥)歲凉秋吉辰日


