大藏經補編第 32 冊 No. 179 八海含藏


(105)八海含藏

　　濟北沙門　師鍊撰

　　俱舍宗

　　俱舍宗者。以俱舍論為所依。於月支起者。佛滅後四百年。依迦膩吒王請。五百羅漢造二百卷論。婆娑論是也。又滅後九百年。世親菩薩撰婆娑二百卷深儀。先造三十卷頌。俱舍本頌是也。震旦傳來。唐第二代太宗皇帝御宇。玄奘三藏渡天。瑜伽論唯識論(并)俱舍論渡之。日本傳來。人王三十六代皇極天皇御宇。智通智達二人沙門。賜勅入唐。值玄奘三藏習俱舍宗歸朝。或說。四十四代元正天皇御宇。南都玄眆僧正入唐。此宗初濫觴于扶桑。當時東大寺三井山門學之。

　　成實宗

　　成實宗者。依成實論故也。先於月支起者。滅後九百年。鳩摩羅駄之弟子訶利跋摩三藏出世。最初小乘行者也。後歸大乘。為改悔造一論。今成實論是也。震旦將來。東晉愛帝御宇。月支龜兹國羅什三藏。自西天渡七十四部經論。(【考】據梵網菩薩戒經序。摩訶般若波羅蜜經釋論序。出三藏記集第十四。梁高僧傳第十四等。東晉安帝隆安五年十二月。羅什三藏來于長安。)其內有成實論是也。扶桑傳來。人王三十四代推古天皇御宇。道昭法師入唐。值玄奘三藏傳此論歸朝。是此宗將來初也。或說。推古御宇。觀勒僧正自百濟國渡成實論云云。東大寺山門學之。

　　律宗

　　律宗者。守戒律為要行。先於月支起者。佛滅度後。幾內優婆離尊者。一夏九旬間。八十度登高座誦如來所說毘尼藏八十誦律本文是也。震旦傳來。後秦安帝御宇。罽賓國弗若多羅三藏。於王城精舍譯(【考】譯下恐脫出字)十卷誦律五十八卷譯出四分律六十卷。其後也於天竺。掬多下有五部律。南山道宣律師。受此宗盛三大部。天平勝寶甲午。南山孫弟青龍寺鑑真和尚傳來本朝。於南都左京東大寺立戒壇。又造右京招提寺。北京律者。建久五年。泉涌寺開山俊芿法師。入宋傳律法。

　　華嚴宗

　　華嚴宗者。於月支(【考】支下恐脫起者二字)佛最初成道時。受(【考】受恐授)如來內證普賢文殊。馬鳴龍樹乃至天親菩薩等相傳。震旦將來。東晉代。北天竺覺賢三藏。於楊州司空寺譯華嚴經弘世。是舊譯華嚴經也。扶桑傳來。人王四十六代孝謙天皇御宇。東大寺良辨僧正。依勅入唐。值慧苑禪師。傳此宗歸朝。或說。四十五代聖武天皇御宇。新羅僧審祥來吾朝。於東大寺講華嚴經(云云)。

　　三論宗

　　三論宗者。經依般若經。論依百論中論十二門論。於月支起者。滅後七百年。龍樹菩薩南天竺出世。為破有教廣宣儀。又滅後八百年。提婆菩薩出世。是亦弘空法。今有教。滅後一百年。摩訶提婆(此云大天。此外道)出世。弘諸法實有儀。五天竺仰用之。是有教起也。震旦將來。天竺龜茲國羅什。十六歲先隨沙車王子磨學道。是滅後一千二百八十五年事也。遂立去本國。廣遊五竺見聞經年。後歸龜兹。其後一千三百九年。東晉第六愛帝御宇。隆和元年羅什持七十四部經論來朝。愛帝貴之。於長安宮令譯出畢。其七十四部內。百論中論十二門論有之。日域將來。人王三十四代推古天皇御宇。高麗國惠慈。百濟國惠德。為弘法來吾朝。聖德太子立寺令住。今元興寺是也。聖德太子。惠慈為正師習法理。然惠值嘉祥大師傳三論。

　　法相宗

　　法宗相者。所依雖有六經十一論。殊解深密經是為三時教。震旦將來。唐太宗皇帝御宇貞觀三年。玄奘三藏。生年二十九。渡天謁中天竺大那爛陀寺戒賢論師。傳瑜伽論唯識論并俱舍論等。同十九年歸來。即以所傳授太宗。日域傳來。人王三十七代孝德天皇御宇。道昭和尚入唐。值玄奘傳此宗歸朝。或說。人王四十代天武天皇御宇朱鳥五年。新羅國智鳳法師。渡此宗所依經論(云云)

　　真言宗

　　真言宗者。以祕密真言呪力祈現世當出悉地。故曰真言宗。於月支(【考】支下恐脫起者二字)滅後六百年。中天竺龍樹菩薩往南天竺。以芥子七粒打開銕塔戶。塔中金剛薩埵。以大日經授龍樹菩薩。菩薩謹受之。所依之經具論之。大日經。金剛頂經。蘇悉地經等也。震旦將來。唐玄宗皇帝御宇。開元四年。中天竺沙門善無畏。大日經七卷傳來之。又同八之玄宗貴之。於長安令翻譯云爾。吾朝將來。東寺派曰。人王五十代桓武天皇御宇延曆二十三年。大安寺空海和尚。三十一歲奉勅入唐。謁青龍寺惠果阿闍梨。受兩部曼荼羅并供養壇具等。五十一代平城天皇御宇大同二年歸朝(云云)。

　　天台宗

　　天台宗者。是依能弘意也。若依所弘可謂法華宗。於月支(【考】支下恐脫起者二字)釋迦如來於靈鷲山。八箇年間自說法華經。以來滅後。付法次第。如金口相承。第一迦葉尊者。第二阿難尊者。第三商那和修。乃至二十三者師子比丘也。此師子之時。付法絕畢。震旦傳來。滅後一千四百餘年。齊高惠聞禪師出世。齊高(齊國號高代名)自謂。我獨步河淮當以誰為師。入藏取卷。若經師佛。若論師菩薩。即入經藏供香散花。後手取卷。龍樹所造中觀論也。即開讀之。當因緣所生法樂文開一心三觀內證。爾來(聞。岳。天。灌。智。慧。朗。然。邃。是九天台祖)惠聞。南岳。天台。灌頂。智威。惠威。玄朗。湛然。道邃。九師次第相傳。日本傳來。人王五十代桓武天皇御宇延曆二十三年。最澄和尚三十八歲。賜勅入唐。謁道邃和尚并行滿大師受天台深儀。同二十四年歸朝(云云。八宗由來如斯)

　　佛心宗

　　禪宗者。以文字言句不為宗。本意只為磨心鏡專坐禪得法。故曰禪宗也。於月支(【考】支下恐脫起者二字)西天二十八祖的的相承。釋迦。迦葉。阿難乃至菩提達磨次第相承也。直指人心。見性成佛。於震旦將來者。西天達磨來于東土。弘以心傳心法理。梁武帝歸敬之。臣民合渴仰掌。於日本者。人王四十五代聖武天皇御宇天平八年。大唐道璿禪師。為弘法於日本得來。大安寺行表和尚值道璿傳法。又曰。人王三十四代推古天皇御宇。達磨來本邦。遇聖德太子傳法。(見明眼論。)或說曰。於天竺迦葉破顏。於震旦達磨不識。吾朝由良開山法燈國師入宋。謁黃龍無門傳法。惠峰圓爾和尚入宋。謁徑山無準傳法。永平道元入宋。謁天童如淨傳法。大德開山大燈。松源五世之孫也。建長開山大覺禪師宋朝名哲也。

　　淨土宗

　　淨土宗者。直身成佛。大上根器業也。末世愚鈍輩。先生淨土。其後成佛可容易。憑彌陀本願力。專欣求淨土行。故曰淨土宗也。於月支(【考】支下恐脫起者二字)吾先大覺氏。說淨土三部經。天親菩薩造往生淨土論。觀彼世界相。勝過三界道(云云)。龍樹菩薩。造十住毘婆娑論。若人願作佛。心念阿彌陀(云云)。一念十念(云云)。流支三藏傳譯淨土論。以三經一論為所依。震旦將來。曇鸞。道綽。善導為祖。本朝黑谷源空上人為祖。其徒西山即便往生。鎮西當得往生。源空自開大藏經。始立淨土門。(源空號法然。)

　　諸宗要文俱舍(法體恒有)成實(麤假細實)律宗(五篇七聚)法相(有空中道)三論(八不中道)華嚴(三界唯心)天台(一心三觀)真言(六大無礙)佛心(直指人心見性成佛)淨土(一念十念)

八海含藏(終)


