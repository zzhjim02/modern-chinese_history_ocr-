大藏經補編第 32 冊 No. 184 顯揚正法復古集


(111)顯揚正法復古集第一

　　長泉律院苾芻道光普寂撰

　　將依正法教。以提揭理教之大綱。開為二門。一者顯理分教門。二者破邪矯弊門。初顯理分教門者。是亦分二。初顯理。後分教。初顯理者。夫教之被機也。猶若藥之應病矣。譬如有一壯士之兼備張良之智。孟賁之勇。曹子建之才。淳于髠之辯者。因四大乖損故罹于沈痾。顏色憔悴。形容枯槁。氣力困乏。神識昏慌。乍寒乍熱。眼瞖耳鳴。齒焦舌縮。飲食不下。便利不通。或癲狂搐搦。譫言妄語。四肢痿。頓臥起假人。當是時也。平生所有顏色氣力。智勇才辯。一不可得。偶有良醫。診脉察病。妙施治方。藥病相應。保調不慢。病漸平愈。顏色氣力等。皆復本焉。當是時也。病中所有過患。一亦叵得也。眾生迷悟。亦復如是。心性本如。性具恆沙勝德。但由無始無明熏習力故。諸識轉變生能所取。執我執法。由二執故生二重障。由二障故起無量生死過患。麤者名分段生死。細者名變易生死。麤細雖殊竝是妄陰也妄陰生時。過於恆沙勝德悉不顯現。有時宿善開發。聞最清淨法界等流正法。如理作意。如說修行則。或漸或頓。祛二執斷二障。出過二死。成三菩提。無量三昧智慧神通總持恆沙德用。悉皆現成。喻況可知。何曰最清淨法界等流正法教。謂如來所證真如。名為最清淨法界。凡如來所說八萬法蘊。悉是真如所流法。曼荼羅稱性之智印。能符契於三法印一實相印。是名正法教。

　　三法印者。謂諸行無常印。諸法無我印。涅槃寂靜印也。阿含等三藏。以此三印驗知邪正。合是三印以為正法。不合此印以為邪說。猶如世之印璽。以辨物真贋也。一實相印。乃第一義諦方等大乘。以是為印。具如智論明。

　　又隨順於四諦二諦三諦一實諦。是名正法教。

　　四諦如阿含說。二諦如嘉祥二諦章。慈恩法苑二諦章。妙玄等明。三諦一實諦如台教悉。

　　又顯示三性三無性二無我唯識唯心。而不違於緣起之正理。是名正法教。

　　三性三無性等。如楞伽經。瑜伽論。顯揚論。雜集論。佛性論。攝大乘論。三無性論等明。

　　又宣說三十七品三學六度十正行等。隨入於奢摩他毘婆舍那。是名正法教。奇哉。眾生隨轉於無明所起之惑業。則自體成殼。殉情失性。非幻生幻。沈淪有海。隨順於如理之教行。則心扉轉樞。解黏返湛。妄盡幻滅。歸大寂滅。迷之與悟但是一心之回轉。逆順於性而已。所謂正法教是何修多羅。而佛云何宣說。諸祖云何傳持。謂諸佛如來有三種身。何等為三。謂法身報身應化身。開焉則成四身乃至十身。所謂法身住法性土。身土不二湛然常住。非是身土。非非身土。非相非非相。離有離無。唯智之所照而已。所謂報身有二。謂自受用身他受用身。自受用身住自受用土。或處說方所者。蓋寄顯耳。其真實義者。自報身土周徧法界。不可說言離三界處。亦不可說言即三界處。為不可說微塵數自眷屬。說不可說微塵數之法。如是身土。亦唯佛與佛乃能知之。尚非一生補處之境界。何況於其餘者乎。

　　台密古德。談法身自報有相有說。其旨在於由是說。以寄顯法深勝。及與醫一類偏執無相。而生過之見病。而後代有昧彼原旨者。濫說有相有說。自謂高妙。而其見處。徘徊乎有無對待之域。猶癡犬逐塊殊不知其說已彷彿乎雨眾三德之計矣。

　　他受用身。或在三界頂。或居界外淨土。或在蓮華藏世界。為已入大地菩薩。轉一乘圓滿法輪。如華嚴佛地等是也。應化身大約有二。或現清淨剎。或現雜染土。其淨剎所現佛。則顯說摩訶衍三乘。密轉一乘法輪。其染界所現佛。則顯說聲聞緣覺乘。密轉摩訶衍三乘及一乘祕密法輪。

　　顯密之別。凡有五種。一則聲聞緣覺乘。名為顯示教。諸大乘法。竝名祕密教。如智論第四判。二則大乘三乘教。名為顯了。一乘教。名為祕密。如智論第一百判。三則一切大小乘教。悉為顯教。曼荼羅教。名為密教。如密宗判。四則不了義經。名為密意。了義經。名為顯了。如相宗所判。五則大小竝說。眾互相知。名為顯露。三輪密化互不相知。名為祕密。如台宗判。今之所言。在于初二門可知。

　　我釋迦文佛。乘大願輪。降生於閻浮提迦維衛。示現八相。於摩竭陀國菩提樹下成等正覺。或顯或密。轉正法輪。導利群生。所謂顯示法輪者。依蘊處界。顯示四諦因果無我人道。三十七品為行。擇滅無為為果。是乃閻浮重障眾生。革凡成聖之初甘露也。所謂祕密法輪者。如來安住最寂靜大涅槃界。海印定中炳現乎稱性法曼荼羅。佛說。菩薩說。剎說。眾生說。三世一切說。頓提玄綱以引上達漸布微澤。以潤群機。普別分彩。徧敷一乘之教義。因果齊致。以嚴性起之樓觀。是名大方廣佛華嚴經。是為根本法輪矣。或時為已習行大聲聞。及薄塵垢大根性者。入於等持王三摩地等。說摩訶衍三乘。依二諦理。顯示二空及菩薩出假之道。至得三乘菩提。如般若深密等所說。是名枝末法輪。是教未顯了說一乘一性。故名三乘教。或時為二無我智已淨。緣修六度功滿最上大機者。入於深三摩地。轉如來藏一乘法輪。會三歸一。攝相歸性。如入於無量義處三昧說妙法華。入於不動三昧說大涅槃等。是名攝末歸本法輪。當知四諦法輪為顯了轉。摩訶衍教為祕密轉。般若中乃指般若。云閻浮提第二法輪轉。法華亦言昔於波羅奈轉四諦法輪。今乃復轉無上最大法輪等。竝皆顯摩訶衍。乃人無我輪。已轉補特迦羅三摩地所現之祕密輪也。如上化儀。乃雜染世界攝化之恆範。而三世如來佛佛道同。如法華方便品說。

　　問。由何於雜染世界。唯宣說四諦法輪。而不顯了說大乘法教耶。

　　答曰。閻浮提眾生根鈍障重。執取蘊相。深著於五欲。入邪見稠林。不堪稟於大乘深經。若為少根劣機。直爾說與深法。則生惡見取。結邪見網。猶如蛇飲水而為毒也。縱有得正解正見。而以所學躇階。多乃傚得似而非者。恰如畫虎而作狗也。所以如來於無邊甚深諦海。掬一滴水。以潤閻浮枯槁之眾生。恆轉四諦人空法輪。碾碎二十薩迦耶大我慢山。淨治五陰心垢已後。入於甚深三摩地。密轉大乘大空如來藏祕密法輪。破無明住地。盡二種生死。是閻浮一化漸入祕藏之妙術也。法華迹門涅槃前分。一示此祕訣可察。

　　所謂顯示法輪。依四真諦制三學處。為入理行。如來力無畏大悲等流。說三法藏。詮三學處。謂修多羅毘尼阿毗曇。修多羅。乃增上心學論道。毗尼。乃增上戒學論道。阿毗曇。乃增上慧學論道。戒以禁身口之過惡。定以寂心之散亂。慧以照心之昏暗。又戒能制止惑所起業。定能伏惑。慧能斷惑。故論云。戒如捉賊。定縛。慧殺。當知三行相因猶如鼎足。何以故。戒業淨。則淨定自生。定澄淨。則靈慧自發。慧明了。則癡惑自除。癡惑滅。則淨心顯現。無量三昧神通從是處起。摩訶衍祕藏從是處現。四十二賢聖從是處立。所以是三法名三決定道。亦名三無漏學。亦名學邊際。蓋此三學。即如來藏性具德相。如來以無師智無礙智。法其本性寂照。制三學處。以備學道之洪範焉。實乃稱性之玄猷。甘露之妙門也。所以如來在世聖弟子流。三學均修無復異致。但由其所好樂以類分。有持修妬路比丘。持毗尼比丘。持摩夷比丘之目耳。如來滅後七日。尊者大迦葉集會千大阿羅漢。於摩竭陀國七葉巖。結集三藏。尊者阿難結集修多羅藏。尊者優波離結集毘尼藏。尊者大迦葉結集阿毘曇藏。名之上座部。爾時界外有數萬大眾。凡聖聚會結集五法藏。謂三藏及雜藏禁呪藏。名之大眾部。窟內窟外雖分二部。法乳一味無復異諍。是名前番二部。後過百十餘年有大士。名曰大天。慨乎三藏學者墮于名相。轉失聖旨。乃取大乘空義合糅三藏宣說生死涅槃但是假名。且以一偈誦出五事。而上座部不信之。痛加毀斥。大眾部乃信用之。竝誦五事。於是乎。異執調然。法道不融。是名後番二部。

　　寂竊謂。前番二部非全無異。上坐部乃迦文嫡嗣。五師相承專弘三藏。不傳餘藏。大乘方等緊祕不傳。大眾部是傍派。而傳持五藏。雜藏之中出菩薩法。且阿含中所言未曾有法。宛似指大乘法。豈非二部所執既有少異乎。真諦三藏云。後番大眾部中。有傳華嚴般若金光明維摩勝鬘涅槃等大乘經者。眾中有信此經者。有不信此經者。云云。又云。多聞部中。間唱深義參涉大乘。云云。由此說而推之。乃知前番大眾部。已密傳大乘。而由是密傳。後人乃有信焉者不信焉者。又後番上座部所出法藏部經量部等。立五法藏。其說亦涉深義。旨趣往往順同於大眾部及大乘。惟夫上座部弘傳。緊祕深義。故後至薩婆多興盛於世。其弊轉墮名相。遂至不知如來有甚深祕藏。偶聞說深義。則謂之非佛說。而嫌忌之猶如仇怨。三藏實義殆乎將滅矣。于時上座部中。有慨乎自部之頹風將失聖旨者。但就理長別作一計。如法藏部經量部等也。又其禁呪藏中。應有許多持明祕法。於中三部五部之祕經。特顯如家祕藏之玄極故。傳法菩薩祕藏諸修羅窟鐵塔等與。由是觀之。不翅後番二部所計有異。前番二部傳持異致可知。

　　問。前番上座五聖傳持。只三法藏。斷乎無他。何由知彼亦有祕蘊耶。

　　答。斯有理教。今且出教證焉。付法藏傳云。商那和修降臨優婆毱多房。手指虛空。便下香乳。如高山頂懸泉流注。

　　問言。毱多是何定相。毱多即入三昧。深心觀察不能曉了。即問其師是何三昧。

　　和修答曰。此名為龍奮迅定。如是次第五百三昧問其名字。都不了知。乃至毱多當知。如來三昧。諸辟支佛不識其名。緣覺三昧。一切聲聞不能解了。大目犍連舍利弗等所入三昧。其餘羅漢不能測度。吾師阿難三昧定相。我悉不知。今吾三昧。汝亦不知。如是三昧。吾涅槃後皆隨吾滅。七萬七千本生諸經。滿足一萬阿毘曇藏。有八萬數清淨毘尼。如是之法。亦隨我滅。是故毱多。如來滅後賢聖隱沒。如是法藏漸當衰損。云云。以是證之。諸聖內證。有無量三昧智慧。無量祕密法藏。非凡所測也。然則當今人間受持之三藏及大乘。乃諸大羅漢付法藏諸聖心中所證法蘊。百千萬分之一而已。祕蘊可察。理證頗多。至下當知。

　　問。據婆沙論異部宗輪論等說。以大天五事為邪說毀斥。(云云)。今之所敘。與彼異者何耶。

　　答。婆沙等所言。蓋斯毘婆沙師誣謗之說爾。所以知者。善見律二。地持論一說。大天是聖者。一時之大法將也。瑜伽略纂及嘉祥三論玄中。出大天之事實可尋。按。大天所說全不違法印。不乖諦理。但發大乘祕密。以顯三藏實義耳。所以大眾部本末諸部。竝服膺之。所誦五事。亦有道理。大眾本末。咸誦此偈。上座所出正量部等。亦誦五事。毘婆沙師之所舉者。斯指鹿作馬之說也可知。

　　問。毘婆沙師何由惡大天之甚。而作如斯無根非法之誣耶。

　　答。上座部但弘三藏。緊禁為凡說上上法。以謂大天所說乃犯極禁。一諍已後互相毀斥。憎如仇怨。毘婆沙師去大天垂二百年。漫錄流言。以抑彼計而已。往古來今類例頗多。不可怪焉。梅冒風雪香氣撲鼻。鐵煉爐鞴釰光射斗。古賢所諍非凡所識也。學者莫容易評量之矣。

　　二百年後從大眾部分出三部。一一說部。二說出世部。三灰山住部。二百年中又從大眾部出一部。名多聞部。復出一部。名多聞分別部。復出二部。一支提山部。二北山住部。本末合則成八部。上座部宗二百年中無復異諍。三百年初分為二部。一上座弟子部。二薩婆多部。三百年中從薩婆多部出一部。名可住子部。三百年中從可住子部復出四部。一法尚部。二賢胄部。三正量部。四密林山部。三百年中從薩婆多部復出一部。名正地部。三百年中從正地部復出一部。名法護部。三百年中從薩婆多又出一部。名善藏部。三百年中從薩婆多部又出一部。名說度部。亦名說經部。如是上座本末合成十二部。上座大眾本末部合則成二十部。自爾已後支派分流成五百部。宗計紛綸互相是非。遂乃至隔河飲水。適化無方陶誘非一。均以息累為門。同以滅理為宗。雖其施設門庭分岐。竝不妨如來清淨法界。折杖分㲲之譬喻。旨在于兹矣。佛滅百年後。優婆掬多有五弟子。於毘尼藏各作一家。分為五部。一曇無德部。二薩婆多部。三彌沙塞部。四迦葉遺部。五婆鹿浮羅部。而此五部至于三百年後各出律本。此五部律。總別開合異說紛挐。如律部鈔疏之中明。可討。

　　二部十八部五部等異說頗多。如大集經。文殊問經。智論。十八部論。部執異論異部宗輪論。如三藏記。育王傳。法苑珠林等出可尋。

　　暨于佛滅過五百年。三藏學者轉執名相。隱覆實義。乃膠滯自所學。至于不知更有進趣於上上法。

　　三藏教法以詮三學。乃使學人修戒定慧。聖道現前入無為界。於無累解脫心中。漸轉進於甚深上上法。是為三藏實義。所以佛在世正法之初。出家弟子同依律檢。行於二持。跏坐空間。修五停心。觀四念處。以悟為則。悟心現前。則百千三昧無量法門。悉由是處出。學佛能事畢矣。佛滅後三百年有迦陀衍尼子。定慧拔萃。聰明利根。遊戲於阿毘達磨。製八犍度。五百論師結集廣說。承襲弘演。毘婆沙宗於是勃興。其學久之稍稍生弊。名相繁蕪如閙叢林。專攻言詮。不事真修。剩不知大乘法是聲聞乘所顯之真理。妄加毀斥。甘罹重𠎝。豈不痛哉。

　　於是乎。有馬鳴龍樹無著世親堅慧等四依大士。悲夫頹風。愍其淪溺。製造大乘阿毘達磨。弘揚方等經典。將籍此善巧以通暢三藏之實義。乃弗獲已而施此適化耳。非輙擧揚大乘而撥棄三藏也。於中如龍樹提婆二大士。則依共般若示遍計空。無著世親二菩薩。則明唯識變顯依他有。馬鳴堅慧二大士。則說如來藏顯圓成中。如上三宗施設雖殊。其致不升。空有二教是大乘始門。如來藏教乃大乘終極。是乃性海之波瀾。入理之階漸也。弘教大士為如來使。降生閻浮。分教立宗。開發祕藏。以賑像運。內鑒冷然無有乖諍。過千年後有二論師。一曰護法。一曰清辨。空有殊宗。法戰交起。如史傳載。後賢評謂相破相成。理固應爾矣。時有龍智三藏。從龍樹大士傳曼荼羅祕經。善無畏金剛智不空等大阿闍梨。傳傳密付。傳持是法。三摩耶禁忌傳非器。所以未至于別張門庭。以攝群機也。印度弘傳梗概如斯。

　　印度諸國大小乘流通。出于西域記及南海寄歸傳。不遑縷出。

　　佛滅過千餘年。此教東漸于支那國。東漢以來至于曹魏。傳譯未備。弘通尚微。興盛于六朝。整足于李唐。龍象傑出。乘教區分。淄澠殊味。蘭菊競芳。制教則四律翻傳。假實岐宗。開遮持犯止作皎然。化教則新舊經論半滿分彩。教理行果悉檀異宗。然由像季之世人機漸漓。浮慕玄虛。不樂實踐。諸師適化多倡大教。而少弘阿含等三藏。如夫羅什道朗吉藏等諸師。弘通三論空宗。玄奘慈恩等諸德。布演瑜伽唯識之教。彌天光統淨影等諸師。敷揚如來藏教。從上三家。宛似印度大乘三宗。北齊文禪師。誦中觀偈。悟入於一心三諦。遠嗣法於龍猛大士。傳之南岳思禪師。思禪師親證法華三昧。開化衡獄。道廓止觀。迹鄰證實。三諦妙旨。於是乎倍彰焉。付法於天台顗禪師。顗禪師。亦證法華三昧。得旋總持。製造三部弘揚法華。譚玄五重。示觀十乘。四悉分彩。朗本迹於十妙。三智燃犀。融性相於三法釋文義則。四釋極賾。幽關斯開。四一開顯大車自現。妙判時教。分諦海之波瀾。巍巍乎高範。卓然于千古。論止觀則示方便於五五。顯正受於二二。三止三觀明靜。以會於祕藏。五略十廣觀行。以嚴於寶乘。三種止觀利鈍竝攝。六即位次屈慢兩遣。可謂陶甄教行之際。以方軌於來裔者矣。隋有帝心大士。悟入法界。首唱雜華。判教五種。以究偏圓之源。示觀三門。以廓空有之際。蕭然神化。孰得測焉。至相賢首承嗣弘宣。賢首國師製造探玄。解釋華嚴。判教釋義。理致圓備。同別一乘綜教海之浩瀚。因果五周䊺法界之祕賾。五教十宗剖判含那之化迹。十玄六相開宣緣起之祕極。方廣大猷於是乎章然。是亦教中之偉範矣。李唐之初。善無畏金剛智不空等諸德相繼西來。傳譯祕經。一行惠果等諸師竝稟受之。蓋此教乃一乘之祕蘊。以曼荼為宗。六大四曼三密。以顯示無相之玄猷。密印持明竭磨。以標幟內證之祕趣。實乃入理之玄關也。支那之境受此教者鮮矣。機緣不投合乎。後代流傳之隆替予未聞之。

　　後代密徒有膚淺者。不領顯密一致之玄旨。妄夸密教。毀斥顯典。(云云)。殊不知。所謂顯教者。乃遮那性海之智印。同一甘露之妙法矣。豈不知乎。真之密教者。與夫華嚴般若法華涅槃理致脗浹。猶合符節也。若有與夫華嚴等。而不同致之密教者。定是邪密也。彼夸邪密妄貶顯教。宛如祕重燕石棄擲夜光也。不亦惑乎。又有一類錯解密典。以有相為宗極。以無相為權詮者。謬之極矣。至下當辨。又此教所被有三薩埵。三人所學調然有則。若有僭濫。却引殃過。不可不知。是亦當下辨。

　　南天竺尊者菩提達磨。渡海西來入梁。機緣不投。移錫於魏嵩山少林寺。提示直指見性之道。付法於可禪師。六傳至于曹谿。五祖下分南北二宗。六祖下出南嶽青原二支。自爾已降。五派分流汜濫海宇。此宗直參究自己心性。以悟為則。將俾學人不由三乘之途轍。頓乘露地之大車。乃以直指單傳不立文字。而為家風。雖然不依三藏及方等之教詮。而能符契於三藏及方等之理趣。可謂超方越格之妙手段矣。

　　少林施此活手段。蓋應有二意。一則為使一類大根性者不涉旁岐。頓截無明之妄根。開發金剛之正因。紹紹佛祖之慧命。此雖不以教判。而剋論焉則。是乃楞伽思益圓覺等所說。頓教大乘。而攝沒量大機之一法門。復奚怪焉。二則呵教破相。解黏去縛。秉金剛寶劍。斬教中之弊魔。以護三藏及方等之真脈將絕耳。惟夫如馬鳴龍樹無著世親等大士。慨乎三藏學者。入名相墮。行證將廢。而不獲已。開發大乘祕藏。以救其頹風。適化一時。後暨教入于像法。其傳大乘者。轉復徘徊乎文字知解之域。倍蔀塞自悟門。向之將矯弊之教。飜成一弊。恰如雪上加霜。遂乃發足於陰界之表之真修行底。殆乎將熄。於是乎。少林下那妙手。直指示金剛之正體。將使學人。擺脫乎文字知解之桎梏。出離乎陰入毒虵之窠窟。頓歸於無為之大寶宅矣。由是觀之。少林斥教。只是斥教門之弊。決非斥如來性海之智印。普門應機之正法則。可謂之陽剝而陰輔之祕術乎。然自少林之至曹谿諸大禪師。得悟之後潛遁長養。不必張宗垂統之業。偶值大機。隨緣接得。或說理致。或示機關。若彼少室六門。與教中修證。大旨相似焉。聞此書有真偽之諍也。寂未詳孰是矣。熟按古禪師之所提倡則。雖曰教外曰不立文字。其旨則契會於方等經論。猶合符節。偶有說及於經論之義則。往往有習教者殆乎叵企及。又如初祖之印心於楞伽。曹谿之印心於金剛。其之崇經法也可察。曹谿以後。趙州黃蘗臨濟雲門等諸老。由恐理致之入情窠。單提向上。壁立萬仞。及垂一言半句。如木札羹之不可味。如大火聚之不可觸。如水中月之不可捉。欲使學人提擕乎非思量底。咬嚼乎沒滋味處。立萬仞懸崖。放身失命。頓滅却陰界之毒根耳。是乃與頓教大乘。接最上大機之宗致。而脗合焉。何怪之有矣。故言是剝陽而陰輔之祕術也否耶。但此宗者。乃具大根性。起大信心。懷大道心者之所堪受也。若根鈍障重道心孱者。受是宗則。不止無進趣之功。動也生多過失。或籍口於向上。毀斥毘尼。託言不立。蔑棄經論。或墮豁達空。撥無因果。或誑說過人法。犯大妄語。口談毘盧之頂𩕳。心沈阿鼻最下之底者往住有焉。譬如三歲孩兒。把莫耶劍。不知運用。却自傷其躬也。所以六祖曰。小根之人聞此頓教。猶如草木根性小者。若被大雨。悉皆自倒不能增長。旨哉此言。蓋斯參徒之龜鑑也。

　　曇摩迦羅三藏傳律以來。四律五論相次譯出。九代相承。法聰道覆慧光等諸德。繼踵傳持。多弘四分。李唐之初。三宗鼎立。一曰相部宗。二曰南山宗。三曰東塔宗。相部東塔一時雖振。後也衰微。危乎將絕。獨南山宗興盛于世。承嗣連綿。後裔如麕。南山以毘尼為宗。而至定慧門。則開立三宗。隨機授教。提示閻浮一化之正軌。以將興復於佛在世。及正法五聖之淳化。其意至矣。其旨妙矣。所憾後代傳此宗之家。其所弘揚。其言則相似。而其趣則天別矣。惜乎。

　　諸宗之行于世也。交生變態。枘鑒於祖意者。蓋時運之使然者已。南山宗變狀特甚。至下當辨。

　　晉有慧遠法師。結蓮社於匡廬山。修習念佛三昧。普勸緇素殖淨土因。自爾已降。玄忠迦才西河悟真等諸德。遞代相繼弘宣是教。台華禪律之諸師。信受是教者甚多矣。是法正依無量壽三部修多羅。傍依諸部讚淨土經。馬鳴示之起信。龍樹顯之十住。世親論主製述往生淨土論。申通此教。住還廻向示五門之妙行。廣略相入廓二諦之玄宗。實乃淨教之範模。苦海之船筏者矣。曇鸞法師撰之註解。分節解。簡易明暢。亦能適會時機。可謂巧手矣。是教之有利於澆世也。巧攝三根。若上根性者稟是教。則速得甚深三昧。頓伏滅二障。悟入無生法忍。若中下根者受是教。則銳志於厭欣。專心於觀稱。或發三昧。或辨往業。託生於淨剎。到彼國已。證得不退。入三賢位。成十地道。是故一類宜受是教者。則應通於大乘諸宗而修學之。而其別將淨教立宗統者。蓋乃施適時巧。以攝最下機之祕術也乎。奇哉此教。言近而旨遠。功高而進易。綜五乘而齊攝願海。乘一心而速託蓮胎。實乃潤澆季枯槁眾生之甘露也。

　　是教久之轉生流弊。不可不辨。至下當知。

　　支那弘傳梗概如斯日域傳持十宗區分。如史所載。今不復述。如上諸教。悉是最清淨法界等流正法教。符契法印。隨順諦理。依是如說修行者。或近或遠。應當轉捨二種生死。轉得三乘菩提矣。

　　問。諸教竝皆普門應機之真詮。同一甘露之妙法者。深領其旨焉。未審從上諸祖。孰若立教有方。入道有序。不乖於大聖垂化之正軌耶。

　　答。印度付法藏大士。固所無論也。支那日域諸宗諸祖。同體於如來藏體內之權實。互宗一門。張大教網。撈摝群生。道竝行而不相悖。喻如釣者靜之。[罩-卓+((瓜-、)*(瓜-、))]者扣舟。雖所為異。而得魚則一也。其設抑揚立破之說。競鉾於彼我之間者。是創業垂統之初。將使其徒專心於己宗之善巧。而非敢執取一道一行。毀廢餘道餘行。後學多不領祖意。轉增加扇揚己宗。貶剝他教之說。恰似加水而鬻乳。彼自以謂。護法扶宗。殊不知其揚自貶他之說。由執情為崇。理致自僻。荏苒焉𣻏剝中正之道。乍視焉則似扶祖宗。篤論焉則伐正法之利斧也。是故澆末之世。有志學道者。應須深究諸宗之教原。拋其所弊。就其所長。而死解行矣。不者則。必認珷玞。以為璵璠。為有智之所嘲而已。其之所弊至下當知。今且擧大乘六宗。而辨其所長。以䀭學者擇法之檢押焉。

　　今但舉六宗。而不述餘四家之由。至下當明。

　　其開宣性起正法之大宗。理極因果。廓五重法界。教岐普別。彰一乘玄猷。二空三性以固基礎。十玄六相以嚴樓觀。茫茫素範。以的指舍那統御法界之大化者。宜莫親乎華嚴三祖之宗致矣。若夫三諦提綱。張眾目於四悉。一心持衡。羅千星於十乘。權實兼明。殆究教行因果之際。利鈍竝益。乃免上慢自屈之過。自有佛法以來。集其大成。諸宗可以是為龜鑑。萬世可以是為規矩者。宜莫備乎天台大師之說矣。

　　問。諸宗各有家法存焉。何以言智者所說是諸宗之龜鑑耶。

　　答。若上根性善根淳熟者。則己宗自足。胡為假他。若夫中下流善根薄少者。多乃躁囂浮露。法墮情窩。情解之者。為主正慧為執而鬱焉。非先染指於台教。辨別諦觀之玄猷。乘教之洪範。而後學於本宗者則。賢者則為智所魅。不肖者則為愚所枙。弗認賊而為子則。必為擔麻而棄金之漢矣。靈芝有云。若乃決白自心。的指妙境甄別大小。簡練偏圓。歷位淺深涉道次序。唯摩訶止觀是可投心。此言有旨。寂竊謂。法華玄義者。學佛之軌範矣。

　　若夫籍世間有為之事相。以喻況無相妙相。彰法界性。由持明具支之方便。以淨治煩惱妄執。悟大空生。四重曼荼發舍那之祕藏。三種妙戒攝金薩之願行。攪性海之浩瀚。以廓緣起之波瀾者。宜莫悉乎大日經疏之說矣。

　　問。今所提示者。頗異乎近代密者之所言者何。

　　答。是義叵容易述。至下當明。

　　若夫假一條黑路。通禪那之真脈。拈無垢鐵鎚。摧陰人之牢關。巧施規繩。存沙門家之真風於像末之世者。宜莫妙乎少林直指之道矣。

　　或問。子之崇禪宗者。頗異乎禪者之崇禪宗也與。

　　答實爾。近代禪者所自夸之禪者。即是眾生之心性。諸佛之法身。而天台賢首及密乘三藏。竝即以是為宗。如彼毘曇成實瑜伽中觀等。窮理論焉則。皆莫不以是為所歸矣。然則尋常禪者所自夸之禪者。乃諸宗所依之如來藏心。而非獨禪宗有之。他若言諸宗各依一經立焉。禪宗不偏依一經。諸宗則別。禪宗則總者。是亦不然。何者其依一經者。門庭也。相待也。若就門庭則。雖禪宗也非無差別。有時時拂拭者。有本來無物者。有印心於楞伽。有印心於金剛。有三玄三要者。有五位君臣者。豈可謂之區別乎。若就堂奧。約絕待論焉則。所謂華嚴天台密宗等。各自統收盡十方三世無盡無餘教義。無有剩缺。何區別之有矣。由是觀之。尋常禪者所自夸耀之禪者。是諸宗之通依。而非獨禪宗有之。胡為以彼之所崇。而崇之乎。但予之所以崇禪宗者。今且提舉三兩焉。初祖示神光曰。汝外息諸緣。內心無喘。心如牆壁可以入道。趙州曰。我在南方三十年。除粥飯二時雜用心處。(云云)。香林四十年方成一片。湧泉四十年尚自走作。又石霜示人。休去。歇去。寒灰古木去。古廟香爐去。一條白練去。一念萬年去。蓋斯未悟之者。真參實修之正軌也。不翅禪者而有此修。凡三乘一乘之學人。稟迦文之正化者。皆應當假如上之修。以為入理之要也。而像季之世。人法漸漓。學教習律者。僕僕爾拘守名相。修禪者。倀倀乎沈著頑定。恰如上于崑丘拾收土塊也。蓋少林慨乎此弊風。運那妙手。截斷旁見岐道。直示賢聖之王路。將使學人挽回自己元明真心。於陰入之巢窟。是予之所以崇禪宗也。又且彼宗叢林之風規。粗得律檢之大體。雖么麼雛僧。率以籍禪那思惟。體究自己心性。而為意樂。是乃迦文一化。沙門之真風矣。是亦予之所以歆羨禪宗也。子莫復怪焉。

　　其能開顯乎如來大悲之祕極。厭穢欣淨施異方便。三有因斯長揖。指方立相開大義門。五乘從是齊入。佛力加祐。如月印水。至誠感通。變鐵成金。指此徑路。示此要門。以使濁世重障眾生。速入不退頓超萬劫之修者。宜莫優乎淨土諸師之提倡矣。

　　是教之真所壞于簡易。蓋斯情謂之簡易。而非佛祖之簡易也。易往無人之誠說。宜深留意矣。

　　若夫剖判化制。以垂七眾之彛範。班布止作。以示眾行之洪基。提揚三行。撮要於廣律。申明諸乘。布益於群彙。搰搰焉興復三學均修之淳源。淳淳乎開宣止觀雙運之玄門。對治有序。自之而大。譬夫伐樹。始先刊枝。使根株漸朽。真修攀階。自下而上。類之登五層樓。必始自初級。以挽回四依八正之古道。於像末之世者。宜莫正乎南山律師之所宗矣。

　　或問。南山之所製述。率申釋毘尼而已。至其論定慧之道則。未多聞焉。今之所讚述。豈非逕庭于彼宗耶。

　　答。子問全出于不領南山宗矣。至下當辨。

　　如上六宗。其門庭則雖有碩異。其堂奧則理味鹹會矣。譬如醫之療病藥劑非一。溫補滋潤之劑有之。寒涼攻擊之劑有之。平和調理之劑有之。補瀉溫涼由病用捨。君臣佐使隨方轉易。其方劑則雖有多別。而至於療病養命之功則。全無軒輊也。是故授藥者。服藥者。祇應於藥物之真贋。配劑之好惡。病藥之差當。而細加檢察焉。不應局定乎某藥則好藥也。某藥則不好藥也。某劑則可也。某劑則不可也等。諸宗法義亦復如是。學者應頓拋却是宗則妙也高也。彼宗則麤也卑也等之偏執妄想。只深簡練乎其之所稟機教投合不。解行隨順於正法不等也。若能如是思惟觀察。日鍛月鍊者。則縱令不至證悟。而此人成就世俗之見。而不失為佛徒矣。

　　十宗之中。唯舉六宗不出餘四者何耶。謂。餘之四宗今不行千世。且夫俱舍成實。乃小乘宗。是人空教。三論法相。乃大乘始門。是法空教。若以此二空教。為大乘實教之方便。則最妙矣。以是教為究竟。則非理也。然像末之世。立宗垂統。則必以抑揚而為先驅。今時若弘彼四宗者。則由明宗之情為崇。而必起揚小抑大。褒權貶實之愆乎。無垢友順憬之覆轍。豈可不懼乎哉。因思。彼之四宗不宜行乎末世者已。其之所以不舉而評焉可察。

　　問。以小貶大。以權抑實之可懼。固應爾矣。若稟六宗者。執實而毀權小。寧非過失耶。

　　答以實而斥權小者。亦重愆矣。然彼之六宗。其得正旨者則。實能生權小。權小能成實。權實相資。其不相離。如娑羅迦隣提。豈可毀斥也。其致僻執者之。以實毀斥權小者。是昧教者之失。而非宗乘之過也。

　　問。六宗所立。竝皆攝機之妙門者。深領其旨。未詳六宗所立如何。幸聽其宗要焉。

　　答。六宗法義高遠廣大。豈可輙辨乎。顧古來論八宗十宗之說。甚為拙陋。且後之傳持交生變態。本宗之真為此𣻏剝。置之不辨則。遂乃使佛祖之正旨泯絕叵得復見乎。於是乎奮然濡毫。述其梗概。以備創學之研磨矣。六宗者何。謂一華嚴宗。二天台宗。三曼荼羅宗。四禪宗。五淨土宗。六南山律宗。

　　初華嚴宗者。今且分五門而辨之。何等為五。一略述祖承。二華嚴教相。三華嚴宗趣。四乘教分齊。五修入法界。初略述祖承者。隋有杜順帝心和上。神智拔萃。悟入華嚴法界。製述五教三觀。宣說一乘緣起十玄門。其文言則僅數十行。其旨趣則含無盡理。所謂五教止觀者一法有我無門。是小乘教。二生即無生門。是大乘始教。三事理圓融門。是大乘終教。四語觀雙絕門。是大乘頓教。五華嚴三昧門。是一乘圓教。所謂三觀者。一真空絕相觀。二事理無礙觀。三周徧含容觀。五教約教以示止觀。三觀就理以彰觀心。彼此相攝。理歸一致。全是華嚴大教海之智印也。華嚴宗猷濫觴於此。至相儼尊者。夙學佛陀光統之教乘。深探今經之玄賾。又承法於帝心。倍究法界之祕奧。更感異僧告。攝靜思惟。大啟悟乎六相因陀羅。後撰述華嚴搜玄記孔目章等。以發揚此宗。一乘同別之妙旨。於是開立。五教十玄之幽旨。於是燦然。賢首藏國師。夙負靈機。修道於大白山。餌木數年。無師省悟。深達雜華玄猷。後聽雲華講華嚴經。投機符契。倍究幽祕。乃製華嚴探玄記。及旨歸綱目。五教章。遊心法界記。妄盡還源。義海百門等。殫力弘揚此宗。雜華宗教於是圓備矣。三祖淳源從是絕流惜乎。

　　清凉觀國師。圭峯密禪師等。雖承嗣是宗。間設異義。望之三祖。頗有逕庭。各作一家振于一時。雖然其說竝有道理。非是三祖之正旨。其之所以不系於法嗣在於斯矣。其異如探玄發揮等辨。

　　二明華嚴教相者。夫此華嚴經。乃毘盧遮那所證法曼荼羅。通三世間。無盡教義。佛說。菩薩說。剎說。眾生說。三世一切說。華嚴旨歸出十類經。探玄記敘六類經。謂恆本。大本。上本。中本。下本。略本是也。所謂恆本者。即普賢所感法界素怛覽也。其大本者。亦大菩薩陀羅尼力之所受持也。其上本中本者。猶是天中龍宮之所祕藏。而非閻浮眾生之所持也。其下本者。即十萬頌。是傳法菩薩。寄諸時處人法。乃略攝法界塵數教義。以使閻浮提眾生獲見聞益。於斯下本中。略出傳譯者是略本。即現流新舊譯本是也。晉之所譯。八會三十四品。大分為五。初世間淨眼品。是緣起因緣分。列三世間。以寄顯法界緣集。次盧遮那品。是舉果勸樂生信分。果乃盧遮那華藏世界。因乃普莊嚴童子。因果二法。即如來藏心體義。是為所信境。次從名號品至如來性起品三十品。是修生因契果生解分。於中初二十八品。是差別因果。亦名修因果。後二品。是平等因果。亦名修顯因果。此二因果。二而不二。不二而二。何以故。差別因果。以普智照。即平等因果。因悉普賢行。果咸如來性起。故前修生因果中。初二十五品是因。後三品是因。後三品是果。若於別教門判焉則。因即見聞解行。果即證入。若於同教門。判焉則。初名號品。乃表顯人天乘順解脫分善。次四諦品。乃表顯二乘同教。次光明覺品是真諦。徧計即空。次明難品是俗諦。依他似有。如上二品。大乘始門。乃表顯三乘同教。次淨行品已下是一實諦。中道圓成實。離有離無。乃表顯一乘同教。此中信住行向地及佛果。即是信解行證。證中亦有分證滿證。配對可知。如是二種因果。全由二空中道智。明照破無明及無明所起惑品。而顯現焉。故屬之文殊門。名為生解分。次離世間品。是託法進趣成行分。即成行因果。屬之普賢門。同別二門如探玄十七明。後入法界品。是依人入證成德分。即證入因果。是乃離垢染轉一合義。能入法界乃文殊門。所入法界乃普賢門。本會即佛及普賢境界。是當別教不共門。末會有三。是含同教共門。初比丘會。是二乘同教。次龍宮會。是三乘同教。後善財會。乃一乘同教。與上修生因果同別義門。其旨脗合。但彼就解明。此約證示。且人天同教攝於二乘可知。終乘則。一乘二乘三乘五乘乃至無量乘。約教則。小始終頓悉是華嚴同教門。救攝七地已還眾生之妙法甘露。而稟是法者。莫有不終歸入華嚴法界者矣。至下當悉。三華嚴宗趣者。此經以因果緣起理實法界。而為宗趣。理實法界即如來藏心。謂普賢法界為因。盧舍那法界為果。因果緣起即五周因果。於中普賢因果。是別教不共緣起。二乘三乘五乘等因果。乃同教共門緣起可知。又法界法門。略辨十事五對。謂教義理事境智行位因果。所謂教義互為宗趣。下之四對亦復如是。具如探玄辨。此十事五對。能攝二乘三乘五乘等一切教義。乃至因果同別二門。準上可知。又法界因果分相顯示。有十義五門。一無等境。即真如法界。此有二位。一出纏離垢法界。二在纏性淨法界。此二為所信所證境故。二無等心。此亦二義。一大菩提心。二信悲智等。三無等行。此亦二義。一差別行。二普賢行。四無等位。此亦二義。一行布差別位。二圓融相攝位。五無等果。此亦二義。一修生果。二修顯果。即此五門。通收華嚴大教海。以為宗趣。又此五門。約別教門則。悉是普賢智境界。何以故。十義融即故。約同教門則。二乘三乘五乘乃至無量乘。從微入著。從別趣普故。又法界因果雙融俱離。謂性相融即無礙自在。此亦十義。一由離相故。因果不異法界。二由離性故。法界不異因果。乃至十因果二位各隨差別。一一法。一一行。一一德。一一位。皆各總攝無盡無盡諸法門海。是為華嚴無盡宗趣可知。四乘分齊者。謂五教止觀。孔目章。五十要問答。探玄記。五教章等判釋乘教。文義彰灼。猶如日星。而清凉觀師稍設異義。不全循三祖之榘護。乘教徽猷於是變態。自爾以來展轉駕說。轉喪其真。猶如金變成鍮矣。邇有一講者。奮撝將匡凉密等之弊。以復三祖之真。其說已僻謬交生疣贅。乘綱記為此壞亂。遂乃使學教者。駸駸焉陷于妄浮慕一乘輘轢諸乘夸耀贋圓蔑棄權小之邪阬矣。宛如甘露變成毒藥也。豈可不洪歎乎哉。(寂)雖不似深慨此頹風。探玄發揮鈔懸敘中。乘教二門竝出教理。以辨其朱紫。今不復贅焉。五修入法界者。夫法界者。即如來藏真如。是諸法所依性。緣起本際。一切聖法以是為因。故名為法界。所入法界開為五門。一有為法界。二無為法界。三亦有為亦無為法界。四非有為非無為法界。五無障礙法界。初有為法界有二。一本識能持諸法種子。名為法界。如論云無始時來界。二三世諸法差別邊際。名為法界。二無為法界亦二。一性淨門。(云云)。二離垢門云云。三亦有為亦無為。亦二。一隨相門。謂蘊處界中意所緣境。名為法界。二無礙門。謂一心法界具含二門一真如門。二生滅門。二門無礙故。名為亦有為亦無為法界。四非有為非無為法界。亦二。一形奪門。云云。二無寄門。云云。五無障礙法界。亦二。一普攝門。云云。二圓融門。云云。能入法界亦有五門。一淨信。二正解。三修行。四證得。五圓滿。此五望前所入五門有二。一隨一能入通五所入。隨一所入遍五能入。二此五能入。如次入五所入。所入亦有五重。一法法界二人法界。三人法俱融法界。四人法俱泯法界。五無障礙法界。初中有十。事理境行體用順逆教義。此十同一緣起無礙鎔融。次人法界亦有十門。謂人天男女道俗佛菩薩外道諸神。表顯緣起。俱融俱泯。無礙如理思之。能入法界亦有五重。一身。二智。三俱。四泯。五圓。準上可知。所入法界。乃如來師子奮迅三昧所現法界。在因焉則。名為普賢。能入法界是文殊門。然能入對果法界。以顯頓入。對因法界。以彰漸入。漸頓圓融。是別教門果分法界。漸頓差別則。頓入乃別教門因分法界。漸入乃同教門諸乘法界也。於虖妙矣哉。華嚴法界十地曼荼羅。此中具足世間出世間出出世間一切善法。約教焉則。下從一句一偈。乃至無盡大教海。約解行則。始自少慧微善。乃至無盡無餘福智願行。莫有不從此華嚴法界流出。而還歸於此華嚴法界海也。所以者何。此十地曼荼羅。即能入所入五種法界故。初二三地道。相當有為法界。人天乘善從是等流。四五六地道。相當無為法界。二乘善法從是等流。第七地道。相當亦有為亦無為法界。菩薩三賢之道從是等流。第八地入心玄寂無寄。猶如大夢覺。是即當非有為非無為法界。八地住心已去。乃至佛果。一乘出出世上上法。是名無障礙法界。是故能入法界自有二門。若別教門。則盡法界無盡無盡信解行。鎔融無礎。如空中畫。但是普賢眼所感而已。若同教門。則開覺七地已還一切有情。普門應機。一乘二乘三乘五乘乃至無量乘。所攝信解行證。悉是能入法界也。然別教門能入法界有三階差。謂見聞解行證入。所謂見聞位。乃須彌山世界等。有情所入分齊。所謂解行位。乃世界性已上。自淨寶網轉輪王等。大補特迦羅所入分齊。所謂證入位。乃蓮華藏世界普賢眼大菩薩。因位窮滿分齊。所謂圓明具德因陀羅微細等。是過大白法界已去。色心自在位冲玄之密境。證入位則證入之。解行位則解行之。見聞位則仰信之。是故解行位。尚假正修助修進趣是道。何況於見聞位乎。凡閻浮悠悠凡夫。率見聞位。於中若最上機。直觀法界因陀羅。存泯無礙。若中下機。或積聚事善。或籍二空唯識息妄修真。為之方便。以助正修。例如台三種止觀有漸頓修。其漸修者。會取權小以助正修。固所無論也。雖頓修者。不可無以事善或二空唯識唯心等。為助修之義。所以者何。事善或二空三性等。即是十玄緣起法界因陀羅之基礎也。根柢也。一乘樓觀由是建立。性起樹藏由是敷榮。寶王如來由是出現。華藏世界由是莊嚴。所以圓修人。亦乃籍是以為助修。但以圓信解為之帥。故不同權修也。如五教章中卷明義分齊。初明三性同異。次明六義因緣已而。後明十玄六相。是乃三性法門。遮計所執則。依圓離言性相顯現。然依他緣起。於阿賴耶而建立焉則。性相隔別。於如來藏而建立焉則。性相融通。所謂如來藏緣起出障究竟之際。入唯智之境。是名十玄六相。以是驗知。二空三性唯識。即圓宗之根基也。若離二空三性唯識唯心等。外覓十玄因陀羅者。其猶如爛泥上而將搆大廈也。豈可得乎。二祖之撰往往提示斯旨。今且出二三焉。孔目第一唯識章。云云。一乘章。云云。又五十要問答下。明唯識觀已云。皆應勤策必定不疑。懈怠無成辦。煩惱減少是觀成相。是通一乘教及三乘教。云云。次章明空觀已云。此空觀及上唯識二境分齊。不得如解時知。若如解時知。還為妄境耳。乃至窮空方便一乘究竟(文)遊心法界記。云云。妄盡還源觀。云云。且夫華嚴大經中從始至終。宣說藏性緣起息妄修真。疏中或言寄終教。或會圓旨。釋義宛轉。與奪自在。所謂寄言。即顯二空真如。及息妄修真等。望諸普賢唯智之境界。則是方便助道。體非偏權之祕趣而已。例如二禪已上借識。非是他識也。非謂圓人無籍二空唯心息妄修真。以為助修之義矣。賢首國師雖製探玄等。搰搰焉弘揚圓宗。亦疏楞伽密嚴等經。起信法界無差別十二門等論。殫力弘演。又釋般若心經。判以為實教。努力開宣空宗真理。又於制教。疏釋梵網戒本。慨乎大乘毘尼未備。志求渡竺。至于所願不果。乃撰集菩薩毘尼二十卷。其用心於始終二教之諄諄乎。其如是。是乃由始終二教之理。全是圓一乘之根基也。當知二空三性唯識唯心理致究處。十玄六相於是顯現。息妄修真。妄盡真極處。乃妄即真。唯智之玄境於是現前矣。世有濫染圓教者。僻解圓旨。以凡夫徧計妄境。濫同普賢智境。妄夸圓妙。蔑棄權小。以無修無斷為奇特。以莽莽蕩蕩為高致。宛如乞丐兒。空說秦楚之富。折陶朱倚頓不亦謬乎。遊心法界記云。欲入法界無礙者。要先發得徹倒信心。乃至舉六種難事竟云。若能如是佛說。此人堪受法界究竟三昧。何以故。於法苦行不忧怖故。如說修行相應故。又云。若無如是信。雖有眾解悉皆顛倒。何以故。無信之解不應行故。顛倒之解即非解故。(云云)。此文醫圓墮之鍼艾也。修入法界最不容易。略辨端倪而已。

　　寂竊謂。如上判釋。不翅於華嚴教海而為津梁。蓋斯一切方等諸部之司南矣。可尚。

　　二明天台宗者。分為五門。一祖承。二依經。三開解。四立行。五時教。初祖承者。謂北齊慧文禪師。投機於中觀偈。悟入於三諦。遠嗣龍樹。南岳思禪師承其宗緒。諸禪寂慮。六度冥懷。懸智鑑於靈臺。澍法雨於群有。龍象服從其徒如雲。信重三千。行高四百。殆彷彿乎無相好佛。但遺文已少。教道未備耳。天台顗禪師。投於大蘇。悟入於法華三昧。持因靜發得樂說辨。開宣諸經之妙義。章安記錄。世稱三大五小部。其餘製述頗多。凡所說法門。蓋乃心華之瑞英。禪海之餘波。文文句句逈超覺觀之情窠。橫說縱說咸合悉檀之聖化。三諦之玄猷月耀。止觀之妙旨波騰。教觀二道於是周備焉。章安法華天宮左溪荊溪等。相承傳持。

　　荊溪箋釋法華三部。其餘有義例金錍等之作。搰搰焉扶楊是宗。可謂勤矣。然其學寢入於情窠。宗猷於是一變矣。其言則似祖說。而其旨則碩乖異焉。後至于趙宋有四明禮法師。名高一時。辭壓諸家。即事理於三法。融真妄於一心。三諦有相之譚競妙。性惡理毒之說夸奇。其旨不翅枘鑒於天台。校之荊溪。亦有順違。台教於是更一變矣。嗟乎惜哉。旋持妙宗為此變態之所蔽。闇然于千歲矣。

　　二依經者。謂此宗依法華而建立焉。夫此妙法蓮華經者。如來甚深祕藏。即如來藏心。因果依正。以為其體。細焉則入一極微。大焉則周徧法界。在因焉則三賢十聖。在果焉則三身萬德。眾禍由是消滅。萬善由是生長。薩雲芬陀利經云。佛說法華無央數偈。釋論云。法華經無量無邊如大海水。以文無量故。義亦無量。云云。此是大菩薩陀羅尼力之所受持也。傳法菩薩結集此七軸金文。寄時處主眾等。以顯示甚深祕藏。迹門開顯。是生身智境。以顯會三歸一之玄猷。本門開顯。乃法身智境。以示亡影冥真之祕賾。妙玄之中。迹本各開十妙。本門且置。迹門十妙初三。即三因佛性。第四位妙。即三因修顯之階漸。第五乘妙。即三因出障顯現之果。後之五妙。乃從果起應之妙用也。而權因權果。乃地住已前之方便。實因實果。乃地住所證之中道。實乃妙法蓮華之中臺。權乃妙法蓮華之華葉也。當知權實麤妙。總是性海之智印。而無有不開發三因佛性。成就四十二賢聖道。會歸於三德祕藏之妙法也。大日經疏云。今此中妙法蓮華曼荼羅義。毘盧遮那本地常心。即是蓮華具體。四佛四菩薩。醍醐果海。如眾寶俱成。十世界微塵金剛密慧差別智印。猶如鬚蘂。十世界微塵數大悲萬行波羅密門。猶如華藏。三乘六道無量應身。猶如根莖條葉發暉相間。以如是眾德周備故名曼荼羅。又云。內心妙白蓮者。此是眾生本心。妙法芬陀利華。祕密幖幟。華臺八葉。圓滿均等。如正開敷之形。此蓮華臺。是實相自然智慧蓮華葉。是大悲方便也。正以此藏。為大悲胎藏曼荼羅之體。其餘三重。是從此自性功德流出諸善知識。入法界耳。又第九。(云云)。此文與妙玄第七釋蓮華之釋。及三部處處之旨。脗浹如合符節也。於乎奇哉。智者師在于密教未傳之前。而其說往往符契於祕密曼荼羅之理趣矣。蓋乃由大蘇妙悟親證乎。此經乃無量義處三昧所現之曼荼文字。即非文字。非文字。即文字靈山一會儼然未散也。

　　妙法蓮華經者。祕中之祕。深中之深。不可以情謂而圖度也。後代傳持如文。取義者。費慮於糟粕之間。鼓舌於戲論之域。智者之道為此減彩。悲夫。

　　三開解者。謂妙玄明本迹十妙。是乃開解之洪範也。迹門十妙。乃三乘以轉三道。而成三德之宗猷。三乘者。謂真乘軌。觀照軌。資成軌也。境智行三妙。即是三乘也。三道者。謂惑業苦。是即六道生死因緣果也。三乘有二。謂方便乘。正乘。所謂方便乘。乃聲聞緣覺菩薩乘。所謂正乘者。佛乘也。聲聞緣覺是人空智。菩薩乘乃法空。及從空出假之道。正乘即中道第一義諦也。惑業苦心生處。六道現前。名為六凡。惑業苦心滅處。諸乘顯現。名為四聖。六凡四聖束名十界。如是十界。但是一心回轉而已。於中九界為權。佛界為實。實如天上月。權如水中影。月之與影非一非異。何以故。水中之月。有而非有。非有而有故。九界眾生。認權為實故。權實之義未得全顯。唯佛如來權實明了。橫竪自在。妙句三云。一一界皆有九界十如。若照自位九界十如。皆名為權。照其自位佛界十如。名之為實。一中具無量。無量中具一。所以名不可思議(乃至)凡夫雖具絕理情迷。二乘雖具捨離求脫。菩薩雖具照則不周。名不了了。如來洞覽橫竪具足。又說佛界十如已云。此是如來自行。權實最為無上。無上相乃至無上果。報橫廣竪。深而無有上。故標章云諸法實相也。例亦應言諸法實性。乃至實究竟等。但略舉一而蔽諸耳。如來遍照橫竪悉周。如觀掌菓。只為凡夫如雙盲。二乘如眇目。菩薩夜視朦朧不曉。云云。如來二智照十法界。則權之與實二而不二。不二而二。十界三千如空中畫。非是三千。非非三千。是名中道第一義諦。而九界眾生。由無明力。三道障覆。一實未顯。一實隱者。則必應籍教行破九歸一矣。然破九歸一之道。凡有二門。一頓教門。二漸教門。所謂頓教者。直說一乘。對治麤細三道。所謂漸教者。於一佛乘分別三乘。先以三乘對治見思。令離三界。後以一乘淨治塵沙無明。今經迹門開顯示漸教門。三乘方便智斷極位。一乘妙法蓮華出現。開權顯實。則三權即實。總是妙法蓮華也。本門開顯乃頓教門。單示一乘。云云。玄文或判為漸之終。或云會漸入頓。漸頓泯合。或云圓頓等。隨處無在者為此也。當知此經奄含漸頓二門故。亦應由漸頓二門。而證入於妙法蓮華也。或頓或漸。緣了二因開發。則正因佛性自然顯現。九界權轉成佛界實。謂四趣五陰。轉成人天五陰。人天五陰。轉成二乘五陰。二乘五陰。轉成菩薩五陰。菩薩五陰。轉成佛常住五陰。麤轉為妙。體性不改。唯是一心。喻如氷消為水。若就性論焉則。應言氷即水。若就相用論焉則。應言氷轉為水也。緣了轉生死陰成法性陰。亦復如是。本門開顯。轉生身智會法身智。準上可知。

　　三因開會頗有差別。如玄義復真懸譚出。

　　四立行者。謂摩訶止觀中。二十五法以為方便。十乘觀法以為正修。乘即三軌。真性軌者。一實真如如來藏性。是正因佛性。觀照軌者。般若即了因佛性。資成軌者。一切萬善即緣因佛性。緣了二因。即如來藏心德用也。九界眾生。由無明力攬如來藏。成麤細二種三道。寂照變為昏散。止以靜散。則散轉為寂。觀以明昏。則昏轉為照。止靜身心。即是戒定。觀以明心。即是智慧。當知止觀即戒定慧。開焉則八正道。三十七品。十波羅蜜。是皆稱性自爾之妙行也。然機有漸頓。乘有權實。權攬實起。橫能顯實。故橫實相資。漸頓普益。三種止觀接化三機。三種者何。謂漸次止觀。不定止觀。圓頓止觀也。所謂圓頓止觀者。摩訶止觀中。以五略十廣辨之。五略者。謂發大心。修大行。感大果。裂大網。歸大處。初發大心。乃發菩提心也。發菩提心有四教別。今乃取圓教上上智觀之菩提心。是即信解現前一念心即空假中。如心佛亦然。如佛眾生亦然。發廣大菩提心者是也。二修大行者。謂依四三昧。修習止觀。四種三昧者。一常坐三昧。二常行三昧。三半行半坐三昧。四非行非坐三昧。初常坐。亦名一行三昧。出于文殊問般若。居一靜室或空間也期九十日。除經行食便利。隨一佛方面端坐正向。時尅相續無須臾廢。障起則稱一佛名。除諸亂想惡覺。繫緣法界。一念法界。(云云)。二常行三昧。亦名佛立。此法出于般舟三昧經。期九十日嚴飾道場。著淨衣服。除食便利等。專唯行旋。口常唱阿彌陀佛。心常念阿彌陀佛。或觀想阿彌陀佛相好。又念以色心求佛不可得。唯是法界心從心想生。無想無垢。無求無著。是名佛印。三半行半坐。此法出于方等法華二經。欲修方等。先求十二夢王。若得見一則許懺悔。七日為期。誦陀羅尼。行旋百二十匝。一旋一誦。禪坐思惟摩訶祖持陀羅尼實相中道正空經。云云。教修法華者。可披尋法華三昧行法。又南岳示四安樂行。有相無相如彼具明。四非行非坐。亦名隨自意三昧。大品稱覺意三昧。通行坐及一切事。歷緣對境。四運推檢。窮諸法源。即知塵塵法法。無作者無受者。如幻如化。只是法性一如。且依請觀音示其方法。(云云。)三感大果者。謂菩薩清淨大果報也。行順中道則。設在分段華報尚勝。況於初住已上真果報乎。四裂大網者。若人觀心成就。則內慧明了。達漸頓教。普現諸身。逗機施教。破他疑網。五歸大處者。謂自入三德祕藏。亦能令他入祕密藏也。言十廣者。一大意。二釋名。三體相。四攝法。五偏圓。六方便。七正觀。八報果。九起教。十旨歸。具如摩訶止觀中明。今且略辨方便正觀。以便初學焉。方便有遠近。遠方便者。謂二十五方便。具如止觀明。近方便者。即十境。謂陰入界境。煩惱境。病患境。業境。魔境。禪定境。見境。慢境。二乘境。菩薩境是也。所謂正觀者。於前十境修圓止觀。摩訶止觀云。於十境中。陰入一境。常自現前。若發不發。恆得為觀。餘九境起則觀之。不發何觀。又八境去正道遠。深加防護。得歸正轍。二境去正道近。至此位時。不慮無觀。薄修即正。

　　寂曰。此文摧乎後代珍重陰賊。與眾佳名。貶辱二乘及前三教菩薩。妄加毀斥之大僻見之金剛鎚也。冀尊天台之流。拭目而見此文矣。

　　又此十境。不出三障四魔。開則塵沙。第一陰入界者。入界且置。今於陰境略明十法。陰即五陰。於五陰中。除色等四。但觀識陰。識陰即心。觀心具於十乘。一觀不思議境。二起慈悲心。三巧安止觀。四破法徧。五識通塞。六修道品。七對治助開。八知次位。九能安忍。十無法愛。十乘周備規矩初心。將引行者入祕密藏。所謂觀不思議境。乃觀一心自具三千即空假中。然眾生雖具此理。為無明隱。唯佛如來究竟顯現。故以佛境界為所觀境。如理觀照則。有漏不善陰轉成善陰。有漏善陰轉成無漏陰。無漏陰轉成亦有漏亦無漏陰。亦有漏亦無漏陰轉成非漏非無漏陰。是故雖觀陰妄一念。即是妙法三千互具互融。觀之所要。全在於六即位中。轉捨前前陰。轉得後後陰也。起慈悲心已下九觀。今略不出。大矣哉。智者之釋法華也。十妙十乘。即如來藏心之體義。故一切大小橫實。教理智斷行位因果。悉皆會歸於妙法蓮華。何以故。乘有權實。法有麤妙。普門應機。開解立行。將使眾生。止以靜散。觀以明昏。轉捨三道。顯成三德。故開麤即妙。開權即實。所以麤妙權實。悉莫有不是妙法蓮華也。煩惱境已下。具如摩訶止觀明。如是觀行。此生入於銅輪初住位者。是為上成就。至於鐵輪十信位者。是名中成就。到於五品觀行位者。是名下成就。未至於三種成就。以思所成慧。如理解了一切法即空假中。不容遲疑者。是名名字即。(云云)。所謂漸次止觀者。前淺後深。如登梯隥。以知實相叵容易入。先修歸戒。飜邪向正。成就世善。次修諸禪。達色無色。次修無漏。達涅槃道。次修慈悲。達菩薩道。後修實相。達祕密藏。具如禪波羅蜜說。所謂不定止觀者。前漸後頓。或理或事。淺深互修。前後不定。如六妙門明。

　　天台判教之中。以大斥小。以圓破偏者。竝皆由理。對待只是判教之洪格耳。何者以界外教對界內教。以地上道對地前道。以無功用道對有功用道。以果分對因分。則貶上貶下。以後廢前。理數應爾。若論機之感教。教之應機則。十因緣所成眾生機類萬差。宜稟大者有之。宜稟小者有之。宜稟圓者有之。宜稟偏者有之。故智者禪師。雖宗法華。於教道門。廣申諸教。權實兼弘。於觀行門開三止觀。以投三機。喻如應病授藥也。妙玄云。今時人弘法。或一向用大。或一向用小。皆不得佛意。善弘經者。用與適時。口雖說權。而內心不違實法。但使眾生得權實七益。如是諸文不遑縷出。天台公正之大道如斯。李唐已後弘台教之旨。於台衡之正宗其異。豈啻天淵乎哉。來哲思旃。

　　五時教者。謂時之與教竝有橫竪。今且辨教橫竪焉。於教竪者。謂如來為使閻浮重障眾生。證人無我。越三有海。說四真諦。制三學處。是名三藏教。人空智極清淨則。自入法空智。法無我教名為通教。菩薩十住即當是道。從空出假名為別教。十行十回向即當是道。此位亦修次第三觀。入中道第一義諦。是名圓教。十地及佛果。即為此教之原理。然則四教。即如來藏心。出障顯現之階漸也。若約橫義則。由十因緣所成眾生機類不同。教自分四。從凡至聖。機教調然。然竪義乃閻浮一化之正軌。橫義乃盡法界普門應機之通宗也。所以三部之中。橫竪兼明。究攝化迹。

　　問。橫判四教。人皆所知。就竪判四。庸學驚聞。請引祖說。以示明據。

　　答。祖文已多。今出兩三焉。妙玄第八初云。初聞為人對治。即能起行。初人天小行。次戒定慧。入無漏行見道修道。遂證無學。從小向大。終于妙覺。又云。聞第一義悉檀。展轉增廣。入於煗頂忍世第一。次入見道。得真第一義。次入修道。至無學位。從小入大。見似中道。起自毫末。終成合抱。又第十引大經五味譬。明漸修之道。云云。又文句第三。釋令離諸著之文云。說散十善離三途著。說靜十善離欲界著。說三藏離見思著。說菩薩法離涅槃著。說佛法離順道法愛著。又文句二云。法王法臣大事出世。巧用方便。先以半字法。破二十五有之繁芿。成四枯雙樹。利益眾生。次用半滿法。破二乘獨善。成菩薩廣大四榮雙樹。利益聖人。後用常住滿字。破二邊之前後。成非枯非榮佛祕密藏究竟利益。云云。又第七卷云。若世無二乘得滅度者。何故如來說權教。釋云。比丘當知。如來方便。深知眾生有小性欲著於五塵。弊於五濁。故先說三。令破弊免難。後說一也。文如是諸文不遑縷出。今經迹門開顯。三車火宅喻。長者窮子喻。化城喻髻珠喻。涅槃前分新醫舊醫譬。半字滿字譬。藥消服乳譬等。竝皆顯漸入大乘之祕密。又大日經說。離緣業生得大空生。故云大乘生。又十住心六無畏三劫等。皆亦示漸入之祕趣。可察。妙哉智者悟心之判釋。深究教海之源底。橫竪二門調然有則。可謂教中之懿範者矣。五時橫竪準教可知。具如玄復真懸譚明。

　　後之談台者。偏約橫邊。以判時教。妄誇耀圓妙。而毀斥權小。此不翅違盩於天台所說。亦乃昧卻乎迦文一化漸入上上法之玄猷。豈不洪歎哉。

　　三明曼荼羅宗者。略開六門。一祖承。二依經。三教旨。四揀機。五階位。六修行。初祖承者。此宗相承凡有二傳。一傳云。毘盧舍那如來授之金剛薩埵。金剛薩埵授之龍猛大士。龍猛授之龍智阿闍梨。龍智授之金剛智三藏。金剛智授之不空三藏。不空授之惠果阿闍梨。是為密宗七祖。傳說。龍猛菩薩入南天鐵塔。親得金剛薩埵灌頂。傳說密法。流之人間。云云。一傳云。毘盧舍那如來授法金剛手。金剛手授之那爛陀寺達磨掬多。掬多授之善無畏三藏。無畏三藏來支那國。譯出毘盧舍那經。一行阿闍梨筆授。且受三藏訣。製述義釋。傳云。掬多在世已垂八百齡如卅歲。未審掬多即龍智之異名乎。若其爾則。二傳無大相違。其以五部祕密。標顯色心實相。以三密瑜伽。開示佛慧知見之大旨。亦無異致矣。二依經者。謂今宗正所依乃有二經。一金剛頂經。二大毘盧遮那經。所謂金剛頂經有二本。一法爾恆本。乃諸佛法曼荼羅周徧法界是也。二分流廣本。十八會十萬頌是也。現流三軸。是第一會也。金剛界會。五峯光明。四種曼荼。四智印。具三十七尊。一一部各具三十七。互相涉入猶如帝網。出現五億俱胝微細金剛。徧滿虛空法界。是乃寄本覺自證差別智印。開示實相無相淨菩提心。雖於扇底迦。布瑟致迦。阿毘遮羅迦三法。建立壇法等事相。其之所歸宿。則將使行人悟入無相真空。成就金剛慧無垢淨菩提之大善巧耳。所謂大毘盧舍那經乃有三本。一法爾恆本。如上。二分流廣本。十萬頌經是也。三略本。三千頌現流七軸是也。而此略本雖文簡略。一文一句攝無盡義。維教維義窮法性源。實乃祕密曼荼圓滿修多羅也。蘇悉地經等經。亦建立祕事儀者。竝是傍依也。可尋。

　　密宗有膚學之輩。固執南天鐵塔等之傳說。輙言密教乃法佛毘盧遮那說故勝。顯教乃應化佛釋迦牟尼說故劣等。妄加讚毀。甘出於釋迦法之外。沿襲久之不可挽矣。經不云乎。三轉法輪於大千。其輪本然常清淨。天人得道斯為證。三寶於是現世間。所謂顯教者。如來無量阿僧祇劫捨河沙身命。而所成就不可思議之大法寶。而解行以是為準的。證果以是為證明。若不與此合者。是為魔說。豈可蔑視之乎。且夫釋迦文佛入甚深三摩地。則住法身地。現尊特身。坐光曜宮殿。入神通光明藏等。又三乘聖人各入甚深三摩地。箇箇得聞法身佛現加持身。說無盡佛法。豈可獨密教是法佛說乎。試問。金剛薩埵是何人耶。法佛所說。以何色耳而聞之耶。釋迦文佛。不能知龍樹所受持之密教耶。龍猛入龍宮開南天鐵塔。及無著稟慈氏說。是何等境界耶。汝等於是著一隻眼。思惟觀察。日月不置則。遂乃得領會顯密教主。如是如是之日在矣。予竊謂。兩部曼荼羅法門者。是乃釋迦文佛祕密三摩地。付法藏諸祖心心密付之玄旨。至于龍樹大士方落言詮。而其所傳授。只龍智一人而已。提婆菩薩乃龍猛之嫡弟也。而但倡空宗。未嘗說及於祕密藏。蓋乃由不犯勿妄宣傳之三摩耶禁。龍智三藏。位攀聖階神力難思。齡有七百志貌不變。親承龍樹之道。弘揚諸大乘經。而於金剛頂瑜伽毘盧遮那總持法門。五部灌頂法等。甚謹授受。但得金剛智大廣智二人。授之而已。又玄奘三藏求法之日。於南天竺磔迦國。值龍智阿闍梨。受學諸經及中百論等。而不聞稟學祕密教。將龍智祕而不授耶。將奘師不樂受於祕教耶。蓋乃由是教不可輙授受也。妄傳妄受。既有犯佛禁之愆。何況於偏讚是教。妄斥顯教。壞敗乎迦文一化之綱紀乎。於虖若此甚深祕密曼荼法門。為彼黏密者之被滅却。是宗真脈。殆乎如一線之懸矣。豈可不慨然哉。惟夫古祖建宗垂統之創。丁於諸宗互以立破抑揚。為開法之先驅之運。而不獲已淺深顯密。揚自抑他。此唯一時之適化而已。所以立破抑揚之譚則。雖與三藏所說。而頗有逕庭。其義之所歸則。大率不相差也。但是將俾學人成就悉地。證入於無相無為之真際之施設而已。後代黏密之徒則不然。恣構不經之臆說。障蔽三世諸佛之正法眼藏。與古祖之抑揚。其所言則極相似。而其旨趣則猶如氷炭。自謂。扶揚宗教。檀美於一時。旁觀焉則違盩理教。流醜於千載而已矣。

　　三教旨者。大毘盧遮那經云。我覺本不生。出過語言道。諸過得解脫。遠離於因緣。知空等虛空。如實相智生。已離一切闇。第一無垢諸趣唯相名。佛相亦復然。此第一實際。以加持力故。為度眾生故。而以文字說。又云。法如虛空相。無二唯一相。成佛十智力。故號三菩提。唯害無明。自證離言說。故說名如來。云云。釋迦文佛所證無上正等正覺。超過一切心意識現證一切諸法本初不生。是處言語道斷。心行亦寂。是為法身如來。是法身如來由大悲願力。住於自在神力加持三昧。普為一切眾生。示種種諸趣門所喜見身。隨眾生根欲性。開修證門。然此應化與法身如來。如水與波。二而不二。不二而二。何以故。一切時處起滅邊際不可得故。釋迦牟尼佛內證。常住是大三昧毘盧遮那祕藏。示現法界無盡大用。此毘盧舍那。即一切眾生色心實相。是處名金剛法界宮大樓閣王。十佛剎微塵數如來差別智印。為之眷屬。是名一切集會。是根本祕藏如來差別智印。以大悲願力加持。能入眾生心想中。示現種種表像。若行者至誠懇到。則能令三業同於本尊。從此一門得入法界。法界即是密嚴海會也。蓮華藏世界海也。妙法蓮華臺也。

　　是宗說種種時方相狀壇法。印契聲字等之事相。是但為人方便耳。其宗極。則實相無相中道第一義諦。而與天台賢首所立圓一乘道。其施設則雖異。其宗趣則一致矣。若有說言天台所立圓一乘之外。更有甚深高妙之圓教者。是人定是流俗之陋見。而不知佛法之大體也。

　　或問是宗以無相法界而為極致之辨。頗異常途密者所計。未知密典之中有文據耶。

　　答。文據已多。今且出三五焉。大日經云。爾時執金剛祕密主。頭面禮世尊足。而說偈言。佛法離諸相。法住於法位。所說無譬類。無相無為作。何故大精進。而說此有相及與真言行。不順法然道。爾時薄伽梵毘盧遮那佛告執金剛手。善聽。法之相法。離於分別及一切妄想。若淨除妄想心思諸起作。我成最正覺。究竟如虛空。凡愚所不知。邪妄執境界時方相貌等。樂欲無明覆。度脫彼等故。隨順方便說。而實無時方。無作無造者。彼一切諸法唯住於實相。復次祕密主。於當來世時。劣慧諸眾生。以癡愛自蔽。唯於有相。恆樂諸斷常時方所造業。善不善諸相。盲冥樂求果。不知解是道。為度彼等故。隨順說是法。疏文。(云云)又卷末偈曰。甚深無相法。劣慧所不堪。為應彼等故。兼存有相說。又住祕密曼荼羅行品疏云。無相法界有大蓮華王。中臺八葉。云云。又云。從第一無相法。而出生如是大悲藏生之相。又云。佛住畢竟無相之法。以大悲故住於三昧。令一切大會及無量眾生。得見此大悲藏曼荼羅莊嚴大會微妙之法。即是於無相中。而有有相。雖復有相。而從因緣生。即不生義。又云。三乘世間一切功德利益。皆從無相法中。而得成辦。又云。若不觀離一切相本來空寂法門。此五通仙高不可致。何況究竟法身不思議業。(云云)。後代膚學之密徒。堅執擇地立壇。供物結印。持明護摩等之事相。以為表德實義。貶斥無相空寂。以為權教。其旨悉盩乎大日經疏。飜彷彿乎經疏所黜之外道常見也。蓋乃由彼不知乎六大四曼三密等法門。而示時方名數等。是甚深祕密不思議之玄境。即無相法中之智印故。妄濫擬己偏計所執之時方名數矣。可察。

　　然根本三摩地寂光海會。乃佛佛自證之法界也。菩薩得除蓋障三昧。初法明道實知見。分得證此真法界。大地菩薩漸漸增明。猶如月上半日日增明。付法藏祖師。得此三摩地者。則皆能悟入是曼荼羅法門。非獨龍猛大土而得是法。但由龍猛大士。創以名相文字表顯是法。名為龍猛稟於金剛薩埵而已可知。四揀機者。謂此宗所被。略立三種薩埵。一愚童薩埵。謂六道凡夫。二有識薩埵。即二乘也。三菩提薩埵。即大菩薩也。若論正為。則金剛薩埵為教當機。若論兼為則。通餘二類。

　　末世稟學是教者。先應須知自己定是教之兼為。而非正所被也。然濫染密乘之輩。全無是簡擇。妄將金剛薩埵之行位。以為己分。生增上慢。傲傲然自大貢高。生多過失。猶如以羸駑之材。服重載之車。而欲儷跡於龍驥也。不愚則狂也。

　　第一薩埵修入最難。至下當知。第二薩埵少加功用。則成菩提薩埵。義釋云。聲聞緣覺二種三昧。是菩薩難處。但是所行道中一種心相。所謂不思議心性。可有如是三昧之定相。是故行人以此法印。自印知己。便當直過無礙。若不善知識。則為所留礙。

　　此釋乃希代之明訣也。與天台摩訶止觀所判。如合符節。凡諸大乘經論彈斥二乘者。率擊破此留礙之一法門耳。全非廢二乘道。而古今有昧教者。全不曉彈斥二乘之原旨。妄貶二乘。輕毀賢聖。殊不知二乘之留礙猶如羅穀褁物。如浮雲蔽日。凡夫五陰。三毒之留礙。猶如鐵鍱纏身。如黑雲翳月。此之倒見彌綸海宇。遂乃使一切學佛者。只知怖二乘之留礙。而不知怖五陰三毒之大留礙矣。真實懷護法心者。為此殆落血淚也乎。

　　五階位者。謂佛以普眼。見一切眾生於其身中成正覺。乃至入涅槃。皆同一性無性。何以故。一切凡聖依正。色心實相。本來清淨。本來寂滅故。初法明道已去。亦能隨分證入是道。然一切眾生。為無始時來虛妄熏習。無量煩惱藏之所覆。故於此清淨法無相菩提中。妄生無量惑業。妄受無量苦果。煩惱濃厚者。受生於清淨法界中之三惡道。煩惱心垢輕薄者。受生於清淨法界中之三善道。隨分淨除煩惱心垢者。入於清淨法界中之三乘一乘賢聖位。心垢清淨盡者。即是如來清淨法界。無相寂滅菩提矣。大毘盧遮那經中說五等。十心。六無畏。三劫。及五種三昧道。人位差別。理趣深玄。疏中所釋。發揮明暢可尋。

　　近世譚華嚴禪密之徒。有全不論入理之階漸。濫說一切眾生成佛竟入涅槃竟等。以為己境界者。僭越之甚矣。一切眾生成佛竟等者。是佛智所照。至於無我相。無人相。無眾生相。無壽者相。無法相。無非法相。無心相。無非心相之位。而一分相應。毫有是等諸相。則隔彼境界。如天與淵。然彼僭上者。口頭滑說無我相無人相等。或云自己元來銀山鐵壁。纔為八風之所吹。則向之無我相乍為有我。向之銀山鐵壁。俄為泥土。而八風未吹之時。儞我人之妄根。猶如毒龍之陲。若有形相。則大於須彌乎。是乃由不領淨法界。有出障顯現之階差也。

　　六修行者。謂三種薩埵進修不同。初明菩提薩埵則。大毘盧遮那經云。真言行者初發心時。直觀自心實相。了知本不生。故即時人法戲論淨若虛空成自然覺不由他悟。此觀復名頓悟法門。菩提心論。魔明勝義行願三摩耶之三法。至於三摩地法。顯示行人住於普賢大菩提心。觀心月輪。三密瑜伽成就。則五相成身方成本尊身。卷尾引大毘盧遮那供養法云。若修證出現。則為一切導師。若歸本。則密嚴國土不起于座。能成一切佛事。讚菩提心曰。若人求佛慧通達菩提心。父母所生身速證大覺位。云云。此等諸文。乃大根性菩薩進趣之道。與華嚴所說信滿成佛。大旨相同。不可容易論此修證也。

　　今此三摩地法。乃最上大機之所行。其言修證出現。云歸本。云如實知自心。云了知本不生人法戲論淨若虛空。云通達菩提心等。竝皆見諦道之趣爾。所謂五相成身。是入地之道。輙以此境界。濫擬於愚童凡夫者。自悞悞他過莫大焉。

　　建立曼荼羅入阿字門。及灌頂三摩耶戒等之實義。一切所作即事而真。竝皆金薩埵甚深瑜伽之道而已。義釋云。如是印從如來信解生。當知如是印等。是諸菩薩之標幟也。謂以此方便。示如來內證之德。故云標也。乃至身分舉動止住。皆是印者。若阿闍梨。明解瑜伽深遠祕密之趣。能淨菩提心。以心淨通達祕密之法故。凡有所作。皆為利益降伏眾生。隨所施無不隨順佛之道。是故一切身所有舉動云為。無不是印也。何但身業而已。乃至一切所有語言。亦復皆是真言也。是故真言門修行菩薩。發菩提心。當住佛地曼荼羅。若異作。即同謗佛及菩薩。越三摩耶。決定墮惡道。云云。

　　密教當機其不容易。梗概如是。而經疏之中。有攝受結緣之說。有善巧誘引之文。有托事顯法之說。輙如文取義者。不止失經旨。抑亦生巨害矣。

　　次明有識薩埵修者。謂此薩埵。已證人無我離陰入界。入無為界。若能出寂然界。而趣入大悲方便。則轉向於菩提薩埵道也。是乃與法華決了聲聞法。而其旨相似焉。今不復述。後明愚童薩埵修者。此有二類。一捨攞駄。二阿毘目訖。初乃信行行行之機。後乃法行慧行之機。二機雖殊。同以信樂解了於自己平等心地。即是一切智智中道第一義諦。而為行本。以淨治三毒煩惱。滅却五陰業壽。而為行法。然此行法亦有二類。單依供養護摩持明等事相。而修入者。則行行也。或以緣生句。入大空慧。或觀阿字了本不生。或事理兼修等者。則慧行也。行門雖殊。其所要在除五陰心垢。何者是教以除蓋障三昧除四垢。為入理之初。而四垢。乃愛見垢。聲聞垢。緣覺垢。菩薩垢也。見愛垢。乃最難除之重垢。而最先應除之。故是教以不動明王。為毘盧遮那如來成辦智。以智慧劒。殺業煩惱壽命。成法性真淨之命。為其大用。降三世明王。亦降伏三世三毒之表相也。疏中分明提示五濁重障眾生。必應須依不動降三世而修入焉。又供養護摩之祕訣。全在淨治煩惱心垢也。瑜伽大教王經云。若復有人。不依此妙法甘露精進焚修。不能除滅一切煩惱。乃至於此教中。隨修一法一行。持誦精熟住於寂靜。入三摩地。能斷煩惱。現證佛果。云云。如是明文粲於經疏。不遑縷出。然煩惱心垢極難淨治。故先初制止煩惱所起身口業。是為方便學處。能制身口令離過惡。則煩惱心垢自損伏。而後令入三摩耶戒。當知方便學處。乃三摩耶戒之根基也。是故五濁重障凡夫稟是教者。則初信得於如來祕藏。而其修行。則應當次第進趣。先除身口過非。次除煩惱心垢。次除二乘垢。後除菩薩權執。從麤至細。猶如濯衣也。義釋云。原始要終。自發一毫善。以至於超過人法有無二障。雖宗極炳著轉妙轉深。由是對治心外之垢。尚未開此心中祕密不思議事。從此已後。方乃說之。又云。真言行者但以方便。自淨其心。若三業清淨。當於此中自得明了。而自覺悟。云云。又云。如佛所說。血肉脂髓皆使竭盡。但皮骨筋在。不捨精進如是。乃得定慧。得此二事。則眾事皆辨。(云云)。是愚薩埵修行之正軌也。

　　閻浮濁世異生。乃愚薩埵所攝。必應依於次第進趣之道而實修實行。如台之漸次止觀也。而後代濫染密乘之流。妄引金薩埵之玄境。以為己分齊。輙謂制止業非。淨治煩惱之道。非是密乘之正修也。蓋是乘末運之大弊也。此不翅相違於密乘三藏所說。蓋亦戾乎一切佛教之大宗也。豈可不怖哉。寂竊謂。是教乃大乘祕極。最難解之法也。苟欲稟學是教者。則應須先能了解方等大乘性相之大宗。而後熟讀思惟於大日經疏。而韋編三絕矣。不者則。必將醍醐。而為毒藥去。

顯揚正法復古集第一


大藏經補編第 32 冊 No. 184 顯揚正法復古集


顯揚正法復古集第二

　　長泉律院苾芻道光普寂撰

　　四明禪宗。分為三門。一祖承。二宗致。三修證。初祖承者。謂初祖大師壁觀少林。不必行化。後有神光。投乞安心。祖曰。將心來。吾與汝安心。光曰。求心不可得。祖曰。吾與汝安心了。光於言下大悟。改名慧可。乃嗣法為第二祖。是其濫觴也。其餘有道育尼總持等數人。亦得開化而已。其道未至大振焉。至於五祖下出於二支。謂大鑑。大通。南北岐宗。自爾已後五葉分彩。黼黻其道。宗風勃興瀰滿海宇。

　　是宗系嗣。載在史傳。今不復出。

　　二宗致者。謂此宗以直指人心見性成佛。為其宗致。而心性之難見也。猶鵝王唼水中乳。亦如冶工鍊石中金。雖指之驀直。其於見之者。必有難易有頓漸。

　　後代有一般禪者以謂。吾宗乃直指見性之道也。諸宗竝迂廻之道也。動誇直指。貶抑教乘。(云云)。寂曰。是謬之甚矣。凡大乘教典。如楞伽。楞嚴。維摩。思益。圓覺。華嚴。般若。法華。涅槃。兩部祕經等。竝皆直指人心見性成佛之直道也。何以故。由如上諸經。皆以諸法實相第一義諦。開悟眾生故。諸法實相第一義諦。非是心性而何也。是名大方廣佛華嚴。亦名般若波羅密。亦名妙法蓮華。亦名大涅槃。亦云大圓覺。亦名首楞嚴定。亦名大悲胎藏。亦名阿蓮月。亦名佛性。亦名法界。亦名如來藏。淨名曰。一切眾生即菩提相。一切眾生即大涅槃。普賢觀經曰。大乘因者諸法實相。大乘果者諸法實相。智論曰。離諸法實相。皆名魔事。又直指心性。為大直道。涅槃師子吼品。直觀心性。是名上定。地持謂之自性禪。楞伽為之如來禪。文殊般若言之一行三昧。此等諸文不遑縷舉。然上諸經中。橫說縱說。文義宛轉。空有二門助顯實相。是即如來藏體內之方便。如空中畫。豈可謂之偏權也。此若權理則。禪祖所施理致機關千變萬化。皆亦謂之權理耶。如彼華嚴法華兩部祕經等。文文句句曼荼智印。尚不可謂之指也。何直非直之論矣。譬如仙人。手執紅羅扇掩面。立于彩雲裏。其在地瞻望者。或見彩雲。或見羅扇。或見仙人手足。或見仙人之全體也。喻況可知。深位菩薩則。固所無論也。名字位中佛眼纔開則。自知上之諸經。是文字即非文字。至玄至微。無過上無等等之大法寶也。是其見全體者矣。其謂之教乘而非直指見性之道者。其猶如彼之見雲見扇者也乎。有人云。禪宗者。固離機根。離教說。莫與教乘匹矣。雖是扶宗之務而非可咎。而非公心之論也。何者三乘證道。皆離機根。離教說。豈獨禪宗離機離教乎。當知禪之與教門庭雖殊。歸宿無二矣。

　　問。教中判教理智斷行位因果。禪宗則示一超直入如來地等。如何言禪教同歸耶。

　　答。雪巖。曰。忽爾天崩地陷。豁開萬劫迷雲。親見本來面目也。只是暫時岐路。喚為敲門瓦子。不是家珍。溈山曰。可中頓悟正因。便出塵階漸。經曰。理則頓悟。乘悟併消事。非頓除。因次第盡。此事雖無修無證。但盡凡情。別無聖解。盡凡情豈容易。於如來地中設四十二位。其實則不過盡凡情而已。盡凡情豈容易。睦州云。大事未明。如喪考妣。大事既明。如喪考妣。若能於此數語熟讀思惟。則禪教同歸之旨了然。不俟予答。彼之禪祖。破相呵教。驅出教中之幣魔之旨。如前卷辨之。

　　世有少室六門。傳說。六門全初祖之製作也。

　　寂竊謂。此書蓋後人之所集。而真偽混雜可辨。

　　彼第三門示二種入。夫入道多途。要而言之。不出二種。一是理入。二是行入。理入者。謂籍教悟宗。深信含生同一真性。但為客塵妄想之所覆。不能顯了。若也捨妄歸真。凝住壁觀。無自無他。凡聖等一。堅住不移。更不隨於文教。此即與理冥符。無有分別。寂然無為。名之理入。行入者。謂四行。其餘諸行。悉入此中。何等四耶。一報怨行。二隨緣行。三無所求行。四稱法行。乃至說偈言。外息諸緣。內心無喘。心如牆壁。可以入道。具如彼出。

　　寂謂此二種入者。蓋乃少林為不能直見者。而垂誨爾。是文能與教乘而符合焉。可謂正法正修行也。法華玄義云。夫實相幽微。其理奧。如登絕壑必假飛梯。欲契真源。要因教行。故以教行為門。乃至佛法不可宣示。趣緣說者。必以四句詮理。能通行人入真實地。又云。四門入清涼池。是門無礙。非唯利者得入。鈍者亦入。非唯定者。散心專志精進者。亦得入。般若有四種相。所謂有相無相。乃至非有相非無相。般若尚非一相。云何有四相。亦是入般若門也。又云。般若波羅蜜。譬如大火焰。四邊不可取。邪見火燒故。若不觸火。溫身熟食。若觸火。火則燒身。身既被燒。溫食無用。四門本通般若辨大事。若取著者。則成邪見。云云。又云。籍教發真。則以教為門。若初聞教。如快馬見鞭影即入正路者。不須修觀。若初修觀。如夜見電光。即得見道者。不更須教。竝是往昔善根習熟。今於教門得通。名信行。於觀門得通。名為法行。若聞不即悟。應須修觀。於觀悟者。轉成法行。若修觀不悟。更須聽法。聽法得悟。轉成信行。教即為觀門。觀即為教門。乃至喜見城千二百門。實相法城。豈唯一轍。云云。此文顯禪教不相離之明訣也。然則禪教兼弘。而不相妨者。是正法也。若執一廢他者。是弊也。弊之極者。是邪也。今立二義。以辨禪教之不可缺焉。何等為二。一約攝機寬狹。二約學行次第。初攝機寬狹者。一切眾生機類不同。東為二類。謂信行法行也。若有禪缺教。則彼信行者。以何入理。若有教無禪。則彼法行者。無由得悟。豈非禪教竝行。而攝機周盡乎。二約學行次第者。謂閻浮一化學佛之徒。以先聽正法。次作正思惟。後立正修行。而為正轍也。何者若人有宿善力。得聞正法。則必生正信解。生正信解。則必起正修行。正修行逼真位。必離文字相。離言說相離心緣相。離能所取。離陰入界。諸相絕離。乃發於無分別智光。是名如理智。是智無間生後得如量智。二智所照一切諸法。即空即假即中。不可思議第一義諦。而非心意識之所圖度也。然則從教入禪者。即是一切學人進趣次第。理固應爾。豈非禪教相成不可缺也乎。是故其學教者。區區乎名相義學之戶庭。而不進於離文字。離名相之堂奧者。是愚也。其參禪者。籍口於不立文字教外別傳。而參得不合教之禪者。是邪也。今此二種入中。所謂理入乃利根法行者。而尚初曰籍教悟宗。後乃言更不隨於文教。進趣方法能符順於教乘之致。可謂此二種入。乃未悟者之學範也。

　　如彼破相悟性等論。偏呵有相者。蓋乃為醫時人馳逐義解。膠執有相之見病而已。非閉方便進趣之門也。自爾已後。陳隋及李唐之初。其道淳朴無復異致。至五祖下出二支。宗風稍殊。大通則仍由古轍。方便正修。雙運理致。機關竝施。是曰北宗。大鑑則單提本分。壁立萬仞。其道斷斷乎不涉旁岐。是曰南宗。其北宗者漸漸衰微。其南宗運運興盛。南宗漸岐。遂成五派。謂臨濟。曹洞。溈仰。雲門。法眼。五派之禪門庭雖異。宗致則一。溈仰父子道望巍峨。宗風清邈。千眾欽服。大鳴于時。二師之後。玄音絕響不復聞焉。法眼之道。三傳至於永明。其宗大振。而乏於系嗣。不流于世傳說。是宗弘於高麗矣。其雲門宗者。至於雪竇法道隆起。後漸微而承嗣焉者蓋少矣。但有臨濟曹洞二宗。其道興盛。氾濫支桑。如夫臨濟門下。宗風峻絕。一言半句如鐵饅頭不可咬嚼。一問一答如大虛空不可捉模。要教學人。直到意路不到之地。瞥轉玄機。而多生熏習般若。具大信心大聰明者。值此手段。則有破萬劫之闇於一時。起千歲之魘於一呼之神驗也。若中下之機者。容易參是禪則動也。認生死根本。以為佛知見。計徧計妄情。以為平常心。恰如錦繡以裹癕疽。其甚者則為鹵莽滅裂之漢矣。

　　南泉所謂平常心是道者。是即玄機瞥轉一回。出陰入界。離根境識者所得。包括三世。含容十虛之第一義心也。昧者執無始時來。虛妄熏習所積聚之大禍母。以為是平常心也。是大道也。其猶如珍襲燕石以為夜光也乎。

　　如曹洞門下。宗風綿密。禪工夫不容滲漏。一以朴實槩括學人。實醫瞞肝儱侗之祕術也。其道久之稍稍生弊。或以遏捺心想而為究竟。彷彿乎婆羅門計無想定。以為解脫。或開證乎我法之域。認作聖解。殆乎似雨眾米齊之計神我也。比之鹵莽滅裂之漢。其過似微。而其為禪病則一矣。宋有永明。揚岐。黃龍。圓悟。大慧。宏智。真歇等。元有高峯。中峯等。明有楚石。紫栢。憨山。雲棲。鼓山等。是諸大老。孜孜乎扶揚祖道。搰搰焉矯救時弊。內證淺深吾不得知。而閱其遺文其識中正其論破實。機辨生熟。法甄邪正。明未悟已悟之不可混。示方便正修之不可離。可謂參學之明範也。其書見行。須者可尋。三修證者。此中分二。初正明修證。二辨未悟已悟。初正明修證者。謂學道之器。凡有三類。謂上中下機。其上機者。今且不論。

　　古人以五五百歲。漸久而漸漓。愈趍而愈下。比之鳳凰庶鳥。又有云。佛世六群。猶賢於滅後馬鳴龍樹等諸大士。六群比之身子目連等。優劣可知。而其身子目連等。猶屬之根鈍障重。況其餘乎。況末世學人乎。像末之世。其中機者應希。況上機乎。

　　若夫中下之機。則初先應籍三經五論。而信得於染淨緣起正因果理。人法二空。及自己心性如來藏心。一切諸法本來寂滅。自性涅槃。猛發生死出離心。安住無上菩提心。次應捨遺於世間五欲名利官榮愛憎違順等。如脫敞屨。而後熟讀憨山禪師方便語。雲棲所集禪關策進。略得其意了。應當或直參究自心如何。或提撕一則公案。不簡四儀。不問動靜。不計十年二十年。一生二生。一劫二劫。參去參來。以悟為則。然學道之要。必籍靜明。猶如出必由戶。古人有云。靜坐不用功。何年及第悟心空。又云。直須提起吹毛劍。要剖西來第一義。若還默然恣如愚。知君未解倣工夫。此靜明雙運之寶乘也。靜明亦曰寂惺。禪那以寂止妄想者靜也。正慧以參究心性者明也。此二乃法性自爾之妙道。猶如車兩輪。亦如鳥雙翼。缺一而非真正道也。

　　夫戒定慧。乃法性自爾之妙行。迦文一化之正軌也。是名三決定道。亦名學邊際。順之名釋迦法。違之名調達法。古德先慧後定之訓。是一時救弊之適化耳。後代往往有托言於先慧後定之趣。或引盧老石鞏德山臨濟等之投機來。抑下禪那思惟之道者。又有一類。濫同自己於已悟已徹之隊。以外息諸緣。內心無喘之寶訓。除二時之粥飯雜用心等之明誨。謂之方便道。棄之如糞土。豈是真正宗師也乎。寂竊謂。禪那思惟。乃佛道之根柱者矣。所以往昔佛在正法之世。凡出家學道之流。除粥飯便利之外。或依樹下塚間。或在蘭若空室。結足觀四念處。是為一化之正軌。而法入像末。漸久漸漓。馳騁乎名相文字之衢。而不入於定慧之門。正法之根柱幾乎將頹。當是時也。禪祖倔起。扶起乎定慧之道。實乃末世之光明幢矣。然禪宗而不喜禪那思惟之道者。恰如武士之不喜弓馬也乎。豈可效盧老石鞏之投機。而教人於樵夫獵師之道哉。縱是救弊之務。而其猶救溺而授石也乎。

　　有長蘆賾禪師。著坐禪儀。其言曰。夫學般若菩薩。先當起大悲心。發弘誓願。精修三昧。誓度眾生。不為一身獨求解脫。爾乃放捨諸緣。休息萬事。身心一如。動靜無間。量其飲食。不多不少。調其睡眠。不節不恣。欲坐禪時。於閑靜處厚敷坐物。寬繫衣帶。令威儀齊整。然後結跏趺坐。先以右足安左䏶上。乃至身相既定。氣息既調然後。寬放臍腹。一切善惡都莫思量。念起即覺。覺之即失。久久忘緣自成一片。此坐禪之要術也。若既有發明者。可謂如龍得水。似虎靠山。若未發明者。亦乃因風吹火。用力不多。但辨肯心。必不相賺。然而道高魔盛。順逆萬端。但能正念現前。一切不能留礙。乃至若欲出定。徐徐動身。安祥而起。出定之後。一切時中常作方便。護持定力。如護嬰兒。即定力易成矣。夫禪定一門最為急務。若不安禪靜慮。到這裏總須茫然。所以探珠宜靜浪。動水取應難。定水澄清。心珠自現。圓覺經云。無礙清淨慧。皆依禪定生。法華經云。在於閑處修攝其心。安住不動。如須彌山。是知超凡越聖必假靜緣。坐脫立亡須憑定力一生取辨。尚恐蹉跢。況乃遷延將何敵業。古人云。若無定力甘伏死門。掩目空歸。宛然流浪。幸諸禪友三復此文。自利利他同成正覺。文此文巧撮略禪要。悉學道之始終。宜以備範模矣。如彼三祖信心銘。六祖壇經。臨濟錄。石頭參同契。永嘉證道歌等。竝皆禪門之寶訓也。若具正信正見。毫無桀黠躁囂之病者。或已攝入理之階漸。凡情漸淡。玄竇漸開者之看之。則如龍得雲也。若劣根膚識者視之。則動生僻見。陷險阢。譬如有孱孱懦夫。授以朱亥之鎚。雲長之刀。則無不顛蹶而傷身也。其甚者。則籍口於向上。輕毀毘尼。蔑棄經論。墮惡取空。向一闡提。其害莫大焉。二辨未悟已悟者。謂未悟已悟極難辨別。所以學人值遇明眼善知識。數經勘驗。乃知悟與未悟。及所詣之淺深邪正。雖然藻鑑未審決擇失真。動親匪人。認邪為正。覓明師於末法之今。希於麟角。不若以聖教量推究於自己之心行矣。惟夫禪宗。則以佛心為宗。以頓悟為教。其不局判智斷行位。理必應然。奚足怪焉。而其於學人趣向於大菩提。則亦何得無智斷行位之差別焉。或曰省。或曰得旨。或曰投機。或曰悟。曰徹。悟有大小。前前則淺。後後則深。重重纍纍。如剝芭蕉皮。一層剝去更復一層。大慧自述悟由云。大悟十八度。小悟不知其數。此言何誣。而第十八度。豈究竟覺乎。又有古德不肯大慧所悟應思。溈山云。如今初心雖從緣得一念頓悟自理。猶有無始曠劫習氣。未能頓淨。須教渠淨除現業流識。即是修也。不道別有法教渠修行趣向。是頓教無修之修。無位之位也。現業流識。豈可容易淨除乎。難頓淨除。則一生二生。乃至歷無量阿僧祇劫。不可怪焉。且夫三僧祇劫安立四十二賢聖道。乃是菩提薩埵性德本有之位陀羅尼。豈謂之迂回乎。其安立次列於教理智斷行位因果者相也。其泯絕融即於教理智斷行位因果者性也。性之與相是諸法之體義。不可相離也。是故以相達性。以性融相。性相相成互資者。是為正法。泥相忽性。執性輕相。性相互偏者。是為流弊。以性廢相。以相廢性。性相互廢者。是為邪僻也。予竊以慮。一般禪人。不知諸祖提倡泯絕無寄。是乃以性融相頓教之一法門。乃以性廢相。妄將凡下僭同上聖。自悞悞人。其咎無窮矣。因今試引台教。以備對照焉。其曰省曰得旨見。安帖帖地者。蓋不出於台判名字即之佛眼。其曰投機者。應有名字位之投機。或觀行位之投機。其曰大悟大徹者。應有名字觀行相似分真而四位分齊。不可輙判焉。今且依聖教。以明其大準。若夫真智冥如。出陰入界。遊戲三昧。現大神通。獲陀羅尼。轉大法輪。一念之頃往來十方。承事諸佛。救濟眾生等。乃分真位之菩薩也。若夫悟入心性。捨離陰入之麤縛。而其知見猶未離影相。三昧神通亦未自在等。乃相似位之菩薩也。

　　或問。禪宗不欽慕於三昧神通。而往往排斥之。子何云神通三昧耶。

　　答。其排斥神通三昧者。向之所謂以性泯相之法門而已。若以性泯相。則阿鼻眾生直下。與三世諸佛無二無別。何取何捨。而以性照相。則神通三昧。乃悟心之德用。最可欽尚矣。不問何宗學道。所詣深則。自然有解脫神通。所以者何。謂見性悟道心。離三界之妄縛。非是解脫而何也。得真解脫者。自獲得淨妙輕清之色身六根無礙。發大神用。非是神通而何也。上品十善得四靜慮者。尚能捨欲界麤濁之色心。獲色界淨妙之四大。現諸神用。況見性悟道。出過陰界者。而豈不得如是神用乎。神通解脫全稱性之功德。而非必由作意加行而發得焉。豈可排斥法性自爾之勝德。凡通有多種。謂妖通。依通。業通。報通。神通。於中初二乃妖魅之通。次二亦妄通也。神通有二。謂加行得。離染得。其加行得。則凡聖竝得。有邪有正。有染有淨。離染得則唯聖所得。惑除道圓。則通明自發。是性起之妙用也。今引聖教。以備證明焉。寶積經曰。淨聲比丘既出家已。復白佛言。我今云何得名出家。佛言。比丘汝名淨聲。當淨自界。自界既淨。則名比丘。即名出家。爾時比丘聞佛說已。心樂寂靜。作是思惟。界者即眼觀眼空者。即是淨界。夫淨界即佛土。耳鼻舌身亦復如是。意即是界。若觀意空即是淨界。夫淨界者即是佛土。即是一界。即是空界。即是眾生界。即是無相界。即是無願界。即是無作界。即是無為界。善男子淨聲比丘。如是觀已。即時獲得身輕身輕。身心輕已。得無量神通。得神通已。得樂說無礙陀羅尼門。(云云)。諸智發通之別。如瑜伽論卅七明。後代有無智禪人。不曉解脫即悟心之勝德。神通即解脫之妙用。妄引妖通依通等之邪通。以誣解脫性起之聖通。保重乎自己無解脫神通汙穢之五陰。沽沾乎覬覦於世間五欲名利。官榮威勢等之瘡疣者何也。珍重乎可賤可憎之陰賊。而厭棄乎可尊可樂之聖法。不亦倒乎。蓋斯禪教一般之大弊。而時運之所使。萬牛不可挽矣。

　　若夫真實知見與定相應。四心等流不離寂惺。三業所作隨順五行。陰入業壽雖未全傾。現行煩惱損伏不行。三昧神通雖未自在。而作法師說法度人。人天欽服。天龍荷護等。是觀行位之菩薩也。若夫真參實修。忽然契會本分。乃了知一法切唯心。非一非一切。一切諸法本自不生。唯是如來平等智身。復體解一切法無自性。而由染淨緣起故。迷悟苦樂因果歷然。乃籍那正知見。心常樂求於賢聖之道。真操實履離諸諂曲。不隨時流而上下焉。雖然如是。其心未與靜慮相應。故念慧亦未熾盛。歷緣對境。依然引起妄識。上心煩惱時時雜起等乃名字位中之學人也。若猶未成就名字位中之解行者意根。承當。情識計度三業所作。動入非理等。直饒模樣以眩俗眼。轉語以驚愚輩。而不免是為理即之凡夫也。蓋夫一切有情梨耶種子。如惡叉聚。信解行證機緣非一。自非極聖。孰能辨別焉。今但由性相之通格。一往指配而已。復更舉古德已驗之明訣。以䀭撿押。雲門湛然禪師曰。予嘗以二事驗人。未見有透之者。云何二事。一者驗於文字。夫文字即諸佛言說法身。汝云曾悟者。悟自心也。自心即是佛。心既悟佛心。當解佛語。能於諸佛所說經教。諸祖差別因緣。一見了然無疑惑。麼如或有之。所言悟者未必然也。二者驗於自心。於日用應酬之際。似有一分作主。為物所寄。是誠不覺且置。只如離物寂靜時。跏趺坐禪之際。中間似有一物上下往還。所謂是非得失。疑惑取捨還得安帖否。如或安帖。則盡世界所有草木。皆化為人。一一人具無量舌一一舌具無量問難。一一問難具無量差別。非前非後。一時問來。只消彈指一下。悉皆答之。(云云)。此言辨真偽之秦鏡也。參學之徒安之座右。傳。初祖以四卷楞伽印心。曹溪以金剛經印證。蓋乃欲使學人不離於正法之籓籬而已。幸悟心之土。徧以一切大小權實之經論。印其所證。如合符節。而方可謂之實悟矣。

　　此宗其得正旨者。則極善矣。實乃紹正法命之鸞膠也。其入僻地者甚醜矣。其過莫大焉可辨。

　　五明淨土宗。於中分五。一所依經論。二三國傳持。三辨明淨土。四往生行因。五判教立宗。初所依經論者。謂經乃無量壽三部。及異譯諸經。正說阿彌陀佛國依正及生因等。其餘則如鼓音聲陀羅尼經。般舟三昧經。隨願往生經。大品經。請觀音經等。竝讚揚彌陀佛。論則大乘起信論修行信心分。說止觀門中。為信位怯退墮者。而示此勝方便。文僅數行。旨趣明暢可尚。十住毘婆沙第四易行品中。明阿毘跋致行相極難可得別示方便。說易行道云。佛法有無量門。世間道有難有易。陸路步行即苦。水道乘船則樂。若人能念十方佛阿彌陀佛等。亦可疾得阿毘跋致。(云云)。世親論主製無量壽經優婆提舍。弘演是道。(云云)。至下當明。二三國傳持者。謂馬鳴。龍樹。世親三大士。讚述淨土。而未有別立一宗弘通是法也。支那之境。從廬山遠法師結社於匡廬。修般舟行已後。慧寵。道場。玄忠。天台。帝心。雲華。迦才。西河。悟真。薦福等諸德。各讚揚淨土法門。亦皆依其本宗勸修是道。未別立一宗。趙宋已後禪宗台宗諸德。弘揚淨土。皆亦然矣。日域弘通。聖皇首讚是法。行基。空也。智光。珍海。慧心。永觀等諸德。相繼尊奉是法。自行化他朕見史傳。後有吉水上人。開闡專修念佛之道。以誘化濁世難調伏眾生。風靡于一時。遂至承安年中。創立淨土宗。是別垂宗統之濫觴也。至下當悉。三辨淨土義者。是分二門。初總明佛國土。後別辨彌陀佛國。初中略出四家。一淨影說。二華嚴說。三天台說。四法相說。初淨影說者。大乘義章十九。分六門以辨淨土義。第二辨相中列三土。一事淨土。二相淨土。三真淨土。初事淨土者。謂凡夫有漏善業感淨境界。眾寶莊嚴事相嚴麗。名為事淨。然此土修因之時。情有局別。取相執定。故受報之時。土有分限諸相差別。此亦有二。一凡夫求有淨業所得之土。如上諸天。所受境界還起漏業。二凡夫求出善根所得淨土。如安樂國眾香界等。所受境界能生出道。(云云)約諦辨相。(云云)。二相淨土者。謂聲聞緣覺及諸菩薩所居土也。如龍樹說。有妙淨土。出過三界。是阿羅漢當生彼中。是諸賢聖。修習緣觀對治。無漏所得境界。妙相莊嚴離垢清淨土。雖清淨妄想心起。如夢所覩。虛偽不真。相中離垢。故名相淨。此土修因之時。情無局別。心無定執故。所得境界隨心回轉。猶如幻化。無有定方。此土約行自有聲聞緣覺自利善根所得。及菩薩化他善根所得之別。約心亦有事識緣觀無漏所得。妄識緣觀無漏所得之差。(云云)。約諦分別。(云云)。三真淨土者。謂初地已上。乃至諸佛所在土也。是諸佛菩薩實證菩提所得性起之土。妙淨離染。常住不變。故曰真淨。因離緣念。故土無相狀。如梵王頂上寶珠。無青黃赤白等相。亦如無作色雖是色。而無相可得。此土因無定執。故土無定所。因無分別。故土無彼此自他之異。此中三門分別。一對妄分別分二。一離妄真。謂諸菩薩所成真行。離妄所得。還與妄合。如空在霧。土隨位別。階降不等。隨諸地位分分漸增。妄土液滅。真土漸現。如霧漸消虛空轉現。二純淨真。謂佛所在之土。純真無雜。如淨虛空。二約行分別。行要有二。謂智悲。智依空成。以智攝行。行皆離相。所得之土妙寂離相。猶如虛空。悲隨有生。以悲攝行。行皆為物。所得之土隨物所現。猶如淨珠無色不現。三約法分別。謂如來藏中有二法門。寂滅門所得之土。還同彼法寂滅離相。緣起作用門所得之土。無所不現。云云。約諦。云云。次明開合。從一至七。廣引地經明七種淨。(云云)。第三辨定其因中。先辨法報二土。後辨應土。初中分相論之。無始法性是法土因。諸度等行是報土因。攝相言之。二土竝以無始法性諸度為因。於中緣正相對乃有二門。一別相。說法性土。以無始法性。以為正因。以諸度行。而為緣因。實報之土。諸度等行以為正因。以親生故法性為緣。二通相。說二土。竝用無始法性。以為正因。本有法體為法土因。法性自體有緣起可生之義。以為報土因。二土竝用諸度業行。以為緣因。於中諸度有能生義。是報土緣。諸度有能了義。是法土緣。二明應土者。謂攝用從體。更無別因。分用異體。亦說有因。因有二種。一同類因。還以應行為應土因。諸佛如來得土已久。現修諸行。莊嚴淨土。如彌陀佛國。現修四十八弘誓願及諸所行。莊嚴西方世界。二異類因。實行真法為應土因。然就應中義別有二。一是法應。由淨土三昧法門力故現種種剎。二是報應。以本大悲願力因緣現種種土。此二分別。法應土則如來藏中淨土法門。以之為因報應土則大悲願力。以之為因。悲願為主。統攝諸行。皆為因矣。攝相言之。二應竝用淨土法門悲願為因。緣正分別。云云。

　　問。應土從實悲願法門力起。何不名真乃說為應。

　　答曰。大悲願力行等正得真土。增上緣力兼生應土。由非正起故不名真。緣力兼生。令人見聞。故說為應。(云云)。第四約身明土。五凡聖有無。六質之同異(云云取要)二華嚴說者。探玄第三明世界種類云。小乘唯有一類娑婆等界。無別淨土。三乘中有二。一約佛自住處有三。一法性土。二寶德土。謂行等。三色相土。謂勝寶等。後二為自受用土。此三非是攝化處。故此中不辨也。二約佛攝化處。亦有三。一化身土。此有二。一染謂此娑婆等。此約釋迦。二淨。謂餘方化土。此約餘佛。二變染土。謂足指按地等。三他受用土。謂十八圓滿等。初中二。若依始教。唯有百億閻浮百億釋迦。為攝化境若依終教。如智論中。以三千大千世界為一數。數此至恆沙。為一世界性。數此復至恆沙。為一世界海。數此復至恆沙。為一世界種。數此復至無量恆沙。為一佛所化分齊。其受用土。若依始教。在色界頂為引小乘在同界說。若依終教。不在三界。如涅槃云。西方去此三十二恆沙佛土有世界。名無勝。是釋迦佛實報淨土。又於一切須彌樓山世界畔間。往往安一淨佛土。此通報化。為引眾生三依一乘有二。一約果分。十佛自體國土海。此當不可說。寄緣說十。如第二會說。二約攝化處。有三類。一從須彌山界及樹形等已去。乃至一切眾生形世界為第一類。二三千界外別有十世界。一世界性。二世界海。三世界輪。四世界圓滿。五世界分別。六世界旋。七世界轉。八世界蓮華。九世界須彌。十世界相。此等當萬子已去輪王境界。第二類。三十蓮華藏莊嚴世界海。具足主伴。如帝網等。是佛境界。為第三類(文)又梵網本疏出五說。云云。三天台說者。淨名疏云。二別明佛國者。諸佛利物差別之相無量無邊。今略為四。一染淨國凡聖共居。二有餘方便人住。三果報純法身居。四常寂光即妙覺所居。前二是應。即應佛所居。第三亦應亦報。即報佛所居。後一但是真淨非報。非應。即法身所居。言染淨者。九道雜共。何者六道鄙穢。故名為染。三乘見真。故名為淨。三六共居故名染淨。亦名凡聖同居國也。就染淨國。凡聖各二。凡居二者。一惡眾生。即四惡趣也。二善眾生。即人天也。聖居二者。一實。二權。實聖者。四果及支佛。通教六地。別十住。圓十信。後心通惑雖斷。報身猶在。二權聖者。方便有餘三乘人。受偏真法性身。為利有緣。願生同居。若實法及寂光法身大士。及妙覺佛。為利有情。應生同居。皆是權也。是等聖人與凡共住。故云凡聖同居。四惡趣共住。故云穢土。一明同居淨土者。無量壽國雖果報殊勝難可比喻。然亦染淨凡聖同居。何者雖無四趣。而有人天。何以知之。生彼土者。未必悉是得道之人。乃至聖生權實類前可知。但以無四惡趣故。名為淨。云云。二明有餘土者。二乘。三種菩薩。證方便道之所居也。何者若修二觀。斷通惑盡。恆沙別惑無明未斷。捨分段身而生界外。受法性身。即有變易所居之土。名為有餘。亦名方便。方便行人之所居也。云云。三明果報土。即因陀羅網。是華藏世界。純淨法身菩薩所居。以其觀一實諦破無明。顯法性得真實果報。而無明未盡。潤無漏業。受法性報身。報身所居依報淨國。名果報國。以觀實相發真無漏所得果報故。名為實。修因無定。色心無礙。亦名實報無障礙土。言無障礙者。一世界攝一切世界。一切世界亦如是。此名世界海。亦名世界無盡藏。別教初地入此世界。有七種淨義。乃至華嚴明因陀羅網世界。攝大乘明華王世界。云云。四明寂光土者。妙覺極智所照。如如法界之理。名之為國。但大乘法性。即是真寂智性。不同二乘偏真之理故。涅槃云。第一義空名為智慧。此經云。若知無明性即是明。如是皆是常寂光義。不思議極智所居。故云寂光。亦名為法性土。但真如佛性非身非土。而說身土。離身無土離土無身。其名土者。一法二義故。金剛般若論云。智習唯識通。如是取淨土。非形第一體。非嚴莊嚴意。(云云)。四相宗說者。相宗所依經論。其說非一。且如瑜伽論。第四說色頂成佛相。第七十八說淨土穢土別相。第七十九卷初說清淨不清淨剎差別。其言淨土言清淨剎者。指地上菩薩所居土。其言穢土不淨剎者。即指娑婆世界。其餘無別明佛身土之文。雜集第六。莊嚴論第三。梁攝論十六。唐譯第九。唯識論第十。佛地論第一。廣明身土。云云。唯識佛地所明四土。與古對法稍有異致。如餘處辨。二別明彌陀佛國者。經論及釋家。判彌陀佛國異義紛紜。經中或說為報土。如大乘同性經。摩訶俱絺羅經。悲華經。楞伽經。華嚴經壽命品等。無性攝論第九。佛地經第一等亦同。或說為變化土。如鼓音聲經等。或說為通二。如智論等。如無量壽三部經。諸師所判非一。如往生論。五門之行從淺至深。似奄含報化二土。天台判為凡聖同居上品之淨土。淨影判為事淨土。至相云。阿彌陀佛一乘三乘不同。若依一乘。阿彌陀佛土屬世界海攝。乃至若依三乘。西方淨土實報處。通成四土。一法性土。二事淨土。三實報土。四化淨土。是報化也。非化身化。云云。安樂集。觀經玄義分。判以為是報非化。玄義分中所辨其旨幽玄。乍視焉則。似與性相通軌而有牴牾。而理會焉則。無有相違也。應思法苑佛土義林。以二義判彌陀佛土。引觀經真身觀。以證是他受用土。引鼓音聲經。以證有變化土。云云。群疑論第一出三釋。一謂西方極樂。是他受用土。云云。二謂變化土。云云。三謂通二土。地前見變化土。地上見他受用土。云云。其判西方是三界攝不攝。及與觀經九品人位等。眾說紛挐不遑此載。略辨淨土竟。四往生行因者。是亦分二。初總明淨土行因。二別明專修彌陀法。初總明淨土行因者。謂發菩提心。為成菩提。求生淨土。隨應行於福慧萬行以回向淨土。是為淨土業因。觀無量壽經說三福。以為三世諸佛淨業正因。於中六度及三十七品等。為本行。下至微少世善回皆為因。無垢稱經云。發起無上菩提心。正是菩薩嚴淨佛土。菩薩得大菩提時。一切發趣大乘有情。來生其國。純意樂。善加行。上意樂。六波羅蜜。四無量。四攝事。巧方便。三十七種菩提分法修回向。善說息除八種無暇。自守戒行不譏彼短。十善業道。合十八種淨修佛土。皆淨土因。又云。堪忍世界諸菩薩眾。成就八法。無毀無傷。從此命終生餘淨土。一作思惟。我於有情應作善事。不應於彼希望善報。二作思惟。我代彼一切有情。受諸苦惱。我之善根悉廻施與。三作思惟。我於有情。應心平等心無罣礙。四作思惟。我應於彼一切有情。摧伏憍慢。敬愛如佛。五信解增上。於未聽受甚深經典。暫聞無疑無謗。六於他利養無嫉妒心。於己利養。不生憍慢。七調伏自心。常省己過。不譏他犯。八恆無放逸。於諸善法。常樂尋求。精進修行菩提分法(文)對法云。非業煩惱力所生故。非業煩惱增上起故。然由大願清淨善根之所引發。云云。當知信之與願。是行之帥也。缺一而不成往業。行之優降感報化土。如佛土義林等明。孔目章云。往生業行者。總說正助一切業行。皆為往生業行。無問內門外門有流無流。皆為往生業行。無問現生及過去未來。多生所有福慧。及一切五乘等業行廻向。皆為業行。云云。廣明往業可尋。二別明專修彌陀法中。初出論說。後廣明行因。往生論曰。此偈明何義。示現觀彼安樂世界。見阿彌陀如來。願生彼國故。云何觀。云何生信心。若善男子善女人。修五念門。行成就。畢竟得生安樂國土。見彼阿彌陀佛。何等五念門。一禮拜門。二者讚歎門。三者作願門。四者觀察門。五者廻向門。云何禮拜。身業禮拜阿彌陀如來應正徧知。為生彼國意故。云何讚歎。口業讚歎。稱彼如來名。如彼如來光明智相。如彼名義。欲如實修行相應故。云何作願。心常作願。一心專念畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毘婆舍那故。彼觀察有三種。何等三種。一者觀察彼佛國土莊嚴功德。二者觀察阿彌陀佛莊嚴功德。三者觀察彼諸菩薩莊嚴功德云何廻向。不捨一切苦惱眾生。心常作願廻向為首。得成就大悲心故。次釋三種莊嚴二十九種已云。此三種成就。願心莊嚴。應知略說入一法句故。一法句者。謂清淨句。清淨句者。謂真實智慧無為法身故。此清淨有二種。應知何等二種。一者器世間清淨。二者眾生世間清淨。乃至如是一法句攝二種清淨義。應知如是菩薩奢摩他毘鉢舍那。廣略修行成就柔輭心。如實知廣略諸法。如是成就巧方便廻向。乃至遠離三種菩提門相違法。云云。得三種隨順菩提門法滿足故。何等三種。一者無染清淨心。以不為自身求諸樂故。二者安清淨心。以拔一切眾生苦故。三者樂清淨心。以令一切眾生得大菩提故。以攝受眾生生彼國土故。(云云)。後復開五門。辨入出功德。云云。忠鸞法師製註二卷。發揚明暢可尋。此論及疏。實乃往生淨土之龜鑑也。淨業者流。不可忽焉。後廣明行因者。此宗所要乃安心起行作業而已。安心有二。謂總安心別安心。所謂總安心者。謂厭離穢土欣求淨土。厭穢欣淨凡有三等。如餘處辨。所謂別安心者即三心是也。三心之義。悉于觀經散善義可尋。

　　寂曰。散善義文。旨趣幽深。二河白道之譬。妙且至矣。後代僻解者蓋多矣。豈可不歉然哉。

　　如上總別安心成就。則於三界及與感三界惑業。生極厭心。憎如怨賊。棄如糞唾。於淨土依正。及與感淨土一切白法。起勝欣樂。尊如寶珠。求如渴飲如是願生淨土之信願決定。確乎不動。是名安心。所謂起行者。即上五念門。及以觀經散善義所出五種正行是也。往生禮讚敘五念門。以為起行。然五行中。論則以奢摩他毘婆舍那為正行。散善義則以稱名行為正定業。往生禮讚引文殊般若一行三昧。獨處空閑。捨諸亂意。係心一佛。不觀相貌。專稱名字。即於念中。得見阿彌陀佛及一切佛等。

　　問曰。何故不令作觀。直遣專稱名字者。有何意也。

　　答曰。乃由眾生障重。境細心麤。識颺神飛。觀難成就。是以大聖悲憐直勸。專稱名字。正由稱名易故。相續即生。云云。觀念法門依觀經觀佛三昧海經。明觀佛三昧法。云云。次云。又白。行者欲生淨土。唯須持戒念佛。誦彌陀經日別十五遍。二年得一萬。日別三十遍。一年得一萬。日別念一萬遍佛。亦須依時禮讚淨土莊嚴事。大須精進。或得三萬六萬十萬者。皆是上品上生人。自餘功德盡廻往生。應知。次依般舟三昧經。示念佛三昧法。次明入道場等方法。竝皆願生淨土之要行也。可披尋。所謂四修者。謂恭敬修。無餘修。無間修。長時修。初恭敬修。所謂恭敬禮拜彼佛及彼一切聖眾等。故名恭敬修。畢命為期。誓不中止。即長時修。二無餘修。所謂專稱彼佛名。專念專想專禮專讚彼佛及一切聖眾等。不雜餘行。故名無餘修。畢命為期誓。不中止。即是長時修。三者無間修。所謂相續恭敬禮拜。稱名讚歎。憶念觀察。廻回發願。心心相續。不以餘業來間。故名無間修。又不以貪瞋煩惱來間。隨犯隨懺。不令隔念隔時隔日。常令清淨。亦名無間修。畢命為期。誓不中止。即是長時修。又菩薩已免生死所作善法。廻求佛果。即是自利。教化眾生盡未來際。即是利他。然今時眾生。悉為煩惱繫縛。未免惡道生死等苦。隨緣起行。一切善根具速回。願往生阿彌陀佛國。到彼國已。更無所畏。如上四修。自然任運。自利利他無不具足(文)。此準攝論唯識論等所說四修。轉用以示專修行者之作業。又往生禮讚中。廣明懺悔云。懺悔有三品。謂上中下。上品懺悔者。自毛孔中血流。眼中血出者。名上品懺悔。中品懺悔者。遍身熱汗從毛孔出。眼中血流者。名中品懺悔。下品懺悔者。遍身微熱。眼中淚出者。名下品懺悔。此等三品雖有差別。即是久種解脫分善根人。致使今生敬法重人不惜身命。乃至小罪若懺。即能徹心徹髓。能如此懺者。不問久近。所有重障頓皆滅盡。若不如此。縱使日夜十二時。急走終無益。若不作者。應知雖不能流淚血等。但能真心徹到者。即與上同。般舟讚云。敬白一切往生知識等。大須慚愧。釋迦如來實是慈悲父母。種種方便。發起我等無上信心。又說種種方便教門非一。但為我等倒見凡夫。若依教修行者。則門門見佛。得生淨土。若見聞有人行善者。即以善助之。若見聞有人行教。依教讚之。若聞人說行。即依行順之。若聞人有悟。即依悟喜之。何意。然者。同諸佛為師。以法為母。生養共同。情親非外。不得輕毀他有緣之教行。讚自有緣之要法。即是自破壞諸佛法眼。法眼既滅。菩提正道履足無由。淨土之門何能得入。傷歎曰。生盲信業走。隨業墮深坑。縱此貪瞋火自損損他人。長沒無明海。遇木永無緣。行者等。必須於一切凡聖境上。常起讚順之心。莫生是非慊恨。也。何故然者。為自防身口意業。恐不善業起。復是流轉與前無異。若自他境上護得三業。能令清淨者。即是生佛國之正因。

　　問曰既道三業清淨是生淨土之因者。云何作業得名清淨。

　　答曰。一切不善之法。自他身口意總斷不行。是名清淨。又自他身口意相應善。即起上上隨喜心。如諸佛菩薩所作隨喜。我亦如是隨喜。以此善根廻生淨土。故名為正因。

　　寂竊謂。導和尚其解行之粹。固所無論也。其於淨土法。自行之徹困也。化他之懇惻也。蓋古今一人也。己所憾者。後代僻執此師之言句者。猶如牛毛。而投契此師之實義者。希於麟角矣。雖然末運之所使。而不得不慨然也。

　　五判教立宗者。此中有二。初明教。後辨宗。初明教中亦二。初總明淨土之教。後別就淨土三部判教。初總明淨土之教者。謂一切大乘權實之教理行果。皆是淨土之教也。一切大乘權實之行。成阿毘跋致有難有易。今此淨土法門。是易行道。而救攝懼退眾生之祕術也。所以但應以難易二道而判之焉。不應敢細判教之崇卑也。後別就淨土三部判教者。謂凡一切大乘法分為二。一權。二實。今此經者。乃大乘實教攝。正為攝三乘退位眾生。令入於大乘正定之聚。兼為攝深位菩薩。令得增道損生之益也。

　　寂竊謂。淨土法門但應判以難易二道。而不剖判於四教五教等為其宗格也。例如賢首以化制教判梵網經。而不以五教判也。

　　二明宗者。古師竝依本宗修淨土法。不別立宗。至于吉水別立一宗。如上已述。然立與不立。各有道理。謂古德之所以不別立者。蓋乃由彼華嚴三論法

　　天台等諸家學人。依其所宗求大菩提。一類有懼

　　欲託生於淨剎。速得不退。而便修淨土法。全無所妨也。然則一切大乘教之宗趣。即淨土法門之宗趣也。如彼淨土三部修多羅。及往生論之宗致者。固所無論也。如夫盧山玄忠迦才西河悟真等諸德。竝皆以一真法界而為宗極。以二諦而為所依。以奢摩他毘婆舍那而為觀行。以生淨剎入正定聚而為近果。以無上菩提而為遠果。於是大宗則玄同一致。但於其行修而有少異而已。吉水之所以別立此宗者。蓋斯攝化濁世最難化眾生之祕術耳。熟按史傳之所載。吉水上人乃命世之偉器。夙入叡峯研磨台教。負笈四方徧學諸宗。數閱大藏深探玄猷。又不翅學識拔群。行德亦出類。修法華三昧。則感白象於定中。寫華嚴大經。則來神龍於机前。或化靈虵於院宮。或現圓光於月輪。十六妙觀隨意現前。十餘年來薦視勝相。三昧定相記錄見存。豈可若人。而困天台教觀之難學習。退棄所宗。而入淨土教乎。其之別立一宗之由。粲乎祖文。寂久領之。而將說著之則。恐牴牾于時。默而置之則。亦慮遂使祖師。彷彿乎三家村裏之翁婆。吉水之法流壅閼。不行於世也乎。於是乎。雖非無慮於周舍之鄂鄂。亦不忍委隨於眾人之唯唯。進退維谷舐膽而已。辨淨土宗教訖。

　　後學深崇祖師。而氷炭乎祖意者。蓋多矣可察。

　　六明南山宗。分為二段。初申明祖意。後諸門分別。初申祖意者。謂南山律師解行超邁。且深慨乎如來正法為時弊之所壞。搰搰焉將挽回四依八正之正宗於像末之世。以使學人依三學處真修實行。趣向三乘之菩提。祖意若斯而已。今且將詳祖意。略開五門。何等為五。一者顯三學乃學佛之正軌。以閉八邪徑。二者明諸乘之聖道。必從伏滅煩惱而成。而斥妄修。三示事戒講解。動妨道業。以勸正修。四明漸入祕藏。是迦文一化之正軌。以誡學躇階。五明四十二賢聖。乃空宗真理心地智印十信成就方趣是道。以懲早計。初顯三學乃學佛之正道。以閉八邪徑者。謂三學開則成八正道。蓋此三學八正。乃心性具德。而非佛祖之剏立也。何以故。心性具無上道大正法大眾正行。即是光明相。寂靜相。平等清淨相也。諸佛如來現等正覺成就是法。而亦現覺。一切眾生悉具此性。三相具足與佛無異。但由無明妄動。現起麤細二種三道。性德三相轉成妄陰三相。謂昏闇相。散亂相。曲穢相。妄陰現時性德自隱。猶如雲蔽月。所知障者。如浮雲遮。煩惱障者。如大黑雲。如來憫此迷覆。最淨法界現麤細二種法身。麤乃二乘道。是人空智明。對治煩惱障之教也。細乃大乘道。是二空中道智明。對治二障之教也。是故如來八萬四千法藏。悉是對治妄陰三相。顯成性德三相之大善巧耳。然他方淨剎。及願生應生大機且置。閻浮提五濁增時凡夫根鈍障重。非先以人空智對治我倒。則無由轉捨妄陰。轉得性德也。所謂人空無漏智。必應由有漏戒定慧而顯生焉。戒淨身口。則淨定自生。定心澄淨。則真明自現。真明現前。薩迦耶見大我慢山一時摧破。妄陰分滅。性德分顯。是乃入理初。極難透過之鐵關也。此關透過。則後後勝道運運增明。如旭出雲。無復所難。所以我佛世尊。以四真諦無我人法。而為理教。制戒定慧。以為學處。是為閻浮一化之正軌。然馬鳴龍樹無著世親等大士。慨乎三藏學者之弊風將壞正法。不獲已而開發大乘祕藏。以光顯三藏之實義。而此法久之轉生弊風。妄貶三藏。以為小乘。撥置三學。以為權修。甚者則墮豁達空壞正因果。大乘甘露變為毒藥。其害倍蓰于三藏學者之弊矣。於是乎。南山展回天手。扶此顛墜。提示三學均修之正宗。以揩定學佛之洪範。護法之功其大矣哉。二明諸乘之聖道必從伏滅煩惱而成。以斥妄修者。謂二障蔽覆如上已明。然分段三界之凡夫。欲趣入三乘之聖道者。必先對治煩惱。以為入理之第一關也。此關未透則。後後勝道無由進趣焉。所謂煩惱者。薩迦耶見為其根本。成見思二惑。枝派分別則。十使九十八使百八使。乃至八萬四千塵勞。然此煩惱。無始時來隨逐有情。如空行影。繫縛有情。如鐵索羅。鬱鬱見山高於崑崙。滔滔愛水深於滄海。二十五有以是為絆。九十六道莅兹拱手。但有四真諦人無我輪。能碾碎是大禍母。是故為除此事障。隱祕第一義大法輪。三轉四真諦人無我輪。是輪轉時。摧碎見思之牢關。出離三界之囹圄。入寂然界。是名三百由旬。過是處已二百由旬。如行康莊。露地大車自然出現。佛道之所以高超出乎九十六道。乃在于兹矣。天人歸仰。龍神欽服。亦乃由于是而已。

　　問。大乘法義甚深廣大。比之聲聞法。其猶螢火與日月也乎。今何但讚揚四真諦無我人道。而不言大乘耶。

　　答。向不云乎。四諦無我人道者。革凡成聖之初關也。初關未開者。何踰論第二第三關也。且夫以四真諦無我人法為卑小者。管中見豹一斑之見而已。蓋四諦十二緣起。仍最極甚深祕密法門。十地菩薩尚不能窮其源底。何況其餘乎。經云。阿難白佛言。緣起易見。佛言。十二緣起甚深無底。難見難知。汝欲毀壞我三阿僧祇劫微妙難得之果。云何欣悅而說是言。是深妙觀。我今當度。汝當隨我觀佛境界。乃至聲聞緣覺雖能小入。不得其底。(云云)又經言無邊甚深諦海。當知諦緣竝是菩薩十地道。但二乘證其一分。自乘究竟耳。又經說彼悉地成就不思議之得益中。往往言除證四真諦。四諦十二緣起之難證也若斯。若證是道則。大空唯識及中道第一義甚深祕密藏。皆由是顯現焉。故佛在正法之世。一說四真諦制三學處。使一切學道之輩。依行是道。而超過最初一難關耳。其餘則祕而不言。而正像推移。法入末法。或憑真以構偽。或失序而亂真。貶四諦無我人道。以為小乘。撥治惑之正修。以為小行。四依八正為此壞敗。三駕六舟為此否屯。可不謂之毀滅乎如來三阿僧祗難得之果也。如夫大乘經論。及古祖之以大貶小者。大率是從空出假之真。擊破無為之沈滯之一法門也。所以其說。以大通小。以後惹前。乍視焉則。似毀斥小。而體究焉則。申小實義。大小資成。孱然無差。又如彼之說煩惱即菩提。或言不除妄想等者。是頓教圓教之智斷。全無可怪焉。例如台圓頓觀。言圓人初緣實相。乃至無苦集可斷。無滅道可證。而頓淨五住地。而至其斷惑則。十信初信除見惑。第七信盡思惑。八九十信淨塵沙。初住已上斷無明等。若能中道知見增長則。雖觀心全離取捨。三惑自除。三諦轉明。雖妙行能泯麤細。麤惑先脫。細惑後除。如濯衣法。是乃圓人斷修之明鑒也。世有僻解者。往往陷乎圓人不斷惑之險阬矣。斯不翅違盩乎方等經論。亦已枘鑒於天台賢首及密乘三藏等之所說也。不可不知。

　　南山具擇法眼。決了世俗勝報。及三乘聖道。咸從伏滅煩惱妄想而起焉。以戒定慧為能對治。煩惱陰賊為所對治。戒定捉縛煩惱。是乃伏道。慧能殺惑賊。是乃斷道。煩惱伏滅則。性具勝德漸次顯生焉。學道能事畢矣。

　　問。理固應爾。未審南山示對治煩惱之文。出在何處耶。

　　答。南山製述三部。弘揚毘尼之元意。全在調伏煩惱。故處處引本律增三之文云。世尊何故制增戒學。為調三毒故。又業疏引薩婆多云。三歸五戒乃至別脫由佛出。故開立此法。但輪王梵王。說世間法惠利眾生。故十善四弘劫初便有。未能清昇超越世境。法王出世不為世善。要斷煩惱遠出界繫。云云。

　　又業疏三之下。廣明淨治妄心。引持世佛藏云。若不為除我倒。而持戒者。名破戒人。又四之上明說戒儀云。莫不折伏慢幢。崇仰至教。分傾煩惱。(云云)。凡三行二持之務。以制伏煩惱為要之旨。見于諸文可尋。又淨心誡觀法。苦口諄諄提示其旨可見。

　　問。律文鈔疏證文顯然。大乘經論亦有其說耶。

　　答。大乘經論其說甚多。今且提出三五焉。瑜伽戒本云。若諸菩薩安住菩薩淨戒律儀。起如是見。立如是論。菩薩不應欣樂涅槃。應於涅槃而生厭背。於諸煩惱及隨煩惱。不應怖畏而求斷滅。不應一向心生遠離。以諸菩薩三無數劫。流轉生死。求大菩提。若作此說。是名有犯有所違越。是染違犯。何以故。如諸聲聞。於其涅槃。欣樂親近。於諸煩惱及隨煩惱。深心厭離。如是菩薩。於大涅槃。欣樂親近。於諸煩惱及隨煩惱。深心遠離。其倍過彼百千俱胝。以諸聲聞。唯為一身證得義利。勤修正行。菩薩普為一切有情證得義利。勤修正行。是故菩薩。當勤修集無雜染心。於有漏事。隨順而行。成就勝出阿羅漢無雜染法。涅槃經二十一明到不到義。其旨相似。又同二十一云。涅槃之體。非本無今有。乃至常住之法。有佛無佛性相常住。以諸眾生煩惱覆故。不見涅槃。便謂為無。菩薩摩訶薩。以戒定慧勤修其心。斷煩惱已。便得見之。云云。又二十七云。佛性者非陰界入。非本無今有。乃至一切眾生。煩惱火滅則得聞見。又三十二云。如來常說諸法要義。有八聖道大涅槃。而諸眾生。悉不能得。此非我咎。亦非聖道眾生等過。當知悉是煩惱過惡。以是義故。一切眾生不得涅槃。又三十五說雜血乳喻。明由斷煩惱佛性顯現。又三十六云。佛言。凡夫之色從煩惱生。是故智者。說色是無常苦空無我。如來色者。遠離煩惱。是故說常恆不變。又三十七。廣明離煩惱倒想證得涅槃。涅槃終極誠說如是。如華嚴般若方等諸部。法華及祕密經等所說。其旨全同。若有說言大乘菩薩道。則不須厭背對治諸煩惱及隨煩惱者。定是魔波旬說。非佛正法。惟無三昧經云。佛告阿難。善男子求道。安禪先當斷念。人生人間所以不得道者。但坐思想穢念多故。一念來一念去。一日一宿有八億四千萬念。云云。又起信論云。

　　問上說法界一相佛體無二。何故不唯念真如。復假求學諸善行。

　　答曰。譬如大摩尼寶體性明淨。而有鑛穢之垢。若人雖念寶性。不以方便種種磨治。終無得淨。如是眾生真如之法。體性空淨。而有無量煩惱垢染。雖念真如。不以方便種種熏修。亦無得淨。以垢無量無邊徧一切法故。修一切善行。以為對治。若人修行一切善法。自然歸順真如法故(文)智論攝論佛性論寶性論法界無差別論等。廣說是趣。不遑縷出。而今此門所明南山祖意。全符契於一切三藏及大乘經論。豈可不依憑乎哉。

　　近世盛有圓頓墮。祕密墮。向上墮。他力墮之輩。妄執煩惱不障道之見。甘戾乎佛祖之意也。悲夫。

　　三示事戒講解。動妨道業。以勸正修者。夫出家入道者。其難離而能離焉。其難作而能作焉。非是為求名利恭敬。非是為得人天之果。只要出離三界苦蘊集。成就三乘之聖道而已。然修道之要。乃有二種。一者方便。二者正道。方便有二。謂遠近也。所謂遠方便者。謂持戒護根成就世俗正行則。愛品諸惑漸損勢力。聞思二慧信解諦理。成就世俗正見則。見品諸惑漸減功能是也。所謂近方便則。謂五停心等定心現前則。能制伏愛品諸惑。修所成慧現前則。能制見品諸惑是也。所謂正道亦有二種。一見諦道。二修習道。見諦道起則。頓斷見惑八十八使。修習道起則。漸斷思惑十煩惱。見愛斯盡。所作已辦。五分法身於是證得。三乘勝法於此出生。沙門之正修但是而已。南山事鈔沙彌篇之初。分別三科。揀修真偽。何等為三。一凡罪行。云云。二梵福行。云云三聖道行。此中有三。一性空。二乘道。二相空。是小菩薩慧。三觀中。是大菩薩道。於三行中。其凡罪行。是偽善而修道之怨。生污道門。死趣三途。其梵福行者。持戒修定等。是修道之助。是為方便則。能引聖道。最可尚矣。執取焉則。忽為障礙。斯可捨矣。其聖道行。乃沙門之正所學。然此三聖道行有橫竪義。竪則三行漸次生起。橫則一時投之三機。至下當知。然則出家之流沙彌之始。染指於戒定。於三藏或大乘。成就聞慧。是出家學道之第一關也。持戒護根。如守油鉢。禪坐思惟。心扉漸開。成就思慧。於諦離疑惑。是出家學道之第二關也。諸根寂靜。任運離過。三昧現前。成就修慧。是出家學道之第三關也。此三重關透得焉則。方能引發無漏智明。是為沙門次第正修。所以佛在世正法之間。雖立慧解。只領知陰入界四諦因果等之綱紀而已。不逐逐乎講論文字之間。雖修戒儀。一提持止作之要領。而不拘焉𤨏行細儀。日夕跏坐。獨處空閑。修四念處。以為恆務。然五五百歲之後。正法陵夷。生大過不及之二僻。蠱損正法。大過則所學躐等。生增上慢。將己同聖。慢蔑斷修。不及者則。膠柱初習。無進步分。縱有解行。率墮流俗。南山深鑒學道之始末。細醫二種之僻謬。欲使學人向中正道。即次下二科。質大過之弊。今此一科。質不及之失也。

　　問。南山何文有此辨耶。

　　答。鈔疏之意趣全在於此。胡為覓一文一句乎。今且提舉一兩明文。事鈔下四之一云。所謂誦持未必須多。道貴得要。而神用無準。互有強弱。有人聞誦極多。於義不了。此則入道遲鈍故。涅槃云。寧以少聞多解義味。佛法貴如說行。不貴多讀多誦。既知如是。依古德所示云。誦勝鬘一卷。攝一切佛法根本盡(如來藏一卷亦同趣得便誦)戒本一卷。攝一切止持行盡。羯磨一卷。攝一切作持法盡。由道有根本。行別止作也。誦此三卷。統攝佛法綱要。諸餘大部經藏必須博讀。有廣見之長。亦匡輔心行。助於道業。得無罷散。乃至已外長時坐禪。問義請解求異等。若多聞多義則。非此所論則。生而知之者上矣。三千云。沙門業者。誦經坐禪勸化眾事。若不行者。徒生徒死。乃至佛藏五夏已前。依人受學律藏。五夏已後。具知應學無我人法。云云。又鈔沙彌篇。及業疏二之下。廣列三行。明多聞戒定竝是助道。執則却為金鏁。唯有觀四諦無我慧。是出家之正業可尋。又淨心誡觀中。諄諄乎提誨是旨可見。

　　李唐之世。既有講論義學之弊。而其執相持律之弊者未多有之。趙宋已後。二般之弊風交起。未審南山預察將來之弊。而埀此誡觀也乎。

　　四明漸入祕藏。是迦文一化之正軌。以誡學躇階者。凡一切眾生界。具足流轉還滅之二義。而流轉生起必有次第。如結巾之譬。謂由心外取境。而法執分別。由法執故。生起我執。由我執故。分段生死三道輪環。所以出障還滅。亦自次第。先斷我執。後斷法執。猶如解結。此法爾之理趣也。譬如一顆明珠三重封裹。先以絹帛裹。次以木匣收。後以鐵函納之。開焉則必先開鐵函。次木匣。次絹帛。如是次第。開已珠體方現也。三藏教是對治我執煩惱障。令離分段三界妄縛之教。而猶開鐵函也。二空唯識法門。乃對治二執二障麤分之教而猶開木匣也。如來藏緣起之教法。乃淨治二執二障細分之祕密藏。而猶開絹帛也。凡菩薩有二類。一者直往。二者回心。所謂直往者。直從二空唯識中道修入焉。所謂回心者。初依人空教入見道。乃至得無學果已後廻轉於大乘。然閻浮提濁世眾生。見愛厚重。猶如鐵函。所以不宜直修學大乘道。故先於聲聞法教。得人空智。入無為界已後。趣入於大乘上上證。是為閻浮一化之正軌。是故回心菩薩修▆如上述。雖直往機。其方便修。必應同於聲聞三學。以損伏現行煩惱而發其軫也。若心地未浮。妄學大乘深法。諸佛不歡喜。七日嬰兒叵消上饍。積世鄙夫豈乘寶輦。十輪經云。善男子。若諸眾生。於聲聞緣覺乘法。未作劬修。正勤修學。如是眾生。根機下劣。精進微少。若有為說微妙甚深大乘正法。說聽二人俱獲大罪。乃至如是眾生所有過失。皆由未學聲聞獨覺乘法。先入大乘。大般若遍學品云。善現若不遍學聲聞乘獨覺乘法。不能得菩薩見道。佛藏經云。不先學小乘。後學大乘。非佛弟子。又涅槃經前分數多譬喻。竝示漸入大乘之旨。法華迹門及大日經中。三劫。六無畏。十住心。五乘三昧道。亦彰學行有次序之條理。又智論瑜伽論入大乘論寶性論遺教經論等。亦皆顯此旨。云云。然後世有僻執大乘者。妄誇高妙。貶斥權小。此不止自行成失。亦將壞敗閻浮一化之正軌。豈可不痛哉。南山深究教乘之淵府。細鑒修證之階漸。淳淳乎示入法之正軌。搰搰焉誡所學之躇階。以將興復古風於澆末之世。其功莫大焉哉。

　　南山鈔疏之中。頻見此旨。不遑詳出。淨心誡觀中。別立一門。分明開示學行次第可尋。

　　五明四十二賢聖。乃空宗真理。心地智印。十信成就趣入是道。以懲早計者。凡三乘進趣皆有位次。是乃法爾之理趣也。聲聞乘位。或分為二。謂賢位聖位。或分為五謂資糧位。加行位。通達位。修習位。究竟位。或分為七賢七聖。或判為廿七賢聖。獨覺乘中位無許多。大乘法中建立四十二位。更加十信則成五十二位。二位五位七住十二住等。開合如瑜伽論等明也。華嚴經瓔珞經仁王經。智論瑜伽論等。廣說菩薩賢聖位階。以性從相。則諸位歷然。以相從性。則諸位融即。宿種未熟者。則必假漸修。四十二位猶登重樓。宿善成熟者。則頓悟超入。不必從次第階級。是故偏執行布。而不說融即者非是菩薩道。偏執融即。而蔑如行布者。亦非菩薩道。何以故。以性相不相離。是真菩薩道故。四十二賢聖。即空性差別。如來藏出障之智印故。見諦已去相實俱轉。雖歷諸位。位無位相。雖經多劫。劫離劫相。布融無礙。念劫鎔融。是名真菩薩位。頓漸差別。唯佛智之所窮。何者一切眾生。無始時來生死流轉。根欲種性。因緣信解。煩惱厚薄。善根多少不可得知。故諸經論中。其說行布漸次者。是如來藏出障示現之位曼荼羅。而菩薩到於大菩提果之王路也。其說頓悟超入者。或以顯性相融即之理趣。或即旌宿世根熟大機。不必從一地至于一地之踪跡而已。若論菩薩實踐者。直往廻心二途。如經論說。

　　問。一切凡聖全一如來藏性。隱之為迷。顯之為悟。迷者自隔。理則不隔。失者自失。性則不失。聖之與凡唯一隔情而已。胡為若斯經歷許多劫數。苦修練行耶。

　　答。一切眾生無始時來。三惑浩然。虛偽妄執濃厚。習氣深覆此性。如向之一顆明珠。三重[糸*(壓-猒+(烈-列+里))]裹之喻。亦如鑛石金。如糞汁水。二障垢濁周徧法界。故不於法界二諦之境。而行六度萬行。於一切眾生。而修四等四攝。則無由開顯自己廣大清淨性。故六種種性。四十二位。經歷三僧祇劫。以為定量。然種性已去。智斷行位修行時分。竝皆不可思議之玄境。而非凡愚之所測知。十信菩薩。唯應知聞影像麤相。於賢聖道。起勝樂欲而已。澆季之世人。機轉輕薄。妄誇頓成。蔑棄實踐。以己妄情。計聖境界。恰如醯雞而說大鵬。夏蟲之議層氷。可笑且痛矣。南山深悲此弊。鈔疏中屢分別三觀三行。以判所被之分齊。頻誡不知己地位。僭濫上聖。淨心誡觀中。別開一章。提示此旨可尋。

　　凡志求大乘者。率墮二種謬。一則己之器量狹劣。聞聖法之極貴。劫數之甚遠。而逡巡踧踖。以為。賢聖事業非吾所及。卒乃怠忘無悕顏心。一則僻解頓教圓教之法門。妄廢漸次修證之位階。肆構無町畦之濫說。壞亂性相之模範。云云。此之二謬。前則不及。其猶可恕。後則大過。其咎特碩。其所言則甚似高勝。其意趣則極為卑陋。且乘此謬。生眾多失。佛法為此衰滅可痛。天台云。諸聖上位。非凡能測。豈可妄說。粗知大意。為破行人增上慢心。又為消經文。引物悕向。不可偏執諍競是非。又曰。無明雖無所有。不有而有。不無階品。一往大分為四十二品。然其品無量無邊。大論云。無明品類其數甚多。是故處處說破無明三昧。又曰。如是等位。莫以凡情局取。不可以凡心能宣。華嚴云。諸地不可說。何況以示人。云云。此等諸文。對治上慢之鍼艾也。

　　從上五科。學人入僻之最難處也。李唐之世。三墮競起。損傷正法。謂圓頓墮。向上墮。名相墮也。南山深慨正法之淪墜。將立此五科。以矯彼三墮。乃一二四五矯初二墮。第三科中懲名相墮。蓋此五科乃護正法之城壍也。可尚矣。

　　或問。五科之辨。一一有理證焉。有教證焉。不可不信用焉。然辨此五科。以為祖意。其旨如何。

　　答。善哉所問。請子熟讀宋僧傳宣律師傳。留意思籌。則了了然。知此之五科是南山之正意也。南山辨此五門。將挽回乎如來在世及異世五師之淳化。於像末之世惜乎。師戢化之後。無有一人承其正宗者。趙宋已後。其道轉變。如金變為鍮。似則甚似。全非其真。遂乃使後人。以謂南山是僕僕爾。弘毘尼之一律師也。寂於是乎。時時致慨歎而已矣。第二諸門分別。於中分五。一分教。二相承。三宗趣。四本末。五修行。初分教者。是復有二。一依事鈔。二依戒疏。初依事鈔者。十門第七。以化行判。以毘尼藏。為行教攝。二依戒疏。初敘昔宗。後立正義。立正義中。以三輪判一代化迹。三輪者。謂現通說法憶念。若是利機。則現通說法。因見聖迹。若是中下之機。則必假憶念。念通事理。事則戒律。理則禪慧。今此戒學乃憶念輪攝。(云云)。戒即止作二持。以淨身口。調伏三毒。禪有三種。一世間禪。二出世間禪。三出出世間上上禪。諸禪現前。則靈慧自發。慧亦有三。一性空慧。二相空慧。三中道慧。諸部律藏。即詮戒律。阿含等經及方等大乘經。即詮禪慧。蓋以南山為欲開宣法界等流之教法。徧施普門應機之功益故。以其出家學本。佛門通軌之毘尼為宗。而其於起信開解。立行印證等。則通取阿含等經及方等大乘經。以為依憑。非偏執毘尼故。以毘尼為宗。可謂是廣弘諸教。普攝群機之妙宗也。如彼天台賢首善無畏等諸德。依其理致圓極者而立宗。以開顯一切乘教。南山依其學本通軌者而立宗。以申通一代法蘊。施設雖殊。理歸一揆。然四家所立宗義。淳源中正。但為後之執自法者之所蔽。其真漸隱。於中南山之裔。其弊特甚。或濫說開會。杭妙於諸宗。或偏讚毘尼。斷學般若。或執𤨏𤨏戒威儀。而不修禪慧等。是乃由不領今家以毘尼立宗之原旨。又係不悉南山讚述毘尼者。斯由戒法有能生定慧之功也。應知第二相承者。謂如來在世法道一昧。滅後分部如上已明。律藏傳譯已後。歷於九代諸德相承。普寧師始立五祖。一波離。二法正。三覺明。四智首。五南山。次霅溪師乃立十祖。靈源法師乃立六祖。允堪律師乃立七祖。靈芝一一彈破諸師所立。自立九祖。一曇無德。二法時。三法聰。四道覆。五慧光。六道雲。七道洪。八種首。九南山。具如芝苑遺篇明。寂曰。靈芝所列九祖者。但是四分律傳持之祖承耳。非是南山所立之宗承也。所以者何。謂南山所立之正宗者。則將挽回乎三學均修之淳源。於像末之世。遠紹繼於異世五師。及法正尊者之宗緒。豈可以法時乃至智首。次列於宗祖乎。

　　問。南山所製鈔疏。何處有其說耶。

　　答。事鈔十門。戒疏上卷。及淨心誡觀頻見其旨。事鈔明傳律次第。則列前代十六家。即言。學有所承。承必知本。而此但示傳四分律之祖承而已。至其之自立宗垂統。則遠承於法正尊者。其餘則竝非所系也。戒疏云。同世五師。時既澆漓。情見互起。雖通小聖。不無利鈍。毱多受法。漸劣於師。和修擧手莫委定相。致使此五皆資心見。何得開通。縱而不問。遂分五部。又事鈔言。五師捃拾情見不同。又言。逮于像季。時轉澆訛。爭鋒於唇舌之間。鼓論不形之事。所以震嶺傳教九代。聞之拔萃出類之智術而已。又言。顧眄群篇。通非屬意。又云。自佛法東流。幾六百歲。諸師穿鑿。判割是非。競封同異。不可稱說。良由尋討者不識宗旨。行事者昏於本趣。故須學師必約經遠。執教必佩真文等。云云。準此文旨。法正已來諸師。竝皆非今師所祖承也可知。

　　問。南山於印度六師。隔世渺邈。系之祖承。將有其例耶。

　　答。其例已多。如北齊文禪師。唐杜順和上。遠稟承於龍樹大士。如古塔主遠嗣於雲門。法道契投如水合水。可謂之師資相承而已。安得必待癡肉團撞著癡肉團。以為嗣法乎。

　　問。鈔疏之文。似不全肯同世五師。今何繼於法正尊者。

　　答。實如所問。然同世五師竝得聖果。道會真源。且法正師。妙達權實。統收名理。道契先聖。所以依四分。楷定止作。理應以為祖承矣應思。

　　寂曰。南山鈔疏之文。乍視焉則。似但就毘尼行護。而有抑揚取捨。熟思焉則。意在排斥乎時世之情見。以將興復乎異世五師三學均修之正宗耳。

　　三宗趣者。謂三學均修之大道為宗。以調伏三毒。證得四果。進趣於大乘大菩提道為趣。南山所宗。如上所述。而以毘尼為宗者。謂毘尼是佛法大地。萬善由是生長故。又毘尼乃滅後大師。而一切佛弟子所依住故。又毘尼乃沙門之通軌故。又毘尼乃三乘通學之法故。又為矯時世濫大乘之輩。抹殺毘尼之弊故。有如是種種道理。故以毘尼為宗。決非偏執毘尼。以是立宗也。

　　問。三學均修。是正法之淳化。今家以是為宗。理固可尚。幸出文證焉。

　　答。文證頗多。今擧三兩焉。戒疏一云。大聖降臨創開化本。將拯拔諸有。同登彼岸。為道制戒。本非世福。然煩惑難清。要由方便致設三學用為治元。故成論云。戒如捉賊。定縛。慧殺。三行相因斯須攝濟。故身口事業。動與理違。若不先防。妄隨塵欲。則心路躁擾。靜定何因。定若不修則。於諸我倒。無心思擇。明慧自隱。無由會正。故初行者務先學戒。檢策非違。三業清淨。正定正慧自然而立。故經云。依因此戒得生後二。若無此戒諸善不生。

　　問。以理推。戒是靜三塗。定除欲有。慧非界繫如何上言為道非福。

　　答。須知遠意。原佛降世。豈為增生。乃至伽論云。戒是有為有漏世間法也。若元制意。為道方便。三乘聖人必由此迹。故律云。為調三毒令盡故。制增戒學。又多論云。為開泥洹門故制戒。下文云。戒淨有智慧。便得第一道。云云。業疏二下。明三學均修不可缺。云云。事鈔中一之二。廣明戒是定慧之基本故。首讚述毘尼之旨。又下四之一引佛藏。示五夏已後。應學無我入法。此卷頻明三學均修。是出家之正所學。云云。淨心誡觀法。諄諄乎勸策三學均修。(云云)。又南山生年二十。聽律一徧即欲修禪。頵師呵云云。令聽二十徧。後戢迹於終南倣掌谷。禪坐數年。數感靈異。俄遷京兆崇義寺。常感天供。行般舟定。有群龍化人禮謁。修此三昧二十會。永徽中閑居紵麻練若修禪。顯慶元年高宗帝剏西明寺。詔師為第一座。師辭不起。帝倍堅請師。不得已應命。云云。講楞伽於淨業寺。龍化為人潛聽。又師感天人衛護。(云云)師委心於定慧之道可察。熟按戒疏跋語。今師以興復三學均修之正宗為懷。亦欲苅除名相講學之蔀。及學律繁碎之蔀。以開發大道之意趣粲然。又事鈔十門。往往提示其旨。云云。由是思之。南山製鈔疏於律部者。蓋為使學人。省學律之費功。速趣定慧之門而已。全非偏執毘尼。而讚述毘尼也。

　　問。今家何依四分。而不依餘部耶。

　　答。用捨之由凡有三意。一謂曇無德部。人法有序。軌用多方。立教顯約。提誘多方。行事簡便。有如是勝利故。二謂由此律虛通分通大乘。能適時宜故。三謂由昔來神州一統。依四分受戒故。有此等諸義故。以四分為宗。且分通大乘。乃顯漸入大乘之一端也。顧夫如來在世。以三法藏詮三學處。斷斷乎無多岐。但有住不思議解脫大菩薩。及廣慧大阿羅漢。天龍八部等。住三摩地。預聽大乘祕密而已。非凡愚之所測知也。異世五師。仍承其正軌。但傳三藏。無復異轍毱多已後。分部支離。情見交起。專攻糟粕昧於聖旨。遂至不知如來有大乘祕密。於是法正尊者。聊洩密意。乃顯明聲聞乘即大乘方便。所傳毘尼。名為四分。所以五義分通大乘。雖是與前聖異致。飜能適會時宜。申通聖旨者乎。南山雖深慕異世五師之淳化。亦能鑒乎時世靡薄。人機多馳高妙廣大。不宜純倡古道。律則依四分。兼收大乘毘奈耶。教則廣依一代時教。普濟群機。以要攝之。所謂性空相空唯識是也。妙哉此宗致也。徧該攝于三藏及摩訶衍藏。全符順佛在世正法之淳化。可謂擎正法幢之妙手矣。

　　或問。南山鈔疏之中。明三觀三宗。以唯識圓宗。為其宗極。或言自願行位。或云通四位。則似許凡夫直學圓宗。今何言今家以毘尼為宗又言漸入大乘為宗正軌耶。

　　答。鈔疏之中。分教立宗。則或約化行。或約三輪。以毘尼為宗。末嘗言唯識等。是乃今家以毘尼為宗之明證也。其之班列三觀三宗。是於三學行門。提揭窮理攝機之分齊耳。非以唯識中道為宗之義也。其之言自願樂位。或言通四位者。是明直往之道之文也。今家顯閻浮一化之教道則。必以回心為正軌。至于窮理攝機之門則。三乘兼明。於大乘中。直往回心竝為所被。然祖意以謂。直往之道甚難趣入。因頻誡其濫學。事鈔沙彌篇列大小乘已云。且分大小二乘。略知途路。但相似道相似善。難知難學。多入邪林。理應通學方堪正觀。不以誦語而為道業。如十住婆沙及十地中說。又經云。以因多聞得智慧故。便入正法。不可頓學。猶如大海。又以三事驗三道也。凡夫但自為。二乘自為兼他。大乘唯為於他。此三發意別故。成果亦別。若論緣事。心乖事同。且知大略而已(文)此等諸文。竝示凡夫不可輙學大乘之旨可知。

　　問。南山所謂唯識。與慈恩家所立。異同如何。

　　答。其唯識無境之大旨則相似。而其義之所歸則碩異。何者今家。則開宣乎如來藏緣起。真俗雙融。一性平等。常住佛性等。與華嚴般若法華涅槃等了義之旨。而符同焉。不同於慈恩家所立唯識也應知。第四本末者。世典尚言。物有本末。事有終始。又云。君子務本。本立道成。何況出世大道乎。惟夫得本而舍末者。乃不可也。得末而舍本者。亦不可也。本末兼收。而後彬彬乎大道矣。然急本而緩末者。尚不可中之可也。攻末而忽本者。是不可中之不可也。是故不能本末兼行者。須務本而省末也。古人有云。深求禪脫。照破生死之根則。憂畏婬怒無處著脚。但枯其根。枝葉自瘁。此至論也。然末世學律之徒。間有只行末之末。而忘本之本者。僕僕爾詮量𤨏𤨏之事業。拘執威儀護淨等之𤨏務。自謂。律行綿密矣。其甚者。則濫托律行。圖世名利恭敬。甘為內染外淨誑佛之徒。是皆由於攻末而忘本之倒執也。豈可不懼乎。今且略辨學道之本末。以便創學。而其本末大要有二。一總明學道之本末。二別明離過之本末。初亦分二。一先明三學之本末。二正示學道之本末。初明三學之本末者。夫無漏戒定慧。乃心性具德。叵論本末。有漏戒定慧。自有本末。若約法體而論本末。則慧是根本。定乃次之。戒是枝末。何以故。慧即聖道之主。破惑之帥。為成此慧。修習禪定。為成此定。受持禁戒。本末可知。若約相生。而論本末者。戒是本。定乃次之。慧是末也。何以故。從戒生定從定生慧故。然此二義中。初是真實。後是權設。凡律及鈔疏之中。言戒為本者。是顯相生之本。而非約法體也。二正明學律之本末者。謂學律之要。只見戒儀命而已。命攝於戒儀。今且辨三。三中見乃學道之本。戒乃次之。威儀是末。所謂見者。即三乘正見。大旨如沙彌篇所示三觀等是也。所謂戒威儀者。大判焉則。五篇之中。以初二篇而為戒分。以下三篇為威儀分。細判焉則。五篇併通戒威儀可知。二別明離過之本末者。是亦有二。一總明離過之本末。二別明篇聚之本末。初總明離過者。離過有二。一心之離過。二身口離過。初離心過者。謂調伏煩惱。十使為本。開則一百八使乃至八萬四千。二身口離過。即五篇七聚戒也。此二離過。以心離過而為根本。身口離過是為枝末。所以制身口過。意在伏惑。譬之伐樹先刊枝使根株漸朽也可知。二別明篇聚本末者。謂篇聚之中。四波羅夷是為根本。突吉羅乃為枝末。中間前後相望。前前為本。後後為末。凡學律之流。自有三類。其上流。則本末兼學。無有遺漏。其次者。則一務其本。而放其末。其下者。則但摘其末。而忽其本。雖然三類同得學名。其優劣則猶如天淵。熟按祖意。乃以從末而達本為其宗風。如夫務末而忽本者。是祖師所痛斥之弊也。而後世有認南山之所痛黜。以謂南山宗者。不亦謬乎。是故苟欲稟南山宗者。應須細究上所述本末緩急之旨。以立從末而達本之學矣。不者則必墮於摘未而忘本之流俗。而不及他之言只務其本。不務其末也遠矣。

　　或問焉曰。務末而忽本者。戾於祖意固其應爾。而澆季靡薄之運。務末而忽本之人。危乎鮮矣。其所多見者。本末兩廢。而非道計道。或陽旌道法。陰圖世途。罔罔然不知佛教何道理。畢生只以愛重無明癡惑之臰殼。而為作業者而已。其謂之何乎。

　　予蹙然不能即答。少焉諭曰。古有云。彊弩之極。矢不能穿魯縞。衝風之末。力不能漂鴻毛也。當今已過五五百歲。鬪諍堅固。白法隱退。時運其應然乎。子莫深怪焉。

　　第五修行。此中分二。一正明修行。二依經辨學行次第。初中有三。一明行之基。二明正修行。三明行之果。初行之基者。謂正信正見也。事鈔沙彌篇云。信為道源功德之母。智是出世解脫之因。夫出家者。必先此二。如未曉此。徒自剃落。內心無道。外儀無法。縱放愚情。還同穢俗。所以入法至于皓首。觸事面牆。由自無奉信。聖智無因而生。但務養身。寧知出世勝業。

　　信智不正。而學戒律者。多生內染多淨之過。荏苒乎陷於南山所斥之險阬也可怖。

　　第二明正修行。是復有三。一持戒。二習定。三學慧。初持戒者。是有二種。一毘尼所出。二大乘所出。初中有二。一者止持。二者作持。初中分二。初正明止持。二示行要。初正明止持者。止持者。謂出家五眾戒也。持戒有二。一專精不犯。二犯已能悔。初中有四。一戒法。二戒體。三戒行。四戒相。此之四法。如事鈔中卷隨戒釋相篇明。二犯已能悔者。如事鈔中卷懺六聚法篇。分化制二懺而辨也。二明行要者。止持之要大略有二。一捨離財色。二調伏三毒。此二具如淨心誡觀法明。二明作持者。謂策勤三業。修習善法。是亦有二。一者通攝三種羯磨。謂三種者。眾法。對首。心念也。二者除羯磨。餘眾共二行。一切善業。具如事鈔明。二明大乘所出者。戒有三種。一攝律儀戒。二攝善法戒。三饒益有情戒。初律儀戒不異聲聞。餘二則非無異。而護心之戒過律所制。具如梵網瓔珞地持善戒等經。及諸疏中明也。第二習定。是復有二。一明三佛通學法。二明大乘三昧。初三乘通學法者。謂以五停心除五妄想為初。煗頂已去出入諸禪依地諸定。如諸論明之。淨心誠觀云。五妄想者。如除刺樹。先斷其根。故修五停觀息五過。止不令起故名停心觀。由修此觀。現惱不行。得小解脫所由之處。戒定調柔。漸證神通。名大解脫。十障滅盡。名真解脫。又云。若初入道。大小乘人通修此觀。乃至若修五停觀。決定修道成。又云。若入安般觀法。心所漸息(乃至)。九次第定。還歸一真清淨心中。此清淨心。名為佛性。名真常法身。無心之心。無相之相。又云。欲斷結使。即修五停觀法。以對治之。安般守意入三解脫門。觀空離相。結使斷除。身心寂靜。故不起煩惱。煩惱滅處。名真解脫。解脫即大涅槃。又云。結使妄取捨。瞖厚障見道。故修五停觀。淨心內明了。後明大乘三昧者。謂大乘經中所說三昧。如般舟方等法華等。南山製述之中。雖出其名。未示方法。但史傳之中。見祖師行般舟三昧凡二十回。由是驗知。南山深崇此法可知。蓋夫般舟三昧。即念佛停心。而大乘奢摩他之祕要。且夫阿彌陀佛神力加持。諸障頓除。三昧易成。今師之所以特崇此法。其在乎斯乎。般舟方法。如般舟三昧經及摩訶止觀中明。

　　南山深尚五停觀法。及般舟三昧。發定感瑞事蹟粲然。後代稟南山宗者。不似于祖風者何耶。

　　第三學慧者。是有二種。一有漏慧。二無漏慧。所謂有漏慧者。即聞思修慧是也。此之三慧。雖通凡聖。其當分。則聞思二慧乃外凡所得。修慧乃內凡所得。由此方便。發無漏慧。二無漏慧大分為三。一人空慧。二法空慧。三中道慧。祖師處處提示三觀。率同此三可知。上來所明三學。行乃三乘學人。入於正性離生之妙道。而閻浮一化之正軌也。第三明行之果。是亦有二。一漸教門。二頓教門。所謂漸教者。以四沙門果而為近果。以大菩提而為遠果。廻心遲速。如餘處辨。所謂頓教門者。直入大乘。以得阿毘跋致。而為近果。二轉妙果。而為遠果。而其直往有二種道。一則菩薩發心立大丈夫志。忍耐一百一十苦。不見苦相。依三聚戒。起四弘誓。修四等行六度。乃願從今已去乃至成佛。於眾生不生瞋嫌損惱心。又願。從今已去乃至成佛。不以一欲心貪染男女。又願。從今已去乃至成佛。不以攀緣心起諸惡覺觀。又願。生生超八難道心不退轉。如是修行漸漸增明。遂乃成阿毘跋致。云何阿毘跋致相。謂不染三界。不厭三界。求無為道。不住無為。不在彼此。不著中道。常處生死。而無生死。何不住無為。謂攝受正法故。攝化眾生故。本願無盡故。何不染三界。謂煩惱盡故。業不繫故。生死岸頭得大自在。遊解脫海。是為阿毘跋致相。一則菩薩雖發大心愍惻眾生。或由懼退墮。或由樂見佛。願生他方淨土。或願生兜率內院。由託生於勝處。得勝異熟。自然入大乘正定聚也。具如疏鈔及淨心誡觀述。第二依示學行次第者。中阿含經三十五。佛對算數梵志目犍連。說階梯次第。調馬象次第。教算次第。以諭佛法律之次第。謂先身口意清淨正命活食。次觀內身。次守護根。次進止威儀。最靜庠序。衣鉢隨身。次於無事處樹下塚間。修習禪觀。弃除五蓋。乃至入第四禪。次教一切漏盡。又三十六卷示學行次第。先受戒衣鉢如翼。心無顧戀。次守護根門。次威儀庠序。進止有儀。次修習禪觀。又四十八卷明學行次第。云云。南山弘律之宗致。全脗浹於經說可尚。謹按阿含所說。今此所敘無外於戒定慧。於戒學中。開出正命威儀護根。乃為六法。然此六法。喻之人身。則定慧乃如臟腑。護根如氣血。戒行如骨肉。正命如皮筋。威儀如髮毛爪齒。如斯諸物。缺一則非人也。學道亦然。向之六法。乃沙門法之具體也。缺一而非真正學道也。所學若缺則。不翅道業不成。動也有害於人法。豈可不怖乎。末世學律之家。往往生師虫。外現衣鉢隨身。儀容齊整。緩行直視。低聲閉目等之律相。而內懷瑕疵。戒業不淨。正命不行。根門不護。定慧不修。南山呵之。以為內染外淨誑佛之徒。顧誑佛之威儀者。其比之離身之髮毛爪齒也乎。弃擲之糞聚而可也。其滅却南山宗者。蓋乃此人矣。寂。薄行菲德。濫登近圓。忝稱南山之裔。寧無覆公餗之過乎。至老倍懷慚懼而已。今但為慨乎今宗之弘通。轉盩于祖意之甚。忘其譾劣。聊陳所懷。以告諸同志耳。莫以僭越而咎予矣。辨南山宗訖。

　　南山宗致最難辨了。應須細尋繹於疏鈔之旨。且熟讀披玩於淨心誡觀。而韋編三絕矣。不者則。必錯認南山所痛斥之贋律儀。以為持律。傲傲然濫膺他恭敬供養。其過無所不至。豈可不洪歎哉。

　　上來所敘六宗者。竝究至理。而能適會時機。實乃照季世之光明幢矣。若泛論法界等流之教法則。一切大小權實法門。竝皆七善具足。同一甘露之妙法曼荼羅也。但由時運之與機感。而隆替于時而已。若依此正法教。而如說修行者。必定應當除二重障離二生死。證得圓滿轉依矣。上來顯理分教門訖。

顯揚正法復古集第二(尾)

　　(〔一本奧書云〕)

　　寶曆九歲十一月八日　拜寫　　弟子　僧照

　　(〔版本跋文云〕)

　　佛道去聖遼邈矣。祖道陵夷異見競起。茫茫昧昧難辨東西。非有達者起而顯正之。則雖聰且敏者。不失方幾希。學佛者之害孰大焉。此編也顯人所未顯。揚人所未揚。霧海之南針。夜途之北斗。可謂古道再復于今矣。豈可不歡喜踊躍乎。此書有前後二本。一撰于西京長時。一述于東都長泉。前本者。有所忌諱。未盡蘊奧。後本者。開顯直說無餘蘊矣。今刊者從前(【考】前恐後)本。讀者莫聽氷焉。余福緣淺薄不獲親炙律師。遺憾不已因刻諸梓。微攎嗟悼意云爾。戊午春。如如居士高嘉謹識。

　　(寬政九戊午歲九月)

　　(江戶日本橋道本石町十軒店書肆　西邦宗七梓)


