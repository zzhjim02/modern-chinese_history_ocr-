大藏經補編第 32 冊 No. 191 義相法師法性偈


　　法性偈序

　　華嚴。是佛教之宗源。十玄。乃華嚴之極談。相法師。略引十玄之大綱。我師道峰和尚。條分縷析之。不有得力於華嚴。安可措詞於極談之閫奧者哉。我師晚年。尤好於法性偈。註而解之。釋而記之。將為刻之。以傳於後矣。大願未畢。棄於世。嗚呼哀哉。我等後生。欲效先志。以傳後事。問於影波和尚。曰近觀學者之心。有信於佛教者寡矣。設費財而刻之。希慕願印者鮮矣。不如善寫之。布於宗門嘉矣。余觀世心。果然果然。兹命善寫。以代其刻。法性偈之德。不告靈言而驗矣。何也。大小設齋之時。法主振鈴一下云。召請中位云。則引導應聲。以法性偈一通誦之。其功其德。不言而知矣。

　　歲在己巳二月日　弟子賢陟　謹序

大方廣佛華嚴經義相法師法性偈

　　朝鮮　道峰沙門有聞　科註

　　朝鮮　影波和尚聖奎　證正

　　將解此偈。大分為五。初總相法體二。初標擧大位。

法性圓融無二相。

　　法乃事法界。性謂理法界。圓無際涯。竪窮則三世無間斷時。橫徧則十方無空缺處。融通為理事無礙。事事無礙。冥合一相。此為宗本總相法體。　　二開合釋成二。初別開收揀。顯動靜不一。

　　(從一心生萬法。則無不皆從法界流)於中二。初明泯相門全揀

諸法不動本來寂。無名無相絕一切。

　　開總成別。攝事歸理。唯是全揀。生佛之名。染淨之相。蕭然空寂。泯絕無寄也。

證智所知非餘境。

　　一亘青空。文殊智體。證者唯證。非因者之境也。牧牛子曰。非但全㨂門極致。證智所知。全收門極致。亦證智所知。盖言揀言收。為門不同。而極致乃擧一專合。證者。何但證一門之偏也。文殊智體。普賢行用。融合。則毘盧遮那全身。為二門之極致也。自初法性句。終至理事冥然句。中間轍跡。無非智行兩全。收㨂交徹。四法界無障礙之不思議。則此謂總相法體。法性大位之言。實非妄也。　　二顯緣起門全收二。初理事無礙。

真性甚深極微妙。不守自性隨緣成。

　　依理成事。理隨事變。為事事無礙之所由。　　二事事無礙。(先明其因。此顯其宗)於中四。初處無礙。(無邊剎境。自他不隔於毫端。)

一中一切多中一。

　　有力無力相入義。一多相容不同門。

一即一切多即一。

　　有體無體相即義。諸法相即自在門。此上二句。約一事多事互相入。即以顯無礙。

一微塵中含十方。

　　約大事小事互相入。即顯無礙。廣狹自在無礙門。

一切塵中亦如是。

　　擧一例諸。約一切塵塵同時互相入。即以顯無礙。如海滴滴。具含十德。同時具足相應門。　　二時無礙(十世古今。始終。不離於當念。)

無量遠劫即一念。一念即是無量劫。

　　念劫無礙。

九世十世互相即。

　　三世各具三世。九世也。現在一念為第十世也。圓融十世。皆具一念中。故互相即。

仍不雜亂隔別成。

　　行布門十世宛然。故隔別成。十世隔法異成門。　　三因果無礙。

初發心時便正覺。

　　發心畢竟。竟無二致。始終一貫。　　四染淨無礙。

生死涅槃常共和。

　　真妄交徹。凡聖無二。緣起大用。一周於此。千波競起。普賢行海。則此謂全收門極致也。　　二會上收揀。顯動靜不二。會萬法歸一心。則無不還歸此法界。於中二。初正明一味。

理事冥然無分別。

　　總相法體。末後圓成。蓋法性無二相。從本起末之大位。理事無分別。攝末歸本之大位。言雖前後。融會一味。則法乃同時也。以義相之宗眼。華嚴無障礙。法華之一佛乘。祖演於此偈。遂使未學。開示於眼目。悟入於骨髓。圓證法界。雖看盡三藏。究竟所得。不過如是。叢林終不掛懷。傷哉孤負。　　二境超權小。

十佛普賢大人境。

　　法界大位。冲深包博。總該萬有。周徧含容。百千世界。頭頭物物。元我一心顯量。握土成金。攬草成藥。觸境逢緣。任運合道。日用運為。無非佛事。擲大千於方外。納須彌於芥中。吾輩之常分。非假於神術。此不思議大解脫。非大人受用之家事乎。請着高眼。右祖述法性。　　上來總相法體竟。　　二教主開化二。初示見道法。

能仁海印三昧中。飜出如意不思議。

　　依定說教也。釋迦。此云寂默。即照而寂。收化歸證。自利之體也。牟尼。此云能仁。即寂而照。從證起化。利他之用也。則既在化門。他受用報身。故獨擧能仁也。華嚴專依海印三昧。說於一味法界。融通無礙法性之理。令諸眾生。得見自己法身。故云飜出如意。見道之法也　(釋迦。此云能仁。非寂默。牟尼。此云寂默。非能仁也。科註主誤解故。今証正之。)　　二示行證法。

雨寶益生滿虛空。

　　化徧十方也。雨寶。謂三千威儀八萬細行。無盡之寶。普雨於微塵剎土。令諸眾生。得修行證真之益也。右能開示法性。　　三所化機益二。初總列解行證。

眾生隨器得利益。是故行者還本際。

　　三聚五性。隨量飲海。各得其飽也。得利益。見道也。行者。修道也。還本際。證果也。　　二反勸息妄行。

叵息妄想必不得。

　　謂揀邪絕益。而反勸行得也。右所悟入法性。　　四牒結上義。(從來道結。重明悟修證)於中三。初結上所被機益。別明見道。

無緣善巧捉如意。歸家隨分得資糧。

　　無緣。謂無愛憎之緣。善巧。謂契理合機平等之說。捉如意。謂見道。得資糧。謂資糧位。文雖前却。若以回文順意。則得資糧捉如意。牒上能化飜出如意不思議之文。結成所化得益之義。以明見道位。則應於本教中信解分也。　【闕】

以陀羅尼無盡寶。莊嚴法界實寶殿。(寫本此二句與科註並闕)

　　【闕】

　　三結上總相法體。別明圓證

窮坐實際中道床。

　　窮。謂究竟五位。則斷行智證及位究竟也。坐。謂入證義。實際中道床。謂圓融無礙一味法界。牒前總相法體之位。結成究竟圓證還本際之義。則應於本教中成德分也。此乃事智成佛。拔亂反正。太平。正是將軍力。則如來出現之本意。能事之手段也　五拂新就本。

舊來不動名為佛。

　　不許將軍致太平。則義相祖師本分之家風也。右自己法性。如上所陳。雖是凡識。上所解。皆有典據。幸勿以人卑而謗之。虛己求宗則絕陳者。猶有一指之味矣。

　　蓮潭和尚論辨

　　此偈。愚亦曾見。而泛然看過。故今雖見高判。未能輒解。且衰老已甚。前解漸盡。何能妄加論辨乎。然此偈。古今無解釋者。而今以大手。分科細釋。不具看經眼。能緣乎。諸方所見。未知如何。而愚意以此流布。未有不可也。又古人廬山詩云。橫看成嶺側看峰。到處看山了不同。看經亦爾。雖所見不同。各得一意。所謂白璧黃金。各為至寶。彼自彼。我自我。何必拘礙於不同彼耶。但愚意大段分三。初二同前。第三所化機益。分二。初句。總明隨機各益。二是故下。別明悟修證。於中初三句。明悟。歸家下三句。明修。後二句。明證。初悟中初句。標悟。叵息句。反顯妄想不得悟。無緣句。順明善巧。可以悟得。飜出如意珠。從如意珠。雨虛空益生之寶。明修中歸家。牒前悟修分。得資糧。正明修。修有差別。故云隨分。而修是為成佛之資糧。以多羅尼無盡寶者。上能化中雨滿虛空者。總持無盡寶。以此寶莊嚴法界。悉成寶殿。正是修後二句。明證中窮極也。坐證也。極證中道實際之理。初發心住。圓融成佛。所謂煩惱斷盡。福智成竟。住初。圓融成佛。後入行布門。三賢十聖。次第修證。成究竟妙覺果。故此圓融成佛。為舊來本成佛。而非究竟圓證也。述愚左見如是。高判五科。非謂不是也。則各主張無妨。

　　(法性偈寫本一卷。桐華寺講堂金晶恒秘藏。本會借寫也。)

　　法性偈寫本一卷


