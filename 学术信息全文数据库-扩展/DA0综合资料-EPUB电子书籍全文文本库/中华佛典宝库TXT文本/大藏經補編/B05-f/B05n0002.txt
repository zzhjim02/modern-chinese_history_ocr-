大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第八十六

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　如來出現品第三十七(之一)

　　○此品分四。初來意。

　　【疏】來意者。前品明稱果之因。此品辨如因之果。體雖平等。不壞二相。先因後果。義次第故。亦為答前不思議品出現念故。答第二會所行問故。會釋如前。

　　○二釋名。

　　【疏】釋名者。如來是有法之人。即三身十身之通稱。出現是依人之法。果用化用之總名。如來雖見上文。對出現故重辨。十身皆有出現。且寄三身以明。然來即出現。為分人法。曉喻分明。故重辨之。若依法身。如來者．即諸法如義。如理常現．名為出現。故文云。普現一切而無所現。又云。體性平等。不增減等。若依報身。乘如實道。來成正覺。故曰如來。本性功德．一時頓顯。名為出現。故文云。如來成正覺時。於一切義無所疑惑。普見一切眾生成正覺等。若依化身。則乘薩婆若乘。來化眾生。故曰如來。則應機大用．一時出現。文云。以本願力現佛身。令見如來大神變。又云。隨其所能。隨其勢力。於菩提樹下。以種種身成正覺等。今以新佛舊成．曾無二體。新成舊佛．法報似分。無不應時故．即真而應。應隨性起故．即應而真。三佛圓融。十身無礙。故辨應現．即顯真成。(【鈔】新佛舊成者。以報就法。如出模之像。像本舊成。故無二體。新成舊佛者。以法就報。如金成像。金像似分。以有未成像金故。今成像竟。似分二矣。)若以來為現義。則如來即出現。持業釋也。若分人法。三皆如來之出現。揀餘出故。

　　○三宗趣。

　　【疏】宗趣者。平等出現為宗。融差別果為趣。

　　【論】將釋此品。約立四門。一釋品名目。二釋品來意。三釋如來放光．加文殊普賢所由。四隨文釋義。一釋品名目者。何故名為如來出現品。為從第二會普光明殿說十信心。以不動智佛為初信首。次無礙智佛等餘九佛。是十信中進修。又明一智中具十種智故。隨行立名。從十信中．信進修行。不離根本智不動智體。起大悲願行。修差別智。成大慈悲。至此位滿。名為如來出現品。明前初會菩提場中出現始成正覺者。是毗盧遮那佛出現。此品中出現．是菩薩進修五位行解智悲位滿出現。故名出現品。亦如善財見德生童子有德童女．表智悲二行滿故。便見慈氏如來。是表如來出現義。是故如來以光加此二人問答。說如來出現之門。文殊表現根本智。普賢是差別智。成就饒益眾生之門。二釋品來意者。明前五位中。文殊普賢及佛果三法已周。此明佛果行圓滿故。此品須來。三釋如來放光加文殊普賢所由者。明如來眉間光。是佛中道佛果智光。以灌文殊之頂者。明佛果智德高勝。為令文殊起問佛果之門。如來放口中光灌普賢口者。明普賢是差別智滿。欲令說法故。問曰。何故如來不自說此品。所以放光．加此文殊普賢二人。答曰。以表法故。令後學者易解故。非是如來自不能說。云何為表法。答曰。為明文殊是佛法身現根本智者。普賢菩薩是佛升進修行差別智者。明至此位．根本智及差別智齊滿周圓。方始名為如來出現。表以法身自性白淨無垢中．能現自體無依明淨本智．問差別智．自說自己修行行解之心。與古今諸佛合其智德。方是自己所行覺行圓滿佛故。是故如來放光加之．成法則故。明一切菩薩果滿功終．法皆如是。佛所放光．許至佛位故。法非謬故。表明如是法身根本智差別智．利生萬行齊備周圓。方是自己如來出現。表文殊是現根本智者。普賢是說法者。佛是果也。思之可見。大意明文殊普賢是成就佛果理智行門。還令說佛出現之法。佛是根本智．自體無言。凡是有言．皆是差別智。初會菩提場中毗廬遮那佛出現者。明初會菩提場．是毗盧遮那如來放光成法。與初發心修行者為樣式故。明表法身根本智．與差別利生行周圓滿故。令此二人說自佛．與古佛出興恰相似故。如是文殊普賢．是古今諸佛之共法。若初發心者．從初發信心已來．皆悉遊履此之文殊普賢二行．至此方滿故。如是進修．皆不離初信中不動智佛十智之體故。以明時不動。智不動。行不動。能徧遊十方不動。一入多不動。多入一不動。小入大不動。乃至如經所明。為達身心理智．無性無依。情識繫亡。法會常爾故。以此五位升進。或升天表法。或身徧十方。終成不離普光明殿本智之體．一剎那際。是故此自果已終之法．還不離說信心之處普光明殿說。還如善財至慈氏如來．還見文殊信心初友．入普賢身相似。恐後學者迷法。一一以善財將行表之．令易解故。大意依此可知。又約此一部之經。有三終因果。二種常道。一從初菩提場。至毗盧遮那品。有六品經。是佛自分五位中因果。即以十普賢海月光大明菩薩．通神天等五十眾是。二發信心菩薩。五位通信心。即六位因果者。從第二會。於普光明殿說佛名號品已下。至第八會普光明殿如來出現品。有三十二品經。明菩薩發心因果一終。此三十二品中。第三禪佛華三昧品未來。是此修行中加行之次第。三自文殊師利至大塔廟。說普照法界修多羅門。化善財令南求五十三勝友。明以行勸修五位一終之因果。為表但說教．由恐在行還迷。以置善財．是發心能行行者。五十三善知識．是已行行之人。一一求學升進。與後發菩提心者。作五位升進之樣。令不迷其行故。其中意。至文方釋。二種常道者。如法界品．離世間品。於出離道。常利眾生。恒真法界。非虛妄也。常．真法界。是常道佛果故。恒利世間眾生。無求自利。是佛常道之普賢行也。是名此經三終因果。二種常道。如第二會至第八會中如來出現品。是名發心菩薩升進五位一終。付囑流通。總在此品。明此品是五位進升果圓之末也。有人於法界品終．覓付囑流通。此為未得經之意趣。以法界品．總該一部教體．及以三世古今．無本末時分寂用之大體。非是安立加行。置因果。所為但以引接菩薩發心。乘法界乘。引接迷徒。至此如來出現品。以明經五位加行進修功熟處。方論流通付囑故。若論根本法界。性自不迷。性自不悟。無出無沒。不成不壞。無流無通也。此付囑流通。意從凡夫未悟。令加行功終處說。故非在法界品後也。如法界品。直論一切諸佛功終之果。是自流通。不須付囑。如法界品中。如來師子座。暨於法界。無有邊涯。此明果極也。如此如來出現品。明信心者。五位加行功終之力。方始純實。創登功畢。二行圓周。便說付囑流通。明果初滿故。方入常道法界。非古今始末之量也。流通此法．名曰流通。即法界品．是為自以法界功滿。常以法界行勸眾生。以方便行。倣而學之。名為付囑流通。方便行者。即五位中方法是也。即諸波羅蜜．四攝．四無量．三十七品．大願．大智．大悲等是。一切諸佛法．皆如是方能成也。四隨文釋義者。於此一品之中。長科兩段。

　　○四正釋文。文為七分。一加分。二本分。三請分。四說分。五顯名受持分。六表瑞證成分。七偈頌總攝分。今初有二。先毫光加請主。後口光加說主。前中三。初光。次加。後益。

　　爾時世尊。從眉間白毫相中。

　　放大光明。名如來出現。

　　無量百千億那由他阿僧祇光明以為眷屬。

　　其光普照十方盡虛空法界一切世界。右繞十帀。

　　顯現如來無量自在。

　　覺悟無數諸菩薩眾。震動一切十方世界。

　　除滅一切諸惡道苦。

　　映蔽一切諸魔宮殿。

　　顯示一切諸佛如來坐菩提座．成等正覺。及以一切道場眾會。

　　作是事已。而來右繞菩薩眾會。

　　【疏】光中有十。分三。一光出處。眉間者。表證道。離有無二邊故。表無住道。離真應二邊故。白毫者。表所出現性無垢故。能詮出現諸教本故。二放大下。辨光明體。如所說故。三無量下八段。皆是光業。初眷屬光．即是因業。總攝諸法。皆此生故。四其光下。舒業。五顯現下。敬業。六覺悟下。覺業。七除滅下。止業。八映蔽下。降伏業。九顯示下。示現業。十作是下。卷業。

　　○二正明加相。

　　入如來性起妙德菩薩頂。

　　【疏】所以加此菩薩者。如名所顯故。性有二義。一種性義。因所起故。二法性義。若真若應．皆此生故。亦有釋云。此之妙德．即是文殊。說此法門．加性起稱。此釋無違大理。以文殊大智為能顯。普賢法界為所顯。共成毗盧遮那之出現故。亦是解行滿故。佛出現也。從頂入者。是加持相。妙智之極．方能顯故。

　　○第三加益。

　　時此道場一切大眾．身心踊躍．生大歡喜。作如是念。甚奇希有。今者如來放大光明。必當演說甚深大法。

　　爾時如來性起妙德菩薩。於蓮華座上。偏袒右肩。右跽合掌。一心向佛而說頌言。

　　【疏】加益中二。先大眾同欣。知法將被故。二妙德領旨。知令求說主故。於中二。先長行。身心致敬。跽者。跪也。﹂

　正覺功德大智出　普達境界到彼岸　等於三世諸如來　是故我今恭敬禮　已升無相境界岸
　而現妙相莊嚴身　放於離垢千光明　破魔軍眾咸令盡　十方所有諸世界　悉能震動無有餘
　未曾恐怖一眾生　善逝威神力如是　虛空法界性平等　已能如是而安住　一切含生無數量
　咸令滅惡除眾垢　苦行勤勞無數劫　成就最上菩提道　於諸境界智無礙　與一切佛同其性

　　【疏】後偈頌讚請。十偈分二。前五讚。後五請。前中初一總讚申敬。餘四別讚放光。中有讚因讚果讚用等。文並可知。

　導師放此大光明　震動十方諸世界　已現無量神通力　而復還來入我身　決定法中能善學
　無量菩薩皆來集　令我發起問法心　是故我今請法王　今此眾會皆清淨　善能度脫諸世間
　智慧無邊無染著　如是賢勝咸來集　利益世間尊導師　智慧精進皆無量　今以光明照大眾
　令我問於無上法　誰於大仙深境界　而能真實具開演　誰是如來法長子　世間尊導願顯示

　　【疏】後五中。初一自敘得益。即是領旨。次偈領眾意請。次偈歎眾堪聞。次偈敘佛令請。後偈正求說主。已領佛意。故不請佛。

　　○第二口光加說主者。示所請故。

　　爾時如來。即於口中。放大光明。名無礙無畏。百千億阿僧祇光明以為眷屬。普照十方盡虛空等法界一切世界。右繞十帀。顯現如來種種自在。開悟無量諸菩薩眾。震動一切十方世界。除滅一切諸惡道苦。映蔽一切諸魔宮殿。顯示一切諸佛如來坐菩提座成等正覺。及以一切道場眾會。作是事已。而來右繞菩薩眾會。

　　入普賢菩薩摩訶薩口。

　　其光入已。普賢菩薩身及師子座。過於本時及諸菩薩身座百倍。唯除如來師子之座。

　　【疏】文中三。初光。次加。後益。今初亦十。一出處。口放者。表教道傳通故。二光名。令得無礙辯。不畏大眾及深理故。餘如前辨。二入普下。加中入口者。教以口傳故。如佛說故。加普賢者。是普賢行之果故。所證法界。由理顯故。三其光入下。明益中。唯除如來。揀師資故。

　　○第二本分。

　　爾時如來性起妙德菩薩。問普賢菩薩摩訶薩言。佛子。佛所示現廣大神變。令諸菩薩皆生歡喜。不可思議。世莫能知。是何瑞相。普賢菩薩摩訶薩言。佛子。我於往昔見諸如來應正等覺示現如是廣大神變。即說如來出現法門。如我惟忖。今現此相。當說其法。

　　說是語時。一切大地悉皆震動。出生無量問法光明。

　　【疏】本分中三。初徵事而問。次引例以答。答即是本。後說是語下。表瑞證成。顯說希奇。纔聞其名。已有徵故。大地動者。大法將顯。大惑將傾故。出問(【校】問。纂要誤作同。)法光者。冥加智慧。助發請故。

　　○第三請分中。有長行與偈。

　　時性起妙德菩薩。問普賢菩薩言。佛子。菩薩摩訶薩應云何知諸佛如來應正等覺出現之法。願為我說。

　　佛子。此諸無量百千億那由他菩薩眾會。皆久修淨業。念慧成就。到於究竟大莊嚴岸。具一切佛威儀之行。正念諸佛未曾忘失。大悲觀察一切眾生。決定了知諸大菩薩神通境界。已得諸佛神力所加。能受一切如來妙法。具如是等無量功德。皆已來集。

　　佛子。汝已曾於無量百千億那由他佛所。承事供養。成就菩薩最上妙行。於三昧門．皆得自在。入一切佛祕密之處。知諸佛法。斷眾疑惑。為諸如來神力所加。知眾生根。隨其所樂。為說真實解脫之法。隨順佛智。演說佛法。到於彼岸。有如是等無量功德。

　　善哉佛子。願說如來應正等覺出現之法。身相。言音。心意。境界。所行之行。成道。轉法輪。乃至示現入般涅槃。見聞親近所生善根。如是等事。願皆為說。

　　【疏】前中四。一總舉法請。二佛子此諸下。歎眾堪聞。三佛子汝已下。歎說主具德。四善哉下。標章別請。前二可知。三中別歎十事。一供多佛．必曾聞故。二成妙行。曾已修故。三定自在．有所依故。四親證入故。五知教道故。六除他疑故。七上力加故。八審根器故。九能隨說故。十順智到彼岸。得意深故。有如是下。總結。既有說德。堪宜說故。第四標章別請中。初句讚善。躡前三段。後列十事。以顯無盡。一如來出現之法。此是總相。總集多緣。成出現法。法含持軌。餘九是別。初三．即三業祕密。四境．即智之所緣。亦分齊境。五依境修行．通因通果。六成菩提道。七成轉法輪。八應必示涅槃。九若存若亡．見聞皆益。備斯九事。一化始終。有云。初一所依之法。餘九能依之德。亦有斯理。如是下。結請。

　　○第二偈請。

　　時如來性起妙德菩薩。欲重明此義。向普賢菩薩而說頌曰。

　善哉無礙大智慧　善覺無邊平等境　願說無量佛所行　佛子聞已皆欣慶　菩薩云何隨順入
　諸佛如來出興世　云何身語心境界　及所行處願皆說　云何諸佛成正覺　云何如來轉法輪
　云何善逝般涅槃　大眾聞已心歡喜　若有見佛大法王　親近增長諸善根　願說彼諸功德藏
　眾生見已何所獲　若有得聞如來名　若現在世若涅槃　於彼福藏生深信　有何等利願宣說

　　【疏】十偈分三。初一讚德標請。頌前第三段。次四舉法別請。頌前第四段。

　此諸菩薩皆合掌　瞻仰如來仁及我　大功德海之境界　淨眾生者願為說　願以因緣及譬喻
　演說妙法相應義　眾生聞已發大心　疑盡智淨如虛空　如徧一切國土中　諸佛所現莊嚴身
　願以妙音及因喻　示佛菩提亦如彼　十方千萬諸佛土　億那由他無量劫　如今所集菩薩眾
　於彼一切悉難見　此諸菩薩咸恭敬　於微妙義生渴仰　願以淨心具開演　如來出現廣大法

　　【疏】三有五偈。歎德勸請。通頌後三段。於中初偈總讚請。次二偈勸說之方。以法深難領。故請說因喻。次一偈半。歎眾堪聞。末後半偈。結請所說。淨心。顯無說過。具演。文義周圓。

　　○第四說分。大分為二。初別答十問。後佛子如來以一切譬下。總以結酬。今初十段。答前十問。各有長行偈頌。一一具十。今初答出現之法。長行中二。初標告歎深。

　　爾時普賢菩薩摩訶薩。告如來性起妙德等諸菩薩大眾言。佛子。此處不可思議。

　　○二隨義別顯。於中三。初法說深廣。酬前因緣。二喻明深廣。雙酬因喻。後總結成益。結上十喻。今初。

　　所謂如來應正等覺。以無量法而得出現。

　　何以故。非以一緣。非以一事。如來出現而得成就。以十無量百千阿僧祇事而得成就。何等為十。所謂過去無量攝受一切眾生菩提心所成故。過去無量清淨殊勝志樂所成故。過去無量救護一切眾生大慈大悲所成故。過去無量相續行願所成故。過去無量修諸福智心無厭足所成故。過去無量供養諸佛教化眾生所成故。過去無量智慧方便清淨道所成故。過去無量清淨功德藏所成故。過去無量莊嚴道智所成故。過去無量通達法義所成故。

　　佛子。如是無量阿僧祇法門圓滿。成於如來。

　　【疏】中分三。謂標．釋．結。今初。總標多因。成出現果。二何以下。釋。於中二。先徵以總釋。後何等為下。徵數別明。今初。先反釋。緣．約能成之緣。事。即所成因體。後以十下。順釋。向言無量。乃是總相。今明有十箇無量。以顯無盡。理實則有百千阿僧祇數無量。此十無量．皆徧十喻。言百千者。古人云。以十無量入中十喻成百。以後結中十句．一一結前百門為千。其中更有別義。方成無量。今以下列十中．門門皆云無量。則不俟相入。是知百千之言．但是數之總稱耳。二徵數別明中。一始發大心。誓期出現故．此心何相。二明上求勝志。三明下化慈悲。四行以續願。此行謂何。五明不出福智。六別顯福嚴。七別明智嚴。八淨前功德。九嚴前智慧。所謂方便道．教道．證道．無住道．正道．助道．一道．二道等．皆莊嚴故。十窮究法源真實智故。三佛子如是下。結中。既皆過去積因。多法圓滿。令二利果．一時出現。故出現言。通真通應。

　　○第二喻明深廣中。十喻各三。謂喻．合．結。喻酬譬喻。合酬因緣。故文云。非以一緣一事而得出現。又前法說．多約往因。此中合文．多約現緣。十中。一大千興造喻。此喻為總。總喻眾緣以成出現。故云以無量緣等。下說雲雨．皆此所霔。

　　佛子。譬如三千大千世界。非以一緣非以一事而得成就。以無量緣．無量事．方乃得成。

　　【疏】初喻中四。一總辨多緣。二別顯緣相。三顯彼因起。四性相結成。今初。先反後順。緣即因緣。如眾生業。及風雨等。事即事相。謂如所持水．及宮殿等。

　　所謂興布大雲。降霔大雨。四種風輪相續為依。其四者何。一名能持。能持大水故。二名能消。能消大水故。三名建立。建立一切諸處所故。四名莊嚴。莊嚴分布咸善巧故。

　　【疏】二別顯中。先雲雨上霔。後風輪下持。一能持者。若無此輪．雨無停處。二水若不減．礙起天宮。三水雖已減．假此成立。謂減一節水．起一重天。如嚴冬急流。重重冰結。四雖起總處．無別莊嚴。故須第四。

　　如是皆由眾生共業．及諸菩薩善根所起。令於其中一切眾生．各隨所宜而得受用。

　　【疏】三顯彼因起。謂上雲等。略由二因。一眾生外增上業。言共業者。謂多有情。應生此界。共業同變。於中有四句。謂共中共等。(【鈔】一眾生者。揀異內異熟業。謂多有情者。即唯識論釋初能變中。處之一字。論云。所言處者。謂異熟識。由共相種成熟力故。變似色等器世間相。即外大種。及所造色。雖諸有情所變各別。而相相似。處所無異。如眾燈明。各徧似一。釋曰。此釋共變之義。相似名共。論又云。誰異熟識變為此相。有義一切。所以者何。如契經說。一切有情業增上力。共所起故。有義不許。乃至云。經依少分。說一切言。諸業同者。皆共變故。釋曰。此揀通局。即今疏文。疏依此義。云。應生此界。故下經云。各隨所宜而得受用。若不應生。豈安樂界所有眾生．變為此界之穢土耶。於中有四者。即唯識第二。引瑜伽論說。共不共中。各有二種。共中二者。一共中共。如山河等。非唯一趣獨能用故。二共中不共。如己田宅。及鬼所見為水火等。即於彼境。非互用也。不共中二者。一不共中不共。如眼等根。唯自識依。用之緣境。非他依故。二不共中共。如自浮根塵。他亦受用故。根即不耳。)二菩薩善根。此有二意。一約同居。謂地前菩薩。二約能化。謂隨諸眾生。應以何國起菩薩根等。便修彼因以取彼國。故有眾生類即菩薩佛國。令於其中下。顯受用果。謂先成器界。後起眾生。依之而住。如俱舍婆沙等辨。(一約同居者。地前菩薩。未生受用。同居變化。亦以善業共變此土。二約能化者。即淨名意。能化菩薩。非自業成。以大悲故．取土攝生。及眾生之類。皆淨名經。並如世界成就品引。謂先成器界者。俱舍十二云。壞從獄不生。至外器都盡。成劫從風起。至地獄初生。論釋云。謂成劫中。初一劫．起器世間。後十九劫．起有情漸住。壞中後劫．壞於器界。前十九劫．有情漸捨。二十中劫。初劫唯減。後劫唯增。然此二時．等中十八．成壞時量。法爾先成。必在後壞。)各隨所宜者。謂水族眾生得水受用等。又人羅剎．宮殿無礙。菩薩眾生．淨穢同居。

　　佛子。如是等無量因緣．乃成三千大千世界。法性如是。無有生者。無有作者。無有知者。無有成者。然彼世界．而得成就。

　　【疏】第四性相結成中。先結前生後。後法性如是下。正結。此句為總此法性言。通於性相。無有生下。別顯性空。亦遮其妄計。謂非冥性微塵等生。非自在梵王等作。無神我能知。上三顯能作空。無有成者．顯所作空。雖能所俱空．不礙相有。故云而得成就。如是無礙。為法性如是。

　　如來出現．亦復如是。非以一緣．非以一事而得成就。以無量因緣．無量事相．乃得成就。所謂曾於過去佛所．聽聞受持大法雲雨。因此能起如來四種大智風輪。何等為四。一者念持不忘陀羅尼大智風輪。能持一切如來大法雲雨故。二者出生止觀大智風輪。能消竭一切煩惱故。三者善巧迴向大智風輪。能成就一切善根故。四者出生離垢差別莊嚴大智風輪。令過去所化一切眾生善根清淨．成就如來無漏善根力故。如來如是成等正覺。法性如是。無生無作．而得成就。佛子。是為如來應正等覺出現第一相。菩薩摩訶薩應如是知。

　　【疏】次合中。略不合第三顯彼所因。以次下二喻。自別合故。合四輪中。前三是因。後一二利果滿。因圓果滿。佛出現故。一品之內．多以依喻正者。非唯義類相似。實則外由內變。故令外器。全似於內。是以上云。菩薩善根所起。眾生共業所生等。華藏品中。已略開顯。

　　○第二洪霔大千喻。

　　復次佛子。譬如三千大千世界將欲成時。大雲降雨．名曰洪霔。一切方處所不能受．所不能持。唯除大千界將欲成時。佛子。如來應正等覺亦復如是。興大法雲。雨大法雨。名成就如來出現。一切二乘心志狹劣．所不能受．所不能持。唯除諸大菩薩心相續力。佛子。是為如來應正等覺出現第二相。菩薩摩訶薩應如是知。

　　【疏】此之雲雨。即前喻中興雲降雨。正喻出現法門．廣大難知．周十方故。言心相續力者。若約信受。但是圓機。堅種相續。能受深旨。若約具受。則八地已上。得無盡陀羅尼。方能受持。乃至十地。方受如來雲雨說法。是以文言．除大菩薩。由初義故．但揀二乘。

　　○第三雲雨無從喻。

　　復次佛子。譬如眾生．以業力故．大雲降雨．來無所從。去無所至。

　　如來應正等覺亦復如是。以諸菩薩善根力故。興大法雲。雨大法雨。亦無所從來。無所至去。佛子。是為如來應正等覺出現第三相。菩薩摩訶薩應如是知。

　　【疏】菩薩善根。如生共業。感彼出現。法雲法雨。機感而現。非先有一方所。從彼而來。機謝而去。亦非歸至舊所。故體無生滅。

　　○第四大雨難知喻。

　　復次佛子。譬如大雲．降霔大雨。大千世界一切眾生無能知數。若欲算計。徒令發狂。唯大千世界主摩醯首羅。以過去所修善根力故。乃至一滴無不明了。佛子。如來應正等覺亦復如是。興大法雲。雨大法雨。一切眾生聲聞獨覺所不能知。若欲思量。心必狂亂。唯除一切世間主菩薩摩訶薩。以過去所修覺慧力故。乃至一文一句入眾生心．無不明了。佛子。是為如來應正等覺出現第四相。菩薩摩訶薩應如是知。

　　【疏】喻深非心境故。古云。教廣行大。因深果遠故。非預二乘。亦不乖理。但是大機。即世間主。無能所行．即能知之。

　　○第五大雨成敗喻。

　　復次佛子。譬如大雲降雨之時。有大雲雨．名為能滅。能滅火災。有大雲雨．名為能起。能起大水。有大雲雨．名為能止。能止大水。有大雲雨．名為能成。能成一切摩尼諸寶。有大雲雨．名為分別。分別三千大千世界。佛子。如來出現亦復如是。興大法雲。雨大法雨。有大法雨．名為能滅。能滅一切眾生煩惱。有大法雨．名為能起。能起一切眾生善根。有大法雨．名為能止。能止一切眾生見感。有大法雨．名為能成。能成一切智慧法寶。有大法雨．名為分別。分別一切眾生心樂。佛子。是為如來應正等覺出現第五相。菩薩摩訶薩應如是知。

　　【疏】況佛滅惑成德。喻中初一．即壞界之時。三即以水止水。合中初二．滅惑成福。次二．滅障成智。即止觀雙運。後一．權智照機。又無二同二乘。無三同外道。無四增無明。無五非種智。此即分上總中法雨令差。

　　○第六一雨隨別喻。

　　復次佛子。譬如大雲。雨一味水。隨其所雨．無量差別。如來出現亦復如是。雨於大悲一味法水。隨宜說法．無量差別。佛子。是為如來應正等覺出現第六相。菩薩摩訶薩應如是知。

　　【疏】喻佛一味隨器。隨器即合前差別。

　　○第七勝處先成喻。

　　復次佛子。譬如三千大千世界初始成時。先成色界諸天宮殿。次成欲界諸天宮殿。次成於人及餘眾生諸所住處。佛子。如來出現亦復如是。先起菩薩諸行智慧。次起緣覺諸行智慧。次起聲聞善根諸行智慧。次起其餘眾生有為善根諸行智慧。佛子。譬如大雲。雨一味水。隨諸眾生善根異故。所起宮殿種種不同。如來大悲一味法雨。隨眾生器而有差別。佛子。是為如來應正等覺出現第七相。菩薩摩訶薩應如是知。

　　【疏】喻佛勝緣先濟德。文中先正明。後佛子譬如下。牒以釋疑。先成由業力。法異由機殊。不乖第六一味。

　　○第八事別由因喻。

　　復次佛子。譬如世界初欲成時。有大水生。徧滿三千大千世界。生大蓮華。名如來出現功德寶莊嚴。徧覆水上。光照十方一切世界。時摩醯首羅淨居天等。見是華已。即決定知於此劫中有爾所佛出興於世。佛子。爾時其中有風輪起．名善淨光明。能成色界諸天宮殿。有風輪起．名淨光莊嚴。能成欲界諸天宮殿。有風輪起．名堅密無能壞。能成大小諸輪圍山及金剛山。有風輪起．名勝高。能成須彌山王。有風輪起．名不動。能成十大山王。何等為十。所謂佉陀羅山。仙人山。伏魔山。大伏魔山。持雙山。尼民陀羅山。目真隣陀山。摩訶目真隣陀山。香山。雪山。有風輪起．名為安住。能成大地。有風輪起．名為莊嚴。能成地天宮殿．龍宮殿．乾闥婆宮殿。有風輪起．名無盡藏。能成三千大千世界一切大海。有風輪起．名普光明藏。能成三千大千世界諸摩尼寶。有風輪起．名堅固根。能成一切諸如意樹。佛子。大雲所雨一味之水．無有分別。以眾生善根不同故．風輪不同。風輪差別故．世界差別。

　　【疏】喻佛成辦大事德。亦是德殊由智喻。喻中分三。初蓮華表佛。總中略無。名出現者。表佛現故。而言大者。準五卷大悲經第三云。有千葉故。光照十方者。金色光也。言爾所佛者。有千枝華。表千佛故。故劫名賢。賢善多故。餘多同此。二佛子爾時下。風輪起處者。即有力遙持。廣前建立風輪。三佛子大雲下。結因有屬。(【鈔】準五卷大悲者。經云。阿難。何故名為賢劫。阿難。此三千大千世界劫欲成時。盡為一水。淨居天子以天眼觀見此世界。唯一大水。見有千枝諸妙蓮華。一一蓮華。各有千葉。甚可愛樂。彼淨居天子。因見此華。心生歡喜。踊躍無量。而皆讚言。奇哉希有。奇哉希有。如此劫中。當有千佛出興於世。以是因緣。遂名此劫。號之為賢。我滅度後。當有九百九十六佛。)

　　佛子。如來出現亦復如是。具足一切善根功德。放於無上大智光明。名不斷如來種不思議智。普照十方一切世界。與諸菩薩一切如來灌頂之記。當成正覺．出興於世。

　　佛子。如來出現。復有無上大智光明．名清淨離垢。能成如來無漏無盡智。復有無上大智光明．名普照。能成如來普入法界不思議智。復有無上大智光明．名持佛種性。能成如來不傾動力。復有無上大智光明．名逈出無能壞。能成如來無畏無壞智。復有無上大智光明．名一切神通。能成如來諸不共法一切智智。復有無上大智光明．名出生變化。能成如來令見聞親近所生善根不失壞智。復有無上大智光明．名普隨順。能成如來無盡福德智慧之身．為一切眾生而作饒益。復有無上大智光明．名不可究竟。能成如來甚深妙智．隨所開悟．令三寶種永不斷絕。復有無上大智光明．名種種莊嚴。能成如來相好嚴身．令一切眾生皆生歡喜。復有無上大智光明．名不可壞。能成如來法界虛空界等殊勝壽命。無有窮盡。

　　【疏】二合中亦三。先合蓮華表佛喻。於中一切善根功德。合上大水徧滿。放於下。合生蓮華。謂不斷種性。如華表佛故。普照十方。合上光照十方。與諸菩薩下。合知佛當出。

　　第二佛子下。合風輪起處喻。此十智光。次第合前。所成唯果德。能成通因果。又能成即實之權。所成唯差別之德。故下結云。同一體等。

　　佛子。如來大悲一味之水無有分別。以諸眾生欲樂不同。根性各別。而起種種大智風輪。令諸菩薩成就如來出現之法。

　　佛子。一切如來同一體性大智輪中。出生種種智慧光明。

　　佛子。汝等應知如來於一解脫味。出生無量不可思議種種功德。眾生念言。此是如來神力所造。佛子。此非如來神力所造。佛子。乃至一菩薩不於佛所曾種善根．能得如來少分智慧．無有是處。但以諸佛威德力故。令諸眾生具佛功德。而佛如來無有分別。無成無壞。無有作者。亦無作法。佛子。是為如來應正等覺出現第八相。菩薩摩訶薩應如是知。

　　【疏】第三合結因有屬。於中三。一結因。即能成之智。合上一味之水。風輪不同。此輪由一節水減。一重輪生。如澄水垽。今推能成。由一味大悲。二佛子一切下。結果。即所成之大智。從一實之智。隨權而生。合上風輪差別．故世界差別。三佛子汝等下。結緣。即由眾生異。合上以眾生善根不同。兼釋外疑。於中又三。初牒前正理。一解脫味。即能成之水。水具二義。悲及解脫。二文影略。種種功德。通能所二智。二眾生念言。舉外疑情。然感應之道。略有三義。一互相成。二互相奪。三緣成性空。今眾生以緣奪因。純推佛力。失因緣義。(【鈔】以緣奪因者。此中化生。以眾生自力為因。佛力為緣。餘可思準。)三佛子此非下。如來為釋。於中初以因奪緣。一向言非。次但以下。為說正義。初句因緣相成。後而佛下。有二義。一成上因緣。雖隨眾生。心無分別。二成第三義。了性空故。緣成故無成。無成故無壞。所成既空。何有能成作者。及作法耶。

　　○第九四輪相依喻。

　　復次佛子。如依虛空．起四風輪．能持水輪。何等為四。一名安住。二名常住。三名究竟。四名堅固。此四風輪能持水輪。水輪能持大地令不散壞。是故說地輪依水輪。水輪依風輪。風輪依虛空。虛空無所依。雖無所依。能令三千大千世界而得安住。

　　【疏】況佛體用依持德。亦廣建立風之別義。喻中二。先明能持之風有四者。一一時持水名安住。二．多時不動名常住。三．與劫齊量。四．體性堅密。是以俱舍云。假使有一大諾健那。以金剛輪。奮威懸擊。金剛有碎。風輪無損。其量廣無數。厚十六洛叉。彼但有一。與此不同。二此四下。四輪相依。準俱舍論。次上水輪。厚八洛叉。洛叉億也。次上更有金輪。厚三億二萬由旬。然其世界。或說三輪成。謂風水金。或說五輪。謂下加虛空。上加大地。今欲稱法。合成四輪。則地中含金。金亦地故。

　　佛子。如來出現亦復如是。依無礙慧光明．起佛四種大智風輪。能持一切眾生善根。何等為四。所謂普攝眾生皆令歡喜大智風輪。建立正法令諸眾生皆生愛樂大智風輪。守護一切眾生善根大智風輪。具一切方便通達無漏界大智風輪。是為四。佛子。諸佛世尊。大慈救護一切眾生。大悲度脫一切眾生。大慈大悲普徧饒益。然大慈大悲依大方便善巧。大方便善巧依如來出現。如來出現依無礙慧光明。無礙慧光明無有所依。佛子。是為如來應正等覺出現第九相。菩薩摩訶薩應如是知。

　　【疏】二合中。先合能持四風。有配四攝。義則少似。既合以如來出現則成太局。今謂一未信入者。以四攝普攝．示以正理。二已信受者。建立教法。三已入法者。令其成行。四已成行者。令其得果。二佛子下。合四輪相依。一慈悲合地。能厚載故。二方便合水。曲隨器故。出現合風。力能持故。無礙合空。如空無礙故。故淨名云。其無礙慧無若干故。文意雖但取展轉相依。不妨有似其事。若準偈中。慈悲之前有一切佛法。以況樹林。則五重相依。

　　○第十大千饒益喻。

　　復次佛子。譬如三千大千世界既成就已。饒益無量種種眾生。所謂水族眾生得水饒益。陸地眾生得地饒益。宮殿眾生得宮殿饒益。虛空眾生得虛空饒益。如來出現亦復如是。種種饒益無量眾生。所謂見佛生歡喜者。得歡喜益。住淨戒者。得淨戒益。住諸禪定及無量者。得聖出世大神通益。住法門光明者。得因果不壞益。住無所有光明者。得一切法不壞益。是故說言。如來出現。饒益一切無量眾生。佛子。是為如來應正等覺出現第十相。菩薩摩訶薩應如是知。

　　【疏】況佛利世德。別顯總中。一切眾生．各隨所宜而得受用。合中。次第合前四益。見佛生喜。如魚得潤故。戒如平地。萬善由生故。定如宮室。得安息故。慧如虛空。不可壞故。於中二句。初不壞事。後不壞理。

　　○第三總結成益。

　　佛子。菩薩摩訶薩知如來出現．則知無量．知成就無量行故。則知廣大．知周徧十方故。則知無來去．知離生住滅故。則知無行無所行．知離心意識故。則知無身．知如虛空故。則知平等．知一切眾生皆無我故。則知無盡．知徧一切剎無有盡故。則知無退．知盡後際無斷絕故。則知無壞．知如來智無有對故。則知無二．知平等觀察為無為故。則知一切眾生皆得饒益．本願迴向自在滿足故。

　　【疏】成益中有十一句。各別結上十門。以九十二句。結第九門。故有十一。一多因出現故。二廣故難受。三無生故無從。四非心識故．思必發狂。五如空故．惑見雙亡。六平等無我故一味。七由無盡故．諸乘徧化。八後際無斷故．佛種不斷。九無對．即無礙慧。十為無為平等．即攝三輪歸無礙慧。十一本為眾生故．令利益滿足。若將一一通前十門。未為得意。

　　○第二偈頌。

　　爾時普賢菩薩摩訶薩。欲重明此義而說頌言。

　十力大雄最無上　譬如虛空無等等　境界廣大不可量　功德第一超世間

　　【疏】三十七頌。分三。初十四頌。歎深許說。次二十二頌．頌上十喻。後一頌。結說無盡。不頌上文。今初分二。前十一頌。歎深難量。後三頌．誡聽許說。今初亦二。初偈總歎。頌前標告不思議言。後十別歎。即次第頌前總結十一句。亦第九偈．頌九十二句。結既結喻。今此亦即通頌前喻。喻則性相雙明。此中多就性說。古稱性起。彌復有由。

　十力功德無邊量　心意思量所不及　人中師子一法門　眾生億劫莫能知

　　【疏】一無邊量．即無量義。

　十方國土碎為塵　或有算計知其數　如來一毛功德量　千萬億劫無能說

　　【疏】二一毛叵量．即廣大義。

　如人持尺量虛空　復有隨行計其數　虛空邊際不可得　如來境界亦如是

　　【疏】三空際叵得．即無生義。然唯此第三偈。似頌第五如空。第六偈．似頌第三無生滅。然取義不同。故皆按次。

　或有能於剎那頃　悉知三世眾生心　設經眾生數等劫　不能知佛一念性

　　【疏】四不能知者。離心識故。

　譬如法界徧一切　不可見取為一切　十力境界亦復然　徧於一切非一切

　　【疏】五徧於一切非一切者。即如空義。

　真如離妄恒寂靜　無生無滅普周徧　諸佛境界亦復然　體性平等不增減

　　【疏】六體性平等。即平等無我義。

　譬如實際而非際　普在三世亦非普　導師境界亦如是　徧於三世皆無礙

　　【疏】七前徧諸剎。此徧三世。文綺互耳。

　法性無作無變易　猶如虛空本清淨　諸佛性淨亦如是　本性非性離有無

　　【疏】八無變易。故盡後際。

　法性不在於言論　無說離說恒寂滅　十力境界性亦然　一切文辭莫能辯

　　【疏】九離言說。故無二無對。

　了知諸法性寂滅　如鳥飛空無有迹　以本願力現色身　令見如來大神變

　　【疏】十本願現身。故能成益。

　若有欲知佛境界　當淨其意如虛空　遠離妄想及諸取　令心所向皆無礙
　是故佛子應善聽　我以少譬明佛境　十力功德不可量　為悟眾生今略說
　導師所現於身業　語業心業諸境界　轉妙法輪般涅槃　一切善根我今說

　　【疏】第二誡聽許說中。分二。初一誡聽勸修。淨意如空。總以喻顯。下二句別顯。一離妄取。如彼淨空無雲翳故。斯即真止。二觸境無滯。如彼淨空無障礙故。斯即真觀。此觀不作意以照境．則所照無涯。此止體性離而息妄．故諸取皆寂。若斯。則不拂不瑩而自淨矣。無淨之淨．則暗蹈佛境矣。此為心要。請後學思行。後二偈。許說分齊。於中初半偈。結前生後。後偈半。正示分齊。牒舉十門。略無行者。三業攝故。闕正覺者。導師中攝．或復略無。

　譬如世界初安立　非一因緣而可成　無量方便諸因緣　成此三千大千界　如來出現亦如是
　無量功德乃得成　剎塵心念尚可知　十力生因莫能測　譬如劫初雲澍雨　而起四種大風輪
　眾生善根菩薩力　成此三千各安住　十力法雲亦如是　起智風輪清淨意　昔所迴向諸眾生
　普導令成無上果　如有大雨名洪澍　無有處所能容受　唯除世界將成時　清淨虛空大風力
　如來出現亦如是　普雨法雨充法界　一切劣意無能持　唯除清淨廣大心　譬如空中澍大雨
　無所從來無所去　作者受者悉亦無　自然如是普充洽　十力法雨亦如是　無去無來無造作
　本行為因菩薩力　一切大心咸聽受　譬如空雲澍大雨　一切無能數其滴　唯除三千自在王
　具功德力悉明了　善逝法雨亦如是　一切眾生莫能測　唯除於世自在人　明見如觀掌中寶
　譬如空雲澍大雨　能滅能起亦能斷　一切珍寶悉能成　三千所有皆分別　十力法雨亦如是
　滅惑起善斷諸見　一切智寶皆使成　眾生心樂悉分別　譬如空中雨一味　隨其所雨各不同
　豈彼雨性有分別　然隨物異法如是　如來法雨非一異　平等寂靜離分別　然隨所化種種殊
　自然如是無邊相　譬如世界初成時　先成色界天宮殿　次及欲天次人處　乾闥婆宮最後成
　如來出現亦如是　先起無邊菩薩行　次化樂寂諸緣覺　次聲聞眾後眾生　諸天初見蓮華瑞
　知佛當出生歡喜　水緣風力起世間　宮殿山川悉成立　如來宿善大光明　巧別菩薩與其記
　所有智輪體皆淨　各能開示諸佛法　譬如樹林依地有　地依於水得不壞　水輪依風風依空
　而其虛空無所依　一切佛法依慈悲　慈悲復依方便立　方便依智智依慧　無礙慧身無所依
　譬如世界既成立　一切眾生獲其利　地水所住及空居　二足四足皆蒙益　法王出現亦如是
　一切眾生獲其利　若有見聞及親近　悉使滅除諸惑惱

　　【疏】第二頌前十喻。即為十段。初喻四頌。以是總故。餘九各二。今初文二。前二頌總顯多緣。後二頌別顯緣相。其第九喻。合云方便依智者。智即頌前出現。然初無礙慧。是佛實智。中二皆權。於中智即知事。方便隨機。合上即權實無礙。對初即悲智雙遊。

　如來出現法無邊　世間迷惑莫能知　為欲開悟諸含識　無譬喻中說其譬

　　【疏】三結說無盡。(第一答如來出現之法竟。)

　　○第二別答出現九門。先明身業。後八依故。長行中二。先標舉。

　　佛子。諸菩薩摩訶薩。應云何見如來應正等覺身。

　　○後釋相。於中三。初就法總明。次約喻別顯。後就法總結。然總中五徧。通喻中十身。結中十句。別結十喻。亦同前出現。今初。

　　佛子。諸菩薩摩訶薩。應於無量處．見如來身。

　　何以故。

　　諸菩薩摩訶薩。不應於一法．一事．一身．一國土．一眾生。見於如來。

　　應徧一切處．見於如來。

　　【疏】分四。一總教廣見。二何以故。徵其所由。三諸菩薩下。反釋所以。四應徧一切下。順以結酬。就反釋中。總舉五法。法．是所知法界。及調伏法。事。是調伏眾生行事。故晉經名行。身．即是正。國土．是依。生．是所化。四順結中。應翻上五。成五無量界。身為能徧。四為所徧。一徧法界。二徧調伏界。三徧調伏加行界。四徧世界。五徧眾生界。唯有五界。非是略也。(【鈔】唯有五界者。結是正義。非是略也。彈於古釋。古云。應有十句。但文略耳。故今彈之。)

　　○第二約喻別顯中。明如來出現有十種身。一周徧十方身。二無著無礙身。三普入成益身。四平等隨應身。五無生潛益身。六圓迴等住身。七無心普應身。八窮盡後際身。九嚴剎益生身。十嚴好滿願身。此即八地十身。而為次不同。一法身。二智身。三威勢。四菩提。五莊嚴。六意生。七化。八力持。九福德。十願。四是菩提者。初成先照。故偈云。日光出現故。五莊嚴者。一一毛孔．隨好光明以莊嚴故。餘文並顯。顯此十身。舉十喻況。一一喻中。文各有三。謂喻．合．結。今初虛空周徧喻。

　　佛子。譬如虛空。徧至一切色非色處。非至非不至。何以故。虛空無身故。如來身亦如是。徧一切處。徧一切眾生。徧一切法。徧一切國土。非至非不至。何以故。如來身無身故。為眾生故。示現其身。佛子。是為如來身第一相。諸菩薩摩訶薩應如是見。

　　【疏】況周徧十方身。故下結云。以其心無量徧十方故。喻中先直示。後徵釋。徵云。至不至別。何得俱耶。以一無身．釋上二義。由無身故．無可得至。亦以無身故．。(【校】無身故．他本皆作無故。案纂要身故二字作夾注。疑係補刊。)無所不至。如色中空。空若有身。身即質聚。便礙於色。如鐵入水．水不入鐵。今由無身故．徧入色中。法準喻知。此以事空．以況理空。理空即是法身。故經偈云。佛以法為身．清淨如虛空故。為眾生下。此釋外疑。

　　○第二空無分別喻。

　　復次佛子。譬如虛空。寬廣非色。而能顯現一切諸色。而彼虛空無有分別。亦無戲論。如來身亦復如是。以智光明普照明故。令一切眾生世出世間諸善根業皆得成就。而如來身無有分別。亦無戲論。何以故。從本已來。一切執著．一切戲論．皆永斷故。佛子。是為如來身第二相。諸菩薩摩訶薩應如是見。

　　【疏】無分別喻。況無著無礙身。故結云。所行無礙．如虛空故。空無分別．不礙顯色。智無分別．不礙利生。

　　○第三日光饒益喻。

　　復次佛子。譬如日出。於閻浮提無量眾生．皆得饒益。所謂破暗作明。變濕令燥。生長草木。成熟穀稼。廓徹虛空。開敷蓮華。行者見道。居者辦業。何以故。日輪普放無量光故。佛子。如來智日。亦復如是。以無量事．普益眾生。

　　所謂滅惡生善。破愚為智。

　　大慈救護。大悲度脫。

　　令其增長根力覺分。

　　令生深信捨離濁心。

　　令得見聞不壞因果。令得天眼見歿生處。

　　令心無礙。不壞善根。

　　令智修明．開敷覺華。

　　令其發心．成就本行。

　　何以故。如來廣大智慧日身。放無量光普照耀故。佛子。是為如來身第三相。諸菩薩摩訶薩應如是見。

　　【疏】喻普入成益身。普入法界故。喻合皆有總別釋成。合中別內有十種益。合前八句。初二合初句。世出世異故。三拔四流之苦。與出世之樂。拯二乘沈定水之苦。與菩提樂。皆變濕令燥之義。四道品。通長三乘草木。五信有二義。一成上義。信能增長一切法故。二合成熟。信能必到如來地故。六七二句。合廓徹虛空。一得見聞四諦因果智。二得三明十力智。如空有日。廓淨照徹故。八有二義。令心無礙．成上徹空。不壞善根。成下蓮華。如赤蓮華．不遇日光．翳死無疑。三乘善根．若遇智日。則便不壞。九正合開華。上已開不壞。今未開令開。十合後二句。發菩提心．即見大道。成就本行．是辦家業。

　　○第四日光等照喻。

　　復次佛子。譬如日出。於閻浮提。先照一切須彌山等諸大山王。次照黑山。次照高原。然後普照一切大地。日不作念。我先照此。後照於彼。但以山地有高下故．照有先後。如來應正等覺亦復如是。成就無邊法界智輪。常放無礙智慧光明。先照菩薩摩訶薩等諸大山王。次照緣覺。次照聲聞。次照決定善根眾生。隨其心器。示廣大智。然後普照一切眾生。乃至邪定．亦皆普及。為作未來利益因緣。令成熟故。而彼如來大智日光不作是念。我當先照菩薩大行。乃至後照邪定眾生。但放光明平等普照。無礙無障。無所分別。

　　佛子。譬如日月隨時出現。大山幽谷．普照無私。如來智慧亦復如是。普照一切無有分別。隨諸眾生根欲不同。智慧光明種種有異。佛子。是為如來身第四相。諸菩薩摩訶薩應如是見。

　　【疏】日光等照喻。喻平等隨應身。由住真際。故無私平等。文中二。先正喻。後重舉釋疑。前中黑山喻緣覺者。無法空之光故。不出功德故。不同菩薩。十大山王表十地故。高原喻聲聞者。不生佛法蓮華故。大地一種．通含三聚。取決定能生處．喻正定聚。得緣方生．喻不定聚。砂鹵等地．喻邪定聚。然亦不捨。故皆等照。

　　後釋疑云。日光是一。佛智萬殊。豈為同喻。釋云。豈不向說。但隨山地有高下耶。故知但隨眾生智慧不同。佛無私智無若干也。未違前喻。又既約機說異。則照高未能兼下。照下而猶照高。又若捨化。先捨於小。次捨於中。唯菩薩高山。盡日蒙照。思之。(【鈔】又既約機者。如照高山。未照黑山。若照黑山．即照高山。謂說華嚴是照高山。二乘不預。說阿含等。菩薩常聞等。餘可例知。又若捨化下。約會權歸實。然經但有先照高言。無有後照高山之語。今以義求。必有之矣。會權歸實．先棄人天．非出離故。如平地落照。次捨聲聞．令自悟故。如高無光。次捨緣覺．令起悲故。如黑山掩曜。次捨三乘．歸一乘故。如山銜夕陽故。先大後小。即從本流末。於一佛乘．分別說三等。捨小歸大．即攝末歸本。則二義皆具。)

　　○第五日益生盲喻。

　　復次佛子。譬如日出。生盲眾生．無眼根故．未曾得見。雖未曾見。然為日光之所饒益。何以故。因此得知晝夜時節。受用種種衣服飲食。令身調適離眾患故。

　　【疏】日益生盲喻。喻佛無生潛益身。有目者覩。非是獨為。生盲不見。亦未曾滅。以潛益故。

　　如來智日。亦復如是。無信．無解．毀戒．毀見．邪命自活．生盲之類。無信眼故。不見諸佛智慧日輪。雖不見佛智慧日輪。亦為智日之所饒益。何以故。以佛威力。令彼眾生所有身苦．及諸煩惱未來苦因．皆消滅故。

　　【疏】合中二。先畧後廣。略中五事皆盲。而無信為總。故云無信眼故。此即涅槃闡提三罪。無信斷善．即一闡提。無解毀見．即謗方等。毀戒邪命．即犯四重禁。作五逆罪。此四至惡．猶有佛性。亦為饒益。令離苦集。(三罪者。一謗方等經。二犯四重。三作五逆罪。)

　　佛子。如來有光明．名積集一切功德。有光明．名普照一切。有光明．名清淨自在照。有光明．名出大妙音。有光明．名普解一切語言法令他歡喜。有光明．名示現永斷一切疑自在境界。有光明．名無住智自在普照。有光明．名永斷一切戲論自在智。有光明．名隨所應出妙音聲。有光明．名出清淨自在音。莊嚴國土成熟眾生。

　　佛子。如來一一毛孔．放如是等千種光明。五百光明普照下方．五百光明普照上方．種種剎中．種種佛所．諸菩薩眾。

　　【疏】後廣顯中二。先能益光。後所益眾。今初二。先列十光。後結分齊。今初十中。初三成二莊嚴。慧中二句。一普照事。一照淨理。次三成三慧。初二成聞慧。後一成思修。後四成四智。大圓鏡智．無住普照故。平等性智．絕戲論故。妙觀察智．隨應演故。成所作智．嚴土化生故。佛子下。結數分齊。以日有千光。故結云千。實乃無數。五百照下者。五位自分行。五百照上者。五位勝進行。

　　其菩薩等．見此光明。一時皆得如來境界。十頭．十眼．十耳．十鼻．十舌．十身．十手．十足．十地．十智．皆悉清淨。彼諸菩薩．先所成就諸處諸地．見彼光明．轉更清淨。一切善根．皆悉成熟。趣一切智。住二乘者．滅一切垢。其餘一分生盲眾生．身既快樂。心亦清淨。柔軟調伏．堪修念智。

　　【疏】二所益中有四。初益菩薩。二益二乘。三益生盲。四益惡趣。菩薩有二種益。一益圓機．頓證佛境。二益權機．令熟權趣實。諸處謂五眼等。諸地謂種性地等。二乘生盲。可知。

　　地獄．餓鬼．畜生．諸趣所有眾生．皆得快樂。解脫眾苦。命終皆生天上人間。

　　佛子。彼諸眾生不覺不知。以何因緣。以何神力而來生此。彼生盲者作如是念。我是梵天。我是梵化。

　　是時如來住普自在三昧。出六十種妙音而告之言。汝等非是梵天。亦非梵化。亦非帝釋護世所作。皆是如來威神之力。

　　彼諸眾生聞是語已。以佛神力．皆知宿命。生大歡喜。心歡喜故。自然而出優曇華雲．香雲．音樂雲．衣雲．蓋雲．幢雲．旛雲．末香雲．寶雲．師子幢半月樓閣雲．歌詠讚歎雲．種種莊嚴雲。皆以尊重心．供養如來。何以故。此諸眾生得淨眼故。

　　如來與彼授阿耨多羅三藐三菩提記。

　　佛子。如來智日。如是利益生盲眾生。令得善根具足成熟。佛子．是為如來身第五相。諸菩薩摩訶薩應如是見。

　　【疏】四光益惡趣。文有六段。一拔苦與樂。二佛子下。因起邪見。三是時下。慈音示正。四彼諸下。迴邪報恩。五如來下。佛與授記。六佛子下。結光利益。此中諸益．多同隨好。

　　○第六月光奇特喻。

　　復次佛子。譬如月輪。有四奇特未曾有法。何等為四。一者映蔽一切星宿光明。二者隨逐於時示現虧盈。三者於閻浮提澄淨水中．影無不現。四者一切見者皆對目前。而此月輪無有分別。無有戲論。佛子。如來身月．亦復如是。有四奇特未曾有法。何等為四。所謂映蔽一切聲聞獨覺學無學眾。隨其所宜。示現壽命脩短不同。而如來身無有增減。一切世界淨心眾生菩提器中．影無不現。一切眾生有瞻對者。皆謂如來唯現我前。隨其心樂而為說法。隨其地位令得解脫。隨所應化令見佛身。而如來身無有分別。無有戲論。所作利益．皆得究竟。佛子。是為如來身第六相。諸菩薩摩訶薩應如是見。

　　【疏】喻佛圓迴等住身。謂等住三世無增減故。合中四法者。一圓智映二乘。二常身示延促。三由器見有無。四所見無向背。初及後二．皆圓迴義。菩提器者。堪受菩提之人。覩意生身。若心海澄清。妄念都寂。則真見佛矣。

　　○第七梵王普現喻。

　　復次佛子。譬如三千大千世界大梵天王．以少方便．於大千世界普現其身。一切眾生皆見梵王現在己前。而此梵王亦不分身。無種種身。佛子。諸佛如來亦復如是。無有分別。無有戲論。亦不分身。無種種身。而隨一切眾生心樂示現其身。亦不作念現若干身。佛子。是為如來身第七相。諸菩薩摩訶薩應如是見。

　　【疏】梵王普現喻。喻佛無心普應身。不分而徧故。

　　○第八醫王延壽喻。

　　復次佛子。譬如醫王。善知眾藥及諸呪論。閻浮提中諸所有藥．用無不盡。復以宿世諸善根力．大明呪力．為方便故。眾生見者．病無不愈。彼大醫王知命將終．作是念言。我命終後．一切眾生．無所依怙。我今宜應為現方便。是時醫王合藥塗身。明呪力持。令其終後。身不分散。不萎不枯。威儀視聽．與本無別。凡所療治．悉得除差。佛子。如來應正等覺無上醫王。亦復如是。於無量百千億那由他劫．鍊治法藥。已得成就。修學一切方便善巧大明呪力。皆到彼岸。善能除滅一切眾生諸煩惱病。及住壽命．經無量劫。其身清淨．無有思慮。無有動用。一切佛事未嘗休息。眾生見者．諸煩惱病．悉得消滅。佛子。是為如來身第八相。諸菩薩摩訶薩應如是見。

　　【疏】喻佛窮盡後際身。喻中二。先彰現德。後彼大下。呪力持身。合中亦二。初合現德。於中初合用藥無不盡。次修學下。合呪力為方便。後善能下。合見者病愈。二及住下。合呪力持身。用前呪藥。持住多劫故。畧不重明藥呪能持。

　　○第九摩尼利物喻。

　　復次佛子。譬如大海。有大摩尼寶。名集一切光明毗盧遮那藏。若有眾生觸其光者。悉同其色。若有見者。眼得清淨。隨彼光明所照之處。雨摩尼寶．名為安樂。令諸眾生離苦調適。佛子。諸如來身亦復如是。為大寶聚一切功德大智慧藏。若有眾生觸佛身寶智慧光者．同佛身色。若有見者．法眼清淨。隨彼光明所照之處．令諸眾生離貧窮苦。乃至具足佛菩提樂。佛子。如來法身無所分別。亦無戲論。而能普為一切眾生作大佛事。佛子。是為如來身第九相。諸菩薩摩訶薩應如是見。

　　【疏】摩尼利物喻。喻佛嚴剎益生身。雨寶利貧．即嚴剎故。各有體用。可知。

　　○第十寶王滿願喻。

　　復次佛子。譬如大海。有大如意摩尼寶王。名一切世間莊嚴藏。具足成就百萬功德。隨所住處。令諸眾生災患消除。所願滿足。然此如意摩尼寶王。非少福眾生所能得見。如來身如意寶王亦復如是。名為能令一切眾生皆悉歡喜。若有見身．聞名讚德．悉令永離生死苦患。假使一切世界一切眾生．一時專心欲見如來。悉令得見．所願皆滿。佛子。佛身非是少福眾生所能得見。唯除如來自在神力所應調伏。若有眾生因見佛身。便種善根。乃至成熟。為成熟故。乃令得見如來身耳。佛子。是為如來身第十相。諸菩薩摩訶薩應如是見。

　　【疏】寶王滿願喻。喻佛相嚴滿願身。合中先正合。後佛子佛身下。釋疑。於中初雖合喻。已是釋疑。謂有疑云。若念皆見。今何不見。故云少福不見。次疑云。亦有貧下薄福。何以得見。釋云。除可調者。

　　○第三就法總結。

　　以其心無量徧十方故。所行無礙如虛空故。普入法界故。住真實際故。無生無滅故。等住三世故。永離一切分別故。住盡後際誓願故。嚴淨一切世界故。莊嚴一一佛身故。

　　【疏】十句次第結前十身。其有難者。前已會釋。

　　○第二頌。

　　爾時普賢菩薩摩訶薩。欲重明此義而說頌言。

　譬如虛空徧十方　若色非色有非有　三世眾生身國土　如是普在無邊際　諸佛真身亦如是
　一切法界無不徧　不可得見不可取　為化眾生而現形　譬如虛空不可取　普使眾生造眾業
　不念我今何所作　云何我作為誰作　諸佛身業亦如是　普使羣生修善法　如來未曾有分別
　我今於彼種種作　譬如日出閻浮提　光明破暗悉無餘　山樹池蓮地眾物　種種品類皆蒙益
　諸佛日出亦如是　生長人天眾善行　永除癡暗得智明　恒受尊榮一切樂　譬如日光出現時
　先照山王次餘山　後照高原及大地　而日未始有分別　善逝光明亦如是　先照菩薩次緣覺
　後照聲聞及眾生　而佛本來無動念　譬如生盲不見日　日光亦為作饒益　令知時節受飲食
　永離眾患身安隱　無信眾生不見佛　而佛亦為興義利　聞名及以觸光明　因此乃至得菩提
　譬如淨月在虛空　能蔽眾星示盈缺　一切水中皆現影　諸有觀瞻悉對前　如來淨月亦復然
　能蔽餘乘示修短　普現天人淨心水　一切皆謂對其前　譬如梵王住自宮　普現三千諸梵處
　一切人天咸得見　實不分身向於彼　諸佛現身亦如是　一切十方無不徧　其身無數不可稱
　亦不分身不分別　如有醫王善方術　若有見者病皆愈　命雖已盡藥塗身　令其作務悉如初
　最勝醫王亦如見　具足方便一切智　以昔妙行現佛身　眾生見者煩惱滅　譬如海中有寶王
　普出無量諸光明　眾生觸者同其色　若有見者眼清淨　最勝寶王亦如是　觸其光者悉同色
　若有得見五眼開　破諸塵暗住佛地　譬如如意摩尼寶　隨有所求皆滿足　少福眾生不能見
　非是寶王有分別　善逝寶王亦如是　悉滿所求諸欲樂　無信眾生不見佛　非是善逝心棄捨

　　【疏】頌中有二十偈。次第頌喻。喻各二偈。(第二答如來出現身業竟。)

大方廣佛華嚴經疏論纂要卷第八十六


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第八十七

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　如來出現品第三十七(之二)

　　○第三出現語業。長行有標．釋．結。釋中三。初就法略說。二約喻廣說。三以法通結。今初。

　　佛子。菩薩摩訶薩。應云何知如來應正等覺音聲。佛子。菩薩摩訶薩應知如來音聲徧至。普徧無量諸音聲故。應知如來音聲隨其心樂．皆令歡喜。說法明了故。應知如來音聲隨其信解．皆令歡喜。心得清涼故。應知如來音聲化不失時。所應聞者無不聞故。應知如來音聲無生滅。如呼響故。應知如來音聲無主。修習一切業所起故。應知如來音聲甚深。難可度量故。應知如來音聲無邪曲。法界所生故。應知如來音聲無斷絕。普入法界故。應知如來音聲無變易。至於究竟故。

　　【疏】文有十音以顯無盡。各上句標。下句釋。一普徧者。即隨類音。然有二義。一約體廣。無聲不至。故云普徧無量音聲。斯則人天等異．萬類齊聞。上云眾生隨類各得解。二者隨前一一之音．皆能獨徧。如目連不究其邊。二隨樂欲音。謂趣舉一一類音．能隨樂欲．說種種法。上經云。如來於一語言中。演說無邊契經海。又云。佛以一妙音。周聞十方國。眾音悉具足。法雨皆充徧。通證前之二義。三隨根解音。謂即上說中．隨說一法．大小各聞。故云隨其信解。寶積云。佛以一音演說法。眾生各各隨所解。四隨時音。謂即上大小之法。令聞不聞．皆自在故。云不失時。亦兼隨聞一法．欣憂不同。寶積云。或有恐畏或歡喜。上四多約即體之用．是圓音義。後六多約即用之體．顯一音義。謂五外隨緣叩．我無生滅。六內集緣成．何有主宰。七甚深者。欲言其一．則萬類殊應。欲言其異．一體無生。又欲言其一．隨一音中能具多音。故上云。一切眾生語言法。一言演說盡無餘。欲言其異．即上多音．唯令聞一。故下喻云。譬如天鼓．發種種聲。懈怠諸天．唯聞無常覺悟之音。故甚深也。八純稱法界。九橫入無斷。十豎歸一極。此十圓融一味。是如來圓音。

　　○第二約喻廣說中二。初結前生後。次徵釋。今初。

　　佛子。菩薩摩訶薩。應知如來音聲。非量非無量。非主非無主。非示非無示。

　　【疏】收上十聲．要不出三。約相．則廣無量。約體．則無主宰。約用．則有顯示。今並雙非．以顯中道。謂莫窮其邊．故非量。隨機隨時．有聞不聞。故非無量。多緣集．故非有主。純一法界生．故非無主。當體無生．故無能示。巧顯義理．故非無示。更以四句．明體用無礙。謂一以用從體。由體無不在故。能令上十類．皆徧一切。非唯徧聲。亦徧一切時處眾生如來法界等。雖復於色等皆徧。恒不雜亂。若不等徧．則音非圓。若由等徧失其音曲．則圓非音。今不壞曲而等徧。不動徧而差韻。方成圓音。二以體從用。其一一音．皆具含真性。三用即體故。上十類聲．皆不可得。唯第一義。永離所執故。法螺恒震。妙音常寂。名寂靜音。如空谷響。有而即虛。若不即虛。非但失於一音。亦不得圓融自在。四體即用故．寂而恒宣。若天鼓無心．而應一切。長風隨竅．萬吹不同。若不徧同。非但失於能圓。亦非真一梵音。隨緣自在．名為如來圓音妙音。非是心識思量境界。

　　○第二徵。意云。前言無量等。今何雙非。第三舉喻廣釋。其大意云。性相無礙。體用相即故。約法難顯。寄喻以明。十喻即為十段。段各有三。謂喻．合．結。今第一劫盡唱聲喻。

　　何以故。

　　佛子。譬如世界將欲壞時。無主無作。法爾而出四種音聲。其四者何。一曰。汝等當知．初禪安樂．離諸欲惡超過欲界。眾生聞已。自然而得成就初禪。捨欲界身．生於梵天。二曰。汝等當知．二禪安樂．無覺無觀．超於梵天。眾生聞已。自然而得成就二禪。捨梵天身．生光音天。三曰。汝等當知．三禪安樂．無有過失．超光音天。眾生聞已。自然而得成就三禪。捨光音身．生徧淨天。四曰。汝等當知．四禪寂靜．超徧淨天。眾生聞已。自然而得成就四禪。捨徧淨身．生廣果天。是為四。佛子。此諸音聲．無主無作。但從眾生諸善業力之所出生。

　　佛子。如來音聲。亦復如是。無主無作。無有分別．非入非出。但從如來功德法力。出於四種廣大音聲。其四者何。一曰。汝等當知．一切諸行。皆悉是苦。所謂地獄苦。畜生苦。餓鬼苦。無福德苦。著我我所苦。作諸惡行苦。欲生人天．當種善根。生人天中．離諸難處。眾生聞已。捨離顛倒．修諸善行。離諸難處。生人天中。二曰。汝等當知。一切諸行．眾苦熾然．如熱鐵丸。諸行無常。是磨滅法。涅槃寂靜．無為安樂．遠離熾然．消諸熱惱。眾生聞已。勤修善法。於聲聞乘．得隨順音聲忍。三曰。汝等當知。聲聞乘者．隨他語解．智慧狹劣。更有上乘．名獨覺乘。悟不由師．汝等應學。樂勝道者．聞此音已。捨聲聞道．修獨覺乘。四曰。汝等當知。過二乘位．更有勝道．名為大乘。菩薩所行．順六波羅蜜。不斷菩薩行。不捨菩提心。處無量生死而不疲厭。過於二乘。名為大乘。第一乘。勝乘。最勝乘。上乘。無上乘。利益一切眾生乘。若有眾生信解廣大。諸根猛利。宿種善根。為諸如來神力所加。有勝樂欲。希求佛果。聞此音已。發菩提心。佛子。如來音聲．不從身出。不從心出。而能利益無量眾生。佛子。是為如來音聲第一相。諸菩薩摩訶薩應如是知。

　　【疏】劫盡唱聲喻。喻前第六無主。喻中言法爾者。俱舍第二云。生無色界。有二種因。一因力。謂近習及數習故。二業力。謂上界後報業果欲至故。若生色界。則有三因。謂加法爾力。但器壞時。法爾有聲故。然四種音。非是一時。初二火劫。將壞欲界及初禪時。三即水災。壞二禪時。四即風災。欲壞三禪時。四聲各別。故非無主。但從緣生。故非有主。合中明佛欲壞生死世間。亦有四聲。說五乘法。

　　○第二響聲隨緣喻。

　　復次佛子。譬如呼響。因於山谷。及音聲起。無有形狀。不可覩見。亦無分別。而能隨逐一切語言。如來音聲亦復如是。無有形狀．不可覩見。非有方所。非無方所。但隨眾生欲解緣出。其性究竟。無言無示。不可宣說。佛子。是為如來音聲第二相。諸菩薩摩訶薩應如是知。

　　【疏】響聲隨緣喻。喻上第五無生。

　　○第三天鼓開覺喻。

　　復次佛子。譬如諸天有大法鼓。名為覺悟。若諸天子行放逸時。於虛空中出聲告言。汝等當知。一切欲樂．皆悉無常．虛妄顛倒．須臾變壞。但誑愚夫令其戀著。汝莫放逸。若放逸者。墮諸惡趣．後悔無及。

　　放逸諸天．聞此音已。生大憂怖。捨自宮中所有欲樂。詣天王所．求法行道。佛子。彼天鼓音無主無作。無起無滅。而能利益無量眾生。

　　當知如來亦復如是。為欲覺悟放逸眾生。出於無量妙法音聲。所謂無著聲。不放逸聲。無常聲。苦聲。無我聲。不淨聲。寂滅聲。涅槃聲。無有量自然智聲。不可壞菩薩行聲。至一切處如來無功用智地聲。以此音聲。徧法界中而開悟之。

　　無數眾生聞是音已。皆生歡喜。勤修善法。各於自乘而求出離。所謂或修聲聞乘。或修獨覺乘。或習菩薩無上大乘。

　　而如來音。不住方所。無有言說。

　　佛子。是為如來音聲第三相。諸菩薩摩訶薩應如是知。

　　【疏】天鼓開覺喻。喻第九無斷絕聲。徧入法界。化無斷故。喻合各三。一能開覺。二開覺益。三結用歸體。二當知下。合中三者。初合能開覺。別有十一聲。義分四節。而有二意。一初二通五乘。次六通三乘。次一通第一第二乘。後二唯大乘。二者。初一節人天。餘三節配三乘。次無數下。合開覺益。後而如來下。合結歸體。由不住方等。故上能普徧。是以莊嚴論云。若佛音聲。是有法。非非法者。不能徧至十方。反此故能。(【鈔】若佛音聲下。釋曰。此非法言。即是真理為非法耳。)

　　○第四天女妙聲喻。

　　復次佛子。譬如自在天王。有天采女。名曰善口。於其口中。出一音聲。其聲則與百千種樂而共相應。一一樂中．復有百千差別音聲。佛子。彼善口女從口一聲。出於如是無量音聲。當知如來亦復如是。於一音中出無量聲。隨諸眾生心樂差別。皆悉徧至。悉令得解。佛子。是為如來音聲第四相。諸菩薩摩訶薩應如是知。

　　【疏】天女妙聲喻。喻第三隨信解聲。多音隨樂故。

　　○第五梵聲及眾喻。

　　復次佛子。譬如大梵天王。住於梵宮出梵音聲。一切梵眾靡不皆聞。而彼音聲．不出眾外。諸梵天眾咸生是念。大梵天王獨與我語。如來妙音。亦復如是。道場眾會靡不皆聞。而其音聲不出眾外。何以故。根未熟者不應聞故。其聞音者皆作是念。如來世尊。獨為我說。佛子。如來音聲無出無住。而能成就一切事業。是為如來音聲第五相。諸菩薩摩訶薩應如是知。

　　【疏】梵聲及眾喻。喻化不失時。熟者必聞。即以根熟為眾。

　　○第六眾水一味喻。

　　復次佛子。譬如眾水。皆同一味。隨器異故．水有差別。水無念慮。亦無分別。如來言音。亦復如是。唯是一味。謂解脫味。隨諸眾生心器異故．無量差別。而無念慮。亦無分別。佛子。是為如來音聲第六相。諸菩薩摩訶薩應如是知。

　　【疏】眾水一味喻。喻無邪曲聲。從法界生。一體性故。

　　○第七降雨滋榮喻。

　　復次佛子。譬如阿那婆達多龍王。興大密雲。徧閻浮提。普霔甘雨。百穀苗稼皆得生長。江河泉池一切盈滿。此大雨水．不從龍王身心中出。而能種種饒益眾生。佛子。如來應正等覺亦復如是。興大悲雲．徧十方界。普雨無上甘露法雨。令一切眾生皆生歡喜。增長善法。滿足諸乘。佛子。如來音聲不從外來。不從內出。而能饒益一切眾生。是為如來音聲第七相。諸菩薩摩訶薩應如是知。

　　【疏】降雨滋榮喻。喻歡喜聲．稱根增長故。離佛無聲．不從外來。離機無聲。不從內出。

　　○第八漸降成熟喻。

　　復次佛子。譬如摩那斯龍王。將欲降雨。未便即降。先起大雲。彌覆虛空。凝停七日。待諸眾生作務究竟。何以故。彼大龍王有慈悲心。不欲惱亂諸眾生故。過七日已。降微細雨普潤大地。佛子。如來應正等覺亦復如是。將降法雨。未便即降。先興法雲成熟眾生。為欲令其心無驚怖。待其熟已。然後普降甘露法雨。演說甚深微妙善法。漸次令其滿足如來一切智智無上法味。佛子。是為如來音聲第八相。諸菩薩摩訶薩應如是知。

　　【疏】漸降成熟喻。喻無變聲。以皆至究竟故。上先照高山．以顯頓圓。此先小後大．即是漸圓。將降法雨者。思欲說一也。未便即降者。恐破法墮惡道故。先興法雲。是說方便。方便含實。如雲含水。

　　○第九降霔難思喻。

　　復次佛子。譬如海中有大龍王名大莊嚴。於大海中降雨之時。或降十種莊嚴雨。或百或千。或百千種莊嚴雨。佛子。水無分別。但以龍王不思議力令其莊嚴。乃至百千無量差別。如來應正等覺亦復如是。為諸眾生說法之時。或以十種差別音說。或百或千。或以百千。或以八萬四千音聲說八萬四千行。乃至或以無量百千億那由他音聲各別說法。令其聞者皆生歡喜。如來音聲無所分別。但以諸佛於甚深法界圓滿清淨。能隨眾生根之所宜。出種種言音皆令歡喜。佛子。是為如來音聲第九相。諸菩薩摩訶薩應如是知。

　　【疏】降霔難思喻。喻上甚深聲。雖多差別。皆於甚深法界之所流故。

　　○第十徧降種種喻。

　　復次佛子。譬如娑竭羅龍王。欲現龍王大自在力。饒益眾生咸令歡喜。從四天下。乃至他化自在天處。興大雲網．周帀彌覆。其雲色相．無量差別。或閻浮檀金光明色。或毗瑠璃光明色。或白銀光明色。或玻瓈光明色。或牟薩羅光明色。或碼碯光明色。或勝藏光明色。或赤真珠光明色。或無量香光明色。或無垢衣光明色。或清淨水光明色。或種種莊嚴具光明色。如是雲網周帀彌布。

　　既彌布已。出種種色電光。所謂閻浮檀金色雲出瑠璃色電光。瑠璃色雲出金色電光。銀色雲出玻瓈色電光。玻瓈色雲出銀色電光。牟薩羅色雲出碼碯色電光。碼碯色雲出牟薩羅色電光。勝藏寶色雲出赤真珠色電光。赤真珠色雲出勝藏寶色電光。無量香色雲出無垢衣色電光。無垢衣色雲出無量香色電光。清淨水色雲出種種莊嚴具色電光。種種莊嚴具色雲出清淨水色電光。乃至種種色雲出一色電光。一色雲出種種色電光。復於彼雲中出種種雷聲。隨眾生心皆令歡喜。所謂或如天女歌詠音。或如諸天伎樂音。或如龍女歌詠音。或如乾闥婆女歌詠音。或如緊那羅女歌詠音。或如大地震動聲。或如海水波潮聲。或如獸王哮吼聲。或如好鳥鳴囀聲。及餘無量種種音聲。既震雷已。復起涼風。令諸眾生心生悅樂。然後乃降種種諸雨。利益安樂無量眾生。從他化天至於地上。於一切處所雨不同。所謂於大海中雨清泠水名無斷絕。於他化自在天雨簫笛等種種樂音名為美妙。於化樂天雨大摩尼寶。名放大光明。於兜率天雨大莊嚴具。名為垂髻。於夜摩天雨大妙華。名種種莊嚴具。於三十三天雨眾妙香。名為悅意。於四天王天雨天寶衣。名為覆蓋。於龍王宮雨赤真珠。名涌出光明。於阿脩羅宮雨諸兵仗。名降伏怨敵。於北鬱單越雨種種華。名曰開敷。餘三天下。悉亦如是。然各隨其處所雨不同。雖彼龍王。其心平等無有彼此。但以眾生善根異故．雨有差別。

　　【疏】徧降種種喻。喻普徧聲。非唯普徧四洲。亦徧出多雷音。喻中有總．別．結。從四天下。別中有五。一雲．二電．三雷．四風．五雨。此與賢首品。文有影略。思之。後雖彼下。結。

　　佛子。如來應正等覺無上法王．亦復如是。欲以正法教化眾生。先布身雲彌覆法界。隨其樂欲為現不同。所謂或為眾生現生身雲。或為眾生現化身雲。或為眾生現力持身雲。或為眾生現色身雲。或為眾生現相好身雲。或為眾生現福德身雲。或為眾生現智慧身雲。或為眾生現諸力不可壞身雲。或為眾生現無畏身雲。或為眾生現法界身雲。

　　【疏】合中亦有總．別．結。別中亦有五。前四各有佛子。一以身合雲。有覆陰等故。即菩提等十身。中有四身。名異義同。一即願身。願生兜率故。第四即意生身。隨意所生．同世色故。八即菩提身。具佛十力．成菩提故。九即威勢。具四無畏．能伏外故。亦可十力降魔為威勢。無畏為正覺。有正覺義故。餘六名義俱同。

　　佛子。如來以如是等無量身雲。普覆十方一切世界。隨諸眾生所樂各別。示現種種光明電光。所謂或為眾生現光明電光．名無所不至。或為眾生現光明電光．名無邊光明。或為眾生現光明電光．名入佛祕密法。或為眾生現光明電光．名影現光明。或為眾生現光明電光．名光明照曜。或為眾生現光明電光．名入無盡陀羅尼門。或為眾生現光明電光．名正念不亂。或為眾生現光明電光．名究竟不壞。或為眾生現光明電光．名順入諸趣。或為眾生現光明電光．名滿一切願皆令歡喜。

　　【疏】第二合電光。不出通明無畏。

　　佛子。如來應正等覺．現如是等無量光明電光已。復隨眾生心之所樂。出生無量三昧雷聲。所謂善覺智三昧雷聲。熾然離垢海三昧雷聲。一切法自在三昧雷聲。金剛輪三昧雷聲。須彌山幢三昧雷聲。海印三昧雷聲。日燈三昧雷聲。無盡藏三昧雷聲。不壞解脫力三昧雷聲。

　　【疏】第三以三昧合雷聲者。略有三義。一若秋之雷。蟄蟲藏匿。若入三昧。諸惡不行。二若春之雷。則發蟄開萌。猶彼三昧。發生功德。三雷是雨之先相。三昧是說之先兆。十名思而釋之。

　　佛子。如來身雲中。出如是等無量差別三昧雷聲已。將降法雨。先現瑞相．開悟眾生。所謂從無障礙大慈悲心．現於如來大智風輪。名能令一切眾生生不思議歡喜適悅。

　　【疏】第四以大智合風者。以後得智觀機。警覺加被．令成法器故。

　　此相現已。一切菩薩及諸眾生．身之與心．皆得清涼。然後從如來大法身雲．大慈悲雲．大不思議雲。雨不思議廣大法雨。令一切眾生身心清淨。所謂為坐菩提場菩薩雨大法雨。名法界無差別。為最後身菩薩雨大法雨。名菩薩遊戲如來祕密教。為一生所繫菩薩雨大法雨。名清淨普光明。為灌頂菩薩雨大法雨。名如來莊嚴具所莊嚴。為得忍菩薩雨大法雨。名功德寶智慧華開敷不斷菩薩大悲行。為住向行菩薩雨大法雨。名入現前變化甚深門．而行菩薩行．無休息無疲厭。為初發心菩薩雨大法雨。名出生如來大慈悲行救護眾生。為求獨覺乘眾生雨大法雨。名深知緣起法．遠離二邊．得不壞解脫果。為求聲聞乘眾生雨大法雨。名以大智慧劍斷一切煩惱怨。為積集善根決定不決定眾生雨大法雨。名能令成就種種法門生大歡喜。

　　【疏】第五以說法合雨。於中初結前標後。所謂下。別有十法者。一將成正覺。念相欲盡。聞斯法雨。便細念都忘。得見心性。等虛空界。法界一相。始本無二。契同諸佛平等法身。故云說法界無差別。二出胎已後。坐道場前。後更無身。故名最後。法雨名遊戲等者。此有二義。一開為二。為遊戲是神通大用。祕教即心智所契。二合為一。令於祕教出沒自在。故云遊戲。言祕教者。即詮如來三德涅槃。故涅槃經云。祕密藏。安住於此。能建大事。神通作用。故名遊戲。在法華經。以體從用．名如來知見。深固幽遠。名為祕密。雖初心同稟。而窮究在斯。故亦為說。三一生所繫者。謂如彌勒。更一下生故。所以更一生者。由微細無明。能障所知。故今為說。令淨彼細惑。成種智普照。上三皆等覺位。四灌頂菩薩。即十地受職位。十方諸佛．法水灌頂。墮在佛數。能受如來大法雲雨。令具佛功德智慧。廣作佛事為莊嚴故。五得忍菩薩。若取忍淨。八地已上。將止此忍。勸滿福智。不斷悲故。若取初得。有說初地即得。為說信等功德。後後圓淨。十地地智．一一開發。不斷二利故。六住．向．行三．即三賢位。令其入證。真如現前。依此變化。為甚深門。而勝進不息。七初發心者。通信初發心。及信滿發心。既發上求下化之心。令依願行故。上皆已得本位。故並為說勝進上位之法。八緣覺者。此下二門．通有二意。一約初求顯說。說其自乘。二約已住密說。密授大乘。如緣覺中約自乘說。則因謝非常。果續非斷。逆觀非有。順觀非無。為離二邊。雖離二邊。而不壞自乘之果。約密。十二因緣即是中道。中道者。名為佛性。故曰甚深緣起。是為上上智觀故。得不壞佛解脫果故。九聲聞中二者。一顯說。由彼厭患苦集。故說人空。智劍斷之。二約密說應以法空。斷一切惑。故名大劍。十為二聚眾生。故云集善根者。其邪定聚．未堪法雨。未定令得．名為成熟。已定．令增種種法門。

　　佛子。諸佛如來隨眾生心。雨如是等廣大法雨。充滿一切無邊世界。

　　佛子。如來應正等覺。其心平等。於法無吝。但以眾生根欲不同。所雨法雨示有差別。是為如來音聲第十相。諸菩薩摩訶薩應如是知。

　　【疏】三合上結中。有二佛子。初合結數。後合心等以釋外疑。

　　○第三通結十喻皆無分量。

　　復次佛子。應知如來音聲有十種無量。何等為十。所謂如虛空界無量。至一切處故。如法界無量。無所不徧故。如眾生界無量。令一切心喜故。如諸業無量。說其果報故。如煩惱無量。悉令除滅故。如眾生言音無量。隨解令聞故。如眾生欲解無量。普觀救度故。如三世無量。無有邊際故。如智慧無量。分別一切故。如佛境界無量。入佛法界故。佛子。如來應正等覺音聲。成就如是等阿僧祇無量。諸菩薩摩訶薩。應如是知。

　　【疏】文顯可知。

　　○第二偈頌。

　　爾時普賢菩薩摩訶薩。欲重明此義而說頌言。

　三千世界將壞時　眾生福力聲告言　四禪寂靜無諸苦　令其聞已悉離欲　十力世尊亦如是
　出妙音聲徧法界　為說諸行苦無常　令其永度生死海　譬如深山大谷中　隨有音聲皆響應
　雖能隨逐他言語　而響畢竟無分別　十力言音亦復然　隨其根熟為示現　令其調伏生歡喜
　不念我今能演說　如天有鼓名能覺　常於空中震法音　誡彼放逸諸天子　令其聞已得離著
　十力法鼓亦如是　出於種種妙音聲　覺悟一切諸羣生　令其悉證菩提果　自在天王有寶女
　口中善奏諸音樂　一聲能出百千音　一一音中復百千　善逝音聲亦如是　一聲而出一切音
　隨其性欲有差別　各令聞已斷煩惱　譬如梵王吐一音　能令梵眾皆歡喜　音唯及梵不出外
　一一皆言己獨聞　十力梵王亦復然　演一言音充法界　唯霑眾會不遠出　以無信故未能受
　譬如眾水同一性　八功德味無差別　因地在器各不同　是故令其種種異　一切智音亦如是
　法性一味無分別　隨諸眾生行不同　故使聽聞種種異　譬如無熱大龍王　降雨普洽閻浮地
　能令草樹皆生長　而不從身及心出　諸佛妙音亦如是　普雨法界悉充洽　能令生善滅諸惡
　不從內外而得有　譬如摩那斯龍王　興雲七日未先雨　待諸眾生作務竟　然後始降成利益
　十力演義亦如是　先化眾生使成熟　然後為說甚深法　令其聞者不驚怖　大莊嚴龍於海中
　霔於十種莊嚴雨　或百或千百千種　水雖一味莊嚴別　究竟辯才亦如是　說十二十諸法門
　或百或千至無量　不生心念有殊別　最勝龍王娑竭羅　興雲普覆四天下　於一切處雨各別
　而彼龍心無二念　諸佛法王亦如是　大悲身雲徧十方　為諸修行雨各異　而於一切無分別

　　【疏】頌上十喻。喻各二偈。(第三答如來出現語業竟。)

　　○第四出現意業。先身。次語。後意。義次第故。長行中二。先徵起。後正釋。釋中三。初約法總辨。二寄喻別顯。三總結勸知。今初。

　　佛子。諸菩薩摩訶薩。應云何知如來應正等覺心。

　　佛子。如來心意識俱不可得。但應以智無量故．知如來心。

　　【疏】言如來心意識俱不可得者。約體遮詮也。但應以智無量故知如來心者。寄用表詮。然此一文。古有多說。一云。識等有二。一染。二淨。佛地無彼有漏染心心所。而有淨分心及心所。果位之中。智強識劣。故於王上．以顯染無。約彼智所以明無量。若必無王。所依何立。故成唯識第二。引如來功德莊嚴經云。如來無垢識。是淨無漏界。解脫一切障。圓鏡智相應。則有王明矣。言轉識者。智依識轉。非轉識體。一云。以無積集思量等義。故說心等叵得。就無分別智以顯無量。非無心體。故攝論第八云。無分別智所依。非心非思義故。亦非非心為所依止。心種類故。以心為因．數習勢力．引得此位。名心種類。上之二解．俱明心意識有。一云。佛果實無心意意識．及餘心法。云不可得。唯有大智。故言智無量故．知如來心。故金光明經。及梁攝論。皆云唯如如及如如智獨存。佛地論中。五法攝大覺性。唯一真法界。及四智菩提。不言更有餘法。上之二宗．偏取皆妨。若依前有．未免增益。亦不能通不可得言。又此淨分．此何不說。彼無垢識而得說耶。經何不言染不可得。若依後義．未免損減。亦不能通知佛心言。既云以智無量知如來心。不言無心可知。明非無心矣。又心既是無。智何獨立。非唯違上二論。亦違涅槃滅無常識．獲常識義。若二義雙取。未免相違。若互泯雙非．寧逃戲論。若爾。何以指南。今釋此義。先會前二宗。後消經意。今初。若後宗言唯如智者。以心即同真性．故曰唯如。照用不失．故曰如智。豈離心外而智別有。如是。則唯如不乖於有。前宗以純如之體．故有淨心。心既是如．有之何失。是知即真之有．與即有之真．二義相成．有無無礙。後消經意者。言不可得者。以心義深玄．言不及故。寄遮顯深。言但以智知如來心者。託以心所．寄表顯深。故晉經云。但知如來智無量故．知心無量。云何深玄。欲言其有．同如絕相。欲言其無．幽靈不竭。欲言其染．萬累斯亡。欲言其淨．不斷性惡。欲言其一．包含無外。欲言其異．一味難分。欲謂有情．無殊色性。欲謂無情．無幽不徹。口欲辯而辭喪。心將緣而慮亡。亦猶果分．不可說故。是知佛心．即有即無。即事即理。即王即數。即一即多。心中非有意。亦非不有意。意中非有心。亦非不有心。王中非有數。亦非不有數。數非依於王。亦非不依王。一一皆爾．圓融無礙。則令上諸義．各隨一理．不爽玄宗。言寄表顯深者。既心不可以智知。且託智以稱歎。智是心所．尚以十喻明玄。則所依之心．玄又玄矣。故十喻之末．皆結為心之相。然佛尚不說。凡何敢思。有因緣故．輒憑教理．以示玄宗。望無咎其繁而不要也。(【校】成唯識第二。二．應從嘉興藏疏作三。)

　　○第二寄喻別顯。舉十大喻。以喻如來十種大智。十智體用．非一非異。亦文各有三。謂喻．合．結。今初虛空無依為依喻。

　　譬如虛空。為一切物所依。而虛空無所依。如來智慧亦復如是。為一切世間出世間智所依．而如來智無所依。佛子。是為如來心第一相。諸菩薩摩訶薩應如是知。

　　【疏】虛空無依為依喻。喻佛無依成事智。合中。謂諸乘之智。依佛智生。如十地云。此十地智。皆因佛智而有差別。離佛智外．無所依學。而佛智果滿。更不依他。豈不依心及依理耶。豈不向言王所無二耶。良以佛智照極．無有智外如為智所依故。智體全如。若有所依。不名如智。(【鈔】豈不依心者。次設難也。依心約法相宗。依理約法性宗。良以佛智下。釋依理義。於中有四。初正釋。即迴向經云。無有智外如為智所入。亦無如外智能證於如。今但通上豈不依理難。故但引前句。謂彼難云。上言唯如如及如如智獨存。則智依如矣。何言無依。故今釋云。智外無如。故無所依。然彼迴向經文。自有三意。一約如體性空。故智外無如。智體性空。故如外無智。二如智一味。同一真體。安得智外更有如耶。三約事事無礙。舉一全收。今但用前二意。以酬難竟。後意即第四舉況之中。)亦猶淨名云。法隨於如。無所隨故。(言無所隨故者。經自釋隨如之義。由法即如．法外無如。故云無所隨故。若有所隨。能所未泯。豈得隨如。又法外有如。法非如矣。故無所隨。方曰隨如。此中亦爾。若有所依．智外有法。能所未亡．不名如智。如外有智。智亦不如。故得引例。)文殊般若云。若無境界。則無所依。況佛智外無法可得。以一切法即佛智故。

　　○第二法界湛然喻。

　　復次佛子。譬如法界。常出一切聲聞獨覺菩薩解脫。而法界無增減。如來智慧。亦復如是。恒出一切世間出世間種種智慧。而如來智無增減。佛子。是為如來心第二相。諸菩薩摩訶薩應如是知。

　　【疏】法界湛然喻。喻佛體無增減智。即轉釋前依。依者。依此出故。雖出諸智。亦不減少。菩薩解脫成佛智時。亦不增足。以同體均故。如上海中板喻。(【鈔】即轉釋者。謂疏意明初喻為總。含下九喻。故下喻中。節節指初。今以第一喻云。虛空為一切法所依。喻佛智為一切世出世智所依。故今釋之。云得為依。依彼出故。雖出諸智者。如山出雲。山亦不減。菩薩下。如谷納雲。谷亦不增。海中板喻。即十行品。)

　　○第三大海潛益喻。

　　復次佛子。譬如大海。其水潛流四天下地。及八十億諸小洲中。有穿鑿者．無不得水。而彼大海不作分別。我出於水。佛智海水。亦復如是。流入一切眾生心中。若諸眾生觀察境界。修習法門。則得智慧清淨明了。而如來智平等無二．無有分別。但隨眾生心行異故。所得智慧各各不同。佛子。是為如來心第三相。諸菩薩摩訶薩應如是知。

　　【疏】大海潛益喻。喻佛體均益生智。即雙釋前依。及出生義。謂與眾生心同體故。義曰潛流。穿鑿自心得智慧時．即是見他佛智。是曰依之出生。又由體同。令外佛加持。資其念力。亦是流入。

　　○第四大寶出生喻。

　　復次佛子。譬如大海有四寶珠。具無量德。能生海內一切珍寶。若大海中無此寶珠。乃至一寶亦不可得。

　　何等為四。一名積集寶。二名無盡藏。三名遠離熾然。四名具足莊嚴。

　　佛子。此四寶珠。一切凡夫諸龍神等悉不得見。何以故。娑竭龍王．以此寶珠端嚴方正。置於宮中深密處故。

　　【疏】大寶出生喻。喻佛用興體密智。釋上能生。以何義故而能生耶。具四寶故。喻中有三。初總明出處體用。次徵列寶名。後結其深勝。合三同喻。

　　佛子。如來應正等覺大智慧海。亦復如是。於中有四大智寶珠。具足無量福智功德。由此能生一切眾生聲聞．獨覺．學無學位．及諸菩薩智慧之寶。

　　何等為四。所謂無染著巧方便大智慧寶。善分別有為無為法大智慧寶。分別說無量法而不壞法性大智慧寶。知時非時未曾誤失大智慧寶。

　　【疏】列名中。一大圓鏡智。以離諸分別．名無染著。所緣行相．微細難知。不忘不愚一切境相。名巧方便。二即平等性智。觀一切法若為無為。自他平等。名善分別。三即妙觀察智。此智善觀諸法自相共相無礙而轉。故說無量法而不壞法性。無量法者。即攝觀無量總持定門等。而言說者。雨大法雨。斷一切疑故。四即成所作智。知機知時。作所應作故。

　　若諸如來大智海中無此四寶。有一眾生得入大乘終無是處。此四智寶。薄福眾生所不能見。何以故。置於如來深密藏故。

　　【疏】三合前深勝。於中先明用勝體深。此中用勝。喻在總中。此中體深。同法華髻中明珠。不妄與人。然約下智不及。故稱密藏。不全同喻。故涅槃中明有密語。而無密藏。

　　此四智寶。平均正直．端潔妙好。普能利益諸菩薩眾。令其悉得智慧光明。佛子。是為如來心第四相。諸菩薩摩訶薩應如是知。

　　【疏】後明體勝用深。平均正直．即平等性智。大慈悲等共相應故。故曰平均。一味相續．名為正直。二端潔．即大圓鏡智。端者。純淨圓德。現種依持故。潔者。性相清淨。離諸雜染故。三妙好．即妙觀察智。四普能利益．即成所作智。此約別配。今以四智圓融故。四德亦該四寶。況四智乃十中之一。則永異餘宗。(【鈔】今以四智下。二解妨。妨云。何以將法相宗釋法性義。故為此通。謂彼四智。迢然不同。今一具四。豈得同耶。先將四寶以況四智。此即別義。於一寶上復具四德。即圓融義。況四圓融。十中之一．豈得言同。欲顯包融．故用之釋。)

　　○第五珠消海水喻。

　　復次佛子。譬如大海。有四熾然光明大寶布在其底。性極猛熱。常能飲縮百川所注無量大水。是故大海無有增減。何等為四。一名日藏。二名離潤。三名火燄光。四名盡無餘。佛子。若大海中無此四寶。從四天下。乃至有頂。其中所有。悉被漂沒。佛子。此日藏大寶光明．照觸海水．悉變為乳。離潤大寶光明．照觸其乳．悉變為酪。火燄光大寶光明．照觸其酪．悉變為酥。盡無餘大寶光明．照觸其酥．變成醍醐。如火熾然。悉盡無餘。

　　【疏】珠消海水喻。喻佛滅惑成德智。由有前智．無智不生。由有此智．無惑不斷。又前則橫具四智。此則豎具四智。皆是釋前為依之義。喻中二。先總明體用。後佛子此日藏下。別顯用相。此為極教了說。而起世婆沙等說。阿毗地獄在下。火氣上吞。銷鑠海水。蓋此少分方便之說。而俗典云。以沃焦石消海水者。或測度而知。或見寶不辨。謂之石耳。又云。注尾廬壑者。但見其消．以名之耳。

　　佛子。如來應正等覺大智慧海。亦復如是。有四種大智慧寶。具足無量威德光明。此智寶光。觸諸菩薩。乃至令得如來大智。何等為四。所謂滅一切散善波浪大智慧寶。除一切法愛大智慧寶。慧光普照大智慧寶。與如來平等無邊無功用大智慧寶。

　　【疏】合中亦二。先合總明體用。

　　佛子。諸菩薩修習一切助道法時。起無量散善波浪。一切世間天人阿脩羅所不能壞。如來以滅一切散善波浪大智慧寶光明觸彼菩薩。令捨一切散善波浪。持心一境。住於三昧。又以除一切法愛大智慧寶光明觸彼菩薩。令捨離三昧味著。起廣大神通。又以慧光普照大智慧寶光明觸彼菩薩。令捨所起廣大神通．住大明功用行。又以與如來平等無邊無功用大智慧寶光明觸彼菩薩。令捨所起大明功用行。乃至得如來平等地。息一切功用。令無有餘。佛子。若無如來此四智寶大光照觸。乃至有一菩薩得如來地無有是處。佛子。是為如來心第五相。諸菩薩摩訶薩應如是知。

　　【疏】後合別顯用相。然此四智。古德有配四三昧。初是大乘光明三昧智。二是集福德王。三是賢護。四是首楞嚴。此釋配定可爾。按次乖理。以第三名智光普照故。若將初為三。以三為初。乃順文理。今更一解。標其所成。即是四定。約能成智．應別立名。又將豎配諸位。尤異昔解。謂一佛以即事而真智．治於地前。成初四地。令得賢守定。以此三昧．能守世出世間賢善法故。前三地為世。四地為出世。既了即事而真。則即散而定。二以即體之用智．治四地未能起用。令得五地入俗。成集福德王定。三以平等無相智．治五地雖能隨俗．未得平等。令得六七地般若大光功用後邊。成光明定。四以平等無功用智．治七地功用。令入八地。乃至佛果。得首楞嚴定。所作究竟故。果既具四。因亦通修。且約相顯。為此豎配。不可偏局。

　　○第六虛空含受喻。

　　復次佛子。如從水際。上至非想非非想天。其中所有大千國土。欲色無色眾生之處。莫不皆依虛空而起．虛空而住。何以故。虛空普徧故。雖彼虛空普容三界而無分別。佛子。如來智慧亦復如是。若聲聞智。若獨覺智。若菩薩智。若有為行智。若無為行智。一切皆依如來智起。如來智住。何以故。如來智慧徧．一切故。雖復普容無量智慧。而無分別。佛子。是為如來心第六相。諸菩薩摩訶薩應如是知。

　　【疏】虛空含受喻。喻佛依持無礙智。亦釋前依義。上但云依。猶通外依他力。今明體徧普容。是則五乘等智．皆是如來大智中物。肇公亦云。夫聖人虛心冥照。理無不統。懷六合於胸中。而靈鑒有餘。鏡萬有於方寸。其神常虛。即斯義也。(【鈔】肇公亦云下。即涅槃無名論第七妙存中文云．然則玄道在乎妙悟。妙悟在於即真。即真則有無齊觀。有無齊觀。則彼己莫二。所以天地與我同根。萬物與我一體。同我則非復有無。異我則乖於會通。所以不出不在。而道存乎其間矣。何則。夫至人虛心冥照。理無不統。懷六合於胸中。而靈鑒有餘。鏡萬有於方寸。而其神常虛等。)

　　○第七藥王生長喻。

　　復次佛子。如雪山頂．有藥王樹。名無盡根。彼藥樹根從十六萬八千由旬。下盡金剛地水輪際生。彼藥王樹若生根時。令閻浮提一切樹根生。若生莖時。令閻浮提一切樹莖生。枝葉華果悉皆如是。此藥王樹。根能生莖。莖能生根。根無有盡。名無盡根。佛子。彼藥王樹於一切處皆令生長。唯於二處不能為作生長利益。所謂地獄深坑。及水輪中。然亦於彼初無厭捨。

　　【疏】藥王生長喻。喻佛窮劫利樂智。喻中四。初顯體用。二彼藥王(【鈔】王．纂要續藏金陵本誤作樹根。準下合中疏釋．應從嘉興藏南藏作王。)下。別顯用相。三此藥王下。得名所由。四佛子下。揀其非處。先揀後收。收者。亦不厭故。晉經云。不捨生性。

　　佛子。如來智慧大藥王樹。亦復如是。以過去所發成就一切智慧善法．普覆一切諸眾生界．除滅一切諸惡道苦．廣大悲願．而為其根。於一切如來真實智慧種性中生．堅固不動．善巧方便．以為其莖。徧法界智．諸波羅蜜．以為其枝。禪定解脫．諸大三昧．以為其葉。總持辯才．菩提分法．以為其華。究竟無變諸佛解脫．以為其果。

　　【疏】合亦四段。而文不次。初合總顯體用有六。一以悲願菩提合根。此為諸佛之本。深難拔故。文有四弘。二依實智所生方便為莖。能幹事故。菩提體故。三依前二智分為諸度。旁陰為枝。四戒定息熱。別受葉名。五辯才道品等。親生菩提。開發為華。六果可知。上六亦可豎配地位。而下別顯用相。既云一切菩薩。故但從通釋。

　　佛子。如來智慧大藥王樹。何故得名為無盡根。以究竟無休息故。不斷菩薩行故。菩薩行即如來性。如來性即菩薩行。是故得名為無盡根。

　　【疏】二一佛子。越次合得名所由。窮未來際。故云究竟無休。得果不捨因。故云不斷菩薩行。由此故得因果交徹。展轉相生。

　　佛子。如來智慧大藥王樹。其根生時。令一切菩薩．生不捨眾生大慈悲根。其莖生時。令一切菩薩．增長堅固精進深心莖。其枝生時。令一切菩薩．增長一切諸波羅蜜枝。其葉生時。令一切菩薩．生長淨戒頭陀功德少欲知足葉。其華生時。令一切菩薩．具諸善根相好莊嚴華。其果生時。令一切菩薩．得無生忍。乃至一切佛灌頂忍果。

　　【疏】三一佛子。却合前別顯用相。深心樂修善行．即前方便。淨戒亦能息熱。相好如華為嚴。文多影略者。為分能所成故。(【鈔】文多影略者。能成．即如來悲等。所成．即菩薩悲等。如在佛為方便。在菩薩為深心。在佛禪定為葉。在菩薩淨戒頭陀為葉。在佛即是菩提為果。在菩薩即無生忍等。)

　　佛子。如來智慧大藥王樹。唯於二處．不能為作生長利益。所謂二乘．墮於無為廣大深坑。及壞善根非器眾生．溺大邪見貪愛之水。然亦於彼曾無厭捨。佛子。如來智慧無有增減。以根善安住。生無休息故。佛子。是為如來心第七相。諸菩薩摩訶薩應如是知。

　　【疏】四一佛子。合揀非器。亦先揀後收。無為正位．一墮難出。故喻深坑。又無悲水．取灰斷故。如彼地獄。邪見撥無。貪愛浸爛。皆喻於水。不容善根。又闕土緣。非生處故。後收言無無厭捨者。上據現惡闕緣。令生厭怖。直進一乘。故除二處。而同有佛性。久久當成。故不厭捨。是知現惡明無。則無惡必有。(【鈔】是知現惡等者。即生公意。生公忍死。待得大經。以證大義。如何至今。猶不信耶。廣如玄中。今當重釋。言現惡明無者。正作闡提。撥無因果故。無惡必有者。由撥無因果之惡故無。今無此惡。是則有矣。故應問言。頗有新作一闡提不。復有闡提後生信不。若有新作。未作之時．有佛性不。若未作時有．作時無者。佛性可斷。若先無者。則不由於闡提無也。本自無故。後生信心。亦復如是。若有佛性。佛性是可生之法。前則本有今無。此則本無今有。若發信心亦無性者。此亦不干闡提故無。故知但是約於長時。未成果善。抑言無耳。謂抑令恐怖．使發大心。未作闡提．令其莫作。故皆誘物。何定言無。)故涅槃云。一闡提人。雖復斷善。猶有佛性。若能發心。非闡提也。法華云。決了聲聞法。餘諸聲聞眾。亦當復如是。結云。根善安住者。常住大悲故。有引向所揀。證無佛性。及定性義。不觀次後不捨之言。況第十喻。平等共有．減損佛性。恐毀謗一乘。願諸後學。當誡慎之。無滯權說。(唐三藏。創自西迴。薦福寺有一人大德。不肯修敬。後因見曰。三藏遠涉流沙。廣取經論。誠曰劬勞．然減損佛性。增足煩惱。未知與聖意相應不。言減損佛性者。以五性之中。唯一性半有佛性耳。謂菩薩性。及不定性之半。以不定性容有無故。餘三性半．一向言無。謂一無種性人。二定性聲聞。三定性緣覺。言一半者。即不定性中或無是也。恐謗一乘者。以罪怖之。然法華經特稱妙者。以佛者昔說三乘五性。今法華云一乘一性。謂一切眾生。有如來知見。更無餘性。故唯一乘。涅槃亦云。佛性者。名為一乘。以凡是有心。定當作佛。故唯一乘。法華又云。唯此一事實。餘二則非真。終不以小乘。濟度於眾生。又第四云。平等大慧。彼疏自立一乘為宗。而其立義。定有五性。却以一乘而為方便。此豈不是謗一乘耶。謗一乘罪。法華具明。事不可輕。如增上慢不信不輕皆作佛言。即為謗耳。)

　　○第八劫火燒盡喻。

　　復次佛子。譬如三千大千世界劫火起時。焚燒一切草木叢林。乃至鐵圍大鐵圍山。皆悉熾然．無有遺餘。佛子。假使有人．手執乾草．投彼火中。於意云何。得不燒不。答言。不也。佛子。彼所投草。容可不燒。如來智慧。分別三世一切眾生．一切國土．一切劫數．一切諸法．無不知者。若言不知。無有是處。何以故。智慧平等。悉明達故。佛子。是為如來心第八相。諸菩薩摩訶薩應如是知。

　　【疏】劫火燒盡喻。喻佛智無不盡知。由此佛智。更無所依。

　　○第九劫風持壞喻。

　　復次佛子。譬如風災壞世界時。有大風起。名曰散壞。能壞三千大千世界鐵圍山等。皆成碎末。復有大風名為能障。周帀三千大千世界。障散壞風。不令得至餘方世界。佛子。若令無此能障大風。十方世界無不壞盡。如來應正等覺亦復如是。有大智風．名為能滅。能滅一切諸大菩薩煩惱習氣。有大智風．名為巧持。巧持其根未熟菩薩。不令能滅大智風輪。斷其一切煩惱習氣。佛子。若無如來巧持智風。無量菩薩皆墮聲聞辟支佛地。由此智故。令諸菩薩超二乘地。安住如來究竟之位。佛子。是為如來心第九相。諸菩薩摩訶薩應如是知。

　　【疏】劫風持壞喻。喻佛巧令留惑智。非但能斷。亦復能留。謂佛有斯巧。授與根未熟。未具萬行菩薩。令留潤生之惑。由此留惑。惑方至盡。得一切智。不同二乘。不為菩提。心期速出。廣明留惑潤生。具如別章。

　　○第十塵含經卷喻。

　　復次佛子。如來智慧。無處不至。何以故。無一眾生而不具有如來智慧。

　　【疏】塵含經卷喻。喻佛性通平等智。文中四。謂法．喻．合．結。今初。所以知佛智徧者。無一眾生不有本覺。與佛體無殊故。以上言潛流。則似佛智徧他眾生。今顯眾生自有。故云徧耳。此有三意。一明無一眾生不有。則知無性者．非眾生數．謂草木等。已過五性之見。(【鈔】則知無性下。反成上義。即涅槃經云。除牆壁瓦石。皆有佛性。故無佛性。則非眾生。凡是有心。定當作佛。則無一不有。以一切人皆有心故。即知言無佛性者。則無心也。無心寧異瓦礫。此是涅槃一性之宗。故云已過五性。)二者眾生在纏之因。已具出纏之果法。故云有如來智慧。非但有性。後方當成。亦非理先智後。是知涅槃對昔方便。且說有性。後學尚謂談有藏無。況聞等有果智。誰當信者。(後學尚謂者。即大乘法師法華疏意。彼云。涅槃經言。一切眾生。皆有佛性。總談皆有．欲獎眾生。實而明之．亦有無者．藏在一切總有之中。言通別類異者。通相皆有。別揀有無。無有不同。不應一類。況聞眾生者。即具今宗．結成難信。勸令信耳。)三彼因中之果智。即他佛之果智。以圓教宗．自他因果．無二體故。不爾。此說眾生有果。何名說佛智耶。斯則玄又玄矣。非華嚴宗。無有斯理。(【校】上鈔即具今宗。具應從嘉興藏作舉。)

　　但以妄想顛倒執著而不證得。若離妄想。一切智．自然智．無礙智則得現前。

　　【疏】次釋疑。疑云。涅槃云。佛性者。名為智慧。有智慧時。則無煩惱。今得佛智。那作眾生。釋中先順答前義。謂倒故不證。豈得言無。如壯士迷於額珠。豈謂膚中無寶。(【鈔】如壯士者。即涅槃第八如來性品。北經第七。佛告迦葉。善男子。譬如王家有大力士。其人眉間有金剛珠。與餘力士。捔力相撲。而彼力士。以頭抵觸。其額上珠。尋沒膚中。都不覺知是珠所在。其處有瘡。即命良醫。欲自療治。時有明醫。善知方藥。即知是瘡。因珠入皮。即便停住。是時良醫。尋問力士。汝額上珠。為何所在。力士驚答。大師醫王。我額上珠。乃無去耶。是珠今者。為何所在。將非幻化。憂愁啼哭。是時良醫。慰喻力士。汝今不應生大愁惱。汝因鬬時。瞋恚毒盛。珠陷入體。故不自知。是時力士。不信醫言。若在皮裏。膿血不淨。何緣不出。若在筋裏。不應可見。汝今云何。欺誑於我。時醫執鏡。以照其面。珠在鏡中。明了顯現。力士見已。心懷驚怪。生奇特想。上具經文。下合文廣。以意引之。謂以良醫。喻之善友。煩惱為皮膚。佛性為寶珠。不知為失。惑盡乃得證知了了。如彼力士於明鏡中。見其寶珠。)後若離下。反以理成。謂若先無。離倒寧有。既離倒則現。明本不無。如貧得珠。非今授與。是以涅槃恐不修行。故云。言定有者。則為執著。恐不信有。故云。若言定無。則為妄語。乍可執著。不可妄語。自然智．自覺聖智也。無礙智者。始本無二。絕二礙也。(如貧得珠者。即法華第四．五百弟子授記品。說繫珠喻。領解得記。是以涅槃下。以涅槃經．結成上義。執著過輕．乍可言有。妄語過重。不可言無。況無著而知。更須有矣。始本無二者。此有二意。一則眾生本有佛智。是則本覺不礙始覺。如是而證。名無礙智。二者斷障顯了。則無煩惱所知二礙。)

　　佛子。譬如有大經卷。量等三千大千世界。書寫三千大千世界中事一切皆盡。所謂書寫大鐵圍山中事。量等大鐵圍山。書寫大地中事。量等大地。書寫中千世界中事。量等中千世界。書寫小千世界中事。量等小千世界。如是若四天下。若大海。若須彌山。若地天宮殿。若欲界空居天宮殿。若色界宮殿。若無色界宮殿。一一書寫。其量悉等。此大經卷。雖復量等大千世界。而全住在一微塵中。如一微塵。一切微塵皆亦如是。時有一人．智慧明達。具足成就清淨天眼。見此經卷在微塵內。於諸眾生無少利益。即作是念。我當以精進力。破彼微塵。出此經卷。令得饒益一切眾生。作是念已。即起方便。破彼微塵。出此經卷。令諸眾生普得饒益。如於一塵。一切微塵。應知悉然。

　　【疏】第二喻中二。先明大經潛塵。以喻上文妄纏佛智。大經卷者。佛智無涯。性德圓滿也。書各稱境者。智如理故。潛一塵者。略有三義。一妄覆真故。二小含大故。三一具多故。一切塵者。無一眾生不具佛智故。後時有一人下。出經益物。喻上離妄現前。

　　佛子。如來智慧亦復如是。無量無礙。普能利益一切眾生。具足在於眾生身中。但諸凡愚。妄想執著。不知不覺。不得利益。爾時如來以無障礙清淨智眼。普觀法界一切眾生而作是言。奇哉奇哉。此諸眾生。云何具有如來智慧。愚癡迷惑不知不見。我當教以聖道。令其永離妄想執著。自於身中得見如來廣大智慧。與佛無異。即教彼眾生修習聖道。令離妄想。離妄想已。證得如來無量智慧。利益安樂一切眾生。佛子。是為如來心第十相。諸菩薩摩訶薩應如是知。

　　【疏】第三合中亦二。先合大經潛塵。無量無礙普能利益．合上書寫多事。眾生身及妄想．俱合上塵。後爾時如來下。合出經益物。如來合上一人。智眼合上天眼。是知不信眾生等有佛智。智眼未開。復何可怪。然如來藏等經。說有九喻。喻如來藏。謂如青蓮華在泥水中。未出泥水。人無貴者。又如貧女而懷聖胎。如大價寶．垢衣所纏。如摩尼珠．落在深廁。如真金像．弊衣所覆。如菴羅樹．華實未成。亦如稻米在糠糩中。如金在鑛。如像在模。皆是塵中有佛身義。與此大同也。

　　○大文第三總結上來十喻。

　　佛子．菩薩摩訶薩。應以如是等無量無礙不可思議廣大相。知如來應正等覺心。

　　【疏】初總明無依為依。二能出生。三能潛徧。四橫具四智。五豎具四能。六體廣包含。七用無終竟。八知無不盡。九巧能攝持。十處處具足。前九直語佛智。後一乃融自他。此十圓融。略顯佛智之相。寄顯如來之心。未盡佛心一毫。故應更以無量無礙等知也。(【鈔】後總結者。疏文有二。先結上十門。以成未盡。故應更下。正釋經文。由經云。如是等無量相知。如是指前。等即等後。更明別義。此結有四。一無量。二無礙。三不可思。四廣大。並徧上十。及所不說。)

　　○第二偈頌。

　　爾時普賢菩薩摩訶薩。欲重明此義而說頌言。

　欲知諸佛心　當觀佛智慧

　　【疏】二十二偈分二。初兩句。約法總顯。

　佛智無依處　如空無所依　眾生種種樂　及諸方便智　皆依佛智慧　佛智無依止

　　【疏】餘頌上喻。於中初喻．一偈半。後一四偈。餘八各二偈。並顯可知。

　聲聞與獨覺　及諸佛解脫　皆依於法界　法界無增減　佛智亦如是　出生一切智
　無增亦無減　無生亦無盡

　如水潛流地　求之無不得　無念亦無盡　功力徧十方
　佛智亦如是　普在眾生心　若有勤修行　疾得智光明

　如龍有四珠　出生一切寶
　置之深密處　凡人莫能見　佛四智亦然　出生一切智　餘人莫能見　唯除大菩薩

　如海有四寶　能飲一切水　令海不流溢　亦復無增減　如來智亦爾　息浪除法愛
　廣大無有邊　能生佛菩薩

　下方至有頂　欲色無色界　一切依虛空　虛空不分別
　聲聞與獨覺　菩薩眾智慧　皆依於佛智　佛智無分別

　雪山有藥王　名為無盡根
　能生一切樹　根莖葉華實　佛智亦如是　如來種中生　既得菩提已　復生菩薩行

　如人把乾草　置之於劫燒　金剛猶洞然　此無不燒理　三世劫與剎　及其中眾生
　彼草容不燒　此佛無不知

　有風名散壞　能壞於大千　若無別風止　壞及無量界
　大智風亦爾　滅諸菩薩惑　別有善巧風　令住如來地

　如有大經卷　量等三千界
　在於一塵內　一切塵悉然　有一聰慧人　淨眼悉明見　破塵出經卷　普饒益眾生
　佛智亦如是　徧在眾生心　妄想之所纏　不覺亦不知　諸佛大慈悲　令其除妄想
　如是乃出現　饒益諸菩薩

　　(第四答如來出現意業竟。)

大方廣佛華嚴經疏論纂要卷第八十七


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第八十八

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　如來出現品第三十七(之三)

　　○第五明出現境界。正顯分齊之境。兼辨所緣之境。依初義者。前約智以顯心。此正明智用分齊。依後義者。前明能知。今辨所緣。由所緣無邊故。顯分齊難思。由分齊難思故．方窮所緣之境。二義相成．如函蓋相稱。文中長行分三。謂標．釋．結。

　　佛子。菩薩摩訶薩。應云何知如來應正等覺境界。

　　○釋中二。先法。後喻。法中亦二。先廣取所緣．顯分齊境。後近取諸心．以況佛境。今初。

　　佛子。菩薩摩訶薩。以無障無礙智慧。知一切世間境界是如來境界。知一切三世境界．一切剎境界．一切法境界。一切眾生境界．真如無差別境界．法界無障礙境界．實際無邊際境界．虛空無分量境界．無境界境界．是如來境界。

　　佛子。如一切世間境界無量．如來境界亦無量。如一切三世境界無量．如來境界亦無量。乃至如無境界境界無量．如來境界亦無量。如無境界境界一切處無有．如來境界亦如是一切處無有。

　　【疏】文二。先列所緣無邊。後顯分齊無量。今初。先令以無障礙智為能知者。非此不能量佛境故。後正顯所緣。文有十句。一通舉所化。二化時。三化處。四化法。五所化人。六七八三．皆明所證。於中真如。語其體常一味。故云無差別。法界生法所依。故云無礙。實際是窮事至實。故云無邊。九化處分齊。後一徧通。若約二諦境。前五為俗。次三為真。九通真俗。事空理空．俱是空故。後一雙非。顯前九境．即同無故．若約三諦。空即是真。三真為中道。若以五界攝之。初三是世界無量。四即調伏。及調伏加行界。五即眾生。次三即法界。餘二雙非。二佛子如一切下。顯分齊無量中。先約十境以顯分齊。境智相稱。故皆無量。後約無境顯其非有。乃至真如皆不可得故。是以諸境雲與而常寂也。如無既爾。如真如等。無變易等。亦然。

　　○第二近取諸心以況佛境。

　　佛子。菩薩摩訶薩。應知心境界是如來境界。如心境界無量無邊．無縛無脫。如來境界亦無量無邊．無縛無脫。

　　何以故。以如是如是思惟分別．如是如是無量顯現故。

　　【疏】於中二。先正明。後徵釋。今初。無量無邊．語其相用廣大。無縛無脫．明其體性深寂。次徵意云。何以將心況於佛境。釋意云。菩薩自心。隨思即顯。故無分量。佛境亦爾。隨機顯現。若身若智．何有量耶。智假思顯．則性無縛脫。不為相縛。後無脫故。

　　○第二喻顯。有三喻。前二喻無縛無脫。後一喻無量無邊。無量無邊。通前二段。今初。

　　佛子。如大龍王隨心降雨。其雨不從內出。不從外出。如來境界亦復如是。隨於如是思惟分別。則有如是無量顯現。於十方中悉無來處。

　　佛子。如大海水．皆從龍王心力所起。諸佛如來一切智海。亦復如是。皆從如來往昔大願之所生起。

　　【疏】前明降雨無從喻。正喻無縛脫。既無來處。有何縛脫耶。後明海水從心喻。喻無縛脫所因。水從心力為因。非定內外。智從昔願緣起。故來即無來。

　　○後一海水宏深喻。喻無量無邊。

　　佛子。一切智海。無量無邊。不可思議。不可言說。然我今者略說譬喻。汝應諦聽。

　　佛子。此閻浮提有二千五百河流入大海。西拘耶尼有五千河流入大海。東弗婆提有七千五百河流入大海。北鬱單越有一萬河流入大海。佛子。此四天下。如是二萬五千河。相續不絕．流人大海。於意云何。此水多不。答言甚多。

　　佛子。復有十光明龍王雨大海中。水倍過前．百光明龍王雨大海中。水復倍前。大莊嚴龍王。摩那斯龍王。雷震龍王。難陀跋難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王。各雨大海。皆悉展轉．倍過於前。娑竭羅龍王太子名閻浮幢。雨大海中。水復倍前。

　　佛子。十光明龍王宮殿中水流入大海。復倍過前。百光明龍王宮殿中水流入大海。復倍過前。大莊嚴龍王。摩那斯龍王。雷震龍王。難陀跋難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王。宮殿各別。其中有水流入大海。皆悉展轉倍過於前。娑竭羅龍王太子閻浮幢宮殿中水。流入大海。復倍過前。

　　佛子。娑竭羅龍王連雨大海。水復倍前。其娑竭羅龍王宮殿中水涌出入海。復倍於前。

　　其所出水。紺瑠璃色。涌出有時。是故大海潮不失時。

　　佛子。如是大海。其水無量。眾寶無量。眾生無量。所依大地亦復無量。

　　佛子。於汝意云何。彼大海為無量不。答言。實為無量。不可為喻。佛子。此大海無量。於如來智海無量。百分不及一。千分不及一。乃至優波尼沙陀分不及其一。但隨眾生心為作譬喻。而佛境界。非譬所及。

　　佛子。菩薩摩訶薩應知如來智海無量。從初發心修一切菩薩行不斷故。應知寶聚無量。一切菩提分法三寶種不斷故。應知所住眾生無量。一切學無學聲聞獨覺所受用故。應知住地無量。從初歡喜地．乃至究竟無障礙地諸菩薩所居故。

　　【疏】文三。先標章誡聽。二佛子此閻浮下。喻顯。三佛子彼大下。法合。喻中三。初別顯水多。文有四節。一四洲水。二龍王雨水。三宮殿出水。四娑竭王兼雨兼出。皆後後倍前。以顯深廣。二其所出下。通顯水相。涌出故潮上。速為寶消故潮下。此為極說。三佛子如是大海下。通顯無量。兼水有四。第三合中二。先合水無量。佛智一念．即無窮盡。況盡三際。周乎十方。重重重重。安可喻顯。二佛子至應知如來下。合通顯無量。非唯智為佛境。菩提分等。皆分齊境也。智海合水。餘合寶等。並顯可知。

　　○大文第三總結。

　　佛子。菩薩摩訶薩。為入無量智慧。利益一切眾生故。於如來應正等覺境界。應如是知。

　　【疏】即結云知。意不知佛境。安能利生。

　　○第二偈頌。

　　爾時普賢菩薩摩訶薩。欲重明此義而說頌言。

　如心境界無有量　諸佛境界亦復然　如心境界從意生　佛境如是應觀察

　　【疏】五偈分二。初一頌法說。

　如龍不離於本處　以心威力澍大雨　雨水雖無來去處　隨龍心故悉充洽
　十力牟尼亦如是　無所從來無所去　若有淨心則現身　量等法界入毛孔

　　【疏】餘頌前喻。亦二。初二合頌前二喻。同喻無縛脫。

　如海珍奇無有量　眾生大地亦復然　水性一味等無別　於中生者各蒙利
　如來智海亦如是　一切所有皆無量　有學無學住地人　悉在其中得饒益

　　【疏】後二頌大海宏深喻。但頌通顯無量。餘文略無。(第五出現境界竟。)

　　○第六出現之行。前明分齊。境智無邊。今彰運用。則悲智無盡。雖智海已滿。悲無息故。(【鈔】雖智海下。二通妨。謂有問言。行在因中。今果何有。釋云。行雖無量。總不出二。謂智與悲。智行已圓。自利滿故。而運即智之悲。利他不息。若爾。何以下文。說真如行。答。此即果滿之行。將說悲智無礙之行。故說真如行之本耳。)長行中二。先標舉。後釋相。

　　佛子。菩薩摩訶薩。應云何知如來應正等覺行。

　　○釋相中三。初雙標二行。次雙釋二行。後雙結二行。今初。

　　佛子。菩薩摩訶薩。應知無礙行是如來行。應知真如行是如來行。

　　【疏】義有多含。一無礙行者。即理之事行。真如行者。即事之理行。前即行相。後即行體。又前是即智之悲。後是即悲之智。前即真之俗。後即俗之真。融而無礙。為如來行。

　　○第二雙釋中二。先釋真如行。後釋無礙行。今初。

　　佛子。如真如前際不生。後際不動。現在不起。如來行亦如是。不生不動不起。

　　佛子。如法界非量非無量。無形故。如來行亦如是。非量非無量。無形故。

　　佛子。譬如鳥飛虛空。經於百年。已經過處。未經過處。皆不可量。何以故。虛空界無邊際故。如來行亦如是。假使有人。經百千億那由他劫分別演說。已說未說。皆不可量。何以故。如來行無邊際故。

　　【疏】真如之名。言含法喻。文中有三。初牒名以解。明體絕三際。故同真如。契如成行。行即如也。過未非緣。故不生不動。現在離緣。故非起也。(【鈔】真如之名者。經云。如真如前際不生等。即以真如喻佛行也。若佛行契如。行即是如。故即是法。過未非緣者。過去緣已謝。未來緣未會。故曰非緣。由非緣故。過去無可生。未來無可動。現在雖在緣中。不與緣合。故云離緣。故迴向中。明徧在三世．不同三世。徧在一切而非一切。故緣雖起滅。而湛然無起。)

　　二復舉法界無形。明雙非契中。是知實相等．皆如來行。

　　三舉鳥飛虛空喻。釋非量義。非量有二。一行廣無量。故云．如來行無邊際故。二即事同真。便無分量。故以空喻。既無有量。何有無量。若謂無量。即是量故。雙非永寂。為如來行。故心彌虛。行彌曠。終日行而未曾行。故涅槃云。復有一行是如來行。所謂大乘大般涅槃。

　　○第二釋無礙行。

　　佛子。如來應正等覺。住無礙行。無有住處。而能普為一切眾生示現所行。令其見已。出過一切諸障礙道。

　　佛子。譬如金翅鳥王。飛行虛空。迴翔不去。以清淨眼。觀察海內諸龍宮殿。奮勇猛力。以左右翅。鼓揚海水。悉令兩闢。知龍男女命將盡者而搏取之。如來應正等覺金翅鳥王。亦復如是。住無礙行。以淨佛眼。觀察法界諸宮殿中一切眾生。若曾種善根已成熟者。如來奮勇猛十力。以止觀兩翅。鼓揚生死大愛水海。使其兩闢而撮取之。置佛法中。令斷一切妄想戲論。安住如來無分別無礙行。

　　佛子。譬如日月。獨無等侶。周行虛空。利益眾生。不作是念。我從何來而至何所。諸佛如來亦復如是。性本寂滅。無有分別。示現遊行一切法界。為欲饒益諸眾生故。作諸佛事。無有休息。不生如是戲論分別。我從彼來而向彼去。

　　【疏】文中二。先約法總明。後以喻別顯。今初。智無所住。悲示所行。即悲智無礙。自無二礙。令他無礙。皆無礙行也。二別以喻顯中。二喻。初金翅闢海喻。喻即智之悲。後日月無思喻。喻悲不失智。

　　○第三雙結二行。

　　佛子。菩薩摩訶薩。應以如是等無量方便。無量性相。知見如來應正等覺所行之行。

　　【疏】性結真如。相結無礙。

　　○第二偈頌。

　　爾時普賢菩薩。欲重明此義而說頌言。

　譬如真如不生滅　無有方所無能見　大饒益者行如是　出過三世不可量　法界非界非非界
　非是有量非無量　大功德者行亦然　非量無量無身故　如鳥飛行億千歲　前後虛空等無別
　眾劫演說如來行　已說未說不可量　金翅在空觀大海　闢水搏取龍男女　十力能拔善根人
　令出有海除眾惑　譬如日月遊虛空　照臨一切不分別　世尊周行於法界　教化眾生無動念

　　【疏】偈頌有五。前三頌真如。後二頌無礙。(第六出現之行竟。)

　　○第七出現菩提。圓行之果故。對緣造修。必有成正覺故。文中三。謂徵起。釋相。總結。徵言正覺。略顯五門。一釋名。晉名菩提。存其梵語。此翻為覺。正揀二乘。成異菩薩。初會已顯。又單語菩提．但是所覺之道。今云成者。即理智契合之名。二明體性。攝論云。二智二斷為菩提體。智論云。菩提菩提斷。俱名為菩提。若依此經。通一切法。如文具之。(【鈔】二智．即根本後得。二斷．即斷煩惱所知。此經圓宗。故通一切。)三辨種類。或說唯一。如智契合。無二相故。淨名云。夫如者。不二不異故。故開為二。大品明有性淨菩提．及修成故。亦名性淨．方便淨也。或分為三。約三乘故。如十地論。或開為四。涅槃云。下智觀者。得聲聞菩提。乃至上上智觀。得佛菩提。又四智菩提。亦是四義。或分為五。如大品智論說發心等。或具明十。如離世間品。唯十為圓．是此所辨。三除前二。四除前三。五除前四。餘皆兼通。同教一乘之所攝故。若業用所現。則無所不收。(後三除下。約同教門。揀而收之。)四明業用。文有十門。而體用參顯。各隨別義立目。今統收之。謂緣二諦。斷二障。證二空。起二智。印羣機。現萬象。具十身。徧十方。周於毛端微塵等處。通因及果。業用無邊。具如文顯。五者辨相。即當釋文。略辨十門。一總明體相。二印現萬機。三體相甚深。四三輪平等。五因果交徹。六體離虧盈。七相無增減。八用該動寂。九周於法界。十普徧諸心。十門之中。亦可當門別釋。今且以初為總。餘九為別。別雖九門。而釋十義。初釋第一。二釋第十。謂舉初該後。三從第四。(【校】四．應從他本作二。)次第解釋。第十一門。釋八九二義。至文當知。釋文顯然。不應異解。今初。

　　佛子。諸菩薩摩訶薩。應云何知如來應正等覺成正覺。

　　佛子。菩薩摩訶薩。應知如來成正覺。於一切義．無所觀察。於法平等．無所疑惑。無二。無相。無行。無止。無量。無際。遠離二邊．住於中道。出過一切文字言說。

　　【疏】初總明。具有十門。皆含體相用三。一寂照為菩提體。故云於一切義．無所觀察。一切義者。真俗境也。觀極於無觀。故淨名云。不觀是菩提。離諸緣故。如海無心。而能頓鑒。非無所了。故晉經云。解一切義。二經合明。義方圓妙。解即是觀。觀即無觀。既觀念斯寂．無惑習種。無觀是體。照斷為用。合之為相。二等同萬法為菩提體。謂知與理冥．同一圓覺。故云於法平等。而不失照．決斷分明．云無疑惑。既無所疑．即所知永寂。三一成一切成。不見生佛有異。故云無二。以知一切眾生即菩提相故。亦是能不二。淨名云。不二是菩提。離意法故。四總指前三。體相寂滅是菩提。滅諸相故。(【鈔】四總指前三者。釋經無相。即是下文體離虧盈。下釋云。成與不成。常無增減。菩提非相．非非相故。)五即心行處滅。湛然不遷。亦是不行是菩提。無憶念故。(五心行處滅者。釋經無行。即是下文相無增減。)六雖覺而常定．不住定故。(六雖覺者。釋經無止。以不住定故。即是下文用該動寂。)七有二義。一橫徧十方．廣無量故。二體無生滅．絕分量故。(七有二義者。釋經無量。即是下文周於法界。)八亦二義。一豎念念成．無際畔故。二一得永常．無後際故。心無初相．冥符於理。無前際故。(八亦二義者。釋經無際。即是下文普徧諸心。)九離邊契中。晉經此前。有無縛無脫。並含在二邊之內。謂若染若淨。若縛若脫。有無一異等。斯邊皆離。不偏住著。故曰離邊。非見有邊。邊即中故。無中無邊。方住中道。(九離邊契中下。釋經遠離二邊．住於中道。即是下文普徧諸心。)十總顯離言。上九寄言顯深。未盡菩提之奧。故收歸性離。令亡言契之。(十總顯下。釋經出過一切文字言說。即是下文。體相甚深。斯則上九寄言顯深。今菩提離言顯深。)

　　○第二印現萬機。即海印三昧。

　　知一切眾生心念所行。根性欲樂。煩惱染習。舉要言之。於一念中．悉知三世一切諸法。佛子。譬如大海。普能印現四天下中一切眾生色身形像。是故共說以為大海。

　　諸佛菩提亦復如是。普現一切眾生心念根性樂欲．而無所現。是故說名諸佛菩提。

　　【疏】文中三。初法。一念知三世。名一切智。次喻。即舉海印。以喻菩提．無心頓現。三合。言無所現者。有三義。一無心現故．如海。二所現空故．如像。三無別體故．如水與像．不可分異。自體顯現．故名為覺。起信論云。諸佛如來。離於見想。無所不徧。心真實故．即是諸法之性。自體顯照一切妄法。有大智用。斯即無思顯照同體之境為菩提相用。故上文云。於一切義．無所觀察。(【鈔】論問曰。虛空無邊故。世界無邊。世界無邊故。眾生無邊。眾生無邊故。心行差別。亦復無邊。如是境界。不可分齊。難知難解。若無明斷。無有心想。云何能了。名一切種智。答曰。一切境界。本來一心。離於想念。以諸眾生．妄見境界故。心有分齊。以妄起想念。不稱法性故。不能決了。諸佛如來。離於見相。無所不徧。心真實故。即是諸法之性。自體顯照一切妄法。有大智用。無量方便。隨諸眾生所應得解。皆能開示種種法義。是故得名一切種智。)

　　○第三性相甚深。

　　佛子。諸佛菩提。一切文字所不能宣。一切音聲所不能及。一切言語所不能說。但隨所應。方便開示

　　【疏】性離言故。理圓言偏故。

　　○第四三輪平等。釋上於法平等。等諸法故。意輪等故。何所疑哉。(【鈔】意輪等者。緣上標章云。於法平等。無有疑惑故。)

　　佛子。如來應正等覺成正覺時。得一切眾生量等身。得一切法量等身。得一切剎量等身。得一切三世量等身。得一切佛量等身。得一切語言量等身。得真如量等身。得法界量等身。得虛空界量等身。得無礙界量等身。得一切願量等身。得一切行量等身。得寂滅涅槃界量等身。

　　佛子。如所得身。言語及心。亦復如是。得如是等無量無數清淨三輪。

　　【疏】文中二。先別舉身等。後類結顯多。今初。有十三身。前六等事。次三等理。次一等事理事事無礙。後三等因果。略舉十三。故結云無量。皆言量者。是所等之分量。皆言等者。即能等之三輪。等有二義。一等彼事理之量。二等彼事理之體。所以等者。彼諸理事。即我所證。能所冥合。彼尚即我。等之何難。是以聖人空洞無像。物無非我。會萬物以成己也。後佛子如所得下。類結可知。

　　○第五明因果交徹。釋上無二。同一性故。文中三。初標。次釋。三結。今初。

　　佛子。如來成正覺時。於其身中。普見一切眾生成正覺。乃至普見一切眾生入涅槃。

　　【疏】八相之中。略舉其二。故云乃至。此文正同淨名云。若彌勒得菩提者。一切眾生。皆亦應得。一切眾生即菩提相。彌勒示迷此旨。但謂理詰之言。不知真得菩提。實如所詰。(【鈔】即菩薩品。彌勒為兜率天子說不退轉地之行。淨名難云。為從如生得授記耶。云云。若以如生得授記者。如無有生。若以如滅得授記者。如無有滅。一切眾生皆如也。一切法亦如也。眾聖賢亦如也。至於彌勒亦如也。若彌勒得授記者。一切眾生亦應授記。所以者何。夫如者。不二不異。若彌勒得阿耨多羅三藐三菩提者。一切眾生。皆亦應得。所以者何。一切眾生即菩提相。若彌勒得滅度者。一切眾生亦當滅度。所以者何。諸佛知一切眾生畢竟寂滅。即涅槃相。不復更滅。釋曰。今正釋成正覺義。故但引菩提。若據經文云。乃至入涅槃。則有亦當滅度之義。故今具引耳。彌勒示迷下。第二出彼經意。既為補處。何理不窮。寄於受屈。以悟時聽耳。言但謂理詰之言者。即是迷相。然迷有二意。一約彌勒受難。云一切同如。而我獨得授記。誠乖理也。故云理詰之言者。二者彌勒不受難。云理雖一如。行滿得記。何得以理而難事耶。故云理詰．不知真得者。三正會釋淨名。非曰妄詰。真實菩提。誠乃一得一切得耳。則受難不受難。俱迷此理。若顯不迷。應對淨名。實如所言。我已見生。得記作佛。入涅槃竟。)又前章以我等彼。故徧同彼量。今明以彼等我。故全現我中。是知一性平等。反覆相成。(則前是普徧。此是廣容。言一性平等反覆相成者。前章明平等。此章明一性。故下釋中。皆同一性。平等故。唯是一性。由一性故。何不等耶。故云相成。)此中之成。為理為事。若是事成。何以釋云。同一性故。若是理成。何以此云。成正覺耶。入涅槃耶。此是華嚴大節。圓宗之義。不對諸宗。難以取解。然諸眾生。若於人天位中觀之。具足人法二我。小乘唯是五蘊實法。大乘或說但心所現。或說幻有即空。人法俱遺。或說唯如來藏具恆沙性德。故眾生即在纏法身。法身眾生。義一名異。猶據理說。更有說言。相本自盡。性本自現。不可說言即佛不即佛等。若依此宗。舊來成竟。亦涅槃竟。非約同體。此成即是彼成。(然諸眾生下。即五教意．兼人天為六。)若爾。何以現有眾生。非即佛耶。若就眾生位看者。尚不見唯心即空。安見圓教中事。如迷東謂西。正執西故。若諸情頓破。則法界圓現。無不己成。猶彼人悟。西處全東。若爾。諸佛何以更化眾生。不如是知。所以須化。如是化者。是究竟化。如是化者．無不化時。故下結云。大悲相續。救度眾生。隨門不同。種種有異。約成佛門．一切成也。(隨門不同下。即類結餘門。門雖有多。且略分四。一約性。即一真法界。二約相。即無盡事法。三約性相交徹。顯此二門。不即不離。四以性融相。德用重重。初約性門者。問。體是佛不。答是。應成四句。一是佛。法性身無所不至故。經云。性空即是佛故。二非佛。絕能所覺。謂其性平等。一真法界。非佛非眾生故。三亦佛亦非佛。以法性身。無自性故。四雙非。性與無性。雙泯絕故。經云。無中無有二。無二亦復無。三世一切空。是則諸佛見。二就相門。乃有二義。一情。二非情。真心隨緣。變能所故。然此二門。各分染淨。謂無明熏真如．成染緣起。真如熏無明．成淨緣起。染成萬類。淨至成佛。以修淨緣。斷彼染緣。方得成佛。依此二義則生佛不同。於淨緣中因果。因有純雜。果有依正。若約純門。隨一菩薩盡未來際。唯修一行。一一皆然。若約雜門。萬行齊修。盡未來際。若約因門。盡未來際。常是菩薩。若約果門。盡未來際。常是如來。經云。為眾生故。念念新新．成等正覺。若雙辨二門。盡未來際。修因得果。若約雙非。盡未來際。非因非果。便同真性。前之二門．雙具悲智。雙融心境。第三性相交徹門中。曲有四門。一以性隨相。同第二門。二會相歸性。同第一門。三雙存無礙。具上二門。依此則悲智雙運。性相齊驅。寂照雙流。成大自在。四互奪雙亡。則性相俱絕。沒同果海。無成不成。第四以性融相門。相雖萬差。無不即性。性德包含。全在相中。以性融相。相如於性。令上諸門．皆無障礙。因果交徹。純雜相融。事事相參。重重無盡。今就性門四句之內。是即佛門。不敢餘三。就相門中。約有情門。是淨非染。是果非因。是一分義。非此所用。就交徹門。佛則性相雙融。生則會相歸性。今經正約第四。以性融相。一成一切皆成。謂以佛之淨性．融生之染。以佛一性。融生之多。令多染生。隨一真性。皆如於佛．已成佛竟。非唯有情。會萬類相。融為佛體。無不皆成。故肇公云。會萬物而成己者。其唯聖人乎。又云。故至人空洞無象。物無非我。以佛之性。融於物性。同佛皆成。以物之性。融物之相。故令三業．等於萬類。即今經意。而非餘門。故云。隨門不同。今是成佛門也。頓教多同約性四門。終教即同性相交徹。始教有二。幻有即空．同會相歸性。但唯心現．多同第二。小乘人天．皆同相門。由此有云。無情成佛。是約性相相融。以情之性．融無情相。以無情相．隨性融同有情之性。故說無情有成佛義。若以無情不成佛義．融情之相。亦得說言。諸眾生不成佛也。以成與不成．情與無情。無二性故。法界無限故。佛體普周故。色空無二故。法無定性故。十身圓融故。緣起相由故。生界無盡故。因果周徧故。遠離斷常故。萬法虛融故。故說一成一切成也。非謂無情亦有覺性。同情成佛。若許成佛。此成則能修因。無情變情。情變無情。便同邪見。餘義具如前後廣說。)又此眾生。乃是像上之模。令其去模。則自見己佛。亦見他成。如第十段。(又此眾生者。重釋。此是一義。前同佛心。塵中經卷。下同第十。普徧諸心。以見自成。即見他成。同下自心念念常有佛成正覺。)

　　○二釋。

　　皆同一性。所謂無性。無何等性。所謂無相性。無盡性。無生性。無滅性。無我性。無非我性。無眾生性。無非眾生性。無菩提性。無法界性。無虛空性。亦復無有成正覺性。

　　【疏】釋中。先總釋。同一無性。故得現成。妄性本虛。生元是佛。真性叵得。非今始成。故皆成也。(【鈔】三釋中者。此有三意。一云．同一無性．故得現成者。謂既無二性。佛證一性。得成佛故。生隨一性。皆成佛矣。二云．妄性本虛．生元是佛者。生自有妄。見生非佛。佛了妄虛。生何非佛。三真性叵得．非今始成者。若有可得。今得成佛。證性叵得。佛非始成。佛非始成。佛本是佛。佛之本佛。何異生佛。是故一成一切皆成。亦可說言。若一不成一切不成。同一性故。今是成佛門故．一切皆成佛也。)次轉徵所無。無何等性。同菩提性故。後釋所無。有十二句。前四通生及佛。次四眾生。後四唯約佛。非獨妄空真有。亦非妄有真空。以性融相。法界圓現故。由此無性。說成正覺。又攝十二。總為六對。一能相所相對。謂染相淨相。相待有故。念念之盡。緣所盡故。煩惱永盡。本自盡故。(一能相所相對者。相為所相。盡即能相。所相法體。即是有為。不出染淨。言相待有故者。釋成無義。染待淨有。故無染相。淨待染有。故無淨相。是故經云。無相性也。言無盡性者。盡即能相。生滅染淨。全是有為。然生滅四相。略有二種。一剎那盡。云念念滅。以緣滅故。顯無滅性。二一期滅。如煩惱性盡。以性空門。顯無滅義。)二生滅對。約凡。則本自不生。即涅槃相。不復更滅故。約佛。菩提非始生故。何有滅耶。三我非我對。有緣無主故。我尚不可得。非我何可得。諸法實相中。無我無非我故。四緣非緣對。攬緣生故。緣尚不可得故。五能所證對。能證菩提。因所證故。所證法界。由智顯故。六合不合對。虛空非合。因有顯故。所以性無。成覺是合。理智契合。即為緣起。故非有也。(六合非合對。虛空無體。不與物合。亦以因緣。顯無虛空。成正覺者。能所契合。亦因緣門。釋無正覺。故一合相。非一合相。)

　　○三結。

　　知一切法皆無性故。得一切智。大悲相續。救度眾生。

　　【疏】結中。物物無性。故成種智。證斯同體。而起大悲。一得永常。故云相續。又只由不知無性故。教化不絕(【鈔】物物無性下。疏有二意。一由證無性。故得成佛。無性即是大悲之體。故得起悲。又只由下。二由生不知佛證無性。故化令知。)

　　○第六明體離虧盈。釋上無相。

　　佛子。譬如虛空。一切世界若成若壞。常無增減。何以故。虛空無生故。諸佛菩提亦復如是。若成正覺不成正覺。亦無增減。何以故。菩提無相無非相。無一無種種故。

　　【疏】虛空無生。故體無增減。菩提無相。成不寧殊。

　　○第七明相無增減。釋上無行。湛然不異。行豈能遷。

　　佛子。假使有人。能化作恒河沙等心。一一心。復化作恒河沙等佛。皆無色無形無相。如是盡恒河沙等劫。無有休息。佛子。於汝意云何。彼人化心。化作如來。凡有幾何。如來性起妙德菩薩言。如我解於仁所說義。化與不化。等無有別。云何問言。凡有幾何。普賢菩薩言。善哉善哉。佛子。如汝所說。設一切眾生於一念中悉成正覺。與不成正覺。等無有異。何以故。菩提無相故。若無有相。則無增無減。佛子。菩薩摩訶薩。應如是知。成等正覺。同於菩提。一相無相。

　　【疏】文中三。初舉喻問答。以化現無形。喻成不異。化多心者。喻修多因。化成多佛。喻證多果。次普賢下。讚善以合。三佛子下。結此生後。

　　○第八用該動寂。釋上無止。不滯定故。

　　如來成正覺時。以一相方便。入善覺智三昧。

　　入已。於一成正覺廣大身。現一切眾生數等身住於身中。

　　如一成正覺廣大身。一切成正覺廣大身．悉亦如是。

　　佛子。如來有如是等無量成正覺門。是故應知。如來所現身無有量。以無量故。說如來身為無量界。等眾生界。

　　【疏】文中四。初舉所依三昧。覺不滯寂。故名善覺。覺彼一相。故用為方便。二入已下。顯一身之用。既以一相為方便。則物皆一相。故一即現多。三如一下。類顯餘身。如來成正覺時。布身雲於法界。一一皆是廣大之身。並如一身之現。四佛子下。總結多門。謂上來所現一定為門。餘定亦爾。定門既然。悲智總持等門亦爾。故有無量界矣。是謂高而無上。廣不可極。(【鈔】是謂高而無上者。顯高廣義。此及下大包天地等。皆是肇公涅槃無名論位體中文。彼云。經言菩提之道。不可圖度。高而無上。廣不可極。淵而無下。深不可測。大包天地。細入無間。)

　　○第九明周於法界。釋上無量。無量有二。一廣多無量。一毛含多。徧法界故。二無分量。皆不生故。

　　佛子。菩薩摩訶薩．應知如來身一毛孔中。有一切眾生數等諸佛身。何以故。如來成正覺身。究竟無生滅故。

　　如一毛孔徧法界。一切毛孔。悉亦如是。當知無有少許處。空無佛身。何以故。如來成正覺。無處不至故。

　　隨其所能。隨其勢力。於道場菩提樹下。師子座上。以種種身。成等正覺。

　　【疏】文中三。初明一毛含多。釋以不生故。此與前段分無分異。又此唯現佛。即同類相望。前通多類。即異類相入。又前則住體徧應。此則如理而含。亦如理而徧。(【鈔】此與下。揀異第八。有三重揀。一約能現。前身為有分。此毛為無分故。二又此下。約所現揀。前通多類者。但言現身。此云現佛故。三又前下。約義相揀。前住體徧應者。即緣起相由門。由住緣起。一佛身體。徧應一切。成多類故。此則如理下。是法性融通門。法性如空。有其二義。一則廣大．無所不包故。譬如虛空。具含眾象。二則體性周徧故。喻云。譬如虛空。徧至一切色非色處。一毛含多。即廣容義。徧法界毛。即普徧義。)二如一毛下。類顯多毛。但容毛處。即是毛孔。次徵意云。身契無生。可許能含法界。虛空無有能契。何能亦含。釋云。無處不至。則無非佛身矣。是謂大包天地。細入無間。(是謂大包下。一毛廣容。即大包天地。多身入毛。即細入無間。)三隨其下。釋疑。疑云。若爾。何以要就覺樹。釋云。隨機所能受耳。是知坐菩提樹．多身頓成．尚曰隨宜。有頂鹿園．豈為真極。(是知等者。舉況顯勝。有頂．即是權教中說．真成之處。鹿園。即是八相化身轉法之處。今於此成。即周法界。此處轉法輪。即於法界無盡處轉。)

　　○第十明普徧諸心。釋前二門。

　　佛子。菩薩摩訶薩。應知自心。念念常有佛成正覺。何以故。諸佛如來．不離此心成正覺故。如自心。一切眾生心。亦復如是。悉有如來成等正覺。廣大周徧．無處不有。不離不斷。無有休息。入不思議方便法門。

　　【疏】即分為二。初正明普徧。釋上無際。念念常成．無際畔故。後廣大下。總結雙非。釋上遠離二邊．住於中道。今初亦二。先指一心。後如自心下。例一切心。前中先標。次徵。後釋。釋云。不離者。有二義。一眾生身心．即佛所證故。二全即佛菩提性故。此即他果．在我之因。非約因人自有佛性。此文正辨佛菩提故。(【鈔】此文正辨者。成上非約因人有性是佛性義。今說佛菩提。而言眾生心有之者。即他果佛。在我因人之內耳。)後總結雙非。不離不斷。釋有二意。一不離結．上無處不有。不斷．生下無有休息。二不離者。生佛非異故。不斷者。生佛非一。不同眾生可斷壞故。是名入不思議方便法門。是以不得意者。作眾生思。故是不可。設作佛思。是亦不可。即亦不可。非即亦不可。當淨智眼。無取諸情。

　　○第三總結。

　　佛子。菩薩摩訶薩。應如是知。如來成正覺。

　　【疏】令依此知。映前十門。無幽不盡。離此何有真菩提耶。

　　○後偈。

　　爾時普賢菩薩摩訶薩。欲重明此義而說頌言。

　　【疏】後偈有六。頌前十門。初二次第頌初二門。次三如次頌六七八。後一通頌四五九十。以同是普現無量義故。其第三門。但顯離言。故略不頌。

　正覺了知一切法　無二離二悉平等　自性清淨如虛空　我與非我不分別　如海印現眾生身
　以此說其為大海　菩提普印諸心行　是故說名為正覺　譬如世界有成敗　而於虛空不增減
　一切諸佛出世間　菩提一相恒無相　如人化心化作佛　化與不化性無異　一切眾生成菩提
　成與不成無增減　佛有三昧名善覺　菩提樹下入此定　放眾生等無量光　開悟羣品如蓮敷
　如三世劫剎眾生　所有心念及根欲　如是數等身皆現　是故正覺名無量

　　【疏】初頌總明體相。二頌印現萬機。三頌體離虧盈。四頌相離增減。五頌用該動寂。六通頌四五九十。(第七如來出現成正覺竟。)

　　○第八明出現轉法輪。得大菩提。理必轉授。長行中三。初標徵。

　　佛子。菩薩摩訶薩。應云何知如來應正等覺轉法輪。

　　○次釋相中二。先顯體用。後顯所因。今初。

　　佛子。菩薩摩訶薩。應如是知。如來以心自在力．無起無轉而轉法輪．知一切法恒無起故。以三種轉斷所應斷而轉法輪．知一切法離邊見故。離欲際非際而轉法輪．入一切法虛空際故。無有言說而轉法輪．知一切法不可說故。究竟寂滅而轉法輪．知一切法涅槃性故。以一切文字一切言語而轉法輪．如來音聲無處不至故。知聲如響而轉法輪。了於諸法真實性故。於一音中出一切音而轉法輪．畢竟無主故。無遺無盡而轉法輪．內外無著故。

　　【疏】分三。初法。次喻．後結勸。今初。文有九句。減數十也。皆先標後釋。前五顯體性寂寥。後四辨相用深廣。前中一能轉心。二所轉體。三所得果。四能詮教。五所顯理。夫轉法輪。不過此五。今皆即事契真。一能轉心者。由知法無起故。正轉法時。不起心念。言我轉授前人。名心自在。如是方為真能轉也。二所轉體者。即示勸證。名為三轉。此三名輪者。摧障惱故。言離邊者。若有惑可摧．未離於常。無惑可摧．寧免於斷。今永離斷常等邊。方為真能斷所應斷。知與證修亦然。(【鈔】二所轉者。一示相轉。二勸修轉。三作證轉。)三所得果者。由斷惑故得離欲際。由證性空。本無可離。斯際亦遣。四能詮教者。理假言詮。今了本寂滅。不可說故。則終日言而未曾言也。五所顯理。謂即寂滅。今了性淨涅槃。法本不然。今則無滅。方為究竟之滅。是知其輪本來常清淨也。(是知其輪者。即暗引淨名。寶積云。三轉法輪於大千。其輪本來常清淨。古來多釋。今取即事之真。清淨之理。為法輪體也。)後四相用深廣中。一觸言皆輪。廣也。二即用而寂。深也。下二亦深亦廣。三一即多而無主。四即橫豎而恆虛。謂橫則無遺。無所不轉故。豎則無盡。窮未來故。而不著內外。則深廣無涯矣。(故後四段。明相用深廣。則逈異餘宗。為不壞相。略引餘釋耳。【校】上鈔其輪本來常清淨。常。纂要誤作之。)

　　佛子。譬如一切文字語言。盡未來劫。說不可盡。佛轉法輪。亦復如是。一切文字。安立顯示。無有休息。無有窮盡。

　　佛子。如來法輪。悉入一切語言文字而無所住。

　　譬如書字。普入一切事．一切語．一切算數．一切世間出世間處。而無所住。

　　如來音聲亦復如是。普入一切處．一切眾生．一切法．一切業．一切報中．而無所住。一切眾生種種語言。皆悉不離如來法輪。何以故。言音實相。即法輪故。

　　佛子。菩薩摩訶薩。於如來轉法輪。應如是知。

　　【疏】第二喻中。文有二喻。一文字無盡喻。喻第九無盡。二徧入無住喻。喻六七八．用而常寂故。於中有法．喻．合。合中二。先合普入一切。以上法中．但云入一切言故。今明入餘法。則觸類皆法輪。豈同三乘但用佛聲為輪等耶。一切眾生種種下。正合前文．入一切語。前五易故。略不喻之。(【鈔】豈同三乘者。揀實異權。而言等者。就佛聲中。揀尋常言。如問晴雨。安慰弟子等。亦非法輪。唯取轉法。又要令他斷惑見理。方名法輪。今此乃至數重深玄。一則不論斷不斷等。說即名輪。故經云。如來所轉妙法輪。一切皆是菩提分。若能聞已悟法性。如是之人常見佛。二者。尋常之言。亦是法輪。如來無有散亂聲故。言不虛發。如涅槃說。如來一切語言。皆名轉法輪故。三者。能令三界所有聲。聞者皆是如來音故。四者不揀聲與非聲。徧於法界。皆法輪體。況復一多交徹。相映融即。豈同三乘之法輪哉。)第三結勸。可知。

　　○第二顯法輪所起因。

　　復次佛子。菩薩摩訶薩。欲知如來所轉法輪。應知如來法輪所出生處。何等為如來法輪所出生處。佛子。如來隨一切眾生心行欲樂無量差別。出若干音聲而轉法輪。

　　佛子。如來應正等覺。有三昧名究竟無礙無畏。入此三昧己。於成正覺一一身．一一口。各出一切眾生數等言音。一一音中。眾音具足。各各差別而轉法輪。令一切眾生皆生歡喜。

　　能如是知轉法輪者。當知此人。則為隨順一切佛法。不如是知。則非隨順。

　　佛子。諸菩薩摩訶薩。應如是知佛轉法輪。普入無量眾生界故。

　　【疏】於中三。先辨輪所起因。因機差故。若離物機。佛無說故。

　　次佛子如來下。明因所起輪。物既為力不同。教須適宜差別。於中說法所依之定名者。無礙辯才。無所怯畏。得究竟者。唯佛有故。

　　後能如是知下。結其得失。

　　及第三總結。文並可知。

　　○二偈頌。

　　爾時普賢菩薩摩訶薩。欲重明此義而說頌言。

　如來法輪無所轉　三世無起亦無得　譬如文字無盡時　十力法輪亦如是　如字普入而無至
　正覺法輪亦復然　入諸言音無所入　能令眾生悉歡喜　佛有三昧名究竟　入此定己乃說法
　一切轉生無有邊　普出其音令悟解　一一音中復更演　無量言音各差別　於世自在無分別
　隨其欲樂普使聞　文字不從內外出　亦不失壞無積聚　而為眾生轉法輪　如是自在甚奇特

　　【疏】偈有五頌。分二。初二偈。頌法輪體用。後三偈。頌法輪所因。(第八出現轉法輪竟)

大方廣佛華嚴經疏論纂要卷第八十八


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第八十九

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　如來出現品第三十七(之四)

　　○第九出現涅槃。轉化既周。安住祕藏。為物示滅。故次明之。然大涅槃。蓋眾聖歸宗冥會之所。寂寥無為。而廣大悉備。形名絕朕。識智難思。(【鈔】轉化既周．躡前起後。安住祕藏。顯真涅槃。為物示滅。顯應涅槃。文具二故。)今以無名強名。亦為五別。一釋名。涅槃。正名為滅。取其義類。乃有多方。總以義翻。稱為圓寂。以義充法界德備塵沙曰圓。體窮真性妙絕相累為寂。而言大者。橫無不包。豎無初際。此約三德涅槃。若約義開。略明三義。一者體大。自性清淨故。二者相大。方便修淨。累亡德備故。三者用大。化用無盡故。般者。入義。性入．真入．示現入故。若圓融無礙．即大涅槃。(取其義類。乃有多方者。即生公釋。遠公同此。言多方者。或云不生。或云無作。或云無起。亦云無為。亦云無相。或云不滅。或云寂靜。或曰安隱。或名解脫。皆是義翻。法華序品長行之中。便於中夜。入無餘涅槃。次即云。佛滅度後。偈中又云。佛此夜滅度。明知古德。正翻為滅。亦云滅度。超度四流故。總以義翻者。即唐三藏等。)二出體性。涅槃既妙絕常數．恬怕希夷。雖逈出百非．而靡所不在。今以義求。不出三法。即摩訶般若解脫法身。以為其體。所以三者。翻三雜染故。成智。恩。斷故。而法門法性應化身故。能證大智。冥所證理。累永寂故。然此三種。不離一如。德用分異。即寂之照為般若。即照之寂為解脫。寂照之體為法身。如一明淨圓珠。明即般若。淨即解脫。圓體法身。約用不同．體不相離。故此三法．不縱不橫。不並不別。如天之目。如世之伊。名祕密藏。為大涅槃。(翻三雜染者。煩惱為般若。煩惱即菩提。菩提。即是涅槃之中般若德也。翻於結業。以為解脫。翻苦依身。即是法身。心體離念。本法身故。故三雜染。即性淨三德。二成三德者。般若是智。解脫是斷。法身是恩。法身兼應。應物恩德。三成三身。般若法門身。法身是法性身。解脫為應化身。作用解脫。亦解脫故。若真應對辨。則有真實三德。應化三德。應化三德。一一別從真三德起。今從通義。應身但解脫德攝。)三顯種類。雖理無不統。義類塵沙。今自狹之寬。略分一兩。或唯說一．即大涅槃。或說有二。自有三門。一餘無餘。二性淨方便淨。三真與應。或分為三。此有二種。一約三乘。二即自性．真．應。或分為四。一自性清淨涅槃。二有餘依。三無餘依。四無住處。有餘無餘。義通大小。今唯說大。於三種內。不明二乘。餘皆具論。融而無礙．為大涅槃。如文具之。非獨應滅。四彰業用。囊括終古。導達羣方。靡不度生。靡不成就。故涅槃云。能建大事。則出現法門．皆斯用也。然諸門廣義。備於別章。略在文具。

　　○第五釋文中二。先徵起。

　　佛子。菩薩摩訶薩。應云何知如來應正等覺般涅槃。

　　○後正顯中十。一體性真常。二德用圓備。三出沒常湛。四虧盈不遷。五示滅妙存。六隨緣起盡。七存亡互現。八大用無涯。九體離二邊。十結歸無住。然斯十段。隨義雖殊。皆含體用。互相交徹。顯大涅槃。今初分三。初舉法勸知。二指理同事。三釋顯同相。今初。

　　佛子。菩薩摩訶薩。欲知如來大涅槃者。當須了知根本自性。

　　【疏】根本自性者。即下所列真如等十。為真應涅槃之根本故。體即自性清淨涅槃。以出二礙。名方便淨。為真涅槃。大悲應物。亦自此流。故名為本。以是本故。但了真如。即了涅槃。

　　○二指理同事。

　　如真如涅槃。如來涅槃亦如是．如實際涅槃。如來涅槃亦如是。如法界涅槃．如來涅槃亦如是。如虛空涅槃。如來涅槃亦如是。如法性涅槃．如來涅槃亦如是。如離欲際涅槃。如來涅槃亦如是。如無相際涅槃。如來涅槃亦如是。如我性際涅槃。如來涅槃亦如是。如一切法性際涅槃。如來涅槃亦如是。如真如際涅槃。如來涅槃亦如是。

　　【疏】同事中。皆云如者。如即同義。能同涅槃。通真及應。所同如等。即自性涅槃。故上句皆有涅槃之稱。真應無本。應非不生。何出現之為妙。故以本該末。以體顯用。今皆圓寂。為大涅槃。(【鈔】真應無本下。總顯文意。先反顯。真應涅槃。若無自性涅槃為本。皆非不生。而真涅槃。由性淨顯。共許不生。而應涅槃。皆謂生滅。故今特說。應無性淨。安得不生。後故以本下。順顯。以性淨本。該真應末。真望性淨。亦稱末故。真與性淨。二俱為體。該應化用。皆為無住三德涅槃。)所以列十名者。欲明究竟妙道。窮理盡性。無不同故。德無盡故。十名己如前釋。於中後二加際言者。窮真於無真。為真如際等故。(【校】今皆圓寂。今。淨源疏注及嘉興藏作令。)

　　○三釋顯同相。

　　何以故。涅槃無生無出故。若法無生無出。則無有滅。

　　【疏】顯同相者。向言亦如是者。云何如耶。故云如真如等不生滅故。何以不生。以但了因所顯。非生因所生故。既無有生。亦非出障。始既無生。則永常不滅。是知玄道存於妙悟。妙悟在於即真。即真則生滅齊觀。齊觀則彼此莫二。所以真如與我同根。法性與我一體。真既不滅。應滅寧真。是知涅槃名滅者。乃在於無滅者矣。

　　○第二明德用圓備。

　　佛子。如來不為菩薩說諸如來究竟涅槃。亦不為彼示現其事。何以故。為欲令見一切如來常住其前。於一念中。見過去未來一切諸佛。色相圓滿．皆如現在。亦不起二不二想。何以故。菩薩摩訶薩永離一切諸想著故。

　　【疏】德用圓備者。如來之身。色相圓備。常現大機前故。文中先標舉。後徵釋。標中約人顯實。云不為菩薩。明說永滅．是為二乘。迹盡雙樹。並為凡小。據此亦名揀異灰斷。後徵釋中。文有二重。初釋之中。自有二義。一令稱實。見受用身．即同法身．常住其前。涅槃云。涅槃不空者。謂有善色常樂我淨故。因滅無常．獲此常故。二於一念下。令見三際應用．亦即是常。故云。皆如現在。涅槃云。吾今此身。即是常身法身。下開栴檀座佛塔。見三世佛。無涅槃者。楞伽亦云。無有佛涅槃。無有涅槃佛。亦不起二不二想者。遠離覺所覺故。謂既知幽靈不竭。妙色湛然。三際大均。何生滅之動靜。故不起二也。亦不取此一常。故無不二也。下重徵釋。徵意云。菩薩何以能不起想。釋云。菩薩由了法空。本無想著故。既無心於動靜。終不謂佛常與非常。

　　○第三出沒常湛。

　　佛子。諸佛如來。為令眾生生欣樂故．出現於世。欲令眾生生戀慕故．示現涅槃。而實如來無有出世．亦無涅槃。何以故。如來常住清淨法界。隨眾生心．示現涅槃。

　　【疏】謂涅槃無為。而無所不為．無不為故．能建大事不礙出沒。以無為故．住淨法界。體常湛然。不礙出沒故．顯迹為生．即是有餘。息迹為滅．即是無餘。故餘無餘．乃應物之假號耳。體性常湛。故存不為有。亡不為無。是知寂然不動。未嘗無為。應迹無方。未嘗有為。豈可隨於見聞。以滯殊應之迹。

　　○四虧盈不遷。

　　佛子。譬如日出．普照世間。於一切淨水器中。影無不現。普徧眾處而無來往。或一器破。便不現影。佛子。於汝意云何。彼影不現。為日咎不。答言。不也。但由器壞．非日有咎。佛子。如來智日。亦復如是。普現法界。無前無後。一切眾生淨心器中。佛無不現。心器常淨。常見佛身。若心濁器破。則不得見。

　　【疏】先喻。後合。然法身無像．故無器而不形。聖智無心。故無感而不應。像非我有。自彼器之虧盈。心非我生。豈普現之前後。(【鈔】論云。經云。法身無像．應物以形。般若無知．對緣而照。萬機頓赴而不撓其神。千難殊對而不干其慮。動若行雲。止猶谷神。豈有心於彼此。情係於動靜者乎。既無心於動靜。亦無像於去來。去來不以像。故無器而不形。動靜不以心。故無感而不應。然則心生於有心。像出於有像。像非我出。故金石流而不焦。心非我生。故日用而不勤。紛紜自彼。於我何為。所以智周萬物而弗勞。形充八極而無患。益不可盈。損不可虧。寧復痾癘逵。壽極雙樹。靈竭天棺。體盡焚燎者哉。)故攝論第十頌云。眾生罪不見。如月於破器。徧滿諸世間。由法光如日。是以經言。非日咎也。持戒器破．定水無依。菩提器破．智水寧止。無信清珠。故心水渾濁。何由見佛耶。然此中雖明現身。即是三德涅槃所流大用。亦涅槃攝。若爾。寧殊出現之身。出現身以法身為門．而論真應。非無般若解脫二德。智慧日身．無不照故。永離戲論．即解脫故。醫王之喻。即示滅故。(然此文下．揀定。亦展轉通妨。於中有三。初正揀定。恐有問云。今說法身。何名涅槃。故此釋云。大般涅槃．必具三德。此即法身。餘之二德．從法身流。)此有般若。寧異菩提。若分相說。菩提為能證智。唯是修生。涅槃是所證理。唯約修顯。故涅槃中說。菩提必從生因所生。涅槃必從了因所顯。若攝相說。菩提是即理之智。涅槃是即智之理。即智之理。不礙摩訶般若。即理之智。不礙寂滅菩提。智性本有。亦是性淨。涅槃修顯。亦方便淨。隨一為門．則皆收盡。即大涅槃真菩提也。今以涅槃收之。非唯菩提及身。前後諸門。(【校】門。纂要及金陵本誤作用。茲據淨源疏注嘉興藏南藏續藏改正。)皆從三德所流。能建大事。

　　○第五示滅妙存。

　　佛子。若有眾生。應以涅槃而得度者。如來則為示現涅槃。而實如來無生無沒。無有滅度。

　　【疏】既為物示滅．即體無滅。(【鈔】示滅下。滅既是示。即無滅矣。故為妙存。妙存二字。全是無名第四章名。彼論云。聖人處有不有。居無不無。居無不無故．不無於無。處有不有故．不有於有。故能不出有無。不在有無。怕爾無朕。斯為妙存。然出沒常湛。兼明於出。今但無滅。故不同也。)

　　○第六隨緣起盡。

　　佛子。譬如火大。於一切世間能為火事。或時一處。其火息滅。於意云何。豈一切世間火皆滅耶。答言。不也。佛子。如來應正等覺亦復如是。於一切世界施作佛事。或於一世界能事已畢。示入涅槃。豈一切世界諸佛如來。悉皆滅度。佛子。菩薩摩訶薩應如是知如來應正等覺大般涅槃。

　　【疏】有喻．合．結。合中以機喻薪。以涅槃喻火。眾生善根．未熟可熟者。成正覺以熟之。如為火事。若所應度者．皆已度竟。則現般涅槃。寂無所為。如火息滅。故法華云。佛此夜滅度。如薪盡火滅。然現滅現生。皆是涅槃大用。故攝論第十。名涅槃如火。既起滅在緣。則益不可盈。損不可虧。云云自彼。非佛然也。

　　○第七存亡互現。

　　復次佛子。譬如幻師善明幻術．以幻術力．於三千大千世界．一切國土城邑聚落。示現幻身。以幻力持．經劫而住。然於餘處幻事已訖．隱身不現。佛子。於汝意云何。彼大幻師。豈於一處隱身不現。便一切處皆隱滅耶。答言。不也。佛子。如來應正等覺亦復如是。善知無量智慧方便種種幻術。於一切法界普現其身。持令常住盡未來際。或於一處．隨眾生心所作事訖．示現涅槃。豈以一處示入涅槃。便謂一切悉皆滅度。佛子。菩薩摩訶薩。應如是知如來應正等覺大般涅槃。

　　【疏】由順機故。此滅彼存。非如來身不能長久。前喻約見滅見成。此喻約常見不見。

　　○第八大用無涯。

　　復次佛子。如來應正等覺示涅槃時。入不動三昧。入此三昧已。於一一身．各放無量百千億那由他大光明。一一光明．各出阿僧祇蓮華。一一蓮華．各有不可說妙寶華蘂．一一華蘂。有師子座。一一座上．皆有如來結跏趺坐。其佛身數．正與一切眾生數等。皆具上妙功德莊嚴。從本願力之所生起。若有眾生善根熟者。見佛身已。則皆受化。然彼佛身．盡未來際究竟安住。隨宜化度一切眾生。未曾失時。

　　【疏】謂正示涅槃。而便分身無邊。窮於來際。不動三昧者。究竟寂滅也。由寂無動。故無所不動耳涅槃受純陀供處。大同於此。而佛數少。順機不同故。(【鈔】涅槃等者。即舉同揀異。彼第十經大眾問品云。爾時一切菩薩摩訶薩。天人雜類。出大音聲。唱如是言。奇哉純陀。成大福德。能令如來。受取最後無上供養。而我等輩。無福所致。所設供具。則為唐捐。爾時世尊。欲令一切眾望滿足。於自身上。一一毛孔。化無量佛。一一諸佛。各有無量諸比丘僧。是諸世尊。及無量眾。悉皆現身。受其供養釋迦如來。自受純陀所奉設供。爾時純陀。所持粳糧成熟之食。摩伽陀國。滿足八斛。以佛神力。悉皆充足一切大會。爾時純陀。見是事已。心生歡喜。踊躍無量。一切大眾。亦復如是。釋曰。彼經雖言無量化佛。但云受大眾供。無此重重等眾生數盡未來際。此但約文．以明優劣。非當時化．不能普周。亦以彼證無盡化現。皆涅槃用。)

　　○第九體離二邊。

　　佛子。如來身者。無有方處。非實非虛。但以諸佛本誓願力。眾生堪度．則便出現。菩薩摩訶薩。應如是知如來應正等大般涅槃。

　　【疏】身若是實。有不可滅。身若是虛。何能起滅。若有方所．此現彼無。由非實故．起滅無恒。由非虛故．能無不現。無方所故．感處即形。本願力故．化周法界。隨堪度故．見則不同。

　　○第十結歸無住。

　　佛子。如來住於無量無礙究竟法界．虛空界．真如法性．無生無滅．及以實際。

　　為諸眾生．隨時示現。本願持故．無有休息。不捨一切眾生．一切剎．一切法。

　　【疏】上來九門。初門多顯其體。餘八皆體用雙明。今此分二。初至實際。通結九門之體。後為諸眾生下。通結八門之用。隨時示現．正顯於用。本願力故．顯何所因。無有休息．皆窮來際。不捨已下。明用分齊。誰獨非涅槃而欲捨之耶。(【鈔】第十至結歸無住。結上九門。皆歸無住涅槃。於中有二。先釋經文。即是結前之義。言誰獨非涅槃而欲捨之耶者。即側用玄得中文。彼以第九考得難云。經云。眾生之性。極於五陰之內。又云。得涅槃者。五陰都盡。譬猶燈滅等。下結意云。至則五陰不都盡。陰若都盡。誰得涅槃。故玄得答云。且談論之作。必先定其本。既論涅槃。故不可離涅槃而語涅槃也。若即涅槃以興言。誰獨非涅槃而欲得之耶。意云。即涅槃故。更不可得。下引淨名。眾生即涅槃相。此明一體故無可得。今言一體故無可捨。眾生即涅槃。若捨眾生。即捨涅槃也。)是則初住實際．故不住生死。後不捨眾生．故不住涅槃。由雙住故．能俱不住。前即大智。後即大悲。(【校】悲下嘉興藏有大悲。)般若常所輔翼．為無住涅槃。自性涅槃．眾生等有。二乘無學。容有前三。唯佛世尊．獨言具四。故就無住。總以結之。安住涅槃建大事也。

　　○二偈頌。

　　爾時普賢菩薩摩訶薩。欲重明此義而說頌言。

　如日舒光照法界　器壞水漏影隨滅　最勝智日亦如是　眾生無信見涅槃

　　【疏】偈文有六。初偈頌第四。

　如火世間作火事　於一城邑或時息　人中最勝徧法界　化事訖處示終盡

　　【疏】次頌第六。

　幻師現身一切剎　能事畢處則便謝　如來化訖亦復然　於餘國土常見佛

　　【疏】次頌第七。

　佛有三昧名不動　化眾生訖入此定　一念身放無量光　光出蓮華華有佛
　佛身無數等法界　有福眾生所能見　如是無數一一身　壽命莊嚴皆具足

　　【疏】次二頌第八。

　如無生性佛出興　如無滅性佛涅槃　言辭譬喻悉皆斷　一切義成無與等

　　【疏】後偈頌第十。初句無生之生。次句無滅之滅。次句結歸涅槃無名。後句結其大用無盡。此二無礙。是無住義。餘不頌者。含在此中。(第九如來出現涅槃竟。)

　　○第十明出現見聞親近所生善根。前九門出現一期始終。今明於上見聞功深益遠。獎物進修。文中三。初徵起。次正顯。後結示。就正顯中分二。先明見聞信向益。後見聞不信益。前中。先法。後喻。

　　佛子。菩薩摩訶薩。應云何知於如來應正等覺見聞親近所種善根。

　　佛子。菩薩摩訶薩。應知於如來所。見聞親近所種善根。皆悉不虛。

　　出生無盡覺慧故。離於一切障難故。決定至於究竟故。無有虛誑故。一切願滿故。不盡有為行故。隨順無為智故。生諸佛智故。盡未來際故。成一切種勝行故。到無功用智地故。

　　【疏】法中。先總後別。今初。見等如後喻合中。後出生下。別。即示不虛之相。有十一句。不出智斷恩德。思之。(【鈔】第十出現見聞。不出智斷恩者。初三句。標三德果。初句智德．般若滿故。次句斷德．解脫滿故。次句恩德．法身究竟故。次二句。總成上三。三俱願滿。皆不虛故。後六句。覆釋上三。初三句釋上無盡覺慧。不盡有為．此成事智。隨順無為．此生理智。此二因圓。生諸佛智．即是果滿。次二句。釋上究竟。大悲恩德．窮未來故。種智行成．得法身故。後一句。釋上斷德。得至佛地．無障可斷故。解脫功用故。故上出現意業中云。得如來地。息一切用。)

　　○第二喻中三喻。喻其三德。初少服金剛喻。

　　佛子。譬如丈夫。食少金剛。終竟不消。要穿其身．出在於外。何以故。金剛不與肉身雜穢而同止故。於如來所．種少善根。亦復如是。要穿一切有為諸行煩惱身過。到於無為究竟智處。何以故。此少善根．不與有為諸行煩惱而共住故。

　　【疏】少服金剛喻。喻於智德。智慧破惑。如金剛故。以有智慧者。必無煩惱。故不共住。

　　○第二少火燒多喻。

　　佛子。假使乾草。積同須彌。投火於中．如芥子許。必皆燒盡。何以故。火能燒故。於如來所種少善根。亦復如是。必能燒盡一切煩惱。究竟得於無餘涅槃。何以故。此少善根．性究竟故。

　　【疏】少火燒多喻。喻斷德。性究竟者。了惑本寂故。

　　○第三藥王徧益喻。

　　佛子。譬如雪山有藥王樹．名曰善見。若有見者．眼得清淨。若有聞者．耳得清淨。若有齅者．鼻得清淨。若有嘗者．舌得清淨。若有觸者．身得清淨。若有眾生取彼地土．亦能為作除病利益。佛子。如來應正等覺無上藥王．亦復如是。能作一切饒益眾生。若有得見如來色身．眼得清淨。若有得聞如來名號．耳得清淨。若有得齅如來戒香．鼻得清淨。若有得嘗如來法味．舌得清淨．具廣長舌．解語言法。若有得觸如來光者．身得清淨．究竟獲得無上法身。若於如來生憶念者．則得念佛三昧清淨。若有眾生供養如來所經土地及塔廟者．亦具善根．滅除一切諸煩惱患．得賢聖樂。

　　【疏】藥王徧益喻。喻恩德。種種利生故。文中先喻後合。二合中二。先明為六根境界益。合上藥王徧益六根。皆通在世滅後。滅後亦有見故。況憶念等。寶性論中。亦明如來與菩薩為六根境界。大同於此。(【鈔】寶性論者。論有四卷。此當第一。是成就自利利他。偈云。諸佛如來身。如虛空無相。為諸勝智者。作六根境界。示現微妙色。出於妙音聲。令嗅佛戒香。與佛妙法味。使覺三昧觸。令知深妙法。)後若有眾生下。明遺迹之益。合上取彼地土。所經土地。猶通現滅。其塔廟者。唯約滅後。亦同法華。乃至舉一手等。皆已成佛道。

　　○第二明不信益。

　　佛子。我今告汝。設有眾生．見聞於佛。業障纏覆．不生信樂。亦種善根．無空過者。乃至究竟入於涅槃。

　　【疏】不信益者。此明益深。如來祕密藏經明。罵藥服之得力。罵沈燒已還香。罵佛猶勝敬諸外道。若爾。豈無罵罪。罵罪非無。今語遠益。故法華云。跋陀婆羅等罵常不輕。千劫於阿鼻地獄。受大苦惱。畢是罪已。還遇常不輕菩薩教化。涅槃喻以毒塗之鼓。欲聞不聞．無不死者。故菩薩之名。起自聞謗之日。謗尚遠益。況深信耶。況解行耶。況證悟耶。弘持之者。勉思此文。(【鈔】如來祕密藏者。具云大方廣如來祕密藏經。此即下卷。大迦葉問。唯願說是如來祕密藏法。佛言。迦葉。於汝意云何。汝謂我行菩薩道時。所捨手足頭目耳鼻皮肉骨髓血及妻子。略說乃至一切財物。處處逼惱於菩薩者。是諸眾生。不墮地獄畜生餓鬼。及諸惡趣。何以故。本行菩薩行時。志意淨故。及大誓願淨戒聚故。於諸眾生。大悲純至。及堅忍故。以大慈故。大功德法故。牢強精進。向大乘故。息心淨故。大願饒益故。不喜自樂故。其有眾生觸嬈菩薩。毀罵之者。菩薩德故。不墮惡道。迦葉。我今引喻。以明斯義。迦葉。猶如病人。良醫授藥。而是病人。故罵是藥。及與良醫。先毀以後。乃服此藥。迦葉。於意云何。藥以罵故。不為藥耶。病不除耶。不也。世尊。雖復毀罵。不失藥勢。而能除病。如是迦葉。菩薩如藥。及彼良醫。不生恭敬。種種觸惱。然是菩薩。純淨志意。無有缺減。又舉大寶珠。有大勢力。有人毀罵。不失寶力。又罵明燈。燒之亦能除暗。言罵沈者。義引。彼云。罵赤栴檀。以手搥打。連燎棄之。為作何香。迦葉答言。答言。作栴檀香。又云。如人抱執糞穢棄之。以華香供養。是人有何等氣。答。有穢氣。佛言。供養外道。但有見畏。地獄畜生餓鬼等畏。涅槃喻者。即第九經．如來性品。南亦第九。即菩薩品。文云。譬如有人。以雜毒藥。用塗大鼓。於眾人中。擊令發聲。雖無心欲聞。聞之皆死。唯除一人不橫死者。不橫死者。即一闡提。釋曰。彼經猶揀闡提。此意取不欲聞。以喻不信而得益耳。法華不輕可知。菩薩之名者。亦即此卷。答云。云何未發心而名為菩薩。如日光明。諸明中大。大涅槃光。能入眾生之毛孔故。眾生雖無菩薩之心。而能為作菩薩因緣。迦葉問言。云何未發心而作菩薩因緣。（【校】上三薩字．應從嘉興藏作提。）次如來舉夢中見羅剎喻。初聞不信。夢中羅剎。令其發心云。汝若不發菩提心者。當斷汝命。寤已發心。或於三塗。續復憶念。發菩提心。即大菩薩也。生公云。菩薩之名。起自聞謗之日。)

　　○第三結示。

　　佛子。菩薩摩訶薩。應如是知。於如來所．見聞親近所種善根。悉離一切諸不善法。具足善法。

　　【疏】可知。(已上第一別答十問竟。)

　　○第二總以結酬。揀喻異法。

　　佛子。如來以一切譬喻說種種事。無有譬喻能說此法。何以故。心智路絕．不思議故。諸佛菩薩．但隨眾生心。令其歡喜。為說譬喻。非是究竟。

　　【疏】上來性起請說因喻。普賢依請明十出現。皆借象取譬。意顯佛旨深玄。深玄之旨．尚不可以智知。豈言象之能及。故令外忘言象。內絕思求。則庶幾於出現之旨。

　　○大文第五顯名受持分。於中分二。先長行。後偈頌。今初。準晉經。此前有諸菩薩發二種問。謂何名此經。云何奉持。今但有答。即分為二。先顯名。後佛子此法門下。明受持。令知總名。尋名求旨。識受持法。依之修持故。今初。

　　佛子。此法門名為如來祕密之處。名一切世間所不能知。名入如來印。名開大智門。名示現如來種性。名成就一切菩薩。名一切世間所不能壞。名一向隨順如來境界。名能淨一切諸眾生界。名演說如來根本實性不思議究竟法。

　　【疏】有十名。分為五對。一內深外絕對。謂內證三德祕密藏故。外則凡小不能測故。二證寂開智對。三現果成因對。謂性淨萬德．即是佛種。今十門出現．即是現義。四越世順佛對。世尚不知。安能破壞。此十通是佛分齊境。五淨機演實對。知生佛同源。則能淨故。隨緣不變之性。諸佛本故。而性相無礙。因果圓融。為不思議。過此更無為究竟法。前九別義。後一總該。

　　○第二明受持中二。先辨定法器。後舉益勸修。今初。

　　佛子。此法門。如來不為餘眾生說。唯為趣向大乘菩薩說。唯為乘不思議乘菩薩說。此法門不入一切餘眾生手。唯除諸菩薩摩訶薩。佛子。譬如轉輪聖王所有七寶。因此寶故．顯示輪王。此寶不入餘眾生手。唯除第一夫人所生太子。具足成就聖王相者。若轉輪王無此太子具眾德者。王命終後。此諸寶等。於七日中。悉皆散滅。

　　佛子。此經珍寶亦復如是。不入一切餘眾生手。唯除如來法王真子。生如來家種如來相諸善根者。佛子。若無此等佛之真子。如是法門．不久散滅。何以故。一切二乘不聞此經。何況受持．讀誦．書寫．分別解說。唯諸菩薩．乃能如是。

　　【疏】有法．喻．合。法中二。先標器非器。非器不為。所謂權小乘。可思議乘。歷次修故。名餘眾生。是器則為。所謂圓機。不揀凡聖。趣向大乘。揀於小乘。不思議乘。揀於權乘。一運一切運。十信滿心。即攝諸位。圓融無礙．名不思議乘。後此法門下。明受非受。釋上為不為。有圓信手。能受眾行。故上為之。權小於斯。不盡能受。是故不為。法集經云。是經雖行閻浮提。於能信深法者。常在如是眾生心手中行。亦有以信解行證。皆有手義。以後後破前前。亦是一理。第二喻可知。第三合中。以經合七寶者。若無此法。非真佛故。生如來家。合第一夫人所生太子。如來相者。初心頓行佛行故。散滅有二義。一不能信受。則教不行故。二不能修行。則行不行故。般若論云。法欲滅時者。修行滅故。下釋散滅所由。可知。

　　○第二舉益勸修中三。初略標釋。

　　是故菩薩摩訶薩。聞此法門．應大歡喜。以尊重心．恭敬頂受。何以故。菩薩摩訶薩信樂此經。疾得阿耨多羅三藐三菩提故。

　　○二廣釋所由。有二。先反顯。後順釋。今初。

　　佛子。設有菩薩。於無量百千億那由他劫。行六波羅蜜。修習種種菩提分法。若未聞此如來不思議大威德法門。或時聞已。不信不解。不順不入。不得名為真實菩薩。以不能生如來家故。

　　【疏】若不依此教。縱多劫修行。尚非真實。況能疾得菩提。此中設有之言。似當假設。望慈氏讚善財言。餘諸菩薩。於百千萬億那由他劫。乃能滿足菩薩願行。今善財一生。則能淨佛剎等。斯則舉權顯實。非假設也。若實有此不信人者。為在何位。文無定判。義當三賢。以入證聖。必信圓故。若約教道。三祇亦未入玄。所以凡夫頓能信者。宿因聞熏。為種別故。今更不信。當來豈聞。

　　○第二順釋中二。先明聞信生家益。後信聞成行益。今初。

　　若得聞此如來無量不可思議無障無礙智慧法門。聞已信解．隨順悟入。當知此人．生如來家。隨順一切如來境界。具足一切諸菩薩法。安住一切種智境界。遠離一切諸世間法。出生一切如來所行。通達一切菩薩法性。於佛自在．心無疑惑。住無師法。深入如來無礙境界。

　　【疏】先明聞信。後當知下。成益。生如來家為總。餘句為別。別中一以如境為家。無性論云。生如來家者。謂佛法界。於此證會。故名為生。二以行法為家。具家法故。三以俗境為家。世親釋云。由此能令諸佛種性不斷絕故。四遠離非家。五以佛行為家。十住毗婆沙第一云。今此菩薩。行如來道。相續不斷故。廣如彼釋。六菩薩法性為家。亦是佛種性故。亦同如來一如境故。七淨當佛家。八住本佛家。九總明因果事理無礙家。前六自分家。後三勝進家。前來初住見心性故。故名生家。四地寄出世故。生道品家。八地無功用故。生無生法忍家。今此通三。兼顯凡夫解心。亦名生家。因果無礙故。

　　○第二信聞成行益。

　　佛子。菩薩摩訶薩聞此法已。則能以平等智．知無量法。則能以正直心．離諸分別。則能以勝欲樂。現見諸佛。則能以作意力．入平等虛空界。則能以自在念．行無邊法界。則能以智慧力．具一切功德。則能以自然智．離一切世間垢。則能以菩提心．入一切十方網。則能以大觀察．知三世諸佛同一體性。則能以善根迴向智．普入如是法．不入而入。不於一法而有攀緣。恒以一法觀一切法。

　　【疏】十句。分為五對無礙。一即觀不礙於止。二見佛不礙入法。三智行法界．不礙起福。四智不染世．不礙悲入。五體絕三世。不礙用而迴向。不入而入．釋上入義。不於已下。復釋不入而入。智體即如。如外無法而可攀緣。故無可入。心行處滅．寂然無入。不失照用故。恒以一如而觀諸法。故名而入。此二無礙．方為真入。又一即是如．便於一中。已見一切。

　　○第三總結。

　　佛子。菩薩摩訶薩成就如是功德。少作功力。得無師自然智。

　　【疏】可知。

　　○第二偈頌。

　　爾時普賢菩薩。欲重明此義而說頌言。

　見聞供養諸如來　所得功德不可量　於有為中終不盡　要滅煩惱離眾苦
　譬人吞服少金剛　終竟不消要當出　供養十力諸功德　滅惑必至金剛智
　如乾草𧂐等須彌　投芥子火悉燒盡　供養諸佛少功德　必斷煩惱至涅槃
　雪山有藥名善見　見聞齅觸消眾疾　若有見聞於十力　得勝功德到佛智

　　【疏】即屬第十見聞之益。不頌顯名受持。顯名受持。後文自頌。此頌應在揀法異喻之前。以前長行．鉤鎖顯名。亦是見聞益故。若迴此偈於現瑞後。與後偈相續。文理甚順。四偈分二。初一頌法說。後三如次頌前三喻。

　　【論】如是已上如來出現十無量法。一一法皆有十喻。如經具明。如是已上。都有百喻。喻如來出現身心智慧十無量事境界。皆是非喻為喻。略示少分。是心智路絕。任不思議無性無作無限自在之功用故。非言量譬喻所表及故。如此品付囑流通中。此法門不入餘眾生手者。樂學二乘三乘聲聞緣覺。樂空無我。願生淨土者。是餘眾生。以未迴心．住變易生死．是餘眾生故。若有大心凡夫．及三乘有迴心者。佛所付囑。名曰流通。設令於此法．聖位菩薩自所演說。無凡夫樂學。不名付囑。不名流通。若論十地已去。入佛境界菩薩。十方此土。數分難量。如來何須慮恐無人信樂。無人流通。是故當知。付大心凡夫。及三乘迴心者。令其悟入．名曰付囑流通。不付囑十地已去大菩薩等。經意唯為趣向乘不思議乘菩薩。說此法門。明趣向一乘凡夫．迴心悟入法界。乘不思議乘。十信．十住．令其升進故。又舉輪王太子具足王相者。王命終後。所有七寶不散滅喻。便以此子能治王正位故。若無此子。王命終後。此諸寶等。七日中。悉皆散滅。佛子。此經珍寶。亦復如是。不入一切餘眾生手。唯除如來法王真子。生如來家種如來相諸善根者。若無此等佛之真子。如是法門．不久散滅。明知但令凡夫發心悟入。不付囑十地已去諸菩薩。故經云。設有菩薩。於無量百千那由他劫。行六波羅蜜。修習種種菩提分法。若未聞此如來不思議大威德法門。或時聞已。不信不解。不順不入。不得名為真實菩薩。以不能生如來家故。如是菩薩。即是權教中觀空無我。但欣出世。雖修六波羅蜜。厭苦發心。樂求淨土。非是達自無明．是根本如來智故。此菩薩修於淨行。觀空無我。厭苦發心。取捨全在。二見恒存。非如此教依智發心。達自心境本不思議。無忻厭心。無淨穢障故。眾生境界是如來境界。眾生心是如來心。一如此品所說。

　　○大文第六現瑞證成。於中二。先現瑞。後證成。今初。

　　爾時佛神力故。法如是故。十方各有十不可說百千億那由他世界六種震動。所謂東踊西沒。西踊東沒。南踊北沒。北踊南沒。邊踊中沒。中踊邊沒。十八相動。所謂動．徧動．等徧動。起．徧起．等徧起。踊．徧踊．等徧踊。震．徧震．等徧震。吼．徧吼．等徧吼。擊．徧擊．等徧擊。雨出過諸天一切華雲．一切蓋雲．幢雲．旛雲．香雲．鬘雲．塗香雲．莊嚴具雲．大光明摩尼寶雲．諸菩薩讚歎雲．不可說菩薩各差別身雲。雨成正覺雲。嚴淨不思議世界雲。雨如來言語音聲雲。充滿無邊法界。如此四天下如來神力如是示現。令諸菩薩皆大歡喜。周徧十方一切世界。悉亦如是。

　　【疏】先此界。後類通。動剎等數皆廣多者。法難思故。

　　○二證成中二。先果人證。後因人證。所以具二者。法玄妙故。因果交徹之法故。因圓果滿之法故。前來諸會唯菩薩者。唯因行故。發心品中唯果證者。果之本故。初心成佛。難信受故。隨義各別．所以互無。唯斯具二。今初。

　　是時十方。各過八十不可說百千億那他佛剎微塵數世界外。各有八十不可說百千億那由他佛剎微塵數如來．同名普賢。皆現其前。

　　而作是言。善哉佛子。乃能承佛威力。隨順法性。演說如來出現不思議法。

　　佛子。我等十方八十不可說百千億那由他佛剎微塵數同名諸佛．皆說此法。如我所說。十方世界一切諸佛。亦如是說。

　　佛子。今此會中。十萬佛剎微塵數菩薩摩訶薩。得一切菩薩神通三昧。我等皆與授記。一生當得阿耨多羅三藐三菩提。

　　佛剎微塵數眾生．發阿耨多羅三藐三菩提心。我等亦與授記。於當來世。經不可說佛剎微塵數劫。皆得成佛．同號佛殊勝境界。

　　我等為令未來諸菩薩聞此法故．皆共護持。

　　如此四天下所度眾生。十方百千億那由他無數無量．乃至不可說不可說法界虛空等一切世界中所度眾生。皆亦如是。

　　【疏】分四。一現身。二而作下。讚說。三佛子我等下。引說證成。兼明結通所說。一說一切說故。四佛子今此會下。舉益證成。於中四。一得因位果滿益。一生得菩提故。神通三昧。即十通十定故。二佛剎微塵下。得發心益。與遠記者。不期速成故。又前明一生．即多之一。此辨多劫．即一之多。既一多圓融．何定劫數。妄生多劫．智日不遷。苟執短長．未期成佛。同號佛殊勝境者。緣佛出現境故。三我等下。護持久遠益。四如此下。結益廣徧。

　　○第二因人證。於中四。

　　爾時十方諸佛威神力故。毗盧遮那本願力故。法如是故。善根力故。如來起智不越念故。如來應緣不失時故。隨時覺悟諸菩薩故。往昔所作無失壞故。令得普賢廣大行故。顯現一切智自在故。

　　十方各過十不可說百千億那由他佛剎微塵數世界外。各有十不可說百千億那由他佛剎微塵數菩薩來詣於此。充滿十方一切法界。示現菩薩廣大莊嚴。放大光明網。震動一切十方世界。壞散一切諸魔宮殿。消滅一切諸惡道苦。顯現一切如來威德。歌詠讚歎如來無量差別功德法。普雨一切種種雨。示現無量差別身。領受無量諸佛法。

　　以佛神力。各作是言。善哉佛子。乃能說此如來不可壞法。佛子。我等一切皆名普賢。各從普光明世界普幢自在如來所．而來於此。彼一切處亦說是法。如是文句。如是義理。如是宣說。如是決定。皆同於此．不增不減。我等皆以佛神力故。得如來法故。來詣此處．為汝作證。如我來此。十方等虛空徧法界一切世界諸四天下。亦復如是。

　　【疏】一明集因。前果人證。承前現瑞之因。故略不敘。今此顯因果別故。廣出集因。文顯可知。二十方各過下。明現身。雖來自十方。而周徧法界。則來即無來矣。三示現菩薩下。辨其德用。十句文顯。四以佛神力下。發言誠證。皆同普者。普法同故。界佛名異者。不失主伴故。普光明者。常寂光土．無不徧故。佛名普幢自在者。本智高出．無所不摧。事理無礙故。兼示結通所說。

　　○大文第七以偈總攝。文中二。先敘意。後正頌。

　　爾時普賢菩薩承佛神力。觀察一切菩薩大眾。欲重明如來出現廣大威德。如來正法不可沮壞。無量善根皆悉不空。諸佛出世。必具一切最勝之法。善能觀察諸眾生心。隨應說法未曾失時。生諸菩薩無量法光。一切諸佛自在莊嚴。一切如來一身無異。從本大行之所生起。而說頌言。

　　【疏】前中二。先說儀。後欲重下。辨意。欲重顯前十門出現故。文有十句。句各一門。而約利生為次不等。一成正覺。二即法輪。三是見聞生善。此三正顯益故。四即出現之法。是前總門。五即是心。約智顯故。六即圓音。七即境界。境界無量。生光亦多。八即涅槃。動寂自在。大般涅槃為佛莊嚴故。九即是身。約本說一故。十即是行。果中說因故。

　　○後正頌。

　一切如來諸所作　世間譬喻無能及　為令眾生得悟解　非喻為喻而顯示
　如是微密甚深法　百千萬劫難可聞　精進智慧調伏者　乃得聞此祕奧義
　若聞此法生欣慶　彼曾供養無量佛　為佛加持所攝受　人天讚歎常供養
　此為超世第一財　此能救度諸羣品　此能出生清淨道　汝等當持莫放逸

　　【疏】正頌中四頌。初一頌說分中結酬。以此總包十段意故。後三頌顯名受持。初句顯名。餘皆勸持。且分為三。初偈歎深難聞。次一偈．明聞由多善。後偈舉勝勸持。然此一品。文旨宏奧。能頓能圓。究眾生之本源。罄諸佛之淵海。根本法輪之內．更處其心。生在金輪種中．復為嫡子。妙中之妙。玄中之玄。並居凡類之心。小功而能速證。安得自欺不受．長淪生死之中。今聞解能欣．尤須自慶昔善。

　　【論】此品是自己進修。經過五位已終。理智萬行大悲圓畢也。是自己如來出現。處世利生無著之門。此品如大海。五位加行河．歸流廣大之極。此品如須彌山。諸寶山王．高莫過也。此品如大地。大悲育載一切含生故。此品如虛空。法身智身．法界充滿故。如圓淨摩尼寶鏡。其量徧周十方一切世界。色像咸現其中。無礙顯現。此如來出現法門．亦復以法身妙理．無色無形普光明根本清淨大圓明智鏡。普現十方一切眾生業普賢行海。諸佛身土．咸處其中。無不自在。是故有發菩提心者。當信自心．及一切眾生心．總有如是如來智德自在。當知不久。還同佛身。自信有故。如此品云。量等三千大千世界經卷．內在一微塵中．一切微塵．亦復如是者。意令信知一切微細眾生．皆有如來四智經卷之海。云破彼微塵出經卷者。明菩薩自得此已。乃見一切眾生皆等有之。及以方便智．居生死海中。起等眾生數身行。方便引之。令心開悟。達自智境。如佛不異。故云破此微塵．出此經卷。如經云。如大海水．潛流四天下地。八十億小洲。有穿鑿者。無不得水。喻明一切眾生．有自觀察力。無有不得如來智慧大海心故。又經云。菩薩摩訶薩。應知自心。念念常有佛成正覺。為明諸佛如來．不異此心成正覺故。又下云。一切眾生心悉如是。悉有如來成正覺。此明凡聖心自體清淨無異。但有迷悟。不隔分毫。但一念妄念不生。得心境蕩然。性自無生。無得無證。即成正覺故。便以此法．廣利眾生．是普賢行故。無心性理妙慧．簡擇一乘三乘人天因果惡道業報．名為文殊。隨差別智．同行知根利生．無有休息．名為普賢。以大悲救護一切眾生．名為觀音。以此三心．一時修學。名毗盧遮那。慣習心成．名為自在。無法不明．名為無礙。智隨根應。普徧十方。性無往來．名曰神通。修之在初。慣習總得。妄生多劫．智日不遷。此總非難．何須不作。學而不得．猶福勝人天。不信不修．苦何窮盡。大意此之如來出現佛果之門。文殊妙理。普賢妙行。等一切眾生．咸共有之。非古非今。性自一體。令後學者．如是信修。深誠非遠．勿自生難。如此品頌云。如海印現眾生身。以此說其為大海。菩提普印諸心行。是故說名為正覺。意明菩提是無心性無體相無得無證之妙理。通達此法者．名為妙智。以此菩提妙智．普印邪思妄行．性自無生．名為正覺。論主頌曰。一切眾生金色界。白淨無垢智無壞。智珠無價在衣中。祇欲長貧住門外。廣大寶乘住四衢。文殊引導普賢扶。肥壯白牛甚多力。一念徧遊無卷舒。如是寶乘不能入。但樂勤苦門前立。不覺自身常在中。遣上恆言我不及。大體常須自信自己身語意境界一切諸行分別．皆從如來身語心意境界諸行分別中生。皆無體無性．無我無人。但以法界無作自性緣生。本無根栽處所可得。性自法界。無有內外中間。應如是知。如是觀察。觀自觀他．同一體性。無我無我所。以定慧力．如是修行。既自知已。觀眾生苦。自利利他。皆如普賢廣大行願。一如此經．五位法則。此品和會。明文殊是顯根本智之法門。普賢是根本中萬行。無作根本智是佛。故令體用自相問答．說根本智佛果之門。明根本智．因此二行所成。根本智自無成壞。皆因文殊普賢二法所顯發故。以此還令所顯之因．還自說故。佛自無成壞者也。以明因可說。果無作者故。以此三法．自在圓通。名佛出現世間故。此明不作而作．作而不作者故。(出現品竟。)

大方廣佛華嚴經疏論纂要卷第八十九


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之一)

　　○科分四段。初明來意。

　　【疏】來意有三。一分來。前明修因契果生解分。則於法起解。今明託法進修成行分。則依解起行。義次第故。二會來者。前會因圓果滿。生解之終。此會正行。處世無染。通於始終。故次來也。三品來者。前品出現之果殊勝。今明依彼．起行圓融。故次來也。雖一分一會一品是同。所對既殊。來意亦別。

　　○第二釋名。

　　【疏】亦有三別。一分名者。沒彼位名。但彰行法。欲顯行位無礙．前後圓融．故以名也。二會名者。約法．不異分名。約處．名三會普光明殿之會。第七重會．會終歸始。故雖越四天．同為生解之會。今復重會．通對彼分始終。依解成行。故會普光。而前分生解差別．故寄歷處以顯淺深。今分起行圓融．故一會並收因果。亦表成行．不離普光明智故。此中不隔餘處．何有重會之義。若約次第．前時後時．即是重義。若約圓融．就義名重。故不動前二而升四天。二七相望．亦何所隔。明知約義。亦猶燈光．涉入無礙。亦似燈炷．重發重明。約人．名普慧普賢問答之會。(【鈔】第七重會下。釋意。明第七已曾重會．故今名三會。而便明七八俱會普光．而有差別。而前分下。解妨。文有二妨。初有伏難。即重會不同妨。謂有問言。一種重會。何以前歷多會。此唯一會。答有二意。一前約解．故須多。今約行．故須一。以頓起故。二前約行布．故歷位不同。今約圓融。故一會頓起。在文可思。此中不隔餘處．何有重會之義。即第二顯難。重會不成妨。若約下。答有二意。一約行布不壞相邊．約時明重。如人前於此講。續前豈非重耶。若約圓融下。二就圓融門．約義明重。於中有三。初標可知。故不動下。次反難以成。謂汝向問意云。第二至第七．中隔四會。故得名重。第七第八．中無有隔。何得名重。今謂第二望七．亦不隔越。何者。既不起覺樹而升四天．四天覺樹．定是一時。第六他化天後．即說第七。曾何隔越。則二七不隔．亦得名重。今七八不隔．何不名重。明知約義者。結成七八重會．皆是約義而言。不動前二者。文中雖云不起覺樹。以普光近覺樹故。不別言之。實則不起前二．頓升四天也。亦猶燈光下。第三以喻明也。光雖涉入．隨燈有異。時處雖一．約義不同。以約圓融．一時頓演。故為此通。亦似燈炷下。復以喻顯。前喻燈異光重。此則燈一光異。燈一喻於一處。光重喻三會不同。)三品名有二。一得名。二釋名。今初又二。一異名。下文十義。至彼當辨。有別行本．名度世經。度即離義。又有別行．名普賢菩薩答難二千經。此就能離人法受稱。二正辨本稱。總由超絕世染。故受其名。別有三義。一約法。二約行。三約位。約法之中。先世後離。世有三類。一約事相。有二世間。謂器。及有情。此約依正分之。二約粗細亦二。一有為世間。二無為世間。此約分段變易分之。以變易非三有攝。名之無為。故勝鬘云。有為生死．無為生死。然粗細雖殊。體不出二。三約染淨有三。於初二中。加智正覺。示同世間。不同世故。如地論辨。二明離者。離有二義。一性離。世間性空．即是出世間故。二明事離。行成無染故。力林頌云。三世五蘊法。說名為世間。彼滅非世間。如是但假名。滅通二義。於事離中．有似離．真離．分離．全離。次下當辨。二約行者。略為四句。一隨。二離。三俱。四泯。言隨者。凡夫沈溺世蘊．非離非隨。二乘無悲．不能隨世．雖離非真。菩薩能隨．方為真離。故以隨釋離。二離者。有大智故．了世性離。處而不染。亦異凡小。三俱者。悲故常行世間。智故不染世法。既以世與性離無二為其境。故以悲智無二為其行。境行融通。有其三句。一悲無不智。則世無不離。是以常在世間．未曾不出。二智無不悲。故離無不世。是以恆越世表．無不游世。三雙融故。動靜無二。唯是一念。所謂無念。無念等故。世與出世．無有障礙。四云泯者。謂境既世與性離。形奪兩亡。故令悲智俱融。二念雙絕。又由境行相由。形奪齊離。則絕待離言。融前四句．皆無障礙。方為真離世間也。三約位者。凡夫染而非離。二乘分離非真。謂果離分段。因唯事離。非今所明。菩薩具上真行．可得名離。而非究竟。唯佛為離。故經云。佛常在世間。而不染世法。然今文中。備六位之行．即是行離。行所依位．即是位離。故若事若理．若因若果．皆名離也。

　　二釋名者。約法事離。無他受稱。離非世間。即相違釋。若約性離。通持業釋。約行四句。前三句。俱通持業相違二。事理離故。泯句並非六釋。亦可持業。泯即離故。(然此釋名。妙則妙矣。易則易焉。故不委釋。)

　　○第三宗趣。

　　【疏】頓彰六位．理事二離為宗。令體性離．頓成真離究竟為趣。

　　【論】將釋此品。約作五門。一釋品名目。二釋品來意。三釋敘致始成覺所由。四釋說法之主所以。五隨文釋義。一釋品名目者。所以名離世間品。明前品既名如來出現。此品即名得離世間。故名離世間。此有二義。一望說法之主。說教益眾生。是利益世間品。合作利益之名。二望眾生聞法。處世無染。是離世間品故。此約說法之主。及得益者。二義通釋。二釋品來意者。明前品是五位升進已終。自己佛果覺行已滿。此品是普賢常行。自從初如來始成正覺已來．一時同說。是古今諸佛共行。從普光明殿說十信心法。乃至四十品經。天上人中。不離一剎那際三昧。以普光明智．一時普印。一時同說。以此諸會．及至升天．皆云不離始成正覺普光明殿。此明圓通始末。時法不遷故。此品須來。三釋敘致始成正覺之所由者。何故品初．敘其始成佛之時及處。經云。爾時世尊．在摩竭提國阿蘭若法菩提場中普光明殿．乃至妙悟已滿者。意明此十定．及離世間品等五位進修始終。皆以此普賢行體為升進故。又四十品．意謂雖別。總不離普光明智十定之體。一時同說．無前後際。十方同然。已此升天．但云不離菩提場普光明殿。如說十定品一會．說十一品經。在於十定初．亦同此品．如前敘致。還云。爾時世尊在摩竭提國．乃至妙悟已滿。以明十定品．以定無前後．普收一部經之始末及三世故。此離世間品．以其二千法門．普賢行體．成佛因果。普收前後．及以三世常然之道。故以敘之。明總是初成正覺時．一時以普光明智．人間天上．以及十方世界．一時頓印．無有前後。圓鏡頓照諸境。為此教頓為大心眾生．頓舉智境。非如劣解者情識所知故。成佛亦一念成。說教亦一念說。但約智體．非三世時分歲月情量所收故。四釋說法之主所以者。此品何故還令普賢菩薩說者。明此二千法門。是普賢所行常行。故還令普賢自說自行。令諸聞法者．倣而斆之。即行普賢之行。如是乃至示現成佛．入涅槃．總是普賢行故。若以根本法身智身佛．無成壞之功。以差別智論．總是普賢行攝故。是故如來出現品．明自己覺行圓滿故．十方諸佛同號普賢。以明十住十行十迴向中．但一分覺心．能治一切煩惱中一分粗惑。行得一分慈悲。雖踐普賢一分行蹤。然未全具普賢行滿故。隨位佛果．但同號為月．為眼．為妙。至如來出現品．明覺行齊圓故。是以不可說佛剎微塵數佛．同號普賢佛故。明根本智全成差別智．用滿得名故。以體收用。此乃就用成名。若約初心信解。即將用從本。本以普賢用．從根本智。世界名金色。佛果號不動智。能覺之人．號曰文殊。此至自行佛果覺行已圓。即以根本智從用。佛號普賢。故所行行．亦號普賢故。如說此品普賢．是約本從用普賢。及說十定品普賢亦是。如初會中普賢．是毗盧遮那如來自行普賢。十定品已來普賢．是凡夫從十信十住已來升進道滿自行普賢。明自十信心至十地．以用從本．即成根本智．使令圓滿。從十地向十一地．以根本智從用．成差別智．一向利生。即說十定已來普賢菩薩是也。是故說十定品時．已登十地諸菩薩。再三求覓普賢不得者。明以根本智會用．未及滿故。如來令生想念普賢．如對目前．方得見者。明純用是普賢故。即以智想從用。是故出現品中．令文殊問普賢者．明以體從用故。如說此品普賢是主。以體從用普賢。共初如來初會中普賢．其功相似。是以初會所說法門．皆令普賢說法。亦是以體從用。第二會以普賢智用從體。直至十地．皆是以用從體。且令成其根本智使圓明。然後十地終．捨三昧涅槃樂．如稠林煩惱故。方令具普賢大用。始得稱周設教．於生死中自在故。如是安立修行。以智境乃至一時。是故十定．及此品．總通敘致始成正覺菩提場始末。有發心之士．深須得意．方堪修道。作前後多生尋求．不可相應。但自以定慧力．觀照所緣真俗內外心境。染淨偏多處。以理智體用平等法而用治之。散動多者。以定治之。樂寂多者。以平等法身．及大願迴向力．以悲智治之。一如此經五位修行法治之．至究竟趣。若自智不及．志求良匠。不可安然．致無所益。當知此說法主者。是成佛果後．以體從用普賢。說始終常道普賢二千種法．用該萬行。八地捨七地中有行有開發．智淨無功。十地捨涅槃三昧稠林行．成普賢行．入於生死．圓滿大悲．方始自在。第五隨文釋義者。於此一品．有七卷經。如文自明。

　　○第四釋文。長科十分。一序分。二三昧分。三發起分。四起分。五請分。六說分。七結勸分。八現瑞分。九證成分。十重頌分。今初有三。一器世間圓滿。義如前釋。二智正覺世間圓滿。三眾生世間圓滿。今初。

　　爾時世尊。在摩竭提國阿蘭若法菩提場中普光明殿。坐蓮華藏師子之座。

　　○二智正覺世間圓滿。

　　妙悟皆滿。二行永絕。達無相法。住於佛住。得佛平等。到無障處。不可轉法。所行無礙。立不思議。普見三世。身恒充徧一切國土。智恒明達一切諸法。了一切行。盡一切疑。無能測身。一切菩薩等所求智。到佛無二究竟彼岸。具足如來平等解脫。證無中邊佛平等地。盡於法界。等虛空界。

　　【疏】明佛二十一種殊勝功德。廣引諸論。已見升兜率品。今但略明。初句為總。具下二十一種功德。故云妙悟皆滿。後二行下。別。於中前四自利。餘皆利他。前中一智德。二斷德。三恩德。四作用平等德。今初。二行永絕。即於所知一向無障轉功德。佛地經名不二現行。不字此宜言無。即永絕義。謂佛智德離所知障。非如聲聞極遠時處等．有不知故。有知不知．即是二行。今無不知。故云永絕。二達無相法。則於有無無二相真如最勝清淨能入功德。彼經名趣無相法。趣謂趣入。即此達義。然無相法．體即真如。無彼有無二相。故名無相。諸法中最。淨無客塵。令自他入。勝於二乘。名最勝清淨。三住於佛住者。即無功用佛事不休息功德。世親云。謂住佛所住無所住處。此即釋經。於此住中．常作佛事無有休息。此即解論。四得佛平等。即於法身中所依意樂作事無差別功德。謂諸佛有三事無差。一所依智同。二益生意樂同。三報化作業同。故云平等。五到無障處。則修一切障對治功德。世親云。謂一切時．常修覺慧。對治一切障故。此明覺慧為能治。一切障即二障為所治。六不可轉法。即降伏一切外道功德。謂教證二道．他不能動故。七所行無礙。即生在世間不為世法所礙功德。謂利衰等八法不能拘故。八立不思議。即安立正法功德。謂安立十二分教．餘不能思故。九普見三世。即授記功德。謂記別過未．皆如現在故。十身恒充滿一切國土。即一切世界示現受用變化身功德。謂二種身。徧二種國故。十一智恒明達一切諸法。即斷疑功德。謂自於一切境善決定故。能決他疑。十二了一切行。即令入種種行功德。二釋攝論。易故不解。意云。徧了一切有情性行．隨根令入故。十三盡一切疑。即當來法生妙智功德。謂聲聞言其全無善根。如來知其久遠微善．後當生故。十四無能測身。即如其勝解示現功德。謂隨諸有情種種勝解．現金色等身。雖現此身．而無分別。如末尼等．故無能測。十五一切菩薩等所求智。即無量所依調伏有情加行功德。謂由無量菩薩所依。為欲調伏諸有情故。發起加行佛增上力。聞法為先。獲得妙智。異類菩薩攝受付囑。展轉傳來。相續無間而轉。由此證得一切菩薩等所求智。意云。佛智為一切菩薩等所求故。十六到佛無二究竟彼岸。即平等法身波羅蜜多成滿功德。平等即無二義。無二法身．為波羅蜜多所依。十七具足如來平等解脫。即隨其勝解示現差別佛土功德。此中解脫．即是勝解。隨物勝解所宜。如來勝解．能現金銀等土。佛佛皆然。故云平等。十八證無中邊佛平等地。即三種佛身方處無分限功德。世親云。謂佛法身。不可分限爾所方處。受用變化。亦不可說爾所世界。十九盡於法界。即窮生死際．常現利樂一切有情功德。二十等虛空界。即無盡功德。謂佛實智。如空無盡故。今經闕最後窮未來際。總別合有二十一句。義如前說。然佛地攝論．約受用身。此約十身。所以知者。處摩竭提國是變化土。而歎受用功德。明知二身二國。本相融故。不要地前地上。則五位通見故。

　　○第三眾生世間圓滿中二。先舉數歎德。後列名歎德。前則多人具德。後則勝人具德。今初。

　　與不可說百千億那由他佛剎微塵數菩薩摩訶薩俱。皆一生當得阿耨多羅三藐三菩提。各從他方種種國土而共來集。

　　悉具菩薩方便智慧。

　　所謂善能觀察一切眾生．以方便力．令其調伏．住菩薩法。善能觀察一切世界．以方便力．普皆往詣。善能觀察涅槃境界．思惟籌量．永離一切戲論分別．而修妙行．無有間斷。善能攝受一切眾生。善入無量諸方便法。知諸眾生空無所有．而不壞業果。善知眾生心使諸根境界方便．種種差別。悉能受持三世佛法。自得解了．復為他說。於世出世無量諸法．皆善安住．知其真實。於有為無為一切諸法．悉善觀察．知無有二。

　　於一念中．悉能獲得三世諸佛所有智慧。於念念中．悉能示現成等正覺。令一切眾生發心成道。於一眾生心之所緣．悉知一切眾生境界。雖入如來一切智地．而不捨菩薩行。諸所作業。智慧方便而無所作。為一一眾生住無量劫。而於阿僧祇劫難可值遇。轉正法輪．調伏眾生．皆不唐捐。三世諸佛清淨行願．悉已具足。

　　成就如是無量功德。一切如來於無邊劫說不可盡。

　　【疏】前中二。先舉數揀定。(【鈔】前則多人者。以舉多數。次即歎故。後列普賢諸勝上人而歎德故。)二悉具菩薩下。歎具勝德。分三。初總標。二所謂下。別顯。後成就下。總結。別中十九句。皆不出方便智慧。分二。前十歎自分德。後於一念下九句。勝進德。今初。前八皆有慧方便。依體起用故。前五以善能為句首。六知空不壞業果。七知根器．別明識病。八持法化之。後二明有方便慧。皆即事歸實。後勝進中。初句總明速成果智。餘皆果智之用。及後總結。文並可知。

　　○第二列名歎德。

　　其名曰。普賢菩薩。普眼菩薩。普化菩薩。普慧菩薩。普見菩薩。普光菩薩。普觀菩薩。普照菩薩。普幢菩薩。普覺菩薩。如是等十不可說百千億那由他佛剎微塵數。

　　皆悉成就普賢行願。深心大願皆已圓滿。一切諸佛出興世處悉能往詣請轉法輪。善能受持諸佛法眼。不斷一切諸佛種性。善知一切諸佛興世授記次第名號國土成等正覺轉於法輪。無佛世界現身成佛。能令一切雜染眾生皆悉清淨。能滅一切菩薩業障。入於無礙清淨法界。

　　【疏】於中二。初列名結數。二皆悉下。歎德。文有十句。初總餘別。別中。一契理願圓。普眼滿故。二攝法上首。為普化故。三受持正法。有普慧故。四不斷佛種。普見有性故。五知佛化儀。光普徹故。六示現成佛。觀見無故。七淨染機。照其源故。八摧他障。有智幢故。九證法界。覺法性故。上之九句。別明．則初句為願。餘八為行。通說．則皆普賢願。宿誓今滿故。如十大願並普賢行。現緣所作故。故總句云。成就行願。又此十句。十人通具。文云。皆悉成故。亦句顯一人之德。當釋名故。故總句為普賢。餘九如次。前已配釋。

　　○大文第二三昧分。

　　爾時普賢菩薩摩訶薩。入廣大三昧。名佛華莊嚴。

　　普賢入者。是會主故。說普行故。佛華嚴者。萬行披敷。嚴法身故。即以法界行門心海為體。持無限故。說法成行。發起為用。依此能故。(【鈔】佛華嚴下。釋佛華嚴三昧。華者。菩薩萬行也。以因能感果。故言如華。嚴者。行成果滿。契合相應。垢障外消。證理圓潔。隨用讚德。故稱嚴也。三昧者。理智無二．交徹鎔融。彼此俱亡。能所斯絕故。亦可華即是嚴。理智無礙故。華嚴即三昧。以行融離見故。華即是嚴。一行頓修一切行故。華嚴三昧。即多而不礙一故。華嚴即三昧。以定亂雙融故。三昧即華嚴。理智如故。晉經云。一切自在難思議。華嚴三昧勢力故。此即據行為言。名華嚴三昧。如賢首品。)

　　○大文第三明發起分。

　　入此三昧時。十方所有一切世界。六種十八相動。出大音聲．靡不皆聞。

　　【疏】先明地動。警羣機故。後顯出聲。令聞法故。前皆有加而無發起。此有發起而無加分者。前表解可從他。故有他加。此表行由己立。故自力發起。又表行依解起。無別法故不加。攝解成行。亦須入定。聖旨多端。不可一準。

　　○大文第四起分。

　　然後從其三昧而起。

　　【疏】三義如前。

　　○大文第五請分。

　　爾時普慧菩薩知眾已集。問普賢菩薩言。

　　佛子。願為演說。何等為菩薩摩訶薩依。何等為奇特想。何等為行。何等為善知識。何等為勤精進。何等為心得安隱。何等為成就眾生。何等為戒。何等為自知受記。何等為入菩薩。何等為入如來。何等為入眾生心行。何等為入世界。何等為入劫。何等為說三世。何等為知三世。何等為發無疲厭心。何等為差別智。何等為陀羅尼。何等為演說佛。

　　何等為發普賢心。何等為普賢行法。以何等故而起大悲。何等為發菩提心因緣。何等為於善知識起尊重心。何等為清淨。何等為諸波羅蜜。何等為智隨覺。何等為證知。何等為力。何等為平等。何等為佛法實義句。何等為說法。何等為持。何等為辯才。何等為自在。何等為無著性。何等為平等心。何等為出生智慧。何等為變化。

　　何等為力持。何等為得大欣慰。何等為深入佛法。何等為依止。何等為發無畏心。何等為發無疑惑心。何等為不思議。何等為巧密語。何等為巧分別智。何等為入三昧。何等為徧入。何等為解脫門。何等為神通。何等為明。何等為解脫。何等為園林。何等為宮殿。何等為所樂。何等為莊嚴。何等為發不動心。何等為不捨深大心。何等為觀察。何等為說法。何等為清淨。何等為印。何等為智光照。何等為無等住。何等為無下劣心。何等為如山增上心。何等為入無上菩提如海智。

　　何等為如寶住。何等為發如金剛大乘誓願心。何等為大發起。何等為究竟大事。何等為不壞信。何等為授記。何等為善根迴向。何等為得智慧。何等為發無邊廣大心。何等為伏藏。何等為律儀。何等為自在。何等為無礙用。何等為眾生無礙用。何等為剎無礙用。何等為法無礙用。何等為身無礙用。何等為願無礙用。何等為境界無礙用。何等為智無礙用。何等為神通無礙用。何等為神力無礙用。何等為力無礙用。何等為遊戲。何等為境界。何等為力。何等為無畏。何等為不共法。何等為業。何等為身。

　　何等為身業。何等為身。何等為語。何等為淨修語業。何等為得守護。何等為成辦大事。何等為心。何等為發心。何等為周徧心。何等為諸根。何等為深心。何等為增上深心。何等為勤修。何等為決定解。何等為決定解入世界。何等為決定解入眾生界。何等為習氣。何等為取。何等為修。何等為成就佛法。何等為退失佛法道。何等為離生道。何等為決定法。何等為出生佛法道。何等為大丈夫名號。何等為道。何等為無量道。何等為助道。何等為修道。何等為莊嚴道。何等為足。何等為手。何等為腹。何等為臟。何等為心。何等為被甲。何等為器仗。何等為首。何等為眼。何等為耳。何等為鼻。何等為舌。何等為身。何等為意。何等為行。何等為住。何等為坐。何等為臥。何等為所住處。何等為所行處。

　　何等為觀察。何等為普觀察。何等為奮迅。何等為師子吼。何等為清淨施。何等為清淨戒。何等為清淨忍。何等為清淨精進。何等為清淨定。何等為清淨慧。何等為清淨慈。何等為清淨悲。何等為清淨喜。何等為清淨捨。何等為義。何等為法。何等為福德助道具。何等為智慧助道具。何等為明足。何等為求法。何等為明了法。何等為修行法。何等為魔。何等為魔業。何等為捨離魔業。何等為見佛。何等為佛業。何等為慢業。何等為智業。何等為魔所攝持。何等為佛所攝持。何等為法所攝持。何等為住兜率天所作業。何故於兜率天宮歿。何故現處胎。何等為現微細趣。何故現初生。何故現微笑。何故示行七步。何故現童子地。何故現處內宮。何故現出家。何故示苦行。云何往詣道場。云何坐道場。何等為坐道場時奇特相。何故示降魔。何等為成如來力。云何轉法輪。何故因轉法輪得白淨法。何故如來應正等覺示般涅槃。

　　善哉佛子。如是等法。願為演說。

　　【疏】分三。初標問意。二佛子下。正顯問端。三善哉佛子下。結請願說。今初。當機眾集。說法時至。此為問意。何以前來諸會．先問後定。今乃翻此。此有二意。一說儀無定。前表重法．感而後應。此明悲深．觀機欲說。眾既已集。故先入定。令知說主。二約所表。則前明從相入實．以成正解。此中依體起用．以成正行。故不同也。普慧問者。稱法界慧．能發行故。一人問者。行獨己成．非如解故。第二正顯問端中。有二百句。其別行度世經。別作六番問答。番番之中．皆先問次答。後動地現瑞。顯益證成。古來諸德．皆依彼文．用科此經以為六段。初二十句問十信行。二從發普賢心下二十句．問十住行。三從力持下三十句．問十行之行。四從如寶住下二十九句．問十迴向行。五從身業下五十句．問十地行。六從觀察下五十一句．問因圓果滿行。其第四段中．句雖三十。以無礙用一句．是總標虛句。故此有五十一句。(【鈔】以無礙用者。次下別問眾生無礙用等十問。下文各以十句答之。其無礙用句。即用眾生無礙用等十句釋之。明是虛句。)此經總三徧說六位。此當第二約行說也。以普賢行．該六位故。故度世經初請云。唯願解說諸菩薩行。從始至終。令無疑故。彼經雖不配於信等。既云從始至終。末後復明成佛。則知決是六位之行。此經所以不問答相間者。意取位中之行．不取位故。如下圓融。若尅定約位。何殊差別因果。此經上下．及本業經等。判於六位。皆以信未入位。十住為首。謂三賢十聖．等妙覺故。今何不開等覺而取信耶。此有深意。彼及此前．意在於位。取位成說。今此意明於行。故十信之行．正居行始。等覺之位．有其三義。或攝屬前．十地勝進。或攝屬後．即名佛故。或別開位．無垢地故。今為說行．攝屬因圓之中。故五十一句。唯後四句屬妙覺位。餘皆等覺。若爾。此中依言．依菩提心等。豈非發心住耶。此難尤非。第二段初發普賢心。豈非發心住耶。十信之初．豈無發心耶。故賢首云。菩薩發意求菩提。非是無因無有緣等。正是發心所依。不究斯旨。空張援據。(【鈔】言三徧說者。一差別因果是第一徧。下法界品寄位修行為第三徧。故此為第二。既云此約行說。則知前約解說。後約證說也。)

　　○大文第六說分中二。先總告。

　　爾時普賢菩薩。告普慧等諸菩薩言。

　　○二佛子下正答。答前門二百問。問一答十。以顯無盡。成其二千普賢勝行故。英公云。雲興二百問。瓶瀉二千酬。(【鈔】英公云者。彼有九會禮讚。第八會云。法門當再席。法雨更滂流。懸河二百問。瓶瀉二千酬。一心窮性海。萬行炳齊修。五位因成滿。八相果圓周。今略舉二句。復改懸河作雲興字。)釋此二千。略為五門。一約因果。二分行位。三顯普別。四明統收。五辨行相。前問例此。今初有四。一約大位。前五為因。後一為果。或後四門為果。餘皆是因。二約細辨。一一皆徹佛果。故諸文末．皆結得佛。是則二千．並通因果。三或總屬因。普賢位行．示成佛果。四或皆屬果。下文多云雖得成佛。不斷菩薩行故。二分行位者。亦有四義。一束行成位。分成六分故。二總屬位收。以行並是位中行故。三總屬行。普賢行體。不依位故。四一行徧六位。位位通修故。如此無礙。方為普賢行。然文正顯後二。以攬行成位。位虛行實故。故問答併舉。不分六番。意在此也。三普別者。謂一行相必徧一切。然恒不雜。不雜故別義殊分。必徧故普義該攝。猶如錦文。眾色成文。常普常別。縷縷交徹。非如繡成。行法亦爾。即普是別。即別成普。皆無障礙。若爾。此則普別具足。何以獨名普賢行耶。非謂守普而不能別。亦非作別而失於普。實為能別而不壞普。故名普賢行也。四統收攝者。復有四重。一以位收位。六位各各收一切位故。一位即具二千。為萬二千行也。上云。一地之中．具足一切諸地功德。二以門收門。即二百門一一各收一切門。即成二百二百。為四萬行。三以行收行。一行具一切行。則有二千箇二千行。成四兆行。四以略攝廣。此二千行。下頌結云。如大地一塵。以此一塵之略說。不離十方之廣地。是故攝廣。亦無不盡。此乃等無極之法界。越無際之虛空。下頌云。虛空可度量。菩薩德無盡。斯之謂矣。五辨行相。即隨文釋。釋寄相別。即分六段。今初二百句。答前信行二十句問。文分三別。初九門．明自分行滿。二入諸菩薩下八門．勝進行圓。三差別智下三門．明二行究竟。今初一門一類．即為九段。首明依者。起行所依故。謂依託菩提心等成萬行故。賢首品云。菩薩發意求菩提。非是無因無有緣等。然二百門．多分五別。一總標。二徵數。三列釋。四結數。五顯修勝益。或闕後二。或闕第五。至文當知。今此依中。文具有五。

　　佛子。菩薩摩訶薩有十種依。

　　何等為十。

　　所謂以菩提心為依。恒不忘失故。以善知識為依。和合如一故。以善根為依。修習增長故。以波羅蜜為依。具足修行故。以一切法為依。究竟出離故。以大願為依。增長菩提故。以諸行為依。普皆成就故。以一切菩薩為依。同一智慧故。以供養諸佛為依。信心清淨故。以一切如來為依。如慈父教誨不斷故。

　　是為十。

　　若諸菩薩安住此法。則得為如來無上大智所依處。

　　【疏】初二可知。三所謂下。列釋中十句。各先標名。後釋義。一依菩提心者。十皆名依。已為眾行之首。而菩提心。復是十中之初。以是萬行之本。故貫二千之首。釋云。不忘失者。忘失菩提心修諸善根．則是魔業故。依斯不忘。能成萬行。此句為總。二上雖內有勝心。若外不依善友。行亦無成。故大聖謂善財言。求善知識．是無上菩提最初因緣。釋云。如一者。若不心行符契。豈為我友。三若不增修善根。遇友何益。四隨所修善。須到彼岸。五非獨十度．觸境皆通。上四自利。六願。七行。並通自他。上皆依法。後三依人。八勝侶智同。九十唯佛究竟為所依處故。淨心供養以成福德。長稟慈訓以成智嚴。又前五自分。後五勝進。六廣菩提心。七廣三四五。後三廣第二。四結可知。五若諸菩薩下。顯修勝益者。由依上十．成佛大智。為一切所依。斯為勝益。豈得不修。故亦名勸修。

　　佛子。菩薩摩訶薩有十種奇特想。何等為十。所謂於一切善根生自善根想。於一切善根生菩提種子想。於一切眾生生菩提器想。於一切願生自願想。於一切法生出離想。於一切行生自行想。於一切法生佛法想。於一切語言法生語言道想。於一切佛生慈父想。於一切如來生無二想。是為十。若諸菩薩安住此法。則得無上善巧想。

　　【疏】第二奇特想者。前依因緣以成諸行。今依勝相以攝善根。翻妄想源。次所依故。並出常想。受奇特名。即上文中常欲利樂諸眾生等利益之想也。十中．一以他善同己者。隨喜於他．情無彼此故。互為主伴．相資益故。同體性故。即我所行故。自他相即故。四六願行亦然。二一毫微善．皆是佛因。故法華中．舉手低頭。皆已成佛。三下至闡提．皆有佛性故。五思益云。知離名為法故。七諸性相法．佛所證故。文殊云。我不見一法非佛法者。皆不可得故。諸軌儀法．皆佛所流。涅槃云。外道之法．亦如來正法之餘故。八因言契理。而理非言。故名言道。九佛以覺他圓滿。故為慈父。十如來即諸法如義。故無有二。益中無想之想．名善巧想。

　　佛子。菩薩摩訶薩有十種行。何等為十。所謂一切眾生行。普令成熟故。一切求法行。咸悉修學故。一切善根行。悉使增長故。一切三昧行。一心不亂故。一切智慧行。無不了知故。一切修習行。無不能修故。一切佛剎行。皆悉莊嚴故。一切善友行。恭敬供養故。一切如來行。尊重承事故。一切神通行。變化自在故。是為十。若諸菩薩安住此法。則得如來無上大智慧行。

　　【疏】第三十種行。依勝想之解。造修大行。想唯在心。行通三業。空想不行。亦無成辦。即上文中修學處也。釋中唯九者。準晉本。此脫第三善學一切戒。具十為五對。一下化上求。二止惡進善。三妙止深觀。四修因嚴剎。五敬友事師。

　　佛子。菩薩摩訶薩有十種善知識。何等為十。所謂令住菩提心善知識。令生善根善知識。令行諸波羅蜜善知識。令解說一切法善知識。令成熟一切眾生善知識。令得決定辯才善知識。令不著一切世間善知識。令於一切劫修行無厭倦善知識。令安住普賢行善知識。令入一切佛智所入善知識。是為十。

　　【疏】第四善知識者。行起必依善友。故次明之。未知善令知。未知惡令識故。凡所順益。皆我善友。故十皆益也。上云即得親近善知識是。

　　佛子。菩薩摩訶薩有十種勤精進。何等為十。所謂教化一切眾生勤精進。深入一切法勤精進。嚴淨一切世界勤精進。修行一切菩薩所學勤精進。滅除一切眾生惡勤精進。止息一切三惡道苦勤精進。摧破一切眾魔勤精進。願為一切眾生作清淨眼勤精進。供養一切諸佛勤精進。令一切如來皆悉歡喜勤精進。是為十。若諸菩薩安住此法。則得具足如來無上精進波羅蜜。

　　【疏】第五精進者。行友既具。必須策勤。於此十事。離身心相而進修不雜故。上云勤修佛功德。

　　佛子。菩薩摩訶薩有十種心得安隱。何等為十。所謂自住菩提心．亦當令他住菩提心．心得安隱。自究竟離忿諍．亦當令他離忿諍．心得安隱。自離凡愚法．亦令他離凡愚法．心得安隱。自勤修善根．亦令他勤修善根．心得安隱。自住波羅蜜道．亦令他住波羅蜜道．心得安隱。自生在佛家．亦當令他生於佛家．心得安隱。自深入無自性真實法．亦令他入無自性真實法．心得安隱。自不誹謗一切佛法．亦令他不誹謗一切佛法。心得安隱。自滿一切智菩提願．亦令他滿一切智菩提願．心得安隱。自深入一切如來無盡智藏．亦令他入一切如來無盡智藏．心得安隱。是為十。若諸菩薩安住此法。則得如來無上大智安隱。

　　【疏】第六心得安隱。進成二利．故獲心安。自利故智心安。利他故悲心安。即上文增上最勝心。十中初一行本。次二離過。一無諍三昧。離一切諍。二越凡小。凡謂凡夫。愚即愚法小乘。次二進善。次三證入。一入位。二入法。三入益。謂謗有二義。一粗。言此非佛說等。其過彌大。二細。謂說不契實。其過則微。若無細謗。證實方能。後二因圓果滿。得益中。究竟安隱。謂菩提涅槃。(【鈔】三入益者。以得證實方無細謗。即是益也。)

　　佛子。菩薩摩訶薩有十種成就眾生。何等為十。所謂以布施成就眾生。以色身成就眾生。以說法成就眾生。以同行成就眾生。以無染著成就眾生。以開示菩薩行成就眾生。以熾然示現一切世界成就眾生。以示現佛法大威德成就眾生。以種種神通變現成就眾生。以種種微密善巧方便成就眾生。是為十。菩薩以此成就眾生界。

　　【疏】第七成就眾生者。上通明二利心安。今別明利物成就。故上云。則能慈愍度眾生。然有二義。一以此十通用。成就一切眾生。二各成一類眾生。謂一成就慳貪貧窮眾生。二成恃形色憍慢眾生。三疑法。四狠戾。五貪愛。六樂二乘。七不樂嚴剎。八不欣佛果。九邪歸依。十邪智狡猾。以經中十法．如次成就。

　　佛子。菩薩摩訶薩有十種戒。何等為十。所謂不捨菩提心戒。遠離二乘地戒。觀察利益一切眾生戒。令一切眾生住佛法戒。修一切菩薩所學戒。於一切法無所得戒。以一切善根迴向菩提戒。不著一切如來身戒。思惟一切法離取著戒。諸根律儀戒。是為十。若諸菩薩安住此法。則得如來無上廣大戒波羅蜜。

　　【疏】第八戒者。欲成就眾生。須自止惡行善。十中若忘菩提心。乃至諸根犯境。皆名破菩薩戒。故上云。堅固大悲心。則不破也。此十三聚。如應思之。

　　佛子。菩薩摩訶薩有十種受記法。菩薩以此自知受記。何等為十。所謂以殊勝意發菩提心自知受記。永不厭捨諸菩薩行自知受記。住一切劫行菩薩行自知受記。修一切佛法自知受記。於一切佛教一向深信自知受記。修一切善根皆令成就自知受記。置一切眾生於佛菩提自知受記。於一切善知識和合無二自知受記。於一切善知識起如來想自知受記。恒勤守護菩提本願自知受記。是為十。

　　【疏】第九受記法者。既離過德成。自驗己行．必招當果。故自和受記。故上云。若得無生深法忍。則為諸佛所受記。即此中一義。一見理深悲。即發心殊勝。得果無疑。若因他厭苦。則非殊勝。未定得記。二無厭修。三長時修。四無餘修。五契理修。餘五可知。於此十中。隨有其一。即自知得記。此辨得記之行。非顯受記相殊。如瑜伽等。又此約十信橫具。餘約豎位不同。(又此約下。結成上義則得授記。瑜伽豎說。授記相殊。)(上來初九門明自分行竟。)

　　○第二入門明勝進行。

　　佛子。菩薩摩訶薩有十種入。入諸菩薩。何等為十。所謂入本願。入行。入聚。入諸波羅蜜。入成就。入差別願。入種種解。入莊嚴佛土。入神力自在。入示現受生。是為十。菩薩以此普入三世一切菩薩。

　　【疏】勝進行中。既自分行成。故勝進入諸所入之處等。即為八段。今初入菩薩。入有二義。一證得義。二觀達義。入因則通證通達。入果唯達未證。此下五門．皆是智入。四五二入．亦通身入。今此即是入因。所以入者。即彼所修。是我所修。互相資益。為同行故。故度世經名不相求短。即上文中神通深密用等。四結可知。

　　佛子。菩薩摩訶薩有十種入．入諸如來。何等為十。所謂入無邊成正覺。入無邊轉法輪。入無邊方便法。入無邊差別音聲。入無邊調伏眾生。入無邊神力自在。入無邊種種差別身。入無邊三昧。入無邊力無所畏。入無邊示現涅槃。是為十。菩薩以此普入三世一切如來。

　　【疏】第二入諸如來。是入果。所以入者。必當證入。故上云。則以佛德自莊嚴。

　　佛子。菩薩摩訶薩有十種入眾生行。何等為十。所謂入一切眾生過去行。入一切眾生未來行。入一切眾生現在行。入一切眾生善行。入一切眾生不善行。入一切眾生心行。入一切眾生根行。入一切眾生解行。入一切眾生煩惱習氣行。入一切眾生教化調伏時非時行。是為十。菩薩以此普入一切諸眾生行。

　　【疏】第三入眾生行。前二入能化。此明入所化心行等。上云悉能調伏諸眾生等。問中。有心(【校】有心．纂要南藏續藏金陵本作脫於心。嘉興藏作脫於行．皆誤。茲從淨源疏注。與上問入眾生心行合。)字。行有多種．如文可知。十時非時。謂熟未熟等。不知時者。非大法師。

　　佛子。菩薩摩訶薩有十種入世界。何等為十。所謂入染世界。入淨世界。入小世界。入大世界。入微塵中世界。入微細世界。入覆世界。入仰世界。入有佛世界。入無佛世界。是為十。菩薩以此普入十方一切世界。

　　【疏】第四入世界。對佛是依報。對生是化處。上云普隨諸趣而現身。結云普入者。不離此十故。一時頓入。非前後故。

　　佛子。菩薩摩訶薩有十種入劫。何等為十。所謂入過去劫。入未來劫。入現在劫。入可數劫。入不可數劫。入可數劫即不可數劫。入不可數劫即可數劫。入一切劫即非劫。入非劫即一切劫。入一切劫即一念。是為十。菩薩以此普入一切劫。

　　【疏】第五入劫者．即是化時。此下三門。皆是成上一念悉知無有餘也。十中前五直入。後五約相即入。此相即入有二意。一彼劫相即。智入彼故。二由彼劫相攝相入。故但入能攝．即入彼所攝等。餘如前發心品。

　　佛子。菩薩摩訶薩有十種說三世。何等為十。所謂過去世說過去世。過去世說未來世。過去世說現在世。未來世說過去世。未來世說現在世。未來世說無盡。現在世說過去世。現在世說未來世。現在世說平等。現在世說三世即一念。是為十。菩薩以此普說三世。

　　【疏】第六說三世者。前劫此世．長短有異。通皆時分。並是十世隔法異成。十中前九別。後一總。別中三世各三．故成九世。未來是續起法。故未來未來．名為無盡。過去已起。故過去過去．不名無盡。現在現在．即事可見。例過未之現在。故云平等。過未之現在非可見故．但對前後．立現在名。然此三世．何以成九。古人釋云。義說為九。實唯有五。意云。如五日相望。前三為過去三世。從後取三為未來三世。處中取三為現在三世。若依此釋。進無九世之體。退過三世之數。云何一念得具九耶。今謂若不令九緣起相由。但以三世緣起相由。即九世成矣。謂過去因現未。則過去之中有現未。現未各因二世亦然。是以三世各三。總云一念者。前之九世．相望以立。今攝末歸本．不離一念。即此一念現在．是過去未來．是未來過去。自具三世。三世相由。九十具矣。故以一融九．雖九而常一。以九別一．雖一而常九。九一無礙。沒果絕言。假十圓融。為入門矣。況積念成世。念外無世耶。又無念等故。又法性同故。此有四義。後三通於餘宗。(【鈔】即此一念下。成其九十。先成九世。此一念上。雖因前後。而其三世全在一中。一中之三．更互相因。故為九世。本之一念。故為十耳。故以一下。以一對九。互融相成。結成上義。九約於義。一約實體。體用相融。故常九常一。無有障礙。體用相奪。離九一相。故同果海。假十圓下。收前正義。亦是釋疑。疑云。既以絕言而為果海。何要十耶。故今釋云。假之為門。則是說大。同果絕言。即義大也。上即圓教之義。二況積念下。即始教義。三又無念等故。即頓教義。四又法性同故．即終教義。故結云有四。後三通餘宗。謂法相無相大乘等宗也。)

　　佛子。菩薩摩訶薩有十種知三世。何等為十。所謂知諸安立。知諸語言。知諸談議。知諸軌則。知諸稱謂。知諸制令。知其假名。知其無盡。知其寂滅。知一切空。是為十。菩薩以此普知一切三世諸法。

　　【疏】第七知三世者。前之二段。明法上之時。此辨時中之法。即化生之法。隨彼安立而化故。是上所知之法。故晉經名三世間。度世經名入於三處。皆意取其中事也。十中初七知安立諦。次一通二。成上安立。事無有盡。生下非安立。性無可盡。後二句知非安立。

　　佛子。菩薩摩訶薩有十種無疲厭心。何等為十。所謂供養一切諸佛無疲厭心。親近一切善知識無疲厭心。求一切法無疲厭心。聽聞正法無疲厭心。宣說正法無疲厭心。教化調伏一切眾生無疲厭心。置一切眾生於佛菩提無疲厭心。於一一世界經不可說不可說劫行菩薩行無疲厭心。遊行一切世界無疲厭心。觀察思惟一切佛法無疲厭心。是為十。若諸菩薩安住此法。則得如來無疲厭無上大智。

　　【疏】第八無疲厭心。既所化無邊。求法化之而無厭怠。由上即知煩惱無所起故。十中初四上求。次四下化。後二通二。謂游剎．近佛化生故。思惟二利行法故。(上來第二八門勝進行竟。)

　　○第三有三門明前二行究竟。

　　佛子。菩薩摩訶薩有十種差別智。何等為十。所謂知眾生差別智。知諸根差別智。知業報差別智。知受生差別智。知世界差別智。知法界差別智。知諸佛差別智。知諸法差別智。知三世差別智。知一切語言道差別智。是為十。若諸菩薩安住此法。則得如來無上廣大差別智。

　　【疏】今初一門。明所持差別智究竟。上云。則以智慧辯才力。隨眾生心而化誘也。

　　佛子。菩薩摩訶薩有十種陀羅尼。何等為十。所謂聞持陀羅尼。持一切法不忘失故。修行陀羅尼。如實巧觀一切法故。思惟陀羅尼。了知一切諸法性故。法光明陀羅尼。照不思議諸佛法故。三昧陀羅尼。普於現在一切佛所聽聞正法心不亂故。圓音陀羅尼。解了不思議音聲語言故。三世陀羅尼。演說三世不可思議諸佛法故。種種辯才陀羅尼。演說無邊諸佛法故。出生無礙耳陀羅尼。不可說佛所說之法悉能聞故。一切佛法陀羅尼。安住如來力無畏故。是為十。若諸菩薩欲得此法。當勤修學。

　　【疏】第二陀羅尼。即能持究竟。上云。修行諸度勝解脫等。十中初一聞持。次四義持。次四廣聞持之用。後一收上義持。又初四如次持教行理果。次二重顯持行。即定慧故。次一持理。不思議故。次二重顯教。後一重顯果。

　　佛子。菩薩摩訶薩說十種佛。何等為十。所謂成正覺佛。願佛。業報佛。住持佛。涅槃佛。法界佛。心佛。三昧佛。本性佛。隨樂佛。是為十。

　　【疏】第三說十種佛。上能持所持。皆是佛法主究竟。上云。則得灌頂而升位等。十信滿心。便得佛故。然此十佛。與下十種見佛名義全同。與前十身名有同異。而義亦不殊。一示成正覺故。即前菩提身。二願生兜率故。與前全同。三萬行因感故。即前相好莊嚴身。四自身舍利住持故。即力持身。五涅槃佛。化必示滅故。即前化身。六法界佛。真無漏界故。即前法身。七依唯心故。即威勢身。雖光明亦能攝伏。心伏最勝。如慈心降魔等。八常在定故。即福德身。定為福之最故。九了本性故。即前智身。大圓鏡智。平等性智。皆本有故。故下云。明了見。十隨所欲樂無不現故。即意生身。故晉經云。如意佛。然佛就內覺。身多就相。故立名不同。餘廣如別章。略如八地。(第三三門明二行究竟竟。)(上來初二百句。答前信行二十句問竟。)

　　○大文第二。發普賢心下。有二十門。答前二十句問。明十住行法。取順十住經文。二十門．如次明十住行。但與前行．互有廣略影顯。解中之行．廣無盡故。若依圓融。行行徧通。若不壞相。不妨次第。初四門明初住行。二三各有二門。四五各一。後五皆二門。今初四門。明發心住。初一總明。後三別顯。(【鈔】若依圓融下。通妨。妨云。既沒位名。意存大行。何須別配。故今釋云。行既有二。意取圓融．即沒於位。約於行布．不妨次第。若無次第．何所圓融。初之四門。正依位科。下文解釋。若有疑者。但觀前經。自當曉了。)

　　佛子。菩薩摩訶薩發十種普賢心。何等為十。所謂發大慈心。救護一切眾生故。發大悲心。代一切眾生受苦故。發一切施心。悉捨所有故。發念一切智為首心。樂求一切佛法故。發功德莊嚴心。學一切菩薩行故。發如金剛心。一切處受生不忘失故。發如海心。一切白淨法悉流入故。發如大山王心。一切惡言皆忍受故。發安隱心。施一切眾生無怖畏故。發般若波羅蜜究竟心。巧觀一切法無所有故。是為十。若諸菩薩安住此心。疾得成就普賢善巧智。

　　【疏】今初總發。名普賢心。前十住中。自分之內。即緣佛十力發心。但廣發心之境。今發普賢心。則廣發心之相。影略明故。普賢心者。即菩提心。就果以明。普賢心約相用說。橫周法界。豎窮未來故。十中初三悲護眾生心。次六起願心。於中一求果智。即前緣佛十力。二求因行。三豎。四廣。四皆上求願。忍施下化願。後一智心。即三心菩提也。又前七護小乘。於中初三護狹心。後四護小心。餘三護煩惱心。故異凡小。是菩提心。又初三。眾生無邊誓願度。度生無吝。故一切施也。次一佛道無上誓願成。次三法門無盡誓願學。後三煩惱無邊誓願斷。即四弘誓願。觀理發心。

　　佛子。菩薩摩訶薩有十種普賢行法。何等為十。所謂願住未來一切劫普賢行法。願供養恭敬未來一切佛普賢行法。願安置一切眾生於普賢菩薩行普賢行法。願積集一切善根普賢行法。願入一切波羅蜜普賢行法。願滿足一切菩薩行普賢行法。願莊嚴一切世界普賢行法。願生一切佛剎普賢行法。願善觀察一切法普賢行法。願於一切佛國土成無上菩提普賢行法。是為十。若諸菩薩勤修此法。疾得滿足普賢行願。

　　【疏】二別明菩提心。此門即大願心。亦即是前勝進行。所謂勤供養佛。樂住生死等。文相多同。恐繁不會。(【鈔】亦即是下。反舉其二。等於餘八。十者。謂一勤供養佛。二樂住生死。三主導世間。令除惡業。四以勝妙法常行教誨。五歎無上法。六學佛功德。七生諸佛前。恒蒙攝受。八方便演說寂靜三昧。九讚歎遠離生死輪迴。十為苦眾生作歸依處。文旨相同。恐繁不會。今當為會。一即第二。二即第一。其三四五六。如其次第。七即第九。八即第七。九即第八。十成大菩提。方堪為苦眾生依故。其間小有異處．會意皆同。)

　　佛子。菩薩摩訶薩．以十種觀眾生而起大悲。何等為十。所謂觀察眾生無依無怙而起大悲。觀察眾生性不調順而起大悲。觀察眾生貧無善根而起大悲。觀察眾生長夜睡眠而起大悲。觀察眾生行不善法而起大悲。觀察眾生欲縛所縛而起大悲。觀察眾生沒生死海而起大悲。觀察眾生長嬰疾苦而起大悲。觀察眾生無善法欲而起大悲。觀察眾生失諸佛法而起大悲。是為十。菩薩恒以此心觀察眾生。

　　【疏】三有十種大悲。即別明悲心。初一總。謂外無善友可依。內無自德可怙故。餘九別。初五欲求眾生。但縱目前之情故。次一有求眾生。故沒生死海。後三邪梵行求眾生。無明邪見之所病故。但欲邪法故。

　　佛子。菩薩摩訶薩有十種發菩提心因緣。何等為十。所謂為教化調伏一切眾生故發菩提心。為除滅一切眾生苦聚故發菩提心。為與一切眾生具足安樂故發菩提心。為斷一切眾生愚癡故發菩提心。為與一切眾生佛智故發菩提心。為恭敬供養一切諸佛故發菩提心。為隨如來教令佛歡喜故發菩提心。為見一切佛色身相好故發菩提心。為入一切佛廣大智慧故發菩提心。為顯現諸佛力無所畏故發菩提心。是為十。

　　【疏】四有十種菩提心因緣。別顯智心。觀境推理。發心別故。此與前自分行中發心因緣。亦互影略。十中。前五以薩埵(此云有情)為緣。初句總。餘四別。別中。一令滅妄苦。二得真滅。三斷癡集。四證真道。即推無作四諦理發菩提心。後五以菩提心為緣。初二福智因。後三希福智果。然上二段．文含二意。一成上發心住中行。二成下治地住中行。謂十種大悲。即廣彼自分中十心之一。菩提因緣。前五即彼自分中初之五心。一利益。二大悲。三安樂。四憐愍。五安住。後五即彼此互闕。(【鈔】此與前下。彼經有十。一見佛世尊形貌端嚴。二色相圓滿。三人所樂見。四難可值遇。五有大威力。六或見神足。七或聞記別。八或聽教誡。九或見眾生受諸劇苦。十或聞如來廣大佛法。發菩提心求一切智。今言影略者。前五下化眾生。即前第九。或見眾生受諸劇苦。即正當第二。則彼略此廣。彼一義含此五。此影取也。後五上求佛道。第六第八。即攝彼前六。則此略彼廣。第七即前七八記別教誡。九十即彼第十廣大佛法。故云影略。後之五句下。彼五即攝受。守護。同己。師心。導師心。彼闕此五。知。)

　　佛子。若菩薩發無上菩提心。為悟入一切智智故。親近供養善知識時。應起十種心。何等為十。所謂起給侍心。歡喜心。無違心。隨順心。無異求心。一向心。同善根心。同願心。如來心。同圓滿行心。是為十。

　　【疏】第二近善知識下二門。正明治地住中行。此門明勝進中近善知識。文中標內．兼是顯意。列中前六事友。後四同修。無異求者。不求名聞利養。及過失故。(【鈔】此門即勝進者。彼具十句云。所謂誦習多聞。虛閑寂靜。近善知識。發言和悅。語必知時。心無怯怖。了達於義。如法修行。遠離愚迷。安住不動。釋曰。後之四句。在後清淨之中。今言近善知識。即彼第三。第三是總。下四五六句。皆是發心之德。即此中別意。其彼初二句。文中略無。)

　　佛子。若菩薩摩訶薩起如是心。則得十種清淨。何等為十。所謂深心清淨。到於究竟無失壞故。色身清淨。隨其所宜為示現故。音聲清淨。了達一切諸語言故。辯才清淨。善說無邊諸佛法故。智慧清淨。捨離一切愚癡暗故。受生清淨。具足菩薩自在力故。眷屬清淨。在成就過去同行眾生諸善根故。果報清淨。除滅一切諸業障故。大願清淨。與諸菩薩性無二故。諸行清淨。以普賢乘而出離故。是為十。

　　【疏】二勝進近友之果。故云起如是心。即得此十。即是前文了達於義．如法修行．遠離愚迷。安住不動。梵云波利戌提。此有二義。一徧清淨。即此十種。二極清淨。即下第六十四段。列中。初六三業淨。前三體淨。後三用淨。次二主伴果報淨。後二願行淨。(【鈔】梵云波利戌提者。戌字率音。戌提者。此云清淨。波利．是徧是極。)

　　佛子。菩薩摩訶薩有十種波羅蜜。何等為十。所謂施波羅蜜。悉捨一切諸所有故。戒波羅蜜。淨佛戒故。忍波羅蜜。住佛忍故。精進波羅蜜。一切所作不退轉故。禪波羅蜜。念一境故。般若波羅蜜。如實觀察一切法故。智波羅蜜。入佛力故。願波羅蜜。滿足普賢諸大願故。神通波羅蜜。示現一切自在用故。法波羅蜜。普人一切諸佛法故。是為十。若諸菩薩安住此法。則得具足如來無上大智波羅蜜。

　　【疏】第三波羅蜜下。有二門。明修行住中行。此門即自分行。彼開一慧。為十觀察。今總顯修。具修十度。十度皆總相而釋。一一多含。故施云．一切皆捨等。智即方便。進趣佛力權智。立以智名。神通即力度。晉名神力。法即是智。從所知名法。(【鈔】彼開一慧者。經云。此菩薩以十種行。觀一切法。所謂觀一切法無常。二苦。三空。四無我。五無作。六無味。七不如名。八無處所。九離分別。十無堅實。皆如初句有一切法。)

　　佛子。菩薩摩訶薩有十種智隨覺。何等為十。所謂一切世界無量差別智隨覺。一切眾生界不可思議智隨覺。一切諸法一入種種種種入一智隨覺。一切法界廣大智隨覺。一切虛空界究竟智隨覺。一切世界入過去世智隨覺。一切世界入未來世智隨覺。一切世界入現在世智隨覺。一切如來無量行願皆於一智而得圓滿智隨覺。三世諸佛皆同一行而得出離智隨覺。是為十。若諸菩薩安住此法。則得一切法自在光明所願皆滿。於一念頃悉能解了一切佛法。成等正覺。

　　【疏】二十種智隨覺。由前行成。無倒了達。隨事隨理。善覺知故。即前勝進十法。觀察眾生界等。亦有影略。恐繁不會。(【鈔】言即前勝進者。彼經云。所謂觀察眾生世界。觀察地界。水界。觀察欲界。色界。無色界。影略可知。)

　　佛子。菩薩摩訶薩有十種證知。何等為十。所謂知一切法一相。知一切法無量相。知一切法在一念。知一切眾生心行無礙。知一切眾生諸根平等。知一切眾生煩惱習氣行。知一切眾生心使行。知一切眾生善不善行。知一切菩薩願行自在住持變化。知一切如來具足十力成等正覺。是為十。若諸菩薩安住此法。則得一切法善巧方便。

　　【疏】第四證知一門。明生貴住中行。即(【校】即。纂要及南藏續藏金陵本作五即。茲據嘉興藏改正。)彼自分行。由前了達。故能證知。證故於聖教中生。十中。初三總知一切法。次五廣前知眾生。九菩薩行願。即前業行中攝。後一即知涅槃。對生死故。其勝進但了佛法。無別行相。故略不明。(【鈔】第四證知者。彼自分行云。此菩薩於聖教中生。成就十法。所謂永不退轉。於諸佛所。深生淨信。善觀察法。了知眾生。國土。世界。業行。果報。生死。涅槃。是為十。疏會異同。可知。)

　　佛子。菩薩摩訶薩有十種力。何等為十。所謂入一切法自性力。入一切法如化力。入一切法如幻力。入一切法皆是佛法力。於一切法無染著力。於一切法甚明解力。於一切善知識恒不捨離尊重心力。令一切善根順至無上智王力。於一切佛法深信不謗力。令一切智心不退善巧力。是為十。若諸菩薩安住此法。則具如來無上諸力。

　　【疏】第五十種力。即具足方便住中行。

　　佛子。菩薩摩訶薩有十種平等。何等為十。所謂於一切眾生平等。一切法平等。一切剎平等。一切深心平等。一切善根平等。一切菩薩平等。一切願平等。一切波羅蜜平等。一切行平等。一切佛平等。是為十。若諸菩薩安住此法。則得一切諸佛無上平等法。

　　【疏】第六十種平等下二門。明正心住。此門即自分行。由了平等。故聞讚毀。心定不動。然平等之言。通有三義。一事等。謂十類各各相望。如說眾生等有佛性。乃至諸佛同一法身。一心智等。二者理等。謂此十類。等一真故。三心等。由了前二。即之於心。故於十境。不生高下。十中。一於眾生等。謂無怨親故。二於善惡不生分別故。三見染見淨無高下故。四同一真道而出離故。五無一善根不為佛故。六於諸同行如自己故。七一一大願徹來際故。八不謂般若勝檀等故。九隨一一行。徹事理故。十不謂此佛此最勝故。

　　佛子。菩薩摩訶薩有十種佛法實義句。何等為十。所謂一切法但有名。一切法猶如幻。一切法猶如影。一切法但緣起。一切法業清淨。一切法但文字所作。一切法實際。一切法無相。一切法第一義。一切法法界。是為十。若諸菩薩安住此法。則善入一切智智無上真實義。

　　【疏】二十種佛法實義句者。即彼勝進中行。與前雖少前卻。而義多同。於中初一約徧計。都無實故。次四約依他。後五約圓成。一無名相中。假名說故。餘四各一義。可知。(【鈔】即彼勝進者。彼云。菩薩應勸學十法。所謂一切法無相。二無體。三不可修。四無所有。五無真實。六空。七無性。八如幻。九如夢。十無分別。皆如初句有一切法言。前卻可思。)

　　佛子。菩薩摩訶薩說十種法。何等為十。所謂說甚深法。說廣大法。說種種法。說一切智法。說隨順波羅蜜法。說出生如來力法。說三世相應法。說令菩薩不退法。說讚歎佛功德法。說一切菩薩學一切佛平等一切如來境界相應法。是為十。若諸菩薩安住此法。則得如來無上巧說法。

　　【疏】第七說十種法下。有二門。明不退住中行。於中初一自分。後一勝進。前中由能說深廣法故。聞說心不退轉。所以說業性等。成如來力。隨義演說。令菩薩不退。涅槃二十八中。廣明退不退相。餘文可知。

　　佛子。菩薩摩訶薩有十種持。何等為十。所謂持所集一切福德善根。持一切如來所說法。持一切譬喻。持一切法理趣門。持一切出生陀羅尼門。持一切除疑惑法。持成就一切菩薩法。持一切如來所說平等三昧門。持一切法照明門。持一切諸佛神通遊戲力。是為十。若諸菩薩安住此法。則得如來無上大智住持力。

　　【疏】二十種持。持謂受持奉行。非但宣之於口。十句可知。

　　佛子。菩薩摩訶薩有十種辯才。何等為十。所謂於一切法無分別辯才。於一切法無所作辯才。於一切法無所著辯才。於一切法了達空辯才。於一切法無疑暗辯才。於一切法佛加被辯才。於一切法自覺悟辯才。於一切法文句差別善巧辯才。於一切法真實說辯才。隨一切眾生心令歡喜辯才。是為十。若諸菩薩安住此法。則得如來無上巧妙辯才。

　　【疏】第八十種辯才下二門。明童真住中行。此門即自分行。由三業無失故。有無著辯。由知眾生欲解故。辯今他喜。(【鈔】此門即自分行者。彼具云。所謂身行無失。語行無失。隨意受生。知眾生種種欲。知眾生種種解。知眾生種種界。知眾生種種業。知世界成壞。神足自在。所行無礙。是為十。)

　　佛子。菩薩摩訶薩有十種自在。何等為十。所謂教化調伏一切眾生自在。普照一切法自在。修一切善根行自在。廣大智自在。無所依戒自在。一切善根迴向菩提自在。精進不退轉自在。智慧摧破一切眾魔自在。隨所樂欲令發菩提心自在。隨所應化現成正覺自在。是為十。若諸菩薩安住此法。則得如來無上大智自在。

　　【疏】後門即彼勝進。現變化自在身等。皆自在義。(【鈔】後門即彼下。彼云。彼菩薩應勸學十法。所謂知一切佛剎。二動一切佛剎。三持。四觀。五詣。六遊。上皆有一切佛剎言。七遊行無數世界。八領受無數佛法。九現變化身出廣大徧滿音。十一剎那中。奉事供養無數諸佛。今疏舉一。以等於餘故。)

　　佛子。菩薩摩訶薩有十種無著。何等為十。所謂於一切世界無著。於一切眾生無著。於一切法無著。於一切所作無著。於一切善根無著。於一切受生處無著。於一切願無著。於一切行無著。於一切菩薩無著。於一切佛無著。是為十。若諸菩薩安住此法。則能速轉一切眾想。得無上清淨智慧。

　　【疏】第九十種無著下二門。明王子住中行。此門由無著故。能善知十法。(【鈔】能善知者。彼經云。此菩薩善知十種法。所謂善知諸眾生受生。二諸煩惱現起。三習氣相續。四所行方便。五無量法。六諸威儀。七世界差別。八前際後際事。九演說世諦。十演說第一義諦。句句皆有善知之言。)

　　佛子。菩薩摩訶薩有十種平等心。何等為十。所謂積集一切功德平等心。發一切差別願平等心。於一切眾生身平等心。於一切眾生業報平等心。於一切法平等心。於一切淨穢國土平等心。於一切眾生解平等心。於一切行無所分別平等心。於一切佛力無畏平等心。於一切如來智慧平等心。是為十。若諸菩薩安住其中。則得如來無上大平等心。

　　【疏】後門由平等故。勝進學法王處法。(【鈔】後門勝進者。彼云。佛子。菩薩勸學十法。所謂法王處善巧。二軌度。三宮殿。四趣入。五觀察。六灌頂。七力持。八無畏。九宴寢。十讚歎。皆如初句。後五略無處字。)

　　佛子。菩薩摩訶薩有十種出生智慧。何等為十。所謂知一切眾生解出生智慧。知一切佛剎種種差別出生智慧。知十方網分齊出生智慧。知覆仰等一切世界出生智慧。知一切法一性種種性廣大住出生智慧。知一切種種身出生智慧。知一切世間顛倒妄想悉無所著出生智慧。知一切法究竟皆以一道出離出生智慧。知如來神力能入一切法界出生智慧。知三世一切眾生佛種不斷出生智慧。是為十。若諸菩薩安住此法。則於諸法無不了達。

　　【疏】第十十種出生智下二門。明灌頂位中行。此門明成就十智。學佛十智。(【鈔】此門明下。彼勝進云。此菩薩應勸學諸佛十種智。所謂三世智。佛法智。法界無礙智。法界無邊智。充滿一切世界智。普照一切世界智。住持一切世界智。知一切眾生智。知一切法智。知無邊諸佛智。)

　　佛子。菩薩摩訶薩有十種變化。何等為十。所謂一切眾生變化。一切身變化。一切剎變化。一切供養變化。一切音聲變化。一切行願變化。一切教化調伏眾生變化。一切成正覺變化。一切說法變化。一切加持變化。是為十。若諸菩薩安住此法。則得具足一切無上變化法。

　　【疏】後十種變化。故能動剎等。然此變化。即實如化。非要化作。上來數段。文相並顯。雖有深旨。類前可知。(第二二十門。答前二十句問。明十住行法竟。)

大方廣佛華嚴經疏論纂要卷第九十


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十一

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之二)

　　○大文第三。十種力持下。有三十門。答前十行三十句問。古德分三。初六門．明大志曠遠行。二從十種不思議下九門．明定慧業用行。三從十種園林下十五門．明德備成滿行。然約圓融。此意非無。今不壞次。亦次第顯十行中行。第一行有三門。二三行各一。第四行二門。第五行六門。次四行各二門。第十行有九門。至文當知。所以用門多少者。檀在初。故具三。戒忍通世間。故唯一。定慧尊勝。故有多門。智中既多。故般若中略。餘次勝故。但用二門。又此十行。雖約十度。而義多含。故文中或就十度明義。或就行名以釋。

　　佛子。菩薩摩訶薩有十種力持。何等為十。所謂佛力持。法力持。眾生力持。業力持。行力持。願力持。境界力持。時力持。善力持。智力持。是為十。若諸菩薩安住此法。則於一切法得無上自在力持。

　　【疏】今初三門明歡喜行中之行。三中初明力持。此含總別。總者。以是十行之首。依此十事。加持建立。能起諸行。故度世經名十建立。別即歡喜行中。凡所布施。皆為修習諸佛本所修行等故。是建立行意。十中初三三寶。即境界持。眾生即僧寶。菩薩之僧。即眾生世間故。餘七行持。悲所作業故。正起行故。願持行故。有悲智境．行方成故。時即起行之時。後二福智。上辨陀羅尼。即總持文義。次云受持。即領納受行。今云力持。即加持任持。故不相濫。

　　佛子。菩薩摩訶薩有十種大欣慰。何等為十。所謂諸菩薩發如是心。盡未來世所有諸佛出興於世。我當皆得隨逐承事令生歡喜。如是思惟。心大欣慰。

　　復作是念。彼諸如來出興於世。我當悉以無上供具恭敬供養。如是思惟。心大欣慰。

　　【疏】第二大欣慰。正辨歡喜行義。彼但見乞者來。倍復歡喜。今則知由施故。見佛供佛等。心大歡喜。初行多同歡喜地故。十中略為五對。一事佛供佛對。

　　復作是念。我於諸佛所興供養時。彼諸如來必示誨我法。我悉以深心恭敬聽受如說修行。於菩薩地必得已生。現生。當生。如是思惟．心大欣慰。

　　復作是念。我當於不可說不可說劫行菩薩行。常與一切諸佛菩薩而得共俱。如是思惟。心大欣慰。

　　【疏】二聞法親善對。

　　復作是念。我於往昔未發無上大菩提心有諸怖畏。所謂不活畏。惡名畏。死畏。墮惡道畏。大眾威德畏。自一發心悉皆遠離。不驚不恐。不畏不懼。不怯不怖。一切眾魔及諸外道所不能壞。如是思惟。心大欣慰。

　　復作是念。我當令一切眾生成無上菩提。成菩提已。我當於彼佛所修菩薩行。盡其形壽。以大信心興所應供佛諸供養具而為供養。及涅槃後。各起無量塔供養舍利。及受持守護所有遺法。如是思惟。心大欣慰。

　　【疏】三二利行成對。

　　又作是念。十方所有一切世界。我當悉以無上莊嚴而莊嚴之。皆令具足種種奇妙平等清淨。復以種種大神通力。住持震動。光明照耀。普使周徧。如是思惟。心大欣慰。

　　復作是念。我當斷一切眾生疑惑。淨一切眾生欲樂。啟一切眾生心意。滅一切眾生煩惱。閉一切眾生惡道門。開一切眾生善趣門。破一切眾生黑暗。與一切眾生光明。令一切眾生離眾魔業。使一切眾生至安隱處。如是思惟。心大欣慰。

　　【疏】四嚴土化生對。

　　菩薩摩訶薩復作是念。諸佛如來．如優曇華。難可值遇。於無量劫莫能一見。我當於未來世。欲見如來則便得見。諸佛如來常不捨我。恒住我所．令我得見。為我說法無有斷絕。既聞法已．心意清淨。遠離諂曲。質直無偽。於念念中常見諸佛。如是思惟。心大欣慰。

　　復作是念。我於未來當得成佛。以佛神力．於一切世界．為一切眾生各別示現成等正覺。清淨無畏大師子吼。以本大願周徧法界。擊大法鼓。雨大法雨。作大法施。於無量劫常演正法。大悲所持。身語意業無有疲厭。如是思惟。心大欣慰。佛子。是為菩薩摩訶薩十種大欣慰。若諸菩薩安住此法。則得無上成正覺智慧大欣慰。

　　【疏】五難見能見。難成能成對。文相甚顯。

　　佛子。菩薩摩訶薩有十種深入佛法。何等為十。所謂入過去世一切世界。入未來世一切世界。入現在世世界數。世界行。世界說。世界清淨。入一切世界種種性。入一切眾生種種業報。入一切菩薩種種行。知過去一切佛次第。知未來一切佛次第。知現在十方虛空法界等一切諸佛國土眾會說法調伏。知世間法。聲聞法。獨覺法。菩薩法。如來法。雖知諸法皆無分別。而說種種法。悉入法界。無所入故。如其法說。無所取著。是為十。若諸菩薩安住此法。則得入於阿耨多羅三藐三菩提大智慧甚深性。

　　【疏】三十種深入者。上明預欣當成。此辨現能證了。即前法施之行。故彼云。我當盡學諸佛所學。證一切智。知一切法。為眾生說。十中前六有入字。後四以知為初。證入了知．二文影顯。於中初四入器世間。前三別入三世。後一總明。別中現在內。數．謂多少。行．謂剎因。說．謂彼彼果中說法。清淨．謂剎體。此是通體。後總句云。種種性．即染淨等殊。斯即別體。次二入眾生世間。後四入智正覺世間。於中前三入三世佛。後一入法。法中初知差別五乘。後雖知下。明權實雙行。以性不壞相故。雖無分別而說種種。此中分別．即是差別。故晉經云。雖諸法無一無異而說一異。次言悉入法界無所入故者。釋成上義。謂悉入法界故無差別。無所入故而說種種。何者。若別有一入處。則入時失本相。不得說種種。以當法自虛。名入法界。無別可入。則不壞種種矣。言如其下。此上辨知。此下明說。夫說法者。當如法說。法既權實雙融。說亦即說無著。

　　佛子。菩薩摩訶薩有十種依止。菩薩依此行菩薩行。何等為十。所謂依止供養一切諸佛行菩薩行。依止調伏一切眾生行菩薩行。依止親近一切善友行菩薩行。依止積集一切善根行菩薩行。依止嚴淨一切佛土行菩薩行。依止不捨一切眾生行菩薩行。依止深入一切波羅蜜行菩薩行。依止滿足一切菩薩願行菩薩行。依止無量菩提心行菩薩行。依止一切佛菩提行菩薩行。是為十。菩薩依此行菩薩行。

　　【疏】第二十種依止。明饒益位中行。上明證入。今託良緣。徧依此十。方能饒益。非但依戒。況戒有攝善。何所不具。(【鈔】非但依戒者。阿難四問。佛令依戒為師。彼以戒為饒益。即是依止之義。)

　　佛子。菩薩摩訶薩有十種發無畏心。何等為十。所謂滅一切障礙業．發無畏心。於佛滅後護持正法．發無畏心。降伏一切魔．發無畏心。不惜身命．發無畏心。摧破一切外道邪論．發無畏心。令一切眾生歡喜．發無畏心。令一切眾會皆悉歡喜．發無畏心。調伏一切天．龍．夜叉．乾闥婆．阿脩羅．迦樓羅．緊那羅．摩睺羅伽．發無畏心。離二乘地．入甚深法．發無畏心。於不可說不可說劫行菩薩行．心無疲厭．發無畏心。是為十。若諸菩薩安住此法。則得如來無上大智無所畏心。

　　【疏】第三十種無畏。即無違逆位中行。由依菩薩止善。則於十難作能作。難忍能忍。為發無畏心。一障礙難滅。二遺法難護。三惡魔難降。四身命難捨。五外道難摧。六物心難稱。七大眾難喜。八八部難調。九下乘難離。十上行難修。於此十難。皆無所畏。豈畏眾生相惱害耶。(【鈔】豈畏眾者。以無違逆行。多約耐怨害故。)

　　佛子。菩薩摩訶薩發十種無疑心。於一切佛法心無疑惑。何等為十。所謂菩薩摩訶薩發如是心。我當以布施攝一切眾生。以戒忍精進禪定智慧慈悲喜捨攝一切眾生。發此心時决定無疑。若生疑心。無有是處。是為第一發無疑心。菩薩摩訶薩又作是念。未來諸佛出興於世。我當一切承事供養。發此心時決定無疑。若生疑心。無有是處。是為第二發無疑心。菩薩摩訶薩又作是念。我當以種種奇妙光明網。周徧莊嚴一切世界。發此心時決定無疑。若生疑心。無有是處。是為第三發無疑心。菩薩摩訶薩又作是念。我當盡未來劫修菩薩行。無數。無量。無邊。無等。不可數。不可稱。不可思。不可量。不可說。不可說不可說。過諸算數。究竟法界虛空界一切眾生。我當悉以無上教化調伏法而成熟之。發此心時決定無疑。若生疑心。無有是處。是為第四發無疑心。菩薩摩訶薩又作是念。我當修菩薩行滿大誓願。具一切智安住其中。發此心時決定無疑。若生疑心。無有是處。是為第五發無疑心。菩薩摩訶薩又作是念。我當普為一切世間行菩薩行。為一切法清淨光明。照明一切所有佛法。發此心時決定無疑。若生疑心。無有是處。是為第六發無疑心。菩薩摩訶薩又作是念。我當知一切法皆是佛法。隨眾生心為其演說悉令開悟。發此心時決定無疑。若生疑心。無有是處。是為第七發無疑心。菩薩摩訶薩又作是念。我當於一切法得無障礙門。知一切障礙不可得故。其心如是無有疑惑。住真實性。乃至成於阿耨多羅三藐三菩提。發此心時決定無疑。若生疑心。無有是處。是為第八發無疑心。菩薩摩訶薩又作是念。我當知一切法莫不皆是出世間法。遠離一切妄想顛倒。以一莊嚴而自莊嚴而無所莊嚴。於此自了不由他悟。發此心時決定無疑。若生疑心。無有是處。是為第九發無疑心。菩薩摩訶薩又作是念。我當於一切法成最正覺。離一切妄想顛倒故。得一念相應智故。若一若異不可得故。離一切數故。究竟無為故。離一切言說故。住不可說境界際故。發此心時決定無疑。若生疑心。無有是處。是為第十發無疑心。若諸菩薩安住此法。則於一切佛法心無所疑。

　　【疏】第四發無疑心下二門。明無屈撓位中行。於中此門。由前於難無懼。故於十所作。決志無疑。即被甲精進中行。後門攝善之行。利樂徧在二門。今初十中。一十度攝生。二事佛供佛。三光明嚴剎。四長時調熟。五具一切智。六作世明燈。七說法開悟。八滅障成佛。九離妄自覺。十決成菩提。於此十事。發誓要期。故名被甲。

　　佛子。菩薩摩訶薩有十種不可思議。何等為十。所謂一切善根不可思議。一切誓願不可思議。知一切法如幻不可思議。發菩提心．修菩薩行．善根不失．無所分別．不可思議。雖深入一切法．亦不取滅度．以一切願未成滿故．不可思議。修菩薩道．而示現降神．入胎．誕生．出家．苦行．往詣道場．降伏眾魔．成最正覺．轉正法輪．入般涅槃．神變自在．無有休息．不捨悲願．救護眾生．不可思議。雖能示現如來十力神變自在．而亦不捨等法界心。教化眾生．不可思議。

　　【疏】二。十種不思議。即所攝之善。由決志無疑。故所為難測。十中初三。單約善根。願智稱性。名不思議。餘七權實雙運。故不思議。於中前四約行。後三約智。智約內明。行就外相。前中四涉有而一道清淨。五悟空而萬行沸騰。六修因而八相果成。七現果而大用不捨。皆難思也。

　　知一切法無相是相。相是無相。無分別是分別。分別是無分別。非有是有。有是非有。無作是作。作是無作。非說是說。說是非說。不可思議。

　　【疏】後三中。八二諦相即。九三事融而不融。十權實即而不即。八中十句五對。一境。二心。三通一切。四約修起。五即名言。亦即五法。一相。二妄想。三如如。四正智。五名。然各有二意。一直就法體。無相是真。相即是俗。常互相即。下四例然。二約迷悟五對。大同小異。謂一迷如無相以成於相。悟相無相。即是如如。二迷於正智無分別．即成妄想分別。悟妄分別。即正智無分別。三了如非有。真有如如。若執有如。則非如有。四智若無作。是作正智。若有所作。非作正智。五知名非說。是真說名。謂名有說。非是說名。

　　知心與菩提等。知菩提與心等。心及菩提與眾生等。亦不生心顛倒。想顛倒。見顛倒。不可思議。

　　【疏】九中初融三事。後亦不下。顯離融相。名為不融。三事．即心佛眾生皆無差別。如覺林偈。(【鈔】九中初融三事。心佛眾生。三無差故。後離融相。故科云不融。就不融中有二。一不壞相。二離融相。離融相．約理無可融．約心無想念故。不壞相．約本自融。不可融故。從三事下。指文引證。)

　　於念念中入滅盡定。盡一切漏而不證實際亦不盡有漏善根。雖知一切法無漏。而知漏盡亦知漏滅。雖知佛法即世間法。世間法即佛法。而不於佛法中分別世間法。不於世間法中分別佛法。一切諸法悉入法界。無所入故。知一切法皆無二無變易故。是為第十不可思議。

　　佛子。是為菩薩摩訶薩十種不可思議。若諸菩薩安住其中。則得一切諸佛無上不可思議法。

　　【疏】十中三句。初明盡而不盡。此約斷時以明體用。二無而不無。此將法性對斷以明體用。二句雖殊。俱是權實雙行。三雖知佛法下。明即而不即。於中初正明。後一切諸法下。釋成上義。悉入法界。故說相即。無所入故。不應世中分別佛法等。謂以當法自虛。故名相即。非世間中佛法可得。下重釋云。知一切法皆無二故。不得二中互求。無變易故。亦非世法作彼佛法。思之。

　　佛子。菩薩摩訶薩有十種巧密語。何等為十。所謂於一切佛經中巧密語。於一切受生處巧密語。於一切菩薩神通變現成等正覺巧密語。於一切眾生業報巧密語。於一切眾生所起染淨巧密語。於一切法究竟無障礙門巧密語。於一切虛空界一一方處．悉有世界或成或壞．間無空處巧密語。於一切法界一切十方．乃至微細處．悉有如來示現初生．乃至成佛．入般涅槃．充滿法界．悉分別見巧密語。見一切眾生平等涅槃無變易故．而不捨大願．以一切智願未得圓滿．令滿足故巧密語。雖知一切法不由他悟．而不捨離諸善知識．於如來所．轉加尊敬．與善知識和合無二．於諸善根修習種植．迴向安住．同一所作．同一體性．同一出離．同一成就．巧密語。是為十。若諸菩薩安住其中。則得如來無上善巧微密語。

　　【疏】第五十種巧密語下六門。明無癡亂中行。於中三。初二門．即無癡之行。次二門明無亂之行。後二門雙明二門．引生功德。雖癡亂有通。今從別說。又此三段。即是三禪。初即饒益有情禪。二即正法樂住禪。三即引生功德禪。今初二門中。初門不愚巧密之言。後門不愚善巧之智。今初。前既明內行。今辨外言。彼行文云。以正念故。善解世間一切言說。能持出世諸法言說等。皆言密語者。汎明有五。一說深密法故。如出現品。名如來密藏等。二一言說一切法故。上云。如來於一語言中等。亦如仙陀四實。九義瞿聲等。三近而不聞。如身子在座。遠而無隔．如目連尋聲等。四言近意遠。如說三乘為究竟等。言遠意近。如說寒時得火。名涅槃等。此意亦名隱實說權。五以異言說異法。如覺不堅為堅等。(【鈔】亦如仙陀者。謂鹽。水。器。馬。前已廣釋。九義瞿聲。即俱舍論云。方．獸．地．光．言。金剛．眼．天．水。於斯九種事。智者立瞿聲。唯金剛二字一義。餘八各一。如說寒得火等。即涅槃經。)文中十句。初一具五。以是總故。一切教故。次二含二意。謂示而謂實故。即第四意。此二皆是深密之法。即第一意。餘通前二。或並兼五。可以意得。

　　佛子。菩薩摩訶薩有十種巧分別智。何等為十。所謂入一切剎巧分別智。入一切眾生處巧分別智。入一切眾生心行巧分別智。入一切眾生根巧分別智。入一切眾生業報巧分別智。入一切聲聞行巧分別智。入一切獨覺行巧分別智。入一切菩薩行巧分別智。入一切世間法巧分別智。入一切佛法巧分別智。是為十。若諸菩薩安住其中。則得一切諸佛無上善巧分別諸法智。

　　【疏】二十種巧分別智。外言既密。內智又巧。故於利生．無有癡暗。故彼文云。菩薩於善知識所。聽聞正法。所謂甚深法等。文義多同。十句可知。

　　佛子。菩薩摩訶薩有十種入三昧。何等為十。所謂於一切世界入三昧。於一切眾生身入三昧。於一切法入三昧。見一切佛入三昧。住一切劫入三昧。從三昧起現不思議身入三昧。於一切佛身入三昧。覺悟一切眾生平等入三昧。一念中入一切菩薩三昧智入三昧。一念中以無礙智成就一切諸菩薩行願無有休息入三昧。是為十。若諸菩薩安住其中。則得一切諸佛無上善巧三昧法。

　　【疏】第二二門。明無亂行。皆是定體。於中初門明入三昧。顯處等不同。後明徧入．則觸類皆徧。今初。故彼文云。善入一切諸禪定門。此中明十皆通一切。十中。通辨緣斯十境入定不同。別則十門各異。而前五一重之事。餘五涉入圓融。可知。九十皆即一而多。故彼行云。一念中得無數三昧。但從多分。對前後說。判為定體耳。非此無用。

　　佛子。菩薩摩訶薩有十種徧入。何等為十。所謂眾生徧入。國土徧入。世間種種相徧入。火災徧入。水災徧入。佛徧入。莊嚴徧入。如來無邊功德身徧入。一切種種說法徧入。一切如來種種供養徧入。是為十。若諸菩薩安住其中。則得如來無上大智徧入法。

　　【疏】二十徧入。亦猶小乘說十徧處。即令三昧漸更增廣。前明一切如眾生身。謂童子身等。雖能一切身入。而不必一時。今此隨入一類。皆徧一切。如海初來。一切皆水等。十句可知。

　　佛子。菩薩摩訶薩有十種解脫門。何等為十。所謂一身周徧一切世界解脫門。於一切世界示現無量種種色相解脫門。以一切世界入一佛剎解脫門。普加持一切眾生界解脫門。以一切佛莊嚴身充滿一切世界解脫門。於自身中見一切世界解脫門。一念中往一切世界解脫門。於一世界示現一切如來出世解脫門。一身充滿一切法界解脫門。一念中示現一切佛遊戲神通解脫門。是為十。若諸菩薩安住其中。則得如來無上解脫門。

　　【疏】三十解脫下二門。明引生功德禪中。此門明作用無礙。故稱解脫。後門於境無擁。故曰神通。今初解脫。即不思議解脫。梵云毗木叉。此云勝解脫。謂殊勝作用。亦由依禪成八解脫。十句可知。

　　佛子。菩薩摩訶薩有十種神通。何等為十。所謂憶念宿命方便智通。天耳無礙方便智通。知他眾生不思議心行方便智通。天眼觀察無有障礙方便智通。隨眾生心現不思議大神通力方便智通。一身普現無量世界方便智通。一念徧入不可說不可說世界方便智通。出生無量莊嚴具莊嚴不思議世界方便智通。示現不可說變化身方便智通。隨不思議眾生心。於不可說世界現成阿耨多羅三藐三菩提方便智通。是為十。若諸菩薩安住其中。則得如來無上大善巧神通。為一切眾生種種示現令其修學。

　　【疏】二十種神通。如依四禪引六通用。此十若以六攝。前四可知。次五神境。後一漏盡。成菩提故。約位不同與十通小異。

　　佛子。菩薩摩訶薩有十種明。何等為十。所謂知一切眾生業報善巧智明。知一切眾生境界寂滅清淨無諸戲論善巧智明。知一切眾生種種所緣唯是一相悉不可得。一切諸法皆如金剛善巧智明。能以無量微妙音聲普聞十方一切世界善巧智明。普壞一切心所染著善巧智明。能以方便示現受生或不受生善巧智明。捨離一切想受境界善巧智明。

　　【疏】第六十種明下二門。明善現位中行。此門正顯行體。即是般若。故曰智明。後門明離智障。故稱解脫。今初。然皆權實無礙之智。故稱善巧。非如十度。唯約根本。但約增微。分成五行。十中前七。單約一智。後三雙行。前中初三約所化。次三約能化。各初事次理。後即事歸理。七離能所想。會歸般若。念想觀除。不受境界。為入理善巧故。(【鈔】念想觀除者。即智論文。又云。般若波羅蜜。實法不顛倒。念想觀己除。言語法亦滅。無量眾罪除。清淨心常一。如是尊妙人。則能見般若。是也。念想觀除。約於內智。則不受外境。見色如盲等。而言善巧者。非涉事善巧。不念不受。是入理善巧耳。)

　　知一切法非相非無相．一性無性．無所分別．而能了知種種諸法。於無量劫分別演說。住於法界。成阿耨多羅三藐三菩提善巧智明。

　　【疏】後三雙行中。八明無說之說。無成之成。善巧智明。謂雙非照寂離言。而能差別照事有說。非相遺相。非無遺無。一性遺多。無性遺有。即性相俱寂。住於下無成之成。法界之體。實無所成。照斯法界。即說成佛。

　　菩薩摩訶薩知一切眾生生。本無有生。了達受生不可得故。

　　而知因。知緣。知事。知境界。知行。知生。知滅。知言說。

　　知迷惑。知離迷惑。知顛倒。知離顛倒。知雜染。知清淨。知生死。知涅槃。知可得。知不可得。知執著。知無執著。

　　知住。知動。知去。知還。知起。知不起。知失壞。知出離。知成熟。知諸根。知調伏。

　　隨其所應種種教化。未曾忘失菩薩所行。

　　何以故。菩薩但為利益眾生故。發阿耨多羅三藐三菩提心。無餘所為。是故菩薩常化眾生。身無疲倦。不違一切世間所作。

　　是名緣起善巧智明。

　　【疏】九明無生起生智明。文中三。初正明。次何以下。徵釋。三是名下。結名。今初。明無緣之緣。兼顯無化之化。於中二。先明無緣。謂眾生真心。稱理不可得故。若無緣。即無所化。而知下。明真心隨緣。不壞緣起。則亦有所化。於中二。先知所化。後結成雙行。前中文有三節。初有八句。別知緣相。因．謂無明等。緣．謂業行。事．即識名色等。境界．即觸受塵境。行．即現在愛取有。生．即生支。滅即老死。知言說者。總是隨俗緣生。不離三世故。二知迷下。十二句六對。通知染淨迷悟。迷理。則倒惑雜染。悟皆反此。隨俗則俱可得。第一義中。二俱叵得。得非得約理。著非著約智。三知住下。明知心行。住謂本性。動謂客塵。隨客塵則去而莫歸。見本性則還源反本。有還有去。皆是起心。還住兩亡。寂然不起。起則諸善失壞。不起則出離蓋纏。觸境寂知。是為成熟。上通物我。後兼知機。約自根謂六根。不為境牽。即是調伏。(【鈔】三知住下。明知心行者。即能知性相觀照之心。此中可以寂照虛懷而了。亦為明示心觀處也。)後隨其下。結雙行中。謂智隨曲化。不失無行。二徵釋中。所以爾者。為物發心故。結名可知。

　　菩薩摩訶薩。於佛無著不起著心。於法無著不起著心。於剎無著不起著心。於眾生無著不起著心。不見有眾生而行教化調伏說法。然亦不捨菩薩諸行。大悲大願。見佛聞法。隨順修行。依於如來種諸善根。恭敬供養無有休息。能以神力震動十方無量世界。其心廣大等法界故。

　　知種種說法。知眾生數。知眾生差別。知苦生。知苦滅。知一切行皆如影像。行菩薩行。永斷一切受生根本。但為救護一切眾生行菩薩行而無所行。隨順一切諸佛種性。發如大山王心。知一切虛妄顛倒。入一切種智門。智慧廣大不可傾動。當成正覺。

　　於生死海。平等濟度一切眾生善巧智明。是為十。若諸菩薩安住其中。則得如來無上大善巧智明。

　　【疏】十平等教化智明中三。初明實不礙權。二知種種下。權不礙實。三於生死下。結名。並可知。

　　佛子。菩薩摩訶薩有十種解脫。何等為十。所謂煩惱解脫。邪見解脫。諸取解脫。蘊處界解脫。超二乘解脫。無生法忍解脫。於一切世間一切剎一切眾生一切法離著解脫。無邊住解脫。發起一切菩薩行入如來無分別地解脫。於一念中。悉能了知一切三世解脫。是為十。若諸菩薩安住此法。則能施作無上佛事。教化成熟一切眾生。

　　【疏】二十種解脫。脫二障故。梵云毗木底。此云解脫。與前不同。十中。初四脫凡三障。取增為業故。後六脫智障。初一揀劣。餘皆顯勝。

　　佛子。菩薩摩訶薩有十種園林。何等為十。所謂生死是菩薩園林。無厭捨故。教化眾生是菩薩園林。不疲倦故。住一切劫是菩薩園林。攝諸大行故。清淨世界是菩薩園林。自所止住故。一切魔宮殿是菩薩園林。降伏彼眾故。思惟所聞法是菩薩園林。如理觀察故。六波羅蜜。四攝事。三十七菩提分法。是菩薩園林。紹繼慈父境界故。十力。四無所畏。十八不共。乃至一切佛法是菩薩園林。不念餘法故。示現一切菩薩威力自在神通是菩薩園林。以大神力轉正法輪調伏眾生無休息故。一念於一切處為一切眾生示成正覺是菩薩園林。法身周徧盡虛空一切世界故。是為十。若諸菩薩安住此法。則得如來無上離憂惱大安樂行。

　　【疏】第七園林下二門。明無著位中行。於中此門。明遊處縱情。後門明棲止適悅。皆通二利。權實方便而無所著。今初可知。

　　佛子。菩薩摩訶薩有十種宮殿。何等為十。所謂菩提心是菩薩宮殿。恒不忘失故。十善業道福德智慧是菩薩宮殿。教化欲界眾生故。四梵住禪定是菩薩宮殿。教化色界眾生故。生淨居天是菩薩宮殿。一切煩惱不染故。生無色界是菩薩宮殿。令諸轉生離難處故。生雜染世界是菩薩宮殿。令一切眾生斷煩惱故。現處內宮妻子眷屬是菩薩宮殿。成就往昔同行眾生故。現居輪王護世釋梵是菩薩宮殿。為調伏自在心眾生故。住一切菩薩行遊戲神通皆得自在是菩薩宮殿。善遊戲諸禪解脫三昧智慧故。一切佛所受無上自在一切智王灌頂記是菩薩宮殿。住十力莊嚴作一切法王自在事故。是為十。若諸菩薩安住其中。則得法灌頂。於一切世間神力自在。

　　【疏】二宮殿十中。四梵住者。即四無量。亦色因故。故度世云。修四梵行。慈悲喜捨。餘可知。

　　佛子。菩薩摩訶薩有十種所樂。何等為十。所謂樂正念。心不散亂故。樂智慧。分別諸法故。樂往詣一切佛所。聽法無厭故。樂諸佛。充滿十方無邊際故。樂菩薩自在。為諸眾生以無量門而現身故。樂諸三昧門。於一三昧門入一切三昧門故。樂陀羅尼。持法不忘轉受眾生故。樂無礙辯才。於一文一句經不可說劫分別演說無窮盡故。樂成正覺。為一切眾生以無量門示現於身成正覺故。樂轉法輪。摧滅一切異道法故。是為十。若諸菩薩安住此法。則得一切諸佛如來無上法樂。

　　【疏】第八所樂下二門。明難得位中行。於中此門內心願樂。願即行體。既處宮殿。則情欣勝樂故。

　　佛子。菩薩摩訶薩有十種莊嚴。何等為十。所謂力莊嚴。不可壞故。無畏莊嚴。無能伏故。義莊嚴。說不可說義無窮盡故。法莊嚴。八萬四千法聚觀察演說無忘失故。願莊嚴。一切菩薩所發弘誓無退轉故。行莊嚴。修普賢行而出離故。剎莊嚴。以一切剎作一剎故。普音莊嚴。周徧一切諸佛世界雨法雨故。力持莊嚴。於一切劫行無數行不斷絕故。變化莊嚴。於一眾生身示現一切眾生數等身．令一切眾生悉得知見．求一切智無退轉故。是為十。若諸菩薩安住此法。則得如來一切無上法莊嚴。

　　【疏】二十莊嚴。即外德莊嚴。具以眾德莊嚴願故。文並可知。

　　佛子。菩薩摩訶薩發十種不動心。何等為十。所謂於一切所有悉皆能捨不動心。思惟觀察一切佛法不動心。憶念供養一切諸佛不動心。於一切眾生誓無惱害不動心。普攝轉生不揀怨親不動心。求一切佛法無有休息不動心。一切眾生數等不可說不可說劫行菩薩行不生疲厭亦無退轉不動心。成就有根信．無濁信．清淨信．極清淨信．離垢信．明徹信．恭敬供養一切佛信．不退轉信．不可盡信．無能壞信．大歡喜踊躍信．不動心。成就出生一切智方便道不動心。聞一切菩薩行法信受不謗不動心。是為十。若諸菩薩安住此法。則得無上一切智不動心。

　　【疏】第九不動心下二門。明善法位中行。此門明外緣不動。後門明內心不捨。又此明心堅。後明深入。皆是力義。今初十中。二及第九。是思擇力。餘皆修習力。八中有十一信。一生佛果故。二不雜不信濁故。三淨無煩惱故。四無細念故。五離所知垢故。六徹事源故。七向果位故。八自分堅故。九德無盡故。十緣不動故。十一證真如故。餘並相顯。

　　佛子。菩薩摩訶薩有十種不捨深大心。何等為十。所謂不捨成滿一切佛菩提深大心。不捨教化調伏一切眾生深大心。不捨不斷一切諸佛種性深大心。不捨親近一切善知識深大心。不捨供養一切諸佛深大心。不捨專求一切大乘功德法深大心。不捨於一切佛所修行梵行護持淨戒深大心。不捨親近一切菩薩深大心。不捨求一切佛法方便護持深大心。不捨滿一切菩薩行願集一切諸佛法深大心。是為十。若諸菩薩安住其中。則能不捨一切佛法。

　　【疏】二不捨深大心者。由不動故。能窮理事。理深事廣。故云深大。十句可知。

　　佛子。菩薩摩訶薩有十種智慧觀察。何等為十。所謂善巧分別說一切法智慧觀察。了知三世一切善根智慧觀察。了知一切諸菩薩行自在變化智慧觀察。了知一切諸法義門智慧觀察。了知一切諸佛威力智慧觀察。了知一切陀羅尼門智慧觀察。於一切世界普說正法智慧觀察。入一切法界智慧觀察。知一切十方不可思議智慧觀察。知一切佛法智慧光明無有障礙智慧觀察。是為十。若諸菩薩安住其中。則得如來無上大智慧觀察。

　　【疏】第十智慧觀察下九門。明真實位中行。即分為九。一觀察智。二說法智。三離障智。四審決智。五照徹智。六無等智。七無劣智。八高出智。九深廣智。今初。亦由不捨深大。故能觀察。前問但言觀察者。脫智慧言。十句準思。

　　佛子。菩薩摩訶薩有十種說法。何等為十。所謂說一切法皆從緣起。說一切法皆悉如幻。說一切法無有乖諍。說一切法無有邊際。說一切法無所依止。說一切法猶如金剛。說一切法皆悉如如。說一切法皆悉寂靜。說一切法皆悉出離。說一切法皆住一義本性成就。是為十。若諸菩薩安住其中。則能善巧說一切法。

　　【疏】二說法智。由能內觀。故能外說。十中初二說俗。後八說真。一無二可諍。二體德兼廣。三相深遠。四體堅利。五如如不動。六體絕百非。七在纏不染。八體相一昧。

　　佛子。菩薩摩訶薩有十種清淨。何等為十。所謂深心清淨。斷疑清淨。離見清淨。境界清淨。求一切智清淨。辯才清淨。無畏清淨。住一切菩薩智清淨。受一切菩薩律儀清淨。具足成就無上菩提三十二種百福相白淨法一切善根清淨。是為十。若諸菩薩安住其中。則得一切如來無上清淨法。

　　【疏】第三十種清淨。即離障智。此離智障。晉名無垢。故雖同清淨。所淨不同。十中與七淨有開合不同。在文易了。七淨如五地初辨。

　　佛子。菩薩摩訶薩有十種印。何等為十。所謂菩薩摩訶薩知苦苦．壞苦．行苦。專求佛法不生懈怠。行菩薩行無有疲懈。不驚不畏。不恐不怖。不捨大願。求一切智堅固不退。究竟阿耨多羅三藐三菩提。是為第一印。

　　【疏】第四十種印者。即決審智。以清淨智。決定印可一切法故。故晉本中。名為智印。後所結益亦是智印。亦猶三法印等。(【鈔】亦猶三法印等。等取四印五印。並如明法品說。)十中一於安受苦境。忍智不動。

　　菩薩摩訶薩。見有眾生愚癡狂亂。或以粗弊惡語而相毀辱。或以刀杖瓦石而加損害。終不以此境界捨菩薩心。但忍辱柔和。專修佛法。住最勝道。入離生位。是為第二印。

　　【疏】二他不饒益。忍行決定。

　　菩薩摩訶薩。聞說與一切智相應甚深佛法。能以自智深信忍可。解了趣入。是為第三印。

　　【疏】三於佛法深信忍決定。即諦察法忍。

　　菩薩摩訶薩。又作是念。我發深心求一切智。我當成佛得阿耨多羅三藐三菩提。一切眾生流轉五趣受無量苦。亦當令其發菩提心。深信歡喜。勤修精進。堅固不退。是為第四印。

　　【疏】四決定成佛度生。

　　菩薩摩訶薩。知如來智無有邊際。不以齊限測如來智。菩薩曾於無量佛所．聞如來智無有邊際。故能不以齊限測度。一切世間文字所說皆有齊限。悉不能知如來智慧。是為第五印。

　　【疏】五決定知佛智無邊。

　　菩薩摩訶薩。於阿耨多羅三藐三菩提得最勝欲．甚深欲．廣欲．大欲．種種欲．無能勝欲．無上欲．堅固欲．眾魔外道并其眷屬無能壞欲．求一切智不退轉欲。菩薩住如是等欲．於無上菩提畢竟不退。是為第六印。

　　【疏】六決欲佛果不退。

　　菩薩摩訶薩行菩薩行。不顧身命。無能沮壞。發心趣向一切智故。一切智性常現前故。得一切佛智光明故。終不捨離佛菩提。終不捨離善知識。是為第七印。

　　【疏】七決不顧身命。以親人法。

　　菩薩摩訶薩。若見善男子善女人趣大乘者。令其增長求佛法心。令其安住一切善根。令其攝取一切智心。令其不退無上菩提。是為第八印。

　　【疏】八決度已入大乘者。

　　菩薩摩訶薩。令一切眾生得平等心。勸令勤修一切智道。以大悲心而為說法。令於阿耨多羅三藐三菩提永不退轉。是為第九印。

　　【疏】九決平等度。

　　菩薩摩訶薩。與三世諸佛同一善根。不斷一切諸佛種性。究竟得至一切智智。是為第十印。佛子。是為菩薩摩訶薩十種印。菩薩以此速成阿耨多羅三藐三菩提。具足如來一切法無上智印。

　　【疏】十決同佛體。因圓果滿。

　　佛子。菩薩摩訶薩有十種智光照。何等為十。所謂知定當成阿耨多羅三藐三菩提智光照。見一切佛智光照。見一切眾生死此生彼智光照。解一切修多羅法門智光照。依善知識發菩提心集諸善根智光照。示現一切諸佛智光照。教化一切眾生悉令安住如來地智光照。演說不可思議廣大法門智光照。善巧了知一切諸佛神通威力智光照。滿足一切諸波羅蜜智光照。是為十。若諸菩薩安住此法。則得一切諸佛無上智光照。

　　【疏】第五智光照。即照徹智。由印定故．照徹無礙。十句易知。

　　佛子。菩薩摩訶薩有十種無等住。一切眾生聲聞獨覺悉無與等。何等為十。所謂菩薩摩訶薩雖觀實際而不取證。以一切願未成滿故。是為第一無等住。菩薩摩訶薩種等法界一切善根。而不於中有少執著。是為第二無等住。菩薩摩訶薩修菩薩行。知其如化。以一切法悉寂滅故。而於佛法不生疑惑。是為第三無等住。菩薩摩訶薩雖離世間所有妄想。然能作意於不可說劫行菩薩行。滿足大願。終不中起疲厭之心。是為第四無等住。菩薩摩訶薩於一切法無所取著。以一切法性寂滅故。而不證涅槃。何以故。一切智道未成滿故。是為第五無等住。菩薩摩訶薩知一切劫皆即非劫。而真實說一切劫數。是為第六無等住。菩薩摩訶薩知一切法悉無所作。而不捨作道求諸佛法。是為第七無等住。菩薩摩訶薩知三界唯心。三世唯心。而了知其心無量無邊。是為第八無等住。菩薩摩訶薩為一眾生。於不可說劫行菩薩行。欲令安住一切智地。如為一眾生。為一切眾生悉亦如是。而不生疲厭。是為第九無等住。菩薩摩訶薩雖修行圓滿。而不證菩提。何以故。菩薩作如是念。我之所作本為眾生。故我應久處生死方便利益。皆令安住無上佛道。是為第十無等住。佛子。是為菩薩摩訶薩十種無等住。若諸菩薩安住其中。則得無上大智一切佛法無等住。

　　【疏】第六無等住。即無等智。由前照徹。故不偏住著。雙住事理。無與等故。列十中。皆權實雙行。或即寂之用。即用之寂等。並顯可知。

大方廣佛華嚴經疏論纂要卷第九十一


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十二

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之三)

　　佛子。菩薩摩訶薩發十種無下劣心。何等為十。佛子。菩薩摩訶薩作如是念。我當降伏一切天魔及其眷屬。是為第一無下劣心。又作是念。我當悉破一切外道。及其邪法。是為第二無下劣心。

　　又作是念。我當於一切眾生。善言開喻皆令歡喜。是為第三無下劣心。又作是念。我當成滿徧法界一切波羅蜜行。是為第四無下劣心。

　　又作是念。我當積集一切福德藏。是為第五無下劣心。又作是念。無上菩提廣大難成。我當修行悉令圓滿。是為第六無下劣心。

　　又作是念。我當以無上教化．無上調伏．教化調伏一切眾生。是為第七無下劣心。又作是念。一切世界種種不同。我當以無量身成等正覺。是為第八無下劣心。

　　又作是念。我修菩薩行時。若有眾生來從我乞手足耳鼻。血肉骨髓。妻子象馬。乃至王位。如是一切悉皆能捨。不生一念憂悔之心。但為利益一切眾生不求果報。以大悲為首。大慈究竟。是為第九無下劣心。

　　又作是念。三世所有一切諸佛。一切佛法。一切眾生。一切國土。一切世界。一切三世。一切虛空界。一切法界。一切語言施設界。一切寂滅涅槃界。

　　如是一切種種諸法。我當以一念相應慧。悉知悉覺。悉見悉證。悉修悉斷。

　　然於其中無分別。離分別。無種種差別。無功德。無境界。

　　非有非無。非一非二。

　　以不二智知一切二。以無相智知一切相。以無分別智知一切分別。以無異智知一切異。以無差別智知一切差別。以無世間智知一切世間。以無世智知一切世。以無眾生智知一切眾生。以無執著智知一切執著。以無住處智知一切住處。以無雜染智知一切雜染．以無盡智知一切盡。

　　以究竟法界智於一切世界示現身。以離言音智．示不可說言音。以一自性智．入於無自性。以一境界智．現種種境界。知一切法不可說．而現大自在言說。證一切智地。為教化調伏一切眾生故。於一切世間．示現大神通變化。是為第十無下劣心。

　　佛子。是為菩薩摩訶薩發十種無下劣心。若諸菩薩安住此心。則得一切最上無下劣佛法。

　　【疏】第七無下劣心即無劣智。上既望下無等。今望上無劣。於十勝事。皆決作故。名無下劣。所以晉經名無怯弱。十句五對。一降魔制外對。二喜他自滿對。三積福成智對。四下化上成對。上四單辨。五悲智究竟對。即是雙行。於中九是即智之悲。而悲智雙行。雖悲而不求果報。十是即悲之智。而權實雙行。於中四。一列所知。二如是下。辨能知。謂知苦覺妄。見理證滅。修道斷集。三然於下。拂彼知相。能知無分別。故無功德。所知無種種。故無境界。四非有下。會歸中道。廣辨雙行。於中初二句。總辨中道。次以不二下。境智對明。皆以實智知權。顯雙行無礙。於中異約豎論變異。差別約橫辨不同。後以究竟法界下。即體起用。以辨雙行。

　　佛子。菩薩摩訶薩於阿耨多羅三藐三菩提有十種如山增上心。何等為十。佛子。菩薩摩訶薩。常作意勤修一切智法。是為第一如山增上心。

　　【疏】第八如山增上心。辨高出智。由無下劣故。萬行逈出。難仰其高。於勝決作。故直趣菩提。不可傾動。十中．一勤修能證智。

　　恒觀一切法本性．空無所得。是為第二如山增上心。

　　【疏】二常觀所證理。

　　願於無量劫行菩薩行。修一切白淨法。以住一切白淨法故。知見如來無量智慧。是為第三如山增上心。

　　【疏】三內修無漏。

　　為求一切佛法故。等心敬奉諸善知識。無異希求。無盜法心。唯生尊重未曾有意。一切所有悉皆能捨。是為第四如山增上心。

　　【疏】四外近善人．為名利．為異求。從他聞．言己解．為盜法。觀佛三昧經說。此人墮地獄如箭射。後學誡之。

　　若有眾生罵辱毀謗。打棒屠割。苦其形體。乃至斷命。如是等事悉皆能受。終不因此生動亂心。生瞋害心。亦不退捨大悲弘誓。更令增長無有休息。何以故。菩薩於一切法．如實出離。捨成就故。證得一切諸如來法。忍辱柔和已自在故。是為第五如山增上心。

　　【疏】五大忍度生。弘誓更增者。若薪熾於火。

　　菩薩摩訶薩成就增上大功德。所謂天增上功德。人增上功德。色增上功德。力增上功德。眷屬增上功德。欲增上功德。王位增上功德。自在增上功德。福德增上功德。智慧增上功德。雖復成就如是功德。終不於此而生染著。所謂不著味。不著欲。不著財富。不著眷屬。但深樂法。隨法去。隨法住。隨法趣向。隨法究竟。以法為依。以法為救。以法為歸。以法為舍。守護法。愛樂法。希求法。思惟法。佛子。菩薩摩訶薩雖復具受種種法樂。而常遠離眾魔境界。何以故。菩薩摩訶薩於過去世發如是心。我當令一切眾生。皆悉永離眾魔境界。住佛境故。是為第六如山增上心。

　　【疏】六決超魔境。由成勝德而不著。唯法樂以自資。則魔皆為佛境。

　　菩薩摩訶薩。為求阿耨多羅三藐三菩提。已於無量阿僧祇劫行菩薩道精勤匪懈。猶謂我今始發阿耨多羅三藐三菩提心．行菩薩行。亦不驚。亦不怖。亦不畏。雖能一念即成阿耨多羅三藐三菩提。然為眾生故。於無量劫行菩薩行無有休息。是為第七如山增上心。

　　【疏】七勤勇修行。攝論云。愚修雖少時。怠心疑已久。佛於無量劫。勤勇謂須臾。

　　菩薩摩訶薩知一切眾生性不和善。難調難度。不能知恩。不能報恩。是故為其發大誓願。欲令皆得心意自在。所行無礙。捨離惡念。不於他所生諸煩惱。是為第八如山增上心。

　　【疏】八不捨惡人。

　　菩薩摩訶薩復作是念。非他令我發菩提心。亦不待人助我修行。我自發心集諸佛法。誓期自勉。盡未來劫行菩薩道。成阿耨多羅三藐三菩提。是故我今修菩薩行。當淨自心。亦淨他心。當知自境界。亦知他境界。我當悉與三世諸佛境界平等。是為第九如山增上心。

　　【疏】九孤標等佛。

　　菩薩摩訶薩作如是觀。無有一法修菩薩行。無有一法滿菩薩行。無有一法教化調伏一切眾生。無有一法供養恭敬一切諸佛。無有一法於阿耨多羅三藐三菩提已成今成當成。無有一法已說今說當說。說者及法俱不可得。而亦不捨阿耨多羅三藐三菩提願。

　　何以故。菩薩求一切法皆無所得。如是出生阿耨多羅三藐三菩提。

　　是故於法雖無所得。而勤修習增上善業。清淨對治。智慧圓滿。念念增長。一切具足。其心於此不驚不怖。

　　不作是念。若一切法皆悉寂滅。我有何義求於無上菩提之道。是為第十如山增上心。佛子。是為菩薩摩訶薩於阿耨多羅三藐三菩提十種如山增上心。若諸菩薩安住其中。則得如來無上大智山王增上心。

　　【疏】十權實雙行。文中四。一正辨雙行。二何以下。徵釋。徵有二意。一云。修須稱理。理既無得。願何不捨。既不捨願。何用觀無。進退有妨。二釋亦二意。一云。若有所得。不得菩提。以無得故。出生菩提。故雖不捨願。須觀無得。二云。無得之法。非在得外。要求一切法。方盡無得之源。故欲證無得。須不捨菩提之願。三是故已下。結成雙行。四不作是下．顯其離過。謂不怖空而不求故。

　　佛子。菩薩摩訶薩。有十種入阿耨多羅三藐三菩提如海智。何等為十。所謂入一切無量眾生界。是為第一如海智。入一切世界而不起分別。是為第二如海智。知一切虛空界無量無礙。普入十方一切差別世界網。是為第三如海智。菩薩摩訶薩善入法界。所謂無礙入。不斷入。不常入。無量入。不生入。不滅入。一切入。悉了知故。是為第四如海智。菩薩摩訶薩於過去未來現在諸佛菩薩法師聲聞獨覺及一切凡夫所集善根。已集。現集。當集。三世諸佛於阿耨多羅三藐三菩提。已成。今成。當成。所有善根。三世諸佛說法調伏一切眾生。已說。今說。當說。所有善根。於彼一切皆悉了知。深信隨喜。願樂修習。無有厭足。是為第五如海智。菩薩摩訶薩。於念念中入過去世不可說劫。於一劫中。或百億佛出世。或千億佛出世。或百千億佛出世。或無數。或無量。或無邊。或無等。或不可數。或不可稱。或不可思。或不可量。或不可說。或不可說不可說。超過算數諸佛世尊出興於世。及彼諸佛道場眾會。聲聞菩薩。說法調伏一切眾生。壽命延促。法住久近。如是一切悉皆明見。如一劫。一切諸劫皆亦如是。其無佛劫所有眾生。有於阿耨多羅三藐三菩提。種諸善根。亦悉了知。若有眾生善根熟已。於未來世當得見佛。亦悉了知。如是觀察。過去世不可說不可說劫．心無厭足。是為第六如海智。菩薩摩訶薩入未來世。觀察分別．一切諸劫無量無邊。知何劫有佛。何劫無佛。何劫有幾如來出世。一一如來名號何等。住何世界。世界名何。度幾眾生。壽命幾時。如是觀察盡未來際。皆悉了知不可窮盡而無厭足。是為第七如海智。菩薩摩訶薩。入現在世。觀察思惟。於念念中。普見十方無邊品類不可說世界。皆有諸佛。於無上菩提已成。今成。當成。往詣道場。菩提樹下坐吉祥草。降伏魔軍。成阿耨多羅三藐三菩提。從此起已。入於城邑。升天宮殿。說微妙法轉大法輪。示現神通調伏眾生。乃至付囑阿耨多羅三藐三菩提法。捨於壽命入般涅槃。入涅槃已。結集法藏令久住世。莊嚴佛塔種種供養。亦見彼世界所有眾生。值佛聞法。受持諷誦。憶念思惟。增長慧解。如是觀察普徧十方。而於佛法無有錯謬。何以故。菩薩摩訶薩了知諸佛皆悉如夢。而能往詣一切佛所恭敬供養。菩薩爾時不著自身。不著諸佛。不著世界。不著眾會。不著說法。不著劫數。然見佛聞法。觀察世界。入諸劫數。無有厭足。是為第八如海智。菩薩摩訶薩於不可說不可說劫。一一劫中供養恭敬不可說不可說無量諸佛。示現自身沒此生彼。以出過三界一切供具而為供養。并及供養菩薩聲聞一切大眾。一一如來般涅槃後。皆以無上供具供養舍利。及廣行惠施滿足眾生。佛子。菩薩摩訶薩以不可思議心．不求報心．究竟心．饒益心。於不可說不可說劫．為阿耨多羅三藐三菩提故。供養諸佛。饒益眾生。護持正法。開示演說。是為第九如海智。菩薩摩訶薩於一切佛所．一切菩薩所．一切法師所。一向專求菩薩所說法．菩薩所學法．菩薩所教法．菩薩修行法．菩薩清淨法．菩薩成熟法．菩薩調伏法．菩薩平等法．菩薩出離法．菩薩總持法。得此法已。受持讀誦。分別解說。無有厭足。令無量眾生．於佛法中發一切智相應心。入真實相。於阿耨多羅三藐三菩提得不退轉。菩薩如是於不可說不可說劫無有厭足。是為第十如海智。佛子。是為菩薩摩訶薩十種入阿耨多羅三藐三菩提如海智。若諸菩薩安住此法。則得一切諸佛無上大智慧海。

　　【疏】第九如海智。即深廣智。非但求升聳峻。抑亦智體包含故。十中前四。即四無量界。後六並佛界無量開出。謂五入三世佛善根。六七八入三世佛界。九供多佛。十求多法。並顯可知。由此因海。得入果海。(上來十行位竟。)

　　○大文第四如寶住下。二十九門。答二十九句問迴向位中行。若并無礙總句。有三十門。隨次配十迴向。於中初有四門．明初迴向。二三迴向．各有二門。四五六七。各唯一門。第八迴向．即十無礙。九有三門。十有四門。至文當知。

　　佛子。菩薩摩訶薩於阿耨多羅三藐三菩提有十種如寶住。何等為十。佛子。菩薩摩訶薩。悉能往詣無數世界諸如來所。瞻覲頂禮。承事供養。是為第一如寶住。

　　【疏】今初四門。明救護眾生離眾生相迴向位中之行。即分為四。一明所迴善根。二即大願救護。三即迴向所為。四顯所作成滿。今初。所住善根。可貴圓滿故。十中一供事多佛。

　　於不思議諸如來所聽聞正法。受持憶念。不令忘失。分別思惟。覺慧增長。如是所作充滿十方。是為第二如寶住。

　　【疏】二聞法受持。

　　於此剎沒。餘處現生。而於佛法無所迷惑。是為第三如寶住。

　　【疏】三自在受生。

　　知從一法出一切法。而能各各分別演說。以一切法種種義。究竟皆是一義故。是為第四如寶住。

　　【疏】四說本末法。於中初說從本起末法。如無量義。從一法生。其一法者。所謂無相。次以一切下。攝末歸本。釋成上義。

　　知厭離煩惱。知止息煩惱。知防護煩惱。知除斷煩惱。修菩薩行。不證實際。究竟到於實際彼岸。方便善巧。善學所學。令往昔願行皆得成滿。身不疲倦。是為第五如寶住。

　　【疏】五知斷自在。資糧道厭息。加行道防護。無間道斷除。而不取解脫道證入。為異二乘。留惑不斷。方能究竟斷證故。云何不證。方便巧學無邊佛法。滿昔弘願故。如箭射空。筈筈相拄故。

　　知一切眾生心所分別皆無處所。而亦說有種種方處。雖無分別。無所造作。為欲調伏一切眾生。而有修行。而有所作。是為第六如寶住。

　　【疏】六悲智雙行。

　　知一切法皆同一性。所謂無性。無種種性。無無量性。無可算數性。無可稱量性。無色無相。若一若多。皆不可得。而決定了知此是諸佛法。此是菩薩法。此是獨覺法。此是聲聞法。此是凡夫法。此是善法。此是不善法。此是世間法。此是出世間法。此是過失法。此是無過失法。此是有漏法。此是無漏法。乃至此是有為法。此是無為法。是為第七如寶住。

　　【疏】七知性相無礙。

　　菩薩摩訶薩求佛不可得。求菩薩不可得。求法不可得。求眾生不可得。而亦不捨調伏眾生令於諸法成正覺願。何以故。菩薩摩訶薩善巧觀察。知一切眾生分別。知一切眾生境界。方便化導令得涅槃。為欲滿足化眾生願。熾然修行菩薩行故。是為第八如寶住。

　　【疏】八無得之得。

　　菩薩摩訶薩。知善巧說法。示現涅槃。為度眾生。所有方便。一切皆是心想建立。非是顛倒。亦非虛誑。何以故。菩薩了知一切諸法三世平等。如如不動。實際無住。不見有一眾生已受化。今受化。當受化。亦自了知無所修行。無有少法若生若滅而可得者。而依於一切法。令所願不空。是為第九如寶住。

　　【疏】九觀空滿願。

　　菩薩摩訶薩。於不思議無量諸佛。一一佛所．聞不可說不可說授記法。名號各異。劫數不同。從於一劫。乃至不可說不可說劫。常如是聞。聞已修行。不驚不怖。不迷不惑。知如來智不思議故。如來授記言無二故。自身行願殊勝力故。隨應受化。令成阿耨多羅三藐三菩提。滿等法界一切願故。是為第十如寶住。佛子。是為菩薩摩訶薩於阿耨多羅三藐三菩提十種如寶住。若諸菩薩安住此法。則得諸佛無上大智慧寶。

　　【疏】十受行無厭。於中先正顯。後知如來下。釋成。

　　佛子。菩薩摩訶薩發十種如金剛大乘誓願心。何等為十。佛子。菩薩摩訶薩作如是念。一切諸法。無有邊際不可窮盡。我當以盡三世智。普皆覺了無有遺餘。是為第一如金剛大乘誓願心。

　　【疏】第二十種如金剛心。即大願救護。雖迴向皆願。此在初故。謂於當作事。及現作行。皆無齊限。要心堅固。窮其際故。十中。一法門無盡誓願知。

　　菩薩摩訶薩又作是念。於一毛端處有無量無邊眾生。何況一切法界。我當皆以無上涅槃而滅度之。是為第二如金剛大乘誓願心。

　　【疏】二眾生無邊誓願度。

　　菩薩摩訶薩又作是念。十方世界無量無邊。無有齊限不可窮盡。我當以諸佛國土最上莊嚴。莊嚴如是一切世界。所有莊嚴皆悉真實。是為第三如金剛大乘誓願心。

　　【疏】三嚴剎。

　　菩薩摩訶薩又作是念。一切眾生無量無邊。無有齊限不可窮盡。我當以一切善根迴向於彼。無上智光照耀於彼。是為第四如金剛大乘誓願心。

　　【疏】四迴向。

　　菩薩摩訶薩又作是念。一切諸佛無量無邊。無有齊限不可窮盡。我當以所種善根迴向供養。悉令周徧無所闕少。然後我當成阿耨多羅三藐三菩提。是為第五如金剛大乘誓願心。

　　【疏】五供佛。上三願成佛果。上五皆約當成。並橫論無畔。

　　佛子。菩薩摩訶薩見一切佛。聞所說法。生大歡喜。不著自身。不著佛身。解如來身。非實非虛。非有非無。非性非無性。非色非無色。非相非無相。非生非滅。實無所有。亦不壞有。何以故。不可以一切性相而取著故。是為第六如金剛大乘誓願心。

　　【疏】次二約其現作。皆豎說無際。謂六見聞無著。

　　佛子。菩薩摩訶薩。或被眾生訶罵毀呰。撾打楚撻。或截手足。或割耳鼻。或挑其目。或級其頭。如是一切皆能忍受。終不因此生恚害心。於不可說不可說無央數劫修菩薩行。攝受眾生恒無廢捨。何以故。菩薩摩訶薩。已善觀察一切諸法無有二相。心不動亂。能捨自身忍其苦故。是為第七如金剛大乘誓願心。

　　【疏】七安忍不亂。斬首為級。上二誓斷煩惱。

　　佛子。菩薩摩訶薩又作是念。未來世劫無量無邊。無有齊限不可窮盡。我當盡彼劫。於一世界．行菩薩道．教化眾生。如一世界。盡法界虛空界一切世界悉亦如是。而心不驚。不怖。不畏。何以故。為菩薩道。法應如是。為一切眾生而修行故。是為第八如金剛大乘誓願心。

　　【疏】後三亦約當成。謂八徧於時處修行二利。

　　佛子。菩薩摩訶薩又作是念。阿耨多羅三藐三菩提以心為本。心若清淨。則能圓滿一切善根。於佛菩提心得自在。欲成阿耨多羅三藐三菩提隨意即成。若欲除斷一切取緣。住一向道。我亦能得。而我不斷。為欲究竟佛菩提故。亦不即證無上菩提。何以故。為滿本願。盡一切世界行菩薩行化眾生故。是為第九如金剛大乘誓願心。

　　【疏】九以心要成無際大行。

　　佛子。菩薩摩訶薩知佛不可得。菩提不可得。菩薩不可得。一切法不可得。眾生不可得。心不可得。行不可得。過去不可得。未來不可得。現在不可得。一切世間不可得。有為無為不可得。菩薩如是寂靜住。甚深住。寂滅住。無諍住。無言住。無二住。無等住。自性住。如理住。解脫住。涅槃住。實際住。而亦不捨一切大願。不捨薩婆若心。不捨菩薩行。不捨教化眾生。不捨諸波羅蜜。不捨調伏眾生。不捨承事諸佛。不捨演說諸法。不捨莊嚴世界。何以故。菩薩摩訶薩發大願故。雖復了達一切法相。大慈悲心轉更增長。無量功德皆具修行。於諸眾生心不捨離。何以故。一切諸法皆無所有。凡夫愚迷不知不覺。我當令彼悉得開悟。於諸法性分明照了。何以故。一切諸佛安住寂滅。而以大悲心。於諸世間說法教化曾無休息。我今云何而捨大悲。又我先發廣大誓願心。發決定利益一切眾生心。發積集一切善根心。發安住善巧迴向心。發出生甚深智慧心。發含受一切眾生心。發於一切眾生平等心。作真實語。不虛誑語。願與一切眾生無上大法。願不斷一切諸佛種性。今一切眾生未得解脫。未成正覺。未具佛法。大願未滿。云何而欲捨離大悲。是為第十如金剛大乘誓願心。佛子。是為菩薩摩訶薩發十種如金剛大乘誓願心。若諸菩薩安住此法。則得如來金剛性無上大神通智。

　　【疏】十即寂起用。於中三。一悟寂。二而亦下。起用。三何以下。釋成。於中有三重徵釋。初番意云。所以即寂而用者。由本願智不捨悲故。次番云。所以智不捨悲者。智亦為物故。後番徵意云。何以要此雙行者。釋有二義。一諸佛皆爾故。二又我下。我先願然故。

　　佛子。菩薩摩訶薩有十種大發起。何等為十。佛子。菩薩摩訶薩作如是念。我當供養恭敬一切諸佛。是為第一大發起。又作是念。我當長養一切菩薩所有善根。是為第二大發起。又作是念。我當於一切如來般涅槃後莊嚴佛塔。以一切華。一切鬘。一切香。一切塗香。一切末香。一切衣。一切蓋。一切幢。一切旛而供養之。受持守護彼佛正法。是為第三大發起。

　　【疏】第三十種發起。即是迴向所為。發起令現前故。十中前六自分。初三福業大。

　　又作是念。我當教化調伏一切眾生。令得阿耨多羅三藐三菩提。是為第四大發起。又作是念。我當以諸佛國土無上莊嚴。而以莊嚴一切世界。是為第五大發起。又作是念。我當發大悲心。為一眾生。於一切世界。一一各盡未來際劫行菩薩行。如為一眾生。為一切眾生悉亦如是。皆令得佛無上菩提。乃至不生一念疲懈。是為第六大發起。

　　【疏】次三化業大。嚴土亦為攝生故。

　　又作是念。彼諸如來無量無邊。我當於一如來所．經不思議劫恭敬供養。如於一如來。於一切如來悉亦如是。是為第七大發起。菩薩摩訶薩又作是念。彼諸如來滅度之後。我當為一一如來所有舍利。各起寶塔。其量高廣。與不可說諸世界等。造佛形像亦復如是。於不可思議劫。以一切寶幢旛蓋香華衣服而為供養。不生一念厭倦之心。為成就佛法故。為供養諸佛故。為教化眾生故。為護持正法開示演說故。是為第八大發起。

　　【疏】後四勝進。七八勝進攝福。

　　菩薩摩訶薩又作是念。我當以此善根．成無上菩提。得入一切諸如來地。與一切如來體性平等。是為第九大發起。菩薩摩訶薩復作是念。我當成正覺已。於一切世界不可說劫演說正法。示現不可思議自在神通。身語及意不生疲倦。不離正法。以佛力所持故。為一切眾生勤行大願故。大慈為首故。大悲究竟故。達無相法故。住真實語故。證一切法皆寂滅故。知一切眾生悉不可得。而亦不違諸業所作故。與三世佛同一體故。周徧法界虛空界故。通達諸法無相故。成就不生不滅故。具足一切佛法故。以大願力調伏眾生。作大佛事無有休息。是為第十大發起。佛子。是為菩薩摩訶薩十種大發起。若諸菩薩安住此法。則不斷菩薩行。具足如來無上大智。

　　【疏】後二勝進起化。謂九證體。十起用。

　　佛子。菩薩摩訶薩有十種究竟大事。何等為十。所謂恭敬供養一切如來究竟大事。隨所念眾生悉能救護究竟大事。專求一切佛法究竟大事。積集一切善根究竟大事。思惟一切佛法究竟大事。滿足一切誓願究竟大事。成就一切菩薩行究竟大事。奉事一切善知識究竟大事。往詣一切世界諸如來所究竟大事。聞持一切諸佛正法究竟大事。是為十。若諸菩薩安住此法。則得阿耨多羅三藐三菩提大智慧究竟事。

　　【疏】第四究竟大事。即所作成滿。十句可知。(初四門救護眾生離眾生相迴向竟。)

　　佛子。菩薩摩訶薩有十種不壞信。何等為十。所謂於一切佛不壞信。於一切佛法不壞信。於一切聖僧不壞信。於一切菩薩不壞信。於一切善知識不壞信。於一切眾生不壞信。於一切菩薩大願不壞信。於一切菩薩行不壞信。於恭敬供養一切諸佛不壞信。於菩薩巧密方便教化調伏一切眾生不壞信。是為十。若諸菩薩安住此法。則得諸佛無上大智慧不壞信。

　　【疏】第二不壞信下二門。明不壞迴向中行。此門正明不壞。十句義如前說。

　　佛子。菩薩摩訶薩有十種得授記。何等為十。所謂內有甚深解得授記。能隨順起菩薩諸善根得授記。修廣大行得授記。現前得授記。不現前得授記。因自心證菩提得授記。成就忍得授記。教化調伏眾生得授記。究竟一切劫數得授記。一切菩薩行自在得授記。是為十。若諸菩薩安住此法。則於一切諸佛所而得授記。

　　【疏】二十種授記。即迴向行成。十中。一解會佛心。二具解脫分善。三大行已修。此三多約三賢。四五約對面不對面。法華云。其不在此會。汝當為宣說等。六．初地證如。七．八地成忍。八．九地具調化方。九．十地三大劫滿。十．等覺已入重玄。故云自在。如記慈氏等。若約行布。此位但有前五。因便餘來。若約圓融。並通斯十。(第二兩門明不壞迴向竟。)

　　佛子。菩薩摩訶薩有十種善根迴向。菩薩由此能以一切善根悉皆迴向。何等為十。所謂以我善根同善知識願。如是成就莫別成就。以我善根同善知識心。如是成就莫別成就。以我善根同善知識行。如是成就莫別成就。以我善根同善知識善根。如是成就莫別成就。以我善根同善知識平等。如是成就莫別成就。以我善根同善知識念。如是成就莫別成就。以我善根同善知識清淨。如是成就莫別成就。以我善根同善知識所住。如是成就莫別成就。以我善根同善知識成滿。如是成就莫別成就。以我善根同善知識不壞。如是成就莫別成就。是為十。若諸菩薩安住此法。則得無上善根迴向。

　　【疏】第三十種善根迴向下二門。明等一切佛迴向中行。此門正明等佛。佛為真善知識。同即等義。十中。心即悲智為心。平等契理。餘各一義。皆云同者。同一體故。不見二相。故標云。由此能以一切善根皆悉迴向。﹂

　　佛子。菩薩摩訶薩有十種得智慧。何等為十。所謂於施自在得智慧。深解一切佛法得智慧。入如來無邊智得智慧。於一切問答中能斷疑得智慧。入於智者義得智慧。深解一切如來於一切佛法中言音善巧得智慧。深解於諸佛所種少善根。必能滿足一切白淨法。獲如來無量智得智慧。成就菩薩不思議住得智慧。於一念中悉能住詣不可說佛剎得智慧。覺一切佛菩提。入一切法界。聞持一切佛所說法。深入一切如來種種莊嚴言音得智慧。是為十。若諸菩薩安住此法。則得一切諸佛無上現證智。

　　【疏】二得智慧。亦迴向行成。故彼文云。住此三昧。入深清淨智慧境界等故。(第三兩門明等一切佛迴向竟。)

　　佛子。菩薩摩訶薩有十種發無量無邊廣大心。何等為十。所謂於一切諸佛所發無量無邊廣大心。觀一切眾生界發無量無邊廣大心。觀一切剎一切世一切法界發無量無邊廣大心。觀察一切法皆如虛空發無量無邊廣大心。觀察一切菩薩廣大行發無量無邊廣大心。正念三世一切諸佛發無量無邊廣大心。觀不思議諸業果報發無量無邊廣大心。嚴淨一切佛剎發無量無邊廣大心。徧入一切諸佛大會發無量無邊廣大心。觀察一切如來妙音發無量無邊廣大心。是為十。若諸菩薩安住此心。則得一切佛法無量無邊廣大智慧海。

　　【疏】第四十種廣大心。明至一切處迴向中行。無量無邊。故無不至。境既無量無邊。心如境而廣大。

　　佛子。菩薩摩訶薩有十種伏藏。何等為十。所謂知一切法是起功德行藏。知一切法是正思惟藏。知一切法是陀羅尼照明藏。知一切法是辯才開演藏。知一切法是不可說善覺真實藏。知一切佛自在神通是觀察示現藏。知一切法是善巧出生平等藏。知一切法是常見一切諸佛藏。知一切不思議劫是善了皆如幻住藏。知一切諸佛菩薩是發生歡喜淨信藏。是為十。若諸菩薩安住此法。則得一切諸佛無上智慧法藏。悉能調伏一切眾生。

　　【疏】第五十種伏藏。即無盡功德藏迴向中行。於一切法。蘊斯十義。故名為藏。即法而觀。惑者不見。故名為伏。一切各十。是無盡功德矣。

　　佛子。菩薩摩訶薩有十種律儀。何等為十。所謂於一切佛法不生誹謗律儀。於一切佛所信樂心不可壞律儀。於一切菩薩所起尊重恭敬律儀。於一切善知識所終不捨愛樂心律儀。於一切聲聞獨覺不生憶念心律儀。遠離一切退菩薩道律儀。不起一切損害眾生心律儀。修一切善根皆令究竟律儀。於一切魔悉能降伏律儀。於一切波羅蜜皆令滿足律儀。是為十。若諸菩薩安住此法。則得無上大智律儀。

　　【疏】第六十種律儀。即隨順堅固一切善根迴向中行。彼約行首。故廣就施以明善根。今約行本。略辨律儀。善根皆順平等之理。實通一切。故第八云。一切善根。皆令究竟。究竟即順堅固義。通明十句。攝善饒益。無所不具。通一切善。居然可知。

　　佛子。菩薩摩訶薩有十種自在。何等為十。所謂命自在。於不可說劫住壽命故。心自在。智慧能入阿僧祇諸三昧故。資具自在。能以無量莊嚴。莊嚴一切世界故。業自在。隨時受報故。受生自在。於一切世界示現受生故。解自在。於一切世界見佛充滿故。願自在。隨欲隨時於諸剎中成正覺故。神力自在。示現一切大神變故。法自在。示現無邊諸法門故。智自在。於念念中示現如來十力無畏成正覺故。是為十。若諸菩薩安住此法。則得圓滿一切諸佛諸波羅蜜智慧神力菩提自在。

　　【疏】第七十自在。即(【校】即．纂要作則。)平等隨順一切眾生迴向中行。具十自在。能隨順故。十自在。如八地辨。(已上四五六七迴向唯一門竟。)

大方廣佛華嚴經疏論纂要卷第九十二


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十三

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之四)

　　佛子。菩薩摩訶薩有十種無礙用。何等為十。所謂眾生無礙用。國土無礙用。法無礙用。身無礙用。願無礙用。境界無礙用。智無礙用。神通無礙用。神力無礙用。力無礙用。

　　【疏】第八十無礙用。即真如相迴向中行。如於真如無障礙故。故彼位果云。住於此位。得一切剎平等等。平等即是無礙之因。亦無礙之義。又云。得佛無量圓滿之身。一身充滿一切世界等。即正顯無礙之義。文中四。先總標十章。二佛子云何下。總徵十章。三佛子菩薩下。依章別釋。四佛子如是下。總結成益。今初亦三。謂標。徵。列名。無礙者。前明自在。即作用任運。今明無礙。顯作用無拘。又無礙有二。一智。二事。十中。有通有局。然法智無礙。多唯約智。如身剎等。多唯約事。如眾生等。通於事智。然事無礙．必通於智。智無礙境。未必通事。二皆即體之用。故並云無礙用也。然十皆通二利。且約化說。初一所化。二是化處。餘皆能化。謂化法化身等。可以意得。

　　佛子。云何為菩薩摩訶薩眾生等無礙用。

　　佛子。菩薩摩訶薩有十種眾生無礙用。何者為十。所謂知一切眾生無眾生無礙用。知一切眾生但想所持無礙用。為一切眾生說法未曾失時無礙用。普化現一切眾生界無礙用。置一切眾生於一毛孔中而不迫隘無礙用。為一切眾生示現他方一切世界令其悉見無礙用。為一切眾生示現釋梵護世諸天身無礙用。為一切眾生示現聲聞辟支佛寂靜威儀無礙用。為一切眾生示現菩薩行無礙用。為一切眾生示現諸佛色身相好一切智力成等正覺無礙用。是為十。

　　【疏】第三依章別釋中。即為十段。文皆有四。謂標。徵。釋。結。今初所化眾生無礙用十句中。前三約智辨無礙。一了性空故。二唯心現故。此二實智。三知時說法。即是權智。餘七約事無礙。四能現眾生故。五近收一毛。六遠示他剎。餘四示上首之身。

　　佛子。菩薩摩訶薩有十種國土無礙用。何等為十。所謂一切剎作一剎無礙用。一切剎入一毛孔無礙用。知一切剎無有盡無礙用。一身結跏坐充滿一切剎無礙用。一身中現一切剎無礙用。震動一切剎不令眾生恐怖無礙用。以一切剎莊嚴具莊嚴一剎無礙用。以一剎莊嚴具莊嚴一切剎無礙用。以一如來一眾會徧一切佛剎示現眾生無礙用。一切小剎．中剎．大剎．廣剎．深剎．仰剎．覆剎．側剎．正剎．徧諸方網無量差別。以此普示一切眾生無礙用。是為十。

　　【疏】第二剎無礙十中。知剎無盡。通智通事。故晉經云。於一切剎。深入無盡方便。度世云。一切佛界所入無盡。皆通事也。餘九唯事無礙。深即微細剎。餘並可知。

　　佛子。菩薩摩訶薩有十種法無礙用。何等為十。所謂知一切法入一法。一法入一切法。而亦不違眾生心解無礙用。從般若波羅蜜出生一切法。為他解說悉令開悟無礙用。知一切法離文字而令眾生皆得悟入無礙用。知一切法入一相。而能演說無量法相無礙用。知一切法離言說能為他說無邊法門無礙用。於一切法善轉普門字輪無礙用。以一切法入一法門而不相違。於不可說劫說不窮盡無礙用。以一切法悉入佛法。令諸眾生皆得悟解無礙用。知一切法無有邊際無礙用。知一切法無障礙際。猶如幻網無量差別。於無量劫為眾生說不可窮盡無礙用。是為十。

　　【疏】第三法無礙。謂皆約智。於性相無礙之法。能知說自在故。一一多即入而不壞本。二實智出權。三無文示文。四一說多相。五無說之說。六一言圓備。輪字之義。彌伽處釋。七門門互收。八以真收俗。九橫知無邊。十豎窮其際。

　　佛子。菩薩摩訶薩有十種身無礙用。何等為十。所謂以一切眾生身入己身無礙用。以己身入一切眾生身無礙用。一切佛身入一佛身無礙用。一佛身入一切佛身無礙用。一切剎入己身無礙用。以一身充徧一切三世法示現眾生無礙用。於一身示現無邊身入三昧無礙用。於一身示現眾生數等身成正覺無礙用。於一切眾生身現一眾生身。於一眾生身現一切眾生身無礙用。於一切眾生身示現法身。於法身示現一切眾生身無礙用。是為十。

　　【疏】第四身無礙用。文可知。

　　佛子。菩薩摩訶薩有十種願無礙用。何等為十。所謂以一切菩薩願作自願無礙用。以一切佛成菩提願力示現自成正覺無礙用。隨所化眾生自成阿耨多羅三藐三菩提無礙用。於一切無邊際劫大願不斷無礙用。遠離識身不著智身。以自在願現一切身無礙用。捨棄自身成滿他願無礙用。普教化一切眾生而不捨大願無礙用。於一切劫行菩薩行而大願不斷無礙用。於一毛孔現成正覺。以願力故。充徧一切諸佛國土。於不可說不可說世界為一一眾生如是示現無礙用。說一句法徧一切法界。興大正法雲。耀解脫電光。震實法雷音。雨甘露味雨。以大願力。充洽一切諸眾生界無礙用。是為十。

　　【疏】第五願無礙用。文並可知。

　　佛子。菩薩摩訶薩有十種境界無礙用。何等為十。所謂在法界境界而不捨眾生境界無礙用。在佛境界而不捨魔境界無礙用。在涅槃境界而不捨生死境界無礙用。入一切智境界而不斷菩薩種性境界無礙用。住寂靜境界而不捨散亂境界無礙用。住無去無來無戲論無相狀無體性無言說如虛空境界。而不捨一切眾生戲論境界無礙用。住諸力解脫境界而不捨一切諸方所境界無礙用。入無眾生際境界而不捨教化一切眾生無礙用。住禪定解脫神通明智寂靜境界。而於一切世界示現受生無礙用。住如來一切行莊嚴成正覺境界。而現一切聲聞辟支佛寂靜威儀無礙用。是為十。

　　【疏】第六境界無礙。謂於此十種勝劣相違境中。於勝現劣。迴轉無礙。是為菩薩分齊之境。文亦可知。

　　佛子。菩薩摩訶薩有十種智無礙用。何等為十。所謂無盡辯才無礙用。一切總持無有忘失無礙用。能決定知決定說一切眾生諸根無礙用。於一念中以無礙智知一切眾生心之所行無礙用。知一切眾生欲樂隨眠習氣煩惱病。隨應授藥無礙用。一念能入如來十力無礙用。以無礙智知三世一切劫。及其中眾生無礙用。於念念中。現成正覺示現眾生無有斷絕無礙用。於一眾生想知一切眾生業無礙用。於一眾生音。解一切眾生語無礙用。是為十。

　　【疏】第七智無礙。前來雖亦有智。各從本類攝之。今則一向辨其智用。然智無若干。因法顯別。以法從智。前法無礙。以智從法。十中。初二能化智。次三知所化智。六上入佛智。前六皆權智。七八權實無礙智。後二事事無礙智。

　　佛子。菩薩摩訶薩有十種神通無礙用。何等為十。所謂於一身示現一切世界身無礙用。於一佛眾會聽受一切佛眾會中所說法無礙用。於一眾生心念中。成就不可說無上菩提。開悟一切眾生心無礙用。以一音現一切世界差別言音。令諸眾生各得解了無礙用。一念中現盡前際一切劫所有業果種種差別．令諸眾生悉得知見無礙用。一微塵出現廣大佛剎無量莊嚴無礙用。令一切世界具足莊嚴無礙用。普入一切三世無礙用。放大法光明。現一切諸佛菩提眾生行願無礙用。善守護一切天。龍。夜叉。乾闥婆。阿脩羅。迦樓羅。緊那羅。摩睺羅伽。釋梵護世。聲聞。獨覺。菩薩。所有如來十力菩薩善根無礙用。是為十。若諸菩薩得此無礙用。則能普入一切佛法。

　　【疏】第八神通無礙。一無數色身通。二天耳。三他心。四分別言辭。五宿住通。故度世經名見前世。六往一切佛剎通。莊嚴乃是其中別義。七未來劫通。前已明過去。故通舉三世。八即一切法智通。故度世云。一切諸佛菩薩所建立行。演法光明而照耀之。即是法光照佛法也。九即天眼。度世云。知見一切等故。謂見有所作而守護之。十準晉本云。佛子。略說菩薩平等觀一切諸法通自在。此即一切法滅盡三昧通。平等寂滅故。故度世云。菩薩平等。寂諸音響。則以平夷。等御眾生。今文脫此。文中略舉。故不曲盡。大旨不異。十通品辨。

　　佛子。菩薩摩訶薩有十種神力無礙用。何等為十。所謂以不可說世界置一塵中無礙用。於一塵中現等法界一切佛剎無礙用。以一切大海水置一毛孔。周旋往返十方世界。而於眾生無所觸嬈無礙用。以不可說世界內自身中。示現一切神通所作無礙用。以一毛繫不可數金剛圍山。持以遊行一切世界。不令眾生生恐怖心無礙用。以不可說劫作一劫。一劫作不可說劫。於中示現成壞差別。不令眾生心有恐怖無礙用。於一切世界現水火風災種種變壞。而不惱眾生無礙用。一切世界三災壞時。悉能護持一切眾生資生之具不令損缺無礙用。以一手持不思議世界擲不可說世界之外。不令眾生有驚怖想無礙用。說一切剎同於虛空。令諸眾生悉得悟解無礙用。是為十。

　　【疏】第九神力無礙。神通多約外用無壅。神力多約內有幹能。故其十中。多約一毛含攝等。此即身力。後是智力。若以通攝力。十種神力。但是一神足通耳。既分通力兩殊。故十通中。少說神境。

　　佛子。菩薩摩訶薩有十種力無礙用。何等為十。所謂眾生力無礙用。教化調伏不捨離故。剎力無礙用。示現不可說莊嚴而莊嚴故。法力無礙用。令一切身入無身故。劫力無礙用。修行不斷故。佛力無礙用。覺悟睡眠故。行力無礙用。攝取一切菩薩行故。如來力無礙用。度脫一切眾生故。無師力無礙用。自覺一切諸法故。一切智力無礙用。以一切智成正覺故。大悲力無礙用。不捨一切眾生故。是為十。

　　【疏】第十力無礙用。悲智之力。皆無礙故。亦有事用無礙。從多說之。

　　佛子。如是名為菩薩摩訶薩十種無礙用。若有得此十無礙用者。於阿耨多羅三藐三菩提欲成不成。隨意無違。雖成正覺而亦不斷行菩薩行。何以故。菩薩摩訶薩發大誓願。入無邊無礙用門善巧示現故。

　　【疏】第四總結成益中。欲成不成。已得無礙。得果不捨因。尤顯無礙。(第八迴向即十無礙。一門具十。共百門竟。)

　　佛子。菩薩摩訶薩有十種遊戲。何等為十。所謂以眾生身作剎身而亦不壞眾生身．是菩薩遊戲。以剎身作眾生身而亦不壞於剎身．是菩薩遊戲。於佛身示現聲聞獨覺身而不損減如來身．是菩薩遊戲。於聲聞獨覺身示現如來身而不增長聲聞獨覺身．是菩薩遊戲。於菩薩行身示現成正覺身而亦不斷菩薩行身．是菩薩遊戲。於成正覺身示現修菩薩行身。而亦不減成菩提身．是菩薩遊戲。於涅槃界示現生死身而不著生死．是菩薩遊戲。於生死界示現涅槃亦不究竟入於涅槃．是菩薩遊戲。入於三昧而示現行住坐臥一切業．亦不捨三昧正受．是菩薩遊戲。在一佛所聞法受持其身不動．而以三昧力．於不可說諸佛會中各各現身。亦不分身亦不起定。而聞法受持相續不斷。如是念念。於一一三昧身。各出生不可說不可說三昧身。如是次第一切諸劫猶可窮盡．而菩薩三昧身不可窮盡．是菩薩遊戲。是為十。若諸菩薩安住此法。則得如來無上大智遊戲。

　　【疏】第九遊戲下三門。明無縛無著解脫迴向中行。彼有百門廣顯。以無縛著解脫。成就普賢自在智用。今略其三。此門任志行成。遊賞自在。次門明境界難量。後門明智用幹能。皆由無縛無著故。今初十中。攝為五對。一依正染淨相作．而皆不壞本相正顯遊戲之義。如世縱情遊戲．無損動故。他皆倣此。二大小乘互現。三因果互現。四生死涅槃互現。五定散自在。謂初即定中起用而常定。後即用中入定而常用。

　　佛子。菩薩摩訶薩有十種境界。何等為十。所謂示現無邊法界門令眾生得入．是菩薩境界。示現一切世界無量妙莊嚴令眾生得入．是菩薩境界。化往一切眾生界悉方便開悟．是菩薩境界。於如來身出菩薩身．於菩薩身出如來身．是菩薩境界。於虛空界現世界．於世界現虛空界．是菩薩境界。於生死界現涅槃界．於涅槃界現生死界．是菩薩境界。於一眾生語言中出生一切佛法語言．是菩薩境界。以無邊身現作一身．一身作一切差別身．是菩薩境界。以一身充滿一切法界．是菩薩境界。於一念中．令一切眾生發菩提心。各現無量身成等正覺．是菩薩境界。是為十。若諸菩薩安住此法。則得如來無上大智慧境界。

　　【疏】第二境界難量。通二種境。一即遊戲所行之境。故晉經名為勝行。二即分齊之境。謂出沒無礙。唯菩薩能故。十中前三通所行境。後七皆分齊境。

　　佛子。菩薩摩訶薩有十種力。何等為十。所謂深心力。不雜一切世情故。增上深心力。不捨一切佛法故。方便力。諸有所作究竟故。智力。了知一切心行故。願力。一切所求令滿故。行力。盡未來際不斷故。乘力。能出生一切乘而不捨大乘故。神變力。於一一毛孔中各各示現一切清淨世界一切如來出興世故。菩提力。令一切眾生發心成佛無斷絕故。轉法輪力。說一句法悉稱一切眾生諸根性欲故。是為十。若諸菩薩安住此法。則得諸佛無上一切智十力。

　　【疏】第三十力智能。十中前七自分力。後三勝進力。前中初三自利。一一向深求故。釋以不雜。二深求佛法。佛法即是增上。三所作究竟者。由有善巧。次二利他。後二通二利。餘可知。(已上三門．明第九無縛無著解脫迴向竟。)

　　佛子。菩薩摩訶薩有十種無畏。何等為十。佛子。菩薩摩訶薩悉能聞持一切言說。作如是念。設有眾生無量無邊。從十方來。以百千大法而問於我。我於彼問。不見微少難可答相。以不見故。心得無畏。究竟到彼大無畏岸。隨其所問．悉能酬對。斷其疑惑無力怯弱。是為菩薩第一無畏。

　　【疏】第十十無畏下四門。明法界無量迴向中行。分之為三。初門明所迴善根。次門明法界行體。後二門明所成之德。今初。即是法施善根。無畏即說法之德故。十中．一聞持無畏。

　　佛子。菩薩摩訶薩得如來灌頂無礙辯才。到於一切文字言音開示祕密究竟彼岸。作如是念。設有眾生無量無邊。從十方來。以無量法而問於我。我於彼問。不見微少難可答相。以不見故．心得無畏。究竟到彼大無畏岸。隨其所問．悉能酬對。斷其疑惑無有恐懼。是為菩薩第二無畏。

　　【疏】二辯才無畏。上二不畏不能答難。

　　佛子。菩薩摩訶薩知一切法空。離我．離我所。無作．無作者。無知者。無命者。無養育者。無補伽羅。離蘊界處。永出諸見。心如虛空。作如是念。不見眾生有微少相能損惱我身語意業。何以故。菩薩遠離我我所故。不見諸法有少性相。以不見故．心得無畏。究竟到彼大無畏岸。堅固勇猛不可沮壞。是為菩薩第三無畏。

　　【疏】三二空無畏。了達二空。不畏妄念。

　　佛子。菩薩摩訶薩佛力所護。佛力所持。住佛威儀。所行真實。無有變易。作如是念。我不見有少分威儀。令諸眾生生訶責相。以不見故．心得無畏。於大眾中安隱說法。是為菩薩第四無畏。

　　【疏】四威儀無缺無畏。

　　佛子。菩薩摩訶薩身語意業皆悉清淨。鮮白柔和。遠離眾惡。作如是念。我不自見身語意業而有少分可訶責相。以不見故．心得無畏。能令眾生住於佛法。是為菩薩第五無畏。

　　【疏】五三業無過無畏。上二不畏外譏。

　　佛子。菩薩摩訶薩。金剛力士。天。龍。夜叉。乾闥婆。阿脩羅。帝釋梵王。四天王等。常隨侍衛。一切如來護念不捨。菩薩摩訶薩作如是念。我不見有眾魔外道有見眾生。能來障我行菩薩道少分之相。以不見故．心得無畏。究竟到彼大無畏岸。發歡喜心行菩薩行。是為菩薩第六無畏。

　　【疏】六外護無畏。不畏眾魔外道。

　　佛子。菩薩摩訶薩。已得成就第一念根。心無忘失。佛所悅可。作如是念。如來所說成菩提道文字句法。我不於中見有少分忘失之相。以不見故．心得無畏。受持一切如來正法．行菩薩行。是為菩薩第七無畏。

　　【疏】七正念無畏。不畏遺忘。

　　佛子。菩薩摩訶薩。智慧方便悉已通達。菩薩諸力皆得究竟。常勤教化一切眾生。恒以願心繫佛菩提。而為悲愍眾生故。成就眾生故。於煩惱濁世示現受生。種族尊貴。眷屬圓滿。所欲從心。歡娛快樂。而作是念。我雖與此眷屬聚會。不見少相而可貪著。廢我修行禪定解脫。及諸三昧總持辯才菩薩道法。何以故。菩薩摩訶薩。於一切法。已得自在。到於彼岸。修菩薩行誓不斷絕。不見世間有一境界而能惑亂菩薩道者。以不見故．心得無畏。究竟到彼大無畏岸。以大願力。於一切世界示現受生。是為菩薩第八無畏。

　　【疏】八方便無畏。不畏生死．如善治船。不懼海難。(【鈔】如善治船者。即大品經意。七地已引。)

　　佛子。菩薩摩訶薩。恒不忘失薩婆若心。乘於大乘。行菩薩行。以一切智大心勢力。示現一切聲聞獨覺寂靜威儀。作如是念。我不自見當於二乘而取出離少分之相。以不見故．心得無畏。到彼無上大無畏岸。普能示現一切乘道。究竟滿足平等大乘。是為菩薩第九無畏。

　　【疏】九一切智心無畏。不畏二乘。

　　佛子。菩薩摩訶薩成就一切諸白淨法。具足善根圓滿神通。究竟住於諸佛菩提。滿足一切諸菩薩行。於諸佛所。受一切智灌頂之記。而常化眾生行菩薩道。作如是念。我不自見有一眾生應可成熟而不能現諸佛自在而成熟相。以不見故．心得無畏。究竟到彼大無畏岸。不斷菩薩行。不捨菩薩願。隨所應化一切眾生現佛境界而化度之。是為菩薩第十無畏。佛子。是為菩薩摩訶薩十種無畏。若諸菩薩安住此法。則得諸佛無上大無畏。而亦不捨菩薩無畏。

　　【疏】十具行無畏。不畏不能化生。

　　佛子。菩薩摩訶薩有十種不共法。何等為十。佛子。菩薩摩訶薩不由他教．自然修行六波羅蜜。常樂大施不生慳吝。恒持淨戒無所毀犯。具足忍辱心不動搖。有大精進未曾退轉。善入諸禪永無散亂。巧修智慧悉除惡見。是為第一不由他教．隨順波羅蜜道修六度不共法。

　　佛子。菩薩摩訶薩普能攝受一切眾生。所謂以財及法而行惠施。正念現前。和顏愛語。其心歡喜。示如實義。令得悟解諸佛菩提。無有憎嫌。平等利益。是為第二不由他教．順四攝道勤攝眾生不共法。

　　佛子。菩薩摩訶薩善巧迴向。所謂不求果報迴向。順佛菩提迴向。不著一切世間禪定三昧迴向。為利益一切眾生迴向。為不斷如來智慧迴向。是為第三不由他教．為諸眾生發起善根求佛智慧不共法。

　　【疏】第二不共法。正明法界行體。以稱法界起行。故不共凡小。又悟不由他。亦非他共。十中一自利行。二他化行。三上求行。

　　佛子。菩薩摩訶薩。到善巧方便究竟彼岸。心恒顧復一切眾生。不厭世俗凡愚境界。不樂二乘出離之道。不著己樂。唯勤化度。善能入出禪定解脫。於諸三昧悉得自在。往來生死如遊園觀。未曾暫起疲厭之心。或住魔宮。或為釋天梵王世主。一切生處。靡不於中而現其身。或於外道眾中出家。而恒遠離一切邪見。一切世間文辭呪術。字印算數。乃至遊戲歌舞之法。悉皆示現無不精巧。或時示作端正婦人。智慧才能世中第一。於諸世間出世間法。能問能說．問答斷疑。皆得究竟。一切世間出世間事。亦悉通達到於彼岸。一切眾生恒來瞻仰。雖現聲聞辟支佛威儀而不失大乘心。雖念念中示成正覺而不斷菩薩行。是為第四不由他教．方便善巧究竟彼岸不共法。

　　【疏】四善巧行。於中五。一巧離二乘。二善能下。巧修三昧。三往來下。巧順世間。四雖現下。巧住諸乘。五雖念念下。巧窮因果。

　　佛子。菩薩摩訶薩。善知權實雙行道。智慧自在到於究竟。所謂住於涅槃而示現生死。知無眾生而勤行教化。究竟寂滅而現起煩惱。住一堅密智慧法身．而普現無量諸眾生身。常入深禪定．而示受欲樂。常遠離三界而不捨眾生。常樂法樂．而現有采女歌詠嬉戲。雖以眾相好莊嚴其身．而示受醜陋貧賤之形。常積集眾善無諸過惡．而現生地獄畜生餓鬼。雖已到於佛智彼岸。而亦不捨菩薩智身。菩薩摩訶薩成就如是無量智慧。聲聞獨覺尚不能知。何況一切童蒙眾生。是為第五不由他教．權實雙行不共法。

　　【疏】五雙行不共行。有標。釋。結。可知。

　　佛子。菩薩摩訶薩身口意業．隨智慧行．皆悉清淨。所謂具足大慈．永離殺心。乃至具足正解．無有邪見。是為第六不由他教身口意業隨智慧行不共法。

　　【疏】六三業隨智慧行行。

　　佛子。菩薩摩訶薩。具足大悲．不捨眾生。代一切眾生而受諸苦。所謂地獄苦．畜生苦．餓鬼苦。為利益故．不生勞倦。唯專度脫一切眾生。未曾耽染五欲境界。常為精勤滅除眾苦。是為第七不由他教常起大悲不共法。

　　【疏】七悲代他苦行。

　　佛子。菩薩摩訶薩常為眾生之所樂見。梵王帝釋四天王等．一切眾生．見無厭足。何以故。菩薩摩訶薩久遠世來．行業清淨．無有過失。是故眾生見者無厭。是為第八不由他教．一切眾生皆悉樂見不共法。

　　【疏】八大慈攝物行。

　　佛子。菩薩摩訶薩。於薩婆若大誓莊嚴志樂堅固。雖處凡夫聲聞獨覺險難之處。終不退失一切智心明淨妙寶。佛子。如有寶珠名淨莊嚴。置泥潦中光色不改。能令濁水悉皆澄淨。菩薩摩訶薩亦復如是。雖在凡愚雜濁等處。終不失壞求一切智清淨寶心。而能令彼諸惡眾生。遠離妄見煩惱穢濁。得求一切智清淨心寶。是為第九不由他教．在眾難處。不失一切智心寶不共法。

　　【疏】九堅淨自他行。涅槃春池。可於中說。(【鈔】涅槃春池者。然此經喻。乃有二意。一約教說。二約理說。今引涅槃。乃是約教。即第二名春池喻。經云。譬如春時。有諸人等。在大池浴。乘船遊戲。失瑠璃寶。沒深水中。是時諸人．悉共入水。求覓是寶。競捉瓦石。各各自謂得瑠璃寶。歡喜持出。乃知非真。是時寶珠。猶在水中。以珠力故。水皆澄清。於是大眾。乃見寶珠。故在水下。猶如仰觀虛空月形。是時眾中。有一智人。以方便力。安徐入水。即便得珠。遠公釋云。此即對前比丘。歎昔所解無常苦空無我真法。教其甄揀。於中先喻。後約喻教勸。喻中有三。一求真取偽喻。二歡喜下。知偽非真喻。三是時下。捨偽取真喻上方喻意。下約喻教勸比丘。文別有四。一約初喻。訶其取偽。經云。汝等比丘。不應如是修集無常苦無我想不淨想等。以為實義。如彼諸人。各以瓦石而為寶珠。二約第三喻。教其取真。經云。汝等應當善學方便。在在處處。常修我想。常樂我淨想。三約第二喻。勸知昔偽。經云。復應當知。先所修習四法相貌。悉是顛倒。四重約第三喻。勸修今真。經云。欲得真實修諸想者。如彼智人。巧出寶珠。謂我想。常樂淨想。若直就經宜用心觀。約理以說。經中初法。次喻。後合。以一切智清淨妙法而為寶者。具三德故。明為般若。淨即解脫。妙為法身。即體之智曰明。即照之寂為淨。斯二不二。為法身體。妙之至也。凡夫如泥。二乘有淺智如潦。光色不改不壞自心。令濁水清即是利他。遠見煩惱。異於凡夫。求一切智。異於二乘。故非凡夫行。非賢聖行。是菩薩行也。)

　　佛子。菩薩摩訶薩成就自覺境界智。無師自悟。究竟自在到於彼岸。離垢法繒以冠其首。而於善友不捨親近。於諸如來常樂尊重。是為第十不由他教．得最上法。不離善知識。不捨尊重佛不共法。佛子。是為菩薩摩訶薩十種不共法。若諸菩薩安住其中。則得如來無上廣大不共法。

　　【疏】十位滿常修行。

　　佛子。菩薩摩訶薩有十種業。何等為十。所謂一切世界業．悉能嚴淨故。一切諸佛業．悉能供養故。一切菩薩業．同種善根故。一切眾生業．悉能教化故。一切未來業．盡未來際攝取故。一切神力業．不離一世界徧至一切世界故。一切光明業．放無邊色光明．一一光中有蓮華座．各有菩薩結跏趺坐而顯現故。一切三寶種不斷業．諸佛滅後守護住持諸佛法故。一切變化業．於一切世界說法教化諸眾生故。一切加持業．於一念中．隨諸眾生心之所欲皆為示現．令一切願悉成滿故。是為十。若諸菩薩安住此法。則得如來無上廣大業。

　　【疏】第三十種業下二門。明所成之德中。先明業用。十句可知。

　　佛子。菩薩摩訶薩有十種身。何等為十。所謂不來身．於一切世間不受生故。不去身．於一切世間求不得故。不實身．一切世間如實得故。不虛身．以如實理示世間故。不盡身．盡未來際無斷絕故。堅固身．一切眾魔不能壞故。不動身．眾魔外道不能動故。具相身．示現清淨百福相故。無相身．法相究竟悉無相故。普至身．與三世佛同一身故。是為十。若諸菩薩安住此法。則得如來無上無盡之身。

　　【疏】後門十身。顯得其體。然若身若業。皆同法界無量。略舉十耳。此中十身。與第九行十身。大同小異。謂此不來不去．即彼不生不滅。不實不虛．即彼不實不妄。不盡堅固．即彼不遷不壞。不遷則橫無遷變。不盡則豎說無窮。此中不動。即彼一相。故文殊般若云不動法界。法界即一相。由得一相。魔不能動。此具相身。即彼入一切世界諸趣身。無相名同。普至身．即彼入一切世界非趣身。餘如十行中辨也。(已上四門。明第十法界無量迴向竟。)(上來十迴向位竟。)

　　○大文第五十種身業下。有五十門。答五十問。明十地位中行相。

　　佛子。菩薩摩訶薩有十種身業。何等為十。所謂一身充滿一切世界身業。於一切眾生前悉能示現身業。於一切趣悉能受生身業。遊行一切世界身業。往詣一切諸佛眾會身業。能以一手普覆一切世界身業。能以一手摩一切世界金剛圍山碎如微塵身業。於自身中現一切佛剎成壞示於眾生身業。以一身容受一切眾生界身業。於自身中普現一切清淨佛剎。一切眾生於中成道身業。是為十。若諸菩薩安住此法。則得如來無上佛業。悉能覺悟一切眾生。

　　【疏】今依次分配十地。初地十門。次八漸略。文勢爾故。謂二地六門。三四各五門。五二。六一。七八各三。九地二門。十地十三門。至文當知。今初。十門明歡喜地中行。若粗相分。總為三段。初二約身。次四辨語。後四明意。總顯彼地三業殊勝。若順彼文。且分為二。初九明初住地中行。後一明安住地中行。前中分四。初六門明依何身。次心一門．辨以何因。三發心門．明為何義。四周徧門．顯有何相。今初分二。前二約身辨身。後四就語辨身。語屬身故。皆是深種善根之所攝故。今初分二。此門約色身業用明身。十句可知。

　　佛子。菩薩摩訶薩。復有十種身。何等為十。所謂諸波羅蜜身．悉正修行故。四攝身．不捨一切眾生故。大悲身．代一切眾生受無量苦無疲厭故。大慈身．救護一切眾生故。福德身．饒益一切眾生故。智慧身．與一切佛身同一性故。法身．永離諸趣受生故。方便身．於一切處現前故。神力身．示現一切神變故。菩提身．隨樂隨時成正覺故。是為十。若諸菩薩安住此法。則得如來無上大智慧身。

　　【疏】後十種身。約法門自體明身。故但云身。十中度攝福智等。即前深種善根。集助道等。互有影略。

　　佛子。菩薩摩訶薩有十種語。何等為十。所謂柔軟語．使一切眾生皆安隱故。甘露語．令一切眾生悉清涼故。不誑語．所有言說皆如實故。真實語．乃至夢中無妄語故。廣大語．一切釋梵四天王等皆尊敬故。甚深語．顯示法性故。堅固語．說法無盡故。正直語．發言易了故。種種語．隨時示現故。開悟一切眾生語．隨其欲樂令解了故。是為十。若諸菩薩安住此法。則得如來無上微妙語。

　　【疏】二就語辨身中四門。皆是所種善根。是知彼文雖無．義已含有。若全異彼．豈為彼行。若全同彼．何須重說。故彼文節節皆云。若廣說者。不可窮盡。小異何疑。四門即分為四。初十種語。明語體用。若約遮釋。十中。初一離惡口。二離兩舌。次二離妄語。一粗。二細。餘六離綺語。若約表釋。十種各顯一德。

　　佛子。菩薩摩訶薩有十種淨修語業。何等為十。所謂樂聽聞如來音聲淨修語業。樂聞說菩薩功德淨修語業。不說一切眾生不樂聞語淨修語業。真實遠離語四過失淨修語業。歡喜踊躍讚歎如來淨修語業。如來塔所高聲讚佛如實功德淨修語業。以深淨心施眾生法淨修語業。音樂歌頌讚歎如來淨修語業。於諸佛所聽聞正法不惜身命淨修語業。捨身承事一切菩薩及諸法師。而受妙法淨修語業。是為十。

　　【疏】二十種淨修語。顯語淨因。初二攝法。次二離過。次二攝善。次二法施。後二求法行。由此十事。能令語淨。

　　若菩薩摩訶薩以此十事淨修語業。則得十種守護。何等為十。所謂天王為首。一切天眾而為守護。龍王為首。一切龍眾而為守護。夜叉王為首。乾闥婆王為首。阿脩羅王為首。迦樓羅王為首。緊那羅王為首。摩睺羅伽王為首。梵王為首。一一皆與自己徒眾而為守護。如來法王為首。一切法師皆悉守護。是為十。

　　【疏】三十王守護。即淨語之果。發其言善。幽冥應之。況其人乎。然地經中。善知識善護。意通由諸善。不獨由語。故度世經。亦不躡前。

　　佛子。菩薩摩訶薩得此守護已。則能成辦十種大事。何等為十。所謂一切眾生皆令歡喜。一切世界悉能往詣。一切諸根皆能了知。一切勝解悉令清淨。一切煩惱皆令除斷。一切習氣皆令捨離。一切欲樂皆令明潔。一切深心悉使增長。一切法界悉令周徧。一切涅槃普令明見。是為十。

　　【疏】四十種大事。按經即內善外護。故能成所作。然即地經善集白法。善淨深心等。餘句中義。亦不獨躡於語。然皆躡者。以語例餘。於理無爽。十句並通二利。文相亦顯。

　　佛子。菩薩摩訶薩有十種心。何等為十。所謂如大地心。能持能長一切眾生諸善根故。如大海心。一切諸佛無量無邊大智法水悉流入故。如須彌山王心。置一切眾生於出世間最上善根處故。如摩尼寶王心。樂欲清淨無雜染故。如金剛心。決定深入一切法故。如金剛圍山心。諸魔外道不能動故。如蓮華心。一切世法不能染故。如優曇鉢華心。一切劫中難值遇故。如淨日心。破暗障故。如虛空心。不可量故。是為十。若諸菩薩安住其中。則得如來無上大清淨心。

　　【疏】第二十種心者。明以何因。以大悲為首。荷負一切等故。十中一荷負心。心如大地。荷四重任故二深廣心。包含無外故。三勝心。四淨心。五利。六堅。七無染。八希有。九智慧。十無邊。並語心體也。

　　佛子。菩薩摩訶薩有十種發心。何等為十。所謂發我當度脫一切眾生心。發我當令一切眾生除斷煩惱心。發我當令一切眾生消滅習氣心。發我當斷除一切疑惑心。發我當除滅一切眾生苦惱心。發我當除滅一切惡道諸難心。發我當敬順一切如來心。發我當善學一切菩薩所學心。發我當於一切世間一一毛端處現一切佛成正覺心。發我當於一切世界擊無上法鼓。令諸眾生隨其根欲悉得悟解心。是為十。若諸菩薩安住其中。則得如來無上大發起能事心。

　　【疏】第三十種發心者。明為何義。為上求下化。故發起勝用。十句可知。

　　佛子。菩薩摩訶薩有十種周徧心。何等為十。所謂周徧一切虛空心。發意廣大故。周徧一切法界心。深入無邊故。周徧一切三世心。一念悉知故。周徧一切佛出現心。於入胎誕生出家成道轉法輪般涅槃悉明了故。周徧一切眾生心。悉知根欲習氣故。周徧一切智慧心。隨順了知法界故。周徧一切無邊心。知諸幻網差別故。周徧一切無生心。不得諸法自性故。周徧一切無礙心。不住自心他心故。周徧一切自在心。一念普現成佛故。是為十。若諸菩薩安住其中。則得無量無上佛法周徧莊嚴。

　　【疏】第四十種周徧心。明有何相。以過凡夫地。入真如法中故。十中．一總明悲廣智大．曠若虛空。二智契深極。餘皆可知。

　　佛子。菩薩摩訶薩有十種根。何等為十。所謂歡喜根．見一切佛信不壞故。希望根．所聞佛法皆悟解故。不退根．一切作事皆究竟故。安住根．不斷一切菩薩行故。微細根．入般若波羅蜜微妙理故。不休息根．究竟一切眾生事故。如金剛根．證知一切諸法性故。金剛光燄根．普照一切佛境界故。無差別根．一切如來同一身故。無礙際根．深入如來十種力故。是為十。若諸菩薩安住其中。則得如來無上大智圓滿根。

　　【疏】第二十種根。即安住地中行。由前初住之行。令此勝用增上。皆光顯故。名之為根。十中分三。初一信成就。次六修行成就。於中初句樂欲根。即近安樂法。多聞能正觀故。二不退者。即不著名利。於三昧中亦無愛著。及貪求故。三安住者。萬行念念現前故。四五悲智不斷。上皆教道。六即證道之修。後三即迴向成就。一總求一切地智故。即金剛智。照徹法性故。二別求法身。三求功德身。謂十力等。(已上十門明初地竟。)

　　佛子。菩薩摩訶薩有十種深心。何等為十。所謂不染一切世間法深心。不雜一切二乘道深心。了達一切佛菩提深心。隨順一切智智道深心。不為一切眾魔外道所動深心。淨修一切如來圓滿智深心。受持一切所聞法深心。不著一切受生處深心。具足一切微細智深心。修一切諸佛法深心。是為十。若諸菩薩安住其中。則得一切智無上清淨深心。

　　【疏】第二十種深心下六門。明第二地中行。於中二。初二門．明發起淨十種深心。後四門．自體淨。今初。前門自分。直明深心。後門勝進．加以增上。今初。晉經及論。皆名直心者。然深心有二義。一於法殷重名深。即樂修善行。二契理名深。深入理故。若語直心．但有後義。正念真如法故。今文具二。初由契理。二由修行。次七廣上契理。後一顯前修行。

　　佛子。菩薩摩訶薩有十種增上深心。何等為十。所謂不退轉增上深心．積集一切善根故。離疑惑增上深心．解一切如來密語故。正持增上深心．大願大行所流故。最勝增上深心．深入一切佛法故。為主增上深心．一切佛法自在故。廣大增上深心．普入種種法門故。上首增上深心．一切所作成辦故。自在增上深心．一切三昧神通變化莊嚴故。安住增上深心．攝受本願故。無休息增上深心．成熟一切眾生故。是為十。若諸菩薩安住此法。則得一切諸佛無上清淨增上深心。

　　【疏】二增上深心。即勝進上求。增殷重故。十句亦四。初門樂修善行。二標契理。次三成上離疑。一出所因。二彰所入。三成德自在。後五成上積集善根。

　　佛子。菩薩摩訶薩有十種勤修。何等為十。所謂布施勤修．悉捨一切不求報故。持戒勤修．頭陀苦行少欲知足無所欺故。忍辱勤修．離自他想．忍一切惡．畢竟不生恚害心故。精進勤修．身語意業未曾散亂．一切所作皆不退轉至究竟故。禪定勤修．解脫三昧出現神通．離一切欲煩惱鬬諍諸眷屬故。智慧勤修．修習積聚一切功德無厭倦故。大慈勤修．知諸眾生無自性故。大悲勤修．知諸法空．普代一切眾生受苦無疲厭故。覺悟如來十力勤修．了達無礙示眾生故。不退法輪勤修．轉至一切眾生心故。是為十。若諸菩薩安住此法。則得如來無上大智慧勤修。

　　【疏】第二十種勤修下四門。明自體淨中行。彼約別地之行。但明於戒。而有三聚。今文分二。初一門通修十度。即攝善法戒。律儀亦在其中。以地相望。是修位之首。故特名勤修。晉經名方便。方便修起故。

　　佛子。菩薩摩訶薩有十種決定解。何等為十。所謂最上決定解．種植尊重善根故。莊嚴決定解．出生種種莊嚴故。廣大決定解．其心未曾狹劣故。寂滅決定解．能入甚深法性故。普徧決定解．發心無所不及故。堪任決定解．能受佛力加持故。堅固決定解．摧破一切魔業故。明斷決定解．了知一切業報故。現前決定解．隨意能現神通故。紹隆決定解．一切佛所得記故。自在決定解．隨意隨時成佛故。是為十。若諸菩薩安住此法。則得如來無上決定解。

　　【疏】二決定解下三門。明饒益有情戒中行。此門總顯智於諸善決起勝解。地經約戒。但解十善。晉經名樂修。由有決解。故樂修習。

　　佛子。菩薩摩訶薩有十種決定解知諸世界。何等為十。所謂知一切世界入一世界。知一世界入一切世界。知一切世界一如來身一蓮華座皆悉周徧。知一切世界皆如虛空。知一切世界具佛莊嚴。知一切世界菩薩充滿。知一切世界入一毛孔。知一切世界入一眾生身。知一切世界一佛菩提樹一佛道場皆悉周徧。知一切世界一音普徧。令諸眾生各別了知。心生歡喜。是為十。若諸菩薩安住此法。則得如來無上佛剎廣大決定解。

　　【疏】二解世界。

　　佛子。菩薩摩訶薩有十種決定解知眾生界。何等為十。所謂知一切眾生界本性無實。知一切眾生界悉入一眾生身。知一切眾生界悉入菩薩身。知一切眾生界悉入如來藏。知一眾生身普入一切眾生界。知一切眾生界悉堪為諸佛法器。知一切眾生界隨其所欲為現釋梵護世身。知一切眾生界隨其所欲為現聲聞獨覺寂靜威儀。知一切眾生界為現菩薩功德莊嚴身。知一切眾生界為現如來相好寂靜威儀開悟眾生。是為十。若諸菩薩安住此法。則得如來無上大威力決定解。

　　【疏】三解眾生。文相並顯。(已上六門明二地竟。)

大方廣佛華嚴經疏論纂要卷第九十三


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十四

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之五)

　　佛子。菩薩摩訶薩有十種習氣。何等為十。所謂菩提心習氣。善根習氣。教化眾生習氣。見佛習氣。於清淨世界受生習氣。行習氣。願習氣。波羅蜜習氣。思惟平等法習氣。種種境界差別習氣。是為十。若諸菩薩安住此法。則永離一切煩惱習氣。得如來大智習氣非習氣智。

　　【疏】第三十種習氣下五門。明三地中行。分二。前二門．明能起厭行。後三門．即所起厭行。前中。此門明熏習成氣。後門．增盛攝取。今初。由此地厭伏煩惱故。於諸行積習。熏成氣分。方能究竟斷伏煩惱。故名習氣。十中．一行本氣。二成行氣。三下化。四上見。五受生。六大行。七十願。八十度。九理智。十量智。

　　佛子。菩薩摩訶薩有十種取。以此不斷諸菩薩行。何等為十。所謂取一切眾生界．究竟教化故。取一切世界．究竟嚴淨故。取如來．修菩薩行為供養故。取善根．積集諸佛相好功德故。取大悲．滅一切眾生苦故。取大慈．與一切眾生一切智樂故。取波羅蜜．積集菩薩諸莊嚴故。取善巧方便．於一切處皆示現故。取菩提．得無礙智故。略說菩薩取一切法．於一切處悉以明智而現了故。是為十。若諸菩薩安住此取．則能不斷諸菩薩行。得一切如來無上無所取法。

　　【疏】二十種取者。明增盛攝取。故晉經名熾然。由前積習愛樂。得增上故。

　　佛子。菩薩摩訶薩有十種修。何等為十。所謂修諸波羅蜜。修學。修慧。修義。修法。修出離。修示現。修勤行匪懈。修成等正覺。修轉正法輪。是為十。若諸菩薩安住其中。則得無上修。修一切法。

　　【疏】第二十種修下三門。明所起厭行。即分為三。此門正顯修行。前八修因。後二修果。

　　佛子。菩薩摩訶薩有十種成就佛法。何等為十。所謂不離善知識成就佛法。深信佛語成就佛法。不謗正法成就佛法。以無量無盡善根迴向成就佛法。信解如來境界無邊際成就佛法。知一切世界境界成就佛法。不捨法界境界成就佛法。遠離諸魔境界成就佛法。正念一切諸佛境界成就佛法。樂求如來十力境界成就佛法。是為十。若諸菩薩安住此法。則得成就如來無上大智慧。

　　【疏】第二成就佛法。明修成勝緣。依託此十能成就故。

　　佛子。菩薩摩訶薩有十種退失佛法。應當遠離。何等為十。所謂輕慢善知識退失佛法。畏生死苦退失佛法。厭修菩薩行退失佛法。不樂住世間退失佛法。耽著三昧退失佛法。執取善根退失佛法。誹謗正法退失佛法。斷菩薩行退失佛法。樂二乘道退失佛法。嫌恨諸菩薩退失佛法。是為十。若諸菩薩遠離此法。則入菩薩離生道。

　　【疏】第三十種退失。明修行離過。別舉十過。總令遠離。文並可知。(已上五門明三地中行竟。)

　　佛子。菩薩摩訶薩有十種離生道。何等為十。所謂出生般若波羅蜜而恒觀察一切眾生。是為一。遠離諸見．而度脫一切見縛眾生。是為二。不念一切相．而不捨一切著相眾生。是為三。超過三界．而常在一切世界。是為四。永離煩惱．而與一切眾生共居。是為五。得離欲法．而常以大悲哀愍一切著欲眾生。是為六。常樂寂靜．而恒示現一切眷屬。是為七。離世間生．而死此生彼起菩薩行。是為八。不染一切世間法．而不斷一切世間所作。是為九。諸佛菩提已現其前．而不捨菩薩一切願行。是為十。佛子。是為菩薩摩訶薩十種離生道。出離世間不與世共。而亦不雜二乘之行。若諸菩薩安住此法。則得菩薩決定法。

　　【疏】第四離生道下五門。明四地中行。分三。初此門明清淨對治修行增長因。次門明其清淨。後三門．明對治修行增長。(【鈔】初門明等。彼有四分。今具其三。但略無果。果非正地故。然諸門一一皆與彼本分相應。有不曉者。尋前自了。)今初。前三地。寄同世間。有見等惑。猶如生食在腹。四地寄同出世。對治清淨。能離彼生。謂離有為行故。得無生故。顯行純熟。離生澀故。廣如婆沙。今是彼清淨對治之因。故名為道。地經有十法明門。初是觀察眾生。今但廣斯一句。餘略不具。結云不雜二乘者。以於十句雙行而修。故不同二乘。見道離生矣。

　　佛子。菩薩摩訶薩有十種決定法。何等為十。所謂決定於如來種族中生。決定於諸佛境界中住。決定了知菩薩所作事。決定安住諸波羅蜜。決定得預如來眾會。決定能顯如來種性。決定安住如來力。決定深入佛菩提。決定與一切如來同一身。決定與一切如來所住無有二。是為十。

　　【疏】第二決定法者。明其清淨。上明能離。今顯所得。以得出世決定法故。故彼文云。得彼內法。在如來家。十中前五自分。後五勝進。

　　佛子。菩薩摩訶薩有十種出生佛法道。何等為十。所謂隨順善友是出生佛法道。同種善根故。深心信解是出生佛法道。知佛自在故。發大誓願是出生佛法道。其心寬廣故。忍自善根是出生佛法道。知業不失故。一切劫修行無厭足是出生佛法道。盡未來際故。阿僧祇世界皆示現是出生佛法道。成熟眾生故。不斷菩薩行是出生佛法道。增長大悲故。無量心是出生佛法道。一念徧一切虛空界故。殊勝行是出生佛法道。本所修行無失壞故。如來種是出生佛法道。令一切眾生樂發菩提心。以一切善法資持故。是為十。若諸菩薩安住此法。則得大丈夫名號。

　　【疏】第三出生佛法下三門。明對治修行增長。於中分二。先二門明修行增長。後一門明修行對治。今初亦二。此門正明增長。後門顯立勝名。今初。從緣出生。即增長義。亦猶出息。增長其多。十中。初二順人信法。次二願智不虛。次二時處廣長。次二無間普徧。後二勝行攝生。

　　佛子。菩薩摩訶薩有十種大丈夫名號。何等為十。所謂名為菩提薩埵。菩提智所生故。名為摩訶薩埵。安生大乘故。名為第一薩埵。證第一法故。名為勝薩埵。覺悟勝法故。名為最勝薩埵。智慧最勝故。名為上薩埵。起上精進故。名為無上薩埵。開示無上法故。名為力薩埵。廣知十力故。名為無等薩埵。世間無比故。名為不思議薩埵。一念成佛故。是為十。若諸菩薩得此名號。則成就菩薩道。

　　【疏】二丈夫名號。即立勝名。由德行內增。故嘉名外立。十中。前四從境立名。五六約當體受名。上皆自利。七八利他。九通顯勝。具二利故。上皆自分因名。後一勝進果稱。上皆隨德假名。故瑜伽四十六。明菩薩隨德假名。有十六種。初名菩提薩埵。十六名為法師。顯揚第八。莊嚴論十二。皆同此說。又商主天子經。五義立名。恐繁不會。(【鈔】瑜伽四十六者。彼論云。一切菩薩。當知復有如是等類無有差別隨德假名。所謂名為菩提薩埵。摩訶薩埵。成就覺慧。最上照明。最勝真子。最勝任持。普能降伏。最勝萌芽。亦名勇健。亦名最勝。亦名商主。亦名大名稱。亦名憐愍。亦名大福。亦名自在。亦名法師。如是十方無邊無際諸世界中。無邊菩薩當知。乃至內德各別。無量無邊。假立相號。釋曰。下引二論。與此全同。一二小異。義無以別。又商主者。一於菩提分住持入故。故名菩提薩埵。二入大乘故。滿大智故。故名摩訶薩埵。三不可求法。智德入故。故名最勝薩埵。四不與煩惱共住。為諸眾生滅煩惱故。發精進故。故名淨薩埵。五令諸眾生行淨道故。故名極淨薩埵。)

　　佛子。菩薩摩訶薩有十種道。何等為十。所謂一道是菩薩道。不捨獨一菩提心故。二道是菩薩道。出生智慧及方便故。三道是菩薩道。行空無相無願不著三界故。四行是菩薩道。懺除罪障。隨喜福德。恭敬尊重勸請如來。善巧迴向無休息故。五根是菩薩道。安住淨信．堅固不動。起大精進．所作究竟。一向正念．無異攀緣。巧知三昧。入出方便。善能分別．智慧境界故。六通是菩薩道。所謂天眼。悉見一切世界所有眾色．知諸眾生死此生彼故。天耳．悉聞諸佛說法。受持憶念。廣為眾生隨根演暢故。他心智。能知他心．自在無礙故。宿命念。憶知過去一切劫數．增長善根故。神足通。隨所應化一切眾生。種種為現。令樂法故。漏盡智。現證實際．起菩薩行不斷絕故。七念是菩薩道。所謂念佛。於一毛孔見無量佛。開悟一切眾生心故。念法。不離一如來眾會。於一切如來眾會中親承妙法。隨諸眾生根性欲樂而為演說。令悟入故。念僧。恒相續見．無有休息。於一切世間見菩薩故。念捨。了知一切菩薩捨行。增長廣大布施心故。念戒。不捨菩提心。以一切善根迴向眾生故。念天。常憶念兜率陀天宮一生補處菩薩故。念眾生。智慧方便教化調伏。普及一切無間斷故。隨順菩提八聖道是菩薩道。所謂行正見道。遠離一切諸邪見故。起正思惟。捨妄分別心。常隨順一切智故。常行正語。離語四過。順聖言故。恒修正業。教化眾生令調伏故。安住正命。頭陀知足．威儀審正。隨順菩提．行四聖種。一切過失．皆永離故。起正精進。勤修一切菩薩苦行。入佛十力無罣礙故。心常正念。悉能憶持一切言音。除滅世間散動心故。心常正定。善入菩薩不思議解脫門。於一三昧中。出生一切諸三昧故。入九次第定是菩薩道。所謂離欲恚害。而以一切語業說法無礙。滅除覺觀．而以一切智覺觀教化眾生。捨離喜愛．而見一切佛心大歡喜。離世間樂。而隨順出世菩薩道樂。從此不動。入無色定而亦不捨欲色受生。雖住滅一切想受定。而亦不息菩薩行故。學佛十力是菩薩道。所謂善知是處非處智。善知一切眾生去來現在業報因果智。善知一切眾生上中下根不同．隨宜說法智。善知一切眾生種種無量性智。善知一切眾生軟中上解差別。令入法方便智。徧一切世間一切剎．一切三世一切劫．普現如來形相威儀．而亦不捨菩薩所行智。善知一切諸禪解脫及諸三昧．若垢若淨．時與非時．方便出生諸菩薩解脫門智。知一切眾生於諸趣中死此生彼差別智。於一念中。悉知三世一切劫數智。善知一切眾生樂欲諸使惑習滅盡智。而不捨離諸菩薩行。是為十。若諸菩薩安住此法。則得一切如來無上巧方便道。

　　【疏】第二有十種道。明修行對治。地經寄位。廣明三十七品。今約實位。故增數顯十。皆為對治。並是正道。十中前二後一．名義皆不共。三道．則名義俱共。四道至九．名共小乘。義唯實教。前三可知。言義唯實者。故(【校】上六字．纂要及金陵本均誤作注。茲依嘉興藏南藏續藏改為正文。)四行云．善巧迴向．無休息故。五根．定根知三昧入出。六通．天眼見死此生彼。七。六念成七．加念眾生為大悲故。亦是廣七覺中一念覺故。餘例此知。八正思惟．順一切智。九次第定．皆寂用雙行。初禪離欲恚害。而逆化眾生。亦用欲等言說。故云一切語業。二禪雖無覺觀。不壞淨覺以為說因。三禪離喜而生法喜。四禪離樂而受解脫道樂。從此不動下。明四無色定。但總相顯勝。雖住滅下。即滅盡定。此定雖盡滅諸不恒行心心所法。及滅恒行染污一分。而以厭患想受為先。故名滅想受定。由非想地猶有細想。是捨受故。今實教明．即受等性滅故。不息菩薩行。是以七地云。能念念入。亦念念起等。餘如三地。及七地中辨。十力中。六徧一切下。是一切至處道智。八是天眼。九是宿命。今三世悉知。況乎宿命。餘如初會中辨。(已上五門明四地中行竟。)

　　佛子。菩薩摩訶薩有無量道。無量助道。無量修道。無量莊嚴道。

　　【疏】第五無量道下二門。明五地中行。分二。此門明勝慢對治中行。後門明後二分中行。今初分二。先總標四門。以此四門．同顯道義。義皆無量。類例相從。故總標之。約義須分。故後二屬後。(【鈔】以此四門下。出經總標所以。約義須分下。出疏別配所以。四中前二．是五地。修道為六地。莊嚴道是七地。故云約義須分。後二屬後。恐是譯人一時標耳。)

　　佛子。菩薩摩訶薩有十種無量道。何等為十。所謂虛空無量故．菩薩道亦無量。法界無邊故．菩薩道亦無量。眾生界無盡故．菩薩道亦無量。世界無際故．菩薩道亦無量。劫數不可盡故．菩薩道亦無量。一切眾生語言法無量故．菩薩道亦無量。如來身無量故．菩薩道亦無量。佛音聲無量故．菩薩道亦無量。如來力無量故．菩薩道亦無量。一切智智無量故。菩薩道亦無量。是為十。

　　【疏】二從佛子下。別明初門。謂十平等心。及隨如道行。皆是菩薩正道所遊路。故以觸境皆如。道無不在。況虛空等十一一無量。道豈有涯。十中前四。各一無量。後四皆佛界無量。語言亦屬眾生。亦是調伏界無量。劫數即豎論無量。餘七橫論無量。虛空亦橫亦豎。法界非橫非豎。虛空法界。約無分量。餘八廣多無量。兼無分量。

　　佛子。菩薩摩訶薩有十種無量助道。所謂如虛空界無量。菩薩集助道亦無量。如法界無邊。菩薩集助道亦無邊。如眾生界無盡。菩薩集助道亦無盡。如世界無際。菩薩集助道亦無際。如劫數說不可盡。菩薩集助道亦一切世間說不能盡。如眾生語言法無量。菩薩集助道出生智慧知語言法亦無量。如如來身無量。菩薩集助道徧一切眾生．一切剎．一切世．一切劫亦無量。如佛音聲無量。菩薩出一言音周徧法界．一切眾生無不聞知故．所集助道亦無量。如佛力無量。菩薩承如來力積集助道亦無量。如一切智智無量。菩薩積集助道亦如是無有量。是為十。若諸菩薩安住此法。則得如來無量智慧。

　　【疏】二無量助道。即不住道行勝。及彼果勝中行。以智契如。是謂正道。萬行資緣。皆為助道。此二合行．名不住道。今以圓融之修．無不契如．並為正道。皆互相資．並為助道。故舉虛空等十。不異前章。然正道不隨事轉。同稱無量。助道隨事。故隨所等事。名無邊無盡等。(已上二門明五地中行竟。)

　　佛子。菩薩摩訶薩有十種無量修道。何等為十。所謂不來不去修．身語意業無動作故。不增不減修．如本性故。非有非無修．無自性故。如幻．如夢．如影．如響．如鏡中像．如熱時燄．如水中月修．離一切執著故。空無相無願無作修．明見三界而集福德不休息故。不可說無言說離言說修．遠離施設安立法故。不壞法界修．智慧現知一切法故。不壞真如實際修．普入真如實際虛空際故。廣大智慧修．諸有所作力無盡故。住如來十力四無所畏一切智智平等修．現見一切法無疑惑故。是為十。若諸菩薩安住此法。則得如來一切智無上善巧修。

　　【疏】第六無量修道一門。明六地中行。般若現前。為真修故。無去來等。即十平等等故。十中前四。即勝慢對治中行。攝十平等。後六即彼果勝中行。不住道行勝。十種觀緣。彼已廣故。此略不明。四中前三約法。後一約喻。法中彼從別義。開成前八。今總明之。一不起心。二稱本性。三遣修相。亦可配三性三無性。如理思之。四舉七喻。通顯無著。亦可配三性者。如初來去．即徧計所執性。以不不之。即相無自性性。下二以依他圓成。對生無自性性。勝義無自性性。可以意得。四舉七喻者。七喻全同彼文。論釋云。此明遣我非有相。而有二釋。一者前七句以無破有。七喻以有遣無。令不著無故。二者例同於前。亦以無遣有。故云我非有相。幻夢影像。不壞虛相。取不可得。(【校】上百二十三字．準嘉興藏續藏．應係鈔文。)後六中。五雖證三空。集福德。六不著教法。不可說者。理圓言偏。言不能詮故。無言說者。性無言故。離言說者。忘言方會故。七不壞事法界。八不壞真如理。九總明權實之智。故力無盡。上皆自分修。十即勝進修。(已上一門明第六地中行竟。)

　　佛子。菩薩摩訶薩有十種莊嚴道。何等為十。佛子。菩薩摩訶薩不離欲界。入色界無色界禪定解脫。及諸三昧。亦不因此而受彼生。是為第一莊嚴道。智慧現前入聲聞道。不以此道而取出離。是為第二莊嚴道。智慧現前入辟支佛道。而起大悲無有休息。是為第三莊嚴道。雖有人天眷屬圍繞。百千采女歌舞侍從。未曾暫捨禪定解脫。及諸三昧。是為第四莊嚴道。與一切眾生受諸欲樂共相娛樂。乃至未曾於一念間捨離菩薩平等三昧。是為第五莊嚴道。

　　【疏】第七莊嚴道下三門。明七地中行。分三。初門明權實雙行。次門明念念進趣。後門取授自在。今初。即彼地中。樂無作行對治十種方便智。及雙行果。發起勝行中行。以權實交飾。故曰莊嚴。列中前五自行無染。

　　已到一切世間彼岸。於諸世法悉無所著。而亦不捨度眾生行。是為第六莊嚴道。安住正道正智正見。而能示入一切邪道。不取為實。不執為淨。令彼眾生遠離邪法。是為第七莊嚴道。常善護持如來淨戒。身語意業無諸過失。為欲教化犯戒眾生示行一切凡愚之行。雖已具足清淨福德住菩薩趣。而示生於一切地獄畜生餓鬼及諸險難貧窮等處。令彼眾生皆得解脫。而實菩薩不生彼趣。是為第八莊嚴道。不由他教．得無礙辯。智慧光明．普能照了一切佛法。為一切如來神力所持。與一切諸佛同一法身。成就一切堅固大人明淨密法。安住一切平等諸乘。諸佛境界皆現其前。具足一切世智光明。照見一切諸眾生界。能為眾生作知法師。而示求正法未曾休息。雖實與眾生作無上師．而示行尊敬闍黎和尚。何以故。菩薩摩訶薩善巧方便住菩薩道。隨其所應。皆為示現。是為第九莊嚴道。

　　【疏】次四隨有攝化。一無染而化。二處正入邪。三持犯權實。四人法權實。

　　善根具足．諸行究竟。一切如來所共灌頂。到一切法自在彼岸。無礙法繒以冠其首。其身徧至一切世界。普現如來無礙之身。於法自在最上究竟。轉於無礙清淨法輪。一切菩薩自在之法皆已成就。而為眾生故。於一切國土示現受生。與三世諸佛同一境界。而不廢菩薩行。不捨菩薩法。不懈菩薩業。不離菩薩道。不弛菩薩儀。不斷菩薩取。不息菩薩巧方便。不絕菩薩所作事。不厭菩薩生成用。不止菩薩住持力。何以故。菩薩欲疾證阿耨多羅三藐三菩提。觀一切智門。修菩薩行無休息故。是為第十莊嚴道。若諸菩薩安住此法。則得如來無上大莊嚴道。亦不捨菩薩道。

　　【疏】十總顯因果權實。於中三。初因圓示缺。示現受生。是因未滿故。次與三世下。同果境界而不捨因。因有十句。行通二利。法即教法。業謂利他。道謂正智。儀謂制聽。取即願求。巧謂權變。上皆所作事。總語因體。生成用者。即因成大用。住持力者。長用不絕。後何以下。徵釋可知。

　　佛子。菩薩摩訶薩有十種足。何等為十。所謂持戒足．殊勝大願悉成滿故。精進足．集一切菩提分法不退轉故。神通足．隨眾生欲．令歡喜故。神力足．不離一佛剎往一切佛剎故。深心足．願求一切殊勝法故。堅誓足．一切所作咸究竟故。隨順足．不違一切尊者教故。樂法足．聞持一切佛所說法不疲懈故。法雨足．為眾生演說無怯弱故。修行足．一切諸惡悉遠離故。是為十。若諸菩薩安住此法。則得如來無上最勝足。若一舉步。悉能徧至一切世界。

　　【疏】二十足。明念念進趣行。即彼障對治中。修行無量種。及雙行分中。菩提分差別等。十中。初二約行。一戒。二進。次二約通。一總。二別。次二約心。一願。二誓。次二約法。一順。二持。後二約德。一演。二伏。

　　佛子。菩薩摩訶薩有十種手。何等為十。所謂深信手．於佛所說．一向忍可．究竟受持故。布施手．有來求者．隨其所欲皆令充滿故。先意問訊手．舒展右掌．相迎引故。供養諸佛手．集眾福德無疲厭故。多聞善巧手．悉斷一切眾生疑故。令超三界手．授與眾生拔出欲泥故。置於彼岸手．四暴流中救溺眾生故。不吝正法手．所有妙法悉以開示故。善用眾論手．以智慧藥滅身心病故。恒持智寶手．開法光明破煩惱暗故。是為十。若諸菩薩安住此法。則得如來無上手。普覆十方一切世界。

　　【疏】三十種手。明取授自在行。即雙行分中。能作大義。十中初一約取。謂念念中修習一切佛法。向佛智故。餘九約授。於中前五明四攝。一布施。二愛語。三四皆利行。五即同事。共一手而作拔出故。後四即四家。一苦清淨故。二示諸諦故。三般若力故。四捨煩惱故。(已上三門明七地中行竟。)

　　佛子。菩薩摩訶薩有十種腹。何等為十。所謂離諂曲腹．心清淨故。離幻偽腹．性質直故。不虛假腹．無險詖故。無欺奪腹．於一切物無所貪故。斷煩惱腹．具智慧故。清淨心腹．離諸惡故。觀察飲食腹．念如實法故。觀察無作腹．覺悟緣起故。覺悟一切出離道腹．善成熟深心故。遠離一切邊見垢腹．令一切眾生得入佛腹故。是為十。若諸菩薩安住此法。則得如來無上廣大腹。悉能容受一切眾生。

　　【疏】第八十腹下三門。明第八地中行。以內證無生故。皆約內事。明內德圓滿。即分為三。初門明含容清淨德。即彼集地分中無住道清淨等故。及淨忍分中得無生故。亦是得勝行分中。離一切貪著等故。世人之腹。多含穢惡。今此十中。前六明惡無不離。七八九三。明善無不積。若能如是。凡即佛腹。

　　佛子。菩薩摩訶薩有十種藏。何等為十。所謂不斷佛種是菩薩藏。開示佛法無量威德故。增長法種是菩薩藏。出生智慧廣大光明故。住持僧種是菩薩藏。令其得入不退法輪故。覺悟正定眾生是菩薩藏。善隨其時不踰一念故。究竟成熟不定眾生是菩薩藏。令因相續無有間斷故。為邪定眾生發起大悲是菩薩藏。令未來因悉得成就故。滿佛十力不可壞因是菩薩藏。具降伏魔軍無對善根故。最勝無畏大師子吼是菩薩藏。令一切眾生皆歡喜故。得佛十八不共法是菩薩藏。智慧普入一切處故。普了知一切眾生一切剎一切法一切佛是菩薩藏。於一念中悉明見故。是為十。若諸菩薩安住此法。則得如來無上善根不可壞大智慧藏。

　　【疏】二有十藏。前總舉其腹。今別明五藏。由得勝行。諸佛勸起。一念出生。含攝成熟無量德故。十中。初三出生三寶。次三成熟三聚。邪定亦有佛性。為未來因。故起悲為緣。涅槃云。一闡提人。雖復斷善。由佛性力。未來善根。還得生長。即其義也。後四攝授佛果。最後即一切智也。

　　佛子。菩薩摩訶薩有十種心。何等為十。所謂精勤心。一切所作悉究竟故。不懈心。積集相好福德行故。大勇健心。摧破一切諸魔軍故。如理行心。除滅一切諸煩惱故。不退轉心。乃至菩提終不息故。性清淨心。知心不動無所著故。知眾生心。隨其解欲令出離故。令入佛法大梵住心。知諸眾生種種解欲。不以別乘而救護故。空無相無願無作心。見三界相不取著故。卍字相金剛堅固勝藏莊嚴心。一切眾生數等魔來。乃至不能動一毛故。是為十。若諸菩薩安住此法。則得如來無上大智光明藏心。

　　【疏】三有十心。即五藏之一。最為勝故。五藏主故。即此地能成諸善無功用心。前初地中明心。梵云質多。即慮知心。對身口故。今此梵云纈唎陀耶。此云肉團心。對餘藏故。十中前六自利。於中初二攝善。一勤。二策。次二破惡。一破緣。二破因。次二成行。一堅。二淨。次二攝生心。一智令悟。二慈拯救。大梵住。即四無量。後二成德。一深。二固。(已上三門明第八地中行竟。)

　　佛子。菩薩摩訶薩有十種被甲。何等為十。所謂被大慈甲。救護一切眾生故。被大悲甲。堪忍一切諸苦故。被大願甲。一切所作究竟故。被迴向甲。建立一切佛莊嚴故。被福德甲。饒益一切諸眾生故。被波羅蜜甲。度脫一切諸含識故。被智慧甲。滅一切眾生煩惱暗故。被善巧方便甲。生普門善根故。被一切智心堅固不散亂甲。不樂餘乘故。被一心決定甲。於一切法離疑惑故。是為十。若諸菩薩安住此法。則被如來無上甲冑。悉能摧伏一切魔軍。

　　【疏】第九被甲下二門。明九地行。法師入有。備外嚴故。初門明入地十心。如被甲防內。將趣入故。十句可知。﹂

　　佛子。菩薩摩訶薩有十種器仗。何等為十。所謂布施是菩薩器仗。摧破一切慳吝故。持戒是菩薩器仗。棄捨一切毀犯故。平等是菩薩器仗。斷除一切分別故。智慧是菩薩器仗。消滅一切煩惱故。正命是菩薩器仗。遠離一切邪命故。善巧方便是菩薩器仗。於一切處示現故。略說貪瞋癡等一切煩惱是菩薩器仗。以煩惱門度眾生故。生死是菩薩器仗。不斷菩薩行教化眾生故。說如實法是菩薩器仗。能破一切執著故。一切智是菩薩器仗。不捨菩薩行門故。是為十。若諸菩薩安住此法。則能除滅一切眾生長夜所集煩惱結使。

　　【疏】二十器仗。器仗破外。以住地心。窮十稠林。無不破故。十中。前五順仗破障。次三違仗破障。如令賊破賊故。次一非順非違仗。如以良謀。不用兵仗。無不破故。後一切成立德仗。(已上二門明第九地中行竟。)

　　佛子。菩薩摩訶薩有十種首。何等為十。所謂涅槃首。無能見頂故。尊敬首。一切人天所敬禮故。廣大勝解首。三千界中最為勝故。第一善根首。三界眾生咸供養故。荷戴眾生首。成就頂上肉髻相故。不輕賤他首。於一切處常尊勝故。般若波羅蜜首．長養一切功德法故。方便智相應首。普現一切同類身故。教化一切眾生首。以一切眾生為弟子故。守護諸佛法眼首。能令三寶種不斷絕故。是為十。若諸菩薩安住此法。則得如來無上大智慧首。

　　【疏】第十十種首下。十三門。明十地行。十地德圓。故寄六根四儀業用明之。且為三。初一總標德首。次六六根勝德。後六四儀成規。今初。居受職位。首出眾聖故。十中初三果首。次三標之以因。釋之以果。後四直明行首。

　　佛子。菩薩摩訶薩有十種眼。所謂肉眼．見一切色故。天眼．見一切眾生心故。慧眼．見一切眾生諸根境界故。法眼。見一切法如實相故。佛眼。見如來十力故。智眼。知見諸法故。光明眼。見佛光明故。出生死眼。見涅槃故。無礙眼。所見無障故。一切智眼。見普門法界故。是為十。若諸菩薩安住此法。則得如來無上大智慧眼。

　　【疏】第二十眼下六門。六根即分為六。初明十眼者。即大盡分中。如實知見一切法故。十中。前五名同諸教。而體用不同。諸宗肉眼見障內色。故智論三十七說。肉眼見近不見遠。見前不見後等。天眼方見遠等。仍有分齊。今肉眼見一切色。已過二眼。然天眼是假和合。不見實相。今明見心。即似同於彼。然心通性相。則亦不同。(【鈔】言假和合者。即是出體。以肉天眼。皆是清淨四大。不可見有對色為體。但人天趣別耳。言不見實相者。即是所見境。但翻前見近不見遠等。則前五不見。天眼皆見。而不見實相。實相是慧眼境故。今明見心下。顯此十眼。言似同彼者。心若約相。非實相故。今具性相。故亦不同。)此中慧眼。似彼法眼。此中法眼。似彼慧眼。所以互者。以彼慧眼。不能見眾生盡滅一異。不能度生。今顯實過權。反此明能。彼中法眼。雖知於法。不能徧知眾生方便道。今反此故。明知一切意欲。異權故耳。彼佛眼細無不知。今舉勝況劣。又十力無不該故。後五中。智眼見事。即法眼開出。光明眼通身智光。義兼法慧。出生死眼者。然涅槃不可見。絕見方見。見圓寂故。無礙眼者。總見諸眼境。皆無障故。此即一眼具多。為不壞相故。須列十眼。一切智眼即是普眼。非但見法界重重。亦乃法界即。眼。故為普門。故知十眼。全以無礙法界而為其體。若辨次第。以肉眼見生受苦。次以天眼了知其心。次別知根境。次引入如實。次令得佛力。次尋光而見。次同歸寂滅。後等同法界。餘如別章。(佛之三身。化身具五。報身無肉眼。法身無五眼。若約法性之眼。亦得具五。然隨法相宗差別。斯法性宗中。一一圓融。具如上說。)

　　佛子。菩薩摩訶薩有十種耳。何等為十。所謂聞讚歎聲．斷除貪愛。聞毀呰聲．斷除瞋恚。聞說二乘．不著不求聞菩薩道歡喜踊躍。聞地獄等諸苦難處。起大悲心發弘誓願。聞說人天勝妙之事．知彼皆是無常之法。聞有讚歎諸佛功德．勤加精進令速圓滿。聞說六度四攝等法．發心修行．願到彼岸。聞十方世界一切音聲悉知如響．入不可說甚深妙義。菩薩摩訶薩從初發心．乃至道場．常聞正法．未曾暫息．而恒不捨化眾生事。是為十。若諸菩薩成就此法。則得如來無上大智慧耳。

　　【疏】二十耳者。然眼等六根。由得解脫神通無上。見聞齅觸等。皆自在故。總就行辨。此門亦即釋名分中。聞持如來大法雨故。初二離順離違。次二棄小欣大。次二愍苦厭樂。次二滿果圓因。後二了俗同真。悲智俱運。

　　佛子。菩薩摩訶薩有十種鼻。何等為十。所謂聞諸臭物不以為臭。聞諸香氣不以為香。香臭俱聞．其心平等。非香非臭．安住於捨。若聞眾生衣服臥具及其支體所有香臭．則能知彼貪恚愚癡等分之行。若聞諸伏藏草木等香。皆如對目前．分明辨了。若聞下至阿鼻地獄上至有頂眾生之香．皆知彼過去所行之行。若聞諸聲聞布施持戒多聞慧香．住一切智心．不令散動。若聞一切菩薩行香．以平等慧．入如來地。聞一切佛智境界香．亦不廢捨諸菩薩行。是為十。若諸菩薩成就此法。則得如來無量無邊清淨鼻。

　　【疏】三有十鼻。齅行香故。於中初四聞香體。俱舍有四。總名為香。一好香。謂沈檀等。二惡香。謂葱韮等。三等香。四不等香。謂於前二。增益依身。名為等香。損減依身。名不等香故。亦不離好惡。今此中俱聞。聞其上二．更無別體。非香非臭。對前成三。謂如柴炭等。次三聞香表用。瑜伽等中。上二界。既無鼻舌二識。亦無香味二塵。語其無粗聞。此有頂香者。明其聞細。菩薩力故。又有頂言。餘處多明是色究竟。準晉經中。聞非想香。則有頂言。亦是三有之頂。既有通果之色。亦有通果之香。後三聞出世人法。

　　佛子。菩薩摩訶薩有十種舌。何等為十。所謂開示演說無盡眾生行舌。開示演說無盡法門舌。讚歎諸佛無盡功德舌。演暢辭辯無盡舌。開闡大乘助道舌。徧覆十方虛空舌。普照一切佛剎舌。普使眾生悟解舌。悉令諸佛歡喜舌。降伏一切諸魔外道除滅一切生死煩惱令至涅槃舌。是為十。若諸菩薩成就此法。則得如來徧覆一切諸佛國土無上舌。

　　【疏】四有十舌。演法味故。下三為成六根。非顯三業。三業前已有故。十中前五約辯顯德。後五約用。十降四魔。魔即天魔。生即蘊魔故。

　　佛子。菩薩摩訶薩有十種身。何等為十。所謂人身。為教化一切諸人故。非人身。為教化地獄畜生餓鬼故。天身。為教化欲界色界無色界眾生故。學身．示現學地故。無學身．示現阿羅漢地故。獨覺身．教化令入辟支佛地故。菩薩身．令成就大乘故。如來身．智水灌頂故。意生身。善巧出生故。無漏法身。以無功用示現一切眾生身故。是為十。若諸菩薩成就此法。則得如來無上之身。

　　【疏】五有十身。隨行成身故。

　　佛子。菩薩摩訶薩有十種意。何等為十。所謂上首意．發起一切善根故。安住意．深信堅固不動故。深入意．隨順佛法而解故。內了意．知諸眾生心樂故。無亂意．一切煩惱不雜故。明淨意．客塵不能染著故。善觀眾生意．無有一念失時故。善擇所作意．未曾一處生過故。密護諸根意．調伏不令馳散故。善入三昧意．深入佛三昧。無我我所故。是為十。若諸菩薩安住此法。則得一切佛無上意。

　　【疏】六有十意。初一總餘九別。文並可知。

　　佛子。菩薩摩訶薩有十種行。何等為十。所謂聞法行．愛樂於法故。說法行．利益眾生故。離貪恚癡怖畏行．調伏自心故。欲界行．教化欲界眾生故。色無色界三昧行．令速轉還故。趣向法義行．速得智慧故。一切生處行．自在教化眾生故。一切佛剎行．禮拜供養諸佛故。涅槃行．不斷生死相續故。成滿一切佛法行．不捨菩薩法行故。是為十。若諸菩薩安住此法。則得如來無來無去行。

　　【疏】第三六門。明四儀動止行。一行者。動遊行法故。於中令轉還者。轉有漏定。還無漏故。不斷生死者。若斷。非真涅槃故。餘可知。

　　佛子。菩薩摩訶薩有十種住。何等為十。所謂菩提心住．曾不忘失故。波羅蜜住．不厭助道故。說法住．增長智慧故。阿蘭若住．證大禪定故。隨順一切智頭陀知足四聖種住．少欲少事故。深信住．荷負正法故。親近如來住．學佛威儀故。出生神通住．圓滿大智故。得忍住．滿足授記故。道場住．具足力無畏一切佛法故。是為十。若諸菩薩安住此法。則得一切智無上住。

　　【疏】二十種住者。止息散動故。前七自分住。後三勝進住。

　　佛子。菩薩摩訶薩有十種坐。何等為十。所謂轉輪王坐．興十善道故。四天王坐．於一切世間自在安立佛法故。帝釋坐．與一切眾生為勝主故。梵天坐．於自他心得自在故。師子坐．能說法故。正法坐．以總持辯才力而開示故。堅固坐．誓願究竟故。大慈坐．令惡眾生悉歡喜故。大悲坐．忍一切苦不疲厭故。金剛坐．降伏眾魔及外道故。是為十。若諸菩薩安住此法。則得如來無上正覺坐。

　　【疏】三坐者。多時安處故。初四世坐以攝物。後六法坐以成德。

　　佛子。菩薩摩訶薩有十種臥。何等為十。所謂寂靜臥．身心憺怕故。禪定臥．如理修行故。三昧臥．身心柔軟故。梵天臥．不惱自他故。善業臥．於後不悔故。正信臥．不可傾動故。正道臥．善友開覺故。妙願臥．善巧迴向故。一切事畢臥．所作成辦故。捨諸功用臥一切慣習故。是為十。若諸菩薩安住此法。則得如來無上大法臥。悉能開悟一切眾生。

　　【疏】四十臥者。放捨身心。合法體故。十中。初三顯定。一加行調身心。二習修。三得定。餘七定益。亦兼餘善。然其十事。各同臥之一義。初三後二可知。四獨己臥故。五離尸伏故。六離依倚故。七思明相故。互驚覺故。八右脇臥故。

　　佛子。菩薩摩訶薩有十種所住處。何等為十。所謂以大慈為所住處。於一切眾生心平等故。以大悲為所住處。不輕未學故。以大喜為所住處。離一切憂惱故。以大捨為所住處。於有為無為平等故。以一切波羅蜜為所住處。菩提心為首故。以一切空為所住處。善巧觀察故。以無相為所住處。不出正位故。以無願為所住處。觀察受生故。以念慧為所住處。忍法成滿故。以一切法平等為所住處。得授記別故。是為十。若諸菩薩安住此法。則得如來無上無礙所住處。

　　【疏】五住處者。知有棲止之所故。前明能住。此辨所住。十句可知。

　　佛子。菩薩摩訶薩有十種所行處。何等為十。所謂以正念為所行處。滿足念處故。以諸趣為所行處。正覺法趣故。以智慧為所行處。得佛歡喜故。以波羅蜜為所行處。滿足一切智智故。以四攝為所行處。教化眾生故。以生死為所行處。積集善根故。以與一切眾生雜談戲為所行處。隨應教化令永離故。以神通為所行處。知一切眾生諸根境界故。以善巧方便為所行處。般若波羅蜜相應故。以道場為所行處。成一切智而不斷菩薩行故。是為十。若諸菩薩安住此法。則得如來無上大智慧所行處。

　　【疏】六所行處。前辨能行。此明所行。於中初四自行。一依四念。阿難四問。佛令依住。今辨依行。餘可思準。(已上十三門明十地行竟。)

　　○大文第六十觀察下五十一門。答上因圓果滿。若剋實而論。成如來力下四門。方明果滿。前皆因圓。以八相前五。猶屬因故。為明八相。皆示現故。通入果中。

　　佛子。菩薩摩訶薩有十種觀察。何等為十。所謂知諸業觀察。微細悉見故。知諸趣觀察。不取眾生故。知諸根觀察。了達無根故。知諸法觀察。不壞法界故。見佛法觀察。勤修佛眼故。得智慧觀察。如理說法故。無生忍觀察。決了佛法故。不退地觀察。滅一切煩惱超出三界二乘地故。灌頂地觀察。於一切佛法自在不動故。善覺智三昧觀察。於一切十方施作佛事故。是為十。若諸菩薩安住此法。則得如來無上大觀察智。

　　【疏】分二。初三十二門。明因圓究竟。即等覺位。後十種住兜率下。一十九門。明現果圓滿行。即妙覺位。前中分三。初一十四門。明因行體性。二十種義下八門。明方便造修。三十種魔下十門。明因行除障。初中二。初四門起行方便。二十種施下。十度行體。前中三。初二門意業觀察。次一門身業自在。後一門語業宣暢。前中初觀察者。解方便故。達通塞故。於中初三觀所化。次四觀能化法。謂理果教行。後三觀位。一超劣。二得位。三同果用。

　　佛子。菩薩摩訶薩有十種普觀察。何等為十。所謂普觀一切諸來求者。以無違心滿其意故。普觀一切犯戒眾生。安置如來淨戒中故。普觀一切害心眾生。安置如來忍力中故。普觀一切懈怠眾生。勸令精勤。不捨荷負大乘擔故。普觀一切亂心眾生。令住如來一切智地無散動故。普觀一切惡慧眾生。令除疑惑破有見故。普觀一切平等善友。順其教命住佛法故。普觀一切所聞之法。疾得證見最上義故。普觀一切無邊眾生。常不捨離大悲力故。普觀一切諸佛之法。速得成就一切智故。是為十。若諸菩薩安住此法。則得如來無上大智慧普觀察。

　　【疏】二普觀察者。審慮周徧故。前六以六度治六蔽眾生。後四雙明二利。謂順人證法。下化上成。

　　佛子。菩薩摩訶薩有十種奮迅。何等為十。所謂牛王奮迅。映蔽一切天龍夜叉乾闥婆等諸大眾故。象王奮迅。心善調柔。荷負一切諸眾生故。龍王奮迅。興大法密雲。耀解脫電光。震如實義雷。降諸根力覺分禪定解脫三昧甘露雨故。大金翅鳥王奮迅。竭貪愛水。破愚癡㲉。搏撮煩惱諸惡毒龍。令出生死大苦海故。大師子王奮迅。安住無畏平等大智以為器仗。摧伏眾魔及外道故。勇健奮迅。能於生死大戰陣中摧滅一切煩惱怨故。大智奮迅。知蘊界處及諸緣起。自在開示一切法故。陀羅尼奮迅。以念慧力持法不忘。隨眾生根為宣說故。辯才奮迅。無礙迅疾分別一切。咸令受益心歡喜故。如來奮迅。一切智智助道之法皆悉成滿。以一念相應慧。所應得者一切皆得。所應悟者一切皆悟。坐師子座降魔怨敵。成阿耨多羅三藐三菩提故。是為十。若諸菩薩安住此法。則得諸佛於一切法無上自在奮迅。

　　【疏】二身業自在中。謂實德內充。威德外溢。如師子王。奮迅威勢。更有異釋。如法界品辨。於中前五寄喻。次四約法。上皆自分。後一勝進。

　　佛子。菩薩摩訶薩有十種師子吼。何等為十。所謂唱言。我當必定成正等覺。是菩提心大師子吼。我當令一切眾生未度者度。未脫者脫。未安者安。未涅槃者令得涅槃。是大悲大師子吼。我當令佛法僧種無有斷絕。是報如來恩大師子吼。我當嚴淨一切佛剎。是究竟堅誓大師子吼。我當除滅一切惡道及諸難處。是自持淨戒大師子吼。我當滿足一切諸佛身語及意相好莊嚴。是求福無厭大師子吼。我當成滿一切諸佛所有智慧。是求智無厭大師子吼。我當除滅一切眾魔及諸魔業。是修正行斷諸煩惱大師子吼。我當了知一切諸法無我。無眾生。無壽命。無補伽羅。空。無相。無願。淨如虛空。是無生法忍大師子吼。最後生菩薩震動一切諸佛國土悉令嚴淨。是時一切釋梵四王咸來讚請。唯願菩薩以無生法而現受生。菩薩則以無礙慧眼。普觀世間一切眾生無如我者。即於王宮示現誕生。自行七步大師子吼。我於世間最勝第一。我當永盡生死邊際。是如說而作大師子吼。是為十。若諸菩薩安住此法。則得如來無上大師子吼。

　　【疏】三師子吼者。既勇健無畏。則能決定宣唱。二中令物度苦脫集。安道證滅故。餘並可知。

大方廣佛華嚴經疏論纂要卷第九十四


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十五

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之六)

　　佛子。菩薩摩訶薩有十種清淨施。何等為十。所謂平等施。不揀眾生故。隨意施。滿其所願故。不亂施。令得利益故。隨宜施。知上中下故。不住施。不求果報故。開捨施。心不戀著故。一切施。究竟清淨故。迴向菩提施。遠離有為無為故。教化眾生施。乃至道場不捨故。三輪清淨施。於施者受者及以施物。正念觀察如虛空故。是為十。若諸菩薩安住此法。則得如來無上清淨廣大施。

　　【疏】第二十種施下十門。明其行體。於中先明六度。後顯四等。十度之義。已如前釋。皆言清淨者。離蔽障故。不同世間施戒等故。然皆寄十表圓。各為一義。與九三施等。開合不同。若具會釋。恐厭繁文。故隨顯直釋。(【鈔】三施者。即財。法。無畏。九施。即一自性。二一切。三難行。四一切門。五善士。六一切種。七遂求。八二世樂。九清淨。乃至六度四攝。皆有此九。十行之初。已廣說竟。)今初。十施者。一無向背施。即清淨施中別義。二遂求施。三二世樂施。梵本名應時。及濟難故。餘七皆一切施。(三二世樂者。二世樂有九。今亦唯二。所以引梵本者。不亂之言。不順二世樂。以應時濟難。順二世樂故。餘七皆一切施者。一切即是三施。然亦九中之一。然一切有二。一內外之二。二有其三。即財法無畏。故下結中。十皆通三。今前三有其別相。後七無餘施別相。故云即一切耳。)四即觀其可不。有損不宜等。極貧下者。應先施等。五不希異熟。亦清淨施。六亦難行施。所愛重物。無戀著故。七內外財等。無不捨故。八九與十。皆巧慧施。此迴向巧治二過故。一觀諸行。性不堅牢。治於當果有為。見勝功德。二由具大悲。治於二乘。趣證無為故。行不住道。而向菩提。九益生施。常以財法施之。故名不捨。十忘相成度。然其十度。皆有三輪。而義有小異。(【校】上鈔即是三施。施。纂要南藏續藏金陵本誤作世。又上疏皆巧慧施。慧。纂要南藏金陵本誤作惠。)

　　佛子。菩薩摩訶薩有十種清淨戒。何等為十。所謂身清淨戒。護身三惡故。語清淨戒。離語四過故。心清淨戒。永離貪瞋邪見故。不破一切學處清淨戒。於一切人天中作尊主故。守護菩提心清淨戒。不樂小乘故。守護如來所制清淨戒。乃至微細罪生大怖畏故。隱密護持清淨戒。善拔犯戒眾生故。不作一切惡清淨戒。誓修一切善法故。遠離一切有見清淨戒。於戒無著故。守護一切眾生清淨戒。發起大悲故。是為十。若諸菩薩安住此法。則得如來無上無過失清淨戒。

　　【疏】二十戒者。前三律儀。七十攝生。餘皆攝善。

　　佛子。菩薩摩訶薩有十種清淨忍。何等為十。所謂安受呰辱清淨忍。護諸眾生故。安受刀杖清淨忍。善護自他故。不生恚害清淨忍。其心不動故。不責卑賤清淨忍。為上能寬故。有歸咸救清淨忍。捨自身命故。遠離我慢清淨忍。不輕未學故。殘毀不瞋清淨忍。觀察如幻故。有犯無報清淨忍。不見自他故。不隨煩惱清淨忍。離諸境界故。隨順菩薩真實智。知一切法無生清淨忍。不由他教。入一切智境界故。是為十。若諸菩薩安住其中。則得一切諸佛不由他悟無上法忍。

　　【疏】三十忍者。初三耐怨害忍。忍他三業惱害故。次三安受苦忍。初後忍不稱情。中一忍身苦以濟物。後二。諦察法忍。七八通三忍。又四難行忍。於下能忍。恕不逮故。五亡身濟難。六忍己順他。皆遂求忍。餘如前判。(【鈔】又四難行忍下。約三忍。今約九忍。難行有三。今是其一。於下能忍。是一難行。對於上流。生忍則易。童僕子息。生忍則難。彼合敬順。我合責罰故。言恕不逮者。即晉書中意。晉衛洗馬。凡所發言。皆為實錄。時有一人。非理相忤。後有僕使。所為非理。於此二人。並無慍色。人問其故。彼對之曰。非理相干。可以理遣。人之不逮。可以情恕。故云恕不逮故。以釋經中為上能寬。此亦外典謂居上能寬。為下能敬。君子之行也。)

　　佛子。菩薩摩訶薩有十種清淨精進。何等為十。所謂身清淨精進。承事供養諸佛菩薩及諸師長尊重福田不退轉故。語清淨精進。隨所聞法。廣為他說。讚佛功德無疲倦故。意清淨精進。善能入出慈悲喜捨禪定解脫及諸三昧無休息故。正直心清淨精進。無誑無諂無曲無偽一切勤修無退轉故。增勝心清淨精進。志常趣求上上智慧。願具一切白淨法故。不唐捐清淨精進。攝取布施戒忍多聞及不放逸。乃至菩提。無中息故。摧伏一切魔清淨精進。悉能除滅貪欲瞋恚愚癡邪見一切煩惱諸纏蓋故。成滿智慧光清淨精進。有所施為。悉善觀察。咸使究竟。不令後悔。得一切佛不共法故。無來無去清淨精進。得如實智。入法界門。身語及心。皆悉平等。了相非相。無所著故。成就法光清淨精進。超過諸地。得佛灌頂。以無漏身而示沒生。出家成道。說法滅度。具足如是普賢事故。是為十。若諸菩薩安住此法。則得如來無上大清淨精進。

　　【疏】四十精進中。二與第十。是饒益有情。五是被甲。餘皆攝善。又初三三業。即精進自體。四離染法。五引白法。上二一切門精進。六無所棄捨。及無所退減。七無下劣。八無顛倒。及勤勇加行。上三即善士精進。九平等相應。即一切種精進。上皆自分。十即勝進迴向菩提清淨精進。

　　佛子。菩薩摩訶薩有十種清淨禪。何等為十。所謂常樂出家清淨禪．捨一切所有故。得真善友清淨禪。示教正道故。住阿蘭若忍風雨等清淨禪。離我我所故。離憒閙眾生清淨禪．常樂寂靜故。心業調柔清淨禪。守護諸根故。心智寂滅清淨禪。一切音聲諸禪定刺不能亂故。覺道方便清淨禪．觀察一切皆現證故。離於味著清淨禪。不捨欲界故。發起通明清淨禪。知一切眾生根性故。自在遊戲清淨禪。入佛三昧知無我故。是為十。若諸菩薩安住其中。則得如來無上大清淨禪。

　　【疏】五十禪中。初五方便。次一正定堅成。次二發慧斷惑。上八現法樂住禪。九利益眾生禪。十引生功德禪。﹂

　　佛子。菩薩摩訶薩有十種清淨慧。何等為十。所謂知一切因清淨慧。不壞果報故。知一切緣清淨慧。不違和合故。知不斷不常清淨慧。了達緣起皆如實故。拔一切見清淨慧。於眾生相無取捨故。觀一切眾生心行清淨慧。了知如幻故。廣大辯才清淨慧。分別諸法問答無礙故。一切諸魔外道聲聞獨覺所不能知清淨慧。深入一切如來智故。見一切佛微妙法身。見一切眾生本性清淨。見一切法皆悉寂滅。見一切剎同於虛空清淨慧。知一切相皆無礙故。一切總持辯才方便波羅蜜清淨慧。令得一切最勝智故。一念相應金剛智了一切法平等清淨慧。得一切法最尊智故。是為十。若諸菩薩安住其中。則得如來無障礙大智慧。

　　【疏】六有十慧。初三解法。即加行慧。次四攝生。即後得慧。後三證理。即正體慧。

　　佛子。菩薩摩訶薩有十種清淨慈。何等為十。所謂等心清淨慈。普攝眾生無所揀擇故。饒益清淨慈。隨有所作皆令歡喜故。攝物同己清淨慈。究竟皆令出生死故。不捨世間清淨慈。心常緣念集善根故。能至解脫清淨慈。普使眾生除滅一切諸煩惱故。出生菩提清淨慈。普使眾生發求一切智心故。世間無礙清淨慈。放大光明平等普照故。充滿虛空清淨慈。救護眾生無處不至故。法緣清淨慈。證於如如真實法故。無緣清淨慈。入於菩薩離生性故。是為十。若諸菩薩安住此法。則得如來無上廣大清淨慈。

　　【疏】第二四門明四等者。六度多明自利。四等多約利他。然四等於境有別。已見十地。今文從通。但約與樂等。以為顯別。今初明慈。前八眾生緣。九十文顯。然瑜伽四十四。三緣之中。初共外道。次共二乘。後方不共。此中三緣。皆不共凡小。如文思之。

　　佛子。菩薩摩訶薩有十種清淨悲。何等為十。所謂無儔伴清淨悲。獨發其心故。無疲厭清淨悲。代一切眾生受苦不以為勞故。難處受生清淨悲。為度眾生故。善趣受生清淨悲。示現無常故。為邪定眾生清淨悲。歷劫不捨弘誓故。不著己樂清淨悲。普與眾生快樂故。不求恩報清淨悲。修潔其心故。能除顛倒清淨悲。說如實法故。菩薩摩訶薩知一切法本性清淨。無染著。無熱惱。以客塵煩惱故而受眾苦。如是知已。於諸眾生而起大悲。名本性清淨。為說無垢清淨光明法故。菩薩摩訶薩知一切法如空中鳥迹。眾生癡翳．不能照了。觀察於彼起大悲心。名真實智。為其開示涅槃法故。是為十。若諸菩薩安住此法。則得如來無上廣大清淨悲。

　　【疏】二有十悲。前七眾生緣。次一法緣。後二無緣。於中初傷其真隱。故為顯。後念彼不知。故令悟。

　　佛子。菩薩摩訶薩有十種清淨喜。何等為十。所謂發菩提心清淨喜。悉捨所有清淨喜。不嫌棄破戒眾生而教化成就清淨喜。能忍受造惡眾生誓願救度清淨喜。捨身求法不生悔心清淨喜。自捨欲樂常樂法樂清淨喜。令一切眾生捨資生樂。常樂法樂。清淨喜。見一切佛恭敬供養無有厭足．法界平等清淨喜。令一切眾生愛樂禪定解脫三昧遊戲入出清淨喜。心樂具行順菩薩道一切苦行．證得牟尼寂靜不動無上定慧清淨喜。是為十。若諸菩薩安住此法。則得如來無上廣大清淨喜。

　　【疏】三有十喜。初四眾生緣。次三法緣。後三無緣。

　　佛子。菩薩摩訶薩有十種清淨捨。何等為十。所謂一切眾生恭敬供養不生愛著清淨捨。一切眾生輕慢毀辱不生瞋恚清淨捨。常行世間不為世間八法所染清淨捨。於法器眾生待時而化。於無法器亦不生嫌清淨捨。不求二乘學無學法清淨捨。心常遠離一切欲樂順煩惱法清淨捨。不歎二乘厭離生死清淨捨。遠離一切世間語。非涅槃語。非離欲語。不順理語。惱亂他語。聲聞獨覺語。略說乃至一切障菩薩道語。皆悉遠離清淨捨。或有眾生根已成熟發生念慧。而未能知最上之法。待時方化清淨捨。或有眾生菩薩往昔已曾教化。至於佛地方可調伏。彼亦待時清淨捨。菩薩摩訶薩於彼二人。無高無下。無取無捨。遠離一切種種分別。恒住正定入如實法。心得堪忍清淨捨。是為十。若諸菩薩安住其中。則得如來無上廣大清淨捨。

　　【疏】四有十捨。文列十一。晉本初二。但合為一。於中初四眾生緣。次六法緣。後一無緣。上明行體竟。(【鈔】補註曰。法器眾生者。是有可化之器也。待時而化者。謂器雖可化。亦須待時。苟化不待時而欲其速成．是日中灌瓜。匪徒無益。反戕其生也。凡為人師者。授受之際。可不慎哉。)

　　佛子。菩薩摩訶薩有十種義。何等為十。所謂多聞義．堅固修行故。法義．善巧思擇故。空義．第一義空故。寂靜義．離諸眾生諠憒故。不可說義．不著一切語言故。如實義．了達三世平等故。法界義．一切諸法一味故。真如義．一切如來順入故。實際義．了知究竟如實故。大般涅槃義．滅一切苦而修菩薩諸行故。是為十。若諸菩薩安住此法。則得一切智無上義。

　　【疏】第二十義下八門。明造修方便行。於中前五門。明自分行。後三門明勝進行。前中初二明法義。次二說福智。後一顯圓足。今初。以彼法義成行故。若以能詮為法。則以所詮為義。今此不取能詮為法。然法約自體。義是所以。法總義別。餘如九地四無礙中辨。今初十義。一以修行為多聞之義。意在於修。不在聞故。淨名亦云。多聞是道場。如聞行故。二思為法家之義。餘倣此知。法即事法。餘八理法。理法所以。在於證入。

　　佛子。菩薩摩訶薩有十種法。何等為十。所謂真實法．如說修行故。離取法．能取所取悉離故。無諍法．無有一切惑諍故。寂滅法．滅除一切熱惱故。離欲法．一切貪欲皆斷故。無分別法．攀緣分別永息故。無生法．猶如虛空不動故。無為法．離生住滅諸相故。本性法．自性無染清淨故。捨一切烏波提涅槃法．能生一切菩薩行修習不斷故。是為十。若諸菩薩安住其中。則得如來無上廣大法。

　　【疏】二有十法。法有二義。一持自性。二軌生物解。今此前七通二。八九唯自性。後一唯軌生。烏波提者。此云有苦。即二乘涅槃。佛性論第二說。二乘無餘。尚有三餘。一無明住地惑。二無漏業。三變易苦。故非真無餘。今以涅槃為安樂義。略舉有苦。故應捨之。軌令眾生。不應修此。

　　佛子。菩薩摩訶薩有十種福德助道具。何等為十。所謂勸眾生起菩提心是菩薩福德助道具。不斷三寶種故。隨順十種迴向是菩薩福德助道具。斷一切不善法集一切善法故。智慧誘誨是菩薩福德助道具。超過三界福德故。心無疲倦是菩薩福德助道具。究竟度脫一切眾生故。悉捨內外一切所有是菩薩福德助道具。於一切物無所著故。為滿足相好精進不退是菩薩福德助道具。開門大施無所限故。上中下三品善根。悉以迴向無上菩提。心無所輕。是菩薩福德助道具。善巧方便相應故。於邪定下劣不善眾生皆生大悲．不懷輕賤。是菩薩福德助道具。常起大人弘誓心故。恭敬供養一切如來。於一切菩薩起如來想。令一切眾生皆生歡喜。是菩薩福德助道具。守本志願極堅牢故。菩薩摩訶薩於阿僧祇劫積集善根自欲取證無上菩提如在掌中。然悉捨與一切眾生。心無憂惱。亦無悔恨。其心廣大等虛空界。此是菩薩福德助道具。起大智慧證大法故。是為十。若諸菩薩安住其中。則具足如來無上廣大福德聚。

　　【疏】第二二門明福智者。福智即道。成福智緣。名助道具。如云三寶不斷是福。勸眾生發為緣等。又具三莊嚴。方為正道。偏語皆助。斯則福智。即助道具。又以正道。福智相絕故。故文中說法布施。皆即是福。非福緣故。今初福德中。二順迴向因。七不雜小善。迴向於果。餘可知。

　　佛子。菩薩摩訶薩有十種智慧助道具。何等為十。所謂親近多聞真善知識。恭敬供養尊重禮拜。種種隨順．不違其教。是為一。一切正直無虛矯故。

　　【疏】二智慧具中。一外近善緣。

　　永離憍慢。常行謙敬。身語意業無有粗獷。柔和善順．不偽不曲。是為二。其身堪作佛法器故。

　　【疏】二內調法器。

　　念慧隨覺未曾散亂。慚愧柔和心安不動。常憶六念。常行六敬。常隨順住六堅固法。是為三。與十種智為方便故。

　　【疏】三念慧安處。六念自持。六和眾法。並見上文。六堅順位。本業上卷。以三賢十聖等妙二覺為六。謂信堅．法堅．修堅．德堅．頂堅．覺堅。亦名六忍。謂信．法．修．正．無垢．一切智。復名六慧。謂聞．思．修．無相．照寂．寂照。復名六觀。謂住．行．向．地．無相．一切種智。即亦六性。謂習種性等。一切諸佛．無不入此。故常隨順。十種智者。謂法智．比智．他心智．世智．四諦智．盡智．無生智。

　　樂法樂義。以法為樂。常樂聽聞．無有厭足。捨離世論．及世言說。專心聽受出世間語。遠離小乘。入大乘慧。是為四。一心憶念無散動故。

　　【疏】四法樂怡神。

　　六波羅蜜。心專荷負。四種梵住．行已成熟。隨順明法．悉善修行。聰敏智人．皆勤請問。遠離惡趣．歸向善道。心常愛樂正念觀察。調伏己情。守護他意。是為五。堅固修行真實行故。

　　【疏】五真實修行。

　　常樂出離。不著三有。恒覺自心曾無惡念。三覺已絕．三業皆善。決定了知心之自性。是為六。能令自他心清淨故。

　　【疏】六自他雙淨。言三覺者。欲。恚。害也。

　　觀察五蘊。皆如幻事。界如毒蛇。處如空聚。一切諸法。如幻。如燄。如水中月。如夢。如影。如響。如像。如空中畫。如旋火輪。如虹蜺色。如日月光。無相無形。非常非斷。不來不去。亦無所住。如是觀察。知一切法無生無滅。是為七。知一切法。性空寂故。

　　【疏】七徧觀法性。界如毒蛇者。淨名涅槃。皆以四大為毒蛇。性違害故。今居蘊入之中。義當十八界。以四大即內界故。俱舍云。大種。謂四界。今取總中別義。亦可十八界。皆不可執取。處如空聚者。中無人故。並如涅槃二十三說。

　　菩薩摩訶薩。聞一切法。無我。無眾生。無壽者。無補伽羅。無心。無境。無貪瞋癡。無身。無物。無主。無待。無著。無行。如是一切。皆無所有。悉歸寂滅。聞已深信。不疑不謗。是為八。以能成就圓滿解故。

　　【疏】八深解二空。無心已下。明其法空。

　　菩薩摩訶薩。善調諸根。如理修行。恒住止觀。心意寂靜．一切動念皆悉不生。無我無人。無作無行。無計我想。無計我業。無有瘡疣。無有瘢痕。亦無於此所得之忍。身語意業無來無去。無有精進。亦無勇猛。觀一切眾生。一切諸法。心皆平等而無所住。非此岸。非彼岸。此彼性離。無所從來。無所至去。常以智慧如是思惟。是為九。到分別相彼岸處故。

　　【疏】九止觀雙遊。於中先總修止觀。後心意下。雙釋二門。先釋止。欲取我相為我想。正計為我業。正損法身為瘡疣。餘過未滅為瘢痕。能所忍寂。故無來去。後觀一切下。釋觀。說雖先後。運在一時。

　　菩薩摩訶薩。見緣起法故．見法清淨。見法清淨故．見國土清淨。見國土清淨故．見虛空清淨。見虛空清淨故．見法界清淨。見法界清淨故．見智慧清淨。是為十。修行積集一切智故。佛子。是為菩薩摩訶薩十種智慧助道具。若諸菩薩安住此法。則得如來一切法無障礙清淨微妙智慧聚。

　　【疏】十修集種智。謂見法從緣。則知國由心現。國由心現故。有而即空。空為法性。萬法由生。見法性源。是真智慧。皆離妄垢。並云清淨。五重積集。一切智圓。

　　佛子。菩薩摩訶薩有十種明足。何等為十。所謂善分別諸法明足．不取著諸法明足。離顛倒見明足。智慧光照諸根明足。巧發起正精進明足。能深入真諦智明足。滅煩惱業．成就盡智無生智明足。天眼智．普觀察明足。宿住念．知前際清淨明足。漏盡神通智．斷眾生諸漏明足。是為十。若諸菩薩安住此法。則得如來於一切佛法無上大光明。

　　【疏】第三明足者。總顯圓足。惑暗斯亡。智解斯顯。故稱為明．足有二義。一智圓備故。二有進趣故。其猶脚足．斯即十號明行足義。果稱圓足。因為脚足。又準涅槃十八．以明為果。所謂菩提。以行為足。謂戒定等。廣如彼說。此居等覺。義通二足。望脚足義。此門亦得名為勝進。十中前七約行。後三別舉三明。自分行竟。

　　佛子。菩薩摩訶薩有十種求法。何等為十。所謂直心求法。無有諂誑故。精進求法。遠離懈慢故。一向求法。不惜身命故。為除一切眾生煩惱求法。不為名利恭敬故。為饒益自他一切眾生求法。不但自利故。為入智慧求法。不樂文字故。為出生死求法。不貪世樂故。為度眾生求法。發菩提心故。為斷一切眾生疑求法。令無猶豫故。為滿足佛法求法。不樂餘乘故。是為十。若諸菩薩安住此法。則得不由他教一切佛法大智慧。

　　【疏】第二有十種求法下三門。明勝進行。一更求法要。二得已明了。三如說修行。今初。依此成行故。一始心唯直。二中後無懈。三內不顧身。四外亡名利。五雙圓二利。六得意亡言。七果不近求。八因酬所為。九普決疑惑。十唯滿佛乘。離此十求。皆邪求也。

　　佛子。菩薩摩訶薩有十種明了法。何等為十。所謂隨順世俗生長善根。是童蒙凡夫明了法。得無礙不壞信覺法自性。是隨信行人明了法。勤修習法隨順法住。是隨法行人明了法。遠離八邪向八正道。是第八人明了法。除滅眾結。斷生死漏。見真實諦。是須陀洹人明了法。觀味是患。知無往來。是斯陀含人明了法。不樂三界。求盡有漏。於受生法。乃至一念不生愛著。是阿那含人明了法。獲六神通。得八解脫。九定。四辯。悉皆成就。是阿羅漢人明了法。性樂觀察一味緣起。心常寂靜。知足少事。解因自得。悟不由他。成就種種神通智慧。是辟支佛人明了法。智慧廣大。諸根明利。常樂度脫一切眾生。勤修福智助道之法。如來所有十力無畏一切功德。具足圓滿。是菩薩人明了法。是為十。若諸菩薩安住此法。則得如來無上大智明了法。

　　【疏】二明了法者。得不照達。求之何用。總以普賢勝智。了知三乘凡聖差別。(【鈔】總以普賢下。顯能了智。則是圓智了法。無法非圓。今但約相。則所了通小耳。)一是凡夫。若童稚蒙昧。未能出世。故隨世俗。長四善根。(長四善根。即暖。頂。忍。世第一法。初地已廣。)二謂鈍根。隨信他言而行道故。名隨信行。三是利根。由自披閱契經等法而行道故。名隨法行。然今既云。覺法自性等。則知十中。前九亦兼含大。是以智論。明有三乘共十地法。此上二人。約根分異。(是以智論下。引證。成前通大之義。天台引此。立於通教。通大通小。通淺通深。十地者。一乾慧地。二性地。三八人地。四見地。五薄地。六離欲地。七已辦地。八辟支佛地。九菩薩地。十佛性地。廣如天台。)四第八人者。即初果向。又俱舍賢聖品中疏云。第八人者。謂苦法忍。八忍之中．從後數之．為第八故。五初果法。斷眾結者。謂三正三隨。已如十地。亦可見所斷惑．八十八使．名為眾結。由見諦理．斷無明漏。無明是生死根本．名生死漏。(三正三隨者。三正即涅槃經。謂身見．戒取．疑。俱舍說斷其六。故加三隨。邊見隨身見。執斷常者．必依身故。見取隨戒取。非因計因．必計勝故。邪見隨疑。疑無之心．斷善根故。)六一來果。觀欲味過患。已斷六品。雖三品惑．能潤一生。故一往來。而知無往來也。七不還果。斷九品盡故．不還欲界。乃至八地惑皆斷故．總云不樂三界。八無學果。八解脫者。一內有色．觀外色解脫。二內無色．觀外色解脫。三淨解脫。初二如次依初二禪。三依四禪。次四無色．為四解脫。八即滅受想解脫。餘義已見上文。廣如諸論。九十可知。(言解脫有八種者。一內有色．觀外色解脫。謂於內身有色想貪。為除此貪．觀外不淨青瘀等色．令貪不起。故名解脫。二內無色想．觀外色解脫。謂於內身無色想貪。雖已除貪。為堅牢故。觀外不淨青瘀等色．令貪不起。名為解脫。第三淨解脫．身作證．具足住。謂觀淨色．令貪不起．名淨解脫。觀淨色者。顯觀轉勝。此淨解脫．身中證得．名身作證。具足圓滿．得住此定．名具足住。四無色定．為次四解脫。四解脫各能棄背下地貪故．名為解脫。後第八滅受想定解脫．身作證．具足住。棄背受等．名為解脫。)

　　佛子。菩薩摩訶薩有十種修行法。何等為十。所謂恭敬尊重諸善知識修行法。常為諸天之所覺悟修行法。於諸佛所．常懷慚愧修行法。哀愍眾生不捨生死修行法。事必究竟心無變動修行法。專念隨逐發大乘心諸菩薩眾．精勤修學修行法。遠離邪見勤求正道修行法。摧破眾魔及煩惱業修行法。知諸眾生根性勝劣而為說法令住佛地修行法。安住無邊廣大法界．除滅煩惱令身清淨修行法。是為十。若諸菩薩安住其中。則得如來無上修行法。

　　【疏】三修行法者。如說修行。方得佛法故。常為諸天者。為字去聲。故晉經云。覺悟諸天。餘並可知。上來造修行竟。

大方廣佛華嚴經疏論纂要卷第九十五


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十六

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之七)

　　佛子。菩薩摩訶薩有十種魔。何等為十。所謂蘊魔．生諸取故。煩惱魔．恒雜染故。業魔．能障礙故。心魔．起高慢故。死魔．捨生處故。天魔．自憍縱故。善根魔．恒執取故。三昧魔．久耽味故。善知識魔．起著心故。菩提法智魔．不願捨離故。是為十。菩薩摩訶薩應作方便．速求遠離。

　　【疏】第三有十魔下十門。明離障行。分二。前五門．明離障成行。後五門．明離障加持。前中分三。初二門明所離障體。次一門明離障方便。後二門顯見佛成行。前中初顯魔體。後辨魔因。今初十魔。能障道故。一蘊魔者。身為道器。體與佛同。豈即是魔。蘊魔之名．特由取著。下九例爾。皆以下句釋成魔義。是知以心分別．萬法皆魔。何但此十。故舉菩提法智．以勝況劣。不以心分別．一切皆佛。豈捨魔界求佛界耶。然四魔直就體明。十魔多約執取。十表無盡．故與四不同。若欲攝者。除三同外。皆煩惱攝。法即所證。智是能證。能所冥合．故名菩提。若不捨於分別菩提之見。即是魔矣。餘文自顯。

　　佛子。菩薩摩訶薩有十種魔業。何等為十。所謂忘失菩提心．修諸善根。是為魔業。惡心布施。瞋心持戒。捨惡性人。遠懈怠者。輕慢亂意。譏嫌惡慧。是為魔業。於甚深法心生慳吝．有堪化者而不為說。若得財利恭敬供養．雖非法器而強為說。是為魔業。不樂聽聞諸波羅蜜。假使聞說而不修行。雖亦修行．多生懈怠。以懈怠故．志意狹劣．不求無上大菩提法。是為魔業。遠善知識．近惡知識。樂求二乘．不樂受生。志尚涅槃離欲寂靜。是為魔業。於菩薩所起瞋恚心。惡眼視之．求其罪釁。說其過惡。斷彼所有財利供養。是為魔業。誹謗正法．不樂聽聞。假使得聞．便生毀呰。見人說法．不生尊重。言自說是．餘說悉非。是為魔業。樂學世論。巧述文辭。開闡二乘。隱覆深法。或以妙義．授非其人。遠離菩提．住於邪道。是為魔業。已得解脫已安隱者．常樂親近而供養之。未得解脫未安隱者．不肯親近．亦不教化。是為魔業。增長我慢．無有恭敬。於諸眾生．多行惱害。不求正法真實智慧。其心弊惡．難可開悟。是為魔業。是為十。菩薩摩訶薩。應速遠離。勤求佛業。

　　【疏】二有十魔業者。行此十事。皆能訛善。亦招天魔。故為其業。十中。一由忘行本。令所修善。感生死果。不至菩提。故是其業。二於蔽度不平等故。於中初二蔽俱行度。後四嫌棄有蔽之人。文影畧耳。夫真道者。不施不慳。不戒不犯。不忍不恚。不進不怠。不定不亂。不智不愚。嫌他不忍。忍度豈成。他皆倣此。又悲化惡故。況惡為善資。不愛其資。是大迷也。餘八易知。然觀此文。難免魔業。願諸後學。審此省躬。

　　佛子。菩薩摩訶薩有十種捨離魔業。何等為十。所謂近善知識．恭敬供養．捨離魔業。不自尊舉．不自讚歎．捨離魔業。於佛深法．信解不謗．捨離魔業。未曾忘失一切智心．捨離魔業。勤修妙行．恒不放逸．捨魔離業。常求一切菩薩藏法．捨離魔業。恒演說法．心無疲倦．捨離魔業。歸依十方一切諸佛．起救護想．捨離魔業。信受憶念一切諸佛神力加持．捨離魔業。與一切菩薩同種善根．平等無二．捨離魔業。是為十。若諸菩薩安住此法。則能出離一切魔道。

　　【疏】第二捨魔業。即離障方便。對障修治。故云捨離。然此十句．敵對反前。但畧而不次耳。一反第五。二反第二。三反第七。四反第一。五反第四。六反第八。七反第三。八反第九。救護彼故。九反第十。若得佛加。弊惡息故。十反第六。同一善根。豈求惡故。然復欲顯隨其一善．總反前十。或以多善．共反前一。令不定執。故不次耳。

　　佛子。菩薩摩訶薩有十種見佛。何等為十。所謂於安住世間成正覺佛．無著見。願佛．出生見。業報佛．深信見。住持佛．隨順見。涅槃佛．深入見。法界佛．普至見。心佛．安住見。三昧佛．無量無依見。本性佛．明了見。隨樂佛．普受見。是為十。若諸菩薩安住此法。則常得見無上如來。

　　【疏】第三二門。顯見佛成行。由障離故。果現行成。於中先見佛。後成行。今初。即是果現。此中所見．即前十佛。亦是八地十身。十身與此。名小不同。已如前會。然此中明見。皆稱彼佛而見。如云無著。自屬正覺。非謂菩薩於彼不著。若菩薩於此不著。下九豈當著耶。是知皆就所見明見。亦不得半就所見。半約能見。一無著者。安住世間故．不著涅槃。成正覺故．不著生死。乘無住道．示成正覺．故名無著。稱此而見．是見正覺。他皆準此。又無邪慧而不離。故云無著。無正德而不圓。故云正覺。則佛見影畧。此即總句。下九皆此別義。二乘願出生。故上文云。佛願力故無不現。又乘此願．能生一切德故。三報即相好莊嚴身。業即萬行之因。而深信為首。云深信見。故下善財云。一切諸佛從信心起。亦能令見者信故。四隨順眾生．住持舍利等故。又隨順眾生．以圓音周徧三世持佛法故。五涅槃即是化身。化身示滅．故名涅槃。深入見者。深入涅槃．故能示滅。深入生死．故示滅非真。(【鈔】深入涅槃者。得無住涅槃。能建大事．深入生死故。示滅非真者。悟生死性．即性淨涅槃。故知示滅非真滅也。稱性常在故。)六法身充滿於法界故。法界為佛體故。七湛然安住真唯識性。是佛心故。八寂然無依．心言路絕．即三昧義。觸類皆然。故三昧無量。九平等性智．了本性故。本覺真性．性本了故。十隨自他意．無身不受故。依上十見．則真見佛。既知十佛總別六相圓融。則依十見．無有障礙。(依上十下。六相圓融。總即一佛。別分為十。同帶於佛。異則正覺相好等差。成則攬十共成真佛之義。壞則十身各住自位。)

　　佛子。菩薩摩訶薩有十種佛業。何等為十。所謂隨時開導是佛業。令正修行故。夢中令見是佛業。覺昔善根故。

　　【疏】二有十種佛業。即是成行。前見佛體。今辨佛因。又行順佛行．故名佛業。佛以利生為事業故。十中初總餘別。又總別合為五對。一覺導夢化對。

　　為他演說所未聞經是佛業。令生智斷疑故。為悔纏所纏者說出離法是佛業。令離疑心故。

　　【疏】二開纏淨戒對。犯戒疑悔。故為彼纏。令其懺除。故名出離。戒有多種。出離亦多。總相言之。不過二種。一事。二理。事隨輕重。篇聚悔除。理觀性空。是真奉律。若具二者。罪無不離。又如瑜伽九十九。有五惡作。即是悔纏。一謂作是思惟。後定自責。二諸天訶責。三大師同行責。四惡名流布。五死墮惡趣。亦有五相。能除此惡作。謂佛許還淨故。由無知等。我已滅故。當來無犯意。我已生故。已與同梵行悔故。佛說悔除為善哉。惡作相續以為蓋故。餘如淨名第一。及隨好品辨。(【鈔】又瑜伽九十九下。重釋淨戒。先舉所治。後亦有五相下。舉其能治。此五亦可對前五。唯三四不次。一由佛許還淨。故不自責。二由滅無知。不懼天所訶。三已生無犯之意。不懼惡名。四同行悔。不懼同行之責。五佛許悔除。故不懼惡道。而其實義。此五通能治於前五。)

　　若有眾生起慳吝心．乃至．惡慧心．二乘心．損害心．疑惑心．散動心。憍慢心。為現如來眾相莊嚴身。是佛業。生長過去善根故。於正法難遇時廣為說法。令其聞已。得陀羅尼智。神通智。普能利益無量眾生。是佛業。勝解清淨故。

　　【疏】三現相說法對。於現相中．由如來相從六度生。故除六蔽。見此殊勝。不希二乘。覩慈善根。決知尊勝。住心佛境。自失威光。故無害等。

　　若有魔事起。能以方便現虛空界等聲。說不損惱他法以為對治。令其開悟。眾魔聞已．威光歇滅。是佛業。志樂殊勝威德大故。其心無間．常自守護。不令證入二乘正位。若有眾生根性未熟。終不為說解脫境界。是佛業。本願所作故。

　　【疏】四降魔護小對。

　　生死結漏一切皆離。修菩薩行相續不斷。以大悲心攝取眾生。令其起行究竟解脫。是佛業。不斷修行菩薩行故。菩薩摩訶薩．了達自身．及以眾生．本來寂滅。不驚不怖。而勤修福智無有厭足。雖知一切法無有造作。而亦不捨諸法自相。雖於諸境界永離貪欲。而常樂瞻奉諸佛色身。雖知不由他悟入於法。而種種方便求一切智。雖知諸國土皆如虛空。而常樂莊嚴一切佛剎。雖恒觀察無人無我。而教化眾生無有疲厭。雖於法界本來不動。而以神通智力現眾變化。雖已成就一切智智。而修菩薩行無有休息。雖知諸法不可言說。而轉淨法輪令眾心喜。雖能示現諸佛神力。而不厭捨菩薩之身。雖現入於大般涅槃。而一切處示現受生。能作如是權實雙行法。是佛業。是為十。若諸菩薩安住其中。則得不由他教無上無師廣大業。

　　【疏】五悲攝雙行對。雙行中。有十二句。初一總明無作四諦。不驚怖者。妄惑本無今有。故應驚。妄苦逼害身心。故應怖。今皆了本寂．即同滅理。故不驚怖。雖了本寂而修福智。為能治道。餘十一句別中。初一約苦。次一約集。次八約道。後一約滅。文並可知。

　　佛子。菩薩摩訶薩有十種慢業。何等為十。所謂於師僧父母．沙門婆羅門．住於正道．向正道者．尊重福田所．而不恭敬。是慢業。或有法師。獲最勝法乘於大乘。知出要道。得陀羅尼。演說契經廣大之法無有休息。而於其所．起高慢心。及於所說法．不生恭敬。是慢業。於眾會中聞說妙法。不肯歎美．令人信受。是慢業。好起過慢．自高陵物。不見己失．不知自短。是慢業。好起過過慢。見有德人．應讚不讚。見他讚歎．不生歡喜。是慢業。見有法師為人說法。知是法是律。是真實。是佛語。為嫌其人。亦嫌其法。自起誹謗。亦令他謗。是慢業。自求高座。自稱法師。應受供給。不應執事。見有耆舊久修行人．不起逢迎。不肯承事。是慢業。見有德人．顰蹙不喜。言辭粗獷。伺其過失。是慢業。見有聰慧知法之人．不肯親近恭敬供養。不肯咨問何等為善。何等不善。何等應作。何等不應作。作何等業。於長夜中而得種種利益安樂。愚癡頑很。我慢所吞。終不能見出要之道。是慢業。復有眾生．慢心所覆。諸佛出世．不能親近恭敬供養。新善不起。舊善消滅。不應說而說。不應諍而諍。未來必墮險難深坑。於百千劫尚不值佛。何況聞法。但以曾發菩提心故。終自醒悟。是慢業。是為十。

　　【疏】第二有十慢下五門。明離障加持行中二。初二門．內成離障行。後三門．外得加持行。前中初門舉障。後門顯治。今初慢者。恃己於他高舉為性。能障不慢生苦為業。然經論中．說多差別。且明七慢。俱舍十九云。一慢。二過慢。三慢過慢。四我慢。五增上慢。六卑慢。七邪慢。今文開十。四五與九。具有其名。餘七但有其義。前三即慢。但約有高心故。故彼論中云。一慢者。謂於他劣謂己勝。於他等謂己等。雖能稱境。以心高舉。說名為慢。初一輕人。次二慢法。四中自高陵物。是於他等謂己勝。即當過慢。過前慢故。五即慢過慢。今言過過者。過前慢故。有德應讚。即於他勝。見讚不喜。是為己勝。應合讚我故。六即邪慢。謂於無德．謂己有德。故名邪慢。成就惡行。名為無德。恃惡高舉。名之為慢。自起誹謗。即惡行故。七即卑慢。耆舊有德．即是彼多分勝。不應執事．即謂己小劣．何得事他。八亦邪慢。起惡行故。九即我慢。我慢所吞故。十即增上慢。新善未起。即是未得。不應諍而諍。即是謂得故。其但以曾發下。準梵本。應迴安於百千劫前深坑之下。彼梵本從消滅下云。不應說而說。言多鬬諍。發起怨嫌。數行此法。應墮大坑。然以曾集菩提心力。得受豪貴自在之力。於百千劫尚不見佛。何況聞法。晉及度世。大意皆同梵本。若但以今釋。當墮深坑．語其慢過。終自醒悟．明非長沒。若約八慢。前三皆是憍慢。亦名傲慢。皆於尊境不肯禮敬故。餘如別說。(【鈔】若約八慢者。即刊定意。涅槃成實．皆有八慢。天台智者引文殊問經。釋法華八鳥。明有八慢。謂一盛壯慢如鵄。二性慢如梟。三富慢如鵰。四自在慢如鷲。五壽命慢如烏。六聰明慢如鵲。七行慢如鳩。八色慢如鴿。)

　　若諸菩薩離此慢業。則得十種智業。何等為十。所謂信解業報不壞因果。是智業。不捨菩提心常念諸佛。是智業。近善知識恭敬供養。其心尊重終無厭怠。是智業。樂法樂義無有厭足．遠離邪念勤修正念。是智業。於一切眾生離於我慢。於諸菩薩起如來想。愛重正法如惜己身。尊奉如來如護己命。於修行者生諸佛想。是智業。身語意業無諸不善。讚美賢聖。隨順菩提。是智業。不壞緣起．離諸邪見。破暗得明。照一切法。是智業。十種迴向隨順修行。於諸波羅蜜起慈母想。於善巧方便起慈父想。以深淨心入菩提舍。是智業。施戒多聞止觀福慧。如是一切助道之法。常勤積集。無有厭倦。是智業。若有一業為佛所讚。能破眾魔煩惱鬬諍。能離一切障蓋纏縛。能教化調伏一切眾生。能隨順智慧攝取正法。能嚴淨佛剎。能發起通明。皆勤修習。無有懈退。是智業。是為十。若諸菩薩安住其中。則得如來一切善巧方便無上大智業。

　　【疏】二十種智業。顯對治行。謂既識障惑。不令增長。制情從理。敬重法行。故名智業。文中初結前生後。文通兩段。後何等下。正顯。並是智之作用。故名為業。

　　佛子。菩薩摩訶薩有十種魔所攝持。何等為十。所謂懈怠心魔所攝持。志樂狹劣魔所攝持。於少行生足魔所攝持。受一非餘魔所攝持。不發大願魔所攝持。樂處寂滅斷除煩惱魔所攝持。永斷生死魔所攝持。捨菩薩行魔所攝持。不化眾生魔所攝持。疑謗正法魔所攝持。是為十。

　　【疏】第二魔攝持下三門。辨外加持行。分二。此門所離障。後二門能治行。今初。即最障加持。由內行乖理。外魔得便。名為攝持。又行乖理。即是魔攝。初二心怠志狹。次二行少解滯。次二捨願趣斷。次二成小捨大。後二捨悲謗法。

　　若諸菩薩能棄捨此魔所攝持。則得十種佛所攝持。何等為十。所謂初始能發菩提之心。佛所攝持。於生生中。持菩提心。不令忘失。佛所攝持。覺諸魔事。悉能遠離。佛所攝持。聞諸波羅蜜。如說修行。佛所攝持。知生死苦。而不厭惡．佛所攝持。觀甚深法．得無量果。佛所攝持。為諸眾生說二乘法。而不證取彼乘解脫。佛所攝持。樂觀無為法而不住其中。於有為無為不生二想。佛所攝持。至無生處而現受生。佛所攝持。雖證得一切智而起菩薩行。不斷菩薩種．佛所攝持。是為十。若諸菩薩安住其中。則得諸佛無上攝持力。

　　【疏】第二佛所攝下二門．明能治行。由離於邪。自然合正。於中先佛。後法。今初。先結前生後。後何等下。正說。文顯可知。

　　佛子。菩薩摩訶薩有十種法所攝持。何等為十。所謂知一切行無常．法所攝持。知一切行苦．法所攝持。知一切行無我．法所攝持。知一切法寂滅涅槃．法所攝持。知諸法從緣起．無緣則不起．法所攝持。知不正思惟故．起於無明．無明起故乃至老死起．不正思惟滅故無明滅．無明滅故乃至老死滅．法所攝持。知三解脫門出生聲聞乘．證無諍法出生獨覺乘．法所攝持。知六波羅蜜四攝法出生大乘．法所攝持。知一切剎．一切法．一切眾生．一切世．是佛智境界．法所攝持。知斷一切念．捨一切取．離前後際．隨順涅槃．法所攝持。是為十。若諸菩薩安住其中。則得一切諸佛無上法所攝持。

　　【疏】二法攝中．前四即四法印。次二總別緣生。次二大小。後二智斷。(上辨因圓究竟訖。)

　　佛子。菩薩摩訶薩住兜率天．有十種所作業。何等為十。所謂為欲界諸天子說厭離法。言一切自在皆是無常。一切快樂悉當衰謝。勸彼諸天發菩提心。是為第一所作業。

　　【疏】第二住兜率下十九門。明果用圓滿行。多約八相顯果用者。明是普賢大用之果。不就淨土實報處說。又顯實報不可說故。又顯八相通因果故。長分為十。初一門住天。次一門示沒。三一門入胎。四一門住胎。五三門初生。六二門在家。七二門出家。八五門成道。九二門轉法輪。十有一門入涅槃。初之二門．合屬第三。即是八相。今初。欲說下生。先明在天所作。一化欲天。

　　為色界諸天說入出諸禪解脫三昧。若於其中而生愛著．因愛復起身見邪見無明等者。則為其說如實智慧。若於一切色非色法起顛倒想以為清淨。為說不淨。皆是無常。勸其令發菩提之心。是為第二所作業。

　　【疏】二化色天。

　　菩薩摩訶薩住兜率天。入三昧名光明莊嚴。身放光明徧照三千大千世界。隨眾生心。以種種音而為說法。眾生聞已。信心清淨。命終生於兜率天中。勸其令發菩提之心。是為第三所作業。

　　【疏】三化大千。

　　菩薩摩訶薩在兜率天。以無障礙眼．普見十方兜率天中一切菩薩。彼諸菩薩皆亦見此。互相見已。論說妙法。謂降神母胎。初生。出家。往詣道場．具大莊嚴。而復示現往昔已來所行之行。以彼行故．成此大智。所有功德不離本處。而能示現如是等事。是為第四所作業。

　　【疏】四同類共談。

　　菩薩摩訶薩住兜率天。十方一切兜率天宮諸菩薩眾．皆悉來集．恭敬圍繞。爾時菩薩摩訶薩。欲令彼諸菩薩皆滿其願生歡喜故。隨彼菩薩所應住地．所行所斷．所修所證．演說法門。彼諸菩薩聞說法已。皆大歡喜得未曾有。各還本土所住宮殿。是為第五所作業。

　　【疏】五為同類說。

　　菩薩摩訶薩住兜率天。時欲界主天魔波旬．為欲壞亂菩薩業故。眷屬圍繞．詣菩薩所。爾時菩薩為摧伏魔軍故。住金剛道所攝般若波羅蜜方便善巧智慧門。以柔軟粗獷二種語而為說法。令魔波旬不得其便。魔見菩薩自在威力。皆發阿耨多羅三藐三菩提心。是為第六所作業。

　　【疏】六善巧降魔。

　　菩薩摩訶薩住兜率天。知欲界諸天子不樂聞法。爾時菩薩出大音聲。徧告之言。今日菩薩當於宮中現希有事。若欲見者．宜速往詣。時諸天子聞是語已。無量百千億那由他眾皆來集會。爾時菩薩見諸天眾皆來集已。為現宮中諸希有事。彼諸天子曾未見聞。既得見已。皆大歡喜。其心醉沒。又於樂中出聲告言。諸仁者。一切諸行皆悉無常。一切諸行皆悉是苦。一切諸法皆悉無我．涅槃寂滅。又復告言。汝等皆應修菩薩行。皆當圓滿一切智智。彼諸天子聞此法音。憂歎咨嗟而生厭離。靡不皆發菩提之心。是為第七所作業。

　　【疏】七樂音說法。

　　菩薩摩訶薩住兜率宮。不捨本處。悉能往詣十方無量一切佛所。見諸如來親近禮拜恭敬聽法。爾時諸佛欲令菩薩獲得最上灌頂法故。為說菩薩地．名一切神通。以一念相應慧。具足一切最勝功德。入一切智智位。是為第八所作業。

　　【疏】八詣佛聞法。

　　菩薩摩訶薩住兜率宮。為欲供養諸如來故。以大神力．興起種種諸供養具。名殊勝可樂。徧法界虛空界一切世界供養諸佛。彼世界中無量眾生見此供養。皆發阿耨多羅三藐三菩提心。是為第九所作業。

　　【疏】九供養多佛。

　　菩薩摩訶薩住兜率天。出無量無邊如幻如影法門。周徧十方一切世界。示現種種色。種種相。種種形體。種種威儀。種種事業。種種方便。種種譬喻。種種言說。隨眾生心皆令歡喜。是為第十所作業。

　　佛子。是為菩薩摩訶薩住兜率天十種所作業。若諸菩薩成就此法．則能於後下生人間。

　　【疏】十多身益生。結益可知。

　　佛子。菩薩摩訶薩。於兜率天將下生時．現十種事。何等為十。佛子。菩薩摩訶薩於兜率天下生之時。從於足下放大光明．名安樂莊嚴。普照三千大千世界。一切惡趣諸難眾生觸斯光者。莫不皆得離苦安樂。得安樂已。悉知將有奇特大人出興於世。是為第一所示現事。

　　【疏】第二時至示沒。名將下生。大乘方便經下卷云。菩薩如其本願。處兜率天宮。能得菩提。轉於法輪。非為不能。菩薩思惟。閻浮提人．不能至此兜率天上聽受法教。兜率天人．能下閻浮。是故下生。一廣拔眾苦。

　　佛子。菩薩摩訶薩。於兜率天下生之時。從於眉間白毫相中．放大光明．名曰覺悟。普照三千大千世界。照彼宿世一切同行諸菩薩身。彼諸菩薩蒙光照已。咸知菩薩將欲下生。各各出興無量供具。詣菩薩所而為供養。是為第二所示現事。

　　【疏】二徧警有緣。

　　佛子。菩薩摩訶薩。於兜率天將下生時。於右掌中．放大光明．名清淨境界。悉能嚴淨一切三千大千世界。其中若有已得無漏諸辟支佛．覺斯光者．即捨壽命。若不覺者．光明力故．徙置他方餘世界中。一切諸魔．及諸外道有見眾生．皆亦徙置他方世界。唯除諸佛神力所持應化眾生。是為第三所示現事。

　　【疏】三嚴剎揀非。

　　佛子。菩薩摩訶薩。於兜率天將下生時。從其兩膝．放大光明．名清淨莊嚴。普照一切諸天宮殿。下從護世．上至淨居．靡不周徧。彼諸天等。咸知菩薩於兜率天將欲下生。俱懷戀慕。悲歎憂惱。各持種種華鬘衣服．塗香末香．旛蓋伎樂。詣菩薩所．恭敬供養。隨逐下生．乃至涅槃。是為第四所示現事。

　　【疏】四覺諸導從。

　　佛子。菩薩摩訶薩。在兜率天將下生時。於卍字金剛莊嚴心藏中．放大光明．名無能勝幢。普照十方一切世界金剛力士。時有百億金剛力士。皆悉來集隨逐侍衛。始於下生。乃至涅槃。是為第五所示現事。

　　【疏】五密召侍衛。

　　佛子。菩薩摩訶薩。於兜率天將下生時。從其身上一切毛孔．放大光明．名分別眾生。普照一切大千世界。徧觸一切諸菩薩身。復觸一切諸天世人。諸菩薩等咸作是念。我應住此供養如來。教化眾生。是為第六所示現事。

　　【疏】六先告當機。

　　佛子。菩薩摩訶薩。於兜率天將下生時。從大摩尼寶藏殿中．放大光明．名善住觀察。照此菩薩當生之處．所託王宮。其光照已。諸餘菩薩皆共隨逐下閻浮提。若於其家．若其聚落．若其城邑．而現受生。為欲教化諸眾生故。是為第七所示現事。

　　【疏】七令輔翼知。

　　佛子。菩薩摩訶薩。於兜率天臨下生時。從天宮殿及大樓閣諸莊嚴中．放大光明．名一切宮殿清淨莊嚴。照所生母腹。光明照已。令菩薩母安隱快樂。具足成就一切功德。其母腹中自然而有廣大樓閣。大摩尼寶而為莊嚴。為欲安處菩薩身故。是為第八所示現事。

　　【疏】八淨所生處。

　　佛子。菩薩摩訶薩。於兜率天臨下生時。從兩足下．放大光明．名為善住。若諸天子及諸梵天．其命將終。蒙光照觸．皆得住壽。供養菩薩．從初下生．乃至涅槃。是為第九所示現事。

　　【疏】九長延天壽。

　　佛子。菩薩摩訶薩於兜率天臨下生時。從隨好中．放大光明．名曰月莊嚴。示現菩薩種種諸業。時諸人天．或見菩薩住兜率天。或見入胎。或見初生。或見出家。或見成道。或見降魔。或見轉法輪。或見入涅槃。是為第十所示現事。

　　【疏】十廣現難思。

　　佛子。菩薩摩訶薩。於身．於座．於宮殿．於樓閣中。放如是等百萬阿僧祇光明。悉現種種諸菩薩業。現是業已。具足一切功德法故。從兜率天下生人間。

　　【疏】結益可知。

大方廣佛華嚴經疏論纂要卷第九十六


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十七

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　離世間品第三十八(之八)

　　佛子。菩薩摩訶薩。示現處胎有十種事。何等為十。佛子。菩薩摩訶薩為欲成就小心劣解諸眾生故。不欲令彼起如是念。今此菩薩自然化生。智慧善根不從修得。是故菩薩示現處胎。是為第一事。

　　【疏】第三正明入胎十事。如有問言。於四生中．化生為上。佛為最勝。何故胎生。諸經論中．多用初緣以通此問。今明具十。以表無盡。一化劣解。此通凡小。

　　菩薩摩訶薩。為成熟父母．及諸眷屬．宿世同行眾生善根．示現處胎。何以故。彼皆應以見於處胎．成熟所有諸善根故。是為第二事。

　　【疏】二攝眷屬。化生設有父母等。恩養少故。

　　菩薩摩訶薩入母胎時。正念正知。無有迷惑。住母胎已。心恒正念亦無錯亂。是為第三事。

　　【疏】三三時無亂。出時無亂．在後初生故。俱舍世品。明輪王唯入無亂。緣覺兼住。唯佛三時無亂。以福智俱勝故。瑜伽同此。上之三緣。小教亦說。次下四事。兼於權大。

　　菩薩摩訶薩。在母胎中常演說法。十方世界諸大菩薩。釋梵四王．皆來集會。悉令獲得無量神力無邊智慧。菩薩處胎。成就如是辯才勝用。是為第四事。

　　【疏】四演法益物。

　　菩薩摩訶薩。在母胎中集大眾會。以本願力．教化一切諸菩薩眾。是為第五事。

　　【疏】五乘願化生。(【鈔】五乘願化生者明非沒生也。)

　　菩薩摩訶薩於人中成佛。應具人間最勝受生。以此示現處於母胎。是為第六事。

　　【疏】六破胎生慢。誰能於佛恃種族耶。(【鈔】誰能於佛者。瑞應經云。從劫初已來。代代相承作轉輪聖王。近來四代。雖不作轉輪聖王。而作人中之王。明是萬代金輪之種。故種族無上。【校】人中之王。中．纂要無。據嘉興藏南藏續藏金陵本補入。)

　　菩薩摩訶薩在母胎中。三千大千世界眾生悉見菩薩。如明鏡中見其面像。爾時大心天龍夜叉乾闥婆阿脩羅迦樓羅緊那羅摩睺羅伽人非人等。皆詣菩薩恭敬供養。是為第七事。

　　【疏】七胎障不隔。故令大心同覩。後之三緣．唯實教有。

　　菩薩摩訶薩在母胎中。他方世界一切最後生菩薩在母胎者。皆來共會。說大集法門。名廣大智慧藏。是為第八事。

　　【疏】八同類共集。說智慧藏為胎藏故。(【鈔】說智慧藏者。顯智德生佛。以離垢藏．即是斷德。以法界藏．即五藏之一。正是法身。八即般若。九即解脫。乃用三德為胎藏耳。故下疏合為能所證。智之與斷。皆能證也。)

　　菩薩摩訶薩在母胎時。入離垢藏三昧。以三昧力．於母胎中．現大宮殿。種種嚴飾悉皆妙好。兜率天宮不可為比。而令母身安隱無患。是為第九事。

　　【疏】九定力現嚴。以離垢藏為胎藏故。

　　菩薩摩訶薩住母胎時。以大威力．興供養具。名開大福德離垢藏。普徧十方一切世界。供養一切諸佛如來。彼諸如來咸為演說無邊菩薩住處法界藏。是為第十事。佛子。是為菩薩摩訶薩示現處胎十種事。若諸菩薩了達此法。則能示現甚微細趣。

　　【疏】十興供聞法。以法界藏為胎藏故。此一是總。八九即法界別義。法界寂然．是離垢義。寂而常照．是智慧義。又前二是能證。後一所證。能所冥合。諸佛生故。又前二不壞小而廣容。後一不動此而普徧。如是自在。是佛生故。

　　佛子。菩薩摩訶薩有十種甚微細趣。何等為十。所謂在母胎中示現初發菩提心．乃至灌頂地。在母胎中示現住兜率天。在母胎中示現初生。在母胎中示現童子地。在母胎中示現處王宮。在母胎中示現出家。在母胎中示現苦行．往詣道場．成等正覺。在母胎中示現轉法輪。在母胎中示現般涅槃。在母胎中示現大微細。謂一切菩薩行．一切如來自在神力無量差別門。佛子。是為菩薩摩訶薩在母胎中十種微細趣。若諸菩薩安住此法。則得如來無上大智慧微細趣。

　　【疏】第四微細趣。即明住胎十事。初一通現地位。次入明現七相。以處胎為能現故。童子屬處宮相故。後一總結多門。並一相中．同時齊現。深密難知。故名微細。

　　佛子。菩薩摩訶薩有十種生。何等為十。所謂遠離愚癡正念正知生。放大光明網普照三千大千世界生。住最後有．更不受後身生。不生不起生。知三界如幻生。於十方世界普現身生。證一切智智身生。放一切佛光明普覺悟一切眾生身生。入大智觀察三昧身生。佛子。菩薩生時。震動一切佛剎解脫一切眾生。除滅一切惡道。映蔽一切諸魔。無量菩薩皆來集會。佛子。是為菩薩摩訶薩十種生。為調伏眾生故．如是示現。

　　【疏】第五十種生下三門。明初生相。今初正辨。即右脇生時。初一即出時無亂。後一動剎益生。中八可知。

　　佛子。菩薩摩訶薩以十事故．示現微笑心自誓。何等為十。所謂菩薩摩訶薩念言。一切世間沒在欲泥。除我一人無能勉濟。如是知已。熙怡微笑心自誓。復念言。一切世間煩惱所盲。唯我今者具足智慧。如是知已。熙怡微笑心自誓。又念言。我今因此假名身故。當得如來充滿三世無上法身。如是知已。熙怡微笑心自誓。菩薩爾時以無障礙眼。徧觀十方所有梵天。乃至一切大自在天。作是念言。此等眾生皆自謂為有大智力。如是知已。熙怡微笑心自誓。菩薩爾時觀諸眾生．久種善根．今皆退沒。如是知已。熙怡微笑心自誓。菩薩觀見世間種子．所種雖少．獲果甚多。如是知已。熙怡微笑心自誓。菩薩觀見一切眾生．蒙佛所教．必得利益。如是知已。熙怡微笑心自誓。菩薩觀見過去世中同行菩薩．染著餘事。不得佛法廣大功德。如是知已。熙怡微笑心自誓。菩薩觀見過去世中共同集會．諸天人等．至今猶在凡夫之地。不能捨離。亦不疲厭。如是知已。熙怡微笑心自誓。菩薩爾時為一切如來光明所觸．倍加欣慰。熙怡微笑心自誓。是為十。佛子。菩薩為調伏眾生故。如是示現。

　　【疏】二現微笑。在行七步時。故瑞應經云。菩薩示生。即行七步。一手指天。一手指地。天上天下。唯我為尊。即自誓也。初三自慶。次六慶能徧益羣品。謂四無智自驕．我能摧故。五昔善今退．我能續故。六能為眾生良福田故。七見生聞教．益不虛故。八傷諸同行不成佛故。九愍諸同會滯凡地故。後一得佛加故。

　　佛子。菩薩摩訶薩以十事故示行七步。何等為十。所謂現菩薩力故。示行七步。現施七財故。示行七步。滿地神願故．示行七步。現超三界相故．示行七步。現菩薩最勝行．超過象王．牛王．師子王行故．示行七步。現金剛地相故．示行七步。現欲與眾生勇猛力故．示行七步。現修行七覺寶故。示行七步。現所得法不由他教故．示行七步。現於世間最勝無比故．示行七步。是為十。佛子。菩薩為調伏眾生故．如是示現。

　　【疏】三行七步。謂初生在地。十方各行七步。顯自在希奇故。七數過三。名過三界。隨所履地。皆現金剛。餘並可知。(【鈔】十方各行七步者。即涅槃第四如來性品云。善男子。此閻浮提毗尼園示現從母摩耶而生。生已。即能東行七步。唱如是言。我於人天阿修羅中．最尊最上。父母人天．見已驚喜。生希有心。而諸人等．謂是嬰兒。而我此身．無量劫來．久離染法。如是身者。即是法身。非是肉血筋脈骨髓之所成立。隨順世間眾生法故。示為嬰兒。南行七步。示現欲為無量眾生作上福田。西行七步。示現生盡．永斷老死．是最後身。北行七步。示已現度諸有生死。東行七步。示為眾生而作導首。四維七步。示為眾生斷滅種種煩惱四魔種性。成於如來應正徧知。上行七步。示現不為不淨之物之所染污。猶如虛空。下行七步。示現法雨。滅地獄火。令彼眾生受安隱樂。毀禁戒者。示作霜雹。顯自在下。總顯大意。)

　　佛子。菩薩摩訶薩以十事故．現處童子地。何等為十。所謂為現通達一切世間文字算計圖書印璽種種業故．處童子地。為現通達一切世間象馬車乘弧矢劍戟種種業故．處童子地。為現通達一切世間文筆談論博弈嬉戲種種事故．處童子地。為現遠離身語意業諸過失故．處童子地。為現入定住涅槃門周徧十方無量世界故．處童子地。為現其力超過一切天龍夜叉乾闥婆阿脩羅迦樓羅緊那羅摩睺羅伽釋梵護世人非人等故．處童子地。為現菩薩色相威光超過一切釋梵護世故．處童子地。為令耽著欲樂眾生歡喜樂法故．處童子地。為尊重正法勤供養佛周徧十方一切世界故．處童子地。為現得佛加被蒙法光明故．處童子地。是為十。

　　【疏】第六童子地下二門。明在家同俗行。並處王宮相。童子已在王宮。但此門明幼懷德藝。顯是超絕。後門貴極無染。以彰德高。今初。八云令樂法者。幼而梵行．德業殊倫。後見道成．必樂其法。餘九可知。

　　佛子。菩薩摩訶薩現童子地已。以十事故．現處王宮。何等為十。所謂為令宿世同行眾生善根成熟故．現處王宮。為顯示菩薩善根力故．現處王宮。為諸人天耽著樂具示現菩薩大威德樂具故．現處王宮。順五濁世眾生心故．現處王宮。為現菩薩大威德力能於深宮入三昧故．現處王宮。為令宿世同願眾生滿其意故．現處王宮。欲令父母親戚眷屬滿所願故．現處王宮。欲以伎樂出妙法音供養一切諸如來故．現處王宮。欲於宮內住微妙三昧．始從成佛。乃至涅槃皆示現故．現處王宮。為隨順守護諸佛法故．現處王宮。是為十。最後身菩薩如是示現處王宮已。然後出家。

　　【疏】二正明處宮。十中一化同行。同行處宮故。如瞿波。四濁世欣貴故。餘八可知。(【鈔】如瞿波者。七十五中．廣說因起。)

　　佛子。菩薩摩訶薩。以十事故．示現出家。何等為十。所謂為厭居家故．示現出家。為著家眾生令捨離故．示現出家。為隨順信樂聖人道故．示現出家。為宣揚讚歎出家功德故。示現出家。為顯永離二邊見故。示現出家。為令眾生離欲樂我樂故．示現出家。為先現出三界相故。示現出家。為現自在不屬他故。示現出家。為顯當得如來十力無畏法故．示現出家。最後菩薩法應爾故．示現出家。是為十。菩薩以此調伏眾生。

　　【疏】第七出家下二門。明捨家期道行。初明出家。後顯修行。今初。雖能深宮入道。而出家者。示斯十意。初二令厭捨苦果。次二欣揚勝道。次二令離利鈍集。著常見者。貴常為貴。故不出家。著斷見者。身滅無餘。何須出家。既非常斷．明可修進。云離二邊。又非苦樂等。次二顯界家繫滅。後二顯得果同因。

　　佛子。菩薩摩訶薩為十種事故．示行苦行。何等為十。所謂為成就劣解眾生故．示行苦行。為拔邪見眾生故。示行苦行。為不信業報眾生令見業報故．示行苦行。為隨順雜染世界法應爾故．示行苦行。示能忍劬勞勤修道故．示行苦行。為令眾生樂求法故．示行苦行。為著欲樂我樂眾生故．示行苦行。為顯菩薩起行殊勝．乃至最後生．猶不捨勤精進故．示行苦行。為令眾生樂寂靜法增長善根故．示行苦行。為諸天世人諸根未熟待時成熟故．示行苦行。是為十。菩薩以此方便．調伏一切眾生。

　　【疏】二示苦行者。行有苦樂。而偏苦行．有斯十意。一為小乘。要謂勤苦。方得道故。二示同異道。摧邪見故。謂六年自餓無道。後受乳糜方得。顯餓非真。三一言罵佛。六載受飢故。緣如大乘方便經第二。四五濁眾生皆有重罪。憂惱覆心。不能得道。令彼念言。謗佛尚得解脫。況我等耶。即悔除故。亦如彼說。五策懈怠眾生故。六令知為法忘飢故。七示著樂非道故。八始未精勤故。九準晉經云。欲令未來眾生發精進故。今精進之言．合在前句。闕斯一句。十苦行待機者。顯悲深故。(【鈔】三一言罵佛者。經有三卷。亦編入寶積部中。當第一百六十八。此當一百七經。先總云。善男子。汝今善聽。以何因緣。菩薩苦行六年。善男子。非是菩薩宿業餘報。受此苦也。欲令眾生．於一切惡業報中．生厭患心。歸向菩提。釋曰。下經文廣。今當略引。復次善男子。昔迦葉佛時。有婆羅門子。名為樹提。有親友五人。久近惡友。失菩提心。奉事外道。不能信解佛語佛法。彼師自言。我是世尊。樹提欲引五人轉其邪心。至瓦師所。作如是言。我今欲見禿頭道人。何有禿人。得菩提道。菩提之道．甚深難得。復經少時。與彼五人．在一屏處。瓦師往彼。讚佛功德。令往見佛。樹提思惟。五人根生。我若讚佛。彼必生疑。自護本願故。般若波羅蜜報行方便故。作如是言。我不欲見禿頭道人。何有禿人．能得菩提。菩提之道．甚深難得。云般若波羅蜜報者．菩薩行般若波羅蜜。無有菩提想。無有佛想。不見佛菩提。不於內外中間見菩提。知菩提空故。行於方便．作如是語。後於一時．與五人在水邊。瓦師承佛神力。即至其所。讚佛難遇。故不肯去。瓦師遂捉其髮。牽至佛所。五人隨往。彼之國法。執人髮者。罪應至死。時人見之。皆言佛有何德。乃令瓦師。忘死引之。既至佛所。五人禮敬發心。訶責樹提。又聞佛德辯才。發菩提心。為說菩薩藏不退轉陀羅尼金剛句無生法忍。五人得無生忍。釋曰。知菩薩為化五人。般若觀空而發於言。即大乘方便。豈有報耶。)

　　佛子。菩薩摩訶薩。往詣道場有十種事。何等為十。所謂詣道場時．照耀一切世界。詣道場時。震動一切世界。詣道場時。於一切世界普現其身。詣道場時．覺悟一切菩薩。及一切宿世同行眾生。詣道場時．示現道場一切莊嚴。詣道場時。隨諸眾生心之所欲而為現身．種種威儀．及菩提樹一切莊嚴。詣道場時．現見十方一切如來。詣道場時。舉足下足。常入三昧。念念成佛。無有超隔。詣道場時。一切天龍夜叉乾闥婆阿脩羅迦樓羅緊那羅摩睺羅伽釋梵護世一切諸王各不相知。而興種種上妙供養。詣道場時。以無礙智。普觀一切諸佛如來。於一切世界修菩薩行而成正覺。是為十。菩薩以此教化眾生。

　　【疏】第八詣道場下五門。道成證入行。即分為五。一明進趣所安。即從苦行所。向於道樹。顯捨邪趣正故。因圓趣果故。行行後邊故。十句可知。

　　佛子。菩薩摩訶薩坐道場有十種事。何等為十。所謂坐道場時。種種震動一切世界。坐道場時。平等照耀一切世界。坐道場時。除滅一切諸惡趣苦。坐道場時。令一切世界金剛所成。坐道場時。普觀一切諸佛如來師子之座。坐道場時。心如虛空。無所分別。坐道場時。隨其所應。現身威儀。坐道場時．隨順安住金剛三昧。坐道場時。受一切如來神力所持清淨妙處。坐道場時。自善根力悉能加被一切眾生。是為十。

　　【疏】二正坐道場。明自力安處。初四嚴處。次三三業現相。觀師子座者。知將說故。晉經云。觀一切佛師子之吼。後三成德。一滿自能證。明智顯惑亡。二受佛所處。將契同法界。三大悲同體。故能徧加。

　　佛子。菩薩摩訶薩坐道場時。有十種奇特未曾有事。何等為十。佛子。菩薩摩訶薩坐道場時。十方世界一切如來皆現其前。咸舉右手而稱讚言。善哉善哉。無上導師。是為第一未曾有事。菩薩摩訶薩坐道場時。一切如來皆悉護念與其威力。是為第二未曾有事。菩薩摩訶薩坐道場時。宿世同行諸菩薩眾。悉來圍繞。以種種莊嚴具。恭敬供養。是為第三未曾有事。菩薩摩訶薩坐道場時。一切世界草木叢林諸無情物。皆曲身低影歸向道場。是為第四未曾有事。菩薩摩訶薩坐道場時。入三昧名觀察法界。此三昧力。能令菩薩一切諸行悉得圓滿。是為第五未曾有事。菩薩摩訶薩坐道場時。得陀羅尼．名最上離垢妙光海藏。能受一切諸佛如來大雲法雨。是為第六未曾有事。菩薩摩訶薩坐道場時。以威德力．興上妙供具。徧一切世界供養諸佛。是為第七未曾有事。菩薩摩訶薩坐道場時。住最勝智。悉現了知一切眾生諸根意行。是為第八未曾有事。菩薩摩訶薩坐道場時。入三昧名善覺。此三昧力．能令其身．充滿三世盡虛空界一切世界。是為第九未曾有事。菩薩摩訶薩坐道場時。得離垢光明無礙大智。令其身業普入三世。是為第十未曾有事。佛子。是為菩薩摩訶薩坐道場時十種奇特未曾有事。

　　【疏】三有十奇特者。明外感希奇。大果先兆故。

　　佛子。菩薩摩訶薩坐道場時。觀十種義故．示現降魔。何等為十。所謂為濁世眾生樂於鬬戰．欲顯菩薩威德力故．示現降魔。為諸天世人有懷疑者．斷彼疑故．示現降魔。為教化調伏諸魔軍故．示現降魔。為欲令諸天世人樂軍陣者．咸來聚觀．心調伏故．示現降魔。為顯示菩薩所有威力．世無能敵故．示現降魔。為欲發起一切眾生勇猛力故．示現降魔。為哀愍末世諸眾生故．示現降魔。為欲顯示乃至道場．猶有魔軍而來觸惱．此後乃得超魔境界故．示現降魔。為顯煩惱業用羸劣．大慈善根勢力強盛故．示現降魔。為欲隨順濁惡世界所行法故．示現降魔。是為十。

　　【疏】四降魔者。正覺將顯。先摧邪故。皆言示者。久已降故。魔王多是大菩薩故。無有惡魔能惱佛故。亦如野干。豈能於師子前以振威勢。大乘方便經下卷云。若非佛力召來。彼等惡魔．豈得近佛。魔為欲界尊勝。勝降餘伏故。十中一示以德諍。二破魔佛誰愈。三波旬兵眾滿三十六由旬圍菩提樹。欲作留難。菩薩住慈悲智慧。以手指地．一切散壞。八萬四千八部大眾。皆發大菩提心。故云教化調伏。廣如方便經。及本行集說。六未免魔者。勿懈怠故。七一被降伏。乃至末世。翻護法故。餘五可知。(【鈔】一示德諍者。小人力諍故。二魔佛誰愈者。愈猶勝也。經文自顯。)

　　佛子。菩薩摩訶薩有十種成如來力。何等為十。所謂超過一切眾魔煩惱業故．成如來力。具足一切菩薩行．遊戲一切菩薩三昧門故．成如來力。具足一切菩薩廣大禪定故．成如來力。圓滿一切白淨助道法故．成如來力。得一切法智慧光明善思惟分別故．成如來力。其身周徧一切世界故．成如來力。所出言音悉與一切眾生心等故．成如來力。能以神力加持一切故．成如來力。與三世諸佛身語意業等無有異．於一念中了三世法故．成如來力。得善覺智三昧。具如來十力．所謂是處非處智力．乃至漏盡智力故．成如來力。是為十。若諸菩薩具此十力。則名如來應正等覺。

　　【疏】五有十種成如來力。即正覺現前。前之二門．當無間道。此當解脫道。更前二門．即方便道。今此十中。初一障無不寂。次二因無不圓。次二果無不滿。次三德無不普。後二佛無不同。故結名如來也。

　　佛子。如來應正等覺轉大法輪．有十種事。何等為十。一者具足清淨四無畏智。二者出生四辯隨順音聲。三者善能開闡四真諦相。四者隨順諸佛無礙解脫。五者能令眾生心皆淨信。六者所有言說皆不唐捐。能拔眾生諸苦毒箭。七者大悲願力之所加持。八者隨出音聲普徧十方一切世界。九者於阿僧祇劫說法不斷。十者隨所說法。皆能生起根力覺道禪定解脫三昧等法。佛子。諸佛如來轉於法輪。有如是等無量種事。

　　【疏】第九轉大法輪下二門。明轉法輪。道成機熟。開甘露門故。於中初門所轉法輪體用。後門明轉法輪因緣。前中流演圓通。目之為輪。自我之彼．名之為轉。小乘以眼智明覺四行繫於四諦。今顯無盡十行。應繫十諦。以成百行。餘如法輪章說。十中初二能轉備圓。次二所轉深妙。次二生信拔苦。次二因深量廣。後二時遠益高。(【鈔】小乘等者。已見出現法輪章中。)

　　佛子。如來應正等覺轉法輪時。以十事故。於眾生心中種白淨法。無空過者。何等為十。所謂過去願力故。大悲所持故。不捨眾生故。智慧自在隨其所樂為說法故。必應其時未曾失故。隨其所宜無妄說故。知三世智善了知故。其身最勝無與等故。言辭自在無能測故。智慧自在。隨所發言悉開悟故。是為十。

　　【疏】二種白淨法十事。即法輪因。白淨法者。即所轉輪體。謂佛無漏清淨法界。轉入眾生心中。成聞熏種子。故名為種。說應時機。言不虛發。還生無漏聖智。故無空過。故攝論中。多聞熏習。從最清淨法界等流。生無漏現行。是此義也。亦即前章無礙解脫所以。能種此種者。有十事故。初一宿因。餘皆現因。於中前六德具。後三用勝。前中二三悲具。一內持。二外攝。次四智具。即四悉檀。一為人。所樂不同故。二第一義。應時令悟故。三對治。隨病所宜故。四世界。了世而順故。

　　佛子。如來應正等覺作佛事已。觀十種義故．示般涅槃。何等為十。所謂示一切行實無常故。示一切有為非安隱故。示大涅槃是安隱處無怖畏故。以諸人天樂著色身。為現色身是無常法。令其願住淨法身故。示無常力不可轉故。示一切有為不隨心住。不自在故。示一切三有。皆如幻化不堅牢故。示涅槃性究竟堅牢不可壞故。示一切法無生無起。而有聚集散壞相故。佛子。諸佛世尊作佛事已。所願滿已。轉法輪已。應化度者皆化度已。有諸菩薩應受尊號成記別已。法應如是。入於不變大般涅槃。佛子。是為如來應正等覺觀十義故．示般涅槃。

　　【疏】第十涅槃。謂應盡還源。有斯十意．初二明生死過患。一無常故。二無樂故。云非安隱．(【鈔】初二下。二別釋。此中即用涅槃第二經。因三修比丘。歎無常等以為上想。佛廣訶之。後為正說云。汝等若言。我亦修習無常。苦。無我想。是三種修。無有實義。我今當說勝三修法。苦者計樂。樂者計苦。是顛倒法。無常計常。常計無常。是顛倒法。無我計我。我計無我。是顛倒法。不淨計淨。淨計不淨。是顛倒法。如是等四顛倒法。是人不知正修諸法。汝諸比丘。於苦法中生於樂想。於無常中生於常想。於無我中生於他想。於不淨中生於淨想。世間亦有常樂我淨。出世亦有常樂我淨。世間法者。有字無義。出世法者。有字有義。何以故。世間之法。有四顛倒。故不知義。所以者何。有想倒。心倒。見倒。以三倒故。世間之人。樂中見苦。常見無常。我見無我。淨見不淨。是名顛倒。以顛倒故。世間知字而不知義。何等為義。無我者。名為生死。我者。名為如來。無常者。聲聞緣覺。常者。如來法身。苦者。一切外道。樂者。即是涅槃。不淨者。即有為法。淨者。諸佛菩薩所有正法。是名不顛倒。故知有字有義。若欲遠離四顛倒者。應知如是常樂我淨。釋曰。上具引經者。以此十句。多分用故。)三明涅槃是樂。翻上無樂。以涅槃寂滅為真樂故。四翻色身無常。法身為常故。故晉經云。令求常住淨法身故。今闕常字。以法身是三德之一。性出自古。體無變異。偏語其常。今已出纏。故名為淨。次三句明生死無我．不自在故。一．一期無常不自在故．云不可轉。二．別明念念無常不自在。此通變易生死。三．即分段．不能堅住．亦非自在。八．涅槃是堅．即自在我。亦兼常義。九．翻有為以明淨德。不淨者。即有為法。故言聚散。淨者。諸佛菩薩正法．名無生起。然是性淨涅槃。隨緣生死。即相之性．方為正法。然涅槃第二．翻破凡小。四德通諸佛法。故以如來為我。此正顯涅槃。故亦就涅槃明我。餘並相順。然常等四德。雖徧通佛法。從其別義。各顯不同。上以四榮翻枯。具遣八倒。(【鈔】涅槃二十七云。空者。所謂生死。不空者。謂大涅槃。無常者。所謂生死。常者。謂大涅槃。無我者。所謂生死。我者。謂大涅槃。苦者。所謂生死。樂者。謂大涅槃等。則是涅槃即具四德。則如正法。亦具四德。從其義下者。即涅槃第二意也。遠公亦云。常樂我淨。理實徧通一切佛法。然今隱顯。我偏就人。餘三就法。我是佛者。自在名我。自在之用。在於佛人。故說為我。又復我者。人之別稱。故就佛人而說其我。常法身者。法身佛體。顯本法成。性出自古。體無變易。順常義顯。故為常。樂云涅槃者。涅槃是滅。滅離眾苦。寂樂義顯。故說為樂。淨是法者。謂三寶中。法寶之體。能治超勝。故說為淨。釋曰。上來疏中。多已用之。就義穩便。小有改易。上以四榮下。結成破倒。廣如四地。略如上引涅槃之文。【校】之文上纂要南藏金陵本有偈中二字。據嘉興藏續藏刪去。案上引涅槃非偈頌。準嘉興藏．偈中二字．係後鈔牒經偈菩薩迦樓羅中文。)十明法爾。諸佛常規。(上來說分竟。)

　　○大文第七結勸學分。

　　佛子。此法門名菩薩廣大清淨行。無量諸佛所共宣說。能令智者。了無量義。皆生歡喜。令一切菩薩大願大行皆得相續。佛子。若有眾生。得聞此法。聞已信解。解已修行。必得疾成阿耨多羅三藐三菩提。何以故。以如說修行故。佛子。若諸菩薩不如說行。當知是人．於佛菩提。則為永離。是故菩薩。應如說行。

　　【疏】於中二。一結義勸修。二佛子此一切菩薩下。結名勸學。前中亦二。初舉名結義。後佛子若有下。勸信修行。

　　佛子。此一切菩薩功德行處。決定義華。普入一切法。普生一切智。超諸世間。離二乘道。不與一切諸眾生共。悉能照了一切法門。增長眾生出世善根。離世間法門品。應尊重。應聽受。應誦持。應思惟。應願樂。應修行。若能如是。當知是人．疾得阿耨多羅三藐三菩提。

　　【疏】二結名勸學中。先顯十名。初一約能詮。依此生行．故名為處。前約所詮行體．但云清淨行。餘九約所詮。功能立稱。二決彼行義。定能感果故。三證所證故。四能證分明故。五有智超勝故。六悲興萬行故。七一一圓融故。八軌則具足故。九即理涉事故。十即事而真故。後應尊重下勸學。可知。

　　○大文第八現瑞分。

　　說此品時。佛神力故。及此法門法如是故。十方無量無邊阿僧祇世界。皆大震動。大光普照。

　　【疏】可知。

　　○大文第九證成分．

　　爾時十方諸佛．皆現普賢菩薩前。讚言。善哉善哉。佛子。乃能說此諸菩薩摩訶薩功德行處決定義華。普入一切佛法出世間法門品。佛子。汝已善學此法。善說此法。汝以威力護持此法。我等諸佛悉皆隨喜。如我等諸佛隨喜於汝。一切諸佛悉亦如是。佛子。我等諸佛。悉共同心護持此經。令現在未來諸菩薩眾未曾聞者。皆當得聞。

　　【疏】於中二。先讚法證。後佛子汝已下。歎人證。

　　○大文第十偈頌分。

　　爾時普賢菩薩摩訶薩。承佛神力。觀察十方一切大眾洎於法界．而說頌言．

　　【疏】總有二百一十五頌半。分三。初有八偈七言。歎德深廣。明說分齊。二其心下。有一百三十一頌半總示行德。略顯深廣。上二並是伽陀。三從依於佛智下。七十六偈。頌前長行。方是祇夜。今初分四。

　於無量劫修苦行　從無量佛正法生　令無量眾住菩提　彼無等行聽我說　供無量佛而捨著
　廣度羣生不作想　求佛功德心無依　彼勝妙行我今說　離三界魔煩惱業　具聖功德最勝行
　滅諸癡惑心寂然　我今說彼所行道　永離世間諸誑幻　種種變化示眾生　心生住滅現眾事
　說彼所能令眾喜

　　【疏】初四許說廣深．

　見諸眾生生老死　煩惱憂橫所纏迫　欲令解脫教發心　彼功德行應聽受
　施戒忍進禪智慧　方便慈悲喜捨等　百千萬劫常修行　彼人功德仁應聽

　　【疏】次二舉德誡聽。

　千萬億劫求菩提　所有身命皆無吝　願益羣生不為己　彼慈愍行我今說

　　【疏】次一重總許說。

　無量億劫演其德　如海一滴未為少　功德無比不可喻　以佛威神今略說

　　【疏】後一示說分齊。

　其心不高下　求道無厭倦　普使諸眾生　住善增淨法　智慧普饒益　如樹如河泉
　亦如於大地　一切所依處

　　【疏】第二總示行德中分三。初二頌。略標法喻。二五十五頌半。託事表法以明深廣。三從菩薩等於佛下。七十四頌。即法明行．以彰廣大。初標可知。

　菩薩如蓮華　慈根安隱莖　智慧為眾蘂　戒品為香潔　佛放法光明　令彼得開敷
　不著有為水　見者皆欣樂　菩薩妙法樹　生於直心地　信種慈悲根　智慧以為身
　方便為枝幹　五度為繁密　定葉神通華　一切智為果　最上力為蔦　垂陰覆三界

　　【疏】二託事表法中。總五十喻。難以區分。今類例相從。且分為十。初四偈半。二喻。明悅物覆蔭行。

　菩薩師子王　白淨法為身　四諦為其足　正念以為頸　慈眼智慧首　頂繫解脫繒
　勝義空谷中　吼法怖眾魔　菩薩為商主　普見諸羣生　在生死曠野　煩惱險惡處
　魔賊之所攝　癡盲失正道　示其正直路　令入無畏城　菩薩見眾生　三毒煩惱病
　種種諸苦惱　長夜所煎迫　為發大悲心　廣說對治門　八萬四千種　滅除眾苦患
　菩薩為法王　正道化眾生　令遠惡修善　專求佛功德　一切諸佛所　灌頂受尊記
　廣施眾聖財　菩提分珍寶　菩薩轉法輪　如佛之所轉　戒轂三昧輞　智莊慧為劍
　既破煩惱賊　亦殄眾魔怨　一切諸外道　見之無不散

　　【疏】二師子下十偈。摧邪導迷行。師子吼義。法界初說。

　菩薩智慧海　深廣無涯際　正法味盈洽　覺分寶充滿　大心無邊岸　一切智為潮
　眾生莫能測　說之不可盡　菩薩須彌山　超出於世間　神通三昧峯　大心安不動
　若有親近者　同其智慧色　迥絕眾境界　一切無不覩　菩薩如金剛　志求一切智
　信心及苦行　堅固不可動　其心無所畏　饒益諸羣生　眾魔與煩惱　一切悉摧滅
　菩薩大慈悲　譬如重密雲　三明發電光　神足震雷音　普以四辯才　雨八功德水
　潤洽於一切　令除煩惱熱　菩薩正法城　般若以為牆　慚愧為深壍　智慧為却敵
　廣開解脫門　正念恒防守　四諦坦王道　六通集兵仗　復建大法幢　周迴徧其下
　三有諸魔眾　一切無能入

　　【疏】三有十一偈。明高深堅密行。

　菩薩迦樓羅　如意為堅足　方便勇猛翅　慈悲明淨眼　住一切智樹　觀三有大海
　搏撮天人龍　安置涅槃岸　菩薩正法日　出現於世間　戒品圓滿輪　神足速疾行
　照以智慧光　長諸根力藥　滅除煩惱闇　消竭愛欲海　菩薩智光月　法界以為輪
　遊於畢竟空　世間無不見　三界識心內　隨時有增減　二乘星宿中　一切無儔匹

　　【疏】四迦樓羅下六偈。觀機照益行。(【鈔】四迦樓羅下。其中第五偈云。菩薩智光月等者。晉（【校】晉．纂要及他本誤作論。）經云。菩薩清涼月。遊於畢竟空。垂光照三界。心法無不現。餘可知也。)﹂

　菩薩大法王　功德莊嚴身　相好皆具足　人天悉瞻仰　方便清淨目　智慧金剛杵
　於法得自在　以道化羣生　菩薩大梵王　自在超三有　業惑悉皆斷　慈捨靡不具
　處處示現身　開悟以法音　於彼三界中　拔諸邪見根　菩薩自在天　超過生死地
　境界常清淨　智慧無退轉　絕彼下乘道　受諸灌頂法　功德智慧具　名稱靡不聞

　　【疏】五有六偈。自在統御行。

　菩薩智慧心　清淨如虛空　無性無依處　一切不可得　有大自在力　能成世間事
　自具清淨行　令眾生亦然

　　【疏】六智慧心下二偈。包含無染行。

　菩薩方便地　饒益諸眾生　菩薩慈悲水　浣滌諸煩惱　菩薩智慧火　燒諸惑習薪
　菩薩無住風　遊行三有空

　　【疏】七二偈。周徧成益行。

　菩薩如珍寶　能濟貧窮厄　菩薩如金剛　能摧顛倒見　菩薩如瓔珞　莊嚴三有身
　菩薩如摩尼　增長一切行　菩薩德如華　常發菩提分　菩薩願如鬘　恒繫眾生首
　菩薩淨戒香　堅持無缺犯　菩薩智塗香　普熏於三界　菩薩力如帳　能遮煩惱塵
　菩薩智如幢　能摧我慢敵　妙行為繒綵　莊嚴於智慧　慚愧作衣服　普覆諸羣生

　　【疏】八如珍寶下六偈。檢束修身行。

　菩薩無礙乘　巾之出三界　菩薩大力象　其心善調伏　菩薩神足馬　騰步超諸有
　菩薩說法龍　普雨眾生心

　　【疏】九二偈。調御運載行。

　菩薩優曇華　世間難值遇　菩薩大勇將　眾魔悉降伏　菩薩轉法輪　如佛之所轉
　菩薩燈破暗　眾生見正道　菩薩功德河　恒順正道流　菩薩精進橋　廣度諸羣品
　大智與弘誓　共作堅牢船　引接諸眾生　安置菩提岸　菩薩遊戲園　真實樂眾生
　菩薩解脫華　莊嚴智宮殿　菩薩如妙藥　滅除煩惱病　菩薩如雪山　出生智慧藥

　　【疏】十優曇華下六偈。外用遊處行。

　菩薩等於佛　覺悟諸羣生　佛心豈有他　正覺覺世間　如佛之所來　菩薩如是來
　亦如一切智　以智入普門　菩薩善開導　一切諸羣生　菩薩自然覺　一切智境界

　　【疏】第三即法明行中二。初十偈總明深廣。許說誡聽。後一身能示現下六十四頌。別明深廣。以酬前許。前中三。初三上同佛覺。

　菩薩無量力　世間莫能壞　菩薩無畏智　知眾生及法　一切諸世間　色相各差別
　音聲及名字　悉能分別知　雖離於名色　而現種種相　一切諸眾生　莫能測其道

　　【疏】次三下超羣品。

　如是等功德　菩薩悉成就　了性皆無性　有無無所著　如是一切智　無盡無所依
　我今當演說　令眾生歡喜　雖知諸法相　如幻悉空寂　而以悲願心　及佛威神力
　現神通變化　種種無量事　如是諸功德　汝等應聽受

　　【疏】後四許說誡聽。

　一身能示現　無量差別身　無心無境界　普應一切眾　一音中具演　一切諸言音
　眾生語言法　隨類皆能作　永離煩惱身　而現自在身　知法不可說　而作種種說
　其心常寂滅　清淨如虛空　而普莊嚴剎　示現一切眾　於身無所著　而能示現身
　一切世間中　隨應而受生　雖生一切處　亦不住受生　知身如虛空　種種隨心現

　　【疏】第二別明深廣中。束為十行。初六偈。三業深廣行。

　菩薩身無邊　普現一切處　常恭敬供養　最勝兩足尊　香華眾伎樂　幢旛及寶蓋
　恒以深淨心　供養於諸佛　不離一佛會　普在諸佛所　於彼大眾中　問難聽受法
　聞法入三昧　一一無量門　起定亦復然　示現無窮盡　智慧巧方便　了世皆如幻
　而能現世間　無邊諸幻法

　　【疏】二菩薩身下五頌。二嚴無礙行。

　示現種種色　亦現心及語　入諸想網中　而恒無所著　或現初發心　利益於世間
　或現久修行　廣大無邊際　施戒忍精進　禪定及智慧　四梵四攝等　一切最勝法

　　【疏】三有三頌。逆順成滿行。

　或現行成滿　得忍無分別　或現一生繫　諸佛與灌頂　或現聲聞相　或復現緣覺
　處處般涅槃　不捨菩提行　或現為帝釋　或現為梵王　或天女圍繞　或時獨宴默
　或現為比丘　寂靜調其心　或現自在王　統理世間法　或現巧術女　或現修苦行
　或現受五欲　或現入諸禪　或現初始生　或少或老死　若有思議者　心疑發狂亂
　或現在天宮　或現始降神　或入或住胎　成佛轉法輪　或生或涅槃　或現入學堂
　或在采女中　或離俗修禪　或坐菩提樹　自然成正覺　或現轉法輪　或現始求道
　或現為佛身　宴坐無量剎　或修不退道　積集菩提具

　　【疏】四或現(【校】現．纂要金陵本誤作修。)行成滿下十頌。普門示現行。

　深入無數劫　皆悉到彼岸　無量劫一念　一念無量劫　一切劫非劫　為世示現劫
　無來無積集　成就諸劫事　於一微塵中　普見一切佛　十方一切處　無處而不有
　國土眾生法　次第悉皆見　經無量劫數　究竟不可盡

　　【疏】五四頌。時處圓融行。

　菩薩知眾生　廣大無有邊　彼一眾生身　無量因緣起　如知一無量　一切悉亦然
　隨其所通達　教諸未學者　悉知眾生根　上中下不同　亦知根轉移　應化不應化
　一根一切根　展轉因緣力　微細各差別　次第無錯亂　又知其欲解　一切煩惱習
　亦知去來今　所有諸心行　了達一切行　無來亦無去　既知其行已　為說無上法

　　【疏】六菩薩知下六頌。知根說法行。

　雜染清淨行　種種悉了知　一念得菩提　成就一切智　住佛不思議　究竟智慧心
　一念悉能知　一切眾生行　菩薩神通智　功力已自在　能於一念中　往詣無邊剎
　如是速疾往　盡於無數劫　無處而不周　莫動毫端分

　　【疏】七四頌。寂用迅疾行。

　譬如工幻師　示現種種色　於彼幻中求　無色無非色　菩薩亦如是　以方便智幻
　種種皆示現　充滿於世間　譬如淨日月　皎鏡在虛空　影現於眾水　不為水所雜
　菩薩淨法輪　當知亦如是　現世間心水　不為世所雜　如人睡夢中　造作種種事
　雖經億千歲　一夜未終盡　菩薩住法性　示現一切事　無量劫可極　一念智無盡
　譬如山谷中　及以宮殿間　種種皆響應　而實無分別　菩薩住法性　能以自在智
　廣出隨類音　亦復無分別　如有見陽燄　想之以為水　馳逐不得飲　展轉更增渴
　眾生煩惱心　應知亦如是　菩薩起慈愍　救之令出離

　　【疏】八譬如工幻下十偈。悲不失智行。

　觀色如聚沫　受如水上泡　想如熱時燄　諸行如芭蕉　心識猶如幻　示現種種事
　如是知諸蘊　智者無所著　諸處悉空寂　如機關動轉　諸界性永離　妄現於世間
　菩薩住真實　寂滅第一義　種種廣宣暢　而心無所依　無來亦無去　亦復無有住
　煩惱業苦因　三種恒流轉　緣起非有無　非實亦非虛　如是入中道　說之無所著
　能於一念中　普現三世心　欲色無色界　一切種種事　隨順三律儀　演說三解脫
　建立三乘道　成就一切智　了達處非處　諸業及諸根　界解與禪定　一切至處道
　宿命念天眼　滅除一切惑　知佛十種力　而未能成就　了達諸法空　而常求妙法
　不與煩惱合　而亦不盡漏　廣知出離道　而以度眾生　於此得無畏　不捨修諸行
　無謬無違道　亦不失正念　精進欲三昧　觀慧無損減　三聚皆清淨　三世悉明達
　大慈愍眾生　一切無障礙

　　【疏】九有十四偈。智不失悲行。謂末後二句不失悲。前皆智德圓滿。

　由入此法門　得成如是行　我說其少分　功德莊嚴義　窮於無數劫　說彼行無盡
　我今說少分　如大地一塵

　　【疏】十有二偈。結德無盡行。

　依於佛智住　起於奇特想　修行最勝行　具足大慈悲　精勤自安隱　教化諸含識
　安住淨戒中　具諸授記行　能入佛功德　眾生行及剎　劫世悉亦知　無有疲厭想
　差別智總持　通達真實義　思惟說無比　寂靜等正覺

　　【疏】第三頌長行中二。初有三十九偈。頌前說分。後雖令下三十七偈。頌結勸修學分。今初頌前六位。即為六段。初四偈。頌十信位中行。

　發於普賢心　及修其行願　慈悲因緣力　趣道意清淨　修行波羅蜜　究竟隨覺智
　證知力自在　成無上菩提　成就平等智　演說最勝法　能持具妙辯　逮得法王處
　遠離於諸著　演說心平等　出生於智慧　變化得菩提

　　【疏】二有四偈。頌十住行。

　住持一切劫　智者大欣慰　深入及依止　無畏無疑惑　了達不思議　巧密善分別
　善入諸三昧　普見智境界　究竟諸解脫　遊戲諸通明　纏縛悉永離　園林恣遊處
　白法為宮殿　諸行可欣樂　現無量莊嚴　於世心無動　深心善觀察　妙辯能開演
　清淨菩提印　智光照一切　所住無等比　其心不下劣　立志如大山　種德若深海

　　【疏】三有六偈頌十行。

　如寶安住法　被甲誓願心　發起於大事　究竟無能壞　得授菩提記　安住廣大心
　祕藏無窮盡　覺悟一切法　世智皆自在　妙用無障礙　眾生一切剎　及以種種法
　身願與境界　智慧神通等　示現於世間　無量百千億　遊戲及境界　自在無能制
　力無畏不共　一切業莊嚴

　　【疏】四有五偈。頌迴向行。

　諸身及身業　語及淨修語　以得守護故　成辦十種事　菩薩心發心　及以心周徧
　諸根無散動　獲得最勝根　深心增勝心　遠離於諂誑　種種決定解　普入於世間
　捨彼煩惱習　取茲最勝道　巧修使圓滿　逮成一切智　離退入正位　決定證寂滅
　出生佛法道　成就功德號　道及無量道　乃至莊嚴道　次第善安住　悉皆無所著
　手足及腹藏　金剛以為心　被以慈哀甲　具足眾器仗　智首明達眼　菩提行為耳
　清淨戒為鼻　滅暗無障礙　辯才以為舌　無處不至身　最勝智為心　行住修諸業
　道場師子座　梵臥空為住

　　(【校】菩薩心發心．纂要及麗藏嘉興藏與合論本綱要本鼓山本金陵本誤作菩薩心初發。茲據聖語藏普寧藏北藏清藏續藏及杭刻本改正。與上經長行合。)

　　【疏】五九頌半。頌十地行。

　所行及觀察　普照如來境　徧觀眾生行　奮迅及哮吼　離貪行淨施　捨慢持淨戒
　不瞋常忍辱　不懈恒精進　禪定得自在　智慧無所行　慈濟悲無倦　喜法捨煩惱
　於諸境界中　知義亦知法　福德悉成滿　智慧如利劍　普照樂多聞　明了趣向法
　知魔及魔道　誓願咸捨離　見佛與佛業　發心皆攝取　離慢修智慧　不為魔力持
　為佛所攝持　亦為法所持　現住兜率天　又現彼命終　示現住母胎　亦現微細趣
　現生及微笑　亦現行七步　示修眾技術　亦示處深宮　出家修苦行　往詣於道場
　端坐放光明　覺悟諸羣生　降魔成正覺　轉無上法輪　所現悉已終　入於大涅槃

　　【疏】六有十頌半。頌因圓果滿行。其初所行二字。義屬前段。

　彼諸菩薩行　無量劫修習　廣大無有邊　我今說少分

　　【疏】第二頌結勸修學中。然小異前勢。分之為四。初一偈結前所說為少。二有三十偈。別顯德用廣深。三有四偈。總結深廣。四有二偈。結勸修行。二中分二。前二十一頌半。結約法顯行。後八頌半。結託事顯法。今初分五。

　雖令無量眾　安住佛功德　眾生及法中　畢竟無所取　具足如是行　遊戲諸神通
　毛端置眾剎　經於億千劫　掌持無量剎　徧往身無倦　還來置本處　眾生不知覺
　菩薩以一切　種種莊嚴剎　置於一毛孔　真實悉令見　復以一毛孔　普納一切海
　大海無增減　眾生不嬈害

　　【疏】初五於剎自在行。

　無量鐵圍山　手執碎為塵　一塵下一剎　盡此諸塵數　以此諸塵剎　復更末為塵
　如是塵可知　菩薩智難量　於一毛孔中　放無量光明　日月星宿光　摩尼珠火光
　及以諸天光　一切皆映蔽　滅諸惡道苦　為說無上法　一切諸世間　種種差別音
　菩薩以一音　一切皆能演　決定分別說　一切諸佛法　普使諸羣生　聞之大歡喜

　　【疏】二有六頌。三業自在行。

　過去一切劫　安置未來今　未來現在劫　迴置過去世　示現無量剎　燒然及成住
　一切諸世間　悉在一毛孔　去來及現在　一切十方佛　靡不於身中　分明而顯現

　　【疏】三過去下三頌。明三世間自在行。

　深知變化法　善應眾生心　示現種種身　而皆無所著　或現於六趣　一切眾生身
　釋梵護世身　諸天人眾身　聲聞緣覺身　諸佛如來身　或現菩薩身　修行一切智
　善入軟中上　眾生諸想網　示現成菩提　及以諸佛剎　了知諸想網　於想得自在
　示修菩薩行　一切方便事

　　【疏】四有五頌。明身智自在行。

　示現如是等　廣大諸神變　如是諸境界　舉世莫能知　雖現無所現　究竟轉增上
　隨順眾生心　令得真實道　身語及與心　平等如虛空

　　【疏】五有二偈半。總結難測。

　淨戒為塗香　眾行為衣服　法繒嚴淨髻　一切智摩尼　功德靡不周　灌頂升王位
　波羅蜜為輪　諸通以為象　神足以為馬　智慧為明珠　妙行為采女　四攝主藏神
　方便為主兵　菩薩轉輪王　三昧為城郭　空寂為宮殿　慈甲智慧劍　念弓明利箭
　高張神力蓋　逈建智慧幢　忍力不動搖　直破魔王軍　總持為平地　眾行為河水
　淨智為涌泉　妙慧作樹林　空為澄淨池　覺分菡萏華　神力自莊嚴　三昧常娛樂
　思惟為采女　甘露為美食　解脫味為漿　遊戲於三乘

　　【疏】後結託事顯法中。或前來所無。或事同義異。並可意得。

　此諸菩薩行　微妙轉增上　無量劫修行　其心不厭足　供養一切佛　嚴淨一切剎
　普令一切眾　安住一切智

　　【疏】第三總結深廣中。前二結前已說。

　一切剎微塵　悉可知其數　一切虛空界　一沙可度量　一切眾生心　念念可數知
　佛子諸功德　說之不可盡

　　【疏】後二。結未說難窮。

　欲具此功德　及諸上妙法　欲使諸眾生　離苦常安樂　欲令身語意　悉與諸佛等
　應發金剛心　學此功德行

　　【疏】四結勸修行。可知。

　　【論】其心不高下已下五言頌。直至卷末。有二百七行半頌。以諸譬喻．頌諸菩薩大悲饒益．及所修法門。如經自具。一一分明。但有發菩提心者。皆應頂敬誦持。以用莊嚴身口意業。以成法身大智大悲行願之門成就佛果普賢大用。此離世間品．是佛果之後普賢恒行。普印十方。無休息也。如善財見慈氏如來。慈氏如來却令見文殊師利。又聞普賢名。善財起無量十大願雲。方見自身入普賢身。此品同彼。(離世間品竟。)

大方廣佛華嚴經疏論纂要卷第九十七


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十八

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之一)

　　○此品分二。先明大意凡三段。初來意。

　　【疏】來意者。先辨分來。夫行因證立。證藉行深。前分託法行成。故此依人入證。亦為遠答解脫海故。會品來意。不異分來。無別會品故。(【鈔】會品來下。此中亦合有三來意。然離世間。雖亦一會一分一品。而其所對分會品差。有三來意。此中前無分會別對。故但為一。)

　　○二釋名。

　　【疏】釋名有三。初分名者。謂依佛菩薩諸勝善友深證法界。故名依人入證。證法在己。謂之成德。

　　二會名。約處．名逝多林園重閣會。林名戰勝。以表依人。園名給孤。用表悲厚。重閣之義．以顯二智互嚴。悲智並為能證。亦為重義。若兼取城名聞物。亦表依人。約法．如品名釋。

　　三品名者。入通能所。謂悟解證得之名。法界是所入之法。謂理事等別。然法含持軌。界有多義。梁論十五云。欲顯法身。含法界五義。故轉名法界。一性義。以無二我為性。一切眾生不過此性故。二因義。一切聖人四念處等法。緣此生故。三藏義。一切虛妄法所隱覆故。非凡夫二乘所能緣故。四真實義。過世間法。以世間法。或自然壞。或對治壞。離此二壞故。五甚深義。若與此相應。自性成淨善故。若外不相應。自性成殼故。上之五義。皆理法界。復有持義。族義。及分齊義。然持曲有三。一持自體相。二持諸法差別。三持自種類。不相雜亂。族者種族。即十八界。上二並通事理。分齊者。緣起事法。不相雜故。於中性通依主持業。因唯依主。後六唯持業。心境合目。名入法界。始則相違。終則持業。入即法界故。(【鈔】於中下。釋名。然直語一法．則無六釋。故會六釋。唯釋界字。於前五中。除前二兼依主。後六義皆唯持業。心境合目下。即通品名。會六釋耳。)

　　○三宗趣。

　　【疏】宗趣者。分會品同。既入法界為目。即以為宗。於中三門分別。一約義。二約類。三約位。初中二。先明所入。總唯一真無礙法界。語其性相。不出事理。隨義別顯。畧有五門。一有為法界。二無為法界。三俱是。四俱非。五無障礙。然五各二門。初有為二者。一本識能持諸法種子。名為法界。如論云。無始時來界等。此約因義。而其界體．不約法身。二三世之法差別邊際。名為法界。不思議品云。一切諸佛。知過去一切法界悉無有餘等。此即分齊之義。二無為法界二者。一性淨門。在凡位中。性恆淨故。真空一味。無差別故。二離垢門。謂由對治。方顯淨故。隨行淺深。分十種故。三亦有為亦無為法界有二者。一隨相門。謂受想行蘊。及五種色。并八無為。此十六法。唯意所知。十八界中。名為法界。二無礙門。謂一心法界。具含二門。一心真如門。二心生滅門。雖此二門．皆各總攝一切諸法。然其二位．恆不相雜。其猶攝水之波非靜。攝波之水非動。故第四迴向云。於有為界示無為法。而不滅壞有為之相。於無為界示有為法。而不分別無為之性。此明事理無礙。四非有為非無為法界二門者。一形奪門。謂緣無不理之緣。故非有為。理無不緣之理。故非無為。法體平等。形奪雙泯。大品三十九中。須菩提白佛言。是法平等。為是有為。為是無為。佛言。非有為法。非無為法。何以故。離有為法．無為法不可得。離無為法．有為法不可得。須菩提。是有為性無為性。是二法不合不散。此之謂也。二無寄門。謂此法界。離相離性。故非此二。又非二諦故。又非二名言所能至故。是故俱非。解深密第一云。一切法者。略有二種。所謂有為無為。是中有為非有為非無為。無為非無為非有為等。五無障礙法界二門者。一普攝門。謂於上四門。隨一即攝餘一切故。是故善財或覩山海。或見堂宇。皆名入法界。二圓融門。謂以理融事故。令事無分齊。微塵非小。能容十剎。剎海非大．潛入一塵也。以事顯理故。令理非無分。謂一多無礙。或云一法界。或云諸法界。然由一非一故即諸。諸非諸故即一。乃至重重無盡。是以善財暫時執手。遂經多劫。纔入樓閣。普見無邊。皆此類也。上來五門十義。總明所入法界。皆應以六相融之。

　　二明能入。亦有五門。一淨信。二正解。三修行。四證得。五圓滿。此五於前所入法界。有其二門。一隨一能入．通五所入。隨一所入．徧五能入。二此五能入。如其次第各入一門。

　　此上心境二義十門。六相圓融。總為一聚無障礙法界。(【鈔】無始時來界。已見問明。及五種色并八無為者。五種色即雜集第一云。法界處所攝色者。略有五種。謂極略色。極逈色。受所引色。徧計所起色。定自在所生色。極略色者。謂極微色。極逈色者。謂離餘礙觸色。受所引色者。謂無表色。徧計所起色者。謂影像色。定自在所生色者。謂解脫靜慮所行境色。前釋逈色云。謂離餘礙觸方所可得。又釋空一顯色云。謂上所見青等顯色。就此二色。析至極少。名極逈色。餘之色義。已見上文。言八無為者。已見十藏。謂六中開真如為三性故。其無礙門．亦見問明。不合不散．即不一不異義也。二無寄門者。然形奪者。要二相假。無寄則當法自離。故不同也。相及俗諦皆有為。性及真諦皆無為。又非二名言所能至者。言語道斷故．表義名言不能至。心行處滅故．顯境名言所不能至。解深密下。引證俱非。一普攝門者。謂不壞前四門之相。而為一致故。故引善財。隨事差別。皆入法界。二圓融門。纔舉一門．即融諸門。然以理融事。令事如理。以事顯理。令理如事。故云。理非無分。謂理即事。事既有分。理亦有分。不爾。真理不即事故。理既如事。隨舉一法．即一法界。若舉多法．即多法界。然由一非一故下。復融上一異。一若定一．不能即諸。以一即理。故即非一。以非一故．能即諸也。以非一故．與諸不異。下句翻此。準事顯理。即互相即。則涉入重重。方成無障礙義。引善財證。暫時執手．明時圓融。纔入樓閣．明處圓融。上來五門下。總結圓融。總即法界。別有五種。同即十門皆同法界。異則有為與無為等相望有差。成則五義共成法界。壞則有為自住有為。餘四亦爾。如其次第各入一門者。一有為法界。本有種子差別之法。但在明信。二無為之理。性淨妙絕。皆須明解。三亦有為亦無為法界。事理有異。必須雙行。四非有為非無為法界。雙遣玄寂．唯證方契。五無障礙。非滿不窮。顯義多門。為此別配。取義圓備．互徧方周。若無信心．安能見理。況無障礙。無信安窮。)第二法界類別。亦有五門。謂一所入。二能入。三無二。四俱泯。五存亡無礙。初所入中。亦有五重。一法法界。二人法界。三俱融。四俱泯。五無障礙。初中有十。一事法界。謂十重居宅等。二理法界。謂一味湛然等。三境法界。謂所知分齊等。四行法界。謂悲智廣深等。五體法界。謂寂滅無生等。六用法界。謂勝通自在等。七順法界。謂六度正行等。八違法界。謂五熱無厭等。九教法界。謂所聞言說等。十義法界。謂所詮旨趣等。此十法界。同一緣起。無礙鎔融．一具一切。二人法界。亦有十門。謂人．天．男．女．在家．出家．外道．諸神．菩薩．及佛．此並緣起相分。參而不雜。善財見已。便入法界。故名人法界。三人法俱融法界者。謂前十人十法．同一緣起。隨義相分。融攝無二。四人法俱泯法界者。謂平等果海離於言數。緣起性相俱不可說。五無障礙法界者。謂合前四句。於彼人法．一異無障。存亡不礙。自在圓融。如理思之。(第二法界類別者。上來雖有五界。通該諸法。今於總法。開從別類。然類開五門。五門各五。初二文顯。後三文隱。五無礙法界。亦有五義。一前四融為一味。二四相歷然。故云一異無障礙。三一異雙存。四一異互奪雙泯絕。故云存亡不礙。五自在圓融。謂欲一則一。欲異則異。欲存則存。欲泯便泯。異不礙一。泯不礙存。方為自在。常一常異。常存常泯。名為圓融。)二明能入．亦有五重。一身．二智．三俱．四泯．五圓。謂入樓觀而還合。身證也。鑒無邊之理事。智證也。同普賢而普徧。俱證也。身智相即而兩亡。俱泯也。一異存亡而無礙自在。圓融也。餘可準知。三能所渾融無二。際限不分。就義開殊。理仍不雜。此五能所．如次及通．可以意得。四能所圓融．形奪俱泯。五一異存亡．無礙具足。如理思之。(此五能等者。通則隨一能入．徧入五所。隨一所入．皆用五能。斯為正意。言如次者。一身．入法法界。二智．入人法界。三身智俱存．入無二法界。四身智俱泯．入人法俱泯法界。五人法圓融．入無障礙法界。此為第三能所渾融無二中之五句也。四能所圓融．形奪俱泯者。此亦有五。一以所奪能．唯法界。二以能奪所．唯能入。三能所俱存。四能所俱泯。五此四圓融．無有前後。五一異存亡．無礙具足者。亦有五句。一能所一味。二能所歷然。三一異雙存。四一異雙泯。五上之四句．無礙具足。故令如理思之。（已上第二法界類別五門竟。）)第三約位明入法界者。有三。一明所入準下文中所入法界。大位有二。即因與果。於前人法．無不皆是佛果所收。即如來師子頻申三昧所現法界自在是也。又於前人法。無不皆屬因位所攝。即文殊普賢所現法界法門是也。因中曲有信等五位法界不同。二明能入。準文亦二。對前果位。明諸菩薩頓入法界。對前因位。寄顯善財漸入法界。三因果既其無礙。漸頓亦乃圓融。但以布教成詮。寄斯位別耳。(第三約位明入法界者。標也。於中有三。初約所入。有因有果。二明能入。唯漸與頓。三無礙圓融。)

　　【論】將釋此品。六門分別。一釋品名目。二釋品來意。三釋如來所居之處。四釋說法之主。五釋所集之眾意。六隨文釋義。一釋品名目者。此品何故名為入法界品。明信樂者．從迷創達．名之為入。身心境界．性自無依．名之為法。一多通徹．真假是非障亡．名之為界。又純與智俱．非情識境．名之為法界。又達無明識種．純為智用．不屬迷收．是無依智之境界．名為法界。又以智無依．無方不徧。普見真俗．總不思議。毛孔身塵．參羅眾像。無邊境界．佛剎重重。智凡同體．境像相入。名為法界。又一塵之內．普含眾剎。無空不徧。無剎不該。不壞報境重重。法無不真。通理徹事。名為法界。又以一妙音．徧聞剎海。以一纖毫．量等無方。以大小見亡．物我同體。識謝情滅．智通無礙。名為入法界。此約智境普名。勿依肉眼情識所見。二釋品來意者。明前有自己如來出現。又明心無所染．名離世間。此乃純是法界。無虛妄界。以是此品來也。此品是一切諸佛成道之己智之常果．無始無終。亦是前之五位進修．以此為體。至此慣習滿故．任智施為．還源本法也。三釋如來所居之處者。問。何故前之餘會之首．皆云不離菩提之場．普光明殿。又三會同居普光明殿。此之法界一會．何故不同前會。直言爾時世尊在室羅筏國逝多林給孤獨園者。何意。答曰。為明前普光明殿說十信心。以次說十住十行等五位六位升進之門。為菩提體上而有進修。故言不離菩提場．如來成正覺之體。恐失經之本意。故須重敘。三會同在普光明殿者。明信進五位修行已終。不移普光明根本不動智體。為智境非妄情故。時亦不遷剎那之際。此法界會．直言在室羅筏國逝多林園。明前約位升進已終。此會明自己成佛果滿度眾生之行。故在人間國邑園林。又化二乘聲聞緣覺．及淨土菩薩。即純以自在法界為體。不立五位菩提。及行可修。亦無差別智普賢願行可學。總是佛果已滿．普賢行已周。恆徧十方利眾生法。不須和會。以此直言逝多園。如眾流入海．諸河名亡。但以法界為名。不同已前五位升進和會行相故。四釋說法之主者。此說法之主。亦是前菩提場毗盧遮那如來。亦是於五位法中諸菩薩自成之佛。亦是當來彌勒如來所成之佛。亦是三世古今一切佛故。以法界中智體．無三世古今延促之情見故。以法界中無新舊成壞佛故。以法界見．見一切眾生初發菩提心．乃至成佛轉法輪度眾生入涅槃．不移法界一毫一微塵。體用時分異故。在凡情妄見異。在法界智．一切三世諸佛成佛．一切眾生成佛．同住一剎那．一微塵．一法身．一智慧．一言音．一解脫．一神通．一不思議．一報境界．一蓮華座。重重重重。無礙無礙。此約智眼實見。不可隨順肉眼妄情所知。若有能如是真實信解者。當知此人．悟佛知見。入佛知見。坐佛道場。得如來智。為能信自他身心．總一法界大智之體用故。五釋所集之眾意者。此會初所集之眾。有一百四十二箇菩薩。普賢文殊為二之首。自餘一百四十箇菩薩．十十同名。都云五百。經云。菩薩摩訶薩五百人俱。又下文云。此諸菩薩。皆悉成就普賢行。如是五百菩薩。皆以文殊為法身根本智之體。普賢為差別智之大用。次下有五百聲聞眾。是得聞此法眾。次下有無量世主眾。已下他方所來十方感集之眾。皆是法界本行因果。五百聲聞眾。是示現不聞不見此法界不思議神力眾。如是五眾。隨文釋義分明。且略言爾。六隨文釋義者。於此品中。長分為兩段。第一從爾時世尊在室羅筏國已下。至第六十一卷中。一切法界教化成就一切眾生而亦不離此逝多林如來之所。有一卷半餘經。明如來入師子頻伸三昧．及放眉間光．現法界門．令諸菩薩以五位升進佛果．入法界無進求自在佛果分。

　　○次正釋文。一品大分為二。初明本會。二爾時文殊師利從善住樓閣出下。明末會。亦前明果法界。後明因法界。又前頓入法界。後明漸入法界。又前總後別。總別圓融。本末無礙。又前即亡修頓證。是正宗之極。後是寄人修入。以辨流通。通正圓融。中後無礙。

　　就本會中。長科十分。一序分。二請分。三三昧現相分。四遠集新眾分。五舉失顯得分。六偈頌讚德分。七普賢開發分。八毫光示益分。九文殊述德分。十無涯大用分。今初。雖義貫末會。以從處別。獨判在初。文分為三。初智正覺世間圓滿。二器世間圓滿。三眾生世間圓滿。今初。

　　爾時世尊。

　　【疏】言世尊者。梵云薄伽梵。包含六義。如佛地論。一自在義。永不繫屬諸煩惱故。二熾盛義。猛燄智光所燒鍊故。三端嚴義。三十二相所莊嚴故。四名稱義。一切殊勝功德圓滿無不知故。五吉祥義。一切世間親近供養咸稱讚故。六尊貴義。具一切功德。常起方便。利益世間。安樂一切。無懈廢故。今舉後該初。亦是標人取法。具無盡德。故曰世尊。

　　○二器世間圓滿。

　　在室羅筏國。

　　逝多林給孤獨園。大莊嚴重閣。

　　【疏】有三。一國城。此云聞者。西域記云。昔有古老仙人。住於此處。後有少仙。名為聞者。於彼稟學。老仙歿後。少仙於此建立城郭。故取其名。亦云聞物。以此城多出聰敏博達名聞人物故。即中印度境。二逝多下。明林園。逝多者梵音。華言戰勝。即太子之名。給孤獨者。梵云須達多。正言賑濟無依。義云給孤獨也。即長者之稱。長者仁而聰敏。積而能散。拯乏濟貧。哀孤卹老。時美其德。故立斯稱。長者側金買地。太子施樹。同成功業。二人式崇。共立伽藍之號。三明重閣。即說法之所。表所證法界。體無不周曰大。德無不備曰嚴。依體起用為重閣。

　　○第三眾生世間。即輔翼圓滿。於中三。一菩薩。二聲聞。三世主。今初。

　　與菩薩薩訶薩五百人俱。

　　普賢菩薩。文殊師利菩薩。而為上首。

　　【疏】文三。一舉數。二列名。三歎德。今初。此會菩薩。標名乃少。列名乃多者。有所表故。數中欲顯五位同證入故。位各十度。一一相融。成五百故。第六妙覺是所入故。又表解行者多。證者稀故。二列名。分三。初標上首。二列別名。三總結數。今初。以二大聖是助主故。又有所表故。至下當明。

　　其名曰。光燄幢菩薩。須彌幢菩薩。寶幢菩薩。無礙幢菩薩。華幢菩薩。離垢幢菩薩。日幢菩薩。妙幢菩薩。離塵幢菩薩。普光幢菩薩。

　　【疏】二別列中。有十四位。位各有十。其間亦有增減。成百四十一人。名各一義。皆有深旨。今且寄表。大分為二。前四十一人。通表住等四位。後天冠下十位百人。別表十地十度。今初十幢。表向。行德高出故。

　　地威力菩薩。寶威力菩薩。大威力菩薩。金剛智威力菩薩。離塵垢威力菩薩。正法日威力菩薩。功德山威力菩薩。智光影威力菩薩。普吉祥威力菩薩。

　　【疏】二有九威力者。表行能進修故。

　　地藏菩薩。虛空藏菩薩。蓮華藏菩薩。寶藏菩薩。日藏菩薩。淨德藏菩薩。法印藏菩薩。光明藏菩薩。臍藏菩薩。蓮華德藏菩薩。

　　【疏】三．十藏表地。義如前釋。

　　善眼菩薩。淨眼菩薩。離垢眼菩薩。無礙眼菩薩。普見眼菩薩。善觀眼菩薩。青蓮華眼菩薩。金剛眼菩薩。寶眼菩薩。虛空眼菩薩。喜眼菩薩。普眼菩薩。

　　【疏】四有十二眼者。表解。能照法故。所以不次者。欲表圓融之位。無前後故。

　　天冠菩薩。普照法界智慧冠菩薩。道場冠菩薩。普照十方冠菩薩。一切佛藏冠菩薩。超出一切世間冠菩薩。普照冠菩薩。不可壞冠菩薩。持一切如來師子座冠菩薩。普照法界虛空冠菩薩。

　　【疏】後十位中。如次別表行布十地十度。一十冠者。初地冠於諸地之首。檀冠眾行之先故。又一一位中各具十者。一地之中。具足一切諸地功德故。一度之中。具足十度為莊嚴故。

　　梵王髻菩薩。龍王髻菩薩。一切化佛光明髻菩薩。道場髻菩薩。一切願海音寶王髻菩薩。一切佛光明摩尼髻菩薩。示現一切虛空平等相摩尼王莊嚴髻菩薩。示現一切如來神變摩尼王幢網垂覆髻菩薩。出一切佛轉法輪音髻菩薩。說三世一切名字音髻菩薩。

　　【疏】二．十髻者。持戒無垢。檢束尊高故。

　　大光菩薩。離垢光菩薩。寶光菩薩。離塵光菩薩。燄光菩薩。法光菩薩。寂靜光菩薩。日光菩薩。自在光菩薩。天(【校】天．纂要誤作大。)光菩薩。

　　【疏】三．十光者。發聞持光。照法忍故。

　　福德幢菩薩。智慧幢菩薩。法幢菩薩。神通幢菩薩。光幢菩薩。華幢菩薩。摩尼幢菩薩。菩提幢菩薩。梵幢菩薩。普光幢菩薩。

　　【疏】四．十又名幢者。燄慧精進。超世高出故。又道品伏惑。精進伏慢故。

　　梵音菩薩。海音菩薩。大地音菩薩。世主音菩薩。山相擊音菩薩。徧一切法界音菩薩。震一切法海雷音菩薩。降魔音菩薩。大悲方便雲雷音菩薩。息一切世間苦安慰音菩薩。

　　【疏】五．十音者。禪定發生。難勝悅機故。

　　法上菩薩。勝上菩薩。智上菩薩。福德須彌上菩薩。功德珊瑚上菩薩。名稱上菩薩。普光上菩薩。大慈上菩薩。智海上菩薩。佛種上菩薩。

　　【疏】六．十上者。般若現前。最尊上故。

　　光勝菩薩。德勝菩薩。上勝菩薩。普明勝菩薩。法勝菩薩。月勝菩薩。虛空勝菩薩。寶勝菩薩。幢勝菩薩。智勝菩薩。

　　【疏】七．十勝者。遠行方便。有中殊勝行故。

　　娑羅自在王菩薩。法自在王菩薩。象自在王菩薩。梵自在王菩薩。山自在王菩薩。眾自在王菩薩。速疾自在王菩薩。寂靜自在王菩薩。不動自在王菩薩。勢力自在王菩薩。最勝自在王菩薩。

　　【疏】八．有十一自在王者。相用不動。大願無礙故。

　　寂靜音菩薩。無礙音菩薩。地震音菩薩。海震音菩薩。雲音菩薩。法光音菩薩。虛空音菩薩。說一切眾生善根音菩薩。示一切大願音菩薩。道場音菩薩。

　　【疏】九．十又名音者。善慧演法。自力生故。

　　須彌光覺菩薩。虛空覺菩薩。離染覺菩薩。無礙覺菩薩。善覺菩薩。普照三世覺菩薩。廣大覺菩薩。普明覺菩薩。法界光明覺菩薩。如是等菩薩摩訶薩五百人俱。

　　【疏】十．有九人同名覺者。法雲受職．墮佛數故。智覺諸法。無所遺故。然其幢等。亦有通義。類釋可知。三如是下。結數。

　　此諸菩薩。皆悉成就普賢行願。境界無礙．普徧一切諸佛剎故。現身無量．親近一切諸如來故。淨眼無障．見一切佛神變事故。至處無限．一切如來成正覺所恆普詣故。光明無際．以智慧光普照一切實法海故。說法無盡．清淨辯才無邊際劫無窮盡故。等虛空界智慧．所行悉清淨故。無所依止．隨眾生心現色身故。除滅癡翳．了眾生界無眾生故。等虛空智．以大光網照法界故。

　　【疏】第三歎德。有十一句。初句為總。上名以隨宜別顯。各以一德立名。今德以據實內通。故言皆悉成就普賢行願。餘十句別。於中前六明智用普周。後四明智用離障。通為五對。一境徧身多對。窮依近正故。二見用詣實對。十眼離障。不往而見。一念契實。身心普周。三內照外演對。四智淨色隨對。五悲深智廣對。以即智之悲。故於生除翳。無外之智。故照同虛空。前對虛空。自取淨義。今取廣義。

　　○第二辨聲聞眾。

　　及與五百聲聞眾俱。

　　悉覺真諦。皆證實際。深入法性。永出有海。依佛功德。離結使縛。住無礙處。其心寂靜猶如虛空。於諸佛所永斷疑惑。於佛智海深信趣入。

　　【疏】文二。初標數類。後悉覺下。歎德。文有十句。然此聲聞。皆是菩薩。欲顯深法。託為聲聞。故所歎德。言含本迹。今釋為二門。一就迹約小。十句皆聲聞德。一得現觀。於四真諦善覺了故。二入正性離生。無方便慧。已作證故。三所學已窮。故云深入。法華云。我等同入法性。即三獸渡河。理無二故。古人亦將上三。如次配見。修。無學。四生分已盡。由闕大悲。故自永出。五有為無為之德。依佛成故。即逮得己利。六已盡有結。謂九結十使。現行離故。七無煩惱礙。種子亡故。八心善解脫。故寂如虛空。九慧善解脫。故於佛無惑。十明非定性。皆可迴心。故信入佛智。(【鈔】一得現觀者。大乘唯識。有六現觀。一思。二信。三戒。四智諦。五為智邊諦。六究竟現觀。十地已辨。小乘俱舍有三現觀。一見現觀。二緣現觀。三事現觀。今此正當見現觀也。義兼後二。二入正性離生者。已見四地。無方便慧。已見七地。若有方便。不證實際。三所學已窮者。謂於自乘所學之法．名為深入。非謂深入甚深法性。故引法華。即三乘同入之法性耳。三獸渡河。已見八地。)二約本門。就菩薩歎故。如來不思議境界經云。復有無量百千億菩薩。現聲聞形。亦來會座。其名曰。舍利弗。大目犍連等。廣如彼說。明皆是權。故下身子。令海覺等觀文殊德。十中一覺第一義。二方便已具。善能入於無際際故。三二空真理窮其源故。四具足大悲。能入不染。方永出故。五依十力等。離小見故。六不斷不俱。方能離故。七已淨所知。無二礙故。八處亂恆寂。了本空故。九佛不共德。雖未證得。亦無疑故。十一切種智。證信入故。(然皆反上聲聞之德。類例可知。)

　　○第三諸世主眾。

　　及與無量諸世主俱。

　　悉曾供養無量諸佛。常能利益一切眾生。為不請友。恆勤守護。誓願不捨。入於世間殊勝智門。從佛教生護佛正法。起於大願。不斷佛種。生如來家。求一切智。

　　【疏】亦先標數類。後悉曾下。歎德。十中。初一歎福。次四歎悲。於中初句總。餘三句別。一無緣普應。二護念初心。三誓不捨惡。次二句歎智德。一智入權門。二行護理教。正法兼理。護兼行故。上七皆行。八即是願。願行具故。第九入位。上九自分。十即勝進。(上序分竟。)

　　○大文第二請分。眾集本為聞經故。文分為二。初標眾念請。二顯所請法。今初。

　　時諸菩薩。大德聲聞。世間諸王。并其眷屬。咸作是念。

　　【疏】聲聞下如聾等。此能念者。釋有二義。一約本迹。就本能念。就迹不知。二唯就迹說。意法師云。理處不隔。故得同疑。未積大心。故不廁其次。此亦有理。猶葉公好龍。真龍難視。同居法會。同仰法門。所現超倫。故如聾瞽。(【鈔】其猶葉公好龍者。事出莊子。葉公姓沈。名諸梁。故春秋注云。葉公子高。沈諸梁。食菜於葉。僭以稱公。亦有云。與楚同姓。楚姓芋。即子張見衛君。君不全待。子張云。公之好士。猶葉公之好龍。葉公好龍。井廁之間．皆畫其象。真龍知其好。乃現其庭。葉公絕倒不敢視。葉公之好．好於似龍。非好真龍。今君好士。但好似士。非好真士也。今聲聞之請法。若彼好龍。不覩希奇。若不識真物也。)

　　○二顯所請法。有六十句。初後三十句。是所請法。中三十句。但是請儀。其請法多同初會四十句法。以初會為總。此說將終。會同本故。就文分二。前三十句。念德難思。後唯願下三十句。請隨機演。以初十句。明自體圓著。寄顯果海絕言。最後十句。明化用普周。令寄言顯果。由斯文有影畧。理實兼皆請示。如初會辨。今初。

　　如來境界。如來智行。如來加持。如來力。如來無畏。如來三昧。如來所住。如來自在。如來身。如來智。

　　【疏】初念德中。初十句。正明所念果法。次十明玄妙難思。後十明緣會可了。今初十中。前八攝初會最初十句。即內行成滿德。以如來自在。攝彼神通。及無能攝取故。一境界者。即所緣分齊故。如出現等品辨。二智行者。悲智無礙．無功用行。亦如出現品辨。三加持者。謂勝力任持．令有所作。如不思議法品辨。四謂十力等。五即四種十種無畏等。六即師子奮迅等。七所住者。即初會佛地。佛所住地故。若別釋者。即常住大悲等。如不思議品。八謂十自在等及攝二句。如向所辨。廣引諸文。釋義並如初會。後二句。即攝初會。次十句體相顯著德。前有六根三業。今身合六根。及於二業。智即意業。心意俱不可知。但以智知故。所以合者。欲顯身兼十身。故合六根。三業智導。故但云智。

　　一切世間諸天及人．無能通達。無能趣入。無能信解。無能了知。無能忍受。無能觀察。無能揀擇。無能開示。無能宣明。無有能令眾生解了。

　　【疏】二十句。明玄妙難思。人天莫測。

　　唯除諸佛加被之力。佛神通力。佛威德力。佛本願力。及其宿世善根之力。諸善知識攝受之力。深淨信力。大明解力。趣向菩提清淨心力。求一切智廣大願力。

　　【疏】三十句。緣會可了中。前四佛力上加為緣。後六自根堪受為因。具此可知。前中初三現緣。後一宿願。後六中。初一宿善。餘五現德。於上十句。分有分知。全有全知。又此十句。通有二意。一成上顯深。二起後請說。(【鈔】又此十句。通有二意等者。謂既唯諸佛加等。方知明是顯深。佛加既知。故請佛加而演說也。非器難解。有器可聞也。)

　　○第二請隨機演。

　　唯願世尊。隨順我等。及諸眾生。種種欲。種種解。種種智。種種語。種種自在。種種住地。種種根清淨。種種意方便。種種心境界。種種依止如來功德。種種聽受諸所說法。

　　【疏】隨機演中二。初十一句。請隨機宜。後顯示下二十句。請所說法。今初。前云緣會可知。今請以緣隨器。於中初三約內心器殊。次一約外類音異。上四通於凡聖。後七多約菩薩。一財等有殊。二地位優劣。三依根除障。四作業差異。五緣境不同。六曾依何德而修。七曾聽何法為種。又六宜依何德以化。七宜何廣畧而說。種種不同。皆請隨順。(【鈔】一財等有殊者。即十自在。一財。二命。三心。四業。五生。六解。七願。八通。九智。十法。廣如八地。離世間品。)

　　顯示如來往昔趣求一切智心。往昔所起菩薩大願。往昔所淨諸波羅蜜。往昔所入菩薩諸地。往昔圓滿諸菩薩行。往昔成就方便。往昔修行諸道。往昔所得出離法。往昔所作神通事。往昔所有本事因緣。

　　【疏】第二請所說法中二。先列所請。後如是等下結請。今初分二。前十句請說往因。後十句(【校】十句．纂要續藏金陵本誤作十一句。茲據嘉興藏南藏改正。與下疏合。)請今果用。今初。此十句中。七與初會。名義全同。諸道即彼助道海。此中方便．即前智海。即名異義同。彼有乘海。無此本事。則名義俱異。以彼通請一切菩薩。故顯乘不同。今約本師為問。故加本事。則乘通諸句。為成十故。畧之。或本事即是乘海。昔所乘故。餘如初會。

　　及成等正覺。轉妙法輪。淨佛國土。調伏眾生。開一切智法城。示一切眾生道。入一切眾生所住。受一切眾生所施。為一切眾生說布施功德。為一切眾生現諸佛影像。

　　如是等法。願皆為說。

　　【疏】後及成下十句。請果用中。此十望初會第三十句。義即多同。而文多異。欲顯果用無邊。故影畧其文。一因圓果成．即佛海。二成必演法．即演說海。三法詮淨國。即世界海。四皆為調生。即名號海。五雙開菩提涅槃之果。城即涅槃。防非止惡故。即解脫海。六示生行業為至果之因。即眾生海。七徧入機處．隨機立壽．即壽量海。八為眾生田。令得常命。即波羅蜜海。檀為最初故。九說諸度。為安立世界海之法式故。十三輪變化。猶水月鏡像。即變化海。二結請。可知。(第二請分竟。)

　　○大文第三三昧現相分。酬前念請。示相答故。於中二。先明三昧為能現。二入此三昧下。明所現淨土。今初。無方大用。依體起故。故先入定。即以此義。先明入定。後集眾海。前來諸會。為明從相入實。前集後定。與此不同。佛自入者。表證法界。唯佛窮故。不言答者。表證離言故。又令目擊而自證故。

　　爾時世尊。知諸菩薩心之所念。

　　大悲為身。大悲為門。大悲為首。以大悲法而為方便。充徧虛空。

　　入師子頻申三昧。

　　【疏】文分為三。初入定緣。領前念故。二大悲下。明入定因。三入師子下。正明入定。就入因中。有四種悲。以為入定益物之本。各有二義。一身二義者。一是入定所依之身。悲所熏故。二身者體義。依義。欲入深定。全依大悲而為體故。二門二義者。一佛有大智大定大悲等門。今欲益生。唯依悲門。令物入故。二者定為所入。悲為能入故。三首二義者。一者初義。凡所益物。皆以大悲為先導故。二者勝上義。謂非不用智定之門。此增勝故。四方便二義者。一悲智相導。互為方便。今以悲為入定益物之方便故。二者以是即智定之悲。不滯愛見。故名方便。方能令物普入法界。又此四悲。亦是從佛向機之漸次矣。此上四悲。皆徧虛空。亦有二義。一廣周故。二無緣故。第三正明入定者。以定業用。從喻為名。言頻申者。有人云。梵音訛畧。具正應云。毗實廩多。此翻為自在無畏。如師子王。羣獸之中。自在無畏故。然舊經翻為師子奮迅。故依古德。用此方言釋之。頻申奮迅。俱是展舒四體。通暢之狀。總相釋者。即用之體。寂而造極。則差別萬殊。無非法界。即體之用。不為而周。故小大相參。緣起無盡。名曰頻申。自在之義。若別解者。涅槃師子吼品。明師子王。自知身力。牙齒鋒鋩。乃至晨朝。出穴而吼。為十一事故。廣有喻合。又離世間品。顯菩薩師子王。白淨法為身等。合首足等。與涅槃復異。此文以大悲為身。故知但取義似。未必楷定。(【鈔】涅槃師子吼品。即南經二十五經。若準北經。當二十七。言廣有喻合者。今當具出。此是師子吼菩薩請問如來。如來對眾稱讚。令敬菩薩。即說其得名之由。故云。今於我前。欲師子吼。善男子。如師子王。自知身力。牙齒鋒鋩。四足據地。安住巖穴。振尾出聲。若有能具如是諸相。當知是則能師子吼。釋曰。此下即說為十一事。經一時合。今先別合師子。經云。善男子。如來正覺智慧牙爪。四如意足。六波羅蜜滿足之身。十力雄猛。大悲為尾。安往四禪清淨窟宅。釋曰。此即具有喻合。合師子也。又離世下。二引當經。言為身等者。等取下經。下經云。四諦為其足。正念以為頸。慈眼智慧首。頂髻解脫繒。勝義空谷中。吼法怖羣魔。言未必楷定者。生下喻合。不全依於上二經文。)今會取諸文。先以十義合彼師子。後依涅槃為十一事。今初。謂以同體大悲為身。以增上大悲為首。以即智大慈為眼。純以智慧為牙爪。大悲方便為振尾。悲為方便。居其末故。方便振動義故。總取四悲為足。依此立故。以法界三昧為窟。所入證故。以無緣大悲為窟門。入出由此故。以體用無礙為頻申。舒展自在故。以演法界法門為哮吼。決定宣說。一切眾生本與如來同法界故。如此師子。隨一一毛。皆稱法界。(如此師子。隨一一毛。皆稱法界者。即金師子章意。如金師子。毛毛盡金。法界師子。何非法界。)次言為十一事而頻申者。一摧破魔軍詐師子故。二示眾神力。十力等力。為十力故。三淨法界土。佛住處故。四為邪見凡夫知歸處故。五安撫生死怖羣黨故。六覺悟無明眠眾生故。七為行惡法獸。捨放逸故。八令諸菩薩及邪見諸獸來歸附故。九調諸外道。及二乘香象。令如聾盲。捨憍慢故。十教諸菩薩子息。令頓證故。十一莊嚴正見四部眷屬。俱增威勢。不怖一切邪黨。一切邪黨皆怖畏故。又野干隨逐師子百年。不能作師子吼。二乘安處法會。如聾如盲。五十七中十奮迅義。亦應此說。(言為十一事下。釋第二章。仍取涅槃之意。以就今經。今先具引涅槃之文。未見彼文。難曉會故。彼經喻云。真師子王。晨朝出穴。頻申欠呿。四向顧望。發聲振吼。為十一事。何等十一。一為欲壞實非師子詐師子故。二為欲試自身力故。三為欲令住處淨故。四為諸師子知處所故。五為羣輩無怖心故。六為眠者得覺寤故。七為一切放逸諸獸不放逸故。八為諸獸來依附故。九為欲調大香象故。十為教告諸子息故。十一為欲莊嚴自眷屬故。一切禽獸。聞師子吼。水性之屬。潛沒深泉。陸行之類。藏伏窟穴。飛者墮落。諸大香象怖走失糞。諸善男子。如彼野干。雖逐師子。至於百年。終不能作師子吼。若師子子。始滿三年。則能哮吼。如師子王。釋曰。此下經合喻。先合師子。已如上引。次合十一事云。一為諸眾生而師子吼。摧破魔軍。二示眾十力。三開佛行處。四為諸邪見作歸依處。五安撫生死怖畏之眾。六覺悟無明睡眠眾生。七行惡法者為作悔心。八開示邪見一切眾生。令知六師非師子故。九破富蘭那等憍慢心故。十為令二乘生悔心故。為教五住諸菩薩等。生大力心故。十一為令正見四部之眾。於彼邪見四部徒眾。不生怖畏故。從聖行梵行天行窟宅。頻申而出。為欲令諸眾生等破憍慢故。欠呿。為令諸眾生等生善法故。四向顧望。為令眾生得四無礙故。四足據地。為令眾生具足安住尸波羅蜜故。師子吼者。名決定說。一切眾生。悉有佛性。如來常住。無有變易。善男子。聲聞緣覺。雖復隨逐如來世尊。無量百千阿僧祇劫。而亦不能作師子吼。十住菩薩。若能修行是三行處。當知是則能師子吼。釋曰。上兩節引經。喻合一段義盡。既知彼意。今當正合。以彼經文。對觀今疏。則主客自分。如初摧破詐師子吼故。即是喻文。若云摧破魔軍。即是合文。此全同彼。故無別義。【校】上鈔．安住巖穴。住．纂要續藏金陵本誤作在。)

　　○第二所現淨土。分三。初結前標後。二嚴此園林。三結通法界。今初。

　　入此三昧已。一切世間普皆嚴淨。

　　【疏】所現淨土者。總相即前十一事中淨所住處。別相而論。具前多義。然此現相云何。酬前諸問。令其目擊。可現證故。云何目擊。此淨土分。具答三十句問。且從相顯。此中答初果體十問。所現境界．答境界問。四種大悲為眾生現．即答智行問。令眾證見．即答加持問。知是如來威力．答佛力問。三昧之用．答無畏問。正入三昧．答三昧問。淨法界土．答住處問。令大小融攝．答自在問。見如來身徧於法界．答佛身問。則見如來大悲方便．答智慧問。餘二十句。集眾中答。眾集亦是三昧力故。是知能現所現種種境事．無非教體。又二聖開顯中。廣明無盡之用。亦顯答相。至文當知。

　　○二嚴此園林有二。先正顯嚴。即器世間嚴。後何以故下。出嚴所因。顯智正覺世間嚴。今初有三。一嚴重閣。二嚴園林。三嚴虛空。從畧之廣。說有此三。表三緣起。謂嚴閣顯自體緣起。嚴林表有為緣起。嚴空表無為緣起。(【鈔】謂嚴閣顯自體緣起者。法界體上。緣起萬德。依此自體有為無為中故。三緣起．即光統意。)今初。

　　於時此大莊嚴樓閣。忽然廣博無有邊際。

　　金剛為地。寶王覆上。無量寶華。及諸摩尼。普散其中。處處盈滿。瑠璃為柱眾寶合成。大光摩尼之所莊嚴。閻浮檀金如意寶王。周置其上以為嚴飾。危樓迴帶。(【校】迴帶．準慧苑音義應從磧砂藏．清藏．續藏．大正藏．卍字網要本。杭本．金陵本作迥帶。)閣道傍出。棟宇相承。窗闥(【鈔】闥．纂要誤作闥。)交映。階墀軒檻．種種備足。一切皆以妙寶莊嚴。其寶悉作人天形像。堅固妙好。世中第一。摩尼寶網彌覆其上。於諸門側．悉建幢旛。咸放光明。普周法界。道場之外．階隥欄楯。其數無量。不可稱說。靡不咸以摩尼所成。

　　【疏】分二。先明廣處。謂破情顯法。即事會真故。自內而觀。廣博無際。然不壞事故。自外而觀。閣外有園。園外有空。莊嚴各異。斯即事理交徹。十方三際。無不圓融。林空例然。二正顯莊嚴。表緣起萬德無不備故。其間表法。以意消息。

　　○第二明園林嚴。

　　爾時復以佛神力故。其逝多林忽然廣博。與不可說佛剎微塵數諸佛國土其量正等。一切妙寶間錯莊嚴。不可說寶徧布其地。阿僧祇寶以為垣墻。寶多羅樹莊嚴道側。其間復有無量香河。香水盈滿湍激洄澓。一切寶華隨流右轉。自然演出佛法音聲。不思議寶芬陀利華。菡萏芬敷彌布水上。眾寶華樹列植其岸。種種臺榭不可思議。皆於岸上次第行列。摩尼寶網之所彌覆。阿僧祇寶放大光明。阿僧祇寶莊嚴其地。燒眾妙香香氣氛氳。復建無量種種寶幢。所謂寶香幢。寶衣幢。寶旛幢。寶繒幢。寶華幢。寶瓔珞幢。寶鬘幢。寶鈴幢。摩尼寶蓋幢。大摩尼寶幢。光明徧照摩尼寶幢。出一切如來名號音聲摩尼王幢。師子摩尼王幢。說一切如來本事海摩尼王幢。現一切法界影像摩尼王幢。周徧十方行列莊嚴。

　　○第三明虛空嚴。並顯可知。

　　時逝多林上。虛空之中。有不思議天宮殿雲。無數香樹雲。不可說須彌山雲。不可說伎樂雲。出美妙音歌讚如來。不可說寶蓮華雲。不可說寶座雲。敷以天衣。菩薩坐上歎佛功德。不可說諸天王形像摩尼寶雲。不可說白真珠雲。不可說赤珠樓閣莊嚴具雲。不可說雨金剛堅固珠雲。皆住虛空。周帀徧滿以為嚴飾。

　　○第二出因。

　　何以故。如來善根不思議故。如來白法不思議故。如來威力不思議故。如來能以一身自在變化．徧一切世界不思議故。如來能以神力令一切佛及佛國莊嚴．皆入其身不思議故。如來能於一微塵內．普現一切法界影像不思議故。如來能於一毛孔中．示現過去一切諸佛不思議故。如來隨放一一光明．悉能徧照一切世界不思議故。如來能於一毛孔中。出一切佛剎微塵數變化雲充滿一切諸佛國土不思議故。如來能於一毛孔中．普現一切十方世界成住壞劫不思議故。

　　【疏】出因中。先徵。後釋。釋即智正覺嚴。是前為眾示其身力。佛力上加。文有十句。一慈善根力。二無漏智力。以上二力而加眾故。三福威德力。餘皆自在神通力。(於中一展。二卷。三橫包。四豎攝。五一切即一。六一即一切。七成壞相即。餘義準思。【校】上注係疏文。)

　　○第三結通法界。

　　如於此逝多林給孤獨園。見佛國土清淨莊嚴。十方一切盡法界虛空界一切世界。亦如是見。所謂見如來身住逝多林。菩薩眾會皆悉徧滿。見普雨一切莊嚴雲。見普雨一切寶光明照曜雲。見普雨一切摩尼寶雲。見普雨一切莊嚴蓋彌覆佛剎雲。見普雨一切天身雲。見普雨一切華樹雲。見普雨一切衣樹雲。見普雨一切寶鬘瓔珞相續不絕周徧一切大地雲。見普雨一切莊嚴具雲。見普雨一切如眾生形種種香雲。見普雨一切微妙寶華網相續不斷雲。見普雨一切諸天女持寶幢旛於虛空中周旋來去雲。見普雨一切眾寶蓮華於華葉間自然而出種種樂音雲。見普雨一切師子座寶網瓔珞而為莊嚴雲。

　　【疏】於中二。先結前標後。二所謂下。正顯嚴相。言見如來身住逝多林者。住彼彼十方界中之林。此明一會徧一切處。如光明覺品。非是彼界。遙見此佛住於園林。下諸嚴事皆爾。(第三三昧現相分竟。)

　　○大文第四明集新眾分。即遠集同證。亦三昧中令諸菩薩皆來歸附。文中三。初別集十方。二通讚德行。三總結集因。今初十方。即為十段。段各有十。今初東方。

　　爾時東方。過不可說佛剎微塵數世界海外。有世界名金燈雲幢。佛號毗盧遮那勝德王。彼佛眾中有菩薩。名毗盧遮那願光明。與不可說佛剎微塵數菩薩俱。來向佛所。悉以神力。興種種雲。所謂天華雲。天香雲。天末香雲。天鬘雲。天寶雲。天莊嚴具雲。天寶蓋雲。天微妙衣雲。天寶幢旛雲。天一切妙寶諸莊嚴雲。充滿虛空。至佛所已。頂禮佛足。即於東方化作寶莊嚴樓閣。及普照十方寶蓮華藏師子之座。如意寶網羅覆其身。與其眷屬．結跏趺坐。

　　【疏】一來處遠近。然皆遠集者。表證入甚深故。唯初會及此皆遠集者。初為所信。此為證入。證入於初。一合相故。中間隨位深淺不同。義似金剛矣。二有世界下。明世界名別。可以義思。三本事佛。號勝德王者。福德有於光明徧照。所以為勝。二嚴無礙。自在稱王。四主菩薩。名願光明者。於徧照光中。主此願光故。上皆帶此佛號者。顯是此佛勝德願力故。五眷屬俱來者。對上成主伴故。六廣興雲供。表因嚴果故。皆云天者。自然成故。七詣佛作禮。表因趣果故。八化座本方。本方者。表參而不雜故。座表法空。閣表空有重顯。九冠網嚴身。以顯勝德。嚴法身故。有髻珠者。表一乘圓旨。居心頂故。十眷屬同坐。表主伴同證故。餘方十段。倣此可知。其間剎佛菩薩之名。本意難定。但可說者隨宜。初二及六．無珠冠者。蓋文略耳。又此等供具。非唯表法。並是以人同法。依正因果。無礙法界自在之德耳。

　　○二南方。

　　南方過不可說佛剎微塵數世界海外。有世界名金剛藏。佛號普光明無勝藏王。彼佛眾中有菩薩。名不可壞精進王。與不可說佛剎微塵數菩薩俱。來向佛所。持一切寶香網。持一切寶瓔珞。持一切寶華帶。持一切寶鬘帶。持一切金剛瓔珞。持一切摩尼寶網。持一切寶衣帶。持一切寶瓔珞帶。持一切最勝光明摩尼帶。持一切師子摩尼寶瓔珞。悉以神力。充徧一切諸世界海。到佛所已。頂禮佛足。即於南方。化作徧照世間摩尼寶莊嚴樓閣。及普照十方寶蓮華藏師子之座。以一切寶華網羅覆其身。與其眷屬．結跏趺坐。

　　【疏】南方中。供具皆云持者。表修持故。

　　○三西方。

　　西方過不可說佛剎微塵數世界海外。有世界名摩尼寶燈須彌山幢。佛號法界智燈。彼佛眾中有菩薩。名普勝無上威德王。與世界海微塵數菩薩俱。來向佛所。悉以神力。興不可說佛剎微塵數種種塗香燒香須彌山雲。不可說佛剎微塵數種種色香水須彌山雲。不可說佛剎微塵數一切大地微塵等光明摩尼寶王須彌山雲。不可說佛剎微塵數種種光燄輪莊嚴幢須彌山雲。不可說佛剎微塵數種種色金剛藏摩尼王莊嚴須彌山雲。不可說佛剎微塵數普照一切世界閻浮檀摩尼寶幢須彌山雲。不可說佛剎微塵數現一切法界摩尼寶須彌山雲。不可說佛剎微塵數現一切諸佛相好摩尼寶王須彌山雲。不可說佛剎微塵數現一切如來本事因緣說諸菩薩所行之行摩尼寶王須彌山雲。不可說佛剎微塵數現一切佛坐菩提場摩尼寶王須彌山雲。充滿法界。至佛所已。頂禮佛足。即於西方。化作一切香王樓閣。真珠寶網。彌覆其上。及化作帝釋影幢寶蓮華藏師子之座。以妙色摩尼網羅覆其身。心王寶冠以嚴其首。與其眷屬．結跏趺坐。

　　【疏】西方皆言須彌山雲者。四德妙高。清涼利物故。

　　○四北方。

　　北方過不可說佛剎微塵數世界海外。有世界名寶衣光明幢。佛號照虛空法界大光明。彼佛眾中有菩薩。名無礙勝藏王。與世界海微塵數菩薩俱。來向佛所。悉以神力興一切寶衣雲。所謂黃色寶光明衣雲。種種香所熏衣雲。日幢摩尼王衣雲。金色熾然摩尼衣雲。一切寶光燄衣雲。一切星辰像上妙摩尼衣雲。白玉光摩尼衣雲。光明徧照殊勝赫弈摩尼衣雲。光明徧照威勢熾盛摩尼衣雲。莊嚴海摩尼衣雲。充徧虛空。至佛所已。頂禮佛足。即於北方化作摩尼寶海莊嚴樓閣。及毗瑠璃寶蓮華藏師子之座。以師子威德摩尼王網羅覆其身。清淨寶王為髻明珠。與其眷屬．結跏趺坐。

　　【疏】北方皆言衣者。寂忍慚愧。嚴法身故。

　　○五東北方。

　　東北方過不可說佛剎微塵數世界海外。有世界名一切歡喜清淨光明網。佛號無礙眼。彼佛眾中有菩薩。名化現法界願月王。與世界海微塵數菩薩俱。來向佛所。悉以神力。興寶樓閣雲。香樓閣雲。燒香樓閣雲。華樓閣雲。栴檀樓閣雲。金剛樓閣雲。摩尼樓閣雲。金樓閣雲。衣樓閣雲。蓮華樓閣雲。彌覆十方一切世界。至佛所已。頂禮佛足。即於東北方。化作一切法界門大摩尼樓閣。及無等香王蓮華藏師子之座。摩尼華網羅覆其身。著妙寶藏摩尼王冠。與其眷屬．結跏趺坐。

　　【疏】東北方云樓閣者。悲智二利。相因顯故。

　　○六東南方。

　　東南方過不可說佛剎微塵數世界海外。有世界名香雲莊嚴幢。佛號龍自在王。彼佛眾中有菩薩。名法慧光燄王。與世界海微塵數菩薩俱。來向佛所。悉以神力。興金色圓滿光明雲。無量寶色圓滿光明雲。如來毫相圓滿光明雲。種種寶色圓滿光明雲。蓮華藏圓滿光明雲。眾寶樹枝圓滿光明雲。如來頂髻圓滿光明雲。閻浮檀金色圓滿光明雲。日色圓滿光明雲。星月色圓滿光明雲。悉徧虛空。到佛所已。頂禮佛足。即於東南方。化作毗盧遮那最上寶光明樓閣。金剛摩尼蓮華藏師子之座。眾寶光燄摩尼王網羅覆其身。與其眷屬．結跏趺坐。

　　【疏】東南方。云圓滿光者。權實二智。無闕行故。

　　○七西南方。

　　西南方過不可說佛剎微塵數世界海外。有世界名日光摩尼藏。佛號普照諸法智月王。彼佛眾中有菩薩。名摧破一切魔軍智幢王。與世界海微塵數菩薩俱。來向佛所。於一切毛孔中出等虛空界華燄雲。香燄雲。寶燄雲。金剛燄雲。燒香燄雲。電光燄雲。毗盧遮那摩尼寶燄雲。一切金光燄雲。勝藏摩尼王光燄雲。等三世如來海光燄雲。一一皆從毛孔中出。徧虛空界。到佛所已。頂禮佛足。即於西南方化作普現十方法界光明網大摩尼寶樓閣。及香燈燄寶蓮華藏師子之座。以離垢藏摩尼網羅覆其身。著出一切眾生發趣音摩尼王嚴飾冠。與其眷屬．結跏趺坐。

　　【疏】西南方云燄者。以淨智慧．燒惑薪故。亦表皆想所持．不可取故。上之七方．興供表法。通答菩薩神通。下之三段．兼亦別答前來問中後二十句。(【鈔】下之三段兼亦別答前來問中後二十句者。上來七方。唯通答二十句中前十中一句。此下三方。通答二十句中三句。而上下二方兼別答耳。)

　　○八西北方。

　　西北方過不可說佛剎微塵數世界海外。有世界名毗盧遮那願摩尼王藏。佛號普光明最勝須彌王。彼佛眾中有菩薩。名願智光明幢。與世界海微塵數菩薩俱。來向佛所。於念念中。一切相好。一切毛孔。一切身分。皆出三世一切如來形像雲。一切菩薩形像雲。一切如來眾會形像雲。一切如來變化身形像雲。一切如來本生身形像雲。一切聲聞辟支佛形像雲。一切如來菩提場形像雲。一切如來神變形像雲。一切世間主形像雲。一切清淨國土形像雲。充滿虛空。至佛所已。頂禮佛足。即於西北方。化作普照十方摩尼寶莊嚴樓閣。及普照世間寶蓮華藏師子之座。以無能勝光明真珠網羅覆其身。著普光明摩尼寶冠。與其眷屬．結跏趺坐。

　　【疏】十句皆答前最後為一切眾生現諸佛影像。若約表者。為顯緣有。似非真故。

　　○九下方。

　　下方過不可說佛剎微塵數世界海外。有世界名一切如來圓滿光普照。佛號虛空無礙相智幢王。彼佛眾中有菩薩。名破一切障勇猛智王。與世界海微塵數菩薩俱。來向佛所。於一切毛孔中。出說一切眾生語言海音聲雲。出說一切三世菩薩修行方便海音聲雲。出說一切菩薩所起願方便海音聲雲。出說一切菩薩成滿清淨波羅蜜方便海音聲雲。出說一切菩薩圓滿行徧一切剎音聲雲。出說一切菩薩成就自在用音聲雲。出說一切如來往詣道場破魔軍眾成等正覺自在用音聲雲。出說一切如來轉法輪契經門名號海音聲雲。出說一切隨應教化調伏眾生法方便海音聲雲。出說一切隨時隨善根隨願力普令眾生證得智慧方便海音聲雲。到佛所已。頂禮佛足。即於下方化作現一切如來宮殿形像眾寶莊嚴樓閣。及一切寶蓮華藏師子之座。著普現道場影摩尼寶冠。與其眷屬．結跏趺坐。

　　【疏】毛孔中十句。答前九問。十句皆言方便海。則通答往昔成就方便。(【鈔】九下方毛孔中十句答前九問者。以前十中神通一問．前七方答竟。據下釋中。既五句答因五問。四句答果五問。何名答九。以神通問．重別顯故。然則前以廣答。故但云九。)初一句。通顯所隨眾生言音。次五句。答因中五問。謂二答諸行。此句應顯趣求一切智心。以第五明行圓滿。此為行初故。三答所起菩薩大願。四答所淨諸波羅蜜。五正答圓滿諸菩薩行。六別答所作神通。然問就如來因中。此通一切菩薩。通別之異耳。其助道及出離問。亦是通答。以諸句中．皆是助道。並即出離故。餘四句答果用中五問。謂七答第一正覺問。八答轉法輪。九答調伏眾生。其國土一種。現淨土分通答。十答開示一切智法城。及示一切眾生道。以能證是道。所證是智故。而皆言音聲者。表無言之法．假言顯故。(【校】上鈔前以廣答。以．嘉興藏南藏作已。)

　　○十上方。

　　上方過不可說佛剎微塵數世界海外。有世界名說佛種性無有盡。佛號普智輪光明音。彼佛眾中有菩薩。名法界差別願。與世界海微塵數菩薩俱。發彼道場。來向此娑婆世界釋迦牟尼佛所。於一切相好。一切毛孔。一切身分。一切支節。一切莊嚴具。一切衣服中。現毗盧遮那等過去一切諸佛。未來一切諸佛。已得授記。未授記者。現在十方一切國土一切諸佛。并其眾會。亦現過去行檀那波羅蜜。及其一切受布施者諸本事海。亦現過去行尸羅波羅蜜諸本事海。亦現過去行羼提波羅蜜。割截支體心無動亂諸本事海。亦現過去行精進波羅蜜。勇猛不退諸本事海。亦現過去求一切如來禪波羅蜜海。而得成就諸本事海。亦現過去求一切佛所轉法輪所成就法。發勇猛心一切皆捨諸本事海。亦現過去樂見一切佛。樂行一切菩薩道。樂化一切眾生界諸本事海。亦現過去所發一切菩薩大願清淨莊嚴諸本事海。亦現過去菩薩所成力波羅蜜勇猛清淨諸本事海。亦現過去一切菩薩所修圓滿智波羅蜜諸本事海。如是一切本事海。悉皆徧滿廣大法界。至佛所已。頂禮佛足。即於上方。化作一切金剛藏莊嚴樓閣。及帝青金剛王蓮華藏師子之座。以一切寶光明摩尼王網羅覆其身。以演說三世如來名摩尼寶王為髻明珠。與其眷屬．結跏趺坐。

　　【疏】相好等中十句。通答因問中第十本事因緣。兼答波羅蜜。及所入諸地。以十度即是別地所行故。別約初句。答入一切眾生所住處。及受一切眾生所施。并為一切眾生說布施功德。如文思之。(【鈔】別約初句．答入一切眾生所住處等者。上辨通答因中二句。此下別答果中三句。前下方有五句問答。此有三句。并第八問答。第十影像。及現相。答國土故。十問具矣。)其答問中或不次者。以十方齊來。諸供齊現。文不累書。隨方異說。以問次往收。無不次矣。又皆言本事者。表三世之法。體常住故。由得體用非一異智。以用隨體。無不存故。德相業用。皆自在故。密嚴第二(【校】二．他本作三。案下所引．見地婆訶譯密嚴經卷上妙身生品第二。)云。金剛藏菩薩現種種形。說種種法。乃至云。淨所依止。入於佛地如來蘊界常無變異故。若理事別修。則不得爾故。不同餘處。現法體用俱有。過未體用皆無。況於小乘三世有耶。以彼過未。有體無用故。(三若理事別修下。揀異他宗。現法體用俱有等。即大乘義。況於小乘。即有宗義。以彼過未有體無用者。出異所以。有宗過去冥伏有。未來性有。故有體也。不同現法事有。故無用也。今以體性融故。體用俱有。斯即有即非有。非有之有耳。)(初別集十方竟。)

大方廣佛華嚴經疏論纂要卷第九十八


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第九十九

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之二)

　　○第二通讚德行。

　　如是十方一切菩薩。并其眷屬。皆從普賢菩薩行願中生。

　　以淨智眼見三世佛。普聞一切諸佛如來所轉法輪修多羅海。已得至於一切菩薩自在彼岸。於念念中現大神變。親近一切諸佛如來。一身充滿一切世界一切如來眾會道場。

　　【疏】德行中二。初總。後以淨智下。別。就別讚中。三十四句分三。初五句明上近諸佛德。二於一塵中下十四句。下攝眾生德。三一切菩薩神通下十五句。大用自在德。亦名三種三業。今初。一淨眼見佛．即是意業。二聞如來法．即淨修語業。餘三句並顯身業自在。(【鈔】亦名三種三業者。一名近佛三業。二攝化三業。三神通三業。)

　　於一塵中普現一切世間境界教化成就一切眾生未曾失時。一毛孔中出一切如來說法音聲。

　　知一切眾生悉皆如幻。知一切佛悉皆如影。知一切諸趣受生悉皆如夢。知一切業報如鏡中像。知一切諸有生起如熱時燄。知一切世界皆如變化。成就如來十力無畏。

　　勇猛自在．能師子吼。深入無盡辯才大海。得一切眾生言辭海諸法智。於虛空法界所行無礙。知一切法無有障礙。

　　【疏】第二下攝眾生德中三。初微細化生。二知一切眾生下七句。明攝眾生之智。故末句結云。十力無畏。前六別明。一緣集非真故。二隨機本質。映光有勝劣故。三諸趣思所起故。四隨照映質有妍媸故。五想所持故。六無而忽有。暫有還無故。三勇猛下五句。明攝生語業。於中初句總顯決定。下四句別明四辯。(【鈔】下之四句別明四辯者。初句樂說無礙。二得一切下。辭無礙。三於虛空法界下。義無礙。四知一切法下。法無礙。)

　　一切菩薩神通境界悉已清淨。

　　勇猛精進摧伏魔軍。

　　恆以智慧了達三世。知一切法猶如虛空。無有違諍．亦無取著。雖勤精進．而知一切智終無所來。雖觀境界．而知一切有悉不可得。以方便智入一切法界。以平等智．入一切國土。

　　以自在力．令一切世界展轉相入。於一切世界處處受生。見一切世界種種形相。於微細境現廣大剎。於廣大境現微細剎。於一佛所．一念之頃．得一切佛威神所加。普見十方無所迷惑。於剎那頃．悉能往詣。

　　【疏】第三大用自在德中。初句總明所得。餘別明通用。於中三。一三業摧邪。勇進通三故。二恆以智下六句。明意業自在。皆權實雙行故。一智了三世事。慧達三世空。二知法如空。空無可諍。而不壞有。故不著空。三進無進相。故曰無來。四即有而空。五即空而有。故云方便。六智入性土。三以自在力下七句。身業自在。可知。

　　如是等一切菩薩滿逝多林。皆是如來威神之力。

　　【疏】第三總結集因。可知。(第四明集新眾分竟。)

　　【論】如是十方一切菩薩已下。至皆是如來威神之力。有二十五行經。歎如上十方諸來菩薩至德用分。又就以報上．加神通所嚴。初陳樓閣莊嚴。次陳寶地徧周莊嚴。次陳虛空莊嚴。次陳十方諸菩薩來集身相莊嚴。一一莊嚴。皆映徹相入。互體重重。十方諸佛菩薩眾海身土及莊嚴．一一相入．自在無礙者。但約法身根本智為體．差別智報得萬事合然故。設一切如來起一切神通．不離此智起大用故。無不自在。無不相入。無不明淨。如是之智．以如上五位和會進修．乃得成故。獨修一法．不可得也。只可多不離一。不可守一以為自然。此逝多林及一切法界國土莊嚴．不離二法。一約往昔所修行理智大慈大悲大願眾行所成。二以佛菩薩不思議神通所嚴。如經自明。是答前諸菩薩四十問。

　　○大文第五舉失顯得分。亦名舉劣顯勝。明不共故。於中三。初明不見之人。二明所不見境。三釋不見所由。今初。

　　於時上首諸大聲聞。舍利弗．大目犍連．摩訶迦葉．離婆多．須菩提．阿㝹樓馱．難陀．劫賓那．迦旃延．富樓那等．諸大聲聞。在逝多林。

　　【疏】舍利。此云鶖鷺。其母目睛明利。似彼鳥故。弗者。子也。從母立稱。故標子言。(【鈔】今初舍利弗。然諸弟子。古今譯殊。今多依羅什三藏。又舍利亦翻為身。母好身品故。或舍利云珠。母之聰利相在眼珠故。並從母之稱。增一云。我佛法中。智慧無窮。決了諸疑者。舍利弗第一。智論四十一。稱為如來左面弟子。父名優婆提舍。)目犍連。此云采菽氏。上古仙人．山居豆食。尊者母是彼種。從外氏立名。有大神通。揀餘此姓。故復云大。(智論云。舍利弗以才明見貴。目犍連。豪彥最重。智藝相比。德行互同。增一云。我弟子中神通輕舉。飛到十方者。大目連第一。智論四十一。稱為右面弟子。焚得勝之殿。蹴耆域之車。壓調達五百之徒。尋佛聲過恆河沙界。德難稱也。)摩訶迦葉。此云大飲光。本族仙人。及尊者身。並有光明。飲蔽日月。頭陀第一。揀餘迦葉。故云大也。(此云飲光者。真諦等。同譯為飲光。上古譯云。龜氏。其先學道。靈龜負圖而應之。因以命族。增一阿含云。羅閱祇大富長者。名迦毗羅。婦名檀那。子名畢鉢羅。婦名婆陀。其家千倍勝瓶沙王。十六大國。無與為鄰。畢鉢羅。即迦葉名也。其父禱此樹而生故。付法藏傳云。毗婆尸佛滅後。其塔中像。金色缺壞。時有貧女得金珠。請打為箔。金師歡喜。治瑩佛畢。立誓為夫婦。九十一劫。天上人中。身恆金色。恆受快樂。最後為迦葉夫婦。畏勝王得罪。減一犂。但用九百九十九雙牛金犂。又經云。其家有㲲。最下品者。直百千兩金。以釘釘入地十尺。㲲不穿。如本不異。六十庫金粟。一庫管三百四十斛。又經云。以麥飯供養辟支佛。恆趣忉利。各千返受樂。身三十二相。但論金色耳。剡浮那陀金。在濁水底。光徹水上。在暗暗滅。迦葉身光。勝此金光。照一由旬。增一云。佛法中行十二頭陀難行苦行。大迦葉第一。揀餘迦葉者。即如十力迦葉。優樓頻螺等。)離波多。此云室星。祀之而生故。或云所供養。或云假和合。即智論二鬼食人之事。(智論二鬼食人之事者。謂此人行涉空亭止宿。見二鬼爭屍。皆言我先持來。二鬼共言。取其分判。此人實見小鬼持來。及被鬼問。竊自思惟。我隨言一持來。彼不得者。必當見害。我寧實語而死。終不虛誑而終。遂如實答。小者持來。被其大鬼。拔其手足。隨而食之。得屍之鬼。便取其屍。手足隨安。彼鬼食竟。拭口而去。及明憂惱。不測誰身。言假和合。初常疑云。若我本身。眼見拔去。若是他身。復隨我行住。疑惑猶豫。逢人即問。汝見我身不。眾僧見之。云此人易度。而語之云。汝身本是他人之遺體。非己有也。悟此假合。因即得道。以常問故。亦云常作聲也。)須菩提。此云善現。生而室空。現善相故。(生而室空者。相師占云。是善相故。亦云善吉。亦曰空生。其義一耳。解空第一。得無諍三昧。有供養者。現與其福。亦曰善吉。)阿㝹樓馱。此云無滅。一食之施。九十一反。天上人間。不沒惡趣故。(阿㝹樓馱等者。亦云阿泥㝹豆。或阿那律。亦云阿泥嚕多。並梵音楚夏。皆云無滅。亦曰無貧。言一食之施者。賢愚經說。弗沙佛末。時世饑饉。有辟支佛。名利吒。行乞。空鉢無獲。有一貧人。見而悲憐。白言勝士。能受稗不。即以所噉奉之。食已。作十八變。後更採稗。有兔跳抱其背。變為死人。無伴得脫。待暗還家。委之於地。即成金人。拔指隨生。用却還出。取之無盡。惡人告王。欲來奪之。但見死屍。而其所覩。即是金寶。現報若是。九十一反。即果報也。又其生已。復家業豐溢。日夜增益。父母欲試之。蓋空器皿往送。撥看百味具足。而其門。日日常有一萬六千取債。一萬六千還直。出家後。隨所至處．人見歡喜。欲有所須。如己家無異。即世尊之堂弟。斛飯王之次子也。)難陀。此云歡喜。性極聰敏。音聲絕倫故。(難陀等者。即放牛難陀。)劫賓那。此云黃頭。黃頭仙人之族故。(劫賓那者。疏釋即音義中大乘法師．及天台等。舊譯為房宿。然有二義。一以父母禱此星宿。感此子生故。二云與佛同房宿故。謂初出家時。未得見佛。始向佛所。夜復值雨。寄宿陶師房中。以草為座。晚又一比丘寄宿。即推草座與之。自在地坐。中夜相問。欲何所之。答云覓佛。後比丘即說法辭去。豁然得道。後比丘即佛也。增一阿含云。我佛法中。善知星宿者。劫賓那第一。則亦從所知為名。)迦旃延。此云翦剃種。(迦栴延者。即大乘法師釋。謂上古多仙。山中靜處。年歲既久。鬢髮稍長。無人為剃。婆羅門法。要剃髮故。一仙有子。兄弟二人。俱來觀父。小者乃為諸仙剃之。諸仙願護。後成仙道。爾來此種。皆稱剪剃。)富樓那。此云滿。具云滿慈子。其母甚慈。亦從母稱。(增一云。善能廣說分別義理。滿願子最第一。)而言等者。等取五百。廣辨古今譯殊。德行緣起。如智論。及音義中說。

　　○第二明所不見境。

　　皆悉不見如來神力。如來嚴好。如來境界。如來遊戲。如來神變。如來尊勝。如來妙行。如來威德。如來住持。如來淨剎。

　　亦復不見不可思議菩薩境界。菩薩大會。菩薩普入。菩薩普至。菩薩普詣。菩薩神變。菩薩遊戲。菩薩眷屬。菩薩方所。菩薩莊嚴師子座。菩薩宮殿。菩薩住處。菩薩所入三昧自在。菩薩觀察。菩薩頻申。菩薩勇猛。菩薩供養。菩薩受記。菩薩成熟。菩薩勇健。菩薩法身清淨。菩薩智身圓滿。菩薩願身示現。菩薩色身成就。菩薩諸相具足清淨。菩薩常光眾色莊嚴。菩薩放大光網。菩薩起變化雲。菩薩身徧十方。菩薩諸行圓滿。

　　如是等事。一切聲聞諸大弟子。皆悉不見。

　　【疏】不見境中三。初不見果。有十句。初總。餘別。多同念請果中初之十句。重閣同空等．即是神變。不壞本相．即是遊戲。餘可準思。

　　次亦復下。明不見因。即諸菩薩。初總明。即分齊境界。次菩薩大會下。別顯。會．通新舊。入．謂身徧剎塵。智入諸法等。普至．即新來。普詣．即此往。皆言普者。一橫豎徧故。二一即一切故。餘句準上諸來菩薩作用中辨。及上離世間品十十所明。

　　後如是等下。總結不見。

　　○第三不見所由者。然皆廢本從迹。以顯一乘因果。不共深玄。篤諸後學。令習因種。文中二。先徵後釋。徵意云。身廁祇園。目對尊會。而莫覩神變。其故何耶。後釋意云。彼境殊勝。宿因現緣。並皆闕故。其猶日月麗天．盲者不覩。雷霆震地．聾者不聞。道契則隣。不在身近故。菩薩自遠而至。聲聞在會不知。文自廣釋。分為三別。初法。次喻。後徵以結成。今初分二。先明闕宿因故。後明闕現緣故。今初。

　　何以故。以善根不同故。

　　【疏】分四。初一總標大小善差。二舉劣異勝。三舉勝揀劣。四結不見聞。今初。有小善根．得廁嘉會。大小善異．不覩希奇。

　　本不修習見佛自在善根故。本不讚說十方世界一切佛剎清淨功德故。本不稱歎諸佛世尊種種神變故。本不於生死流轉之中發阿耨多羅三藐三菩提心故。本不令他住菩提心故。本不能令如來種性不斷絕故。本不攝受諸眾生故。本不勸他修習菩薩波羅蜜故。本在生死流轉之時．不勸眾生求於最勝大智眼故。本不修習生一切智諸善根故。本不成就如來出世諸善根故。本不得嚴淨佛剎神通智故。

　　【疏】二本不修下。舉劣異勝。有十八句。前十二句。釋不見佛果之因。後六句。釋不見菩薩之因。前中初句總。餘句別。由不讚等。即是不集見佛自在善根。於中二。初二句不讚果故。後九句不修因故。於中亦二。前五句闕自分行。後四句闕勝進行。亦是前明狹心。後顯劣心。故不能見。

　　本不得諸菩薩眼所知境故。本不求超出世間不共菩提諸善根故。本不發一切菩薩諸大願故。本不從如來加被之所生故。本不知諸法如幻。菩薩如夢故。本不得諸大菩薩廣大歡喜故。

　　【疏】二釋不見菩薩所因。一不見十眼所見無礙法界。二闕無障礙智之因。若但修真常離念。即共二乘菩提之善。法華遊戲神通。即聞而不樂。此中樂而不聞。餘可思之。(【鈔】法華遊戲神通等者。舉法華揀異。亦是通妨。今云揀異者。即法華信解品。四大聲聞自敘云。世尊往昔說法既久。我時在座。身體疲懈。但念空無相無作。於菩薩法。遊戲神通。淨佛國土。成就眾生。心不喜樂。即聞而不樂也。下偈兼出不樂所以。云一切諸法。皆悉空寂。無生無滅。無大無小。無漏無為。如是思惟。不生喜樂。釋曰。既了無生。故不喜樂。是以結云。勿滯寂故。八地云。諸法真常離心念。二乘於此亦能得也。言通妨者。此何令其不聞。彼何令其得聞。此義至下釋之。)既本因中不修不見。願諸後學。修見佛因。勿滯冥寂。

　　如是皆是普賢菩薩智眼境界。不與一切二乘所共。

　　【疏】第三舉勝揀劣。言如是等者。指前佛神通等所不見法。普賢智境．即是舉勝。不共二乘．名為揀劣。

　　以是因緣。諸大聲聞不能見。不能知。不能聞。不能入。不能得。不能念。不能觀察。不能籌量。不能思惟。不能分別。是故雖在逝多林中。不見如來諸大神變。

　　【疏】第四結不見聞。以前闕因。境勝因緣。故不能見。於中初後總明。中十別顯。謂眼不見。心不知。耳不聞。本有不證。新成不獲。無方便不能念觀。無後得不能籌量淺深。思惟旨趣。分別事理。

　　○第二明闕現緣故不見中三。初明無勝德行故不見。次明住自乘解脫故不見。後結成不見。今初。

　　復次諸大聲聞。無如是善根故。無如是智眼故。無如是三昧故。無如是解脫故。無如是神通故。無如是威德故。無如是勢力故。無如是自在故。無如是住處故。無如是境界故。

　　是故於此不能知。不能見。不能入。不能證。不能住。不能解。不能觀察。不能忍受。不能趣向。不能遊履。又亦不能廣為他人開闡解說。稱揚示現。引導勸進。令其趣向。令其修習。令其安住。令其證入。

　　【疏】分二。先十句明無勝德行。即是前所不見境。亦即是前宿因不修勝進四句。不修故無。無故不見。初總餘別。勢力即是加持。餘皆同前後。是故於此下十句。顯不能見。入有二義。前文約證。今約了達。餘可知。

　　○第二明住自乘故不見。

　　何以故。

　　諸大弟子依聲聞乘而出離故。成就聲聞道。滿足聲聞行。安住聲聞果。於無有諦得決定智。常住實際。究竟寂靜。遠離大悲。捨於眾生。住於自事。

　　於彼智慧不能積集。不能修行。不能安住。不能願求。不能成就。不能清淨。不能趣入。不能通達。不能知見。不能證得。

　　【疏】先徵後釋。(【校】上三字纂要金陵本誤作釋後徵。)以此二段．反覆相成。故徵以釋之。謂何以無如是善根等。由住自乘作證故。亦應徵云。何以作證。由無上善根故。所無在前。故略不明耳。此段亦同法華自釋心不喜樂云。何以故。世尊令我等出於三界。得涅槃證故。(【鈔】所無在前者。即前無如是善根故。無如是智眼故等。)釋文亦二。先明住自乘作證。後於彼智慧下。結成所無。今初十句。初總餘別。別中一道者。以見修等道。斷惑集故。不同菩薩無住道等。二三行果可知。四觀諦智別。謂我空法有。不能我有法空。名無有諦。以證現觀。名決定智。故無菩薩中道第一義三諦之理。亦如涅槃。聲聞有諦而無真實。五已證理故。六捨事故。下三句成上聲聞行。一內無悲。二外捨物。三但自調。又上十句。總為四失。一初句出粗而不出細。但出分段故。次四句得權失實。次三句滯寂失悲。後二句捨生自度。二結成所無。即由住自乘。故無前智等。亦有十句。但於前一智有十不能。餘三昧等。例此可知。

　　○三結成不見。

　　是故雖在逝多林中對於如來。不見如是廣大神變。

　　【疏】可知。(初法釋竟。)

　　○第二喻顯。文有十喻。自古諸德。皆將配前所迷佛果十句。唯第九二天一喻。喻上第二如來嚴好。餘皆如次。此亦有理。今解有二。一者隨一一喻。總喻不見因果等境。以合文中亦言不見菩薩眾故。又不喻菩薩之德。義不盡故。又合文中多從總合。但言不見如來神變。明通諸句。二者別喻諸德。若全不別．何俟多喻。然雖別喻。亦通因果。而前九約勝境為喻。謂恆河須彌等。喻佛德故。後一就劣法為喻。入滅盡定。喻二乘故。於前九中。配所迷菩薩之德。其義則次。配所迷如來之德。義少不次。所喻義別。至文當知。又第一五十。單喻聲聞不見。第二三四七。雙喻菩薩聲聞見不見別。餘三佛對聲聞論見不見。有此三類者。文影略耳。又唯約聲聞說者。十喻皆喻彼無德故。就中初一兼喻有障故。後一兼喻住自乘故。且就前九約勝境為喻。顯九種勝德。其後一種總明不共。顯十無盡。前九德中．一一皆具通別二意。今初鬼對恒河喻。

　　佛子。如恒河岸。有百千億無量餓鬼。裸形飢渴。舉體焦然。烏鷲豺狼競來搏撮。為渴所逼。欲求水飲。雖住河邊而不見河。設有見者。見其枯竭。何以故。深厚業障之所覆故。

　　彼大聲聞亦復如是。雖復住在逝多林中。不見如來廣大神力。捨一切智。無明翳瞙覆其眼故。不曾種植薩婆若地諸善根故。

　　【疏】其恒河清流。通喻佛及菩薩潤益甚深德。別喻佛神力。及菩薩境界德。以此二句為初總故。鬼喻二乘。有所知障故。不見亦喻不得諸法喜故。言餓鬼等者。生分已盡為鬼。未得無生忍衣為裸形。不得法界行食為飢。不得真解脫味為渴。由此故稱為餓。此上並無真道。即是業餘。行苦所遷。為舉體焦然。即是苦餘。空見為烏鷲。有見為豺狼。於斯作決定解為搏撮。內含大機．有真脫分。名為渴所逼。欲求水飲。身在法會。名住河邊。不覩神變。名不見河。雖覩世尊。但見丈六．為見枯竭。(【校】竭．纂要續藏金陵本誤作渴。)無明翳膜。名為業障。即煩惱餘。(【鈔】三餘之義。已見上文。)後彼大下合中。先合業障。不曾已下。合裸形等。(不曾已下。合裸形等者。無生忍衣。法界行食。皆一切智諸善根也。)

　　○第二覺夢相對喻。

　　譬如有人。於大會中。昏睡安寢。忽然夢見須彌山頂帝釋所住善見大城。宮殿園林種種嚴好。天子天女百千萬億。普散天華徧滿其地。種種衣樹出妙衣服。種種華樹開敷妙華。諸音樂樹奏天音樂。天諸采女歌詠美音。無量諸天於中戲樂。其人自見著天衣服。普於其處住止周旋。其大會中一切諸人。雖同一處。不知不見。何以故。夢中所見。非彼大眾所能見故。

　　一切菩薩世間諸王亦復如是。以久積集善根力故。發一切智廣大願故。學習一切佛功德故。修行菩薩莊嚴道故。圓滿一切智智法故。滿足普賢諸行願故。趣入一切菩薩智地故。遊戲一切菩薩所住諸三昧故。已能觀察一切菩薩智慧境界無障礙故。是故悉見如來世尊不可思議自在神變。一切聲聞諸大弟子。皆不能見。皆不能知。以無菩薩清淨眼故。

　　【疏】夢游天宮。通喻佛及菩薩高顯廣大德。別喻如來遊戲神變二句。及菩薩大會已下十一句。喻甚相似。(【鈔】及菩薩大會下十一句者。即上文不見因中。謂一菩薩大會。二菩薩普入。三菩薩普至。四普詣。五神變。六遊戲。七眷屬。八方所。九莊嚴師子座。十宮殿。十一菩薩住處。今文夢往須彌山。即普至普詣。入善見大城等宮殿。即菩薩宮殿。城池園林。即是住處。天子天女。即眷屬。聖華奏樂。即是神變。歌詠戲樂。即是遊戲。住止周旋。即是座矣。)然此下八喻。約二乘喻。明其無德。亦有通別。通則於一一德不了。皆由前闕因緣故。別則各喻無德不同。此一喻無如是神通故。又不知菩薩如夢故。然合文中。明無如是智眼故者。從通相合。故下數段。皆合無眼。文中先喻。後一切菩薩下合。合中二。先合夢者自見。後一切聲聞下。合大會不見。並可思也。

　　○第三愚對雪山喻。

　　譬如雪山具眾藥草。良醫詣彼悉能分別。其諸捕獵放牧之人。恒住彼山。不見其藥。此亦如是。以諸菩薩。入智境界。具自在力。能見如來廣大神變。諸大弟子唯求自利．不欲利他。唯求自安．不欲安他。雖在林中．不知不見。

　　【疏】雪山良藥。通喻幽邃難見德。別喻亦喻佛境界。所悲境故。喻菩薩所住處。悲救眾生為所住故。其捕獵等。喻聲聞無大悲救眾生病。亦是無如是境界故。

　　○第四伏藏難知喻。

　　譬如地中。有諸寶藏。種種珍異悉皆充滿。有一丈夫聰慧明達。善能分別一切伏藏。其人復有大福德力。能隨所欲。自在而取。奉養父母。賑卹親屬。老病窮乏。靡不均贍。其無智慧無福德人。雖亦至於寶藏之處。不知不見．不得其益。

　　此亦如是。諸大菩薩有淨智眼。能入如來不可思議甚深境界。能見佛神力。能入諸法門。能遊三昧海。能供養諸佛。能以正法開悟眾生。能以四攝攝受眾生。諸大聲聞不能得見如來神力。亦不能見諸菩薩眾。

　　【疏】藏則通喻祕密難知德。別喻如來尊勝可寶重故。喻菩薩所入三昧．及觀察．頻申．勇猛．供養。如喻思之。薄福喻聲聞。無如是威德故。(【鈔】喻菩薩下。如喻思之者。然合文自具。若約喻者。伏藏猶如三昧。聰慧分別。即是觀察。隨欲而取。即是頻申。有大福力。即當勇猛。奉養父母。即供養也。)

　　○第五盲不見寶喻。

　　譬如盲人至大寶洲。若行若住。若坐若臥。不能得見一切眾寶。以不見故。不能採取。不得受用。

　　此亦如是。諸大弟子雖在林中親近世尊。不見如來自在神力。亦不得見菩薩大會。何以故。無有菩薩無礙淨眼。不能次第悟入法界。見於如來自在力故。

　　【疏】寶洲通喻逈絕難測德。別喻如來妙行。積行圓妙故。喻菩薩受記．成熟．勇猛．可知。盲喻二乘。無如是善根故。(【鈔】喻菩薩受記等者。不能採取。即無勇猛。不得受用。即無授記成就義也。)

　　○第六淨眼無障喻。

　　譬如有人．得清淨眼。名離垢光明。一切暗色不能為障。爾時彼人於夜暗中。處在無量百千萬億人眾之內。或行或住。或坐或臥。彼諸人眾形相威儀。此明眼人莫不具見。其明眼者威儀進退。彼諸人眾悉不能覩。佛亦如是。成就智眼清淨無礙。悉能明見一切世間。其所示現神通變化。大菩薩眾所共圍繞。諸大弟子悉不能見。

　　【疏】通喻智照難量德。別喻如來威德。菩薩法身已下五句。不覩威儀。喻二乘無如是自在故。(【鈔】喻菩薩法身下五句者。即菩薩法身清淨。菩薩智身圓滿。願身示現。色身成就。菩薩諸相具足。釋曰。五句不出菩薩形相威儀故。)

　　○第七徧處定境喻。

　　譬如比丘。在大眾中入徧處定。所謂地徧處定。水徧處定。火徧處定。風徧處定。青徧處定。黃徧處定。赤徧處定。白徧處定。天徧處定。種種眾生身徧處定。一切語言音聲徧處定。一切所緣徧處定。入此定者見其所緣。其餘大眾悉不能見。唯除有住此三昧者。

　　如來所現不可思議諸佛境界。亦復如是。菩薩具見。聲聞莫覩。

　　【疏】通喻周徧難思德。別喻如來淨剎。菩薩常光。眾色莊嚴。菩薩放大光明網。不見定境。喻聲聞無如是三昧故。喻中言徧處者。於一切處周徧觀察。無有間隙。故名徧處。然瑜伽智度俱舍等論。皆說有十。今有十二。前八同彼青黃赤白地水火風。彼中九名空徧處。十名識徧處。先觀青等普徧。次觀青等為何所依。知由地等。次思所觀。由何廣大。知由於空。次思能觀．知由依識。前八依第四靜慮。觀欲可見色。後二依無色定。今以宗別。合空識二為天徧處。皆容假想。種性周徧。加於三事。十名種種眾生身徧處者。即眼等根色。十一語言音聲。即前聲塵。十二一切所緣。即六塵境。則收前香味及法塵境。例此天徧處言。亦可通於諸天。(【鈔】例此下。以論例經。重釋前天徧處。)次如來所現下。合文可知。

　　○第八妙藥翳形喻。

　　譬如有人。以翳形藥自塗其眼。在於眾會。去來坐立無能見者。而能悉覩眾會中事。

　　應知如來．亦復如是。超過於世。普見世間。非諸聲聞所能得見。唯除趣向一切智境諸大菩薩。

　　【疏】通喻隱顯超世德。別喻如來住持。喻菩薩起變化雲德。不覩者。喻聲聞無如是解脫故。

　　○第九二天隨人喻。

　　如人生已。則有二天．恒相隨逐。一曰同生。二曰同名。天常見人。人不見天。

　　應知如來亦復如是。在諸菩薩大集會中現大神通。諸大聲聞。悉不能見。

　　【疏】通喻微妙難壞德。別喻如來嚴好。菩薩身徧十方諸行圓滿德。不覩二天。喻二乘無如是勢力故。亦喻無悲。捨眾生故。

　　○第十滅定不行喻。

　　譬如比丘得心自在。入滅盡定。六根作業皆悉不行。一切語言不知不覺。定力持故．不般涅槃。

　　一切聲聞亦復如是。雖復住在逝多林中。具足六根。而不知不見。不解不入。如來自在菩薩眾會諸所作事。

　　【疏】唯喻聲聞。安住自乘。證實際故。亦總喻無德。(【鈔】第十滅定不行喻者。然滅定之義。六地已略明。今當更說。薩婆多宗。此定唯依有頂地起。以下諸地。皆名有想。行相粗動。難可止息。此有頂地。名為非想。行相微細。易可止息。故唯有頂有滅盡定。俱舍頌云。滅盡定名體。為淨住有頂。謂滅盡定以二十二法為體。謂修定前。有二十一心所及心王故。言二十一心所者。謂大地十。大善地十。欣厭隨一為滅定。故有二十二法。不相應行替處。名為滅定。隨滅爾許心心所法。為定體也。若成實論第十六滅定品云。問曰。若此中意。以泥洹為滅者。是汝先言。九次第定中滅定。心心數滅。是則相違。答曰。滅定有二。一諸煩惱盡。二煩惱未盡。煩惱盡者。在解脫中。煩惱未盡。在次第中。一滅煩惱。故名滅定。二滅心心數法。故名滅定。滅煩惱是第八解脫。亦名阿羅漢果。若唯識第七云。滅盡定者。謂有無學。（即羅漢及獨一辟支也。）或有學。（即三果身證阿那含。）已伏惑障。無所有貪。（謂無所有已下諸貪滅。）上貪不定。（上貪未滅也。）由止息想。作意為先。令不恆行（六識）染污（染污第七。）心心所滅。（令上二識俱不行故。）令身安和。故亦名定。（謂有心定．令心平等安帖和悅為安和。今無心定．由定前心力．能令身心平等和悅．如有心定。故亦名定。）由偏厭想受。亦名滅彼定也。（即加行心。）顯揚第一云。滅盡定者。謂已離無所有處欲。或入非非想處定。或復上進。入無想定。或復上進。由起暫息想。作意前方便故。止息所緣。不恆行諸心心法。及恆行一分諸心心法滅也。餘文可知。)又上十喻。從後逆次。配前闕因後之十句。謂一喻無法喜。二喻不知菩薩如夢。三喻不從如來加被之所生等。如理思之。其前十句。但通為不見之因。(又上十喻。從後逆次配前闕因後之十句者。疏但出三。謂一鬼對恆河喻。喻無法喜。法喜為食故。二夢遊天宮喻。喻不知菩薩如夢幻故。此相甚顯。三愚對雪山喻。喻不從如來加被之所生故。其合經云。以諸菩薩入智境界。具自在力。得見如來神變自在。即如來加被之力。其捕獵者。即無加被也。四伏藏難知喻。喻本不發一切菩薩諸大願力故。謂無福力。即闕大願。五盲不見寶喻。喻不求超出世間。不共菩薩諸善根故。無眼不見於寶。即闕不共善根。六淨眼無障喻。乃喻本不得諸菩薩眼所知境故。此喻更顯。諸人不見。喻於二乘不見淨眼境故。七徧處定境喻。喻本不得嚴淨佛剎神通智故。青等徧淨。即淨剎也。八妙藥翳形喻。喻本不成就如來出世諸善根故。翳形之藥。即出世善根。九二天隨人喻。喻本不修習生一切智諸善根故。二天見人．即一切智。人不見天．故無此也。十滅定不行喻。喻本在生死流轉之時。不勸眾生求於最勝大智眼故。諸識不行。豈當有眼。故於六境。都不見知。是故十喻。對前十因。文相甚顯。令如理思。【校】不共菩薩諸善根故。薩．應從嘉興藏作提。)(第二喻竟。)

　　○第三徵以結成。

　　何以故。如來境界甚深。廣大。難見。難知。難測。難量。超諸世間。不可思議。無能壞者。非是一切二乘境界。是故如來自在神力。菩薩眾會。及逝多林普徧一切清淨世界。如是等事。諸大聲聞悉不知見。非其器故。

　　【疏】文有十句。結前十喻。唯第七八為順前合。故有前却。餘皆如次。(【鈔】餘皆如次者。一如來境界甚深。結鬼對恆河喻。二廣大。結夢遊天宮喻。三難見。結愚對雪山喻。四難知。結伏藏難知喻。五難測。結盲不見寶喻。六難量。結淨眼無障喻。七超諸世間。結徧處定境喻。八不可思議。結妙藥翳形喻。九無能壞者。結二天隨人喻。十非是一切二乘境界。結滅定不行喻。六根作業．皆不行故。其間文意。極相順故。)上來法喻。廣顯聲聞不見聞等。問。般若經。明聲聞若智若斷。皆是菩薩無生法忍。若是其忍。何以上文皆言無菩薩德耶。又文殊巡行經中。五百聲聞。聞而不信。法華不輕。亦令其聞。何得此中。不令聞耶。答。為顯不共故。故智論明般若有共不共。指此不思議經。不共二乘說故。(問般若下。申難也。引於三經。而有二難。一引大品難無現緣。言若智若斷者。彼經具云。須陀洹若智若斷。皆菩薩無生法忍。斯陀含若智若斷。皆是菩薩無生法忍。阿那含若智若斷。皆是菩薩無生法忍。阿羅漢。辟支佛。皆別之。若智若斷。皆是菩薩無生法忍。下結難可知。又文殊巡行經下。後引二經不令聞。今此一經。略以義引耳。若具引者。名文殊師利巡行經。以說文殊徧巡五百比丘房。皆見寂定。因以為名。最後難舍利弗。以顯甚深般若。問舍利弗言。我時見汝獨處一房。結跏趺坐。折伏其身。汝為當坐禪耶。不耶。答云坐。難云。為欲令未斷者斷。故坐禪耶等。因此廣顯性空無得之理。時五百比丘。從座而起。於世尊前。高聲唱言。從今已去。更不須見文殊身。不須聞其名字。如是方處。速應捨離。所有文殊一切住處。亦莫趣向。所以者何。文殊煩惱解脫。一相說故等。舍利弗令文殊為決了。文殊言。實無文殊而可得故。若實無文殊可得者。彼亦不可見等。廣為說法。四百比丘漏盡得果。一百更謗。陷入地獄。後還得道。廣如彼說。故云五百比丘。聞而不信。意云。何以此會。不令其聞而不信耶。法華不輕。亦令其聞者。引意同前。即第六經。常不輕品。不輕徧禮四眾云。我不輕汝等。汝等行菩薩道。當作佛。即宣一切眾生皆有佛性。如來知見平等之理。為令聞也。眾人或以杖木瓦石而打擲之。復於千劫入阿鼻地獄受大苦惱。從地獄出。還遇常不輕教化。即跋陀婆羅等菩薩。即二經之中。皆令其聞。一時之謗。後皆成益。今何不爾。答。為顯不共下。第三會釋。於中有五。一顯不共般若。不共般若已如前引。若準天台意。前以通教難於圓別。今以圓別。揀異於通。)又大聖化儀。其類不等。或令聞不信以為遠種。如上所引。或以威力令其出會。如法華中五千拂席。或令在會使其不聞。即如今經。然法華漸教之終。將收敗種。故加令其去。篤勵在會。使其信受。此經頓教之始。為顯深勝。留使不聞。令諸後學。修見聞種。(法華是漸者。化儀漸故。先說三乘引導眾生。然後但以大乘而度脫之。故云漸也。非法門為漸。將收敗種者。義如前引。謂二乘結斷。如根敗士。無利五欲。如焦穀子。不能生芽。即昔教意。今至法華。三根聲聞．皆得記別。不在此會。亦為宣陳。則焦穀生芽。盲聾視聽。死屍再起。寒灰重熱。而言將收者。當未廣說。先且斥之。使在會者。自欣多幸。故云激勵。是以經云。此眾無枝葉。唯有諸真實。故彼疏中云。繁柯既亡。則貞幹存焉。廣說之後。方復收之。故不在會。亦合為說。此經頓教之始者。初成頓說故。未有滯權。不須引斥。直彰不共。顯法難思。在會不聞。由無因種。若修因種。於何不聞。故云。令修見聞種也。)又復大乘該於小乘。則其智斷。皆是菩薩法忍。小智不知大智。故此云。於有無諦。作決定解。不見不聞。(小乘猶於百川．不攝大海。大乘猶如大海．必攝百川。)又若已開顯。即權為實漸。故法華云。汝等所行。是菩薩道。若權實相對。則如聾盲。非其器故。其猶黎庶以對於王。貴賤懸隔。以王收人。則率土之內．莫非王人。是以若約普收。即一切眾生。無不具有如來智慧。況於二乘無漏因果。若較優劣。則權教久行菩薩。尚不信聞。況於二乘。二乘上首。尚如聾盲。況凡夫外道。既非其器。本不合列。為顯法勝。大權菩薩。示為聾盲。是知聾盲。於勝有力。能顯勝故。勝劣相望。力用交徹。成大緣起。方是深玄。

　　【論】佛子如恒河岸有百億無量餓鬼已下。至諸大聲聞悉不知見非其器故。有七十四行半經。有十種喻。比聲聞無有廣大菩提善根。在於會中。不知不見如來自在分。其所有十喻。經文自明。如是聲聞。示同不聞。不見如來變化神力境界。菩薩海眾。令諸實是聲聞迴心。種如來大願大智大慈悲。常處生死。廣利眾生故。(第五舉失顯得分竟。)

　　○大文第六。偈頌讚德分。既至詠德。顯所證故。文中十方菩薩。即為十段。初二讚道場三昧等用。餘八通讚佛德。今初東方。總讚一會。

　　爾時毗盧遮那願光明菩薩。承佛神力。觀察十方而說頌言。

　汝等應觀察　佛道不思議　於此逝多林　示現神通力

　　【疏】十頌分二。初總餘別。

　善逝威神力　所現無央數　一切諸世間　迷惑不能了　法王深妙法　無量難思議
　所現諸神通　舉世莫能測　以了法無相　是故名為佛　而具相莊嚴　稱揚不可盡
　今於此林內　示現大神力　甚深無有邊　言辭莫能辯

　　【疏】別中亦二。前四歎佛。於中初二歎內德。一廣。二深。次一歎內外無礙。後一結成今用。

　汝觀大威德　無量菩薩眾　十方諸國土　而來見世尊　所願皆具足　所行無障礙
　一切諸世間　無能測量者　一切諸緣覺　及彼大聲聞　皆悉不能知　菩薩行境界
　菩薩大智慧　諸地悉究竟　高建勇猛幢　難摧難可動　諸大名稱士　無量三昧力
　所現諸神變　法界悉充滿

　　【疏】後五歎菩薩。一總顯雲集。二願行深。三超下位。四智地高。五定用廣。

　　○第二南方。唯歎菩薩。然既結歸佛力。亦為歎佛。

　　爾時不可壞精進王菩薩。承佛神力。觀察十方而說頌言。

　汝觀諸佛子　智慧功德藏　究竟菩提行　安隱諸世間　其心本明達　善入諸三昧
　智慧無邊際　境界不可量

　　【疏】十頌分五。初二令觀內德。於中初偈二嚴究竟。後偈定智廣深。

　今此逝多林　種種皆嚴飾　菩薩眾雲集　親近如來住　汝觀無所著　無量大眾海
　十方來詣此　坐寶蓮華座

　　【疏】次二示其集處。

　無來亦無住　無依無戲論　離垢心無礙　究竟於法界　建立智慧幢　堅固不動搖
　知無變化法　而現變化事　十方無量剎　一切諸佛所　同時悉往詣　而亦不分身

　　【疏】次三明寂用無礙。初一偈半即寂．後一偈半起用。

　汝觀釋師子　自在神通力　能令菩薩眾　一切俱來集

　　【疏】次一結歸佛力。

　一切諸佛法　法界悉平等　言說故不同　此眾咸通達　諸佛常安住　法界平等際
　演說差別法　言辭無有盡

　　【疏】後二結其德廣。同諸佛故。

　　○第三西方下。唯歎佛德。然雖通諸德。隨多顯名。今此歎智用應時德。

　　爾時普勝無上威德王菩薩。承佛神力。觀察十方而說頌言。

　汝觀無上士　廣大智圓滿　善達時非時　為眾演說法　摧伏眾外道　一切諸異論
　普隨眾生心　為現神通力　正覺非有量　亦復非無量　若量若無量　牟尼悉超越

　　【疏】十頌分二。初三法說。一內德。二外用。三總結離言。

　如日在虛空　照臨一切處　佛智亦如是　了達三世法　譬如十五夜　月輪無減缺
　如來亦復然　白法悉圓滿　譬如空中日　運行無暫已　如來亦如是　神變恒相續
　譬如十方剎　於空無所礙　世燈現變化　於世亦復然　譬如世間地　羣生之所依
　照世燈法輪　為依亦如是　譬如猛疾風　所行無障礙　佛法亦如是　速徧於世間
　譬如大水輪　世界所依住　智慧輪亦爾　三世佛所依

　　【疏】後七喻顯。一喻前廣大。二喻圓滿。三四喻現通。一長時。二無礙。五喻演法。六喻摧邪。七總喻前德。諸佛同依。

　　○第四北方十偈九喻。歎三德深廣。

　　爾時無礙勝藏王菩薩。承佛神力。觀察十方而說頌言。

　譬如大寶山　饒益諸含識　佛山亦如是　普益於世間　譬如大海水　澄淨無垢濁
　見佛亦如是　能除諸渴愛　譬如須彌山　出於大海中　世間燈亦爾　從於法海出
　如海具眾寶　求者皆滿足　無師智亦然　見者悉開悟　如來甚深智　無量無有數
　是故神通力　示現難思議

　　【疏】於中二。前五偈四喻。喻內德。一恩。二斷。次三喻喻智。前一高遠。次二深廣。

　譬如工幻師　示現種種事　佛智亦如是　現諸自在力　譬如如意寶　能滿一切欲
　最勝亦復然　滿諸清淨願　譬如明淨寶　普照一切物　佛智亦如是　普照羣生心
　譬如八面寶　等鑒於諸方　無礙燈亦然　普照於法界　譬如水清珠　能清諸濁水
　見佛亦如是　諸根悉清淨

　　【疏】後五喻大用。一巧示。二隨欲。三照機。四合理。五結益。

　　○第五東北方法界願月王。十頌。歎普益眾生德。

　　爾時化現法界願月王菩薩。承佛神力。觀察十方而說頌言。

　譬如帝青寶　能青一切色　見佛者亦然　悉發菩提行

　　【疏】分四。初偈總喻見無不益。

　一一微塵內　佛現神通力　令無量無邊　菩薩皆清淨　甚深微妙力　無邊不可知
　菩薩之境界　世間莫能測　如來所現身　清淨相莊嚴　普入於法界　成就諸菩薩

　　【疏】次三別明益菩薩。初一淨二障。後二成妙力。

　難思佛國土　於中成正覺　一切諸菩薩　世主皆充滿　釋迦無上尊　於法悉自在
　示現神通力　無邊不可量　菩薩種種行　無量無有盡　如來自在力　為之悉示現
　佛子善修學　甚深諸法界　成就無礙智　明了一切法　善逝威神力　為眾轉法輪
　神變普充滿　令世皆清淨

　　【疏】三有五頌明益徧。一成道徧。二神通徧。三示行徧。四了法徧。五轉法徧。

　如來智圓滿　境界亦清淨　譬如大龍王　普濟諸羣生

　　【疏】四有一偈結益周普。

　　○第六東南方十頌。歎大用難思德。

　　爾時法慧光燄王菩薩。承佛神力。觀察十方而說頌言。

　三世諸如來　聲聞大弟子　悉不能知佛　舉足下足事　去來現在世　一切諸緣覺
　亦不知如來　舉足下足事　況復諸凡夫　結使所纏縛　無明覆心識　而能知導師

　　【疏】分三。初三明凡小難思。

　正覺無礙智　超過語言道　其量不可測　孰有能知見　譬如明月光　無能測邊際
　佛神通亦爾　莫見其終盡　一一諸方便　念念所變化　盡於無量劫　思惟不能了
　思惟一切智　不可思議法　一一方便門　邊際不可得

　　【疏】次四出難思之法。

　若有於此法　而興廣大願　彼於此境界　知見不為難　勇猛勤修習　難思大法海
　其心無障礙　入此方便門　心意已調伏　志願亦寬廣　當獲大菩提　最勝之境界

　　【疏】後三顯能知之人。

　　○第七西南方十頌。歎智身難思德。

　　爾時破一切魔軍智幢王菩薩。承佛神力。觀察十方而說頌言。

　智身非是身　無礙難思議　設有思議者　一切無能及

　　【疏】分四。初一總顯難思。

　從不思議業　起此清淨身　殊特妙莊嚴　不著於三界

　　【疏】次一舉因顯果。

　光明照一切　法界悉清淨　開佛菩提門　出生眾智慧　譬如世間日　普放慧光明
　遠離諸塵垢　滅除一切障　普淨三有處　永絕生死流　成就菩薩道　出生無上覺
　示現無邊色　此色無依處　所現雖無量　一切不思議　菩提一念頃　能覺一切法

　　(【校】菩提．纂要金陵本誤作菩薩。)

　云何欲測量　如來智邊際　一念悉明達　一切三世法　故說佛智慧　無盡無能壞

　　【疏】次三別示難思之相。於中三。初三智照淨障。次一示現深廣。後二念智圓融。

　智者應如是　專思佛菩提　此思難思議　思之不可得　菩提不可說　超過語言路
　諸佛從此生　是法難思議

　　【疏】四有二頌結勸。謂從不思議生佛智身。令絕思議之念。是思佛矣。

　　○第八西北方十頌。歎佛成就菩薩德。

　　爾時願智光明幢王菩薩。承佛神力。觀察十方而說頌言。

　若能善觀察　菩提無盡海　則得離癡念　決定受持法

　　【疏】分二。初總標觀成決定。

　若得決定心　則能修妙行　禪寂自思慮　永斷諸疑惑　其心不疲倦　亦復無懈怠
　展轉增進修　究竟諸佛法　信智已成就　念念令增長　常樂常觀察　無得無依法
　無量億千劫　所修功德行　一切悉迴向　諸佛所求道　雖在於生死　而心無染著
　安住諸佛法　常樂如來行　世間之所有　蘊界等諸法　一切皆捨離　專求佛功德
　凡夫嬰妄惑　於世常流轉　菩薩心無礙　救之令解脫

　　【疏】餘九展轉成益。於中前七偈各一行。

　菩薩行難稱　舉世莫能思　徧除一切苦　普與羣生樂　已獲菩提智　復愍諸羣生
　光明照世間　度脫一切眾

　　【疏】後二總結深廣。

　　○第九下方菩薩。歎佛難見聞德。

　　爾時破一切障勇猛智王菩薩。承佛神力。觀察十方而說頌言。

　無量億千劫　佛名難可聞　況復得親近　永斷諸疑惑　如來世間燈　通達一切法
　普生三世福　令眾悉清淨　如來妙色身　一切所欽歎　億劫常瞻仰　其心無厭足
　若有諸佛子　觀佛妙色身　必捨諸有著　迴向菩提道　如來妙色身　恒演廣大音
　辯才無障礙　開佛菩提門　曉悟諸眾生　無量不思議　令入智慧門　授以菩提記
　如來出世間　為世大福田　普導諸含識　令其集福行　若有供養佛　永除惡道畏
　消滅一切苦　成就智慧身　若見兩足尊　能發廣大心　是人恒值佛　增長智慧力
　若見人中勝　決意向菩提　是人能自知　必當成正覺

　　【疏】分二。初一標名難聞。近必斷疑。餘別顯益物之相。於中初一生福益。次二向菩提益。次二成智益。餘四就人結益。

　　○第十上方菩薩。歎佛恩深德(【校】德。嘉與藏南藏無。)重德。

　　爾時法界差別願智神通王菩薩。承佛神力。觀察十方而說頌言。

　釋迦無上尊　具一切功德　見者心清淨　迴向大智慧　如來大慈悲　出現於世間
　普為諸羣生　轉無上法輪

　　【疏】分四。初二總舉佛德。意在於恩。

　如來無數劫　勤苦為眾生　云何諸世間　能報大師恩

　　【疏】次一恩深難報。

　寧於無量劫　受諸惡道苦　終不捨如來　而求於出離　寧代諸眾生　備受一切苦
　終不捨於佛　而求得安樂　寧在諸惡趣　恒得聞佛名　不願生善道　暫時不聞佛
　寧生諸地獄　一一無數劫　終不遠離佛　而求出惡趣

　　【疏】次四發荷恩之心。

　何故願久住　一切諸惡道　以得見如來　增長智慧故　若得見於佛　除滅一切苦
　能入諸如來　大智之境界　若得見於佛　捨離一切障　長養無盡福　成就菩提道
　如來能永斷　一切眾生疑　隨其心所樂　普皆令滿足

　　【疏】後四釋成荷恩之意。(【鈔】大文第六偈頌分可知。)

　　【論】明毗盧遮那菩薩等十菩薩說頌分。已下有十菩薩。並是十方來者。各說一頌。各隨自名。各歎自法。是一切諸佛諸菩薩行。皆隨菩薩名下義。表其頌意可見。如初毗盧遮那願光明菩薩。是種種光明。直是佛果願光者。是佛果菩薩中行。從初總歎。令諸觀察逝多林如來境界。次下九箇。是總中別。各隨菩薩名下義。取所頌之法也。如不可壞精進王者。還頌不可壞精進義。王者自在義。已下倣此準知。(第六偈頌讚德分竟。)

大方廣佛華嚴經疏論纂要卷第九十九


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之三)

　　○大文第七普賢開發分。現土顯於法界。普賢主此。方能開故。於中長行與偈。前中三。初明開發意。二能開方便。三正明開顯。今初。

　　爾時普賢菩薩摩訶薩。普觀一切菩薩眾會。

　　【疏】觀眾會者。上佛入定現相。令眾覩親證。今假言開顯。使尋言契實。

　　○二明能開方便。

　　以等法界方便。等虛空界方便。等眾生界方便。等三世。等一切劫。等一切眾生業。等一切眾生欲。等一切眾生解。等一切眾生根。等一切眾生成熟時。等一切法光影方便。

　　【疏】有十一句。初句總。以含事理深廣故。句初以字。貫下十句。謂頻申三昧。業用深廣。要以此十無分齊之方便。方能開顯。況十復表無盡。餘句別。虛空明其廣無際限。餘八顯其多無分齊。光影一種。兼顯深義。如光影清淨故。又映光之影。隨機別故。揀異水鏡。似本質故。

　　○三正明開顯。

　　為諸菩薩。以十種法句。開發顯示照明演說此師子頻申三昧。何等為十。所謂演說能示現等法界一切佛剎微塵中諸佛出興次第。諸剎成壞次第法句。演說能示現等虛空界一切佛剎中盡未來劫讚歎如來功德音聲法句。演說能示現等虛空界一切佛剎中如來出世無量無邊成正覺門法句。演說能示現等虛空界一切佛剎中佛坐道場菩薩眾會法句。演說於一切毛孔念念出現等三世一切佛變化身充滿法界法句。演說能令一身充滿十方一切剎海平等顯現法句。演說能令一切諸境界中普現三世諸佛神變法句。演說能令一切佛剎微塵中普現三世一切佛剎微塵數佛種種神變經無量劫法句。演說能令一切毛孔出生三世一切諸佛大願海音盡未來劫開發化導一切菩薩法句。演說能令佛師子座量同法界菩薩眾會道場莊嚴等無差別盡未來劫轉於種種微妙法輪法句。佛子。此十為首。有不可說佛剎微塵數法句。皆是如來智慧境界。

　　【疏】分三。初總標。次徵釋。後總結。今初。以十法句者。此法望前方便。即是所用。望三昧境界。即是能開。(【鈔】此法句望前方便即是所用者。此有三重能所。一普賢是能有。方便是所有。二方便是能用。法句是所用。三法句是能開。三昧境為所開。)二何等下。徵釋。釋中一一法句。皆用前來十種方便。一一方便。皆能演斯十句。然此十句。所開即前所現。亦念請中果用十句。文少開合不次。而義無闕。初二即淨佛國土。一依正淨。二法流布淨。剎成壞即土。佛於中興。明是佛土。前念欲知佛土之相。今明一切佛剎塵中皆有佛土。土無邊矣。皆佛所淨。下諸句例然。皆一毛一塵。即含攝無盡故。次二即成等正覺。一主一伴。五即為一切眾生現諸佛影像。六即入一切眾生所住處。七八二句。通顯能現神通。即開智城。而境粗塵細為別。九即含前調伏眾生等四句。十即轉法輪。三佛子下。總結。

　　○第二偈頌中二。先說儀意。

　　爾時普賢菩薩。欲重宣此義。承佛神力。觀察如來。觀察眾會。觀察諸佛難思境界。觀察諸佛無邊三昧。觀察不可思議諸世界海。觀察不可思議如幻法智。觀察不可思議三世諸佛悉皆平等。觀察一切無量無邊諸言辭法。而說頌言。

　　【疏】有十句。初四句說儀。後六觀其所說。然多同前念請果德難思。餘如前辨。

　　○二正偈。

　一一毛孔中　微塵數剎海　悉有如來坐　皆具菩薩眾　一一毛孔中　無量諸剎海
　佛處菩提座　如是徧法界　一一毛孔中　一切剎塵佛　菩薩眾圍繞　為說普賢行
　佛坐一國土　充滿十方界　無量菩薩雲　咸來集其所　億剎微塵數　菩薩功德海
　俱從會中起　徧滿十方界　悉住普賢行　皆遊法界海　普現一切剎　等入諸佛會
　安坐一切剎　聽聞一切法　一一國土中　億劫修諸行　菩薩所修行　普明法海行
　入於大願海　住佛境界地　了達普賢行　出生諸佛法　具佛功德海　廣現神通事
　身雲等塵數　充徧一切剎　普雨甘露法　令眾住佛道

　　【疏】偈中頌十法句。而開合不次。初偈頌初句。二頌第三。三頌第二。四頌第四。五頌第五。其六七二頌。同頌第六。八頌第九句。九却合頌第七八句。十頌第十。文並可知。

　　【論】於此十行頌中。重頌前十無盡句法。意明法界體性無礙。一多互參。大小相入。毛孔微塵。悉含一切諸佛剎海。一一境界。皆互容無礙。頌云。一一毛孔中。微塵數剎海。悉有如來坐。皆具菩薩眾。如經具明。已上二十一段。且會法界中普賢差別智無礙行滿。還令普賢說頌歎法。已下放眉間光。即明己法身根本普光明智。與法界中無礙自在。差別同異。普賢行門．理智體用．一時同會。即令文殊說頌歎法。以文殊普賢二體。成真俗二智。法界平等恒然法門。此法界中體用二門。若無普賢。即差別智不行。即就寂無悲行。無文殊。即普賢行是有為。是無常故。以此二人之法門。成一法界之體用。一切諸佛。法總如是。言佛者。但於此二人體用中無所住。名之為佛。言住佛所住者。佛住無住。但於此文殊普賢理智萬行體用中而無所住之智。而得佛名。是故前普賢是以行彰理門。後文殊。是以理顯行門。為言詮立教。即名有前後。約其法界。二法同資。元一體用故。且以如來。舉緣表法。即師子頻伸三昧。屬普賢門。眉間毫相光明。即屬文殊門。以光明是法身妙慧所顯。根本智所起。師子頻伸三昧。是差別智中行故。二人同體。方成法界自在之門。表根本智自性無作用言說。是普賢所收。若也三法別行。即是人天生死。設得道者。名為眇目矬陋。或止宿草菴。不入法界大宅門故。以前二十一段經。是以行會理無著門。即普賢為主。文殊為伴。已下如來放眉間光。名普照三世法界門。即是以理會行。圓融自在無礙門。即以文殊為主。普賢為伴。如是主伴參融。方名法界自在。從爾時世尊欲令諸菩薩安住如來師子頻伸廣大三昧故已下。直至不離此逝多林如來之所。名以理會行。圓融自在無礙門。(第七普賢開發分竟。)

　　○大文第八。毫光示益分。令尋智光為能證故。文中四。初毫光普示。二依光見法。三顯見證因緣。四明其得益。今初。

　　爾時世尊。欲令諸菩薩安住如來師子頻申廣大三昧故。從眉間白毫相。放大光明。其光名普照三世法界門。以不可說佛剎微塵數光明而為眷屬。普照十方一切世界海諸佛國土。

　　【疏】有四。一標光意。二從眉間下。主光體用。表即法界中道無漏正智。方能證前所現之法界故。三世是相。相即法界。法界體用。互為其門。又通皆為門。若見法界之性相。即入三昧之體用故。三以不可下。光攝眷屬。差別之智。皆入法界故。四普照下。明光分齊。

　　○第二依光見法中二。先明此眾普見。後類通十方。今初

　　時逝多林菩薩大眾。悉見一切盡法界虛空界一切佛剎一一微塵中。各有一切佛剎微塵數諸佛國土。種種名。種種色。種種清淨。種種住處。種種形相。如是一切諸國土中。皆有大菩薩坐於道場師子座上成等正覺。菩薩大眾前後圍繞。諸世間主而為供養。或見於不可說佛剎量大眾會中。出妙音聲。充滿法界。轉正法輪。或見在天宮殿。龍宮殿。夜叉宮殿。乾闥婆。阿脩羅。迦樓羅。緊那羅。摩睺羅伽。人非人等諸宮殿中。或在人間。村邑聚落王都大處。現種種姓。種種名。種種身。種種相。種種光明。住種種威儀。入種種三昧。現種種神變。或時自以種種言音。或令種種諸菩薩等。在於種種大眾會中。種種言辭。說種種法。

　　【疏】文二。先能見人。通新舊眾。後悉見下。明見法。亦二。先見此會徧法界之塵剎。後或見於不可說下。多類攝化。徧周法界。於中分三。初明廣大會徧。二或見在天宮下。明徧處不同。並在前塵剎之內。三現種種姓下。別彰所現。亦通答前諸所念請。故云種種。

　　○第二類顯十方。則十方眾會同見。

　　如此會中菩薩大眾。見於如是諸佛如來甚深三昧大神通力。

　　如是盡法界。虛空界。東西南北。四維上下。一切方海中。依於眾生心想而住。始從前際。至今現在。一切國土身。一切眾生身。一切虛空道。其中一一毛端量處。一一各有微塵數剎種種業起次第而住。悉有道場菩薩眾會。

　　皆亦如是見佛神力。不壞三世。不壞世間。於一切眾生心中現其影像。隨一切眾生心樂。出妙言音。普入一切眾會中。普現一切眾生前。色相有別。智慧無異。隨其所應開示佛法。教化調伏一切眾生。未曾休息。

　　【疏】於中二。先舉此顯彼。後如是盡下。以彼類此。於中亦二。先舉能見分齊。謂彼十方微細大會。並同此會之見。後皆亦如是下。明其所見自在。謂雖廣現。而不壞本相故。

　　○第三明見證因緣。

　　其有見此佛神力者。皆是毗盧遮那如來於往昔時。善根攝受。或昔曾以四攝所攝。或是見聞憶念親近之所成熟。或是往昔教其令發阿耨多羅三藐三菩提心。或是往昔於諸佛所同種善根。或是過去以一切智善巧方便教化成熟。

　　【疏】因緣。謂頓爾證見。非無宿因。然成前為見因。順下為證因。皆是如來所攝受故。可知。

　　○第四明其得益中二。初明因見得法。二荷恩興供。前中二。先畧明。後廣顯。今初。

　　是故皆得入於如來不可思議甚深三昧。盡法界虛空界大神通力。

　　或入法身。或入色身。或入往昔所成就行。或入圓滿諸波羅蜜。或入莊嚴清淨行輪。或入菩薩諸地。或入成正覺力。或入佛所住三昧無差別大神變。或入如來力無畏智。或入佛無礙辯才海。

　　彼諸菩薩以種種解。種種道。種種門。種種入。種種理趣。種種隨順。種種智慧。種種助道。種種方便。種種三昧。

　　入如是等十不可說佛剎微塵數佛神變海方便門。

　　【疏】略中三。一明所入。初句為總。言是故者。是前宿因之故。或入下。別列十名。以顯無盡。

　　二彼諸菩薩下。顯前能入。亦列十門。一解者。鑒達分明。種種不同。如發心品。二道。謂一道二道。乃至無量正道。三門。謂無常門。夢境界門等。四入。謂所證差別。五理趣。謂意旨不同。六機法萬差。並皆隨順。餘四可知。即此能入。亦是所益。(【鈔】即此能入亦是所益者。此有兩重能所。一遮那光照是其能益。得解等十。即是所益。二此解三昧等。是其能入。法身色身等。即是所入。不因佛光。不得能入。不得能入。安得所入。故能所入。皆是成益也。)

　　三入如是等下。結其所入。謂用前解等。入前法身等。前略列十。實有不可說塵數等。

　　【論】從爾時世尊欲令諸菩薩已下。至佛神變海方便門。有四十四行經。明諸菩薩蒙佛光照。得無量神變海方便門分。爾時世尊。欲令諸菩薩安住師子頻伸三昧。放眉間白毫相光明。名普照三世法界門者。以此光是法性身中根本普光明智。此智現前時。即見三世久遠。如今一體。無盡劫生死。亦不移現前。總無體性。成大智海。眾法清涼。便以眾生起差別智。知根利生。普周剎海。無有休息。名為普賢行。即經已下文中。獲不可說諸三昧門。教化無限諸眾生門。具如經說。如文自具。

　　○後廣明得法。分二。先廣能入。後廣其所入。前中但廣三昧一門。例餘九句。

　　云何種種三昧。所謂普莊嚴法界三昧。普照一切三世無礙境界三昧。法界無差別智光明三昧。入如來境界不動轉三昧。普照無邊虛空三昧。入如來力三昧。佛無畏勇猛奮迅莊嚴三昧。一切法界旋轉藏三昧。如月普現一切法界以無礙音大開演三昧。普清淨法光明三昧。無礙繒法王幢三昧。一一境界中悉見一切諸佛海三昧。於一切世間悉現身三昧。入如來無差別身境界三昧。隨一切世間轉大悲藏三昧。知一切法無有迹三昧。知一切法究竟寂滅三昧。雖無所得而能變化普現世間三昧。普入一切剎三昧。莊嚴一切佛剎成正覺三昧。觀一切世間主色相差別三昧。觀一切眾生境界無障礙三昧。能出生一切如來母三昧。能修行入一切佛海功德道三昧。一一境界中出現神變盡未來際三昧。入一切如來本事海三昧。盡未來際護持一切如來種性三昧。以決定解力令現在十方一切佛剎海皆清淨三昧。一念中普照一切佛所住三昧。入一切境界無礙際三昧。令一切世界為一佛剎三昧。出一切佛變化身三昧。以金剛王智知一切諸根海三昧。知一切如來同一身三昧。知一切法界所安立悉住心念際三昧。於一切法界廣大國土中示現涅槃三昧。令住最上處三昧。於一切佛剎現種種眾生差別身三昧。普入一切佛智慧三昧。知一切法性相三昧。一念普知三世法三昧。念念中普現法界身三昧。以師子勇猛智知一切如來出興次第三昧。於一切法界境界慧眼圓滿三昧。勇猛趣向十力三昧。放一切功德圓滿光明普照世間三昧。不動藏三昧。說一法普入一切法三昧。於一法以一切言音差別訓釋三昧。演說一切佛無二法三昧。知三世無礙際三昧。知一切劫無差別三昧。入十力微細方便三昧。於一切劫成就一切菩薩行不斷絕三昧。十方普現身三昧。於法界自在成正覺三昧。生一切安隱受三昧。出一切莊嚴具莊嚴虛空界三昧。念念中出等眾生數變化身雲三昧。如來淨空月光明三昧。常見一切如來住虛空三昧。開示一切佛莊嚴三昧。照明一切法義燈三昧。照十力境界三昧。三世一切佛幢相三昧。一切佛一密藏三昧。念念中所作皆究竟三昧。無盡福德藏三昧。見無邊佛境界三昧。堅住一切法三昧。現一切如來變化悉令知見三昧。念念中佛日常出現三昧。一日中悉知三世所有法三昧。普音演說一切法性寂滅三昧。見一切佛自在力三昧。法界開敷蓮華三昧。觀諸法如虛空無住處三昧。十方海普入一方三昧。入一切法界無源底三昧。一切法海三昧。以寂靜身放一切光明三昧。一念中現一切神通大願三昧。一切時一切處成正覺三昧。以一莊嚴入一切法界三昧。普現一切諸佛身三昧。知一切眾生廣大殊勝神通智三昧。一念中其身徧法界三昧。現一乘淨法界三昧。入普門法界示現大莊嚴三昧。住持一切佛法輪三昧。以一切法門莊嚴一法門三昧。以因陀羅網願行攝一切眾生界三昧。分別一切世界門三昧。乘蓮華自在遊步三昧。知一切眾生種種差別神通智三昧。令其身恒現一切眾生前三昧。知一切眾生差別音聲言辭海三昧。知一切眾生差別智神通三昧。大悲平等藏三昧。一切佛入如來際三昧。觀察一切如來解脫處師子嚬申三昧。

　　菩薩以如是等不可說佛剎微塵數三昧。入毗盧遮那如來念念充滿一切法界三昧神變海。

　　【疏】文中三。初句徵起。次所謂下。別列一百一門。皆從業用受名。並以法性真如為三昧本。隨一一事。皆能契實。正受現前故。於中前一百門。別別業用。後一總相同果。初言普莊嚴法界三昧者。入此三昧。能令法界普妙嚴飾故。斯即頻申現淨土之一義。下諸三昧。皆是頻申大用別義。故以多別入佛之總。諸門別義。說者隨宜。後師子頻申者。若不總相分同。無以能究佛境故。三菩薩如是下。總結能所。上畧列百門。如是之例。有多塵數。方能入佛神變之海。三昧既爾。解等九門亦然。文畧不結。

　　○二廣所入中二。先別列。後其諸菩薩具如是下。總結。前中有其十德。廣前十門別句。而小不次。總句即前三昧結中。(【鈔】總句即前三昧結中者。前總明所入有十一句。初一是總。今不別廣。即前三昧結中。是廣上總。上總云。是故皆得入於如來不可思議甚深三昧盡法界虛空界大神通力。今廣中三昧。結云。菩薩以如是等不可說佛剎微塵數三昧。入毗盧遮那如來念念充滿一切法界三昧神變海。是故三昧結。即前總句。此下但廣前別十句耳。而言不次者。此一即前六。二即前五。三即前四。四即前九。五即前三。六即前一。七即前二。八即前十。九即前八。十即前七。文並可知。)

　　其諸菩薩。皆悉具足大智神通。明利自在住於諸地。以廣大智普觀一切。從諸智慧種性而生。一切智智常現在前。得離癡翳清淨智眼。

　　【疏】別列中。一智位高深德。即前諸地。

　　為諸眾生作調御師。住佛平等。於一切法無有分別。了達境界。知諸世間性皆寂滅無有依處。普詣一切諸佛國土而無所著。悉能觀察一切諸法而無所住。徧入一切妙法宮殿而無所來。教化調伏一切世間。普為眾生現安隱處。

　　【疏】二調生無染德。即三輪嚴淨。

　　智慧解脫為其所行。恒以智身住離貪際。超諸有海示真實際。智光圓滿普見諸法。住於三昧堅固不動。於諸眾生恒起大悲。知諸法門悉皆如幻。一切眾生悉皆如夢。一切如來悉皆如影。一切言音悉皆如響。一切諸法悉皆如化。善能積集殊勝行願。智慧圓滿。清淨善巧。心極寂靜。善入一切總持境界。具三昧力。勇猛無怯。獲明智眼。住法界際。到一切法無所得處。修習無涯智慧大海。到智波羅蜜究竟彼岸。為般若波羅蜜之所攝持。以神通波羅蜜普入世間。依三昧波羅蜜得心自在。

　　【疏】三成滿諸度德。

　　以不顛倒智知一切義。以巧分別智開示法藏。以現了智訓釋文辭。以大願力說法無盡。以無所畏大師子吼。常樂觀察無依處法。以淨法眼普觀一切。以淨智月照世成壞。以智慧光照真實諦。福德智慧如金剛山。一切譬喻所不能及。善觀諸法。慧根增長。勇猛精進。摧伏眾魔。無量智慧。威光熾盛。其身超出一切世間。得一切法無礙智慧。善能悟解盡無盡際。住於普際。入真實際。無相觀智常現在前。

　　【疏】四智力無畏德。雖有四辯。意在於智。

　　善巧成就諸菩薩行。以無二智知諸境界。普見一切世間諸趣。徧往一切諸佛國土。智燈圓滿。於一切法無諸闇障。放淨法光照十方界。為諸世間真實福田。若見若聞所願皆滿。福德高大超諸世間。勇猛無畏摧諸外道。演微妙音徧一切剎。

　　【疏】五成就昔行德。

　　普見諸佛心無厭足。於佛法身已得自在。隨所應化而為現身。一身充滿一切佛剎。

　　【疏】六法身圓滿德。

　　已得自在清淨神通。乘大智舟。所往無礙。智慧圓滿。周徧法界。譬如日出。普照世間。隨眾生心。現其色像。知諸眾生根性欲樂。入一切法無諍境界。知諸法性無生無起。能令小大自在相入。

　　【疏】七色身自在德。

　　決了佛地甚深之趣。以無盡句。說甚深義。於一句中。演說一切修多羅海。獲大智慧陀羅尼身。凡所受持永無忘失。一念能憶無量劫事。一念悉知三世一切諸眾生智。恒以一切陀羅尼門。演說無邊諸佛法海。常轉不退清淨法輪。令諸眾生皆生智慧。

　　【疏】八辯才自在德。

　　得佛境界智慧光明。入於善見甚深三昧。入一切法無障礙際。於一切法勝智自在。一切境界清淨莊嚴。普入十方一切法界。隨其方所靡不咸至。

　　【疏】九三昧神變德。

　　一一塵中現成正覺。於無色性現一切色。以一切方普入一方。

　　【疏】十成等正覺德。

　　○第二總結。

　　其諸菩薩。具如是等無邊福智功德之藏。常為諸佛之所稱歎。種種言辭。說其功德不能令盡。靡不咸在逝多林中。深入如來功德大海。悉見於佛光明所照。

　　【疏】可知。

　　○第二荷恩興供。

　　爾時諸菩薩。得不思議正法光明。心大歡喜。各於其身及以樓閣諸莊嚴具。并其所坐師子之座。徧逝多林一切物中。化現種種大莊嚴雲。充滿一切十方法界。

　　所謂於念念中放大光明雲充滿十方。悉能開悟一切眾生。出一切摩尼寶鈴雲充滿十方。出微妙音稱揚讚歎三世諸佛一切功德。出一切音樂雲充滿十方。音中演說一切眾生諸業果報。出一切菩薩種種願行色相雲充滿十方。說諸菩薩所有大願。出一切如來自在變化雲充滿十方。演出一切諸佛如來語言音聲。出一切菩薩相好莊嚴身雲充滿十方。說諸如來於一切國土出興次第。出三世如來道場雲充滿十方。現一切如來成等正覺功德莊嚴。出一切龍王雲充滿十方。雨一切諸香。出一切世主身雲充滿十方。演說普賢菩薩之行。出一切寶莊嚴清淨佛剎雲充滿十方。現一切如來轉正法輪。

　　是諸菩薩以得不思議法光明故。法應如是出興此等不可說佛剎微塵數大神變莊嚴雲。

　　【疏】興供中三。初總。次所謂下別。後是諸菩薩下結。結其所因。由得前十種德故。(第八毫光示益分竟。)

　　○大文第九文殊述德分。文殊主智。故光後述德。光本令證三昧。智本為顯法界。尋智得理。故述歎林中。又前普賢門以行顯理。此則以解顯理。解行無二。方能入故。通明即以文殊權實無二之大智。普賢體用之理行。此二無二。共顯如來三昧之果德。文中二。先述意。

　　爾時文殊師利菩薩。承佛神力。欲重宣此逝多林中諸神變事。觀察十方而說頌言。

　　○二正頌。

　汝應觀此逝多林　以佛威神廣無際　一切莊嚴皆示現　十方法界悉充滿
　十方一切諸國土　無邊品類大莊嚴　於其座等境界中　色像分明皆顯現

　　【疏】頌中十三偈。通讚一會三種世間自在之用。分之為六。初二總歎。初一普徧。後一廣容。

　從諸佛子毛孔出　種種莊嚴寶燄雲　及發如來微妙音　徧滿十方一切剎

　　【疏】次一偈。讚眾生世間。即通前諸來。及向得益菩薩興供之事。

　寶樹華中現妙身　其身色相等梵王　從禪定起而遊步　進止威儀恒寂靜
　如來一一毛孔內　常現難思變化身　皆如普賢大菩薩　種種諸相為嚴好

　　【疏】次二偈。讚依正互在。初偈依中有正。後偈正中有正。

　逝多林上虛空中　所有莊嚴發妙音　普說三世諸菩薩　成就一切功德海
　逝多林中諸寶樹　亦出無量妙音聲　演說一切諸羣生　種種業海各差別
　林中所有眾境界　悉現三世諸如來　一一皆起大神通　十方剎海微塵數

　　【疏】四三偈。述上林空。

　十方所有諸國土　一切剎海微塵數　悉入如來毛孔中　次第莊嚴皆現覩
　所有莊嚴皆現佛　數等眾生徧世間　一一咸放大光明　種種隨宜化羣品
　香燄眾華及寶藏　一切莊嚴殊妙雲　靡不廣大等虛空　徧滿十方諸國土

　　【疏】五有三偈。述於正覺依正無盡。

　十方三世一切佛　所有莊嚴妙道場　於此園林境界中　一一色像皆明現
　一切普賢諸佛子　百千劫海莊嚴剎　其數無量等眾生　莫不於此林中見

　　【疏】六末後二偈。總顯普收。(第九文殊述德分竟。)

　　○大文第十無涯大用分。開必得益。益必利生。於中二。先總顯用因。

　　爾時彼諸菩薩。以佛三昧光明照故。即時得入如是三昧。一一皆得不可說佛剎微塵數大悲門。利益安樂一切眾生。

　　【疏】謂由佛三昧。得前三昧。成此悲門。故能有用。

　　○後依體起用中二。初別明毛孔世主化。後佛子此逝多林下。通顯分身多類化。今初分二。一總明。

　　於其身上一一毛孔。皆出不可說佛剎微塵數光明。一一光明。皆化現不可說佛剎微塵數菩薩。其身形相。如世諸主。普現一切眾生之前。周帀徧滿十方法界。種種方便教化調伏。

　　○二別顯。於中四。一明能化法。二所化處。三能化心。四明所化益。今初。

　　或現不可說佛剎微塵數諸天宮殿無常門。或現不可說佛剎微塵數一切眾生受生門。或現不可說佛剎微塵數一切菩薩修行門。或現不可說佛剎微塵數夢境門。或現不可說佛剎微塵數菩薩大願門。或現不可說佛剎微塵數震動世界門。或現不可說佛剎微塵數分別世界門。或現不可說佛剎微塵數現生世界門。

　　【疏】初總有二十五門。分二。初八門。雜明欣厭等門化。

　　或現不可說佛剎微塵數檀波羅蜜門。或現不可說佛剎微塵數一切如來修諸功德種種苦行尸波羅蜜門。或現不可說佛剎微塵數割截支體羼提波羅蜜門。或現不可說佛剎微塵數勤修毗梨耶波羅蜜門。或現不可說佛剎微塵數一切菩薩修諸三昧禪定解脫門。或現不可說佛剎微塵數佛道圓滿智光明門。

　　【疏】餘門明十度門化。於中前六門各一度。可知。

　　或現不可說佛剎微塵數勤求佛法。為一文一句故。捨無數身命門。或現不可說佛剎微塵數親近一切佛咨問一切法心無疲厭門。或現不可說佛剎微塵數隨諸眾生時節欲樂往詣其所方便成熟令住一切智海光明門。

　　【疏】次三門明方便度。

　　或現不可說佛剎微塵數降伏眾魔制諸外道。顯現菩薩福智力門。

　　【疏】次降魔一門。是力度。

　　或現不可說佛剎微塵數知一切工巧明智門。或現不可說佛剎微塵數知一切眾生差別明智門。或現不可說佛剎微塵數知一切法差別明智門。或現不可說佛剎微塵數知一切眾生心樂差別明智門。或現不可說佛剎微塵數知一切眾生根行煩惱習氣明智門。或現不可說佛剎微塵數知一切眾生種種業明智門。或現不可說佛剎微塵數開悟一切眾生門。

　　【疏】餘七門皆智度。前欣厭中。已明於願。故此畧無。

　　○第二所化處。

　　以如是等不可說佛剎微塵數方便門。往詣一切眾生住處而成熟之。所謂或往天宮。或往龍宮。或往夜叉乾闥婆阿脩羅迦樓羅緊那羅摩睺羅伽宮。或往梵王宮。或往人王宮。或往閻羅王宮。或往畜生餓鬼地獄之所住處。

　　【疏】化處中二。先結前生後。後所謂下。別明所在。

　　○第三化心。及第四化益。

　　以平等大悲。平等大願。平等智慧。平等方便。攝諸眾生。

　　或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所。令其獲益。

　　【疏】文並可知。

　　○第二通顯多類化中二。先明住處化異。

　　佛子。此逝多林一切菩薩。為欲成熟諸眾生故。或時現處種種嚴飾諸宮殿中。或時示現住自樓閣寶師子座。道場眾會所共圍繞。周徧十方皆令得見。然亦不離此逝多林如來之所。

　　【疏】結不離逝多林者。明不動而普徧。繁興而恒靜。末不離本。故下文殊遊行。亦不離於本會。本末事理。非即離故。

　　○二明現身化異。

　　佛子。此諸菩薩。或時示現無量化身雲。或現其身獨一無侶。所謂或現沙門身。或現婆羅門身。或現苦行身。或現充盛身。或現醫王身。或現商主身。或現淨命身。或現伎樂身。或現奉事諸天身。或現工巧技術身。往詣一切村營城邑。王都聚落諸眾生所。

　　隨其所應。以種種形相。種種威儀。種種音聲。種種言論。種種住處。於一切世間。猶如帝網行菩薩行。

　　或說一切世間工巧事業。或說一切智慧照世明燈。或說一切眾生業力所莊嚴。或說十方國土建立諸乘位。或說智燈所照一切法境界。

　　教化成就一切眾生。而亦不離此逝多林如來之所。

　　【疏】於中五。一能化身異。有十二種。初二總。餘十別。此中多同善財所見。故知善財諸友。即此會之菩薩。二往詣下。化處異。三隨其下。化類異。四或說下。化法異。五教化下。總結末不離本。(【鈔】故知善財諸友即此本會之菩薩者。如獨一無侶。即德雲等。二沙門。即海雲善住等。三婆羅門。即最寂靜等。四苦行。即勝熱等。五充盛。即善見休捨等。六醫王。即普眼彌伽等。七商主。即無上勝等。八淨命。亦婆羅門。義當不動具足等。八伎樂者。義當婆須等。九奉事天身。即大天等。十工巧伎術。即自在主童子等。故皆同也。)(第十大用無涯分竟。)

　　【論】從爾時彼諸菩薩已下。至不離逝多林如來之所。有六十三行經。總明答前菩薩大眾前後所問四十法門竟。此法界法門。明智體自在。以智力自現。不藉如來口言。又令文殊普賢二人。本位自宣本果之行。令易解故。不迷教之體用。已上是一部經之始終圓滿。總以法界體收。第二爾時文殊師利童子已下。直至經末已來。為文殊師利童子。從善住樓閣南行．就根利生。成行表法。令後發心者不迷其行。令易開解分。自爾時文殊師利童子已下。名為就俗利生成行門。已前教中但云。文殊師利。不云童子。明此已下。入俗化蒙。以行立名。便名童子。明已前總約佛果普光明智中。起十方賢聖。以立化儀。即覺首目首等五位諸菩薩是。皆通化無方。潛顯自在。文殊為信首。不名童子。自此已下。以法界體中入俗。草創化蒙。約行所行立名。即號文殊師利童子。以妙智慧。化童蒙入佛智慧。生佛家故。此是三世諸佛始發菩提心初法身現根本智無性之理妙慧故。一切三世諸佛。從此而初生佛家。從此而成就普賢大願行故。何故名為就俗利生成行門者。已前但云升天。表行成就諸天。未往人間俗中化利。此法界品已前一卷半餘經。但有菩薩聲聞世主已得道者。未有處俗凡夫。入此法門。自文殊師利童子從善住樓閣已下。是入人間。就根接俗。化利凡夫。令其得此法界道理。又令善財童子。徧求善知識五十三人。以表五位三種因果。法身中根本智。普賢差別智中行。於此二中無所住智。名之為佛。以此三法具足。名之為佛。以此三法。徧與五位終始而作因果。名為乘如來乘。直至道場。亦名乘法界乘。以法界還以此三種因果為體用故。前後五位因果例然。總以此三法為因果。此佛。文殊師利。普賢菩薩。與五十箇善知識行而作因果。而自無因果。為自佛果位中。無所修。無所行故。但與五位中修行者。作治染淨二障習氣生熟處。說名因果。然法身理智萬行。自無因果。但以五位中加行。治惑習氣。而立如來因果之名。以文殊師利往詣覺城人間。就根教化。令善財起加行位。求五十三善知識。成一百一十因果法門。令學者不迷其五位之行。使易解故。與後發菩提心者修行之樣式。故名為就俗利生成行門。(已上十科明本會竟。)

　　○大文第二末會起。亦即一部流通。略啟十門。一總顯會意。二會數開合。三會主多少。四定會名義。五二位統收。六五相分別。七圓攝始終。八會主類別。九法界事義。十隨文解釋。今初。

　　【疏】夫圓滿教海。攝法無遺。漸頓該羅。本末交映。人法融會。貴在弘通。故非頓無以顯圓。非漸無以階進。非本無以垂末。非末無以顯本。非人無以證法。非法無以成人。故前明不異漸之頓。多門而眾人同契。此明不異頓之漸。一人而歷位圓修。前則不異末之本。雖卷而恒舒。此即不異本之末。雖舒而恒卷。本末無礙。同入法界。今託人進修。以軌後徒。使大教弘通。即斯本意。(【鈔】若無頓證法界。豈顯此經圓妙。若無善財漸進。眾生如何趣入。若無本會佛為其主。何有末會皆得成經。若無末會善財成益。豈顯本會頓證之實。)

　　○二會數開合。

　　【疏】會數開合者。若約所攝之機。唯有三會。一比丘。二諸乘人。三善財會。若約能所通辨。有五十五會。善財自有五十三故。雖人有五十四。文殊一人。四會說故。德生有德。同一問答。徧友無答。不成會故。若以徧友承前指後。得名會者。善財則有五十四會。是以唯就能化。不足定會。若約主伴。成百一十會。至下當辨。若約散說。則佛剎塵數會。尚順三乘。若約普賢德。則無盡會。如普賢結通處說。(【鈔】二諸乘人會者。即初至福城東會也。)

　　○三會主多少。

　　【疏】會主多少者。若以人剋定。唯五十四。若以會顯人。則五十七。文殊分四故。或剎塵數。或無盡無盡。思之。

　　○四定會名義。

　　【疏】定會名義者。此下諸會。雖無佛說。以本收末。亦得名經。謂文殊濫觴出此會故。諸友皆本會得益菩薩。不離而周故。若爾。下文善財應收歸重閣。何乃見在菩提場耶。以菩提為諸會本故。所為既終。攝末歸本。況諸眾會。不動覺場。(【鈔】四定會名義者。謂無佛說而稱經會者。以本統末故。濫。泛也。觴。杯也。謂江出岷山。初出之源。但可泛一杯而已。所出雖少。源在於此。故雖千里萬里。而云江出岷山。故雖散在諸方。而云經會。若爾下。解妨可知。)

　　○五二位統收。

　　【疏】二位統收者。此中諸會。不出文殊普賢。畧有二門。一相對明表。二互融顯圓。今初略明三對。一以能所相對。普賢表所依法界。即在纏如來藏故。理趣般若云。一切眾生。皆如來藏。普賢菩薩自體徧故。初會即入藏身三昧故。文殊表能信之心故。佛名經說。一切諸佛．皆因文殊而發心故。善財始見。發大心故。二以解行相對。普賢表所起萬行。上下諸經。皆說普賢行故。文殊表能起之解。通解理事故。慈氏云。汝見善友。皆文殊力等故。三以理智相對。普賢即所證法界。善財入身故。又云。得究竟三世平等身故。普賢身相如虛空故。文殊即能證大智。本所事佛名不動智故。見後文殊。方見普賢故。又理開體用。智分因果。二互融顯圓者。亦二。先以二門各自圓融。謂解由前信。方離邪見。信解真正。成極智故。依體起行。行必稱體。由行證理。理行不殊故隨一證。即一切證。二以二聖法門互融。謂始信必信於理。故能所不二。稱解起行。行解不二。智與理冥。則理智無二。是以文殊三事融通隱隱。即是普賢三事涉入重重。由此故能入遮那頻申之境。故前本會。明二聖開顯。序分之中。標為上首。餘如別說。(【鈔】五二位統收者。別有三聖圓融觀。大意此已盡矣。但普賢所信所證。雖是一理。約生約佛。位分染淨異故。分之成二。又理開體用等者。此即三聖觀中。會歸經題。理開體用。即大方廣。大即體性包含。方廣業用周徧故。智分因果。即佛華嚴。佛是果智。華即因智。先以二門各自圓融者。初融文殊。信解智三。依體起行下。後融普賢。所信及行。并所證三。是以文殊三事下。總結上三。雖開兩段。義有三重。一二聖三事。各自圓融。二二聖三事。各對圓融。三總融二聖。謂初三事既自圓融。次以三事。各對圓融。故其六法。但成一味。而言文殊三事融通隱隱者。信智圓融。不壞相故。普賢三事涉入重重者。以理融事。事不泯故。若二不二。成毗盧遮那。則文殊是華嚴。普賢是大方廣。冥合為佛。為佛已竟。更無二味。故前本會下。引文證成。非情見故。)

　　○六分五相。

　　【疏】分五相者。若意法師。及臺山論。但隨文散釋。更無別配。光統等師。皆配地位。二皆有理。謂隨一一位具多法門。豈容凡心。不得習求善友之法。故不配有理。然無次位中。不礙次位。顯位是常規。配亦無失。橫豎無礙。且依古德。配為五相。謂初四十一人。名寄位修行相。寄四十一人。依人求解。顯修行故。二從摩耶下九會十一人。明會緣入實相。即會前住等。成普別兩行。契證法界故。初得幻智。後得幻住。該於中間如幻之緣。入一實故。三慈氏一人。名攝德成因相。會前二門之德。並為證入之因故。故法門名三世不忘念。則攝法無遺。四後文殊名智照無二相。謂行圓究竟。朗悟在懷。照前行等。唯一圓智。更無前後明昧等殊故。五普賢一人。名顯因廣大相。始覺同本。圓覺現前。稱周法界。無不包含故。其後四相。亦得稱為寄位。前三義同等覺。故摩耶慈氏。並入重玄門。文殊表菩薩地盡。心無初相。普賢義同妙覺。纔見普賢。便等佛故。今從別義。且為五相。此五亦是菩薩五種行相。一高行。二大行。三勝行。四深行。五廣行。(【鈔】此五下。別義料揀。言五行者。一歷位上升。故云高行。二同入一實。故為大行。三具上高大。成補處因。故名勝行。四般若絕相。故稱為深。五一一稱性。故云廣也。)

　　○七圓攝始終。

　　【疏】圓攝始終者。上寄法顯異。布之前後。據實圓融。一位即一切位。乃至無盡。故所歷差別。並一中之多。一多同時無有障礙。

　　○八法界人類。

　　【疏】法界人類者。於中有二。先明類別。謂知識雖多。不出二十類。一菩薩。二比丘。三尼。四優婆塞。五優婆夷。六童男。七童女。八天。九天女。十外道。十一婆羅門。十二長者。十三先生。十四醫人。十五船師。十六國王。十七仙人。十八佛母。十九佛妃。二十諸神。二顯義相。有四。一約果攝化。並是如來海印所現。二約因成行。皆是菩薩隨力現形。三約義顯法。總是緣起法界之人法。四約相辨異。不出菩薩五生所收。一息苦生。如良醫等。二隨類生。如外道等。三勝生。如善見比丘等。四增上生。如無厭足王等。五最後生。如慈氏等。通即前四各具五生。可知。於中菩薩有六。三處現身。一初文殊。信位劣故。唯顯一人。二中間漸進。現於二人。謂大悲正趣。三位後成滿。顯於三人。謂彌勒等。(【鈔】不出二十類者。此二十類。攝五十四人。一菩薩有五。一文殊。二觀自在。三正趣。四彌勒。五普賢。二比丘攝五。一德雲。二海雲。三善住。四海幢。五善見。三尼唯一。即師子頻申。四優婆塞唯一。即明智居士。五優婆夷攝五。一休捨。二具足。三不動。四婆須密。五賢勝。六童男攝三。一自在主。二善知眾藝。三德生。七童女攝二。一慈行。二有德。八天唯一。即大天。九天女亦一。即天主光。十外道亦一。即是徧行。十一婆羅門攝二。一勝熱。二最寂靜。十二長者攝九。一解脫。二法寶髻。三普眼。四優鉢羅花。五無上勝。六鞞瑟胝羅。七堅固解脫。八妙月。九無勝軍。十三先生唯一。即徧友。十四醫人亦一。即彌伽。十五船師婆施羅。十六國王攝二。一無厭足。二大光。十七仙人唯一。謂毗目瞿沙。十八佛母。唯摩耶夫人。十九佛妃。唯瞿波。二十諸神攝其十。一安住地神。二婆珊婆演底夜神。三普德淨光夜神。四喜目觀察夜神。五普救眾生妙德夜神。六寂靜音海夜神。七守護一切城增長威力夜神。八開敷一切樹花夜神。九大願精進力救護一切眾生夜神。十嵐毗尼林神。即圓滿光。故二十類攝五十四。四者約相辨異。不出菩薩五生者。即瑜伽四十八品中辨。一息苦生。亦名除災。如為大魚等。即饑世救苦。海中救苦等。二隨類者。一切類故。三勝生。亦名大勢生。謂形色族姓富貴等。四增上生。從初地至十地。為諸王等。五最後生。即最後身菩薩。今小不同者。意將彼義。攝此友故。彌勒等者。等取文殊及普賢也。)

　　○九法界事義。

　　【疏】法界事義者。通下諸位。總有十門。一正報法界。二依報法界。三現相。四表義。五言說。六義理。七業用。八說往因。九結自分。十推勝進。此十門法界。同一緣起。互融無礙。(【鈔】三現相者。如大天等。四表義者。如山表位。如海表悲等。)

　　○十隨文釋。依五相中。今當第一寄位修行相。分五。初文殊一人寄十信。信未成位。故但一人。餘四十人。寄十住等。位各有十。謂二從德雲至慈行。寄十住位。三善見至徧行。寄十行。四鬻香長者至安住地神。寄十向。五婆珊夜神至瞿波。寄十地。今初。信中分二。先明能化發起。二爾時尊者舍利弗下。成彼化事。前中分三。初標主出閣。二別明伴從。三總顯出儀。今初。

　　爾時文殊師利童子。從善住樓閣出。

　　【疏】文殊菩薩本是童子。而前列菩薩。此彰童子者。表創入佛法故。亦顯非童真行。不能入故。權實相依。悲智無住。名善住閣。從此利生為出。非離此矣。

　　○二別明伴從。

　　與無量同行菩薩。及常隨侍衛諸金剛神。普為眾生供養諸佛諸身眾神。久發堅誓願常隨從諸足行神。樂聞妙法主地神。常修大悲主水神。智光照耀主火神。摩尼為冠主風神。明練十方一切儀式主方神。專勤除滅無明黑暗主夜神。一心匪懈闡明佛日主晝神。莊嚴法界一切虛空主空神。普度眾生超諸有海主海神。常勤積集趣一切智助道善根高大如山主山神。常勤守護一切眾生菩提心城主城神。常勤守護一切智智無上法城諸大龍王。常勤守護一切眾生諸夜叉王。常令眾生增長歡喜乾闥婆王。常勤除滅諸餓鬼趣鳩槃茶王。恒願拔濟一切眾生出諸有海迦樓羅王。願得成就諸如來身高出世間阿脩羅王。見佛歡喜曲躬恭敬摩睺羅伽王。常厭生死恒樂見佛諸大天王。尊重於佛讚歎供養諸大梵王。

　　【疏】伴從中。初一同生。餘皆異生。並約通稱表法之名。以明般若導萬行故。隨一一類。各有眾多。故云諸足行等。或闕諸言。蓋文略耳。餘如初會。

　　○三總顯出儀。

　　文殊師利。與如是等功德莊嚴諸菩薩眾。出自住處。來詣佛所。右繞世尊。經無量帀。以諸供具種種供養。供養畢已。辭退南行。往於人間。

　　【疏】出儀中。前約無住化生。名善住閣出。今約依自利而利他。云出自住處。又前依佛法界流。此依自所證出。二文影略。(【鈔】又前依佛法界流者。約表說法也。)

　　○第二成彼化事中。通有三會。一比丘會。顯迴小入大故。二諸乘人會。顯通收諸權入一實故。三善財會。顯純一乘機。一生成辦故。又前二會。表居信未久。尚不定故。善財信終可入證故。今初有二。一明助化攝機。二正明化益。今初。小乘之智。亦助大故。文中亦二。先明覩緣興念。

　　爾時尊者舍利弗。承佛神力。見文殊師利菩薩。與諸菩薩眾會莊嚴。出逝多林。往於南方。遊行人間。作如是念。我今當與文殊師利俱往南方。

　　○三攝眾同遊。

　　時尊者舍利弗。與六千比丘。前後圍繞。出自住處。來詣佛所。頂禮佛足。具白世尊。世尊聽許。右繞三帀。辭退而去。往文殊師利所。此六千比丘。是舍利弗自所同住。出家未久。所謂海覺比丘。善生比丘。福光比丘。大童子比丘。電生比丘。淨行比丘。天德比丘。君慧比丘。梵勝比丘。寂慧比丘。如是等。其數六千。悉曾供養無量諸佛。深植善根。解力廣大。信眼明徹。其心寬博。觀佛境界。了法本性。饒益眾生。常樂勤求諸佛功德。皆是文殊師利說法教化之所成就。

　　【疏】於中亦二。先總辨攝儀。捨小趣大。為出自住處。向文殊所。後此六千下。別明所化。於中三。初指數辨位。比丘義如常。六千者。表六根性淨。可入法界故。自所同住者。同居權小故。同住法界故。出家未久者。未證實際。易可迴故。信心尚微。須誘化故。二所謂下。列名。三悉曾下。歎德。文有十句。初二歎宿因。次七明現德。後一結德屬緣。既皆約大乘以歎。明本大器。託迹比丘。顯收諸類。非小乘矣。結屬文殊。今成其善。非無因矣。(【鈔】比丘義如常者。古有五義。一曰怖魔。初出家時。魔宮動故。二言乞士。下從居士乞食以資身。上從諸佛乞法以練神故。三名淨戒持戒。漸入僧數。應持戒故。四云淨命。既受戒已。所起三業。以無貪故。不依於貪邪活命故。五曰破惡。漸依聖道滅煩惱故。斯云苾蒭。苾蒭草名。具五德故。)

　　○第二正明化益。於中二。先以身儀攝益。則令根熟起欲。二語業攝益。正授法門。前中四。一示勝境。二得勝益。三詣勝人。四蒙勝攝。今初。

　　爾時尊者舍利弗。在行道中。觀諸比丘。告海覺言。

　　海覺。汝可觀察文殊師利菩薩清淨之身。相好莊嚴。一切天人莫能思議。汝可觀察文殊師利圓光映徹。令無量眾生發歡喜心。汝可觀察文殊師利光網莊嚴。除滅眾生無量苦惱。汝可觀察文殊師利眾會具足。皆是菩薩往昔善根之所攝受。汝可觀察文殊師利所行之路。左右八步。平坦莊嚴。汝可觀察文殊師利所住之處。周迴十方．常有道場隨逐而轉。汝可觀察文殊師利所行之路。具足無量福德莊嚴。左右兩邊有大伏藏。種種珍寶自然而出。汝可觀察文殊師利曾供養佛善根所流。一切樹間出莊嚴藏。汝可觀察文殊師利。諸世間主雨供具雲。頂禮恭敬以為供養。汝可觀察文殊師利。十方一切諸佛如來將說法時．悉放眉間白毫相光．來照其身．從頂上入。

　　爾時尊者舍利弗。為諸比丘．稱揚讚歎開示演說文殊師利童子。有如是等無量功德具足莊嚴。

　　【疏】有三。初標告。二海覺汝可下。正教觀察。有十勝德。一身相勝。二常光勝。三放光勝。四眾會勝。五行路勝。表常依八正故。六住處勝。舉足下足。無非道場。隨心轉故。七福嚴勝。常觀空有二邊心地之下。具如來藏恒沙萬德。無心忘照。任運寂知而顯現故。八林樹勝。樹立萬行。嚴法體故。九自在勝。於我無我得不二解。自在主中為最尊故。十上攝勝。此有二意。一約事。心常上攝諸佛法故。二約表。諸佛顯揚。皆依般若。究竟至於一切智故。(【鈔】於我無我得不二解等者。即釋經諸世間主雨供具雲等。以主即自在義。既我無我不二。方為自在。此即淨名迦旃延章。五非常義。前三地已引。即於我無我而不二。是無我義。無我法中有真我故。二約表者。文殊表般若。若無般若。不能說故。究竟下。又表所說。雖復千差。究竟至於一切種智。故放光還入智頂。後句即法華意。)三爾時下。結畧顯廣。可知。

　　○二得勝益。

　　彼諸比丘。聞是說已。心意清淨。信解堅固。喜不自持。舉身踊躍。形體柔軟。諸根悅豫。憂苦悉除。垢障咸盡。常見諸佛。深求正法。具菩薩根。得菩薩力。大悲大願。皆自出生。入於諸度甚深境界。十方佛海常現在前。於一切智深生信樂。

　　【疏】得勝益中。上既勸觀。義兼修觀。益相可知。

　　○三明詣勝人。

　　即白尊者舍利弗言。唯願大師。將引我等。往詣於彼勝人之所。時舍利弗即與俱行。至其所已。白言仁者。此諸比丘。願得奉覲。

　　【疏】可知。

　　○四蒙勝攝。

　　爾時文殊師利童子。無量自在菩薩圍繞。并其大眾。如象王迴觀諸比丘。

　　時諸比丘頂禮其足。合掌恭敬。作如是言。我今奉見恭敬禮拜。及餘所有一切善根。唯願仁者文殊師利。和尚舍利弗。世尊釋迦牟尼。皆悉證知。如仁所有如是色身。如是音聲。如是相好。如是自在。願我一切悉當具得。

　　【疏】於中二。先示攝相。以迴觀法器故。如象王迴者。身首俱轉。無輕舉故。後時諸比丘下。設敬興願。為後正說之由。

　　○第二語業攝益中二．先授自分法。後爾時文殊下。授勝進法。前中亦二。先授法。後時諸比丘下。得益。今初。

　　爾時文殊師利菩薩。告諸比丘言。比丘。若善男子。善女人。成就十種趣大乘法。則能速入如來之地。況菩薩地。何者為十。所謂積集一切善根。心無疲厭。見一切佛承事供養。心無疲厭。求一切佛法。心無疲厭。行一切波羅蜜。心無疲厭。成就一切菩薩三昧。心無疲厭。次第入一切三世。心無疲厭。普嚴淨十方佛剎。心無疲厭。教化調伏一切眾生。心無疲厭。於一切剎一切劫中成就菩薩行。心無疲厭。為成就一眾生故。修行一切佛剎微塵數波羅蜜。成就如來十力。如是次第為成熟一切眾生界。成就如來一切力。心無疲厭。

　　比丘。若善男子。善女人。成就深信。發此十種無疲厭心。則能長養一切善根。捨離一切諸生死趣。超過一切世間種性。不墮聲聞辟支佛地。生一切如來家。具一切菩薩願。學習一切如來功德。修行一切菩薩諸行。得如來力。摧伏眾魔及諸外道。亦能除滅一切煩惱。入菩薩地。近如來地。(【校】十力。華嚴合論本作一切力。準貞元譯及行願品疏。應從麗藏作一力。)

　　【疏】文三。初舉益標告。二何者下。別示行法。皆言無疲厭者。法門無盡。眾生無邊。取相而修。多生疲厭。厭則退墮。二乘若無愛見而修。則無疲矣。無疲則佛果非遠。況我身耶。十句攝為五對。一內因外緣。二求法成行。三深定妙智。智入三世故。四嚴剎調生。五長時廣大。廣大亦勝進修也。(【鈔】若無愛見而修。則無疲矣。即淨名問疾品意。前文已引。)三比丘若善男子下。舉益勸修中。亦為五對。一長善離生。二超凡越小。三生家具業。四習果修因。五摧邪入證。

　　○第二得益。

　　時諸比丘。聞此法已。則得三昧名無礙眼。見一切佛境界。得此三昧故。悉見十方無量無邊一切世界諸佛如來。及其所有道場眾會。亦悉見彼十方世界一切諸趣所有眾生。亦悉見彼一切世界種種差別。亦悉見彼一切世界所有微塵。亦悉見彼諸世界中一切眾生所住宮殿。以種種寶而為莊嚴。及亦聞彼諸佛如來種種言音演說諸法。文辭訓釋悉皆解了。亦能觀察彼世界中一切眾生諸根心欲。亦能憶念彼世界中一切眾生前後十生。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種說法。十種教誡。十種辯才。又即成就十千菩提心。十千三昧。十千波羅蜜。悉皆清淨。得大智慧。圓滿光明。得菩薩十神通。柔軟微妙。住菩薩心堅固不動。

　　【疏】得益中二。先別明一定。後又即成下。通顯多門。前中亦二。先明所得定體。言無礙者。略有三義。一能見離障故。二所見無擁故。故云見一切佛境。三一具多用故。雖具此能而無見相。故名三昧。二得此三昧下。別明定用有四。一正明天眼用。二及亦聞下。天耳用。三亦能觀下。他心用。四亦能憶下。宿住用。一眼具斯四用。故稱無礙。二通顯多門者。上一定之用既爾。多門無盡例然。此顯圓教攝機。創立大心。乃得十地之後十通之用。以始攝終故。如發心功德品等辨。

　　○第二授勝進法。

　　爾時文殊師利菩薩。勸諸比丘住普賢行。住普賢行已。入大願海。入大願海已。成就大願海。以成就大願海故心清淨。心清淨故身清淨。身清淨故身輕利。身清淨輕利故得大神通．無有退轉。得此神通故．不離文殊師利足下。普於十方一切佛所悉現其身。具足成就一切佛法。

　　【疏】勝進法中亦二。先教勸。上但明大心無疲。今令廣住行願。進趣普修。後以成就下。明轉獲益。

　　【論】初爾時文殊師利菩薩勸諸比丘發阿耨多羅三藐三菩提心已。此一段經。名為創始就根。入俗遊歷門。於此門中。分為兩段。一從爾時文殊師利童子已下。至辭退南行往於人間。有二十行半經。明與同行菩薩。及常隨侍衛之眾。辭佛南行。往於人間分。二爾時尊者舍利弗已下。至成就一切佛法。有八十六行半經。明舍利弗等六千比丘。隨逐文殊師利南行。在路發心。得此一乘法門分。隨文釋義者。第一從初爾時文殊師利童子從善住樓閣出者。明以自法身現根本智樓閣中。起差別智以利眾生。故名為出。無量同行菩薩者。成助道翼從。共教化眾生故。是萬行主伴。常隨侍衛諸金剛神者。都舉諸侍衛之神。此神之中。約有二義。一以諸神所行。約自德立名。二約文殊師利之德差別行上以標其德。以為侍衛守護之義。此一段并菩薩神天。有三十二眾。通後六千比丘眾。以為四十二眾。以為四十二種方便行。成就眾生大智慧解脫之海。二舍利弗等六千比丘隨逐文殊南行段中。復分為七段。一爾時尊者舍利弗已下。至皆是文殊師利說法教化之所成就。有十三行半經。明舍利弗．及六千比丘．隨文殊師利南行分。二爾時尊者舍利弗已下。至白毫相光來照其身從頂上入。有十六行經。明舍利弗勸諸比丘觀察文殊師利隨路行時十種福相嚴身及道路分。三爾時尊者舍利弗已下。至此諸比丘願得奉覲。有十行半經。明舍利弗讚歎文殊師利十無量德．諸比丘眾咸欲願見文殊師利．舍利弗為白文殊師利分。四爾時文殊師利童子菩薩已下。至願我一切悉當具得。有六行半經。明六千比丘頂禮文殊師利自發大願請佛證知分。五爾時文殊師利菩薩告諸比丘已下。至入如來地。有十八行經。明文殊師利菩薩．為諸比丘說十種無疲厭法行．不墮二乘地入如來地分。六諸比丘聞此法已已下。至住菩薩心堅固不動。有十六行經。明六千比丘聞文殊師利說法得無礙眼三昧．於一切法．各得十十法解脫門分。七爾時文殊師利菩薩勸諸比丘已下。至卷末。有六行經。明文殊師利重勸比丘住普賢行．便得不離文殊師利足下．普於十方佛所．悉現身具足一切佛法分。隨文釋義者。六千比丘表信心。亦入位故。以十信心．十住．十行．十迴向．十地。十一地．路上一時總得故。故云六千。前後圍繞。以舍利弗為主。自餘為伴。主伴同行。明升進。進求正法故。出自住處者。出自聲聞．及諸權見故。趣求法界大菩提故。繞佛三帀者。順佛正教故。繞佛三帀。皆是右繞。自南．向東向北．向西至南。如是三帀。以為右繞成法。今人返左行。如是六千比丘。是舍利弗同住。出家未久。非是羅漢。宿世有種。皆易發心。經云。六千比丘．悉曾供養無量諸佛深植善根．解力廣大．信根明徹者。明往昔曾種信根。今生信種已熟。舍利弗勸諸比丘令觀察文殊師利菩薩福德圓光映徹者。是心淨之常光。能令見者歡喜。光網者。是法網圓滿。明其教光嚴身。見者滅苦故。文殊師利所行之路。左右八步平坦莊嚴者。明身心常與八正道俱故。周徧十方皆有道場者。化行常滿十方。十方諸佛說法之時。放眉間光灌文殊頂者。明文殊師利。是十方佛創蒙發心法身無相智慧之頂。一切諸佛初發心時。入此智慧而生佛家故。一切眾生初發菩提心。皆以此法身無相智慧為體。一切眾生皆自有之。皆須方便三昧。方能明現故。樹皆寶嚴。明因行報生。六千比丘觀察文殊師利及所聞十種無疲厭法。便獲得無礙眼三昧者。得法身中無相智眼明淨。以執亡見謝。智眼圓通。非肉眼故。身邊等五見亡。法自明矣。即十方礙盡。初一切法中。各明十法。以明三昧力創始初明。後勸普賢願行加進。一切諸明悉達。此已上明六千比丘發心竟。後明覺城發緣利物。如舍利弗是示現聲聞。前已述訖。已上餘義。可解之意。如文自具。(上來初比丘會竟。)

大方廣佛華嚴經疏論纂要卷第一百


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百一

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之四)

　　○第二諸乘人會中四。一結前所作。

　　爾時文殊師利菩薩。勸諸比丘。發阿耨多羅三藐三菩提心已。

　　○二就化處。

　　漸次南行。經歷人間。至福城東。住莊嚴幢娑羅林中。往昔諸佛曾所止住教化眾生大塔廟處。亦是世尊於往昔時修菩薩行。能捨無量難捨之處。是故此林。名稱普聞無量佛剎。此處常為天龍夜叉乾闥婆阿脩羅迦樓羅緊那羅摩睺羅伽人與非人之所供養。

　　【疏】化處中。其城居人．多有福德。故曰福城。城表防非。東為羣方之首。亦啟明之初。表順福分善入道初故。又表福智。入位本故。娑羅林者。此云高遠。以林木森聳故。表當起萬行。莊嚴摧伏故。大塔廟者。即歸宗之所。日照三藏云。此城在南天竺。城東大塔。是古佛之塔。佛在世時。已有此塔。三藏親到其所。其塔極大。東面鼓樂供養。西面不聞。於今現在。此處居人。多唱善財歌辭。此城內人。並有解脫分善根。堪為道器。此表所依法界本覺真性。諸佛同依。故云。往昔諸佛曾所止住等。(【鈔】表順福分善者。十信為順福分善。三賢為順解脫分善。所修善根。順趣解脫故。四加行位。名順決擇分善。順趣真實決擇分故。決擇即見道。義如十地。今表十信。故是順福。)

　　○三顯所說法。

　　時文殊師利與其眷屬到此處已。即於其處。說普照法界修多羅。百萬億那由他修多羅以為眷屬。

　　【疏】所說法名普照等者。智用宏舒。故云普照。所照深廣。稱為法界。即入法界經也。

　　○四明所益眾。

　　說此經時。於大海中。有無量百千億諸龍而來其所。聞此法已。深厭龍趣。正求佛道。咸捨龍身生天人中。一萬諸龍於阿耨多羅三藐三菩提得不退轉。

　　復有無量無數眾生。於三乘中各得調伏。

　　【疏】所益眾中。有二類別。初明諸龍。得主教意。故云正求佛道。即住海水中堪受得聞。後復有下。攝三乘機。得眷屬教意。故但云。復有眾生調伏。不別演說。故非別會。(【鈔】不別下。以刊定記開此諸乘人會為兩會。謂三攝諸龍會。四攝諸乘人會。故今疏中。遮其謬釋。)

　　【論】第二漸次南行經歷人間至福城東。是文殊入俗人間。說普照法界修多羅門。即在福城東娑羅林大塔廟處也。又此一段。從爾時文殊師利菩薩勸諸比丘已下。至娑羅林大塔廟處。有十五行半經。復分為兩段。一爾時文殊師利菩薩已下。至人與非人之所供養。有七行半經。明文殊師利行往人間。至所堪授化緣之分。二時文殊師利與其眷屬已下。至大塔廟處。有八行經。明文殊師利說普照法界修多羅門。聞法獲益分。爾時文殊師利菩薩勸諸比丘發菩提心已。都結前法。漸次南行經歷人間者。明菩薩接引向明。以離為明。經歷人間者。明菩薩大悲。為不請之友。就根引化故。福城者。約人多修福以立城名。亦約聖者所止。皆為福德莊嚴。幢者。有二義。一過去諸佛。曾於此處難捨能捨。破所著故。名之為幢。二此處古佛塔廟。并有林木森聳高妙之所莊嚴。大塔廟者。名稱十方。佛國遠聞。名之為大。亦約說法界門。裏外中間見亡。名之為大。於中安置尊者之形像。不可毀壞。名之為塔廟。亦名為幢。有梵僧云。此塔廟南邊打鼓。北邊不聞。故世間名為大也。娑羅。云高聳也。天龍夜叉已下。明天龍八部。及人常所供養故。文殊師利與其眷屬者。所同來菩薩神天六千之眾。說普照法界修多羅者。是根本智明徹徧周隨根徧故。百萬億那由他者。當此溝也。大意不可說修多羅以為眷屬。此明差別智徧周。應根授益。修多羅．此云長行經。說此經時。大海中無量龍聞法。悉捨龍身。生天人中。一萬諸龍發無上菩提得不退轉。及無數眾生。三乘中各得調伏。明各自依根。隨差別智。得自根性法門。已上明普照法界修多羅隨根濟益門。如經自具。(二諸乘人會竟。)

　　○自此第三攝善財會。亦為十門。一趣求有異。二修入眾殊。三示方不同。四見處差別。五教遣差別。六歎不歎別。七推不推別。八結不結別。九去不去別。十正釋本文。今初。

　　【疏】初有三句。初文殊自往福城。以機尚微故。未發心故。大悲深故。二德雲已去。善財往求。機漸勝故。已發心故。顯重法故。三末後普賢知識不就。善財不往。顯法界位滿。無來去故。

　　○二修入眾殊。

　　【疏】修入眾殊者。唯初信內。有三會四眾諸類不同。顯創修故。表通收故。住位已去。善財一身。行別在己。人位希故。(【鈔】唯初信內有三會者。問。此攝善財。何以籠前二會。答。以通末會為五相故。故初二會。是十信收。而善財中自具五相。最初信位。義兼前二。故就此序。)

　　○三示方不同。

　　【疏】示方不同者。大位有三。初地前知識。多在南方。地內無方。地後兼二。南者。古有五義。初一約事。謂舉一例諸。一方善友。已自無量。況於餘方。餘四約表。二者明義。表捨暗向智故。南方之明。萬物相見。聖人南面聽政。蓋取於此。三中義。離邪僻東西二邊。契中正之實故。四生義。南主其陽。發生萬物。表善財增長行故。北主其陰。顯是滅義。故世尊涅槃。金棺北首。五隨順義。背左向不。右即順義。以西域土風。城邑園宅。皆悉東向。故自東之南。順日月轉。顯於善財隨順教理故。此五義中。初一則通。次一後二。地前表之。契中道義．地後表之。亦通地前。正證離相。地中不以南表。地後顯於業用廣大。不同地中。後文殊有示無方。表般若加行有行。正證無二故。普賢無方無示。表法界普周故。有人唯取隨順一義。非前諸釋。謂正明之義。出此方故。寧知西域。南非明等。況通方之說。言旨多含。(【鈔】三示方不同。此段有四。一總辨類殊。即總收諸友以為三類。初地前多在南者。以正趣一人從東方來。不言南故。地內無方者。從婆珊下有十善友。皆無南故。地後兼二者。瞿波指於摩耶。但云。此世界中有佛母。即不云南。摩耶指天主光云。此世界三十三天。天主光指徧友言。迦毗羅城有童子師。徧友指眾藝云。有童子。眾藝指賢勝云。此摩竭提國有優婆夷。此上五會。皆無南也。賢勝指堅固解脫長者。即云。南方有城。名為沃田。彼有長者。堅固指妙月。但云。即此城中。有一長者。妙月指無勝軍。即云。於此南方。有城名出生。彼有長者。無勝軍指最寂靜。亦云。於此城南。有一聚落。名之為法。彼有婆羅門。最寂靜指德生有德。亦云於此南方有城。名妙意華門。德生指於慈氏。亦云此南方。有國名海岸。文殊普賢。二俱無方。地後三相。有十三會。五會有南。八會無南。故云兼二。南方之明萬物相見者。即周易說卦中義。易曰。離者。明也。萬物皆相見。南方之卦也。聖人南面而聽天下。嚮明而治。蓋取於此。北方主陰者。亦周易意。說卦云。坎者。水也。正北方之卦。坎卦也。萬物之所歸也。世尊金棺下。引內教證。義如前引。有人唯取下。即苑公意。於中有三。一敘其所立。故彼疏序云。善財詢友。表隨順以南行。二非前下。敘其破古。謂正明之義。既出周易。故是此方耳。三寧知下。今疏破之。此有二意。一則正斥其破。既未尋西域內外典冊。安知西方無正明義。亦如今人相承。皆云。此方立於四時。西方但明三際。及見西域記。彼亦立其四時。但以正月十六為春首耳。是以未能周覽。無信凡情。二況通方下。為其立理。小乘教說。雖非我所制。於餘方所不應行者。亦不應行。名曰隨方毗尼。況於大乘。況於華嚴通方之說。一說一切說。隨類隨方。一時普應。何但義求。)

　　○四見處差別。

　　【疏】見處差別者。三賢未證。散在諸處。地上證真。生在佛家。多居佛會。地後起用。亦散隨緣。普賢因圓剋果。還居佛所。

　　○五遣不遣。

　　【疏】遣不遣者。初之文殊。以在最初。表內熏起信。前更無遣。見後文殊。則般若照極。自見普賢法界。故亦無遣。中間諸友。顯緣起萬行．相資圓滿。故皆教遣。以指後人。亦顯諸友。不獨己善。離攝屬故。

　　○六歎不歎。

　　【疏】歎不歎者。初文殊中。未發心前。所以不歎。勸發心已。方乃歎之。後二不歎。表位滿故。離心相故。中間諸友。皆應有歎。其不歎者。略有二緣。一正在定故。如海幢等。二行非道故。如勝熱無厭婆須蜜等。歎違逆化故。無此二緣。不歎者略。(【鈔】無此二緣不歎者略者。如休捨優婆夷。及天主光後諸善知識。)

　　○七推不推。

　　【疏】推不推者。諸值知識。皆有謙己知一。推勝知多。唯初一後三。闕斯二事。為顯人尊。德已備故。而有遣者。令增修無厭。法門別故。普賢不推佛者。顯果海離修故。佛屬本會故。

　　○八結不結。

　　【疏】結不結者。唯普賢有結通十方塵剎。顯位滿。證理周故。餘皆反此。

　　○九去不去。

　　【疏】去不去者。末後二位。無有辭去。以文殊無身。顯離相故。普賢位極。收盡法界故。餘皆辭去。學無常師。成勝進故。

　　○十釋文者。於攝善財十信行中。文別有四。一四部雲奔。二三業調化。三上根隨逐。四大聖重教。今初分二。先總明。

　　時福城人。聞文殊師利童子。在莊嚴幢娑羅林中大塔廟處。無量大眾。從其城出。來詣其所。

　　○後別顯。

　　時有優婆塞名曰大智。與五百優婆塞眷屬俱。所謂須達多優婆塞。婆須達多優婆塞。福德光優婆塞。有名稱優婆塞。施名稱優婆塞月德優婆塞。善慧優婆塞。大慧優婆塞。賢護優婆塞。賢勝優婆塞。如是等五百優婆塞。俱來詣文殊師利童子所。頂禮其足。右繞三帀。退坐一面。復有五百優婆夷。所謂大慧優婆夷。善光優婆夷。妙身優婆夷。可樂身優婆夷。賢優婆夷。賢德優婆夷。賢光優婆夷。幢光優婆夷。德光優婆夷。善目優婆夷。如是等五百優婆夷。來詣文殊師利童子所。頂禮其足。右繞三帀。退坐一面。復有五百童子。所謂善財童子。善行童子。善戒童子。善威儀童子。善勇猛童子。善思童子。善慧童子。善覺童子。善眼童子。善臂童子。善光童子。如是等五百童子。來詣文殊師利童子所。頂禮其足。右繞三帀。退坐一面。復有五百童女。所謂善賢童女。大智居士女童女。賢稱童女。美顏童女。堅慧童女。賢德童女。有德童女。梵授童女。德光童女。善光童女。如是等五百童女。來詣文殊師利童子所。頂禮其足。右繞三帀。退坐一面。

　　【疏】別有四眾。一優婆塞。此云近事男。謂親近比丘而承事故。別名云婆須達多者。此云善施。或云財施。餘可思準。二優婆夷。此云近事女。親近比丘尼而承事故。上二並由受五戒故。立近事名。三童男。四童女。並可知。而數皆五百者。表五位證入。並通此故。(【鈔】婆須達多者。以此文中復有須達長者。故釋此一。揀異會初精舍之主。)

　　○第二三業調化中二。一身意調機。二當機授法。今初。

　　爾時文殊師利童子。知福城人悉己來集隨其心樂現自在身。威光赫奕蔽諸大眾。以自在大慈令彼清涼。以自在大悲起說法心。以自在智慧知其心樂。以廣大辯才將為說法。

　　復於是時觀察善財。以何因緣而有其名。知此童子初入胎時。於其宅內自然而出七寶樓閣。其樓閣下有七伏藏。於其藏上。地自開裂生七寶芽。所謂金。銀。瑠璃。玻瓈。真殊。硨磲。碼碯。善財童子處胎十月。然後誕生。形體支分端正具足。其七(【校】七。纂要誤作十。)大藏縱廣高下各滿七肘。從地涌出。光明照耀。復於宅中自然而有五百寶器。種種諸物自然盈滿。所謂金剛器中盛一切香。於香器中盛種種衣。美玉器中盛滿種種上味飲食。摩尼器中盛滿種種殊異珍寶。金器盛銀。銀器盛金。金銀器中盛滿瑠璃。及摩尼寶。玻瓈器中盛滿硨磲。硨磲器中盛滿玻瓈。碼碯器中盛滿真珠。真珠器中盛滿碼碯。火摩尼器中盛滿水摩尼。水摩尼器中盛滿火摩尼。如是等五百寶器自然出現。又雨眾寶及諸財物。一切庫藏悉令充滿。以此事故。父母親屬及善相師。共(【校】共．纂要誤作其。)呼此兒名曰善財。又知此童子己曾供養過去諸佛。深種善根。信解廣大。常樂親近諸善知識。身語意業皆無過失。淨菩薩道。求一切智。成佛法器。其心清(【校】清。纂要補刊作河。誤。)淨。猶如虛空。迴向菩提。無所障礙。

　　【疏】文亦二。先總調大眾。為授法方便。故云將說。後復於下。別觀善財。知其不羣。特迴聖眷。善財會名。因此而立。偏所為故。於中二。先總標。二知此下。別顯。別中二。先觀外緣。後觀內因。前中亦二。先別明。後以此事下。總結。財多屬依。善通依正。財現是其善相。稱曰善財。亦猶善現立稱。(【鈔】財多屬依者。亦有法財。故云多也。)二又知此下。觀內因者。此亦稱善。對上為財。又解心順理曰善。積德無盡曰財。文有十句。初一唯宿因。信解己去。皆通過現。

　　○第二當機授法中三。初結前標後。二別舉法門。三結說勸進。今初。

　　爾時文殊師利菩薩。如是觀察善財童子己。安慰開喻。而為演說一切佛法。

　　○二別舉法門。

　　所謂說一切佛積集法。說一切佛相續法。說一切佛次第法。說一切佛眾會清淨法。說一切佛法輪化導法。說一切佛色身相好法。說一切佛法身成就法。說一切佛言辭辯才法。說一切佛光明照耀法。說一切佛平等無二法。

　　【疏】十句初二約佛因。一積集萬行。二念念不斷。次七約佛果。於中前三妙用攝生。後四體用圓備。第十句通因通果。通理通事。

　　○三結說勸進。

　　爾時文殊師利童子。為善財童子。及諸大眾。說此法己。殷勤勸喻。增長勢力。令其歡喜。發阿耨多羅三藐三菩提心。又令憶念過去善根。作是事己。即於其處。復為眾生隨宜說法。然後而去。

　　【疏】於中結前所說。普及無偏。指前因法。勸令進修。令發大心。求前佛果。令憶宿善。使不自輕。餘非此機。隨宜更演。

　　○第三上根隨逐。同餐妙旨。獨穎眾流。重法隨師。說偈求度。文中二。先總序說因。二正陳偈頌。今初。由己發心故。

　　爾時善財童子。從文殊師利所。聞佛如是種種功德。一心勤求阿耨多羅三藐三菩提。隨文殊師利而說頌曰。

　　【疏】此菩提心。為當何位。善財童子。為聖為凡。古有多釋。一云。即地上菩薩。言發心者。證發心也。一云。是地前實報凡夫。但有宿善。信根現熟。有云。古不足依。自引安住地神云。此人己生法王種中。斯文可定。然自為二解。一謂智。智契法性。生在佛家。名法王種。即己入地。二謂據多聞熏習。勝解真性。成就佛種。名生法王種中。即三賢內種性菩薩。然此師解。依於前義。不異初師。依於後義。未殊次解。何足異焉。又以此文為證者。則慈氏云。一生淨菩薩行。見普賢處。等諸佛等。復云何通。無執一文。自相矛盾。賢首云。應是善趣信行中人。依圓教宗。有其三位。一見聞位。即是善財。次前生身。見聞如是普賢法故。成解脫分善根。如前歎德中辨。二是解行位。頓修如此五位行法。如善財此生所成。至普賢位是。三證入生。即因位窮終。沒同果海。善財來(【校】來。纂要續藏金陵本誤作求。)生是也。若爾。定是何位。謂以在信是信位。在住是住位。一身歷五位。隨在即彼收。以徧一切故。如普賢位。此之一解。甚順經宗。但更有一理。謂歷位而修。得見普賢。一時頓具。地獄天子。尚三重頓圓。何以善財。剋定初地等。又定初地言。為是未見文殊前耶。為是己見普賢竟耶。一生有增進耶。始末定耶。無得管見。以害經宗。

　　○二正陳偈辭。

　三有為城郭　憍慢為垣牆　諸趣為門戶　愛水為池壍　愚癡闇所覆　貪恚火熾然
　魔王作君主　童蒙依止住　貪愛為徽纆　諂誑為轡勒　疑惑蔽其眼　趣入諸邪道
　慳嫉憍盈故　入於三惡處　或墮諸趣中　生老病死苦

　　【疏】三十四頌分二。初四頌傷己沈溺。自勉不能。後三十頌。仰德依人。請垂拔濟。前中亦二。前二明依果起因。長迷不出。故喻之以城。後二明依因趣果。生死無窮。故喻乘惡乘。又初二迷於苦集。後二失於滅道。今初文也。三有悅情。即起惑之處。愚迷三世。即起惑之因。魔王即起惑之緣。童蒙乃起惑之者。餘皆所起之惑。然三界受生。皆由著我。起依我起。高而難踰。故六趣門中。出入不息。餘可思準。後二中。初偈失正行邪道。後偈入苦無涅槃。徽者。束也。纆者。索也。又三股曰徽。四股為纆。盈者。緩也。懈也。

　妙智清淨日　大悲圓滿輪　能竭煩惱海　願賜少觀察　妙智清淨月　大慈無垢輪
　一切悉施安　願垂照察我　一切法界王　法寶為先導　遊空無所礙　願垂教敕我
　福智大商主　勇猛求菩提　普利諸羣生　願垂守護我　身被忍辱甲　手提智慧劍
　自在降魔軍　願垂拔濟我　住法須彌頂　定女常恭侍　滅惑阿修羅　帝釋願觀我

　　【疏】第二請拔濟中。分三。初十三偈。讚人求法。次十五偈。讚法求乘。後二偈。雙結人法。前中二。初六偈對前苦集。希垂拔濟。後七偈。對失滅道。冀成行果。皆上三句讚文殊德。偈各一德。後一句。正求運濟。

　三有凡愚宅　惑業地趣因　仁者悉調伏　如燈示我道　捨離諸惡趣　清淨諸善道
　超諸世間者　示我解脫門　世間顛倒執　常樂我淨想　智眼悉能離　開我解脫門
　善知邪正道　分別心無怯　一切決了人　示我菩提路　住佛正見地　長佛功德樹
　雨佛妙法華　示我菩提道　去來現在佛　處處悉周徧　如日出世間　為我說其道
　善知一切業　深達諸乘行　智慧決定人　示我摩訶衍

　　【疏】就後七中。初一總求其道。次二求涅槃道。次二求菩提道。後二求見道緣。

　願輪大悲轂　信軸堅忍轄　功德寶莊校　令我載此乘　總持廣大箱　慈愍莊嚴蓋
　辯才鈴震響　使我載此乘　梵行為茵褥　三昧為采女　法鼓震妙音　願與我此乘
　四攝無盡藏　功德莊嚴寶　慚愧為覊鞅　願與我此乘

　　【疏】第二願輪下。歎法求乘中。亦對前惡乘。以求勝乘。尚異二乘。況馳驟三界。(【鈔】況馳驟三界者。書有云。堯舜安車。夏殷步驟。言其道不及前。今以一乘為安車。安車牛車。尚異二乘羊鹿。豈況三界步驟。)於中分四。初四求悲智定攝利他乘。(初四頌求悲智定攝利他乘者。總相釋也。初偈是悲。二是智。三定。四即四攝。然下四段。皆明乘義。今當別配。初偈有五。一願行相扶。如輪致遠。二一切佛法。皆依大悲。猶如眾輻。以輳一轂。三信心不退。如軸居心。四堅忍不動。如鎋貫定。五諸功德寶而為莊校。即通五度。末句結求。可知。第二偈三義。一總持攝法。如箱攝物。二慈愍覆蔭。如張幰蓋。三四辯演法。如鳴鸞鈴。第三偈三義。一梵行嚴潔。如淨茵蓐。二三昧適神。如侍采女。三法音益物。如擊鼓聲。第四偈三義。一四攝益物。無盡如藏。二功德圓淨。如寶莊嚴。三牛有覊鞅。離過引車。人有慚愧。拒惡崇善。)

　常轉布施輪　恒塗淨戒香　忍辱牢莊嚴　令我載此乘　禪定三昧箱　智慧方便軛
　調伏不退轉　令我載此乘　大願清淨輪　總持堅固力　智慧所成就　令我載此乘

　　【疏】次三求十度自行乘。(【鈔】次三求十度自行乘者。初偈四度。一施為行首。如輪為車本。二戒能防非。諸行皆淨。故如塗香。三內忍貪瞋。外忍違順。則萬行端嚴也。四精進堅牢。策萬行故。次偈三度。一禪能攝散。如箱持物。亦能空心。如四周箱。中空為用。二三（【校】三下纂要有句字．誤。）二度。共（【校】共．纂要誤作其。）為軛者。般若觀空。方便涉有。有方便慧解。有慧方便解。此二相資。其成一觀。猶如一軛。二頭交徹。可以引行。故於餘處。名為父母。具上三（【校】三．纂要誤作二。）度。調伏不退。後偈三度。一願令行滿。故喻於輪。然初施輪。是行之首。此之願輪。以導於行。故有二輪。慈氏云。如龍布密雲。必當霔大雨。菩薩發大願。決定修諸行。行願相扶。故有二輪。二即力度。力有二種。一思擇力。故有總持。二修習力。故有堅固。如車堅固能持。是有力義。三智度決斷。無行不成。如有巧智。令車成就。故云閉門作車。出門合轍。)

　普行為周校　悲心作徐轉　所向皆無怯　令我載此乘　堅固如金剛　善巧如幻化
　一切無障礙　令我載此乘　廣大極清淨　普與眾生樂　虛空法界等　令我載此乘
　淨諸業惑輪　斷諸流轉苦　摧魔及外道　令我載此乘

　　【疏】次四求二利滅障乘。(【鈔】次四求二利滅障乘者。初偈三義。一普賢之行。周帀莊嚴一乘之體。二悲不傷物。故云徐轉。三上二無緣。故所向無怯。不畏眾生難化。萬行難修故。次偈三義。一般若證理如金剛堅。斷迷理惑如金剛利。二方便善巧。依根本成。猶如幻化。斷迷事惑。如車之巧．三具斯二道。二障皆亡。云一切無礙。次偈即無緣慈。與樂即慈。普被稱廣大。無緣故淨。如車中虛。則無不載。故虛空等法界也。後偈斷三雜染。降魔制外。皆取二輪摧壞之義。)

　智慧滿十方　莊嚴徧法界　普洽眾生願　令我載此乘　清淨如虛空　愛見悉除滅
　利益一切眾　令我載此乘　願力速疾行　定心安隱住　普運諸含識　令我載此乘
　如地不傾動　如水普饒益　如是運眾生　令我載此乘

　　【疏】後四求運載廣大乘。上四即同三賢十聖。皆文義多含。可以意得。(【鈔】後四求運載廣大乘者。初偈取車備體莊嚴義。二取中虛普益義。三取安穩速疾義。四取不動普益義。上四三賢等。配文甚顯。)

　四攝圓滿輪　總持清淨光　如是智慧日　願示我令見　已入法王位　已著智王冠
　已繫妙法繒　願能慈顧我

　　【疏】後二偈雙結中。初偈結法願見。後偈結人請攝。

　　○第四大聖重教。成其勝進之行。文分四別。一略讚略教。二廣問廣答。三指示後友。四念恩辭退。今初。

　　爾時文殊師利菩薩。如象王迴。觀善財童子。作如是言。善哉善哉。善男子。汝己發阿耨多羅三藐三菩提心。復欲親近諸善知識。問菩薩行。修菩薩道。善男子。親近供養諸善知識。是具一切智最初因緣。是故於此。勿生疲厭。

　　【疏】先讚。一讚發心。發心在前長行之中。二讚近友。問行在前偈內。後善男子親近下。教往近友。云何近友是種智初因。法無人弘。雖慧莫了故。下德生中。廣顯其相。涅槃二十云。一切眾生得阿耨菩提近因緣者。莫先善友。乃至廣說。以為全分等。靡不有初。鮮克有終。歷事多時。故宜勿懈。(【鈔】涅槃二十者。此是闍王尋路而來。如來遙歎。經云。爾時佛告諸大眾言。一切眾生為阿耨多羅三藐三菩提近因緣者。莫先善友。何以故。阿闍世王。若不隨順耆婆語者。來月七日。必定命終。墮阿鼻獄。是故近因。莫若善友。乃至廣說。即涅槃二十六。說第四功德。謂親近善友。廣引舍利弗等。非是眾生真善知識。我是眾生真善知識。廣引昔事。見佛成益。最後云。常修惡業。以見我故。即便捨離。如闡提比丘。因見我故。寧舍身命。不毀禁戒。如草繫比丘。以是義故。阿難比丘說半梵行名善知識。我言不爾。具足梵行。乃名善知識。是故菩薩修大涅槃。具足第四親近善知識。釋曰。此言順於西域。若順此方。應言善知識是半梵行。我言不爾。善知識是全梵行。故疏義引耳。)

　　○第二廣問廣答中。先問。後答。今初。

　　善財白言。唯願聖者。廣為我說。菩薩應云何學菩薩行。應云何修菩薩行。應云何趣菩薩行。應云何行菩薩行。應云何淨菩薩行。應云何入菩薩行。應云何成就菩薩行。應云何隨順菩薩行。應云何憶念菩薩行。應云何增廣菩薩行。應云何令普賢行速得圓滿。

　　【疏】有十一句。望前偈中。文有二勢。一前別此總。謂於前悲智等別行。總修學故。二前橫此豎。悲智等行。位位同修。趣入圓滿等。從始至終故。就此諸句。初二為總。故下諸友中。多但舉此。謂若學解學行。始修終修。皆名修學。唯因圓無學。果滿無修故。又學攝於解。修攝於行。二句己收解行盡故。餘九句別。一始趣向。二即事造修。三治障離過。四達證分明。五具足獲得。六隨順人法。七長時無間。八無餘修習。九究竟圓滿。若豎配者。謂十住解能趣故。十行正行故。十向普賢悲願能淨障故。初地始入如故。二三四地世出世行皆成就故。五六七地能隨世故。八地無功無念無間斷故。九地知諸稠林廣利益故。十地等覺方圓滿故。橫豎無礙。是所問意。

　　○二答。於中二。先以偈頌．別讚別教。後長行內．總讚總教。今初。

　　爾時文殊師利菩薩。為善財童子而說頌言。

　善哉功德藏　能來至我所　發起大悲心　勤求無上覺　已發廣大願　除滅眾生苦
　普為諸世間　修行菩薩行

　　【疏】十偈分五。初二偈讚其發心。於中初二句總讚。次三句指其發心之體。即三種心。謂悲以下救。智以上求。大願為主。故慈氏云。菩提心燈。大悲為油。大願為炷。光照法界。後三句顯發心意樂。謂不求五欲及王位等。但為眾生故。

　若有諸菩薩　不厭生死苦　則具普賢道　一切無能壞

　　【疏】二有一偈略教。謂若厭苦趣寂。則大道不具。魔小所壞。若能了生死之實。息愛見之疲。則攝眾魔為侍。不溺實際之海。故一切莫壞。

　福光福威力　福處福淨海　汝為諸眾生　願修普賢行

　　【疏】三有一偈。重讚其發心之德。以為物發心。福之勝故。有智之福為福光。凡小不壞之福為威力。能生眾福為福處。離障深廣為淨海。

　汝見無邊際　十方一切佛　皆悉聽聞法　受持不忘失　汝於十方界　普見無量佛
　成就諸願海　具足菩薩行　若入方便海　安住佛菩提　能隨導師學　當成一切智
　汝徧一切剎　微塵等諸劫　修行普賢行　成就菩提道　汝於無量剎　無邊諸劫海
　修行普賢行　成滿諸大願

　　【疏】四有五偈廣教。具答十一句問。初偈答二總句。謂若見多佛聞法。則能受學於解。持而修行。次偈答次三句。謂若趣向見佛。成就大願。則能具行。具則行淨。次二句。答入與成就。謂證入真空而不礙涉有。了達妙有而不迷於空。是入方便。若如是入。即住菩提。何行不成。次二句答隨順問。若順佛學。是真隨順。自然順於一切智法。次一偈答憶念。謂剎塵諸劫。相續修行。斯為憶念。後一偈答後二句。謂多時處修。則增廣圓滿。大聖此中。總教諸法。顯十信中總相信故。下諸善友．各別教示。顯入位後。別修證故。(【鈔】大聖此中下。總顯文意。)

　此無量眾生　聞汝願歡喜　皆發菩提意　願學普賢乘

　　【疏】五有一偈。結益。

　　○第二長行。總讚總教。

　　爾時文殊師利菩薩說此頌已。告善財童子言。善哉善哉。善男子。汝已發阿耨多羅三藐三菩提心。求菩薩行。善男子。若有眾生能發阿耨多羅三藐三菩提心。是事為難。能發心已。求菩薩行。倍更為難。善男子。若欲成就一切智智。應決定求真善知識。善男子。求善知識。勿生疲懈。見善知識。勿生厭足。於善知識所有教誨。皆應隨順。於善知識善巧方便。勿見過失。

　　【疏】總讚總教中。先讚。但言發心。已含前別義。後善男子若欲下教。謂但能求友離過。則前諸問皆圓。於中先按定。上令求友。不得猶豫。言善知識者。謂能令於未知善法令知。未識惡法令識。或二字並通。識約明解。知約決了。真為揀似。然知識有五。一知識世間善惡因果而令修斷。二厭世樂而欣涅槃。三有悲心。相心修度。四以無相慧。令物修行。五令無障礙。修滿普賢行。此五前前非真。真唯第五。人能行此。是人善友。若約法友。教理行果。皆善友也。(【鈔】人能行此是人善友者。然賢首有三義。一者人善友。疏上列五。即皆是人。結云．人能行此。即人善友。二法善友。彼有六位。一人天法。二小乘法。後四即四教法。故今通云。教理行果。皆善友也。三合辨者。彼亦有六。謂於上六法。各說一門而授機故。疏意不存第三。第三不異初門故。)後善男子求善知識下。誡勸。隨順是勸。餘皆為誡。設有實過。尚取法亡非。況權實多端。生熟難測。(設有實過尚取法亡非者。故什公常說偈云。譬如淤泥中。而生青蓮華。智者取蓮華。勿觀於淤泥。即其事也。況權實多端者。亦涅槃經第六四依品云。如菴羅果。生熟難知。謂內壞腐爛。外現律儀。此為外熟內生。內具深法。外示毀禁。為內熟外生。是則以貌取人。失之子羽。又說。有迦羅迦果。鎮頭迦果。二果相似。迦羅迦果。則惡藥人。鎮頭迦果。則好益人。喻善友惡友。外相相似。故難知也。其權實多端。通於諸經。婆須勝熱無厭等逆。此為權示。豈得為非。故難測也。詩云。采葑采菲。無以下體。是以大賢．韜德露疵。含光匿耀。不可知也。)

　　○第三指示後友。

　　善男子。於此南方。有一國土。名為勝樂。其國有山。名曰妙峯。於彼山中。有一比丘。名曰德雲。汝可往問。菩薩云何學菩薩行。菩薩云何修菩薩行。乃至菩薩云何於普賢行疾得圓滿。德雲比丘當為汝說。

　　【疏】於中二。初舉友依正。後汝可往下。勸往教問。今初。國名勝樂者。次下知識。寄當初住。勝過前位。是信所樂故。山名妙峯者。山有二義。一寂靜不動義。二高出周覽義。以況初住。解心創立。依定發慧。寂然不動。智鑒無遺。徹見果原。下觀萬類。山以表之。登此心頂。便成正覺。故曰妙峯。友名德雲者。具德如雲。雲有四義。一普徧。二潤澤。三陰覆。四注雨。以四種德。如次配之。一定。二福。三悲。四智。然此德義。就事就表。通皆具之。而創出外凡。故以比丘為表。教問可知。

　　【論】第三辨根與法成行門。從無量大眾從其城出。直至經末。總是文殊師利觀察善財。及其人數。并往南方妙峯山上。以次南行。詢求五十三人為善知識。用五位因果進修行門。欲令後人。倣之成行。故云。辨根與法成行門。於此一段之中。復分為兩段。第一從無量大眾從其城出已下。至爾時文殊師利菩薩如象王迴。有九十四行半經。明福城四眾咸集。文殊師利隨所樂求。為其說法。令得清涼。及別觀善財。推其因果。勸令親近善知識分。第二爾時文殊師利如象王迴已下。直至經末。名知根與法。令其成行。發生後學門。從初第一段中九十四行半經。約分為六段。一從無量大眾從其城出來詣其所已下。至五百童女。有二十一行半經。是大眾來集分。二爾時文殊師利童子已下。至迴向菩提無所障礙。有二十五行經。明文殊師利菩薩觀察善財名字所因。及歎往昔善根。今生果報分。三爾時文殊師利菩薩如是觀察善財童子已已下。至說一切佛無二法。有六行半經。明文殊師利知善財根堪而為說法分。四爾時文殊師利童子已下。至然後而去。有四行半經。明文殊師利為善財及大眾說法已而去分。五爾時善財童子已下。至而說頌言。有兩行半經。明善財聞法生信已。勤求無上菩提。向文殊師利說頌。自歎三有苦輪及請法教授分。六說頌中。有三十四行頌。明善財自嗟苦本。以頌請法自利利他分。其此一段。三十四行頌中。初四行頌自嗟生死苦因。下有三十行頌是歎文殊師利菩薩德。及請法門分。隨文釋義者。如第一段中。經云。又此童子。已曾供養過去諸佛深種善根。信解廣大者。明往世信種。今生信滿。爾時文殊師利菩薩所謂一切佛積集法者。明積集十波羅蜜．四攝．四無量．三十七品助道之分。五位加行一百一十城之法門。一百一十城之法門者。以五位中。有五十箇所修之因果。即如前十住中十箇慧菩薩是。即十箇佛果同號為月者是。如是十行中。十林菩薩。十眼佛等。十迴向中十幢菩薩。十妙佛等。如是十地。十一地。皆依此十迴向中菩薩佛因果。如是五位五十重因果上。各具進修因果。分為一百。不離根本三世諸佛恒常法界體中十波羅蜜。為一百一十。以初從十住之中。以方便三昧。顯發法身根本智慧。乘法界乘。行普賢行。以治習氣。安立次第治惑習氣差別之門。以此一百箇因果．以為治惑習之升降次第。十箇波羅蜜下理智悲願之因果。即是法界體中普賢常爾之行。與一切發菩提心者．以為履踐之迹。是故名乘如來乘．直至道場。以初發心。即乘法界中文殊普賢體用理智大悲願行門故。即道場本之體用也。己下善財童子善知識五十三人。是前五位中行相故。明前五位。但說其法。恐迷其行。今此文殊師利菩薩。欲令善財起求法之樣。重明前菩薩五位中行相法則。令其後學者倣之。故安立此五十三人。成一百一十重之因果門故。明於法界體中．安立文殊為法身佛根本智。普賢為差別智。彌勒佛是此文殊普賢理中無作之果。以此三法．成一法界體用自在無礙之門。徧與五位中五十箇菩薩以為因果。還如前。以法界體中十波羅蜜為所乘之行。隨其勝進中五位上五十重波羅蜜皆有因果。如是五十善知識中．一中有二。五十中有百。通法界中本常行十波羅蜜。為一百一十。文殊普賢彌勒佛果．此三法．但為一法界無功果中大用自在門。但與一切勝進菩薩作因果．以明勝進之功。然自無因果。猶如帝王．自無階品。但以威德自在．而與一切官屬．隨有功者而作階品故。問曰。何故在此取彌勒佛為佛果。何不取毗盧遮那如來以為佛果。答曰。明毗盧遮那是己成之果。彌勒是當來之佛果。明如今毗盧遮那佛所．初發菩提心．一念成當來彌勒佛果．契會相應故。同於彌勒樓閣之內．會三世時劫日月．總一時故。明以根本智印．印三世古今無前後故。經云。說積集法．說一切佛相續法．乃至一切佛次第法。總如上釋訖。一切佛眾會清淨法。明一切佛眾會．皆同一清淨故。身土眾會．不相障礙。重重重重。以相映徹故。如文自具。第二文殊師利知根與法．令其成行．發生後學門中。約立五門。一明信心己發。二明聖者攝受。三明聖者勸親近善友。四明善財請問。云何學菩薩道。五明文殊指授修行所歸。一明信心已發者。如經云。善男子。汝已發阿耨多羅三藐三菩提者。此是信心菩提。入位菩薩．以三昧行．方能顯得理行相顯。業盡純明。二明聖者攝受者。經云。爾時文殊師利菩薩．如象王迴者。是攝受義。如大聖無方。智圓形徧。隨根對現。不背眾生。一切眾生如應見者。皆悉對面。時諸眾生各不相知。但謂聖者獨與我語。今言文殊師利見善財。所謂如象王迴者。是知根採顧．攝受與法故。三明聖者勸親近善友者。經云。善男子。親近供養諸善知識。是具足一切智最初因緣。是故於此．勿生疲厭。此一切智是菩提心無所得。因此而現．名根本智。以無所得為體。而照現萬法為用。四明善財請法者。經云。云何學菩薩道。有十一問。請菩薩道。問曰。何故但云求菩薩道。不云學菩提心。答曰。為菩提無所得。無所修。無所學。無所行。是故但求菩薩道。學菩薩行。然菩提心自恒明現。如下妙峯山上．得憶念諸佛智慧光明門者。託事表法。以艮為山。艮為止。以約止心無念。妄想不生。正慧現前。名為憶念。以正慧與一切諸佛無相妙理合故。以此無相正慧現前。普照心境身邊等五見總亡。萬境虛寂。見亡業謝。名曰光明。故言憶念諸佛智慧光明門。此明三昧禪定。是方便行。能顯理智體用二門。圓周自在。乃至不可說三昧。總是現正智之方便行故。如十波羅蜜中．唯智波羅蜜是無功用自在之果。餘九波羅蜜是助顯之行。從初發心住。十十互參。如鍊真金。轉轉明淨。而令成就種種莊嚴。業亡智滿行周。入因陀羅網法門。方可稱法界。功堪任運。從初發心住．皆以菩提心無作用無所修無所行為體。而求修學普賢一切無盡行門。以此但求菩薩道。學菩薩行。無作菩提。隨行自明。五明文殊師利指授修行所歸者。經云。善男子。於此南方有一國土。名為勝樂。其國有山名曰妙峯。於彼山中有一比丘。名曰德雲者是也。

　　○第四念恩辭退

　　爾時善財童子。聞是語已。歡喜踊躍。頭頂禮足。繞無數帀。殷勤瞻仰。悲泣流淚。辭退南行。

　　【疏】慶聞後友故喜躍。悵辭德音故悲淚。下諸善友。倣此可知。然後二段。義雖屬後。文屬前會。問。大聖有智能演。善財有機堪受。何不頓為宣示。而別指他人。歷事諸友。明此深旨。略申十義。一總相而明。為於後學作軌範故。謂善財求法不懈。善友說法無吝故。二顯行緣勝故。謂真善友是全梵行。如闍王之遇耆域。猶淨藏之化妙嚴等。三破愚執故。謂令不師愚心。虛己徧求故。四破見慢故。謂令不觀種性。不恥下問。徧敬事故。五破偏空執故。謂不唯無求。無求之中。吾故求之。六令即事即行。寧可少聞。便能證入。不在多聞。而不證故。七為破說法者攝屬之心。我徒我資。彼此見故。八為顯寄位。漸修入故。若不推後則位位中住。無勝進故。九為顯佛法甚深廣故。善友尚皆謙推。凡流豈當臆斷。十顯善財與友成緣起故。謂能入所入．無二相故。無善友之外善財。則一即一切。明善財歷位也。無善財之外善友。故一切即一。多位成就。皆在善財。由是卷舒自在無礙。上之十義。初一通於師資。次五多約資說。第七約師。後三約教。思之可知。

　　○大文第二向勝樂國下。有十善友。寄於十住。即為十段。然下諸善友。古德科判。從一至十。雖皆有理。今依意公。及五臺論。約會科之。分為六分。而名小異。一依教趣求。二見敬咨問。三稱讚授法。四謙己推勝。五指示後友。六戀德禮辭。而諸文多具。其有增減。至文科判。今初發心住。文具斯六。初依教趣求。

　　向勝樂國。登妙峯山。於其山上。東西南北．四維上下。觀察求覓。渴仰欲見德雲比丘。經於七日。見彼比丘。在別山上。徐步經行。

　　【疏】趣求中。見心陟位。故曰登山。智鑒位行．為十方觀察。情懷得旨。為欲見德雲。七覺助道。為經七日。忘所住位．方為得旨。故見在別山。見則定慧雙遊。為經行徐步。徐即是止。不住亂想故。行即為觀。不住靜心故。若約事說。即正修習般舟三昧故。(【鈔】今此正明初發心住者。如入空界。慧住空性。得位不退。故名為住。)

　　○二即見敬咨問。

　　見已往詣。頂禮其足。右繞三帀。於前而住。作如是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩行。乃至應云何於普賢行．疾得圓滿。我聞聖者．善能誘誨。唯願垂慈。為我宣說。云何菩薩而得成就阿耨多羅三藐三菩提。

　　【疏】於中四。一設敬儀。重人法故。二作如是下。申己發心。明有法器故。三而未知下。正陳所問。彰己未知。請隨機說故。問中於前十一句。舉初略後。是經家略。若善財略。友云何領。(【鈔】若善財略者。初謂經家之略。及觀新譯普賢行願品。梵本亦具。乃是譯人略耳。)四我聞聖者下。歎德請說。有智善能。有悲無吝。故應為說。誘謂誘引。即是教授。以成前解。誨謂誨示。即是教誡。以成前行。下皆倣此。前問但問因圓。此中結其果滿。即發心所為。

　　○第三稱讚授法。即正入法界。於中二。先讚器希有。後正示法界。今初。

　　時德雲比丘告善財言。善哉善哉。善男子。汝已能發阿耨多羅三藐三菩提心。復能請問諸菩薩行。如是之事。難中之難。所謂求菩薩行。求菩薩境界。求菩薩出離道。求菩薩清淨道。求菩薩清淨廣大心。求菩薩成就神通。求菩薩示現解脫門。求菩薩示現世間所作業。求菩薩隨順眾生心。求菩薩生死涅槃門。求菩薩觀察有為無為心無所著。

　　【疏】先標二難。所以讚者。令其寶固。欣聞法故。後所謂下。別牒前問。有十一句。初句牒總。餘句牒別。文小開合。而皆按次。一境界。即前趣菩薩行。趣通能所。境約所趣。二即前行。行則出故。三即前淨。四即前入。入即不滯空有廣大心故。五即成就。六七及八．皆前隨順。其解脫門．是能隨順。示所作業。即事業隨順。順眾生心。即逐機隨順。此第八句。亦是憶念。念眾生故。九即增廣。謂不住涅槃。是生死門。不住生死．即涅槃門。以不住道。即能增廣。十即速滿普賢行。若了為無為非一非異而無著者。則速滿矣。亦即為滿矣。(【鈔】亦即為滿者。上釋由了為無為非一非異方能當滿。今意云。了非一異。即已窮究。故為即滿。)

　　○第二正示法界。即念佛三昧。於中二。先示體相。後明其勝用。今初。

　　善男子。我得自在決定解力。信眼清淨。智光照耀。

　　【疏】先標名。後信眼下。釋相。今初。自在有二義。一觀境自在。二作用自在。決定亦二義。一智決斷。二信無猶豫。解即勝解。亦有二義。一約為信因。於境忍可。二為作用因。於境印持。近處為遠等。信智相資。他境不動。故名為力。即三昧義。二釋相中。信眼清淨。釋上解義。謂欲修念佛三昧。先當正信。次以智決了。今由勝解。於境忍可。故於實德能。正信心淨。了見分明。故稱為眼。次智光照耀。釋上決定。謂決斷名智。智故決定。故文殊般若明一行念佛三昧。先明不動法界。知真法界。不應動搖。即是此中決定解義。然約寄位。正是發心住體。以本解性聞熏之力。今開發故。是決定解。(【鈔】今由勝解於境忍可者。謂唯識解信云。謂於實德能。深忍樂欲心淨為性。前已頻引。今離用此言耳。文殊般若明一行三昧等。然文殊問。及文殊說經。今疏之所用。即大般若中曼殊室利分。總收彼二經。皆入大部故。又彼意云。欲入一行三昧。先親近解般若者。聽聞咨受。然後能入。言一行者。一法界行。亦無一故。又云。法界一相。繫緣法界。不動法界也。以本解性聞熏之力者。淨行品已說。十信滿心。入此初住。由信滿故。明信決定。住菩提心。三心之中。解心增故。即是住體。言開發者。發心有二。一者發起。通於十信。二者開發。在於初住。亦如前釋。又高齊大行和尚。宗崇念佛。云四字教詔。謂信憶二字不離於心。稱敬兩字不離於口。彼論云。往生淨土。要須有信。信千即千生。信萬即萬生。信佛名字。不離心口。諸佛即救。諸佛即護。心常憶佛。口常稱名。身恆常敬。始名深信。任意早晚。終無再住閻浮之法。此策初心。最為要也。)

　　○二明勝用中。亦是展轉釋成。於中二。先約內用。後明其外用。今初。

　　普觀境界。離一切障。善巧觀察。普眼明徹。具清淨行。

　　【疏】普觀境界。即信眼用。亦釋眼義。以如為佛。則無境非佛。故云普觀。又若報若化．一時觀故。(【鈔】以如為佛則無境非佛者。大品中答常啼云。諸法如即是佛。金剛云。如來者。即諸法如義。既以如為佛。一切法皆如也。何法非佛耶。又若報下。然修念佛三昧。多約漸修。謂先為化身觀。次報。後法。今則一時耳。)次離一切障。釋清淨義。若沈若浮。諸蓋諸取。皆三昧障故。次善巧觀察。釋智光照耀。謂於無色相而觀色相為善巧觀。後普眼下。結成上義。謂信眼普觀境界。名為普眼。窮如法界。名曰明徹。如是離障見如。是謂具足清淨一行三昧。一行者。一法界行故。

　　○二明外用。

　　往詣十方一切國土。恭敬供養一切諸佛。

　　常念一切諸佛如來。總持一切諸佛正法。

　　常見一切十方諸佛。

　　所謂見於東方一佛。二佛。十佛。百佛。千佛。百千佛。億佛。百億佛。千億佛。百千億佛。那由他億佛。百那由他億佛。千那由他億佛。百千那由他億佛。乃至見無數。無量。無邊。無等。不可數。不可稱。不可思。不可量。不可說。不可說不可說佛。乃至見閻浮提微塵數佛。四天下微塵數佛。千世界微塵數佛。二千世界微塵數佛。三千世界微塵數佛。十佛剎微塵數佛。乃至不可說不可說佛剎微塵數佛。如東方。南西北方。四維上下。亦復如是。

　　一一方中。所有諸佛種種色相。種種形貌。種種神通。種種遊戲。種種眾會莊嚴道場。種種光明無邊照耀。種種國土。種種壽命。隨諸眾生種種心樂。示現種種成正覺門。於大眾中而師子吼。

　　【疏】外用者。以前即用之體。則以無心之覺。契唯如之境。不動法界。窮乎寂照之原。故能即體之用。用無不窮。亦由前勝解。於境印持。隨心去住。於中三。初明不動而往。二常念下。不念而持。三常見下。明不往而見。於中三。初標。次所謂下。別顯所見數多。於中三千。即一佛剎。而重言佛剎微塵數者。準梵本中。脫十字故。應言十佛剎也。後一一方下。明所見事別。

　　○第四謙己推勝。於中先謙己知一。即結其自分。後推勝知多。即增其勝進。今初。

　　善男子。我唯得此憶念一切諸佛境界智慧光明普見法門。

　　【疏】一切諸佛境界者。結其所觀。橫通十方。豎該三世。故云一切。即上普觀境界。一行三昧。觀其法身。十方諸佛。亦通報化。種種色相。兼相海故。次智慧光明者。結其能觀。即上智光照耀。次普見法門．即總收前二．以結其名。即前普眼明徹。最初善友先明念佛法門者。以是眾行之先故。智論云。菩薩以般若波羅蜜為母。般舟三昧為父故。依佛。方成餘勝行故。又初住中緣佛發心。樂供養故。(【鈔】最初善友先明念佛法門下。此明次第。上問也。五十五友。法門不同。而初說者何耶。從以是下。答其先說之意。略有二意。在文可知。若更進論。有其十義。一如疏引智論。二依佛方便能成勝行故。三功高易進。以獎物故。四觀通淺深。能徧攝故。五消滅重障。為勝緣故。六雙兼人法。易加護故。七十地菩薩皆念佛故。八三寶吉祥。經初說故。初此念佛。海雲聽法。善住依僧。為次第故。九即心即佛。為一境故。十為表初住緣佛發心。樂供養故。第十。即疏中第二意也。)

　　○二推勝知多。

　　豈能了知諸大菩薩無邊智慧。清淨行門。

　　所謂智光普照念佛門。常見一切諸佛國土種種宮殿悉嚴淨故。令一切眾生念佛門。隨諸眾生心之所樂皆令見佛得清淨故。令安住力念佛門。令入如來十力中故。令安住法念佛門。見無量佛聽聞法故。照耀諸方念佛門。悉見一切諸世界中等無差別諸佛海故。入不可見處念佛門。悉見一切微細境中諸佛自在神通事故。住於諸劫念佛門。一切劫中常見如來諸所施為無暫捨故。住一切時念佛門。於一切時常見如來。親近同住不捨離故。住一切剎念佛門。一切國土咸見佛身超過一切無與等故。住一切世念佛門。隨於自心之所欲樂。普見三世諸如來故。住一切境念佛門。普於一切諸境界中見諸如來次第現故。住寂滅念佛門。於一念中見一切剎一切諸佛示涅槃故。住遠離念佛門。於一念中見一切佛從其所住而出去故。住廣大念佛門。心常觀察一一佛身充徧一切諸法界故。住微細念佛門。於一毛端有不可說如來出現悉至其所而承事故。住莊嚴念佛門。於一念中見一切剎皆有諸佛成等正覺現神變故。住能事念佛門。見一切佛出現世間放智慧光轉法輪故。住自在心念佛門。知隨自心所有欲樂一切諸佛現其像故。住自業念佛門。知隨眾生所積集業現其影像令覺悟故。住神變念佛門。見佛所坐廣大蓮華周徧法界而開敷故。住虛空念佛門。觀察如來所有身雲莊嚴法界虛空界故。

　　而我云何能知能說彼功德行。

　　【疏】推勝知多中三。先總。次所謂下別。後而我下結。今初。無邊智慧。即下諸門。及所不說。能觀之智。緣無邊境故。清淨行者。即下諸門離障之心。而言門者。隨其一一。入佛境故。(【鈔】今初下。然其推勝。略有二意。一通指諸菩薩行。如今總中。但云。菩薩無邊智慧等。二就其一門。但知少分。如下別說二十一門。我唯得一等。下諸善友。多約後義。疏釋該諸德之意。)二別中。有二十一門。各先標名。後釋相。並從業用以受其名。準晉經。一一皆云念佛三昧門。今畧無三昧字。理實應有。古德判此。前十念佛勝德圓備。後十一念佛妙用自在。亦是一理。剋實細論。一一皆念體用無礙之佛。又此諸門。當文標釋。已自可了。細窮其旨。義乃多含。然其念佛三昧。總相則一。別即三身十身。修觀各別。且寄三身釋者。即總分為三。謂念法．報．化。為觀各別。於三身中。各有依正。便成六觀。謂念法性身土．為法身依正。念報身．華藏等剎為依。十身相海等為正。念餘淨土．水鳥樹林為化身依。三十二相等為化身正。又後二正中。各分為二。謂念內功德．及外相好。十力無畏等為化身德。如不思議法品為報身德。三十二等為化相好。十蓮華藏等為報相好。則成八門。而初法身二門。為後六門之體。若體相無礙。成第九門。若融前諸門為一致故。於一細處。見佛無盡。如是重重。成帝網之境。則入普賢念佛三昧之門。今此二十一門。通是後一。而隨相異。故有多門。與前十門．互有開合。一智光普照門。即通法身報化依正。以此門為總故。一切諸佛。通於橫豎。通諸佛國。故云種種嚴淨。如無量壽觀經。先觀瑩徹琉璃之地。瓊林寶樹。及作華藏觀者。一一境界。無盡莊嚴。無上之土。方為真淨等。二即觀色相身。令見得淨故。而標名中念佛門三字。既是通名。令一切眾生之言。未知令作何事。故準晉經應云。令一切眾生遠離顛倒念佛門。義方圓備。三念內德。四亦內德。無倒說授。菩薩見佛。本為得法故。五通三身依正。內德外相。以十方諸如來。同共一法身故。一心一智慧。力無畏亦然故。皆能隨本誓願。化眾生故。餘等可思。即此亦是一行三昧。隨念一佛。等一切故。六即第九事理無礙觀。以理融事故。隨一細境。見多神通。唯智眼境。名不可見。七八皆約時。並通諸身土。而七約所念。佛事無斷。八約能念。時分無間。九雙念依正。亦通報化。十念即應而真。過去諸佛安住不涅槃際。未來諸佛亦已現成故。文殊般若云。今佛住世。則一切諸佛皆住。以同一不思議故。又約隨相門。即欲念何佛。佛便為現。十一亦即體之用。由了無非佛境。故境境佛現。十二念應。十三亦念應。然上十一境中見佛。或謂諸佛住於境中。今明知諸佛無住。故遠離時處之想。則見一日念念而去。十四念報身相好。眼耳等皆徧法界故。十五念中即體之用。前第六微細。顯依中有正。此約正中有正。故不濫前。十六念劫圓融。故上二皆即體之用。十七念內德。十八十九皆念色相。二十念依。二十一通內外真應等一切身雲。如上出現品。及上下文。然上就所念辨異。成其十門。若與經文互開合者。為門非一。二十一者。蓋略說耳。然約能念心。不出五種。一緣境念佛門。念真念應。若正若依。設但稱名。亦是境故。故上諸門。多是此門。二攝境唯心念佛門。即十八十九二門。十八即總相唯心。是心是佛。是心作佛故。十九雖隨我心。心業多種。見佛優劣故。三心境俱泯門。即前遠離念佛門。及不可見門之一分。及如虛空。四心境無礙門。即如初門。雙照事理。存泯無礙。故云普照。五重重無盡門。即稱前第十門而觀察故。如微細等門。亦是此中總意。(然約能念下。第三約能念收束。然古人已有五門云。一稱名往生念佛門。二觀像滅罪念佛門。三攝境唯心念佛門。四心境無礙念佛門。五緣起圓通念佛門。此之五門。初二名局。又但稱名。亦闕念義。第五一門。名則盡善。其釋義。但事理無礙。故今改之。故初一門。兼攝前二。此中第五。方是性起圓通。事事無礙義故。)若約十身。各以二門而為一身。後一總顯。謂願。智。法。力持。意生。化。威勢。菩提。及福德。相好莊嚴身。以念佛之門。諸教攸讚。理致深遠。世多共行。故略解釋。無厭繁說。(若約十身下。即第三別約十身。言各二門者。初二即願身。初門願生兜率天宮。後門願周法界。三四二門。即智身。前門十力智。後門了法智。五六二門．即法身。前門法普周一切。等無差別。後門體不可見。不妨大用。七八二門。即力持身。前門持令多劫。後門持令常見。九十二門。意生身。前門隨意生剎。後門隨意生世。十一二兩門。化身。前門化周諸境。後門化故示滅。十三四二門。即威勢身。前門無住。後門普周。皆威勢故。十五六二門。即菩提身。前門一毛多佛成菩提。後門一念徧剎成菩提。十七八二門。福德身。前門放光演法。後門隨樂現形。十九二十二門。即相好莊嚴身。前門應化相好。後門華藏剎中相好。第二十一門。該於十身。故等空法界。亦與離世間十佛相當。並如前會。)三結。可知。

　　○第五指示後友。

　　善男子。南方有國。名曰海門。彼有比丘名為海雲。汝往彼問。菩薩云何學菩薩行。修菩薩道。海雲比丘能分別說。發起廣大善根因緣。善男子。海雲比丘當令汝入廣大助道位。當令汝生廣大善根力。當為汝說發菩提心因。當令汝生廣大乘光明。當令汝修廣大波羅蜜。當令汝入廣大諸行海。當令汝滿廣大誓願輪。當令汝淨廣大莊嚴門。當令汝生廣大慈悲力。

　　【疏】於中二。初正示善友。後歎友勝德。今初。即治地住善友。海門國者。彼國正當南海口故。表觀心海深廣。為治心地之門故。比丘海雲者。觀海為法門。以普眼法雲。潤一切故。表治地中觀生起十種心。深廣悲雲故。後海雲比丘下。歎友勝德。於中十句。先一總歎。後善男子下九句．別就益當機歎。句各一義。即預指後說。初一即見境得益。二即聞化宿因。三即歎發心處。四即聞彼受持處。五六及七。皆普眼法門所證。八聞依正莊嚴。九即顯發心之相。至文自見。

　　○第六戀德禮辭。

　　時善財童子。禮德雲比丘足。右繞觀察。辭退而去。

　　【疏】生難遭想故戀。喜見後友故辭。

　　【論】求經七日者。明七覺分。推求勝進。除沈掉心也。見比丘在別山上徐步經行者。表同其定體。己登山頂義也。明初居定體。猶有定心。以七覺支分。推求正覺法身。本無定亂體故。初心有禪可定。故云遙見德雲住居別山頂也。徐步者。不居亂體也。經行者。表不住淨心也。定亂兩融。方明契會。又雖得同十方一切諸佛正覺慧現前。自此方堪求菩薩之行。成普賢行。為明不住用故。故云徐步。不住定故。修菩薩行。故云經行。夫修道者。皆須信心之後。以定門以為方便。得定之後。方堪起十方觀七覺支觀。用會心境徧周。定亂雙融。身邊見謝。始名見道。方堪修菩薩道。具菩薩行。隨俗多生。在真一念。云我已發無上菩提心者。已於文殊師利所發菩提心。為知菩提無證修。無所求故。但求菩薩方便三昧加行。其菩提心。自然明白無垢。猶如空中有雲。雲亡。其虛空自空。不復云求虛空也。以明但修菩薩三昧觀照以治執障。然菩提心。無有修作留除之體。在凡不減。在聖不增。是故今以妙峯山。像以止觀二門。七菩提之助顯方便。菩提心自明白。及至菩提明白。即菩薩行諸三昧。自是菩提。不復別有菩提而自明白。以明菩薩處於世間。修諸萬行。世間萬行。乃至菩提涅槃。性自離故。以將此法。教化迷流。不了此者。而令悟達性空無垢之智。以淨諸業。令苦不生。名為大悲。猶如化人。教化幻士。以智觀業。隨時隨根。十方等利。無心意識。智幻利生。以此義故。但求菩薩一切諸行。以明即行是菩提。一切無生滅故。云我已發無上菩提心者。以明信心菩提。雖未有三昧加行顯發。已知無所修。無所求故。今求菩薩行者。以明方便三昧相印。方明行及菩提。如實無二。於此之中。不可說言諸行無常。是生是滅。經云。一切法不生。一切法不滅。若能如是見。諸佛常現前。以是下文。得見四維上下十方無數佛等。為得此見解故。如來於三乘中說諸行無常者。為執諸行作實者說。非為大根眾生頓受法界佛乘理智體用無礙者說故。是故發菩提心者。須識教之權實。可以堪發大心。問曰。於文殊師利一箇善知識邊求法足矣。何故須經歷五十三善知識求菩薩行也。答曰。明治宿習氣之淺深。修差別智之廣狹。大慈悲之厚薄。攝化之多少。以此安立五位修行法則。隨位善知識五十三人。一百一十重因果總別同異成壞之相。令進修法不錯謬。不滯其功。不迂其行故。從此妙峯山以方便三昧加行因緣。顯自法身。自體清淨。本無依住．普光明智與菩薩行寂用無二門。已下諸位。以普光明智。用修差別智。及治習氣。并以大願起生智門。長養大悲。行周法界。如下具明。一一次第。經云。善男子。我得自在決定解力。信眼清淨。智光照耀。普觀境界。離一切障。善巧觀察。普眼明徹。具清淨行。往詣十方一切佛國土。恭敬供養一切諸佛。此明舉本果法。令凡信樂修行。從初發心修行。慣習十地功終。方依及此初時本樣果法也。還以法界中時不遷。智不異。慈悲不異。願行不異之所成就。以於法界大智無延促中修行故。不同情解。有修行者。莫作延促時分修學。應須善觀法界體用。莫如世情。作一剎那計。作三僧祇計。如法界中都無修短遠近故。以此解行。如法修行。於諸境界。善照生滅。令使執盡。而成智之大用。於自心境。莫浪攝持。但知放蕩。任性坦然。習定觀照。執盡智現。生滅自無。業垢自淨。會佛境界。同如來心。佛見自會。非由捉搦。謾作別治。令心狂惑。但自明心境見融。執業便謝。見亡執謝。一切萬法。本自無瘡。智境朗然。名為佛國也。(第一德雲比丘寄發心住竟。)

　　○第二海雲比丘。寄治地住善友。(【鈔】第二海雲寄治地住。謂常隨空心。淨治八萬四千法門。清淨潔白。治心地故。)文亦有六。第一依教趣求。

　　爾時善財童子。一心思惟善知識教。正念觀察智慧光明門。正念觀察菩薩解脫門。正念觀察菩薩三昧門。正念觀察菩薩大海門。正念觀察諸佛現前門。正念觀察諸佛方所門。正念觀察諸佛軌則門。正念觀察諸佛等虛空界門。正念觀察諸佛出現次第門。正念觀察諸佛所入方便門。

　　漸次南行。至海門國。

　　【疏】於中二。初依教正觀。此明溫故。後漸次下。趣求後友。意欲知新。又前即學而能思。後即思而能學。然思前猶屬前文。謂上來近友。次聞正法。今辨正念思惟。及如說修行。即涅槃四近因緣。今以前義屬後進趣。後義屬前指來。互為鉤鎖。顯主伴交參。且從會判。屬於後耳。下皆準此。(【鈔】涅槃四事。是涅槃近因。謂一親近善友。二聽聞正法。三繫念思惟。四如說修行。故知後二．即屬前二。此即遠公分為二意也。今以前義下。第二明今疏。將後二屬後會意。謂思修二門。即前會之義。今為後會進趣故。故教趣求。言後義屬前友指來者。即是前會指示後友。後友依正等。合屬後會。由前友指來。故屬前會。名為鉤鎖。所指是主。能指是伴。又思修屬前。此約位判。今從會判。故屬後也。)今念前中有十一句。初總。餘別。別中皆云正念觀察者。不沈不舉。寂照雙流故。十中一即是前觀境自在。二即前作用解脫。三即一行三昧體。及推勝中諸三昧門。四念前種種眾會。五即前見佛。六即前十方。七即壽命神通等。八即通觀佛徧。九即種種成正覺。十即隨種種眾生心樂。後趣求。可知。

　　○第二見敬咨問。

　　向海雲比丘所。頂禮其足。右繞畢。於前合掌。作如是言。聖者。我已先發阿耨多羅三藐三菩提心。欲入一切無上智海。而未知菩薩云何能捨世俗家。生如來家。云何能度生死海。入佛智海。云何能離凡夫地。入如來地。云何能斷生死流。入菩薩行流。云何能破生死輪．成菩薩願輪。云何能滅魔境界。顯佛境界。云何能竭愛欲海．長大悲海。云何能閉眾難惡趣門．開諸大涅槃門。云何能出三界城。入一切智城。云何能棄捨一切玩好之物。悉以饒益一切眾生。

　　【疏】於中三。初設敬。次自陳發心。可知。後而未知下。咨問法要。於中言願輪者。願窮三際。無有終始。故對生死以立輪名。餘文自顯。

　　○第三讚示法界。於中二。先讚法器。後正授法。

　　時海雲比丘告善財言。善男子。汝已發阿耨多羅三藐三菩提心耶。

　　善財言。唯。我已先發阿耨多羅三藐二菩提心。

　　海雲言。善男子。若諸眾生不種善根。則不能發阿耨多羅三藐三菩提心。要得普門善根光明。具真實道三昧智光。出生種種廣大福海。長白淨法無有懈息。事善知識不生疲厭。不顧身命。無所藏積。等心如地無有高下。性常慈愍一切眾生。於諸有趣專念不捨。恒樂觀察如來境界。如是乃能發菩提心。

　　發菩提心者。所謂發大悲心。普救一切眾生故。發大慈心。等祐一切世間故。發安樂心。令一切眾生滅諸苦故。發饒益心。令一切眾生離惡法故。發哀愍心。有怖畏者咸守護故。發無礙心。捨離一切諸障礙故。發廣大心。一切法界咸徧滿故。發無邊心。等虛空界無不往故。發寬博心。悉見一切諸如來故。發清淨心。於三世法智無違故。發智慧心。普入一切智慧海故。

　　【疏】前中三。先本問。以發心者難故。若不發心。不堪授法。非法器故。次善財下。答非虛妄故。後海雲言善男子若諸下。正讚。於中二。先讚因緣難具。故發者為希。後發菩提心者下。顯發心相勝。故發者難得。今初。先反讚。後要得下。順讚。事友為緣。餘皆是因。通有十句。初句為總。即宿植普賢法門。成種性故。二具真下別。初得真如三昧智光。名具真實道。此即了心寂照。生佛德故。餘可知。二顯發心相中。有十一句。前五即大慈悲心。初二總。餘三別。次四深心。修行大願。盡虛空界故。後二直心。不違法性。證果智故。又此十心。多同治地自分十心。恐繁不會。(【鈔】又此十心者。彼十心者。所謂利益心。大悲心。安樂心。安住心。憐愍心。攝受心。守護心。同己心。師心。導師心。今此一即大悲。二即利益。三即安樂。四安住心。離惡法住善法故。五即憐愍。六即守護。令離礙故。七即同己。徧法界故。八即攝受。法界虛空。皆往攝故。九即師心。見諸佛故。十即導師。人種智故。)

　　○第二正授法要。謂觀法海。覩佛聞法。次前念佛而明此者。顯聞法宏傳。次為要故。於中二。先明修觀。後觀成利益。前中二。先託事顯詮。二欲忘詮求旨。今初。

　　善男子。我住此海門國十有二年。常以大海為其境界。所謂思惟大海廣大無量。思惟大海甚深難測。思惟大海漸次深廣。思惟大海無量眾寶奇妙莊嚴。思惟大海積無量水。思惟大海水色不同不可思議。思惟大海無量眾生之所住處。思惟大海容受種種大身眾生。思惟大海能受大雲所雨之雨。思惟大海無增無減。

　　【疏】先總標。言十二年者。一紀已周。表過十千劫已。入第二住故。亦表總觀菩薩十二住。十二入故。後所謂下。別顯。皆託事表法。智海十義。如十地說。今是悲海。(【鈔】一紀已周者。十二年為一紀。周十二辰故。過十千劫者。十信滿十千劫。入正定故。十二住。已見十住品。智海十義如十地說者。海有十德。表十地故。言今是悲海者。故此十德。與十地小異。取稱法故。即前十種悲心。一即利益心。利益寬廣故。二即大悲心。大悲甚深。無能測故。三即安樂。始於世樂。種種與故。四即安住。謂惡行眾生。令住善行故。即是眾寶。五憐愍心。悉包納故。六攝受心。種種外道。攝令正信。如水多色。同在海故。七守護心。已發心者。皆守護故。是為無量眾生依住。八同己心。謂攝菩提大願眾生。如己身有。為大身故。九即師心。謂於大乘道。習進道者。推之如師。師必咨受大法雨故。十導師心。謂具功德者。敬之如佛。故湛無增減。以斯十悲。對斯十喻。有如符契故。上歎十心。即是法說。今此海喻。喻前十心。稱復相當。)

　　○二忘詮求旨。

　　善男子。我思惟時。復作是念。世間之中。頗有廣博過此海不。頗有無量過此海不。頗有甚深過此海不。頗有殊特過此海不。

　　【疏】忘詮求旨。為見佛親因。可知。(【鈔】問。既歎奇特。何名忘詮。離前十相更求過此。即忘詮求旨意也。由此忘求。故得見佛。)

　　○第二。觀成利益中二。先明見佛。後得聞法。今初。即見法界無礙依正。於中先見依。後見正。

　　善男子。我作是念時。此海之下。有大蓮華。忽然出現。以無能勝因陀羅尼羅寶為莖。吠瑠璃寶為華。閻浮檀金為葉。沈水為臺。碼碯為鬚。芬敷布濩。彌覆大海。百萬阿脩羅王執持其莖。百萬摩尼寶莊嚴網彌覆其上。百萬龍王雨以香水。百萬迦樓羅王銜諸瓔珞。及寶繒帶周帀垂下。百萬羅剎王慈心觀察。百萬夜叉王恭敬禮拜。百萬乾闥婆王種種音樂讚歎供養。百萬天王雨諸天華。天鬘。天香。天燒香。天塗香。天末香。天妙衣服。天幢旛蓋。百萬梵王頭頂禮敬。百萬淨居天合掌作禮。百萬轉輪王各以七寶莊嚴供養。百萬海神俱時出現恭敬頂禮。百萬味光摩尼寶光明普照。百萬淨福摩尼寶以為莊嚴。百萬普光摩尼寶為清淨藏。百萬殊勝摩尼寶其光赫奕。百萬妙藏摩尼寶光照無邊。百萬閻浮幢摩尼寶次第行列。百萬金剛師子摩尼寶不可破壞清淨莊嚴。百萬日藏摩尼寶廣大清淨。百萬可樂摩尼寶具種種色。百萬如意摩尼寶莊嚴無盡光明照耀。

　　此大蓮華。如來出世善根所起。一切菩薩皆生信樂。十方世界無不現前。從如幻法生。如夢法生。清淨業生。無諍法門之所莊嚴。入無為印。住無礙門。充滿十方一切國土。隨順諸佛甚深境界。於無數百千劫。歎其功德不可得盡。

　　【疏】於中三。一總標體相。以深觀心海法海。則心華行華。自然敷榮。無漏性德。無不備故。二百萬阿修羅下。外相為嚴。三此大蓮華下。舉因顯勝。

　　○第二明見正報。

　　我時見彼蓮華之上。有一如來結跏趺坐。其身從此上至有頂。寶蓮華座不可思議。道場眾會不可思議。諸相成就不可思議。隨好圓滿不可思議。神通變化不可思議。色相清淨不可思議。無見頂相不可思議。廣長舌相不可思議。善巧言說不可思議。圓滿音聲不可思議。無邊際力不可思議。清淨無畏不可思議。廣大辯才不可思議。

　　又念彼佛往修諸行不可思議。自在成道不可思議。妙音演法不可思議。普門示現種種莊嚴不可思議。隨其左右見各差別不可思議。一切利益皆令圓滿不可思議。

　　【疏】謂心行既敷。則本覺如來．忽然現故。於中先明德相圓備。後又念下。因圓用廣。可知。

　　○第二明得聞法。所以海中說者。表從悲智海之所流故。於中三。初演說。次受持。後轉授。今初。

　　時此如來。即申右手而摩我頂。為我演說普眼法門。開示一切如來境界。顯發一切菩薩諸行。闡明一切諸佛妙法。一切法輪悉入其中。能淨一切諸佛國土。能摧一切異道邪論。能滅一切諸魔軍眾。能令眾生皆生歡喜。能照一切眾生心行。能了一切眾生諸根。隨眾生心。悉令開悟。

　　【疏】先總標。普眼者。詮普法故。普詮諸法故。得此法者。一法之中。見一切故。後開示下。別顯所詮。可知。

　　○二明受持。

　　我從於彼如來之所。聞此法門。受持讀誦。憶念觀察。假使有人。以大海量墨。須彌聚筆。書寫於此普眼法門。一品中一門。一門中一法。一法中一義。一義中一句。不得少分。何況能盡。善男子。我於彼佛所。千二百歲。受持如是普眼法門。於日日中。以聞持陀羅尼光明。領受無數品。以寂靜門陀羅尼光明．趣入無數品。以無邊旋陀羅尼光明．普入無數品。以隨地觀察陀羅尼光明．分別無數品。以威力陀羅尼光明．普攝無數品。以蓮華莊嚴陀羅尼光明．引發無數品。以清淨言音陀羅尼光明．開演無數品。以虛空藏陀羅尼光明．顯示無數品。以光聚陀羅尼光明．增廣無數品。以海藏陀羅尼光明．辯析無數品。

　　【疏】於中二。先總顯所持法多。以是一多相即無盡法門故。(【鈔】先總顯持多者。即海墨書而不竭。入大乘論引此經。云是海幢。下說法門。全同於此。喻相小異。云大海水盡以磨墨。積大紙聚如須彌山。天下草木。持以為筆。三千世界水陸眾生悉為法師。於剎那頃。所受法門。猶不能盡。此約書文不盡。彼約領多不盡。)後善男子下。別顯持多之相。於中先標長時。千二百歲。表義同十二年。後於日日下。別顯能持所持。有十種持。初一聞持。餘皆義持。二契本寂智。方能入故。三於一義中。旋轉無量。故能普入。四地地義殊。故能分別。五威力者。普攝在懷故。若約所詮明攝。即以威力攝諸眾生。同九地中。威德陀羅尼說。六如華開引果。今開發於教。引於果故。又華開見實以為莊嚴。今開發言教。見其旨故。七可知。八如空無相而包含一切。顯明妙理。示法相故。九以多智光。聚於一法。則義理增廣故。十若海含十德。各辨析故。諸持經者。應倣此文。

　　○第三明其轉授。

　　若有眾生從十方來。若天。若天王。若龍。若龍王。若夜叉。若夜叉王。若乾闥婆。若乾闥婆王。若阿脩羅。若阿脩羅王。若迦樓羅。若迦樓羅王。若緊那羅。若緊那羅王。若摩睺羅伽。若摩睺羅伽王。若人。若人王。若梵。若梵王。如是一切。來至我所。我悉為其開示解釋。稱揚讚歎。咸令愛樂。趣入安住此諸佛菩薩行光明普眼法門。

　　【疏】可知。

　　○第四謙己推勝。

　　善男子。我唯知此普眼法門。如諸菩薩摩訶薩深入一切菩薩行海。隨其願力而修行故。入大願海。於無量劫住世間故。入一切眾生海。隨其心樂廣利益故。入一切眾生心海。出生十力無礙智光故。入一切眾生根海。應隨教化悉令調伏故。入一切剎海。成滿本願嚴淨佛剎故。入一切佛海。願常供養諸如來故。入一切法海。能以智慧咸悟入故。入一切功德海。一一修行令具足故。入一切眾生言辭海。於一切剎轉正法輪故。而我云何能知能說彼功德行。

　　【疏】謙己結前。推勝進後。我唯一海。豈得與彼同年者哉。

　　○第五指示後友。

　　善男子。從此南行六十由旬。楞伽道邊有一聚落。名為海岸。彼有比丘。名曰善住。汝詣彼問。菩薩云何淨菩薩行。

　　時善財童子禮海雲足。右繞瞻仰。辭退而去。

　　【疏】六十由旬者。修六度行。淨六根故。聚落名海岸者。是往楞伽山之道。次南海北岸故。然楞伽梵言。此云難往。又含四義。一種種寶性所成。莊嚴殊妙故。二有大光明。映日月故。三高顯寬廣故。四伽王等居。佛復於此開化羣生。作勝益事故。然體即是寶。具斯四義。名無上寶。存以梵音。此山居海之中。四面無門。非得通者莫往。故云難往。表修行之住。是入智海。絕四句離分別之道故。比丘善住者。身住虛空故。表此住中。觀一切法。如虛空無處所故。亦比丘者。入道未久。宜依僧故。又初念佛。次聞法。今依僧修。三寶吉祥。為所依故。(【鈔】具斯四義。名無上寶。存以梵音者。以具梵音經題云。楞伽阿跋多羅寶經。阿之言無。跋多羅云上。寶即此方之言。又多羅亦是寶義。則譯人雙存。楞伽正是難往之義。上之四義。前二則無上寶。後二明於難往。高顯伽王之所居故。不得通難往故。表此下。彼具云。此菩薩以十種行。觀一切法。所謂觀一切法無常。一切法苦。三空。四無我。五無作。六無味。七不如名。八無處所。九離分別。十無堅實。釋曰。皆有一切法言。今但舉三八二句。以順住空。然餘八。亦是空義。)第六時善財下。戀德禮辭。

　　【論】第二治地住本位門中海雲比丘者。因所觀法立名。其心如雨。以法潤生如雲。又性戒如海。不宿死屍。一切生滅死屍。至於根本智海。皆為智海。無生滅故。海雲比丘稱歎善財與所觀之法者。所謂觀察大海云。我住此海門國十有二年者。明不離十二因緣生死海故。如是十二有支。一切凡夫無明所覆。常處其中。權教菩薩。及以二乘。皆厭而捨之。一乘菩薩。以此無明十二有支。以為如來一切智智之海。為大智海。無有生滅。本來如是。凡夫不了。妄繫生死無明。故云我住此海門國十有二年。經云。常以大海為其境界已下。有十種思惟大海。意明一切眾生十二緣生生老之海。廣大無量。無有中邊性相可得。便為佛海。思惟大海無量眾寶奇妙莊嚴。明觀生死緣生海。便成自性清淨佛之智海。即一切智寶功德莊嚴。思惟大海積無量水者。以諸愛水為大悲水。思惟大海水色不同者。根本智中。起無量差別智慈。思惟大海。無量眾生住處以明佛海中有無量眾生之所住處。不覺不知。思惟大海。容受種種大身眾生。明無量菩薩。咸處生死海中。一一身土。咸滿其中。如影如光．不相障蔽。思惟大海能受大雲所雨之雨者。菩薩心海。堪受大雲諸佛法雨。思惟大海無增無減。諸佛智性之海無有增減。乃至四種。無過此廣大深廣。便見海中有大蓮華忽然出現。其上有佛。說普眼經。意明自觀生死海。便為自己如來清淨智海。自佛出興。根本智。差別智。究竟不離此生死海中圓滿故。十力四無畏一切智智海。皆迴生死海廣大業力而成就之。生死業果。盡一切智智海。如是成自己如來廣大智海。普賢行海。不離一切眾生及自己十二有支緣生行海中。若離此。別有成佛處所者。無有是處。應當如是觀生死海。觀如來海。觀如來無差別智海。觀如來差別智海。觀如來大慈悲海乃至普賢行願海。無邊法門海。總在此一切眾生十二有支生死海生。若出此海外。別有成佛處所。無有是處。當知諸佛及以國土。生居此生。住居此住。無別處也。前妙峯山。以止觀門。顯諸佛境界智慧光明普見法門以成真諦。此位直以智慧觀察世間俗諦十二有支為佛境界。通修大悲普賢願行。以戒波羅蜜為主。餘九為伴。約智。三界通觀同治約位。偏治欲界惑障。已上諸位。但有所見境界。及如來名號。總是自心佛果所會之法。若自心不會。對面無覩見之期。(第二海雲比丘寄治地住竟)

　　○第三善住比丘。寄修行住。(【鈔】寄修行住者。巧便觀有。增修正行故。)文亦具六。一依教趣求。

　　爾時善財童子。專念善知識教。專念普眼法門。專念佛神力。專持法句雲。專入法海門。專思法差別。深入法漩澓。普入法虛空。淨持法翳障。觀察法寶處。

　　漸次南行。至楞伽道邊海岸聚落。觀察十方求覓善住。

　　【疏】於中二。先念前友教。有十句。初一通念示教人法。次三念前聞佛說法事。次三思入海觀事。後三證理治障。攝法觀修。二漸次下。趣求後位。可知。

　　○第二明見敬咨問。

　　見此比丘。於虛空中來往經行。無數諸天恭敬圍繞。散諸天華。作天伎樂。旛幢繒綺悉各無數。徧滿虛空以為供養。諸大龍王。於虛空中興不思議沈水香雲。震雷激電以為供養。緊那羅王。奏眾樂音。如法讚美以為供養。摩睺羅伽王。以不思議極微細衣。於虛空中周迴布設。心生歡喜以為供養。阿脩羅王。興不思議摩尼寶雲。無量光明種種莊嚴徧滿虛空以為供養。迦樓羅王作童子形。無量采女之所圍繞。究竟成就無殺害心。於虛空中合掌供養。不思議數諸羅剎王。無量羅剎之所圍繞。其形長大甚可怖畏。見善住比丘慈心自在。曲躬合掌瞻仰供養。不思議數諸夜叉王。各各悉有自眾繞圍。四面周帀恭敬守護。不思議數諸梵天王。於虛空中曲躬合掌。以人間法稱揚讚歎。不思議數諸淨居天。於虛空中與宮殿俱。恭敬合掌發弘誓願。時善財童子。見是事已。心生歡喜。合掌敬禮。作如是言。聖者。我已先發阿耨多羅三藐三菩提心。而未知菩薩云何修行佛法。云何積集佛法。云何備具佛法。云何熏習佛法。云何增長佛法。云何總攝佛法。云何究竟佛法。云何淨治佛法。云何深淨佛法。云何通達佛法。我聞聖者善能誘誨。唯願慈哀為我宣說。菩薩云何不捨見佛。常於其所精勤修習。菩薩云何不捨菩薩。與諸菩薩同一善根。菩薩云何不捨佛法。悉以智慧而得明證。菩薩云何不捨大願。能普利益一切眾生。菩薩云何不捨眾生行。住一切劫。心無疲厭。菩薩云何不捨佛剎。普能嚴淨一切世界。菩薩云何不捨佛力。悉能知見如來自在。菩薩云何不捨有為。亦復不住。普於一切諸有趣中猶如變化。示受生死修菩薩行。菩薩云何不捨聞法。悉能領受諸佛正教。菩薩云何不捨智光。普入三世智所行處。

　　【疏】於中三。初見。次時善財童子下敬。三作如是言下咨問。於中二。先自陳發心。後而未知下。正陳請問。於中二十句問。文分為三。初十句總問於法起行。故佛法言。通一切行法。於中淨治者。對治淨故。深淨者。契理徧淨故。餘可知。二我聞下。結前請後。欲顯後問。異前問故。三菩薩云何不捨見佛下十句。別問行起勝用。故十句中。所行各別。於中初三句。明不離三寶行。次二句不捨二利行。次二句攝佛依正行。次一句。悲智無住行。後二句。攝法證入行。皆言不捨者。無暫捨離故。

　　○第三稱讚授法。於中二。先讚。後授。今初。

　　時善住比丘告善財言。善哉善哉。善男子。汝已能發阿耨多羅三藐三菩提心。今復發心求問佛法。一切智法。自然者法。

　　【疏】於中佛法是總。一切智法．約智。然唯局果。自然者法。約性。通果及因。

　　○後授法中二。先總標所得。二別示其相。今初。

　　善男子。我已成就菩薩無礙解脫門。

　　【疏】無礙有二義。一智慧於境無礙。以證無障礙法界故。二神通於作用無礙。由內證故。所以次前明此法者。聞法受持。意令於境無障礙故。顯此住中。善觀眾生等十種界故。(【鈔】顯此住中善觀眾生等者。彼經云佛子。此菩薩應勸學十法。何等為十所謂眾生界。法界。世界。觀察地界。水界。火界。風界。觀察欲界。色界。無色界是。)

　　○二別示其相中二。先明修習得法。

　　若來若去。若行若止。隨順思惟修習觀察。即時獲得智慧光明。名究竟無礙。

　　【疏】由一切威儀。順法思修。故能獲得。言究竟無礙者。若事若理。無少礙故。

　　○後顯功用。於中三。初通名智用無礙。次總相徵釋。三別明通用。今初。

　　得此智慧光明故。知一切眾生心行無所障礙。知一切眾生歿生無所障礙。知一切眾生宿命無所障礙。知一切眾生未來劫事無所障礙。知一切眾生現在世事無所障礙。知一切眾生言語音聲種種差別無所障礙。決一切眾生所有疑問無所障礙。知一切眾生諸根無所障礙。隨一切眾生應受化時悉能往赴無所障礙。知一切剎那。羅婆。牟呼栗多。日夜時分無所障礙。知三世海流轉次第無所障礙。能以其身徧往十方一切佛剎無所障礙。

　　【疏】有十二句。初一他心。次四兼三明。謂現未劫事。含漏盡故。次四三業化物。次二知時。一知時分。二知流轉。按俱舍論。時之極少。名一剎那。百二十剎那。名一怛剎那。六十怛剎那。名一臘縛。臘縛即是羅婆。三十羅婆為一牟呼栗多。牟呼栗多。即是須臾。三十須臾為一晝夜。言時分者。西域記第二云。五牟呼栗多為一時。六時合成一日一夜。亦有處說。晝夜初分時等。又黑分白分六時四時等。又準仁王經。九百生滅為一剎那。九十剎那為一念。此則剎那。非時極促。以剎那之中生滅。唯佛智知故。小乘中略而不說。後一即神足通。(【鈔】亦有處說初分時等者。智論等文。彌勒下生經亦說。謂迦葉修難行苦行。得成菩提。彌勒修安樂行而得菩提。謂晝夜三時禮拜懺悔等。謂日初分時。日中分時。日後分時。夜初分時。夜中分時。夜後分時。合為六時是也。)

　　○二總相徵釋。

　　何以故。得無住無作神通力故。

　　【疏】以不住不作。故無礙也。

　　○三別明通用。

　　善男子。我以得此神通力故。於虛空中。或行或住。或坐或臥。或隱或顯。或現一身。或現多身。穿度牆壁猶如虛空。於虛空中結跏趺坐。往來自在猶如飛鳥。入地如水。履水如地。徧身上下普出煙燄。如大火聚。或時震動一切大地。或時以手摩觸日月。或現其身高至梵宮。或現燒香雲。或現寶燄雲。或現變化雲。或現光網雲。皆悉廣大彌覆十方。或一念中過於東方一世界。二世界。百世界。千世界。百千世界。乃至無量世界。乃至不可說不可說世界。或過閻浮提微塵數世界。或過不可說不可說佛剎微塵數世界。於彼一切諸佛國土佛世尊前聽聞說法。一一佛所。現無量佛剎微塵數差別身。一一身。雨無量佛剎微塵數供養雲。所謂一切華雲。一切香雲。一切鬘雲。一切末香雲。一切塗香雲。一切蓋雲。一切衣雲。一切幢雲。一切旛雲。一切帳雲。以一切身雲而為供養。一一如來所有宣說。我皆受持。一一國土所有莊嚴。我皆憶念。如東方。南西北方。四維上下。亦復如是。如是一切諸世界中所有眾生。若見我形。皆決定得阿耨多羅三藐三菩提。彼諸世界一切眾生我皆明見。隨其大小勝劣苦樂。示同其形。教化成就。若有眾生親近我者。悉令安住如是法門。

　　【疏】通用多顯神足通。十八變相。且分為三。初於空現變。二或一念下。十方徧供。三如是一切下。現形益物。並可知。言十八變者。一於空行住等。即所作自在。二或隱。三或顯。四或現一身即卷。五或見多身即舒。六穿度下。往來。七入地下。轉變。八徧身下。熾然。九或時下。振動。十或時以手下。即眾像入身。以高大故。十一或現燒下。放大光明。皆悉廣大彌覆十方。成上放光。起下徧滿。十二或一念下。徧滿。十三一一佛下。顯示。十四一一如來所有宣說下。施他辯才。由能受持故。十五如是一切下。施他安樂。菩提為真樂故。十六彼諸世界下。所往同類。十七若有眾生親近下。施他憶念。十八由總具無作通力故。能伏他神通。三段之中具矣。(【鈔】言十八變。即是瑜伽三十七文。頌云。振動及熾然。流布并示現。轉變及往來。卷舒眾像入。十同類往趣。隱顯作自在。制他施辯才。憶念及安樂。放大光明等。轉餘有情物。令成餘物故。名能變神通。謂一振動。二熾然。三流布。亦名徧滿。四示現。亦名顯示。五轉變。六往來。七卷。八舒。九一切色像入身。十所往同類。十一隱。十二顯。十三所作自在。十四伏他神通。十五施他辯才。十六施他憶念。十七施他安樂。十八放大光明。此十八名轉變。後三句名能變。今文辨相。義並可知。)

　　○第四謙己推勝。

　　善男子。我唯知此普速疾供養諸佛成就眾生無礙解脫門。如諸菩薩持大悲戒。波羅蜜戒。大乘戒。菩薩道相應戒。無障礙戒。不退墮戒。不捨菩提心戒。常以佛法為所緣戒。於一切智常作意戒。如虛空戒。一切世間無所依戒。無失戒。無損戒。無缺戒。無雜戒。無濁戒。無悔戒。清淨戒。離塵戒。離垢戒。如是功德。而我云何能知能說。

　　【疏】於中先謙己知一。一念徧往。故云速疾。現形益物。為成就眾生。後如諸菩薩下。仰推勝進。而皆明戒者。意顯上得無礙解脫。皆由持別解脫戒為依地故。非戒不能修治心故。(【鈔】非戒不能治心地故者。上約法門釋。此句表位釋。然德雲是定。海雲是慧。此中明戒。顯三學為初故。)有二十句。初十一句。明具勝德戒。一本為益生故。二自行勝故。三具二利故。上三異小。四道共故。五無能令不持故。六定共故。七不失行本故。八順法不謗故。毗盧遮那經第六云。有四根本罪。乃至活命。(【校】活命。纂要誤作殺命。)亦不應犯。謂一謗法。二捨菩提心。三慳吝。四惱害眾生。今此七八。不犯初二。無損無濁。不犯後二。九緣果智故。十稱法性故。十一般若相應故。不住三界。次六句明離過戒。一無過失。謂不自貢高。言我能持戒。見破戒人亦不輕毀。令愧恥故。二不損惱。謂不因於戒。學呪術等損眾生故。三無缺犯。謂具足受持十善業道。及威儀故。四無雜穢。不著邊見故。五無慳貪濁。不現異相。彰有德故。六無悔恨。謂不作重罪。不行諂詐故。後三顯清淨戒。一忘能所持。究竟淨故。二不染六塵故。三無心垢故。

　　○第五指示後友。

　　善男子。從此南方。有國名達里鼻茶。城名自在。其中有人．名曰彌伽。汝詣彼問。菩薩云何學菩薩行。修菩薩道。時善財童子頂禮其足。右繞瞻仰。辭退而行。

　　【疏】後友即生貴住善友。國名達里鼻茶。此云消融。謂從聖教生。消謬解故。城名自在。於三世佛法。了知修習。得圓滿故。言有人者。晉經云。彼有良醫。名彌伽者。此翻為雲。演輪字門。含潤雨法故。以三世聖教法雲。雨一切故。第六禮辭。可知。

　　【論】第三修行住。從爾時善財童子已下。至我唯知此普速疾供養諸佛成就眾生無礙解脫門。有八十行經。明入本位法門。約分五段。一念善知識所授之教。二次第南行。三詣善知識處。四見善知識恭敬禮拜。五正申所求。見此比丘於虛空中來往經行者。明不住上二界息心住念禪。不住出三界禪。不住不出。故言來往經行。十王恭敬供養。明攝眾生行徧故。表十波羅蜜行智自在故如王。空中莊嚴。約法空中起行報生。龍王表智悲自在。震雷明法音普震。激電智慧破惑。緊那羅王奏眾樂音。明以法音悅樂一切眾生故。摩睺羅伽是恭敬義。阿脩羅是處生死海不沒義。迦樓羅王作童子形。采女之所圍繞。是離慢謙下智悲義。羅剎王者。是住生死海大悲守護眾生義。夜叉王者。是大智守護眾生義。為能行於虛空速疾故。梵天王恭敬義。淨居天空中與宮殿俱。表智悲自在含育義。如是皆云不思議數者。皆表行周眾有。普徧含生故。此第五正申所求中。請菩薩所修十種佛法。并求十種不舍之法。具如經文。時善住比丘告善財言已下。是正授其法。經云。善男子我已成就菩薩無礙解脫者。明得法空智慧。在空中經行。明不著靜亂。於染淨二障不能留滯。名為無礙解脫。得解脫已。若來若去。若行若止。隨順思惟觀察。即時獲得智慧光明。名究竟無礙。從是已去。即他心宿命神足等十無障礙。明以法空觀察三界細習淨業現前。即得此十無障礙法門。此明以法空觀照力。治三界習氣。及出三界。治習已。自然而得此十無障礙法。是故歎善財言。今復發心。求問佛法。一切智法。自然者法。出世一切智法。用照世間。意明以所得法空。用治染淨二習。神通道力。自然顯著。一切自在。皆自然現前。已下準此。至我唯知此普速疾供養諸佛成就眾生無礙解脫門。是都結所入當位法門竟。已下以明升進。前門此段。以明將方便觀照門。佛智自然智神通道力自至。以此不捨方便而成就佛法。不捨佛法而成菩薩行。教化眾生。此以忍波羅蜜為主。餘九為伴。此三比丘。明入十住中。得出三界解脫心。還以比丘表之。己下彌伽。是俗人。住居市肆。明處煩闠而不亂故。教諸人眾輪字莊嚴法門者。明修世技文字令圓滿故。意明先修出三界解脫方修世法。住於生死故。約智。一位通修諸法。約位。偏修世智。為明前三已得出三界解脫神通故。先修出世。方學世間明自在無業。不染著世間。又以出世間智。學世間智。易明了故。(第三善住比丘寄修行住竟。)

大方廣佛華嚴經疏論纂要卷第一百之一


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之二

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之五)

　　○第四彌伽。寄生貴住。亦具六分。第一依教趣求。

　　爾時善財童子。一心正念法光明法門。深信趣入。專念於佛不斷三寶。歎離欲性。念善知識。普照三世。憶諸六願。普救眾生。不著有為。究竟思惟諸法自性。悉能嚴淨一切世界。於一切佛眾會道場心無所著。

　　漸次南行。至自在城求覓彌伽。

　　【疏】於中二。先念前友教。十句．初總。即前所得法門。深信已下。皆別起觀修。文顯可知。(【鈔】寄生貴住者。生佛法家。種性尊貴故。)後漸次下。趣求後友。

　　○第二見敬咨問。

　　乃見其人於市肆中。坐於說法師子之座。十千人眾所共圍繞。說輪字莊嚴法門。

　　時善財童子頂禮其足。繞無量帀。於前合掌。

　　而作是言。聖者。我已先發阿耨多羅三藐三菩提心。而我未知菩薩云何學菩薩行。云何修菩薩道。云何流轉於諸有趣。常不忘失菩提之心。云何得平等意。堅固不動。云何獲清淨心。無能沮壞。云何生大悲力。恒不疲勞。云何入陀羅尼。普得清淨。云何發生智慧廣大光明。於一切法離諸暗障。云何具無礙解辯才之力。決了一切甚深義藏。云何得正念力。憶持一切差別法輪。云何得淨趣力。於一切趣普演諸法。云何得智慧力。於一切法悉能決定分別其義。

　　【疏】於中三。初見。次敬。後而作下。咨問。於中二。先自陳發心。後而我下。正問。有十二句。初二句總。餘十句別。釋通橫竪。橫釋可知。竪配十地。一證發心故不退。二不誤犯故。三得禪定故。四精進故。五入俗故須總持。六般若現故。七權實雙行為甚深義。得觀察智慧地。故具足辯才。八無功用。方為正念。九力增上故。十智增上故。

　　○第三稱讚授法中二。先稱讚法器。後授己法門。前中二。初審定。

　　爾時彌伽告善財言。善男子。汝已發阿耨多羅三藐三菩提心耶。善財言。唯。我已先發阿耨多羅三藐三菩提心。

　　○二敬讚。於中二。先敬。

　　彌伽遽即下師子座。於善財所。五體投地。散金銀華無價寶珠。及以上妙碎末栴檀。無量種衣以覆其上。復散無量種種香華。種種供具。以為供養。

　　【疏】所以師禮資者。以菩提心是佛因故。能廣出生諸功德故。故法界無差別論云。敬禮菩提心者。如人禮白分初月。不禮滿月。以希現故。滿月由此故。又發心畢竟二不別。如是二心先心難。是故我禮初發心。況未說法。未定為師。後授己法。方升本座。不乖重法。前諸知識不爾者。為僧敬俗。事不便故。

　　○後讚中二。先讚發心。後讚其求友。前中二。初總讚。

　　然後起立而稱歎言。善哉善哉。善男子。乃能發阿耨多羅三藐三菩提心。

　　○二別讚。

　　善男子。若有能發阿耨多羅三藐三菩提心。則為不斷一切佛種。則為嚴淨一切佛剎。則為成熟一切眾生。則為了達一切法性。則為悟解一切業種。則為圓滿一切諸行。則為不斷一切大願。則如實解離貪種性。則能明見三世差別。則令信解永得堅固。

　　則為一切如來所持。則為一切諸佛憶念。則與一切菩薩平等。則為一切賢聖讚喜。則為一切梵王禮覲。則為一切天主供養。則為一切夜叉守護。則為一切羅剎侍衛。則為一切龍王迎接。則為一切緊那羅王歌詠讚歎。則為一切諸世間主稱揚慶悅。

　　則令一切諸眾生界悉得安隱。所謂令捨惡趣故。令出難處故。斷一切貧窮根本故。生一切天人快樂故。遇善知識親近故。聞廣大法受持故。生菩提心故。淨菩提心故。照菩薩道故。入菩薩智故。住菩薩地故。

　　【疏】於中三。初有十句。因德深廣。斯德終成。功歸初發。而汝能發。是謂希奇。其相多同初發心品。此中亦具深直悲心。可以意得。次則為一切下。十王敬護。後則令一切眾生界下。外益眾生。

　　○第二讚求友。

　　善男子。應知菩薩所作甚難。難出難值。見菩薩者倍更難有。

　　菩薩為一切眾生恃怙。生長成就故。為一切眾生拯濟。拔諸苦難故。為一切眾生依處。守護世間故。為一切眾生救護。令免怖畏故。

　　菩薩如風輪。持諸世間不令墮落惡趣故。如大地。增長眾生善根故。如大海。福德充滿無盡故。如淨日。智慧光明普照故。如須彌。善根高出故。如明月。智光出現故。如猛將。摧伏魔軍故。如君主。佛法城中．得自在故。如猛火。燒盡眾生我愛心故。如大雲。降霔無量妙法雨故。如時雨。增長一切信根芽故。如船師。示導法海津濟處故。如橋梁。令其得度生死海故。

　　【疏】求友中。以菩薩難遇。而能求能遇。故知善財是深法器。亦預誡求友之心。故解脫處。歷十二年不生疲厭。於中二。初總讚機應難得。二菩薩為下。別讚善友。於中二。先法。後喻。有十三喻。初二喻恃怙。次四喻拯濟。次君喻依處。餘喻救護。

　　○第二授己法門中二。先現通益物。令其目覩。後升座說授。令其聽聞。今初。

　　彌伽如是讚歎善財。令諸菩薩皆歡喜已。從其面門出種種光。普照三千大千世界。其中眾生遇斯光已。諸龍神等。乃至梵天。悉皆來至彌伽之所。彌伽大士即以方便。為開示演說分別解釋輪字品莊嚴法門。彼諸眾生聞此法已。皆於阿耨多羅三藐三菩提得不退轉。

　　【疏】言輪字品莊嚴法門者。賢首引日照三藏解云。輪有多義。一約字相。楞伽中云。字輪圓滿。猶如象迹等。二約所詮。盡理圓備。如輪滿足。三約用。謂妙音陀羅尼。有轉授義。滅惑義。如法輪等。即輪字教法。詮示莊嚴。此釋已佳。今更依毗盧遮那經第五。別有字輪品。彼經云。是徧一切處法門。謂菩薩若住此字輪法門。始從初發妙菩提心。乃至成佛。於是中間。所有一切自利利他種種事業。皆得成就。如最初阿字。即是菩提之心。若觀此字而與相應。即同毗盧遮那法身之體。謂此阿(上)字輪。猶如孔雀尾輪光明。圍繞行者而住其中。即是住於佛位。又阿(平聲長呼。)娑嚩三字。總攝三部。阿字如來部。娑字蓮華部。嚩字金剛部。隨一部中皆有五字。所謂字輪者。從此輪轉而生諸字。輪是生義。如從阿菩提字。即轉生四字。謂一阿字。(上聲長呼。)是修行輪。既已發心。必修諸行。二暗字。是成菩提輪。既修行己。必證菩提。三噁字。是大寂滅涅槃輪。即菩提所至。四惡字。(長呼。)是方便輪。而阿字當中。四字繞之。從下次第右旋。亦如輪相。舉一為例。餘字準之。若行者如是了達。則能入陀羅尼門。旋轉無礙。故名字輪品。種種布列圓位。故名莊嚴。餘如彼釋。其字下深義。至眾藝中當廣分別。所以次前而辨斯者。前無礙解脫。即無相智光。今將入俗。兼存有無。寄字表義。又為總持。令不失故。既為醫人。亦以字輪消伏障故。聖教中生。宜持字故。

　　○第二升座說授。

　　彌伽於是還升本座。告善財言。善男子。我已獲得妙音陀羅尼。能分別知三千大千世界中諸天語言。諸龍。夜叉。乾闥婆。阿脩羅。迦樓羅。緊那樓。摩睺羅伽。人與非人。及諸梵天。所有語言。如此三千大千世界。十方無數。乃至不可說不可說世界。悉亦如是。

　　【疏】妙音陀羅尼者。標名。能分別下。顯用。此妙音持。即前輪字法門。然字即四十二字。音即十四音。謂裒(【校】裒．應從南藏作裒。)阿億伊等。以十四音徧入諸字。故出字無盡。若於音窮妙。則善萬類之言。究聲明(【校】明．纂要及金陵本誤作名。)之論耳。二處互舉。理實相成。

　　○第四謙己推勝。

　　善男子。我唯知此菩薩妙音陀羅尼光明法門。如諸菩薩摩訶薩能普入一切眾生種種想海。種種施設海。種種名號海。種種語言海。能普入說一切深密法句海。說一切究竟法句海。說一切所緣中有一切三世所緣法句海。說上法句海。說上上法句海。說差別法句海。說一切差別法句海。能普入一切世間呪術海。一切音聲莊嚴輪。一切差別字輪際。如是功德。我今云何能知能說。

　　【疏】推勝中二。先謙已結前。言光明者。智鑒妙音故。後如諸下。仰推勝進。別有十四句。前四可知。五詮深密故。六無餘說故。七法融時法故。八勝故。九勝中勝故。次三可知。十三十四。即前所得。而言際者。窮理盡性故。

　　○第五指示後友。

　　善男子。從此南行。有一聚落。名曰住林。彼有長者。名曰解脫。汝詣彼問。菩薩云何修菩薩行。菩薩云何成菩薩行。菩薩云何集菩薩行。菩薩云何思菩薩行。爾時善財童子。以善知識故。於一切智法。深生尊重。深植淨信。深自增益。禮彌伽足。涕泗悲泣繞無量帀。戀慕瞻仰。辭退而行。

　　【疏】住林者。方便具足住。眾德建立故。年耆德艾。事長於人。故稱長者。於其身內。現無邊佛境。定用自在。故名解脫。表此住位所修善根。皆為度脫一切眾生。乃至令證大涅槃故。第六戀德禮辭。可知。

　　【論】彌伽速自下座。五體投地。致敬善財。言遽者。疾也。明彌伽敬能發大菩提心者。與十方諸佛同一體性。同一智慧。同一解脫。人天所依。何得不敬。以善財先於前三善知識。己得出世菩提心。已得同於十方諸佛法身根本智。至彌伽所。學世間差別言音名字句義智。明世間俗智。敬出世間真智慧故。以明約真而有世間俗智。即真俗自在故。故城名自在。是以彌伽敬彼善財所得諸佛出世間智慧。是世間智慧根本故。是以敬之。以表俗諦差別智。敬真諦根本智。以俗智是根本智中起故。令後學者貴出世道根本智故。以根本智與一切眾生作無明生死之因果。善財初覺。彌伽敬之。十方一切諸菩薩。恆常頂禮初發心。以貴初覺根本智。是出三界智慧相應。與一切諸佛智慧解脫同一體性故。普賢行海因茲而起。是故彌伽敬之而禮。又表無知法慢故。又此第四生貴住。明三界業謝。名生在佛家故。第四地亦名生在佛家。與此住位。同知同得。同見其法。依本而安立之。修學者。初生後熟。輪字品莊嚴法門者。明於一名字法門。於一音聲。言音無二體。名字無二性。莊嚴種種名字以為助伴。而與人天六道眾生說種種法門。令生歡喜。令得解脫。然其不離無聲一聲。無名一名。為隨順眾生世間言辭故。說一切世間諸法無時。即以無名字為主。即以有一切出世間法而為莊嚴。若說無有出世間法時。即有一切世間為莊嚴。如是互為主伴。互為莊嚴。有無緣起。皆無自性。將用教化眾生。隨根開解。令得解脫。眾生及名字言音。皆無自性。以此名字圓滿清淨音聲輪無所障礙。以一音聲。說無量名。皆以一音聲。與無量名無量字作體故。即無量名無量字總是一字故。以聲性無體故。無量名字。與一切聲作體故。即以名字體。自無能所分別性相故。以眾生自無性故。以此無聲之聲。無名之名。無說之說。教化一切無性眾生。令其破業。至其本地。又以無依之智。無聲之聲。無名之名。猶如虛空。徧一切六道眾生音聲。同其類音。為其說法。令其歡喜。然身心智慧。名字六根。總無受者說者。然一字中。徧含多字之義。互為主伴。然亦各不相知。無彼無此故。是故當知。一切名字。皆以有無二字互為緣起。若說一切法有字時。即一切有法自具無故。自相成壞。自有自無自在。說一切法本自無。即有法自具。以有無自相成壞故。即無與有自在。以從有無無體。如法緣生。無盡名言。互為主伴。隨世安立。更相成壞。皆一一字中有無盡義。猶如帝網。影像相入。若究之本源。皆幻緣有。各無主宰。當知名不與聲作聲。聲不與名作字。智慧本無。猶如虛空。徧一切處。等眾生界。以智體性。隨其類音。皆令歡喜而得解脫。故名妙音陀羅尼光明法門。此是第四生貴住善知識。以精進波羅蜜為體。餘九為伴。若約智。通修五位。若約位。偏修俗智輪字莊嚴法門。前三善友明出世智慧。是三比丘表之。此彌伽及解脫長者二人。明處世間解脫故。還以俗士表之。餘義如文自具。

　　○第五解脫長者。寄具足方便住。分六。初依教趣求。

　　爾時善財童子。思惟諸菩薩無礙解陀羅尼光明莊嚴門。深入諸菩薩語言海門。憶念諸菩薩知一切眾生微細方便門。觀察諸菩薩清淨心門。成就諸菩薩善根光明門。淨治諸菩薩教化眾生門。明利諸菩薩攝眾生智門。堅固諸菩薩廣大志樂門。任持諸菩薩殊勝志樂門。淨治諸菩薩種種信解門。思惟諸菩薩無量善心門。

　　誓願堅固。心無疲厭。以諸甲冑而自莊嚴。精進深心不可退轉。具不壞信。其心堅固。猶如金剛及那羅延．無能壞者。守持一切善知識教。於諸境界得不壞智。普門清淨．所行無礙。智光圓滿．普照一切。具足諸地總持光明。了知法界種種差別。無依無住．平等無二。自性清淨而普莊嚴。於諸所行．皆得究竟。智慧清淨。離諸執著。知十方差別法．智無障礙。往十方差別處．身不疲懈。於十方差別業．皆得明了。於十方差別佛．無不現見。於十方差別時．悉得深入。清淨妙法．充滿其心。普智三昧．明照其心。心恒普入平等境界。如來智慧之所照觸。一切智流．相續不斷。若身若心．不離佛法。一切諸佛神力所加。一切如來光明所照。成就大願。願身周徧一切剎網。一切法界普入其身。漸次遊行。十有二年。至住林城。周徧推求解脫長者。

　　【疏】於中二。先思念前教。於中亦二。初十一句。思修前法。初總餘別。後誓願堅固下。顯修之益。(【鈔】寄具足方便住者。帶真隨俗。習無量善巧。化無住故。)二漸次下。趣求後友。十二年者。昔云。自分勝進。各修六度故。亦顯徧觀十二住故。亦表不住十二緣故。故云遊行。若不住緣。則得解脫。故下云得見。

　　○第二見敬咨問中三。初明見敬。

　　既得見已。五體投地。起立合掌。白言。聖者。我今得與善知識會。是我獲得廣大善利。何以故。善知識者。難可得見。難可得聞。難可出現。難得奉事。難得親近。難得承接。難可逢值。難得共居。難令喜悅。難得隨逐。我今會遇。為得善利。

　　【疏】見敬而自慶者。希望多年故。

　　○二自陳發心。

　　聖者。我己先發阿耨多羅三藐三菩提心。為欲事一切佛故。為欲值一切佛故。為欲見一切佛故。為欲觀一切佛故。為欲知一切佛故。為欲證一切佛平等故。為欲發一切佛大願故。為欲滿一切佛大願故。為欲具一切佛智光故。為欲成一切佛眾行故。為欲得一切佛神通故。為欲具一切佛諸力故。為欲獲一切佛無畏故。為欲聞一切佛法故。為欲受一切佛法故。為欲持一切佛法故。為欲解一切佛法故。為欲護一切佛法故。為欲與一切諸菩薩眾同一體故。為欲與一切菩薩善根等無異故。為欲圓滿一切菩薩波羅蜜故。為欲成就一切菩薩所修行故。為欲出生一切菩薩清淨願故。為欲得一切諸佛菩薩威神藏故。為欲得一切菩薩法藏無盡智慧大光明故。為欲得一切菩薩三昧廣大藏故。為欲成就一切菩薩無量無數神通藏故。為欲以大悲藏教化調伏一切眾生。皆令究竟到邊際故。為欲顯現神變藏故。為於一切自在藏中悉以自心得自在故。為欲入於清淨藏中。以一切相而莊嚴故。

　　【疏】發心中先總。後為欲下。別陳發心之相。於中三。初欲上窮佛境。二為欲聞一切下。欲罄盡法源。三為欲與一切下。欲齊菩薩行。亦僧寶境。文並可知。

　　○三方陳請問。

　　聖者。我今以如是心。如是意。如是樂。如是欲。如是希求。如是思惟。如是尊重。如是方便。如是究竟。如是謙下。至聖者所。

　　我聞聖者善能誘誨諸菩薩眾。能以方便闡明所得。示其道路。與其津梁。授其法門。令除迷倒障。拔猶豫箭。截疑惑網。照心稠林。浣心垢濁。令心潔白。使心清淨。正心諂曲。絕心生死。止心不善。解心執著。於執著處令心解脫。於染愛處使心動轉。令其速入一切智境。使其疾到無上法城。令住大悲。令住大慈。令入菩薩行。令修三昧門。令入證位。令觀法性。令增長力。令修習行。普於一切其心平等。

　　唯願聖者為我宣說。菩薩云何學菩薩行。修菩薩道。隨所修習。疾得清淨。疾得明了。

　　【疏】於中亦三。初結前生後。謂結前發心之相。便為請問之端。故云以如是心。至聖者所。二我聞聖者下。讚能誘誨。三唯願聖者下。請說所疑。(【鈔】謂結前發心之相者。如前經言。為欲入於清淨藏中。以一切相而莊嚴故。即為請問。云何得入於清淨藏中等。餘皆倣此。)

　　○第三正示法界。分二。初入定默示。後出定言答。今初。

　　時解脫長者。以過去善根力。佛威神力。文殊師利童子憶念力故。

　　即入菩薩三昧門。名普攝一切佛剎無邊旋陀羅尼。

　　入此三昧已。得清淨身。於其身中。顯現十方各十佛剎微塵數佛。及佛國土眾會道場種種光明諸莊嚴事。亦現彼佛往昔所行神通變化一切大願助道之法。諸出離行清淨莊嚴。亦見諸佛成等正覺。轉妙法輪。教化眾生。如是一切。於其身中。悉皆顯現無所障礙。

　　種種形相。種種次第。如本而住不相雜亂。所謂種種國土。種種眾會。種種道場。種種嚴飾。其中諸佛現種種神力。立種種乘道。示種種願門。或於一世界處兜率宮而作佛事。或於一世界歿兜率宮而作佛事。如是或有住胎。或復誕生。或處宮中。或復出家。或詣道場。或破魔軍。或諸天龍恭敬圍繞。或諸世主勸請說法。或轉法輪。或般涅槃。或分舍利。或起塔廟。彼諸如來於種種眾會。種種世間。種種趣生。種種家族。種種欲樂。種種業行。種種語言。種種根性。種種煩惱。隨眠習氣。諸眾生中。或處微細道場。或處廣大道場。或處一由旬量道場。或處十由旬量道場。或處不可說不可說佛剎微塵數由旬量道場。以種種神通。種種言辭。種種音聲。種種法門。種種總持門。種種辯才門。以種種聖諦海。種種無畏大師子吼。說諸眾生種種善根。種種憶念。授種種菩薩記。說種種諸佛法。

　　彼諸如來所有言說。善財童子悉能聽受。亦見諸佛及諸菩薩不可思議三昧神變。

　　【疏】所以此中入定示者。亦顯此位定增上故。文中三。初彰入定因緣。宿善為因。表自修故。後二為緣。主佛威力。表本覺故。文殊念力。顯信智故。已彰善財因文殊故。二即入下。舉定名體。謂普攝諸剎在於身中。由唯心之智。稱性總持。令如體用。旋轉無礙。故以為名。三入此三昧下。明定業用。即普攝等義。於中三。初總明普攝。次種種形下。別彰廣多。三彼諸如來所有言下。令善財聞見。

　　○第二出定言告中四。一明起定。

　　二告善財下。示定名體。名如來無礙莊嚴者。總有五義。一．一切如來各具一切無礙莊嚴。二．一一如來互徧無礙。三．一切如來莊嚴。悉入長者之身。四．長者徹見十方佛海。五．長者智持．不以為礙。故無礙言。兼得旋持。不違上文經家所序。

　　三善男子我入出下。明定業用。

　　爾時解脫長者從三昧起。

　　告善財童子言。善男子。我已入出如來無礙莊嚴解脫門。

　　善男子。我入出此解脫門時。即見東方閻浮檀金光明世界。龍自在王如來應正等覺道場眾會之所圍繞。毗盧遮那藏菩薩而為上首。又見南方速疾力世界。普香如來應正等覺道場眾會之所圍繞。心王菩薩而為上首。又見西方香光世界。須彌燈王如來應正等覺道場眾會之所圍繞。無礙心菩薩而為上首。又見北方袈裟幢世界。不可壞金剛如來應正等覺道場眾會之所圍繞。金剛步勇猛菩薩而為上首。

　　又見東北方一切上妙寶世界。無所得境界眼如來應正等覺道場眾會之所圍繞。無所得善變化菩薩而為上首。又見東南方香燄光音世界。香燈如來應正等覺道場眾會之所圍繞。金剛燄慧菩薩而為上首。又見西南方智慧日普光明世界。法界輪幢如來應正等覺道場眾會之所圍繞。現一切變化幢菩薩而為上首。

　　又見西北方普清淨世界。一切佛寶高勝幢如來應正等覺道場眾會之所圍繞。法幢王菩薩而為上首。

　　又見上方佛次第出現無盡世界。無邊智慧光圓滿幢如來應正等覺道場眾會之所圍繞。法界門幢王菩薩而為上首。又見下方佛光明世界。無礙智幢如來應正等覺道場眾會之所圍繞。一切世間剎幢王菩薩而為上首。

　　【疏】上三科可知。

　　○四彰定體相。即無來去。唯心觀故。於中二。一結前所見。體無來往。

　　善男子。我見如是等十方各十佛剎微塵數如來。彼諸如來不來至此。我不往彼。

　　【疏】所以次前顯此定者。唯心之觀。亦其要故。亦顯此位知眾生界無量無邊。皆心現故。

　　○二廣顯隨心見佛體相。於中四。一明隨心念佛．諸佛現前。二正顯唯心．念佛觀體。三以唯心觀．徧該萬法。四結勸修學．令證唯心。今初。

　　我若欲見安樂世界阿彌陀如來。隨意即見。我若欲見栴檀世界金剛光佛如來。妙香世界寶光明如來。蓮華世界寶蓮華光明如來。妙金世界寂靜光如來。妙喜世界不動如來。善住世界師子如來。鏡光明世界月覺如來。寶師子莊嚴世界毗盧遮那如來。如是一切。悉皆即見。

　　【疏】既了境唯心。了心即佛。故隨所念。無非佛矣。何難見哉。(【鈔】既了境唯心者。上經云。若人欲了知。三世一切佛。應觀法界性。一切唯心造。言了心即佛者。經云。如心佛亦爾。如佛眾生然。應知佛與心。體性皆無盡。既境即是心。心即是佛。則無境非佛。況心心耶。加以志一不撓。精詣造微。佛應克誠。於何不見。)

　　○二正顯唯心．念佛觀體。

　　然彼如來不來至此。我身亦不往詣於彼。

　　知一切佛及與我心．悉皆如夢。知一切佛猶如影像。自心如水。知一切佛所有色相及以自心．悉皆如幻。知一切佛及以己心．悉皆如響。

　　我如是知。如是憶念。所見諸佛．皆由自心。

　　【疏】初總明相無來往。(【鈔】今初．總明無來往者。體性寂滅故。)知一切下。釋其所由。所以上言普見諸佛。又無來去。其故何耶。了彼相虛。唯心現故。(了彼相虛唯心現故者。以我即寂之唯心。叩彼即體之妙用。能念所念。何動寂之相干。)於中前別顯。後結成。別中文有四對。意含通別。謂通顯唯心。喻無來往。別喻唯心。兼明不出入等。一如夢對。般舟三昧經云。如夢見七寶親屬歡樂。覺已追念。不知在何處。如是念佛。此喻唯心所作。即有而空。故無來去。又云。如舍衛國有女。名曰須門。聞之心喜。夜夢從事。覺已念之。彼不來。我不往。而樂事宛然。當如是念佛。此正喻體無來往。但隨心變。(般舟下引證。此經有三卷。題云般舟三昧經。一名十方現在佛悉在前立定經。後魏沙門支婁迦讖譯。在羅閱祇迦鄰竹園說。跋陀和菩薩問。第一問事品。今引亦第一卷行品第二。佛先令遠惡近善。修此念佛三昧。故舉諸喻。示念佛相。經文浩博。今疏略引。各當具引一喻。經云。何因緣致現在諸佛悉在前立三昧。如是跋陀和。其有比丘。比丘尼。優婆塞。優婆夷。持戒完具。獨於一處止。心念西方阿彌陀佛。今現在。隨所聞。當念彼國。去此千億萬佛剎。其國名須摩提。佛在眾菩薩中央說經。一切時常念阿彌陀佛。佛告跋陀和。譬如人臥。即於夢中見有種種金銀珍寶。或復夢見父母兄弟妻子親屬知識。相與娛樂。喜樂無比。及其覺已。為人說之。如是跋陀和。若沙門白衣。所聞西方阿彌陀佛。當念彼佛。不得缺戒。一心專念。若一晝夜。若七日七夜。過七日已後。見阿彌陀佛。於覺不見。於夢中見之。譬如夢中所見。不知晝夜。亦不知內。亦不見外。不用在冥中故不見。不用有所蔽礙故不見。如是跋陀和。菩薩當如是念時。佛國界名大須彌山。其有幽冥之處。悉為開闢。目亦不蔽。心亦不礙。是菩薩摩訶薩不持天眼徹視。不持天耳徹聽。不持神足到其佛剎。不於是間終。不生彼間佛剎耳乃見。便於此間坐。見阿彌陀佛。聞所說法。悉受持得。從三昧起。悉能具足。為人說之。釋曰。次下即有須門女喻。)二水影對中。若月滿秋空．隨水而現。澄潭皎淨．則月影圓明。水濁波騰．則光昏影散。有水月現．曾何入來。無水影空．未曾出去。雖水中見月．誰能執持。心之定散。準喻思擇。(然其大意。佛既如影。安有有無一多勝劣去來入出等相。非空非有。中道觀成。若水喻心性。則佛之月影。皆是眾生真心中物。心佛交徹。真唯心也。)三如幻對。如幻非實．則心佛兩亡。而不無幻相．則不壞心佛。正喻空有無礙故。即無來去．不妨普見。見即無見．常契中道。(三如幻對。但有通喻。新經別喻云。又知自心。猶如幻術。知一切佛。如幻所作。謂有能幻法。方有幻事。無能念心。無所見佛。疏中具顯三觀。初空觀。次而不無幻相下。即假觀。後正喻上。中道觀也。)四如響對。以心為緣而佛響應。佛無分別。以佛為緣而心見佛。心何去來。此但總喻緣成之義。(四如響對。亦唯通喻。新經別喻云。譬如空谷。隨聲發響。悟解自心。隨念見佛。釋曰。此唯一義。則法身如空谷。自心如發聲。見佛如響應。而疏釋經通相之喻。心佛皆響。故兩句釋之。初喻佛如響。則谷等同上。後以佛為緣下。喻心如響。則以自性清淨心為空谷。佛應為聲。起見佛心。即如響也。故疏結云。此但總喻緣成之義。然亦聲谷皆緣。喻二心為緣而有佛響。二佛為緣而心得見。故二皆響。而上四喻。皆言對者。雖喻有三。法本但喻於心佛二故。上之四喻。皆具四觀。一正喻唯心。二唯心故空。三唯心故假。四唯心故中。融而無礙。即華嚴意。)後結成唯心。故無量壽觀經云。是心作佛。是心是佛。諸佛正徧知海。從心想生。般舟三昧經結云。自念佛從何所來。我亦無所至。我所念即見心作佛。心自見心是佛。心是我心見佛。上方攝境歸心。下又拂云。心不自知心。心不自見心。心有想為癡。無想即泥洹。是法無可示者。皆念所為。設有念。亦了無所有。空耳。此即喻中。意已具矣。(般舟依止觀中引。文稍闕略。今當次第具引。經云。作是念。佛從何所來。去到何所。自念佛何所從來。我亦無所至。自念三處。欲處．色處．無想處。是三處意所為耳。我所念即見。心作佛。心自見心。是佛心。是怛薩阿竭心。（此云如來。）是我身心見佛。心不自知心。心不自見心。心有想為癡。心無想是泥洹。是法無可示云者。皆念所為。設使念為。空耳。設有念。亦了無所有。如是跋陀和。菩薩在三昧中立者。所見如是。佛爾時頌偈言。心者不知心。有心不見心。心起想則癡。無想是泥洹。是法無堅固。常立在於念。以解見空者。一切無想念。釋曰。對疏廣略可知。【校】上鈔引般舟三昧經．隨所聞。聞．纂要南藏續藏及金陵本誤作問。又鈔．起見佛心．即如響也。如．纂要南藏續藏金陵本誤作喻。)

　　○第三以唯心觀。徧該萬法。

　　善男子。當知菩薩修諸佛法。淨諸佛剎。積集妙行。調伏眾生。發大誓願。入一切智。自在遊戲。不可思議解脫之門。得佛菩提。現大神通。徧往一切十方法界。以微細智普入諸劫。如是一切悉由自心。

　　【疏】謂非但一念佛觀．由於自心。菩薩萬行。佛果體用。亦不離心。如有偈云。諸佛從心得解脫。心者無漏名清淨。五道鮮潔不受色。有解此者成大道。

　　○第四結勸修學．令證唯心。

　　是故善男子。應以善法扶助自心。應以法水潤澤自心。應於境界淨治自心。應以精進堅固自心。應以忍辱坦蕩自心。應以智證潔白自心。應以智慧明利自心。應以佛自在開發自心。應以佛平等廣大自心。應以佛十力照察自心。

　　【疏】既萬法不離自心。但修自心。萬法行備。亦遣愚人妄解之失。謂有計云。萬法皆心。任之是佛。驅馳萬法。豈不唐勞。故今廣明心雖即佛。久翳塵勞。故以萬行增修。令其瑩徹。又但說萬行由心。不說不修為是。又萬法即心。修何礙心。文有十句。一如彼病人．非杖不起。煩惱病重．假善相資。二若無法水法芽不生。三對境忘心．即六塵不染。四舊善不雜。新善進修。可謂堅固。五違順不干。則坦然寬廓。六寂照內證。皎然無瑕。七觸境了如。無不鑒達。八六自在王。性同於佛。開塵發用．知見分明。九與佛同如．體周法界。十以調生十力。察獲疎遺。如是修心。則圓前佛法。

　　○第四謙己推勝。

　　善男子。我唯於此如來無礙莊嚴解脫門而得入出。如諸菩薩摩訶薩得無礙智。住無礙行。得常見一切佛三昧。得不住涅槃際三昧。了達三昧普門境界。於三世法悉皆平等。能善分身徧一切剎。住於諸佛平等境界。十方境界皆悉現前。智慧觀察無不明了。於其身中。悉現一切世界成壞。而於己身及諸世界不生二想。如是妙行。而我云何能知能說。

　　【疏】不住涅槃際。生下當知。餘文相顯。

　　○第五指示後友。

　　善男子。從此南行。至閻浮提畔。有一國土。名摩利伽羅。彼有比丘名曰海幢。汝詣彼問。菩薩云何學菩薩行。修菩薩道。

　　【疏】閻浮提畔者。此洲南際。表將隣不退故。亦云所得般若。六度後邊故。摩利伽羅。晉經譯為莊嚴。比丘海幢者。業用深廣而高出故。正心不動。如海最高勝故。

　　○第六戀德禮辭。

　　時善財童子。頂禮解脫長者足。右繞觀察。稱揚讚歎。思惟戀仰悲泣流淚。一心憶念依善知識。事善知識。敬善知識。由善知識見一切智。於善知識不生違逆。於善知識心無諂誑。於善知識心常隨順。於善知識起慈母想。捨離一切無益法故。於善知識起慈父想。出生一切諸善法故。辭退而去。

　　【論】善財見解脫長者。明以真會俗。真俗自體。本性解脫也。見已五體投地。真俗無依。五位同會也。亦明五蘊十二緣。總禪林也。合掌者。真俗會而不二也。已上以觀察禪定冥會。已下以言更申所求。已下入三昧。十方各現十佛剎者。明定體徧周圓滿故。以十為圓數也。又已下從定中所見十佛如來。及上首菩薩。是三昧所現自位佛果及行故。又已下隨念而見諸佛者。以自心應真是佛故。所念皆是佛境界。更無餘也。明自心是佛。諸念總佛。餘如文自具。此是第五具足方便住。以禪波羅蜜為體。餘九為伴。若以智境之中。即五位通修。若以約位之中。偏治真俗靜亂二障。會五蘊十二緣為法界性自禪用。而無作緣生之定門。以明一切世間心境。總皆禪也。

　　○第六海幢寄正心住。文但有五。初念教趣求。

　　爾時善財童子。一心正念彼長者教。觀察彼長者教。憶念彼不思議菩薩解脫門。思惟彼不思議菩薩智光明。深入彼不思議法界門。趣向彼不思議菩薩普入門。明見彼不思議如來神變。解了彼不思議普入佛剎。分別彼不思議佛力莊嚴。思惟彼不思議菩薩三昧解脫境界分位。了達彼不思議差別世界究竟無礙。修行彼不思議菩薩堅固深心。發起彼不思議菩薩大願淨業。

　　漸次南行。至閻浮提畔摩利聚落。周徧求覓海幢比丘。

　　【疏】有二。初念前教詔。(【鈔】海幢比丘寄正心住。成就般若了法性空。無住無依。無邪無正。故聞讚毀。真正其心。念不動故。)二趣求後友。文顯可知。

　　○第二見敬咨問中二。先見敬。後善財童子讚言下咨問。今初。小異前來。謂便見其入定體用。即同前文正示法界．下諸夜神。類多如是。文中有五。一見入定相。二覩定勝用。三瞻敬證入。四所經時分。五覩從定起。今初。

　　乃見其在經行地側。結跏趺坐。入於三昧。離出入息。無別思覺。身安不動。

　　【疏】此通二定。一即滅受想定。謂無別思覺。七轉已息．唯第八識持身。定前加行誓願力故。令於定身．起諸業用。若圓教中。融攝法界自在無礙故。業用無方。未曾起念。是以六地．能入滅定而起通用。住似地故。淨名云。不起滅定而現諸威儀。正當此也。二者即第四禪。以起用多依彼故。四禪無出入息。亦無覺觀。內淨喜樂諸思覺故。通表此位心定不動故。又經行地側是動之所。而滅思覺者。表即動而寂故。而言側者。不住行故。

　　○二見定業用中二。先別明身分作用處別。後海幢比丘又於其身下。總顯毛孔光明業用。今初。總十四處作用不同。總相而明。從下至上。漸漸增勝。別則各表不同。一足出長者等。

　　從其足下。出無數百千億長者居士婆羅門眾。皆以種種諸莊嚴具莊嚴其身。悉著寶冠。頂繫明珠。普往十方一切世界。雨一切寶。一切瓔珞。一切衣服。一切飲食。如法上味。一切華。一切鬘。一切香。一切塗香。一切欲樂資生之具。於一切處救攝一切貧窮眾生。安慰一切苦惱眾生。皆令歡喜心意清淨。成就無上菩提之道。

　　【疏】足出長者等者。足有二義。一最初故。多顯施行萬行首故。二行住義。長者行之長故。居士．得安處故。婆羅門．淨行故。成就菩提。是利行故。

　　○二膝出剎帝利等。

　　從其兩膝。出無數百千億剎帝利婆羅門眾。皆悉聰慧。種種色相。種種形貌。種種衣服。上妙莊嚴。普徧十方一切世界。愛語同事攝諸眾生。所謂貧者令足。病者令愈。危者令安。怖者令止。有憂苦者咸使快樂。復以方便而勸導之。皆令捨惡。安住善法。

　　【疏】剎帝利等者。土由帝主。屈申自在故。行由於膝。故出淨行。次前二攝。故說愛語同事。

　　○三腰出仙人。

　　從其腰間。出等眾生數無量仙人。或服草衣。或樹皮衣。皆執澡瓶。威儀寂靜。周旋往返十方世界。於虛空中。以佛妙音。稱讚如來。演說諸法。或說清淨梵行之道。令其修習調伏諸根。或說諸法皆無自性。使其觀察發生智慧。或說世間言論軌則。或復開示一切智智出要方便。令隨次第各修其業。

　　【疏】腰出仙人者。腰謂臍輪之下。氣海之間。是吐故納新出仙之所。故梵本云。那髀曼陀羅。此云臍輪。

　　○四脇出龍。

　　從其兩脇。出不思議龍。不思議龍女。示現不思議諸龍神變。所謂雨不思議香雲。不思議華雲。不思議鬘雲。不思議寶蓋雲。不思議寶旛雲。不思議妙寶莊嚴具雲。不思議大摩尼寶雲。不思議寶瓔珞雲。不思議寶座雲。不思議寶宮殿雲。不思議寶蓮華雲。不思議寶冠雲。不思議天身雲。不思議采女雲。悉徧虛空而為莊嚴。充滿一切十方世界諸佛道場而為供養。令諸眾生皆生歡喜。

　　【疏】龍者。是旁生故。

　　○五於胸德相出修羅。

　　從胸前卍字中。出無數百千億阿脩羅王。皆悉示現不可思議自在幻力。令百世界皆大震動。一切海水自然涌沸。一切山王互相衝擊。諸天宮殿無不動搖。諸魔光明無不隱蔽。諸魔兵眾無不摧伏。普令眾生捨憍慢心。除怒害心。破煩惱山。息眾惡法。長無鬬諍。永共和善。復以幻力開悟眾生。令滅罪惡。令怖生死。令出諸趣。令離染著。令住無上菩提之心。令修一切諸菩薩行。令住一切諸波羅蜜。令入一切諸菩薩地。令觀一切微妙法門。令知一切諸佛方便。如是所作．周徧法界。

　　【疏】胸德相出修羅者。胸是能生能滅憍慢幻術之所故。又明德相能降魔故。

　　○六背出二乘。

　　從其背上。為應以二乘而得度者。出無數百千億聲聞獨覺。為著我者．說無有我。為執常者．說一切行皆悉無常。為貪行者．說不淨觀。為瞋行者．說慈心觀。為癡行者．說緣起觀。為等分行者．說與智慧相應境界法。為樂著境界者．說無所有法。為樂著寂靜處者．說發大誓願．普饒益一切眾生法。如是所作．周徧法界。

　　【疏】背出二乘者。背大乘故。

　　○七肩出夜叉等。

　　從其兩肩。出無數百千億諸夜叉羅剎王。種種形貌。種種色相。或長或短皆可怖畏。無量眷屬而自圍繞。守護一切行善眾生。并諸賢聖菩薩眾會。若向正住。及正住者。或時現作執金剛神。守護諸佛及佛住處。或徧守護一切世間。有怖畏者令得安隱。有疾病者令得除差。有苦惱者令得免離。有過惡者令其厭悔。有災橫者令其息滅。如是利益一切眾生。皆悉令其捨生死輪。轉正法輪。

　　【疏】肩出夜叉等者。肩是可畏勇力之所故。又是荷負之所。故為守護業。

　　○八腹出緊那羅等。

　　從其腹。出無數百千億緊那羅王。各有無數緊那羅女前後圍繞。又出無數百千億乾闥婆王。各有無數乾闥婆女前後圍繞。各奏無數百千天樂。歌詠讚歎諸法實性。歌詠讚歎一切諸佛。歌詠讚歎發菩提心。歌詠讚歎修菩薩行。歌詠讚歎一切諸佛成正覺門。歌詠讚歎一切諸佛轉法輪門。歌詠讚歎一切諸佛現神變門。開示演說一切諸佛般涅槃門。開示演說守護一切諸佛教門。開示演說令一切眾生皆歡喜門。開示演說嚴淨一切諸佛剎門。開示演說顯示一切微妙法門。開示演說捨離一切諸障礙門。開示演說發生一切諸善根門。如是周徧十方法界。

　　【疏】腹出緊那羅等者。鼓腹絃歌。音樂之所故。

　　○九面門出輪王。

　　從其面門。出無數百千億轉輪聖王。七寶具足。四兵圍繞。放大捨光。雨無量寶。諸貧乏者悉使充足。令其永斷不與取行。端正采女無數百千。悉以捨施心無所著。令其永斷邪淫之行。令生慈心不斷生命。令其究竟常真實語。不作虛誑無益談說。令攝他語不行離間。令柔軟語無有粗惡。令常演說甚深決定明了之義。不作無義綺飾言辭。為說少欲。令除貪愛．心無瑕垢。為說大悲。令除忿怒．意得清淨。為說實義。令其觀察一切諸法．深入因緣。善明諦理。拔邪見刺。破疑惑山。一切障礙悉皆除滅。如是所作．充滿法界。

　　【疏】輪王者。布十善。令向佛法故。(【鈔】布十善下。經文自具。細尋可知。)

　　○十目出日輪。

　　從其兩目。出無數百千億日輪。普照一切諸大地獄。及諸惡趣皆令離苦。又照一切世界中間令除黑暗。又照一切十方眾生。皆令捨離愚癡翳障。於垢濁國土放清淨光。白銀國土放黃金色光。黃金國土放白銀色光。瑠璃國土放玻瓈色光。玻瓈國土放瑠璃色光。硨磲國土放碼碯色光。碼碯國土放硨磲色光。帝青國土放日藏摩尼王色光。日藏摩尼王國土放帝青色光。赤真珠國土放月光網藏摩尼王色光。月光網藏摩尼王國土放赤真珠色光。一寶所成國土放種種寶色光。種種寶所成國土放一寶色光。照諸眾生心之稠林。辦諸眾生無量事業。嚴飾一切世間境界。令諸眾生心得清涼生大歡喜。如是所作．充滿法界。

　　【疏】目出日輪。目等日照故。

　　○十一眉間出帝釋。

　　從其眉間白毫相中。出無數百千億帝釋。皆於境界而得自在。摩尼寶珠繫其頂上。光照一切諸天宮殿。震動一切須彌山王。覺悟一切諸天大眾。歎福德力。說智慧力。生其樂力。持其志力。淨其念力。堅其所發菩提心力。讚樂見佛令除世欲。讚樂聞法令厭世境。讚樂觀智令絕世染。止脩羅戰。斷煩惱諍。滅怖死心。發降魔願。興立正法須彌山王。成辦眾生一切事業。如是所作．周徧法界。

　　【疏】眉間出帝釋者。於地居中。最尊勝故。中道般若化眾生故。令離五欲。得淨法故。

　　○十二額出梵王。

　　從其額上。出無數百千億梵天。色相端嚴。世間無比。威儀寂靜。言音美妙。勸佛說法。歎佛功德。今諸菩薩悉皆歡喜。能辦眾生無量事業。普徧一切十方世界。

　　【疏】額出梵王者。梵超欲故。次於眉上。又是稽顙請法之所故。

　　○十三頭出菩薩。

　　從其頭上。出無量佛剎微塵數諸菩薩眾。悉以相好莊嚴其身。放無邊光。說種種行。所謂讚歎布施。令捨慳貪。得眾妙寶。莊嚴世界。稱揚讚歎持戒功德。令諸眾生永斷諸惡。住於菩薩大慈悲戒。說一切有悉皆如夢。說諸欲樂無有滋味。令諸眾生離煩惱縛。說忍辱力。令於諸法心得自在。讚金色身。令諸眾生離瞋恚垢。起對治行。絕畜生道。歎精進行。令其遠離世間放逸。皆悉勤修無量妙法。又為讚歎禪波羅蜜。令其一切心得自在。又為演說般若波羅蜜。開示正見。令諸眾生樂自在智。拔諸見毒。又為演說隨順世間種種所作。令諸眾生雖離生死。而於諸趣自在受生。又為示現神通變化。說壽命自在。令諸眾生發大誓願。又為演說成就總持力。出生大願力。淨治三昧力。自在受生力。又為演說種種諸智。所謂普知眾生諸根智。普知一切心行智。普知如來十力智。普知諸佛自在智。如是所作。周徧法界。

　　【疏】頭出菩薩者。最上首故。說十度行。並顯可知。

　　○十四頂出佛。

　　從其頂上。出無數百千億如來身。其身無等。諸相隨好。清淨莊嚴。威光赫奕。如真金山。無量光明。普照十方。出妙音聲。充滿法界。示現無量大神通力。為一切世間普雨法雨。

　　【疏】頂出佛者。尊極無上故。文中三。初總顯所出身語之相。次所謂下。別彰法雨不同。後如是下一句。總結。

　　所謂為坐菩提道場諸菩薩．雨普知平等法雨。為灌頂位諸菩薩．雨入普門法雨。為法王子位諸菩薩．雨普莊嚴法雨。為童子位諸菩薩雨堅固山法雨。為不退位諸菩薩．雨海藏法雨。為成就正心位諸菩薩．雨普境界法雨。為方便具足位諸菩薩．雨自性門法雨。為生貴位諸菩薩．雨隨順世間法雨。為修行位諸菩薩．雨普悲愍法雨。為新學諸菩薩．雨積集藏法雨。為初發心諸菩薩．雨攝眾生法雨。為信解諸菩薩．雨無盡境界普現前法雨。

　　【疏】就別彰法雨中。總有三十二種。前十二法雨為菩薩。餘為雜類。今初。一普知平等法雨者。畧有三等。一始覺同本。無始本之異故。二等諸佛故。三生佛一性故。得此三等。則轉成妙覺。二普門法雨者。下十法雨即十住者。圓教位中十住位滿。便成佛故。此前更無別位。此約以位攝位。非一乘宗。餘無此說。然此十法。皆是勸學十法。已住自分。勸勝進(【校】勝進．纂要金陵本誤作進勝。)故。普門即三世等十種智慧。勸彼灌頂。令其進修。下皆倣此。三令普學法王善巧等。為莊嚴故。四令學知剎動剎等皆無能壞。最高出故。五令學說一即多．說多即一等。十種廣大深法。故名海藏。六令學一切法無相無體等。既一切皆然。名普境界。七知眾生無邊。乃至知眾生無自性。皆是自性門。以無邊等。亦如自性故。八了知圓滿三世佛法。皆是隨順世間故。九徧觀察眾生界等。為悲愍故。十誦習多聞虛閑寂靜近善知識等。皆為積集包藏於法行故。創治心地。故名新學。十一令其勤供養佛。主導世間。為攝眾生。若作十地等釋。類可思準。十二即十信菩薩。令普緣如來。及普賢無盡境界而生信心。分明現前。進入位故。(【鈔】十法雨即十住者。尋經易了。)

　　為色界諸眾生。雨普門法雨。為諸梵天．雨普藏法雨。為諸自在天．雨生力法雨。為諸魔眾．雨心幢法雨。為諸化樂天．雨淨念法雨。為諸兜率天．雨生意法雨。為諸夜摩天．雨歡喜法雨。為諸忉利天．雨疾莊嚴虛空界法雨。為諸夜叉王．雨歡喜法雨。為諸乾闥婆王．雨金剛輪法雨。為諸阿脩羅王．雨大境界法雨。為諸迦樓羅王．雨無邊光明法雨。為諸緊那羅王．雨一切世間殊勝智法雨。為諸人王．雨無樂著法雨。為諸龍王．雨歡喜幢法雨。為諸摩睺羅伽王．雨大休息法雨。為諸地獄眾生。雨正念莊嚴法雨。為諸畜生．雨智慧藏法雨。為閻羅王界眾生．雨無畏法雨。為諸厄難處眾生．雨普安慰法雨。悉令得入賢聖眾會。

　　如是所作。充滿法界。

　　【疏】後為色界下二十法雨。普為人天雜類。一總為色界眾生捨外住內。令得心境無礙。故曰普門。二偏語初禪。以宿習多慈。而偏己眷屬。今令慈普。含福無窮。三即他化自在天。轉世自在。生十力自在。四就他化中分出魔眾。魔好摧他自高。今令得慈心法幢。摧其邪慢。五隨念化樂。但污自心。故轉令淨念。六雖於世樂知足。宜生出世之意。七世樂時分稱快。不及法喜之歡。八地居之極。羨空居為勝。不及福智。嚴法性空。九夜叉性多暴害。故令歡喜於含生。此約對治明喜。前夜摩天約隨便宜。十以彼善奏樂音。上德聲聞亦為摧壞。今令得金剛智無所不摧。無不圓滿。十一彼恃(【校】恃．纂要續藏誤作時。)大身而生憍慢。令見法身。稱法界境。十二彼以淨眼觀海。意欲吞龍。令以慈眼智光。徧照機感。十三隨彼善歌。令得即空涉有殊勝世智。十四人王著樂。故偏對治。十五龍多恚毒。故為說喜。有熱沙等怖。說法幢能摧。十六蟒多毒害。又為蟲唼食無休。故說內休毒心。外苦休息。十七地獄眾生。身受無邊苦。心念無邊惡。若以正念三寶為嚴。則頓脫眾苦。十八畜生多癡故。十九炎魔鬼卒。互相怖畏。乃至王身。亦有熱鐵鎔銅等怖故。二十諸難者。所謂八難。及在人間獄囚繫閉等。而多不安。故普安慰。悉令得入賢聖眾會。翻彼難處。後結周徧。稱性用故。

　　○二總顯毛孔光明業用。

　　海幢比丘。又於其身一切毛孔。一一皆出阿僧祇佛剎微塵數光明網。一一光明網。具阿僧祇色相。阿僧祇莊嚴。阿僧祇境界。阿僧祇事業。充滿十方一切法界。

　　【疏】可知。(上來見定相用竟。)

　　○第三瞻敬證入。

　　爾時善財童子。一心觀察海幢比丘．深生渴仰。憶念彼三昧解脫。思惟彼不思議菩薩三昧。思惟彼不思議利益眾生方便海。思惟彼不思議無作用．普莊嚴門。思惟彼莊嚴法界清淨智。思惟彼受佛加持智。思惟彼出生菩薩自在力。思惟彼堅固菩薩大願力。思惟彼增廣菩薩諸行力。

　　【疏】證入中十句。初句思人。證人法界。餘句思法。證法法界。於中初一句總。謂三昧是體。解脫是用。體用合明。二別思彼體。次二句別思彼用。一益生廣多。二無思普徧。即用而寂故。次二句思前體用所因。一內智淨故。二外緣加故。後三句思其勝進。依前體用。進益後三故。

　　○第四所經時分。

　　如是住立。思惟觀察。經一日一夜。乃至經於七日七夜。半月一月。乃至六月。復經六日。

　　【疏】六月六日者。第六住中。滿第六度故。以法味資神。故身心都忘。不覺時久。

　　○第五明出定。

　　過此已後。海幢比丘從三昧出。

　　【疏】出定者。所作訖故。(先見敬竟。)

　　○第二正明咨問中二。先讚。後問。今初。

　　善財童子讚言。聖者。希有奇特。如此三昧最為甚深。如此三昧最為廣大。如此三昧境界無量。如此三昧神力難思。如此三昧光明無等。如此三昧莊嚴無數。如此三昧威力難制。如此三昧境界平等。如此三昧普照十方。如此三昧利益無限。

　　以能除滅一切眾生無量苦故。所謂能令一切眾生離貧苦故。出地獄故。免畜生故。閉諸難門故。開人天道故。令人天眾生喜樂故。令其愛樂禪境界故。能令增長有為樂故。能為顯示出有樂故。能為引發菩提心故。能使增長福智行故。能令增長大悲心故。能令生起大願力故。能令明了菩薩道故。能使莊嚴究竟智故。能令趣入大乘境故。能令照了普賢行故。能令證得諸菩薩地智光明故。能令成就一切菩薩諸願行故。能令安住一切智智境界中故。

　　【疏】分二。初標讚深勝。後以能除滅下。出讚所因。由具此下諸因。故上云甚深廣大等。其中云。能令增長有為樂者。不捨有為故。出有樂者。不染有故。又上句為凡夫。次句為二乘。下云引發菩提。即為大器。

　　○第二正問。有二問答。先問名。後問用。初中先問。後答。

　　聖者。此三昧者。名為何等。

　　海幢比丘言。善男子。此三昧名普眼捨得。又名般若波羅蜜境界清淨光明。又名普莊嚴清淨門。善男子。我以修習般若波羅蜜故。得此普莊嚴清淨三昧等。百萬阿僧祇三昧。

　　【疏】上既修人。何更問名。其猶世人。得大王饍。雖餐勝味。何必知名。答有三名者。初一從智立。次一雙就境智。後一雙融境智立。名普眼捨得者。般若之智．照一切法。故名普眼。皆無所得。故云捨得。若有所得．不能即寂而用。以無所得．即無所不得。菩薩無得。心無罣礙。諸佛無得．則得菩提。昔云。障無不寂曰捨。理無不證曰得。非無此理。而未造玄。二合稱中。般若清淨。故境界清淨。清淨之境。皆般若境故。三雙融立稱者。般若了境。無境非般若。何所不嚴。故智論云。說智及智處。俱名為般若。是則若般若清淨。若境清淨。無二無二分。無別無斷故。故一莊嚴。一切莊嚴。名普莊嚴。及攝眷屬。可知。

　　○二向境界中先問。後答。(【校】向境界．當作問境界。問境界即問用。)

　　善財童子言。聖者。此三昧境界。究竟唯如是耶。

　　海幢言。善男子。入此三昧時。了知一切世界無所障礙。往詣一切世界無所障礙。超過一切世界無所障礙。莊嚴一切世界無所障礙。修治一切世界無所障礙。嚴淨一切世界無所障礙。

　　見一切佛無所障礙。觀一切佛廣大威德無所障礙。知一切佛自在神力無所障礙。證一切佛諸廣大力無所障礙。入一切佛諸功德海無所障礙。受一切佛無量妙法無所障礙。入一切佛法中修習妙行無所障礙。證一切佛轉法輪平等智無所障礙。入一切諸佛眾會道場海無所障礙。觀十方佛法無所障礙。

　　大悲攝受十方眾生無所障礙。常起大慈充滿十方無所障礙。見十方佛心無厭足無所障礙。入一切眾生海無所障礙。知一切眾生根海無所障礙。知一切眾生諸根差別智無所障礙。

　　【疏】問云。唯如是者。上所目覩。頗已修人。視聽之外。更希異聞。後答中。皆是上來之所不及。於中三。初六句明於器世間無礙。次見一切佛下十句。於智正覺世間無礙。後大悲攝受下六句。於眾生世間無礙。其中見佛。亦為攝生故。文並可知。

　　○第三謙己推勝。

　　善男子。我唯知此一般若波羅蜜三昧光明。如諸菩薩入智慧海。淨法界境。達一切趣。徧無量剎。總持自在。三昧清淨。神通廣大。辯才無盡。善說諸地。為眾生依。而我何能知其妙行。辨其功德。了其所行。明其境界。究其願力。入其要門。達其所證。說其道分。住其三昧。見其心境。得其所有平等智慧。

　　【疏】謙己推勝中。初謙己知一。後如諸下。推勝中二。先舉彼所知。後而我下。顯不能測。

　　○第四指示後友。

　　善男子。從此南行。有一住處。名曰海潮。彼有園林名普莊嚴。於其園中有優婆夷。名曰休捨。汝往彼問。菩薩云何學菩薩行。修菩薩道。

　　【疏】處名海潮者。但言有處。則猶是前國。顯方便行。不離般若故。言海潮者。謂潮所至處。顯方便就機。不過限故。亦將入生死海以濟物故。能知三世佛法海故。故上法門．名為海藏。園名普莊嚴者。約相。廣有眾嚴故。約表。以生死為園苑。萬行為莊嚴故。又文義相隨等。莊嚴總持無漏法故。友名休捨者。此云意樂。亦云希望。亦云滿願。謂隨眾生意樂。希望得圓滿故。亦能圓滿性相法故。前般若了真。故寄比丘。此以慈心方便入俗。故寄優婆夷矣。(【鈔】顯方便行不離般若者。既了俗由證真。故說後得。明不離也。)

　　時善財童子。於海幢比丘所。得堅固身。獲妙法財。入深境界。智慧明徹。三昧照耀。住清淨解。見甚深法。其心安住諸清淨門。智慧光明充滿十方。心生歡喜。踊躍無量。五體投地。頂禮其足。繞無量帀。恭敬瞻仰。思惟觀察。咨嗟戀慕。持其名號。想其容止。念其音聲。思其三昧。及彼大願所行境界。受其智慧清淨光明。辭退而行。

　　【論】經行地側結跏趺坐入於三昧。表寂用自在。以經行地是用。三昧是寂。表依用有寂。地側者。表不住寂用之中。而任運自在故。離出入息。明稱理而寂。稱理而用。性自徧周。非同二乘作寂滅證也。此同十地中第六地也。以十地行。依此十住行樣。修行至彼。同此本故。是故第六地菩薩。得寂滅定神通現前。此是隨空慧寂用門。十地大悲寂用。

大方廣佛華嚴經疏論纂要卷第一百之二


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之三

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之六)

　　○第七休捨優婆夷。寄不退住。(【鈔】寄不退住。入於無生畢竟空理。心心常行空無相願。止觀雙運。緣不能壞。湛猶澄海。)文中具六。第一依教趣求。

　　爾時善財童子。蒙善知識力。依善知識教。念善知識語。於善知識深心愛樂。作是念言。因善知識令我見佛。因善知識令我聞法。善知識者是我師傅。示導於我諸佛法故。善知識者是我眼目。令我見佛如虛空故。善知識者是我津濟。令我得入諸佛如來蓮華池故。

　　漸漸南行。至海潮處。

　　【疏】中二。先念前友教。文有十句。前五集經者序。後五正陳所念。二漸次下。趣求後友。並可知。

　　○第二見敬咨問中三。初見。次敬。後咨問。前中二。先見依報殊勝。

　　見普莊嚴園。眾寶垣牆周帀圍繞。一切寶樹行列莊嚴。一切寶華樹。雨眾妙華布散其地。一切寶香樹。香氣氛氳普熏十方。一切寶鬘樹。雨大寶鬘處處垂下。一切摩尼寶王樹。雨大摩尼寶徧布充滿。一切寶衣樹。雨種種色衣。隨其所應周帀敷布。一切音樂樹。風動成音。其音美妙過於天樂。一切莊嚴具樹。各雨珍玩奇妙之物。處處分布以為嚴飾。其地清淨無有高下。於中具有百萬殿堂。大摩尼寶之所合成。百萬樓閣。閻浮檀金以覆其上。百萬宮殿。毗盧遮那摩尼寶間錯莊嚴。一萬浴池。眾寶合成。七寶欄楯周帀圍繞。七寶階道四面分布。八功德水湛然盈滿。其水香氣如天栴檀。金沙布底。水清寶珠周徧間錯。鳧雁孔雀．俱枳羅鳥。遊戲其中出和雅音。寶多羅樹周帀行列。覆以寶網。垂諸金鈴。微風徐搖恒出美音。施大寶帳．寶樹圍繞。建立無數摩尼寶幢。光明普照百千由旬。其中復有百萬陂池。黑栴檀泥凝積其底。一切妙寶以為蓮華敷布水上。大摩尼華光色照耀。園中復有廣大宮殿名莊嚴幢。海藏妙寶以為其地。毗瑠璃寶以為其柱。閻浮檀金以覆其上。光藏摩尼以為莊嚴。無數寶王光燄熾然。重樓挾閣種種莊飾。阿盧那香王。覺悟香王。皆出妙香普熏一切。其宮殿中復有無量寶蓮華座周迴布列。所謂照耀十方摩尼寶蓮華座。毗盧遮那摩尼寶蓮華座。照耀世間摩尼寶蓮華座。妙藏摩尼寶蓮華座。師子藏摩尼寶蓮華座。離垢藏摩尼寶蓮華座。普門摩尼寶蓮華座。光嚴摩尼寶蓮華座。安住大海藏清淨摩尼王寶蓮華座。金剛師子摩尼寶蓮華座。園中復有百萬種帳。所謂衣帳。鬘帳。香帳。華帳。枝帳。摩尼帳。真金帳。莊嚴具帳。音樂帳。象王神變帳。馬王神變帳。帝釋所著摩尼寶帳。如是等其數百萬。有百萬大寶網彌覆其上。所謂寶鈴網。寶蓋網。寶身網。海藏真珠網。紺瑠璃摩尼寶網。師子摩尼網。月光摩尼網。種種形像眾香網。寶冠網。寶瓔珞網。如是等其數百萬。有百萬大光明之所照耀。所謂燄光摩尼寶光明。日藏摩尼寶光明。月幢摩尼寶光明。香燄摩尼寶光明。勝藏摩尼寶光明。蓮華藏摩尼寶光明。燄幢摩尼寶光明。大燈摩尼寶光明。普照十方摩尼寶光明。香光摩尼寶光明。如是等其數百萬。常雨百萬莊嚴具。百萬黑栴檀香。出妙音聲。百萬出過諸天曼陀羅華而以散之。百萬出過諸天瓔珞以為莊嚴。百萬出過諸天妙寶鬘帶處處垂下。百萬出過諸天眾色妙衣．百萬雜色摩尼寶妙光普照。百萬天子欣樂瞻仰頭面作禮。百萬采女於虛空中投身而下。百萬菩薩恭敬親近。常樂聞法。

　　【疏】有十事莊嚴。一寶牆圍繞。二一切寶樹下。林樹行列。三其地下。堂閣崇麗。四一萬浴池下。浴沼清華。五其中復有百萬陂下。映帶池流。六園中復有廣大下。嚴敷殿座。即別明善友所坐。先殿後坐。可知。七園中復有下。羅以帳網。先帳後網。八有百萬大光下。耀以光明。九常雨下。雨散雜嚴。十百萬天子下。凡聖欣敬。

　　○二明見正報端嚴。

　　時休捨優婆夷坐真金座。戴海藏真珠網冠。挂出過諸天真金寶釧。垂紺青髮。大摩尼網莊嚴其首。師子口摩尼寶以為耳璫。如意摩尼寶王以為瓔珞。一切寶網垂覆其身。百千億那由他眾生曲躬恭敬。東方有無量眾生來詣其所。所謂梵天。梵眾天。大梵天。梵輔天。自在天。乃至一切人及非人。南西北方。四維上下。皆亦如是。其有見此優婆夷者。一切病苦悉得除滅。離煩惱垢。拔諸見刺。摧障礙山。入於無礙清淨境界。增明一切所有善根。長養諸根。入一切智慧門。入一切總持門。一切三昧門。一切大願門。一切妙行門。一切功德門。皆得現前。其心廣大。具足神通。身無障礙。至一切處。爾時善財童子入普莊嚴園。周徧觀察。見休捨優婆夷。坐於妙座。

　　【疏】於中四。一正報殊常。二百千億下。十方雲仰。三其有見此下。業用難測。四爾時善財入下。正見身儀。

　　○二設敬。三咨問法要。

　　往詣其所。頂禮其足。繞無數帀。

　　白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】文並可知。

　　○第三稱讚授法。畧無稱讚。但有正示法界。於中四。一舉法門體用。二窮因淺深。三顯果久如。四彰法名字。今初。

　　休捨告言。善男子。我唯得菩薩一解脫門。若有見聞憶念於我。與我同住供給我者。悉不唐捐。

　　善男子。若有眾生不種善根。不為善友之所攝受。不為諸佛之所護念。是人終不得見於我。善男子。其有眾生得見我者。皆於阿耨多羅三藐三菩提獲不退轉。

　　善男子。東方諸佛常來至此。處於寶座。為我說法。南西北方四維上下一切諸佛悉來至此。處於寶座。為我說法。善男子。我常不離見佛聞法。與諸菩薩而共同住。

　　善男子。我此大眾有八萬四千億那由他。皆在此園。與我同行。悉於阿耨多羅三藐三菩提得不退轉。其餘眾生住此園者。亦皆普入不退轉位。

　　【疏】分二。先總舉體用。名下當顯。用約不空。二善男子若有下。別明勝用。於中三。一明益物不空用。先反後順。見皆不退者。顯若得方便。至不退住故。二善男子東方下。諸佛被益用。以與三寶同住。故與我住．皆悉不空。三善男子我此下。引證不空。現與同住。皆不退故。亦表方便入俗。則八萬塵勞。皆成波羅蜜故。

　　○二窮因淺深。

　　善財白言。聖者。發阿耨多羅三藐三菩提心。為久近耶。

　　答言。善男子。我憶過去於然燈佛所修行梵行。恭敬供養。聞法受持。次前於離垢佛所。出家學道。受持正法。次前於妙幢佛所。次前於勝須彌佛所。次前於蓮華德藏佛所。次前於毗盧遮那佛所。次前於普眼佛所。次前於梵壽佛所。次前於金剛臍佛所。次前於婆樓那天佛所。善男子。我憶過去於無量劫無量生中。如是次第三十六恒河沙佛所。皆悉承事恭敬供養。聞法受持。淨修梵行。於此已往。佛智所知。非我能測。

　　善男子。菩薩初發心無有量。充滿一切法界故。菩薩大悲門無有量。普入一切世間故。菩薩大願門無有量。究竟十方法界故。菩薩大慈門無有量。普覆一切眾生故。菩薩所修行無有量。於一切剎一切劫中修習故。菩薩三昧力無有量。令菩薩道不退故。菩薩總持力無有量。能持一切世間故。菩薩智光力無有量。普能證入三世故。菩薩神通力無有量。普現一切剎網故。菩薩辯才力無有量。一音一切悉解故。菩薩清淨身無有量。悉徧一切佛剎故。

　　【疏】於中先問後答。答中二。先約因緣答。婆樓那者。此云水也。總三十六恒沙者。近佛既多。發心已久。而要言三十六者。顯已過前六位。位位具修六度。六六三十六。皆是恒沙性德。故云爾耳。涅槃亦有此數。後善男子菩薩初發心下。約心量答。意顯發心。稱法界故。亦等眾生。眾生亦無初際。從癡有愛。而菩薩發心。癡愛無初。心亦無終故。

　　○三顯果久近。亦先問後答。答中明無齊限故。不應作久近之問。文中三。初反釋無齊限。

　　善財童子言。聖者。久如當得阿耨多羅三藐三菩提。答言。善男子。菩薩不為教化調伏一眾生故發菩提心。不為教化調伏百眾生故發菩提心。乃至不為教化調伏不可說不可說轉眾生故發菩提心。不為教化一世界眾生故發菩提心。乃至不為教化不可說不可說轉世界眾生故發菩提心。不為教化閻浮提微塵數世界眾生故發菩提心。不為教化三千大千世界微塵數世界眾生故發菩提心。乃至不為教化不可說不可說轉三千大千世界微塵數世界眾生故發菩提心。不為供養一如來故發菩提心。乃至不為供養不可說不可說轉如來故發菩提心。不為供養一世界中次第興世諸如來故發菩提心。乃至不為供養不可說不可說轉世界中次第興世諸如來故發菩提心。不為供養一三千大千世界微塵數世界中次第興世諸如來故發菩提心。乃至不為供養不可說不可說轉佛剎微塵數世界中次第興世諸如來故發菩提心。不為嚴淨一世界故發菩提心。乃至不為嚴淨不可說不可說轉世界故發菩提心。不為嚴淨一三千大千世界微塵數世界故發菩提心。乃至不為嚴淨不可說不可說轉三千大千世界微塵數世界故發菩提心。不為住持一如來遺法故發菩提心。乃至不為住持不可說不可說轉如來遺法故發菩提心。不為住持一世界如來遺法故發菩提心。乃至不為住持不可說不可說轉世界如來遺法故發菩提心。不為住持一閻浮提微塵數世界如來遺法故發菩提心。乃至不為住持不可說不可說轉佛剎微塵數世界如來遺法故發菩提心。

　　如是畧說。不為滿一佛誓願故。不為往一佛國土故。不為入一佛眾會故。不為持一佛法眼故。不為轉一佛法輪故。不為知一世界中諸劫次第故。不為知一眾生心海故。不為知一眾生根海故。不為知一眾生業海故。不為知一眾生行海故。不為知一眾生煩惱海故。不為知一眾生煩惱習海故。乃至不為知不可說不可說轉佛剎微塵數眾生煩惱習海故。發菩提心。

　　【疏】於中先別明。二十四句。初八化生。次六供佛。次四嚴剎。後六持法。後如來畧說下。總顯。

　　○二順釋無齊限。

　　欲教化調伏一切眾生悉無餘故發菩提心。欲承事供養一切諸佛悉無餘故發菩提心。欲嚴淨一切諸佛國土悉無餘故發菩提心。欲護持一切諸佛正教悉無餘故發菩提心。欲成滿一切如來誓願悉無餘故發菩提心。欲往一切諸佛國土悉無餘故發菩提心。欲入一切諸佛眾會悉無餘故發菩提心。欲知一切世界中諸劫次第悉無餘故發菩提心。欲知一切眾生心海悉無餘故發菩提心。欲知一切眾生根海悉無餘故發菩提心。欲知一切眾生業海悉無餘故發菩提心。欲知一切眾生行海悉無餘故發菩提心。欲滅一切眾生諸煩惱海悉無餘故發菩提心。欲拔一切眾生煩惱習海悉無餘故發菩提心。善男子。取要言之。菩薩以如是等百萬阿僧祇方便行故發菩提心。

　　【疏】亦有別有總。可知。

　　○三總結無盡。

　　善男子。菩薩行普入一切法。皆證得故。普入一切剎。悉嚴淨故。是故善男子。嚴淨一切世界盡。我願乃盡。拔一切眾生煩惱習氣盡。我願乃滿。

　　【疏】此同初地十無盡句。眾生無盡故。成佛無期。若爾。豈都無成耶。因此畧辨成不成義。勒為四句。一以向約因緣厚薄。對今無盡。則有始而無成。此約悲門。得果不捨因故。二以稱法界發心故。不見初相。方為真成。則無始而有終。此約智說。三悲智合明。不壞相故。不妨始終。前後諸文。其例非一。四約稱性之談。則無終無始。故天女云。但以世俗文字數故。說有三世。非謂菩提有去來今。故下大願精進夜神云。不可以生死中長短劫數。分別菩薩智輪等。融斯四句．無有障礙。欲成即念念成。常成常不成。無有障礙。(【鈔】故天女云者。即淨名經。前已引竟。)

　　○四彰法名字。

　　善財童子言。聖者。此解脫名為何等。答言。善男子。此解脫名離憂安隱幢。

　　【疏】先問後答。答云離憂安隱幢者。此有二義。一以大悲高顯。所以稱幢。其有見者。離業惑苦。不退菩提。是謂離憂安隱。二者即智之悲。涉苦安隱。即悲之智。多劫無憂。雙摧生死涅槃。特出凡小之外。故名幢矣。

　　○第四謙己推勝。

　　善男子。我唯知此一解脫門。如諸菩薩摩訶薩其心如海。悉能容受一切佛法。如須彌山。志意堅固不可動搖。如善見藥。能除眾生煩惱重病。如明淨日。能破眾生無明暗障。猶如大地。能作一切眾生依處。猶如好風。能作一切眾生義利。猶如明燈。能為眾生生智慧光。猶如大雲。能為眾生雨寂滅法。猶如淨月。能為眾生放福德光。猶如帝釋。悉能守護一切眾生。而我云何能知能說彼功德行。

　　【疏】可知。

　　○第五指示後友。

　　善男子。於此南方海潮之處。有一國土名那羅素。中有仙人。名毗目瞿沙。汝詣彼問。菩薩云何學菩薩行。修菩薩道。

　　【疏】言海潮之處者。但約大悲。攝物無失。受童真名。故不異前處。國名那羅素者。此云不懶惰。動剎持剎。觀剎詣剎。無休息故。仙人名毗目瞿沙者。梵言猶畧。若具。應云毗目多羅涅懼沙。此翻名最上無恐怖聲。亦云毗沙摩。此云無怖畏。烏多羅。此云上。涅瞿婆。此云出聲。二譯大同。謂常出增上無怖畏聲。安眾生故。彼住文云。出廣大徧滿音。以童真清潔無漏。故寄仙人表之。(【鈔】彼住文云等者。即勝進十法中之一句耳。)

　　時善財童子頂禮其足。繞無數帀。殷勤瞻仰。悲泣流淚。作是思惟。得菩提難。近善知識難。遇善知識難。得菩薩諸根難。淨菩薩諸根難。值同行善知識難。如理觀察難。依教修行難。值遇出生善心方便難。值遇增長一切智法光明難。作是念已。辭退而行。

　　【論】此優婆夷者。表對第六住。是世間出世間法故。為迴彼出世心多者。令依滿本願故。起愛處生死。愛度眾生。成慈悲行故。以優婆夷名滿願表之。以取其志。養育子孫。無疲勞故。表大悲菩薩養育一切法界眾生。若善不善。曾無捨離。未曾起不濟之心。化種種身。未曾捨一眾生如毛髮許。恆常對現一切眾生前。種種教詔。使令成熟故。此位約迴第六住出世心多。令不斷生死。愛度眾生。猶存愛習。以優婆夷表之。故名有行有開發。第十灌頂中以一分無功智成。以智生悲。無有愛習。以師子幢王女。慈行童女表之。此是當十住位中。調治和會智悲生熟之意。如上我有八萬四千那由他同行眷屬。常居此園。明以眾生八萬四千那由他諸煩惱園林。悉皆與之同行而接引之。善財問優婆夷發菩提心久近者。意明求解脫無有久近。一發即三世一時解脫。體中無有久近故。明大悲行中問發心久近者。意明大慈大悲深厚。還與眾生界住劫久近相似。若眾生界無盡。大悲願行無盡。後問久如成佛。意亦如之。且舉三十恆河沙為量。已去唯佛所知。意不可極也。解脫名離憂安隱幢者。此有二義。一教化眾生。使令離憂。是菩薩安隱幢。眾生未離生死。菩薩不自取安隱故。因化成名。二菩薩雖達生死性空。於生死有畏。未為究竟安隱無憂。若能入生死教化眾生。達生死眾生．及以教化者．總涅槃行。無出無沒。方名離憂安隱幢故。此是十住中第七不退住。方便波羅蜜為主。餘九為伴。約智門中。五位通治。約位門中。偏治世間出世間心多。大悲心劣。而令悲智得圓滿故。

　　○第八毗目仙人。寄童真住。六段。初依教趣求。(【鈔】寄童真住者。心不生倒。不起邪魔。破菩提心故。)

　　爾時善財童子。隨順思惟菩薩正教。隨順思惟菩薩淨行。生增長菩薩福力心。生明見一切諸佛心。生出生一切諸佛心。生增長一切大願心。生普見十方諸法心。生明照諸法實性心。生普散一切障礙心。生觀察法界無暗心。生清淨意寶莊嚴心。生摧伏一切眾魔心。漸漸遊行。至那羅素國。周徧推求毗目瞿沙。

　　【疏】趣求中。初念前友教。有十二句。前二總明順前解行。後十依前增進勝心。前四約福。後六約智。求友可知。

　　○第二見敬咨問。

　　見一大林。阿僧祇樹以為莊嚴。所謂種種葉樹。扶疎布濩。種種華樹．開敷鮮榮。種種果樹相續成熟。種種寶樹．雨摩尼果。大栴檀樹．處處行列。諸沈水樹．常出好香。悅意香樹．妙香莊嚴。波咤羅樹．四面圍繞。尼拘律樹．其身聳擢。閻浮檀樹．常雨甘果。優鉢羅華。波頭摩華。以嚴池沼。時善財童子。見彼仙人在栴檀樹下敷草而坐。領徒一萬。或著鹿皮。或著樹皮。或復編草以為衣服。髻環垂鬢。前後圍繞。善財見已。往詣其所。五體投地。作如是言。我今得遇真善知識。善知識者。則是趣向一切智門。令我得入真實道故。善知識者。則是趣向一切智乘。令我得至如來地故。善知識者。則是趣向一切智船。令我得至智寶洲故。善知識者。則是趣向一切智炬。令我得生十力光故。善知識者。則是趣向一切智道。令我得入涅槃城故。善知識者。則是趣向一切智燈。令我得見夷險道故。善知識者。則是趣向一切智橋。令我得度險惡處故。善知識者。則是趣向一切智蓋。令我得生大慈涼故。善知識者。則是趣向一切智眼。令我得見法性門故。善知識者。則是趣向一切智潮。令我滿足大悲水故。作是語已。從地而起。繞無量帀。合掌前住。

　　白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】有三。先見。次敬。後咨問。今初分二。先見依報。樹名波吒羅者。正如此方楸樹。尼拘律者。如此方柳樹。子似枇杷。餘如音義。後時善財童子見彼下。見正報。領徒一萬者。表萬行故。二善財見已下。設敬稱讚。於中三。先身敬。次言讚。見夷險者。涅槃為夷平。生死為險難。又二皆為險。不住為夷。餘可知。後作是語已下。重明身敬。將欲問故。三白言聖者下。咨問法要。

　　○第三稱讚授法中二。先稱讚法器。後正授法要。今初。

　　時毗目瞿沙顧其徒眾而作是言。善男子。此童子已發阿耨多羅三藐三菩提心。

　　善男子。此童子普施一切眾生無畏。此童子普與一切眾生利益。此童子常觀一切諸佛智海。此童子欲飲一切甘露法雨。此童子欲測一切廣大法海。此童子欲令眾生住智海中。此童子欲普發起廣大悲雲。此童子欲普雨於廣大法雨。此童子欲以智月普照世間。此童子欲滅世間煩惱毒熱。此童子欲長含識一切善根。

　　時諸仙眾聞是語已。各以種種上妙香華散善財上。投身作禮。圍繞恭敬。作如是言。今此童子必當救護一切眾生。必當除滅諸地獄苦。必當永斷諸畜生道。必當轉去閻羅王界。必當關閉諸難處門。必當乾竭諸愛欲海。必令眾生永滅苦蘊。必當永破無明黑暗。必當永斷貪愛繫縛。必以福德大輪圍山圍繞世間。必以智慧大寶須彌顯示世間。必當出現清淨智日。必當開示善根法藏。必使世間明識險易。

　　時毗目瞿沙告羣仙言。善男子。若有能發阿耨多羅三藐三菩提心。必當成就一切智道。此善男子已發阿耨多羅三藐三菩提心。當淨一切佛功德地。

　　【疏】於中四。一總讚發心。視徒眾者。令敬學故。次善男子此童子下。別讚發心之相。三時諸仙眾下。眷屬敬讚。言險易者。易亦平也。四時毗目下。述讚結果。

　　○第二正授法要。

　　時毗目瞿沙告善財童子言。善男子。我得菩薩無勝幢解脫。

　　善財白言。聖者。無勝幢解脫境界云何。

　　時毗目仙人。即申右手摩善財頂。執善財手。即時善財自見其身。往十方十佛剎微塵數世界中。到十佛剎微塵數諸佛所。見彼佛剎及其眾會。諸佛相好種種莊嚴。亦聞彼佛隨諸眾生心之所樂而演說法。一文一句皆悉通達。各別受持無有雜亂。亦知彼佛以種種解淨治諸願。亦知彼佛以清淨願成就諸力。亦見彼佛隨眾生心所現色相。亦見彼佛大光明網種種諸色清淨圓滿。亦知彼佛無礙智慧大光明力。又自見身於諸佛所。經一日夜。或七日夜。半月一月。一年十年。百年千年。或經億年。或阿庾多億年。或那由他億年。或經半劫。或經一劫。百劫千劫。或百千億。乃至不可說不可說佛剎微塵數劫。

　　爾時善財童子。為菩薩無勝幢解脫智光明照故。得毗盧遮那藏三昧光明。為無盡智解脫三昧光明照故。得普攝諸方陀羅尼光明。為金剛輪陀羅尼門光明照故。得極清淨智慧心三昧光明。為普門莊嚴藏般若波羅蜜光明照故。得佛虛空藏輪三昧光明。為一切佛法輪三昧光明照故。得三世無盡智三昧光明。

　　時彼仙人放善財手。善財童子即自見身。還在本處。

　　時彼仙人告善財言。善男子。汝憶念耶。善財言。唯。此是聖者善知識力。

　　【疏】文中有六。初示法名體。童真淨智。變化自在。高出功用之表。所以名幢。相惑不動。故云無勝。即此摧惑。亦名幢義。二善財白言下。徵其境界。三時毗目下。授令證知。摩頂顯加持之相。執手表授與之義。相攝有力故。所見可知。(【鈔】執手表授與之義。約教相說。言相攝有力者。約義理說。上通諸教。此在華嚴。知識有力。善財無力。力攝無力。故因知識。令善財見。善財有力。則仙人無力。力攝無力。仙人所證。善財皆得。故云相攝有力。)四爾時善財童子為菩薩無勝下。得解脫益。文有十句五對。謂為五法照。得五種益。能照皆是無勝幢之別名。然初對為總。餘四為別。展轉相生。且初總對。由見彼真智作用。即知是法界體上。寂而徧照。故云三昧光明。二即上所得三昧光明。乃是能照之智。作用無盡之寂照。故得所照十方。智總持之。明鑑無遺。三即上總持。以智為體。堅利圓滿。由得此故。能令自心。障淨智明。為寂照之光。四得上淨智般若。則無行不嚴。無德不備。為莊嚴藏。此光照心。能照如來法性空中。包含圓滿。正受現前。五上虛空藏輪。即一切佛法圓滿寂照。以此照心。則智窮三世無盡法源。此約展轉釋。若約能照。皆是總中別義。則不相躡。義不異前。而其所得。即三昧中事。五時彼仙人放善財下。明捨加持。所作訖故。還在本處者。不移本處而徧十方。處既還本。時亦多劫未逾一日。故近遠無礙。念劫圓融。皆圓教善友法門之力。是以善財一生能辦多劫之行。普賢位內。或經不可說劫。非但三祇。皆法力加持。不應以時以處。定斯玄旨。六時彼仙人告下。明言承領。可知。(是以善財一生能辨多劫之行者。既善友力。眴息之間。或有佛所．見經不可說不可說佛剎微塵數劫。修行不倦。何得一生不經多劫。仙人之力．長短自在故．如王質遇仙之碁。纔看斧柯爛。已經三歲。尚謂食頃。既能以長為短。亦能以短為長。如周穆隨於幻人。雖經多年。實唯眴息。故結云。不應以短長之時。廣狹之處。定其旨也。)

　　○第四謙己推勝。

　　仙人言。善男子。我唯知此菩薩無勝幢解脫。如諸菩薩摩訶薩。成就一切殊勝三昧。於一切時而得自在。於一念頃出生諸佛無量智慧。以佛智燈而為莊嚴。普照世間。一念普入三世境界。分形徧往十方國土。智身普入一切法界。隨眾生心普現其前。觀其根行而為利益。放淨光明甚可愛樂。而我云何能知能說彼功德行。彼殊勝願。彼莊嚴剎。彼智境界。彼三昧所行。彼神通變化。彼解脫遊戲。彼身相差別。彼音聲清淨。彼智慧光明。

　　○第五指示後友。

　　善男子。於此南方。有一聚落。名伊沙那。有婆羅門名曰勝熱。汝詣彼問。菩薩云何學菩薩行。修菩薩道。

　　時善財童子歡喜踊躍。頂禮其足。繞無數帀。殷勤瞻仰。辭退南行。

　　【疏】伊沙那者。此云長直。謂里巷徑永。表善知三際故長。善知勝義故直。婆羅門勝熱者。於五熱中。成勝行故。表體煩惱熱。成勝德故。不染煩惱。成淨行故。

　　【論】問。此位見仙人何意。答曰。此有二義。一表智淨如仙。為明此位無功智現。無染如仙。二為無功智現。以大悲行。能同異道同事接生。其居處林樹莊嚴。明陰覆利物。池沼蓮華莊嚴。明慈悲處世無染行。仙人於栴檀樹下敷草而坐。表智樹覆陰。熏戒定慧解脫知見香徧周法界。敷草而坐。明無功之智。能善治貪亂。明少欲之相。鹿皮草衣。示行少欲知足。髻鬟垂鬢者。無功之智圓滿。如是徒眾前後圍繞者。明主伴萬行圓滿。善財見已往詣其所五體投地者。明敬法重人之禮。又表以五塵之境。皆歸智地。歎言真善知識。真善知識者。無功之智。本自真故。無勝幢解脫者。明此位無功用智。地自徧周。利益一切眾生。摧破煩惱。無有斷絕。下位不如。故云無勝幢。仙人以手摩善財頂者。示以安慰。接善財手者。表引接也。善財自見其身。往詣十方十佛剎微塵數世界中。及到十佛剎微塵數佛所者。明會智境徧周也。凡至十住中第八住。十地中第八地。皆須諸佛聖者灌頂。勸發加持。及第十灌頂住。第十法雲地。總須諸佛灌頂加持故。若不加持。或時滯寂。或不了佛境界故。無能自進。為創初不達佛無功用智之境界故。已下見佛境界。如經具明。阿庾多者。此方一兆之數。那由他者。此方一億。仙人放善財手。善財即見自身還本處。明以智力加持入法。既得法已。自力常然。雖復聖者捨其加持。一見。見無有異故。如舟濟渡於岸。不可負舟而行。此是童真住。明創初童蒙。入真無功智之境界。以願波羅蜜為主。餘九為伴。明此位無功智現。恐當滯寂。以大願門興其智用故。又令念本願。廣度眾生。有此節級。以法防之。令不滯故。以智門中。諸位通治。約位門中。此位會七住中悲行。第八住中無功之智。以大願波羅蜜興作。令使智悲。任用自在。

　　○第九勝熱善友。寄王子住。文亦有六。一依教趣入。(【鈔】寄王子住者。從法王教。生於正解。當紹佛位故。)

　　爾時善財童子。為菩薩無勝幢解脫所照故。住諸佛不思議神力。證菩薩不思議解脫神通智。得菩薩不思議三昧智光明。得一切時熏修三昧智光明。得了知一切境界。皆依想所住三昧智光明。得一切世間殊勝智光明。於一切處悉現其身。以究竟智說無二無分別平等法。以明淨智普照境界。凡所聞法皆能忍受。清淨信解。於法自性決定明了。心恒不捨菩薩妙行。求一切智永無退轉。獲得十力智慧光明。勤求妙法常無厭足。以正修行入佛境界。出生菩薩無量莊嚴。無邊大願悉已清淨。以無窮盡智知無邊世界網。以無怯弱心度無量眾生海。了無邊菩薩諸行境界。見無邊世界種種差別。見無邊世界種種莊嚴。入無邊世界微細境界。知無邊世界種種名號。知無邊世界種種言說。知無邊眾生種種解。見無邊眾生種種行。見無邊眾生成熟行。見無邊眾生差別想。

　　念善知識漸次遊行。至伊沙那聚落。

　　【疏】於中二。初證前。後趣後。前中二。初顯證所因。後住諸佛下。正明證益。於中二。先得自分益。後求一切智下。得勝進益。及於趣後。文並可知。

　　○第二見敬咨問。

　　見彼勝熱。修諸苦行求一切智。四面火聚猶如大山。中有刀山高峻無極。登彼山上投身入火。時善財童子頂禮其足。合掌而立。作如是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】於中三。先見苦行。四面火聚者。更加頭上有日。即五熱炙身。今但云四者。四句般若。皆燒惑薪故。中有刀山者。無分別智。最居中道。無不割故。高而無上。難可登故。故智論云。般若波羅蜜。猶如大火聚。四邊不可取。遠離於四句。四句即四邊。取則燒人。離則成智。又火有四義。一燒煩惱薪。二破無明暗。三成熟善根。四照現證理。投身入火者。從無分別智。徧入四句。皆無滯故。又釋。刀是斷德。無不割故。火是智德。無不照故。投身下者。障盡證理故。即刀山為能證。火聚為所證。故此火等。即是法門。不須別表。現所用故。稱性事故。此為甚深難解。不可輕爾。二敬。三問。文並可知。

　　○第三正示法界有六。一示法勸修。二疑憚不受。三勝緣勸引。四疑盡悔愆。五誡勸見容。六依教修證。今初。

　　婆羅門言。善男子。汝今若能上此刀山。投身火聚。諸菩薩行悉得清淨。

　　【疏】然刀山不可執。火聚不可取。若能不住無分別智。徧入四句。則遠離四謗。不滯空有。何行不成。所以要令入者。破其見心。令解菩薩深密法故。順相易解。逆相難知故。此中示於邪見。無厭足王示瞋。婆須蜜女示貪。顯三毒相。並有正法故。然有五義。一當相即空。空故是道。非謂此三．即是佛法。諸部般若。其文非一。(【鈔】諸部般若其文非一。文中廣說三毒。四倒。悉皆清淨。廣說貪欲瞋癡。性皆空寂。)二約幻用攝生。亦非即是。如淨名云。行於非道。先以欲鉤牽。後令入佛智等。(如淨名行於非道者。即第二經佛道品。文殊師利問維摩詰言。菩薩云何通達佛道。維摩詰言。菩薩行於非道。是為通達佛道。又問。云何行於非道通達佛道。答曰。菩薩行五無間而無惱恚。至於地獄。無諸罪垢。至於畜生。無有無明憍慢等過。至於餓鬼而具足佛法。乃至示行瞋恚而常慈愍。皆言示行。即幻用攝生。又云。何為如來種。文殊答云。有身為種。無明有愛為種。貪恚癡為種等。結云。六十二見。一切煩惱。皆是佛種。曰。何謂也。答曰。若見無為入正位者。不能復發阿耨多羅三藐三菩提心。譬如高原陸地。不生蓮華等。皆菩薩幻用化生。言先以欲鉤牽者。亦是此品。淨名答普現色身之要言也。經云。示受於五欲。亦復現行禪。令魔心憒亂。不能得其便。火中生蓮華。是可為希有。在欲而行禪。希有亦如是。或現作淫女。引諸好色者。先以欲鉤牽。後令入佛智。既言現作。明知幻用。)三在惑用心。如俗流輩。此在觀心為道。亦非即道。(三在惑用心者。以是俗流。帶妻挾子。是其常業。未能捨事。事上用心。令了性空。但我妄念。未得自在。非以為是。令惑漸薄。便能遠離。上經亦云。菩薩在家。與妻子俱。未曾暫捨一切智心等。)四留惑潤生。長菩薩道。亦非即是。如淨名云。不入生死大海。則不能得一切智寶等。五當相即道。不同前四。不思議故。無行經云。淫欲即是道。恚癡亦復然。如是三法中。具一切佛法。亦斯義矣。(五當相即道。是道體故。理無二味故。無有一法非佛法故。不思議故者。總相歎也。不可作欲等思故。引無行經文。前曾一用。取欲空性。則用初義。今取即道。亦如智論第七。喜根菩薩。為於勝意菩薩而說偈言。淫欲即是道。恚癡亦復然。如是三事中。無量諸佛道。若有人分別。淫怒癡及道。是人去佛遠。譬如天與地。道及淫怒癡。是一法平等。若人聞怖畏。去佛道甚遠。淫法不生滅。不能令心惱。若人計吾我。淫將入惡道。見有無異行。是不離無有。若知有無等。超勝成佛道。都說七十餘偈。皆即道也。喜根於今現在東方。過十億佛土作佛。其國土亦號寶藏。佛號光喻日月王。文殊言。勝意比丘。我身是也。爾時不信。受無量苦。佛問。聞偈得何益。答。能畢眾苦。世世利根。解深妙法等。)

　　○二疑憚不受。

　　時善財童子。作如是念。得人身難。離諸難難。得無難難。得淨法難。得值佛難。具諸根難。聞佛法難。遇善人難。逢真善知識難。受如理正教難。得正命難。隨法行難。此將非魔。魔所使耶。將非是魔險惡徒黨。詐現菩薩善知識相。而欲為我作善根難。作壽命難。障我修行一切智道。牽我令入諸惡道中。欲障我法門。障我佛法。

　　【疏】疑憚不受。非惜身命。恐失道緣。示智未深。故生此念。文中先明道緣難具。於中離諸難者。非佛前後等。得無難者。非生聾等。具諸根者。謂信進等。後此將非下。正疑魔壞。

　　○三勝緣勸引。

　　作是念時。十千梵天在虛空中作如是言。善男子。莫作是念。莫作是念。今此聖者。得金剛燄三昧光明。發大精進。度諸眾生。心無退轉。欲竭一切貪愛海。欲截一切邪見網。欲燒一切煩惱薪。欲照一切惑稠林。欲斷一切老死怖。欲壞一切三世障。欲放一切法光明。善男子。我諸梵天多著邪見。皆悉自謂是自在者。是能作者。於世間中我是最勝。見婆羅門五熱炙身。於自宮殿心不樂著。於諸禪定不得滋味。皆共來詣婆羅門所。時婆羅門以神通力示大苦行。為我說法。能令我等滅一切見。除一切慢。住於大慈。行於大悲。起廣大心。發菩提意。常見諸佛。恒聞妙法。於一切處心無所礙。

　　【疏】勸引中。有十三眾。各述曾為勝熱化益。故勸勿疑。初一即色界梵天。多是初禪。文中有三。一總勸莫疑。二今此下。彰其本意。智慧堅利．猶如金剛。燒諸惑薪。發諸智燄。燒而常寂。為三昧光。三善男子下。自述蒙益。梵王最初生此。餘眾念而後生。故生邪見。

　　復有十千諸魔在虛空中。以天摩尼寶散婆羅門上。告善財言。善男子。此婆羅門五熱炙身時。其火光明映奪於我。所有宮殿諸莊嚴具皆如聚墨。令我於中不生樂著。我與眷屬來詣其所。此婆羅門為我說法。令我及餘無量天子諸天女等。皆於阿耨多羅三藐三菩提得不退轉。

　　復有十千自在天王。於虛空中各散天華。作如是言。善男子。此婆羅門五熱炙身時。其火光明映奪我等所有宮殿。諸莊嚴具皆如聚墨。令我於中不生愛著。即與眷屬來詣其所。此婆羅門為我說法。令我於心而得自在。於煩惱中而得自在。於受生中而得自在。於諸業障而得自在。於諸三昧而得自在。於莊嚴具而得自在。於壽命中而得自在。乃至能於一切佛法而得自在。

　　復有十千化樂天王。於虛空中作天音樂。恭敬供養。作如是言。善男子。此婆羅門五熱炙身時。其火光明照我宮殿。諸莊嚴具及諸采女。能令我等不受欲樂。不求欲樂。身心柔軟。即與眾俱來詣其所。時婆羅門為我說法。能令我等心得清淨。心得明潔。心得純善。心得柔軟。心生歡喜。乃至令得清淨十力清淨之身。生無量身。乃至令得佛身佛語佛聲佛心。具足成就一切智智。

　　復有十千兜率天王。天子天女無量眷屬。於虛空中雨眾妙香。恭敬頂禮。作如是言。善男子。此婆羅門五熱炙身時。令我等諸天及其眷屬。於自宮殿無有樂著。共詣其所聞其說法。能令我等不貪境界。少欲知足。心生歡喜。心得充滿。生諸善根。發菩提心。乃至圓滿一切佛法。復有十千三十三天。并其眷屬天子天女前後圍繞。於虛空中雨天曼陀羅華。恭敬供養。作如是言。善男子。此婆羅門五熱炙身時。令我等諸天。於天音樂不生樂著。共詣其所。時婆羅門為我等說一切諸法無常敗壞。令我捨離一切欲樂。令我斷除憍慢放逸。令我愛樂無上菩提。又善男子。我當見此婆羅門時。須彌山頂六種震動。我等恐怖。皆發菩提心．堅固不動。

　　【疏】次五欲天。

　　復有十千龍王。所謂伊那跋羅龍王。難陀優波難陀龍王等。於虛空中．雨黑栴檀。無量龍女奏天音樂。雨天妙華及天香水。恭敬供養。作如是言。善男子。此婆羅門五熱炙身時。其火光明普照一切諸龍宮殿。令諸龍眾離熱沙怖。金翅鳥怖。滅除瞋恚。身得清涼。心無垢濁。聞法信解。厭惡龍趣。以至誠心悔除業障。乃至發阿耨多羅三藐三菩提意。住一切智。

　　復有十千夜叉王。於虛空中以種種供具。恭敬供養此婆羅門。及以善財。作如是言。善男子。此婆羅門五熱炙身時。我及眷屬。悉於眾生發慈愍心。一切羅剎鳩槃茶等亦生慈心。以慈心故。於諸眾生無所惱害而來見我。我及彼等於自宮殿不生樂著。即與共俱來詣其所。時婆羅門即為我等如應說法。一切皆得身心安樂。又令無量夜叉羅剎鳩槃茶等。發於無上菩提之心。

　　復有十千乾闥婆王。於虛空中作如是言。善男子。此婆羅門五熱炙身時。其火光明照我宮殿。悉令我等受不思議無量快樂。是故我等來詣其所。此婆羅門為我說法。能令我等於阿耨多羅三藐三菩提．得不退轉。

　　復有十千阿脩羅王。從大海出。住在虛空。舒右膝輪。合掌前禮。作如是言。善男子。此婆羅門五熱炙身時。我阿脩羅所有宮殿。大海大地悉皆震動。令我等捨憍慢放逸。是故我等來詣其所。從其聞法捨離諂誑。安住忍地。堅固不動。圓滿十力。

　　復有十千迦樓羅王。勇力持王而為上首。化作外道童子之形。於虛空中唱如是言。善男子。此婆羅門五熱炙身時。其火光明照我宮殿。一切震動皆悉恐怖。是故我等來詣其所。時婆羅門即為我等如應說法。令修習大慈。稱讚大悲。度生死海。於欲泥中拔濟眾生。歎菩提心。起方便智。隨其所宜調伏眾生。

　　復有十千緊那羅王。於虛空中唱如是言。善男子。此婆羅門五熱炙身時。我等所住宮殿諸多羅樹。諸寶鈴網。諸寶繒帶。諸音樂樹。諸妙寶樹。及諸樂器。自然而出佛聲法聲。及不退轉菩薩僧聲。願求無上菩提之聲。云某方某國。有某菩薩發菩提心。某方某國有某菩薩修行苦行。難捨能捨。乃至清淨一切智行。某方某國有某菩薩往詣道場。乃至某方某國有某如來作佛事已而般涅槃。善男子。假使有人以閻浮提一切草木末為微塵。此微塵數．可知邊際。我宮殿中寶多羅樹．乃至樂器。所說菩薩名。如來名。所發大願。所修行等。無有能得知其邊際。善男子。我等以聞佛聲。法聲。菩薩僧聲。生大歡喜。來詣其所。時婆羅門即為我等如應說法。令我及餘無量眾生於阿耨多羅三藐三菩提得不退轉。

　　【疏】次六雜類。

　　復有無量欲界諸天。於虛空中以妙供具恭敬供養。唱如是言。善男子。此婆羅門五熱炙身時。其火光明。照阿鼻等一切地獄。諸所受苦悉令休息。我等見此火光明故。心生淨信。以信心故。從彼命終生於天中。為知恩故而來其所。恭敬瞻仰。無有厭足。時婆羅門為我說法。令無量眾生發菩提心。

　　【疏】十三欲界諸天眾。然此欲界。即是一類從地獄出者。義通六天。及前夜摩。四王。前所不列。皆在其中。

　　○第四疑盡悔愆。

　　爾時善財童子。聞如是法。心大歡喜。於婆羅門所。發起真實善知識心。頭頂禮敬。唱如是言。我於大聖善知識所。生不善心。唯願聖者。容我悔過。

　　○第五誡勸見容。

　　時婆羅門。即為善財而說頌言。

　若有諸菩薩　順善知識教　一切無疑懼　安住心不動
　當知如是人　必獲廣大利　坐菩提樹下　成於無上覺

　　【疏】上疑。謂揀其真偽。此勸。謂顯其實德。魔亦能為現勸。何故聞即疑除。以此善友。前友指來。況勸中正說。非魔能作。善財亦得超魔之眼故。若爾。何以生疑。以顯法故。如第八地中佛之七勸。縱佛不勸。豈容趣寂。又為後代之軌。令審察故。

　　○第六依教修證。

　　爾時善財童子。即登刀山。自投火聚。未至中間。即得菩薩善住三昧。纔觸火燄。又得菩薩寂靜樂神通三昧。善財白言。甚奇聖者。如是刀山及大火聚。我身觸時。安隱快樂。

　　【疏】於中二。初正修證。未至得善住三昧者。上不依山。下不依火。正處於空。即顯般若。離於二邊。無所住故。名為善住。寂靜樂神通三昧者。親證般若實體。即性淨涅槃。故云寂靜樂。而大用無涯。故云神通。觸者。親證也。故淨名云。受諸觸如智證。二善財白言下。自陳所得。顯後得起說。(【鈔】故淨名云。受諸觸如智證者。即迦葉章中。謂智證實相。則觸而非觸。觸而非觸。受觸當然。心境兩冥。名為親證。)

　　○第四謙己推勝。

　　時婆羅門告善財言。善男子。我唯得此菩薩無盡輪解脫。如諸菩薩摩訶薩大功德燄。能燒一切眾生見惑令無有餘。必不退轉。無窮盡心。無懈怠心。無怯弱心。發如金剛藏那羅延心。疾修諸行無遲緩心。願如風輪普持一切。精進大誓皆無退轉。而我云何能知能說彼功德行。

　　【疏】謙中云無盡輪者。有二義。一智輪摧惑。照其本源。無可盡故。二反常智用。用周法界無有盡故。圓轉不已。所以名輪。推勝可知。

　　○第五指示後友。

　　善男子。於此南方。有城名師子奮迅。中有童女名曰慈行。汝詣彼問。菩薩云何學菩薩行。修菩薩道。

　　時善財童子頂禮其足。繞無數帀。辭退而去。

　　【疏】師子奮迅者。師子幢王所居。表振動照耀。住持世界。自在無畏故。慈行童女者。知眾生根。令其調伏。慈為行故。智中生悲。便能處世無染。是謂童女。以學如來十種智故。

　　【論】婆羅門示行此行時。隨諸眾生。總見行門。各自差別。約表法中。刀山是法王子住中力波羅蜜。智慧為體。成修行者。達生死苦難。但見法界性解脫。須得無有怖畏。方堪力用自在。火燄是金剛智之光明。亦名金剛三昧。如上諸天。已說菩薩無盡輪解脫者。意明法王子住。得法師位。以此一行。隨諸眾生樂欲不同。各見說法。及行門無盡差別。明稱眾生根圓滿。故名無盡輪。此是法王子住。以力波羅蜜為主。餘九為伴。以約智門中。以五位通治。約位門中。治說法不自在障。令得自在。同十地中第九地。從此果行修行。至第九善慧地功熟。倣此十住中本果。還以法界體普光明智為大用。

大方廣佛華嚴經疏論纂要卷第一百之三


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之四

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之七)

　　○第十慈行童女。寄灌頂住。(【鈔】寄灌頂住。從前觀空得無生心。最為上首。諸佛法水灌其頂故。)文六同前。初依教趣求中二。先修入前教。

　　爾時善財童子。於善知識所。起最極尊重心。生廣大清淨解。常念大乘。專求佛智。願見諸佛。觀法境界。無障礙智常現在前。決定了知諸法實際。常住際。一切三世諸剎那際。如虛空際。無二際。一切法無分別際。一切義無障礙際。一切劫無失壞際。一切如來無際之際。

　　於一切佛心無分別。破眾想網。離諸執著。不取諸佛眾會道場。亦不取佛清淨國土。知諸眾生皆無有我。知一切聲悉皆如響。知一切色悉皆如影。

　　【疏】於中初二句。重友解生。次二句念乘思佛。次觀法下。智證實際。初句能觀智現。決定下。所證窮極。後於一切佛下。離障自在。

　　○二趣求後友。

　　漸次南行。至師子奮迅城。周徧推求慈行童女。聞此童女是師子幢王女。五百童女以為侍從。住毗盧遮那藏殿。於龍勝栴檀足金線網天衣座上而說妙法。

　　【疏】於中初至處。次聞名。五百為侍者。以一期位滿。總攝五位。十十法門。互相涉入之法。而相應故。

　　○第二見敬咨問。

　　善財聞已。詣王宮門。求見彼女。見無量眾來入宮中。善財問言。諸人今者．何所往詣．咸報之言。我等欲詣慈行童女聽受妙法。善財童子即作是念。此王宮門既無限礙。我亦應入。善財入已。見毗盧遮那藏殿。玻瓈為地。瑠璃為柱。金剛為壁。閻浮檀金以為垣牆。百千光明而為窗牖。阿僧祇摩尼寶而莊校之。寶藏摩尼鏡周帀莊嚴。以世間最上摩尼寶而為莊飾。無數寶網羅覆其上。百千金鈴出妙音聲。有如是等不可思議眾寶嚴飾。其慈行童女。皮膚金色。眼紺紫色。髮紺青色。以梵音聲而演說法。

　　善財見已。頂禮其足。繞無數帀。合掌前住。作如是言。

　　聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】咨問中亦三。初見中。先明遠見。表得門未證故。後善財入已下。親覩依正等。二敬。三問。並可知。

　　○第三正示法界中二。一令觀親證。

　　時慈行童女告善財言。善男子。汝應觀我宮殿莊嚴。善財頂禮。周徧觀察。見一一壁中。一一柱中。一一鏡中。一一相中。一一形中。一一摩尼寶中。一一莊嚴具中。一一金鈴中。一一寶樹中。一一寶形像中。一一寶瓔珞中。悉見法界一切如來。從初發心修菩薩行。成滿大願。具足功德。成等正覺。轉妙法輪。乃至示現入於涅槃。如是影像靡不皆現。如淨水中。普見虛空日月星宿所有眾像。如此皆是慈行童女過去世中善根之力。

　　【疏】令觀親證。並依中見正。小大念劫皆無礙等。十住位終。故約報顯。

　　○二以言顯發。於中二。先顯法名因。後彰法勝用。今初。

　　爾時善財童子。憶念所見諸佛之相。合掌瞻仰慈行童女。爾時童女告善財言。善男子。此是般若波羅蜜普莊嚴門。我於三十六恒河沙佛所求得此法。彼諸如來各以異門。令我入此般若波羅蜜普莊嚴門。一佛所演。餘不重說。

　　【疏】初善財默請。後童女言答。答中初示名。名般若普莊嚴者。有二義。一由般若照一切法。依中有正。一中有多。故所得依。無所不現。般若中云。了色是般若。一切法趣色。即其義矣。二由能證般若。已具諸度莊嚴。故所證所成。亦莊嚴無盡。次下顯因云。彼諸如來。各以異門．令我入此。即其義也。總攝三十六恆之別。歸於普門。則一嚴一切嚴。故名普嚴。言三十六恆沙者。住位既滿。則六度之中。一一具六。故為三十六。皆恆沙性德本覺中來。故云佛所求得。(【鈔】般若等者。即大品經意。具歷諸法。且初歷五蘊云。了色是般若。一切法趣色。色尚不可得。云何當有趣非趣。如是具歷諸法皆然。般若意似當諸法之性。不異色性。故皆趣色。色不可得。當相性空。既無所趣。安有能趣。若智者意。一切法趣色。是假觀。色尚不可得。是空觀。云何當有趣非趣。即中道觀。今疏用意。但要初句。以取色性為諸法依。以性普收。故皆趣色。則一色中具一切法。是事事無礙之意。故隨一法。皆收法界。故得依果一一境中。具諸莊嚴。則莊嚴屬果。以果名因。名普莊嚴。第二意即因自莊嚴。言三十六下。但約表義。若約事釋。如休捨處。)

　　○二顯法勝用。先問後答。答中先總。後所謂下別。今初。

　　善財白言。聖者。此般若波羅蜜普莊嚴門。境界云何。童女答言。善男子。我入此般若波羅蜜普莊嚴門。隨順趣向。思惟觀察。憶持分別時。

　　得普門陀羅尼。百萬阿僧祇陀羅尼門．皆悉現前。

　　【疏】總中初明修習契證相應。後得普門下。總明所得業用。陀羅尼以智為體。由得般若普嚴故能總持萬法。一持一切持。故云普門。以圓融十住。亦同十地所得無量百千阿僧祇陀羅尼門。又彼總此別。但舉一持。餘三昧等。畧而不說。(【鈔】又彼總此別者。謂地經之中。但云無量百千阿僧祇陀羅尼門。解脫三昧門亦然。設有列者。但列其十。今有一百一十八門總持。故云別也。)

　　○二別顯。

　　所謂佛剎陀羅尼門。佛陀羅尼門。法陀羅尼門。眾生陀羅尼門。過去陀羅尼門。未來陀羅尼門。現在陀羅尼門。常住際陀羅尼門。

　　○福德陀羅尼門。福德助道具陀羅尼門。智慧陀羅尼門。智慧助道具陀羅尼門。諸願陀羅尼門。分別諸願陀羅尼門。集諸行陀羅尼門。清淨行陀羅尼門。圓滿行陀羅尼門。

　　○業陀羅尼門。業不失壞陀羅尼門。業流注陀羅尼門。業所作陀羅尼門。捨離惡業陀羅尼門。修習正業陀羅尼門。業自在陀羅尼門。善行陀羅尼門。持善行陀羅尼門。

　　○三昧陀羅尼門。隨順三昧陀羅尼門。觀察三昧陀羅尼門。三昧境界陀羅尼門。從三昧起陀羅尼門。神通陀羅尼門。

　　○心海陀羅尼門。種種心陀羅尼門。直心陀羅尼門。照心稠林陀羅尼門。調心清淨陀羅尼門。

　　○知眾生所從生陀羅尼門。知眾生煩惱行陀羅尼門。知煩惱習氣陀羅尼門。知煩惱方便陀羅尼門。知眾生解陀羅尼門。知眾生行陀羅尼門。知眾生行不同陀羅尼門。知眾生性陀羅尼門。知眾生欲陀羅尼門。知眾生想陀羅尼門。

　　○普見十方陀羅尼門。說法陀羅尼門。大悲陀羅尼門。大慈陀羅尼門。寂靜陀羅尼門。言語道陀羅尼門。方便非方便陀羅尼門。隨順陀羅尼門。差別陀羅尼門。普入陀羅尼門。無礙際陀羅尼門。普徧陀羅尼門。佛法陀羅尼門。菩薩法陀羅尼門。聲聞法陀羅尼門。獨覺法陀羅尼門。世間法陀羅尼門。

　　○世界成陀羅尼門。世界壞陀羅尼門。世界住陀羅尼門。淨世界陀羅尼門。垢世界陀羅尼門。於垢世界現淨陀羅尼門。於淨世界現垢陀羅尼門。純垢世界陀羅尼門。純淨世界陀羅尼門。平坦世界陀羅尼門。不平坦世界陀羅尼門。覆世界陀羅尼門。因陀羅網世界陀羅尼門。世界轉陀羅尼門。知依想住陀羅尼門。細入粗陀羅尼門．粗入細陀羅尼門。

　　○見諸佛陀羅尼門。分別佛身陀羅尼門。佛光明莊嚴網陀羅尼門。佛圓滿音陀羅尼門。佛法輪陀羅尼門。成就佛法輪陀羅尼門。差別佛法輪陀羅尼門。無差別佛法輪陀羅尼門。解釋佛法輪陀羅尼門。轉佛法輪陀羅尼門。能作佛事陀羅尼門。分別佛眾會陀羅尼門。入佛眾會海陀羅尼門。普照佛力陀羅尼門。諸佛三昧陀羅尼門。諸佛三昧自在用陀羅尼門。諸佛所住陀羅尼門。諸佛所持陀羅尼門。諸佛變化陀羅尼門。佛知眾生心行陀羅尼門。諸佛神通變現陀羅尼門。住兜率天宮乃至示現入於涅槃陀羅尼門。利益無量眾生陀羅尼門。入甚深法陀羅尼門。入微妙法陀羅尼門。

　　○菩提心陀羅尼門。起菩提心陀羅尼門。助菩提心陀羅尼門。諸願陀羅尼門。諸行陀羅尼門。神通陀羅尼門。出離陀羅尼門。總持清淨陀羅尼門。智輪清淨陀羅尼門。智慧清淨陀羅尼門。菩提無量陀羅尼門。自心清淨陀羅尼門。

　　【疏】別顯中有百一十八門。略分十位。初八總知依正理事持。二福德下九門。明願行持。三業下九門。明業持。四三昧下六門。明正受體用持。五心海下五門。染淨諸心持。六知眾生下十門。知所化持。七普見十方下十七門。知能化持。八世界成下十七門。明知剎海自在持。於中言世界轉者。晉經云。迴轉世界。九見諸佛下二十五門。知佛海自在持。十菩提心下十二門。明菩提因果持。自心清淨。即性淨菩提。總攝諸門。不出於此。

　　○第四謙己推勝。

　　善男子。我唯知此般若波羅蜜普莊嚴門。如諸菩薩摩訶薩。其心廣大。等虛空界。入於法界。福德成滿。住出世法。遠世間行。智眼無瞖。普觀法界。慧心廣大．猶如虛空。一切境界悉皆明見。獲無礙地大光明藏。善能分別一切法義。行於世行。不染世法。能益於世。非世所壞。普作一切世間依止。普知一切眾生心行。隨其所應而為說法。於一切時恒得自在。而我云何能知能說彼功德行。

　　【疏】可知。

　　○第五指示後友。

　　善男子。於此南方。有一國土名為三眼。彼有比丘名曰善見。汝詣彼問。菩薩云何學菩薩行。修菩薩道。

　　時善財童子頂禮其足。繞無數帀。戀慕瞻仰。辭退而行。

　　【疏】國名三眼者。施為行首。復開導自他。如目導餘根。故名為眼。財施無著成於慧眼。無畏之施成於慈眼。法施開於法眼。故復云三。用上三眼。見無不善。又施行內成。勝報外現。見者皆善故。出住之行。故以出家表之。又行本令物得出離故。

　　【論】師子奮迅城周徧推求慈行童女者。會智悲無二體也。聞此童女是師子幢王女五百童女以為侍從者。明信此十住位中灌頂住。普該五位智悲二門。總如此十住中修。更無異路故。名為師子幢王女。五百侍從已聞法者。是此當位中修行也。信此一位。都攝五位智悲。總如此門。方名此十住門名住佛所住。當如是知。以此住中善知識依報之境。總與佛果報所得境界名體俱同。皆具因陀羅網互參之佛境。身土重重。含容時劫歲月。都無延促。一一門。各各具足無量一切法門。如經文自具。令善觀察者是。如慈行童女所居之殿名毗盧遮那藏殿者。即是佛果包含眾德五位行藏佛因果門。總在此位之中故。龍勝栴檀足金線網天衣座上而說妙法者。明以大慈悲身。坐一切智智座上。為龍勝也。說一切戒定慧解脫解脫知見五分法身之香。白淨教網。覆護引接一切眾生。以之為座。善財聞已。詣王宮門求見彼女。見無量眾．來入宮中者。明此智殿悲宮。是一切眾生共所入處。五位菩薩共所居都。善財問言。諸人今者何所往詣。咸報之言。我等欲詣慈行童女聽受妙法者。此明信而無疑。善財童子即作是念。此王宮門既無限礙。我亦應入者。自念信已當入。入已見毗盧遮那藏殿者。自心智悲萬行。與五位因果智悲。一時會入故。頗梨為地者。明此寶似水精。然紅白赤碧不同。但以明淨類法身報得。瑠璃為柱。以淨行住持萬德。金剛為壁者。智淨防護也。閻浮檀金以為垣牆者。表淨戒外嚴也。百千光明而為窗牖者。以教光明照俗報得也。阿僧祇摩尼而為莊校者。離垢行嚴報生。寶藏摩尼鏡周帀莊嚴者。根本智起差別智照眾生根報生也。以世間最上摩尼寶而為莊飾者。淨行無染世間行報生。無數寶網羅覆其上。即能設教網約報生也。其上百千金鈴出妙音者。明聲徧十方說法之音所報生也。已下明正報莊嚴。慈行童女皮膚金色。明法身自淨。心無垢濁。報生金色。應真菩薩皆金色也。目髮皆悉紺青。以淨智照矚覆護眾生故。梵音聲者。清朗遠聞十方也。令善財觀其依報者。明知果．即識其法門也。於一一鏡中所現一切佛境界互相含者。具如經說。云此般若波羅蜜普莊嚴門我於三十六恆河沙佛所求得此法者。明十住十行十迴向為三十故。六恆河沙佛所求得此法者。通攝六位。十信。十地。十一地。及佛果行。總在十住十行十迴向法中。成彼前後六位法故。以前信位且信。未是實入住位故。十地十一地因果行門。但依十住十行十迴向法。會融理事智悲願行門已備。十地十一地。依而倣之。令使慣熟。更無新法故。以前十地十一地中。不立隨位進修十佛果名號。亦無遙見佛來。亦無迎佛法事。上下隨文看之。意自現爾。以是此第十灌頂住中智悲二行。總收十住十行十迴向智悲願行總在其內。故云三十。教雖文字有前後安立之迹。約智悲願行。歲月日劫。是一法。總是一時。乃至十信心亦爾。十地十一地亦爾。此一位中。一切總別同異成壞法。無不在中故。如此位經文中。令善財童子觀莊嚴境界中。見一一壁中。一一柱中。一一鏡中。一一相中。一一形中。乃至一一寶瓔珞中。悉見法界一切如來。從初發心修菩薩行。成滿大願。具足功德。成等正覺。轉妙法輪。乃至示現入於涅槃。如是影像靡不皆見。如水中普見虛空星宿日月所有眾像。廣如經說。以此境界。用明一位總含諸位。諸劫日月時分皆不遷移。故云。我於三十六恆河沙佛所求此法門。一說不再。悉皆領受。即須知十住十行十迴向。此三種十法。總十住中一住中行故。亦以智中有此三十箇法門。悲中亦有三十箇法門。亦為三十六恆河沙佛也。以一一位有皆徧法界行門故。以恆河沙。略舉其徧義故。亦取一位通該六位故。亦表一切智慧解脫。不離三空六波羅蜜故。一一位中有六位故。一一六位皆有無盡行願故。已下舉一百一十八箇陀羅尼門。明此一位。總攝十信十住十行十迴向十地十一地因果。不出此位一百一十八箇總持收故。如是一百一十八大總持門。不出十波羅蜜中行。互參有百波羅蜜。如是百波羅蜜。不出三十七覺支。以為互參助伴。成三賢十聖等妙六位。共名三十六恆河沙佛所求此般若波羅蜜普莊嚴門。以此恆河沙。是此經中最初小數故。故舉之。明初發心中十住門。即徧該六位中六十法故。除十信不入位。深細思之。可解。大意明此十住十行十迴向三賢位。一一皆含十地十一地及妙覺地法界門。總通收一法界故。一智慧。一慈悲。一解脫。一劫。一歲。一月。一日。一時。無前後無別異門。然安立種種隨世差別法門故。終不可作延促長短見故。如初善財童子。於善知識所．起最極尊重心。生廣大清淨解。常念佛乘。專求佛智。願見諸佛。觀法界無障礙智。常現在前。不合云專念大乘。此經是法界佛果門。與二乘無比對分。亦與權教大乘十地之後安立佛果者。亦非比對。何得云專念大乘。以大者。比小者說大。此法門所有發心。皆依佛果發心。所有心量願行智悲之境。皆非比對。不可以將比對大小之乘。惑亂佛乘之門。令使失其經意。妄傳教門。此是譯經者不達。誤言也。如後應云。專求佛乘。一切智乘。不思議乘。佛果乘。以佛果文殊普賢法界。纔初發心總入故。又終始不分時劫差別。絕情所量。直是智故。餘如經文。此灌頂住位。以智波羅蜜為主。餘九為伴。此位以智治修行前後差別及智悲不均平障。入智悲圓滿前後自在無二門。問曰。此灌頂住位。智悲已滿。何故不以佛表之。何故將王女表之。答曰。明此十住中。一住即十住。明前德雲比丘。海雲比丘。善住比丘。海幢比丘。總是成佛出世間解脫位。彌伽．解脫長者．休捨優婆夷．毗目仙人．勝熱婆羅門．王女慈行．總是佛果中圓會菩薩道。以一位互體通收。總在其內具足。凡見比丘．是表求佛果．以莊嚴菩薩行。凡見俗士．即明求菩薩行不離佛果。或男．或女．長者．外道．神天．表法。一一隨位行門配之。(上明十住竟。)

　　○大文第三善見已下。有十善友。寄十行位。位各一人。初善見比丘。寄歡喜行。(【鈔】寄歡喜行者。施隨自他。故名歡喜。)文亦具六。初依教趣求。

　　爾時善財童子。思惟菩薩所住行甚深。思惟菩薩所證法甚深。思惟菩薩所入處甚深。思惟眾生微細智甚深。思惟世間依想住甚深。思惟眾生所作行甚深。思惟眾生心流注甚深。思惟眾生如光影甚深。思惟眾生名號甚深。思惟眾生言說甚深。思惟莊嚴法界甚深。思惟種植業行甚深。思惟業莊飾世間甚深。

　　漸次遊行至三眼國。於城邑聚落。村鄰市肆。川原山谷。一切諸處。周徧求覓善見比丘。

　　【疏】趣求中亦二。先念前友教中。有十三句。初總。餘別。別分為三。初二約菩薩論深。一所證法界。即事而真故。二入菩薩地智。唯證相應故。次有七句。約眾生辨深。一報類難知故。二妄想為因．即無性故。(【鈔】二妄想為因即無性者。妄想為因。釋依想住。即無性言。釋於甚深。故楞伽云。前聖所知。轉相傳授。妄想無性。斯為自覺聖智之境。故甚深也。)三染分行業。唯佛知故。(三染分行業等者。以約眾生故。如一孔雀毛。一切種因相等。)四感異熟識。若種若現。恆轉如流。不可知故。(四感異熟識者。行相深細故。經云。阿陀那識甚深細等。亦如楞伽。上中下修。照見自心。生滅流注。又經云。諸識有二種生。謂流注生。相生。有二種住。謂流注住．相住。有二種滅．謂流注滅．相滅。古同釋云。流注是八識相續。然相有三種。已如前引。今此即剎那流注。與上照見自心生滅流注義相符也。若常照之。見其無性。即自覺聖智故。)五所變影像。若內若外。緣無性故。(五所變影像等者。相分即是影像。第八緣三種境。境即相分。謂種子根身。即內境也。器世間．即外境也。變現心所等。皆是內也。色為二所現。影亦通內外。外即五塵。內即五根。)六名無得物之功。而不失所名之物故。七文字言說。皆解脫故。後三句。合辨前文。一染淨二分。皆嚴法界而無嚴故。二上二分業不相知故。三各自莊飾染淨世間．果報無失．即同真故。總上二分。皆是般若波羅蜜普莊嚴故。所以思之。(皆嚴法界而無嚴者。故金剛云。莊嚴佛土。即非莊嚴。是名莊嚴。謂雖復莊嚴無能嚴心則稱實理。事理無礙。方真嚴也。總上二分下。結法所屬。)二趣求後友中。市肆等處處求者。顯隨緣造修。無不在故。

　　○第二見敬咨問。

　　見在林中。經行往返。壯年美貌．端正可喜。其髮紺青。右旋不亂。頂有肉髻。皮膚金色。頸文三道。額廣平正。眼目修廣如青蓮華。脣口丹潔如頻婆果。胸標卍字。七處平滿。其臂纖長。其指網縵。手足掌中有金剛輪。其身殊妙如淨居天。上下端直如尼拘陀樹。諸相隨好悉皆圓滿。如雪山王。種種嚴飾。目視不瞬。圓光一尋。

　　智慧廣博．猶如大海。於諸境界．心無所動。若沈若舉。若智非智。動轉戲論。一切皆息。得佛所行平等境界。大悲教化一切眾生。心無暫捨。為欲利樂一切眾生。為欲開示如來法眼。為踐如來所行之道。不遲不速。審諦經行。

　　無量天、龍、夜叉．乾闥婆．阿脩羅。迦樓羅．緊那羅．摩睺羅伽．釋梵護世。人與非人．前後圍繞。主方之神。隨方迴轉引導其前。足行諸神．持寶蓮華以承其足。無盡光神．舒光破暗。閻浮幢林神．雨眾雜華。不動藏地神．現諸寶藏。普光明虛空神．莊嚴虛空。成就德海神．雨摩尼寶。無垢藏須彌山神．頭頂禮敬。曲躬合掌。無礙力風神．雨妙香華。春和主夜神．莊嚴其身舉體投地。常覺主晝神．執普照諸方摩尼幢。住在虛空放大光明。

　　時善財童子詣比丘所。頂禮其足。曲躬合掌。白言。聖者。我已先發阿耨多羅三藐三菩提心。求菩薩行。我聞聖者。善能開示諸菩薩道。願為我說。菩薩云何學菩薩行。云何修菩薩道。

　　【疏】於中先見。次敬。後問。見中三。先見身勝相。見在林者。行之初故。同佛相者。如說修行．順佛果故。於中七處平滿者。兩手兩足。兩肩及項。言其身殊妙如淨居天者。準晉經。即師子上身相矣。上下端直如尼拘陀樹者。準晉經云。其身圓滿。如尼俱陀樹。此則但是一相。言諸相隨好者。上但列十四。故總結之。目視不瞬。圓光一尋。復是二相。都列十六耳。餘至瞿波處釋。

　　二智慧下。明其心相。即止觀雙運。止過則沈。智過則舉。不沈不舉。則正受現前。不智不愚。則雙契中道。起念止觀。皆成動轉。雙非再遣．未離戲論。雖止觀雙運。而無心寂照。則一切皆息。為踐如來所行之道。隨所履道．即是法門。

　　三無量下。明諸侍從。不無表法。恐煩不說。敬問可知。

　　○第三正示法界中二。初示依緣得法。後顯法業用。今初。

　　善見答言。善男子。我年既少。出家又近。我此生中。於三十八恆河沙佛所淨修梵行。或有佛所．一日一夜淨修梵行。或有佛所．七日七夜淨修梵行。或有佛所半月一月。一歲百歲。萬歲億歲。那由他歲。乃至不可說不可說歲。或一小劫。或半大劫。或一大劫。或百大劫。乃至不可說不可說大劫。聽聞妙法受行其教。莊嚴諸願。入所證處。淨修諸行。滿足六種波羅蜜海。亦見彼佛成道說法。各各差別無有雜亂。住持遺教。乃至滅盡。亦知彼佛本所興願。以三昧願力。嚴淨一切諸佛國土。以入一切行三昧力。淨修一切諸菩薩行。以普賢乘出離力。清淨一切佛波羅蜜。

　　【疏】分三。初總序。初入行位。故云年少。創離十住之家。名為出家又近。言我此生者。略有二義。一念劫圓融故。如毗目處說。二顯入解行生。非見聞生故。供三十八恆沙者。過前位故。次或有下。明所修時分。後聽聞下。所作成益。於中初自修願智行。次見果用。後知佛修因。

　　○二顯法業用。

　　又善男子。我經行時。一念中．一切十方皆悉現前。智慧清淨故。一念中．一切世界皆悉現前。經過不可說不可說世界故。一念中．不可說不可說佛剎皆悉嚴淨。成就大願力故。一念中．不可說不可說眾生差別行皆悉現前。滿足十力智故。一念中．不可說不可說諸佛清淨身皆悉現前。成就普賢行願力故。一念中．恭敬供養不可說不可說佛剎微塵數如來。成就柔軟心供養如來願力故。一念中．領受不可說不可說如來法。得證阿僧祇差別法。住持法輪陀羅尼力故。一念中．不可說不可說菩薩行海皆悉現前。得能淨一切行．如因陀羅網願力故。一念中．不可說不可說諸三昧海皆悉現前。得於一三昧門．入一切三昧門．皆令清淨願力故。一念中．不可說不可說諸根海皆悉現前．得了知諸根際。於一根中見一切根願力故。一念中．不可說不可說佛剎微塵數時皆悉現前。得於一切時轉法輪。眾生界盡。法輪無盡願力故。一念中．不可說不可說一切三世海皆悉現前。得了知一切世界中．一切三世分位．智光明願力故。

　　【疏】業用中。有十二句。各先辨業用。後出所由。然不出願．智．行。如文思之。總云一念者。以得無依無念智故。無法不現。

　　○第四謙己推勝。

　　善男子。我唯知此菩薩隨順燈解脫門。如諸菩薩摩訶薩。如金剛燈。於如來家真正受生。具足成就不死命根。常然智燈無有盡滅。其身堅固不可沮壞。現於如幻色相之身。如緣起法。無量差別。隨眾生心各各示現。形貌色相世無倫匹。毒刃火災所不能害。如金剛山無能壞者。降伏一切諸魔外道。其身妙好如真金山。於天人中最為殊特。名稱廣大靡不聞知。觀諸世間咸對目前。演深法藏如海無盡。放大光明普照十方。若有見者。必破一切障礙大山。必拔一切不善根本。必令種植廣大善根。如是之人難可得見。難可出世。而我云何能知能說彼功德行。

　　善男子。於此南方。有一國土名曰名聞。於河渚中。有一童子名自在主。汝詣彼問。菩薩云何學菩薩行。修菩薩道。

　　【疏】推勝中。謙己結前。名隨順燈者。用無念之真智。順法順機．無不照故。後如諸下。推勝中。初句為總。亦別顯家族勝。上但云燈。照未必常。故今推之。明金剛智燈。親證真如。為真正生。則常照矣。不同解行生也。二報命勝。由所證常故。即金剛義。三內智勝。如於所證。無盡滅故。即是燈義。四報體勝。法性成身．相不遷故。亦金剛義。五現於下。明業用勝。即對上隨順義。以是即體之用故。皆不可壞。餘並可知。指示後友。次文當說。

　　時善財童子。為欲究竟菩薩勇猛清淨之行。欲得菩薩大力光明。欲修菩薩無勝無盡諸功德行。欲滿菩薩堅固大願。欲成菩薩廣大深心。欲持菩薩無量勝行。於菩薩法心無厭足。願入一切菩薩功德。欲常攝御一切眾生。欲超生死稠林曠野。於善知識常樂見聞。承事供養無有厭倦。頂禮其足。繞無量帀。殷勤瞻仰。辭退而去。

　　【論】善見比丘．授與善財．經行恆徧十方．菩薩隨順燈解脫門。比丘號善見者。明此法眼．智眼．慧眼．善見諸法。善見一切眾生根性。應時教化而令解脫。故號善見也。比丘者。此名滅諍。能化眾生煩惱見諍。故云比丘。問。何故十行之初。先見比丘。答。為明菩薩所行之行。皆令一切眾生無諍離染。出世間故。為行之首。皆須無染出世間。以此先見比丘．明心離世間。方堪處俗。同光利物。是故已下。方明俗倫。在林中經行者。表行廣多。如林覆陰。根莖枝葉。華果備濟。明行如是故。林中經行往返者。明入生死。度眾生。令諸眾生得出世涅槃之樂。又令不住涅槃。起大悲願。入於生死。又度眾生令至涅槃。是往返義。如是轉轉無有休息。猶如一燈。然百千燈。冥者皆明。明終不盡。故以隨順燈法門。授與善財。故以林中經行往返所表也。又壯年美貌端正可喜者。明能行諸行為壯年也。美貌端正。是行報生故。又心端行正．名為端正。其髮紺青右旋不亂者。順正法也。頂有肉髻者。智高德滿報生也。皮膚金色者。智淨心安。素白無垢。慈悲利物業報所招。黃相是福德色也。頸文三道者。是不妄出言報所生故。額廣平正者。智寬博達之報也。眼目修廣如青蓮華者。以智慈悲所報得也。脣口丹潔如頻婆果者。明赤色也。是南方色。以南為離。離為日。為虛無。為心。為法門。以智為日。口為說法之門。以智慧日口。能詮表正法所生報也。胸標萬字者。智業清涼所生。七處平滿者。兩手。兩足。兩肩。馬王陰藏。為七處平滿。其臂纖長者。引接成善所生報業。其指網縵。以教漉眾生所生報業。手足中有金剛輪。明轉法輪利眾生所生業果。如是廣歎。其福皆具。如經所明。皆是智行內修。外嚴眾福。因不虛棄。明知因識果。無量天龍夜叉乾闥婆阿修羅迦樓羅緊那羅摩睺羅伽釋梵護世人及非人前後圍繞者。明比丘所攝生。依根徧故。以招其眾。侍從隨之。亦是表法眾也。時善財童子詣比丘所已下。申請所求。皆云已發無上菩提心者。明於初友文殊師利所。已發菩提。即達菩提體。無行。無修。無求。無得。無證。以此求菩薩道。即不離菩提心。但求菩薩道。成菩提心。菩提本自無成壞故。不可已求當求現求。已發當發現發。出此三世心。故名為已發無上正覺之心。比丘答善財言。我年既少。出家又近。明始從十住。初生諸佛智慧而行此行。名為年少。出家又近。此十行門．列名前後．行是一時。十迴向亦然。此三法一時行。以智境界。不出一剎那際。都該信及十地。十一地。六位一時故。又初始發心。不見生老前後際故。名為年少．出家又近。我此生中者。即明不見始終之生中也。於三十八恆河沙佛所淨修梵行者。明十住。十行。十迴向。以三十箇法。均調智悲。以此三十箇隨位佛因果法。互參智悲無盡。故云三十。不離八正道行門．故云三十八恆河沙佛所淨修梵行。前慈行童女。即云三十六恆河沙。即表三賢七覺之行。此云三十八恆河沙佛所者。即勝進至八正道故。三十八恆河沙佛者。總三賢之位。八正道中佛因果也。總明發心之際。正智現前。破無明時。無量惡業滅。無量智慧現前。號為恆沙佛數故。從一日一夜淨修梵行。或七日七夜淨修梵行。或有佛所．半月．一月．一歲百歲．乃至不可說歲．乃至不可說劫。滿足六波羅蜜者。此明出世道。滿足六波羅蜜。餘四方便願力智波羅蜜等。是入生死成大悲行故。此是比丘。但云六度行。不云十波羅蜜也。亦見彼佛成道說法住持入滅遺教各各差別悉能見者。明智境界。順俗差殊。智無纖毫時分遷也。已上日月歲劫。明時不遷也。又云。善男子。我經行時。一念中。一切十方。皆悉現前。乃至不可說佛剎皆悉嚴淨。乃至不可說眾生差別行。皆悉現前。乃至成就普賢行願力故。一念領受不可說不可說諸如來法。廣如經說。此一段明遠近含容不遷。不可具陳。總不出一念者。意明經行所表法身智體無依。以智無依故。即無表裏中邊。以智無表裏故。即十方不遠。此方無近。以智無遠近。體若虛空。明照十方。隨願起行。應根利物．不去不來。對現色身。如日現於眾水之內。以此智境界故。時日歲劫性自無遷。一念迷亡。古今多劫．即纖毫不轉。遠近境界。不出塵中。智為願使。願是智王。悲行神通。普賢行海。皆由願使智。如聲聞緣覺。雖有神通。以無大願利眾生故。對普賢行願神通。猶如百千日光。比一箇螢火也。餘意如經自明。法門名菩薩隨順燈解脫門者。明菩薩以自如來普光明智。順諸眾行．起差別智。教化眾生。恆令發明．無有休息。名菩薩隨順燈解脫門。此是歡喜行。檀波羅蜜為主。餘九為伴。以智門中。一行之中。通修眾行。約位門中。修六波羅蜜出世之行。此十行初門。以將十住中智波羅蜜門。普印三世一切佛境眾生境。無盡劫總一時故。不出毫內故。已下例然。初終總爾。

　　○第二自在主．寄饒益行。(【鈔】寄饒益行者。三聚淨戒。能益自他。故云饒益。)初依教趣求。

　　爾時善財童子。受善見比丘教已。憶念誦持。思惟修習。明了決定。於彼法門而得悟入。天龍夜叉乾闥婆眾前後圍繞。向名聞國。周徧求覓自在主童子。時有天龍乾闥婆等。於虛空中告善財言。善男子。今此童子。在河渚上。

　　【疏】國曰名聞者。能持淨戒。現世果故。河渚上者。若持淨戒。生死愛河。不漂溺故。又無量福河常流注故。童子自在主者。三業無非。六根離過。故得自在。則戒為主矣。戒淨無染。故云童子。(【鈔】能持淨戒現世果故者。戒經云。明人能護戒。能得三種樂。名譽及利養。死得生天上。福河常流注者。不持戒者。可犯之境。皆有犯分。由持戒故。於無盡境。皆發勝福故。)

　　○第二見敬咨問。

　　爾時善財即詣其所。見此童子。十千童子所共圍繞。聚沙為戲。善財見已。頂禮其足。繞無量帀。合掌恭敬。却住一面。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。願為解說。

　　【疏】見聚沙者。恆沙功德。由戒積集故。

　　○第三正示法界。於中二。初舉法門名體。二明業用。今初。

　　自在主言。善男子。我昔曾於文殊師利童子所。修學書數算印等法。即得悟入一切工巧神通智法門。

　　【疏】文殊所學者。有智能護戒故。書者。能詮。止作分明故。數者。表四重十重。乃至三千威儀。八萬細行故。算者。一一之因。感幾何果故。印者。持犯善惡。感果決定故。等者。等餘醫方。成五明故。上明所學。下辨所悟。工巧神通。皆智所為故。亦表修戒。發定慧故。

　　○二明業用。

　　善男子。我因此法門故。得知世間書數算印界處等法。亦能療治風癇消瘦。鬼魅所著。如是所有一切諸病。亦能造立城邑聚落。園林臺觀。宮殿屋宅。種種諸處。亦善調鍊種種仙藥。亦善營理田農商賈一切諸業。取捨進退咸得其所。又善別知眾生身相。作善作惡。當生善趣。當生惡趣。此人應得聲聞乘道。此人應得緣覺乘道。此人應入一切智地。如是等事。皆悉能知。亦令眾生學習此法。增長決定究竟清淨。善男子。我亦能知菩薩算法。所謂一百洛叉為一俱胝。俱胝俱胝為一阿庾多。阿庾多阿庾多為一那由他。那由他那由他為一頻婆羅。頻婆羅頻婆羅為一矜羯羅。廣說乃至優鉢羅優鉢羅為一波頭摩。波頭摩波頭摩為一僧祇。僧祇僧祇為一趣。趣趣為一喻。喻喻為一無數。無數無數為一無數轉。無數轉無數轉為一無量。無量無量為一無量轉。無量轉無量轉為一無邊。無邊無邊為一無邊轉。無邊轉無邊轉為一無等。無等無等為一無等轉。無等轉無等轉為一不可數。不可數不可數為一不可數轉。不可數轉不可數轉為一不可稱。不可稱不可稱為一不可稱轉。不可稱轉不可稱轉為一不可思。不可思不可思為一不可思轉。不可思轉不可思轉為一不可量。不可量不可量為一不可量轉。不可量轉不可量轉為一不可說。不可說不可說為一不可說轉。不可說轉不可說轉為一不可說不可說。此又不可說不可說為一不可說不可說轉。善男子。我以此菩薩算法。算無量由旬廣大沙聚。悉知其內顆粒多少。亦能算知東方所有一切世界種種差別次第安住。南西北方四維上下亦復如是。亦能算知十方所有一切世界廣狹大小。及以名字。其中所有一切劫名。一切佛名。一切法名。一切眾生名。一切業名。一切菩薩名。一切諦名。皆悉了知。

　　【疏】於中三。初總明。次亦能療下。雜辨諸明。三善男子下。廣顯知算。於中初辨能算之數。後善男子我以此下。算彼所算。餘三段可知。

　　善男子。我唯知此一切工巧大神通智光明法門。如諸菩薩摩訶薩能知一切諸眾生數。能知一切諸法品類數。能知一切諸法差別數。能知一切三世數。能知一切眾生名數。能知一切諸法名數。能知一切諸如來數。能知一切諸佛名數。能知一切諸菩薩數。能知一切菩薩名數。而我何能說其功德。示其所行。顯其境界。讚其勝力。辯其樂欲。宣其助道。彰其大願。歎其妙行。闡其諸度。演其清淨。發其殊勝智慧光明。

　　善男子。於此南方。有一大城名曰海住。有優婆夷名為具足。汝詣彼問。菩薩云何學菩薩行。修菩薩道。

　　【疏】城名海住者。近海而住故。安住於忍。如海包含故。友名具足者。一器之中。無不具故。忍器徧容一切德故。忍辱柔和。故寄女人。

　　時善財童子聞是語已。舉身毛豎。歡喜踊躍。獲得希有信樂寶心。成就廣大利眾生心。悉能明見一切諸佛出興次第。悉能通達甚深智慧清淨法輪。於一切趣皆隨現身。了知三世平等境界。出生無盡功德大海。放大智慧自在光明。開三有城所有關鑰。頂禮其足。繞無量帀。殷勤瞻仰。辭退而去。

　　【論】此是饒益行中戒波羅蜜為主。餘九為伴。若約智境法門。一位通修十行。若約位門中。此饒益行中。以書數算印。農商相法。並出世間。方名戒體。前十住中。但以法身法性理智為戒體。即海雲比丘觀十二有支生死海為佛智海是。十迴向中。以海師善入生死海為戒體。如十信中。即以畏罪修福離世間行為戒體。十地中。即修大悲為戒體。即喜目觀察眾生夜神是。在佛右面。左為智。右為悲。又喜目觀察眾生者。是慈悲之名。以之為戒體。各隨五位戒體升進不同。以智通該。一位中。五位總具。此中上下十善知識。約其行體論之。世技醫方。供養等事。如經具言。

　　○第三具足優婆夷。寄無違逆行。(【鈔】寄無違逆行。忍順物理。名無違逆。)初依教趣求。

　　爾時善財童子。觀察思惟善知識教。猶如巨海。受大雲雨無有厭足。作是念言。善知識教猶如春日。生長一切善法根苗。善知識教猶如滿月。凡所照及皆使清涼。善知識教如夏雪山。能除一切諸獸熱渴。善知識教如芳池日。能開一切善心蓮華。善知識教如大寶洲。種種法寶充滿其心。善知識教如閻浮樹。積集一切福智華果。善知識教如大龍王。於虛空中遊戲自在。善知識教如須彌山。無量善法三十三天於中止住。善知識教猶如帝釋。眾會圍繞無能映蔽。能伏異道脩羅軍眾。如是思惟。漸次遊行至海住城。處處尋覓此優婆夷。時彼眾人咸告之言。善男子。此優婆夷在此城中所住宅內。

　　○第二見敬咨問。

　　善財聞已。即詣其門．合掌而立。其宅廣博。種種莊嚴。眾寶垣牆周帀圍繞。四面皆有寶莊嚴門。

　　善財入已。見優婆夷處於寶座。盛年好色。端正可喜。素服垂髮。身無瓔珞。其身色相威德光明。除佛菩薩。餘無能及。

　　於其宅內敷十億座。超出人天一切所有。皆是菩薩業力成就。宅中無有衣服飲食及餘一切資生之物。但於其前置一小器。復有一萬童女圍繞。威儀色相如天采女。妙寶嚴具莊飾其身。言音美妙聞者喜悅。常在左右親近瞻仰。思惟觀察。曲躬低首應其教命。彼諸童女身出妙香普熏一切。若有眾生遇斯香者。皆不退轉。無怒害心。無怨結心。無慳嫉心。無諂誑心。無險曲心。無憎愛心。無瞋恚心。無下劣心。無高慢心。生平等心。起大慈心。發利益心。住律儀心。離貪求心。聞其音者歡喜踊躍。見其身者。悉離貪染。

　　爾時善財既見具足優婆夷已。頂禮其足。恭敬圍繞。合掌而立。

　　白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】初見中四。一見外依報。二見友正報。端正可喜者。忍之報故。素服等者。忍華飾故。三於其宅下。見內依報。四復有下。明其眷屬。萬行皆順忍故。二敬。三問。並可知。

　　○第三正示法界。於中二。初舉法門名體。器中出物。興福無盡故。稱法界福之所招故。後能於如是下。辨業用中三。初正顯業用。次令見同益。三使其目驗。

　　彼即告言。善男子。我得菩薩無盡福德藏解脫門。

　　能於如是一小器中。隨諸眾生種種欲樂。

　　出生種種美味飲食悉令充滿。假使百眾生。千眾生。百千眾生。億眾生。百億眾生。千億眾生。百千億那由他眾生。乃至不可說不可說眾生。假使閻浮提微塵數眾生。一四天下微塵數眾生。小千世界。中千世界。大千世界。乃至不可說不可說佛剎微塵數眾生。假使十方世界一切眾生。隨其欲樂悉令充滿。而其飲食無有窮盡。亦不減少。

　　如是飲食。如是種種上味。種種牀座。種種衣服。種種臥具。種種車乘。種種華。種種鬘。種種香。種種塗香。種種燒香。種種末香。種種珍寶。種種瓔珞。種種幢。種種旛。種種蓋。種種上妙資生之具。隨意所樂悉令充足。

　　【疏】前中三。初益眾生。次益二乘。後益菩薩。

　　今初亦三。初總明。以是稱性之具。即一小器。融同法界無盡緣起故。用無不應。應無不益。而其法界。體無增減。又表忍必自卑故小。法忍同如一味為一。內空外假為器。忍能包含無外．故隨出無盡。

　　次出生下。別明出味。

　　後如是飲食下。舉一例餘。(【鈔】又表忍必自卑下。上直約善友依報釋。此下約表位釋。忍必謙卑。卑而不可逾。故小而大容。上通二忍。法忍同如。即諦察法忍。內空外假者。埏埴以為器。當其無有器之用。即假能用。即空能大。無有不成於空故。故因外假而內有所用。有之以為利。無之以為用。無空不成於假。故空能多容。此二無二．中道器也。)

　　又善男子。假使東方一世界中聲聞獨覺。食我食已。皆證聲聞辟支佛果。住最後身。如一世界中如是。百世界。千世界。百千世界。億世界。百億世界。千億世界。百千億世界。百千億那由他世界。閻浮提微塵數世界。一四天下微塵數世界。小千國土微塵數世界。中千國土微塵數世界。三千大千國土微塵數世界。乃至不可說不可說佛剎微塵數世界中。所有一切聲聞獨覺食我食已。皆證聲聞辟支佛果。住最後身。如於東方。南西北方。四維上下。亦復如是。

　　又善男子。東方一世界。乃至不可說不可說佛剎微塵數世界中。所有一生所繫菩薩。食我食已。皆菩提樹下坐於道場。降伏魔軍。成阿耨多羅三藐三菩提。如東方。南西北方。四維上下。亦復如是。

　　【疏】二明益二乘。二乘雖不立忍名。亦忍盡無生理。方成果故。

　　三又善男子東方下。益菩薩。約事。如受於乳糜。約法。謂餐上品寂滅之忍。得菩提故。淨名香積。與此大同。(【鈔】約事如受乳糜者。即世尊初成道。受二牧牛女乳糜。亦如前引。約法食上品寂滅忍者。上品屬佛故。如十忍品。淨名香積。與此大同。謂受食已。得聖果等故。然淨名有二處文。一香積品中。取飯來竟。維摩詰語舍利弗等諸大聲聞。仁者。可食如來甘露味飯。大悲所熏。無以限意食之。使不消也。生公釋云。以其向念。故教食也。亦欲因以食之為理。泥洹是甘露之法。而食此食者。必以得之。故飯中有甘露味焉。大悲所熏者。使人得悟。為外熏義。豈曰食能。大悲力焉。然則飯之為氣。大悲熏也。無以限意者。飯出大悲。即無限矣。而限言少者。則不消也。釋曰。此乃以悲熏食。得涅槃果。以果名因為甘露味。未言食即表於涅槃。若即食為涅槃理。義則善成矣。二菩薩行品。因淨名文殊。禮覲世尊。阿難怪問。今所聞香。昔所未有。是為何香。佛言。是彼菩薩毛孔之香。身子亦言。我等毛孔。亦出是香。問其從來。云食是香飯。阿難問云。是香氣住當久如。維摩詰言。至此飯消。曰。久如當消。曰。此飯勢力。至於七日。然後乃消。又阿難。若聲聞人未入正位。食此飯者。得入正位。已入正位。得心解脫。若未發大乘之意。至發意。已發意。得無生忍。已得無生忍。至一生補處。然後乃消。譬如有藥。名曰上味。其有服者。身諸毒滅。然後乃消。此飯如是。滅除一切諸煩惱毒。然後乃消。疏廣釋相意。問云。香飯是色法。云何斷惑。遠公釋云。由大悲香飯。不思議力。所以能斷。如輪王有一寶牀。聖王居上。即能離欲。逮得四禪。玉女雖見。如覩佛像。不生欲心。況佛菩薩所受境界。如華手經說。菩薩有一照法性一。著此冠時。一切諸法。悉現在心。諸事亦爾。楷師釋云。雖有此釋。道理不然。豈有色法。性能斷惑。但以香飯資發觀智。能斷煩惱。非是食體即能斷惑。釋曰。此諸古德意。並未愜當。且約勝緣以解香飯。不知香飯以表法門。生公稍近於理。故云。七日消者。不過七日。一生補處。即七日之內。必有所得矣。然一食之悟。亦不得有二階進也。止一生補處者。顯佛無因得也。無生菩薩。及正位之人。豈得假外。方得進哉。而今云爾者。以明此飯為宣理之極。備有其義焉。釋曰。此以有表理意也。然淨名中食。意通理智大悲。甘露味飯。即三德涅槃。涅槃經中。亦以涅槃將喻甘露。其飯香氣。即表大悲。從體起用。熏眾生故。今此寄位。故表於忍。忍通五忍。無法不攝。能忍是智。所忍是理。廣說利他。大悲熏也。然淨名云。得忍則消。亦該五忍之意。不為此釋。殊為淺近。)

　　○二令見同益。

　　三且待下。令其目驗。

　　善男子。汝見我此十千童女眷屬已不。答言。已見。優婆夷言。善男子。此十千童女而為上首。如是眷屬。百萬阿僧祇。皆悉與我同行。同願。同善根。同出離道。同清淨解。同清淨念。同清淨趣。同無量覺。同得諸根。同廣大心。同所行境。同理。同義。同明了法。同淨色相。同無量力。同最精進。同正法音。同隨類音。同清淨第一音。同讚無量清淨功德。同清淨業。同清淨報。同大慈周普。救護一切。同大悲周普。成熟眾生。同清淨身業。隨緣集起。令見者欣悅。同清淨口業。隨世語言宣布法化。同往詣一切諸佛眾會道場。同往詣一切佛剎供養諸佛。同能現見一切法門。同住菩薩清淨行地。善男子。是十千童女。能於此器。取上飲食。一剎那頃。徧至十方。供養一切後身菩薩聲聞獨覺。乃至徧及諸餓鬼趣皆令充足。善男子。此十千女以我此器。能於天中。充足天食。乃至人中。充足人食。

　　善男子。且待須臾。汝當自見。說是語時。善財則見無量眾生從四門入。皆優婆夷本願所請。既來集已。敷座令坐。隨其所須。給施飲食。悉使充足。

　　【疏】可知。

　　告善財言。善男子。我唯知此無盡福德藏解脫門。如諸菩薩摩訶薩一切功德。猶如大海。甚深無盡。猶如虛空。廣大無際。如如意珠。滿眾生願。如大聚落。所求皆得。如須彌山。普集眾寶。猶如奧藏。常貯法財。猶如明燈。破諸黑暗。猶如高蓋。普蔭羣生。而我云何能知能說彼功德行。善男子。南方有城名曰大興。彼有居士名曰明智。汝詣彼問。菩薩云何學菩薩行。修菩薩道。時善財童子頂禮其足。繞無量帀。瞻仰無厭。辭退而去。

　　【疏】後三段。文並可知。

　　【論】以一小器。所施飲食。徧周無限眾生。皆充飽者。明器雖量小。約以法界智施。入因陀羅網門。小含無盡。又加法界智願力廣大之心。以一微塵許大食。令十方一切所生眾生。食之充足。元來不減毫釐。以一微塵之食。即法界量。無裏外中邊限所礙故。法門名菩薩福德藏。明施願廣大也。此是第三無違逆行。以忍波羅蜜為主。餘九為伴。約智門中。十行五位通修。約位門中。以忍為體。以忍為小器。無行不具足故。以謙無不利故。

　　○第四明智居士。寄無屈撓行。(【鈔】寄無屈撓行者。勤無怠退故。)初依教趣求。

　　爾時善財童子。得無盡莊嚴福德藏解脫光明已。思惟彼福德大海。觀察彼福德虛空。趣彼福德聚。登彼福德山。攝彼福德藏。入彼福德淵。遊彼福德池。淨彼福德輪。見彼福德藏。入彼福德門。行彼福德道。修彼福德種。漸次而行。至大興城。周徧推求明智長者。於善知識心生渴仰。以善知識熏習其心。於善知識志欲堅固。方便求見諸善知識心不退轉。願得承事諸善知識心無懈倦。知由依止善知識故。能滿眾善。知由依止善知識故。能生眾福。知由依止善知識故。能長眾行。知由依止善知識故。不由他教。自能承事一切善友。如是思惟時。長其善根。淨其深心。增其根性。益其德本。加其大願。廣其大悲。近一切智。具普賢道。照明一切諸佛正法。增長如來十力光明。

　　【疏】趣求中。初依前修治。後漸次下。趣求後友。城名大興者。起大精進故。友名明智者。進足必假智自導故。

　　○第二見敬咨問。

　　爾時善財。見彼居士。在其城內．市四衢道七寶臺上。處無數寶莊嚴之座。其座妙好。清淨摩尼以為其身。金剛帝青以為其足。寶繩交絡。五百妙寶而為校飾。敷天寶衣。建天幢旛。張大寶網。施大寶帳。閻浮檀金以為其蓋。毗瑠璃寶以為其竿。令人執持以覆其上。鵝王羽翮。清淨嚴潔。以為其扇。熏眾妙香。雨眾天華。左右常奏。五百樂音。其音美妙。過於天樂。眾生聞者。無不悅豫。十千眷屬前後圍繞。色相端嚴人所喜見。天莊嚴具。以為嚴飾。於天人中最勝無比。悉已成就菩薩志欲。皆與居士同昔善根。侍立瞻對。承其教命。爾時善財頂禮其足。繞無量帀。合掌而立。白言。聖者。我為利益一切眾生故。為令一切眾生出諸苦難故。為令一切眾生究竟安樂故。為令一切眾生出生死海故。為令一切眾生住法寶洲故。為令一切眾生枯竭愛河故。為令一切眾生起大慈悲故。為令一切眾生捨離欲愛故。為令一切眾生渴仰佛智故。為令一切眾生出生死曠野故。為令一切眾生樂諸佛功德故。為令一切眾生出三界城故。為令一切眾生入一切智城故。發阿耨多羅三藐三菩提心。而未知菩薩云何學菩薩行。云何修菩薩道。能為一切眾生作依止處。

　　【疏】咨問中。先見。於市四衢者。表處喧不撓。無不通故。敬問可知。

　　○第三稱讚授法。

　　長者告言。善哉善哉。善男子。汝乃能發阿耨多羅三藐三菩提心。善男子。發阿耨多羅三藐三菩提心。是人難得。若能發心。是人則能求菩薩行。值遇善知識恒無厭足。親近善知識恒無勞倦。供養善知識恒不疲懈。給侍善知識不生憂慼。求覓善知識終不退轉。愛念善知識終不放捨。承事善知識無暫休息。瞻仰善知識無時憩止。行善知識教未曾怠惰。稟善知識心無有誤失。

　　善男子。汝見我此眾會人不。善財答言。唯然。已見。居士言。善男子。我已令其發阿耨多羅三藐三菩提心。生如來家。增長白法。安住無量諸波羅蜜。學佛十力。離世間種。住如來種。棄生死輪。轉正法輪。滅三惡趣。住正法趣。如諸菩薩。悉能救護一切眾生。

　　【疏】授法中三。初歎發心勝能。二善男子汝見下。示己所化發心眷屬。生如來家者。同四住中生也。(【鈔】同四住中生者。四住生聖教家。以三賢十聖大類相似故。前同四住。後同四地。)

　　善男子。我得隨意出生福德藏解脫門。

　　凡有所須。悉滿其願。所謂衣服瓔珞。象馬車乘。華香幢蓋。飲食湯藥。房舍屋宅。牀座燈炬。奴婢牛羊。及諸侍使。如是一切資生之物。諸有所須悉令充滿。乃至為說真實妙法。善男子。且待須臾。汝當自見。說是語時。無量眾生從種種方所。種種世界。種種國土。種種城邑。形類各別。愛欲不同。皆以菩薩往昔願力。其數無邊。俱來集會。各隨所欲而有求請。爾時居士知眾普集。須臾繫念。仰視虛空。如其所須悉從空下。一切眾會普皆滿足。然後復為說種種法。所謂為得美食而充足者。與說種種集福德行。離貧窮行。知諸法行。成就法喜禪悅食行。修習具足諸相好行。增長成就難屈伏行。善能了達無上食行。成就無盡大威德力降魔怨行。為得好飲而充足者。與其說法。令於生死捨離愛著。入佛法味。為得種種諸上味者。與其說法。皆令獲得諸佛如來上味之相。為得車乘而充足者。與其宣說種種法門。皆令得載摩訶衍乘。為得衣服而充足者。與其說法。令得清淨慚愧之衣。乃至如來清淨妙色。如是一切靡不周贍。然後悉為如應說法。既聞法已。還歸本處。

　　【疏】三正示法界。於中二。先舉名。財法無盡。蘊在虛空。隨意給施。故名隨意出生福德藏。亦表見空。無不備故。

　　後凡有下。顯業用。於中二。一略舉。二善男子且待下。舉事現驗。於中先見眾集。後爾時居士下。廣施財法。先施財。後然後下。施法。於施一食。令成八行。初二約施。餘六約食。食有五果。一得知諸法。即是慧命。二得喜悅。即常安樂。三具相好。即是常色。四六即常力。五即常辯。言上味相者。牙有甘露泉故。餘可準思。(【鈔】食有五果者。即涅槃第二。如來告純陀云。我今施汝常命色力。安無礙辯。由施於食。益命。益色。益力。益安。益辯才故。近得此五。猶是無常。終得常五。並如迴向品中已釋。今此具配。)

　　○第四謙己推勝。可知。

　　第五善男子下。指示後友。

　　爾時居士。為善財童子示現菩薩不可思議解脫境界已。告言。善男子。我唯知此隨意出生福德藏解脫門。如諸菩薩摩訶薩成就寶手。徧覆一切十方國土。以自在力。普雨一切資生之具。所謂雨種種色寶。種種色瓔珞。種種色寶冠。種種色衣服。種種色音樂。種種色華。種種色香。種種色末香。種種色燒香。種種色寶蓋。種種色幢旛。徧滿一切眾生住處。及諸如來眾會道場。或以成熟一切眾生。或以供養一切諸佛。而我云何能知能說彼諸功德自在神力。

　　善男子。於此南方。有一大城名師子宮。彼有長者名法寶髻。汝可往問。菩薩云何學菩薩行。修菩薩道。

　　【疏】城名師子宮者。禪定無亂。如彼深宮。處之則所說決定。作用無畏。故以為名。友名法寶髻者。綰攝諸亂。居心頂故。定含明智．加以寶名。以喻顯法。名法寶髻。

　　時善財童子歡喜踊躍。恭敬尊重。如弟子禮。作如是念。由此居士護念於我。令我得見一切智道。不斷愛念善知識見。不壞尊重善知識心。常能隨順善知識教。決定深信善知識語。恒發深心事善知識。頂禮其足。繞無量帀。殷勤瞻仰。辭退而去。

　　【論】前位優婆夷。以其小器。以明忍門．離慢怠高心。施其飲食充滿。此位之中。表精進之心無屈撓行。常行空觀。以除煩惱。得無上智心。一切依正法報。人天善根。總在其中。居士云。生如來家長白淨法者。明此位是第四生貴住行。亦是十地中第四地。三界業盡。生如來家。唯有世間智悲未滿。五住中。及第五地中。修學六住。及六地。真俗二智俱終。得寂滅定。三空現前。任運神通。十方教化。然後七住。及七地已去。入俗起同凡行。行大慈悲門。八地分得無功。十地佛力方滿。十一地任運利生。是故於此仰視虛空。是所修行精進之行。一切業苦皆悉除斷。一切佛法及人天福德咸在其中。但修法空。達緣起寂一門。一切煩惱自然不現。一切明智自然現前。且約舉大要。廣義如經自明。此第四無屈撓行。以精進為主。餘九為伴。約智門中。五位十行同行。約位門中。觀法空門。了緣生解脫為勝。治三界餘習。法身智現。生如來家。十住初心。創開佛慧。生如來家。第四住。治三界惑淨。佛智慧現前。生如來家。第八住中。無功智現。生如來無功智慧家。第十住中。智悲普濟。受佛職位。亦是生如來家。十地位中。一依此樣而成地位。十住是十地勝進之樣。不同權教。佛果在十地之後。三乘四十心。地前為加行。十地為見道。此華嚴經十住為見道。十行。十迴向。十地。十一地。為加行修行。令慣熟故。佛果於初先現。以普賢悲願。令智悲大用慣熟自在故。以自如來根本普光明智光現故。始終本末。總無延促時日分劑故。以法身根本智如實而言。不同三乘權教情所解故。皆須約本而觀之。畢竟佛果慣習已成。普賢行已滿。一往但以教化一切眾生為常恆行。從初至末。無始無終。無成無壞。但以普徧十方一切六道。以智對現利生為永業也。從初發心。起信修行時。發如是信樂。發如是志願。起如是志求。見如是道。從初發心住。以定觀力。契會法身。顯根本普光明智。照知一切自他生死海。性自解脫。但為教化眾生。令其迷解。離妄想苦故。亦不見自身成佛不成佛故。若也起心。圖成佛念。當知此人去佛道遠。若也但以法身無性之力。自他性離。無成壞心。起方便力。興大願力。起大悲門。無作而作。發無限志願。教化一切法界中無性眾生。使令迷解。還令省得自心無性之理。妄想繫著自無不言成佛。不言不成佛。不可作如是圖念之情。如此華嚴經安立五位教門。但為引接未得謂得。未至謂至。未滿云滿。滯染淨障。於菩提道及菩薩行。有止足心。有休息想。安立五十重因果。一百一十重法門。使不滯住止息休廢之心。滿普賢願行。至無盡極故。

大方廣佛華嚴經疏論纂要卷第一百之四


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之五

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之八)

　　○第五法寶髻。無癡亂行。六中。初文可知。(【鈔】寄於無癡亂行者。以慧資定。靜無遣照。動不離寂。名無癡亂。)

　　爾時善財童子於明智居士所。聞此解脫已。游彼福德海。治彼福德田。仰彼福德山。趣彼福德津。開彼福德藏。觀彼福德法。淨彼福德輪。味彼福德聚。生彼福德力。增彼福德勢。漸次而行。向師子城。周徧推求寶髻長者。

　　○第二見敬咨問。

　　見此長者在於市中。遽即往詣。頂禮其足。繞無數帀。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。善哉聖者。願為我說諸菩薩道。我乘此道趣一切智。

　　【疏】市中見者。表處鬧忘懷。亂中常定故。

　　○第三授己法界。於中四。一執手將引。即授法方便。顯加行智歸正證故。二作如是下。示其所住。即正授法界。三爾時善財見其下。正證法界。四爾時善財見是下。問答因緣。即後得智。

　　爾時長者執善財手。將詣所居。示其舍宅。

　　作如是言。善男子。且觀我家。

　　【疏】初二可知。

　　○三正證法界中二。先總。後別。今初。

　　爾時善財。見其舍宅。清淨光明。真金所成。白銀為牆。玻瓈為殿。紺瑠璃寶以為樓閣。硨磲妙寶。而作其柱。百千種寶周徧莊嚴。赤珠摩尼為師子座。摩尼為帳。真珠為網。彌覆其上。碼碯寶池香水盈滿。無量寶樹周徧行列。其宅廣博。十層八門。

　　【疏】十層八門者。如八角塔形。層門各有三義。層別中解。門三義者。一通約所修之道。以八正為門。八正通入於諸位故。二約所依之道。即以八識為門。於眼根中入正定故。根若能入。境則可知。三約教顯理。即四句入法。教理各四。故有八門。謂若失意。有空俱泯。便成四謗。得意通入。並稱為門。尋教得解。即教四門。於理得解．即理四門。(【鈔】尋教等者。但約詮旨。以為二四。亦約教為信行。約理為法行。若準新經。言而各二門。故有八門。則亦可即就四門存泯不同。以為八耳。如一有門。見心妙有而入法界。則是有門。若取於有。即拂有相。名非有門。此有中二矣。二空者。知法空寂。即是空門。以空為空門。便權說非空門。三若謂妄惑本空。真智不空。即亦有亦空門。謂有二體。斯門亦權。故說妄因真立。妄無妄源。真對妄宣。真非真矣。則雙存兩亡。則為亦有非有。亦無非無門。四欲言其有。無相無名欲言其無。聖以之靈為非有非無門。若滯雙非。末逃戲論。故復拂之。此雙非門．為但是遮。為有所表。但遮同無。有表同有。還成有無。故此雙非。言思亦絕。名非非有非非無門。故有八門。得意為門。失意此八亦非門矣。)

　　○二別。

　　善財入已。次第觀察。見最下層施諸飲食。

　　見第二層施諸寶衣。

　　見第三層布施一切寶莊嚴具。

　　見第四層施諸采女并及一切上妙珍寶。

　　見第五層乃至五地菩薩雲集。演說諸法。利益世間。成就一切陀羅尼門。諸三昧印。諸三昧行。智慧光明。

　　見第六層有諸菩薩。皆已成就甚深智慧。於諸法性明了通達。成就廣大總持三昧無障礙門。所行無礙。不住二法。在不可說妙莊嚴道場中而共集會。分別顯示般若波羅蜜門。所謂寂靜藏般若波羅蜜門。善分別諸眾生智般若波羅蜜門。不可動轉般若波羅蜜門。離欲光明般若波羅蜜門。不可降伏藏般若波羅蜜門。照眾生輪般若波羅蜜門。海藏般若波羅蜜門。普眼捨得般若波羅蜜門。入無盡藏般若波羅蜜門。一切方便海般若波羅蜜門。入一切世間海般若波羅蜜門。無礙辯才般若波羅蜜門。隨順眾生般若波羅蜜門。無礙光明般若波羅蜜門。常觀宿緣而布法雲般若波羅蜜門。說如是等百萬阿僧祇般若波羅蜜門。

　　見第七層有諸菩薩得如響忍。以方便智分別觀察而得出離。悉能聞持諸佛正法。

　　見第八層無量菩薩共集其中。皆得神通無有退墮。能以一音徧十方剎。其身普現一切道場。盡於法界靡不周徧。普入佛境。普見佛身。普於一切佛眾會中而為上首演說於法。

　　見第九層一生所繫諸菩薩眾於中集會。

　　見第十層一切如來充滿其中。從初發心修菩薩行。超出生死成滿大願。及神通力。淨佛國土。道場眾會。轉正法輪。調伏眾生。如是一切。悉使明見。

　　【疏】別中十層三者。

　　一表十地。一施食。顯初地行檀。二地持戒。以慚愧為衣服。三地忍行。以為嚴具。四地道品。為內眷屬。精進可珍。五地文顯。六地般若現前故。文中三。初總。次所謂下。別顯十五門。一照體即寂而無不包。二即寂之照。無機不鑒。三外緣不轉。四內照無求。五惑境不摧。六徧摧諸惑。七包含勝德而甚深。八普見法界而無礙。九一即無盡。十巧化無邊。十一內證世間。十二外演勝辯。十三曲隨物欲。十四事理交羅。十五觀緣授法。後說如是下總結。七地有殊勝行。知種種教法。故云得如響忍。八層之中。含於二位。一八地無功用之神通。三種世間自在。二即九地法師。一音能演。九層亦二位。十地等覺。俱可為一生故。十層即如來地。

　　二表十行。以十行即十度故。前七文顯。八大願所成神通等故。九一生所繫。力最上故。十唯至如來。智方滿故。此即當位自攝諸位。向攝十地。即攝後諸位故。以十層雙表二義。還如海幢。當位攝盡。十位纔竟。說成佛故。前寄第六位攝。此寄第五位攝。前約正報攝。此約依報攝者。皆顯位勝前故。

　　三者總不表位。但此菩薩。以行就機。現居勝報。漸次增勝。十顯無盡。初四以物施。後後漸難。次二集法施。前淺後深。次二得法。初狹後廣。後二現勝德。先因後果。總上三義。因果行位等法。以為長者之宅。

　　○四問答因緣。

　　爾時善財見是事已。白言。聖者。何緣致此清淨眾會。種何善根。獲如是報。長者告言。善男子。我念過去過佛剎微塵數劫。有世界名圓滿莊嚴。佛號無邊光明法界普莊嚴王。如來應正等覺。十號圓滿。彼佛入城。我奏樂音。并燒一丸香而以供養。以此功德。迴向三處。謂永離一切貧窮困苦。常見諸佛及善知識。恒聞正法。故獲斯報。

　　【疏】於中先問後答。迴向三處者。謂離貧窮。招前四層之報。二三兩果．即後六重。一丸之微．因願力故報勝。又表萬行混融。發起向佛。則隨一行。無不具矣。何果不階。

　　○第四謙己推勝。

　　善男子。我唯知此菩薩無量福德寶藏解脫門。如諸菩薩摩訶薩。得不思議功德寶藏。

　　入無分別如來身海。受無分別無上法雲。修無分別功德道具。起無分別普賢行網。入無分別三昧境界。等無分別菩薩善根。住無分別如來所住。證無分別三世平等。住無分別普眼境界。住一切劫無有疲厭。而我云何能知能說彼功德行。

　　【疏】謙己云菩薩等者。世寶。三寶。蘊積十重之中。故云寶藏。常用無盡。是為無量福德。後推勝中。當法顯勝。故功德寶藏。皆不思議。即是總句。入無分別下別明。由無分別而具諸法。故不思議。

　　善男子。於此南方。有一國土名曰藤根。其土有城。名曰普門。中有長者名為普眼。汝詣彼問。菩薩云何學菩薩行。修菩薩道。

　　時善財童子頂禮其足。繞無數匝。殷勤瞻仰。辭退而去。

　　【論】周徧推求寶髻長者。明徧觀心境空有。三界定亂。升進無依無得無證之定門。市中而見者。明寂亂等也。若望十住中解脫長者。即入三昧。明身含佛剎之門。表創居定體。此十行中定。明行體恆定。表處生死市鄽。攝化眾生。無虧定體。明動用俱寂。性自離故。遽即往詣頂禮者。速會其定體。不遲滯也。已下正舉申請中。執善財手者。引接也將詣所居。示其舍宅。令善財觀察者。令知所因也。舍宅清淨光明。真金所成者。約位。以禪為主。餘九波羅蜜為伴。明定體白淨無垢。報成光明。真金為舍宅之大體。白銀為牆者。以禪體為戒。戒為防護義。玻瓈為殿者。以禪體顯智成忍。此寶似水精明淨。然有眾色不同。紺瑠璃寶而為樓閣者。以禪體而作精進觀照。更增明淨清潔也。硨磲妙寶而為其柱者。以禪為行。住持諸法故。已下自餘莊嚴。以次依十波羅蜜次第排之。十層樓閣。亦準此十波羅蜜。從下向上排之。自有次第。宅開八門者。一面各有兩門。四方都八也。明八正道行也。第十層中。明第十智波羅蜜。圓會三世佛因果。一念而滿。教化眾生。及入涅槃。總皆不移也。約智境界。法爾如斯故。已下九層中。初以檀度。二以戒。三忍。配之自有次第。並是以行報生表法。為善財說本因中云。我念過去佛剎微塵數劫。有世界名圓滿莊嚴。佛號無邊光明法界普莊嚴王。彼佛入城時。我奏樂音。并燒一丸香。以此供養迴向三處。得此果報。所居舍宅如是者。明得定體。以十住位中已得。言佛剎微塵為數量者。明定越迷塵。自智慧佛。入此十行禪門故。故表越迷塵智現。以善說法為樂音。表因定起慧也。定香但燒一丸。五分法身周備。迴向三處者。但入此隨行寂用無礙定門。即能永離貧乏。常見諸佛及善知識。恆聞正法。是為三處。如經具言。我唯知此菩薩無量福德寶藏解脫門者。明隨行寂用無礙定門。能攝福智。及以大慈大悲四攝四無量法皆在其內。是故號此長者名為寶髻。表此隨行定門。總為鬟攝法義。自餘如文自具。此一段是第五離癡亂行。以禪波羅蜜為主。餘九為伴。約智門中。諸位同治。約位之中。此位治世間出世間定亂不自在障。如此長者十層樓閣。總攝十住。十行。十迴向。十地。十一地。及佛果。皆悉通收。以法界無依無性禪為體故。皆以自體無依無住禪體中十波羅蜜以為莊嚴。論主以頌釋曰。無作自性禪園苑。普光明智為大宅。差別觀照嚴樓閣。布施法食滿眾生。淨戒寶衣恆普著。精進慈心為采女。禪心善達世間智。五地通明菩薩住。寂滅般若第六層。七層方便住生死。無功八層用自在。九層一生法王居。第十層中佛果滿。如是次第而修學。畢竟不居初中末。以此眾法利羣生。依正二報於中得。此略釋大況。廣意如文。意明一行中十行齊行。無始無終。例皆如是。

　　○第六普眼長者。寄善現行。(【鈔】寄善現行者。慧能顯發三諦之理。般若現前故。)國名藤根者。夫藤根深入於地。上發華苗。表善現行。般若證深．能生後得。後得隨物而轉。故取類於藤。城名普門者。實相般若．無所不通故。長者名普眼者。觀照般若．無不見故。第一依教趣求。

　　爾時善財童子於寶髻長者所．聞此解脫已。深入諸佛無量知見。安住菩薩無量勝行。了達菩薩無量方便。希求菩薩無量法門。清淨菩薩無量信解。明利菩薩無量諸根。成就菩薩無量欲樂。通達菩薩無量行門。增長菩薩無量願力。建立菩薩無能勝幢。起菩薩智。照菩薩法。

　　漸次而行。至藤根國。推問求覓。彼城所在。雖歷艱難。不憚勞苦。但唯正念善知識教。願常親近承事供養。徧策諸根。離眾放逸。

　　【疏】言深入諸佛無量知見者。無量有二義。一多故。即權智境。二無分量故。即實慧境。境無量故。智亦無量。知見亦二義。一別。謂知即是智。見即是慧。即照二境之智慧。二通者。謂知見二字。俱是如來能證。如實知彼義故。即無障礙智。若爾。何假重言。為揀比知．所以言見。為揀肉眼見．所以云知。此如世親般若論。釋悉知悉見。入謂證達。餘句易了。(【鈔】知見已下。二釋知見。於中亦二。先別。依法華論。後通。即般若論。論云。如來悉知是諸眾生便足。何故復說如來悉見是諸眾生。若不說如來悉見是諸眾生。或謂如來以比智知。恐生如是心故。若爾。但言如來悉見是諸眾生便足。何故復說如來悉知是諸眾生。若不說如來悉知是諸眾生。或謂如來以肉眼等見。為防是故。說知見二語。)二趣後。可知。

　　○第二見敬咨問。

　　然後乃得見普門城。百千聚落。周帀圍繞。雉堞崇峻。衢路寬平。見彼長者。往詣其所。於前頂禮。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。

　　【疏】咨問中。先見依正。百千聚落周帀圍繞者。眷屬般若也。雉堞崇峻者。般若防非。高而無上也。五板為堵。五堵為雉。堞即女牆。衢路寬平者。般若諸佛常行。非權徑故。蕩然無涯。(【鈔】眷屬般若者。然般若有五。一實相般若。即所證理。二觀照般若。即能證智。三文字般若。即能詮教。古惟有三。新說有五。加第四境界般若。實相唯悟真境。兼後智體。今境界通事。六塵之境皆為境界。五眷屬般若。即與慧同時諸心心所。今此具五。城為實相。長者為觀照。釋無量中已有境界。今有眷屬。文字通四。)

　　○第三稱讚授法。先讚。後善男子下。授己法界。於中二。先能療病。即下化眾生。後善男子我又下。明能合香。上供諸佛。今初。

　　長者告言。善哉善哉。善男子。汝已能發阿耨多羅三藐三菩提心。善男子。我知一切眾生諸病。風黃痰熱。鬼魅蠱毒。乃至水火之所傷害。如是一切所生諸疾。我悉能以方便救療。善男子。十方眾生諸有病者。咸來我所。我皆療治。令其得差。復以香湯沐浴其身。香華瓔珞。名衣上服。種種莊嚴。施諸飲食及以財寶。悉令充足。無所乏短。

　　【疏】文二。先除身病。後治心病。前中亦二。先治無不能。後善男子十方下。來者皆治。兼與身樂。

　　然後各為如應說法。為貪欲多者．教不淨觀。瞋恚多者．教慈悲觀。愚癡多者．教其分別種種法相。等分行者．為其顯示殊勝法門。為欲令其發菩提心．稱揚一切諸佛功德。為欲令其起大悲意．顯示生死無量苦惱。為欲令其增長功德．讚歎修習無量福智。為欲令其發大誓願．稱讚調伏一切眾生。為欲令其修普賢行．說諸菩薩於一切剎一切劫住修諸行網。為欲令其具佛相好．稱揚讚歎檀波羅蜜。為欲令其得佛淨身．悉能徧至一切處故．稱揚讚歎尸波羅蜜。為欲令其得佛清淨不思議身．稱揚讚歎忍波羅蜜。為欲令其獲於如來無能勝身．稱揚讚歎精進波羅蜜。為欲令其得於清淨無與等身．稱揚讚歎禪波羅蜜。為欲令其顯現如來清淨法身．稱揚讚歎般若波羅蜜。為欲令其現佛世尊清淨色身．稱揚讚歎方便波羅蜜。為欲令其為諸眾生住一切劫．稱揚讚歎願波羅蜜。為欲令其現清淨身．悉過一切諸佛剎土．稱揚讚歎力波羅蜜。為欲令其現清淨身．隨眾生心悉使歡喜．稱揚讚歎智波羅蜜。為欲令其獲於究竟淨妙之身．稱揚讚歎永離一切諸不善法。如是施已．各令還去。

　　【疏】二治心病亦二。先明除惑。義通大小。後為欲令其下。令其成益。此唯大乘。有十六句。初五通顯大心行願。次十別明十度之因。感十身之果。施滿他心。故相好悅物。戒徧止惡。故淨身徧至。忍兼忍理。故不思議。進策萬行．故無能勝。禪唯一心。故無與等。般若照理。故顯法身。方便顯用色身可覩。願窮來際。住劫無窮。力不可搖。悉過一切。智窮事法。故隨物成身。後一句總離諸惡。故究竟淨妙。

　　○二上供佛行。

　　善男子。我又善知和合一切諸香要法。所謂無等香。辛頭波羅香。無勝香。覺悟香。阿盧那跋底香。堅黑栴檀香。烏洛迦栴檀香。沈水香。不動諸根香。如是等香。悉知調理和合之法。又善男子。我持此香以為供養。普見諸佛所願皆滿。所謂救護一切眾生願。嚴淨一切佛剎願。供養一切如來願。又善男子。然此香時。一一香中出無量香。徧至十方一切法界。一切諸佛眾會道場。或為香宮。或為香殿。如是香欄檻。香垣牆。香却敵。香戶牖。香重閣。香半月。香蓋。香幢。香旛。香帳。香羅網。香形像。香莊嚴具。香光明。香雲雨。處處充滿。以為莊嚴。

　　【疏】供佛行中二。初知香體。辛頭者。即信度河也。波羅是岸。即彼河岸之香。阿盧那跋底。此云赤色極。烏洛迦者。西域蛇名。其蛇有毒。繞此檀樹故。和合者。戒定慧等。融無礙故。次興供起願。後能成大供。文處並顯。

　　○第四謙己推勝。

　　善男子。我唯知此令一切眾生普見諸佛歡喜法門。如諸菩薩摩訶薩如大藥王。若見若聞。若憶念。若同住。若隨行往。若稱名號。皆獲利益無空過者。若有眾生暫得值遇。必令消滅一切煩惱。入於佛法。離諸苦蘊。永息一切生死怖畏。到無所畏一切智處。摧壞一切老死大山。安住平等寂滅之樂。而我云何能知能說彼功德行。

　　【疏】推勝中。謙已知一中。謂身心病除。成二世樂。故皆歡喜。以香普供。得佛十身。則何佛不見。餘並可知。

　　善男子。於此南方。有一大城。名多羅幢。彼中有王名無厭足。汝詣彼問。菩薩云何學菩薩行。修菩薩道。

　　時善財童子禮普眼足。繞無量帀。殷勤瞻仰。辭退而去。

　　【論】雉堞崇峻者。重堞最高曰雉。雉重曰堞。城高曰崇。難升曰峻。明此善知識住第六行中。智慧無盡。重重尊高難入故。衢路寬平者。三空智慧。蕩無涯際。世及出世。智無不周。對治諸病者。世間四大不和病。以湯藥治。如煩惱病。以五停心觀。十波羅蜜治。善合諸香者。以戒。定。慧。解脫。法身智身香。隨根普熏。自佛出現。如上之事。皆約事表法。有事有法。皆含世間出世間二義。如十住中第六正心住。以海幢比丘入寂滅定。身出化雲。徧周饒益。表第六住中般若寂用無礙門。今此十行位中。第六般若善現行中。舉純用是寂。得成就寂靜身語意行。如上能療治眾生病者。實有是行。表法者。風病。明想念多者。以數息對治。引令內止方便。令所緣心息。順無作定。顯智用神通。利化一切。黃病。表貪欲多者。對以不淨觀。痰熱病者。表愚癡多者。對以十二緣生觀。鬼魅病者。表取著妙相。不離魔業。及天報神通。對以法空觀。蠱毒者。表一切有所得心。能生一切諸纏害業。愛業喻水。瞋業喻火。如是等病。皆能對治。如合和諸香者。亦實有如是行。表法者。即明智慧善說教香。令熏淨諸惡執業故。隨諸惡業為臭．隨智慧行為香。如辛頭波羅香。即明阿耨達池西面。金牛口中所出大河。流入信度國。波羅者。此云岸也。明此香出此河之岸上。表此第六善現行。三空智慧。四辨無礙。如彼大池。涌出四河。潤澤大地。復成大海。一切戒定慧解脫解脫知見五分法身香。皆生其中。若有眾生聞而入信。皆得度脫。超升彼岸。經舉其一。餘三河。準此知之。阿盧那跋底香者。此云香赤色鮮明。表赤色是南方正色。又表離為虛無。為日。為明。為心。以離法心故。離猶麗也。像此位三空四辨無相智慧光明。麗於一切眾生心境。皆得智慧解脫香故。烏洛迦栴檀香者。烏洛迦蛇名。栴檀者。香樹也。明此蛇最毒。常患毒熱。以身繞此香樹。其毒氣便息。表若有眾生聞說心境俱空。本無體相。無有處所。無一法可得之香。信而悟入。一切煩惱毒熱。自然清淨。餘香如名可解。如是八種智慧香。熏諸眾生邪見識種。令依八正道行。入如來智慧香故。善男子。我唯知此令一切眾生普見諸佛歡喜門。明如上對治諸法智慧。開發諸佛智慧方便。皆令眾生入佛智慧。皆歡喜故。

　　○第七無厭足王。寄無著行。(【鈔】寄無著行者。方便涉有。不迷於空。事理無滯。不捨不受。故名無著。)第一依教趣求。

　　爾時善財童子。憶念思惟善知識教。念善知識能攝受我。能守護我。令我於阿耨多羅三藐三菩提無有退轉。如是思惟。生歡喜心。淨信心。廣大心。怡暢心。踴躍心。欣慶心。勝妙心。寂靜心。莊嚴心。無著心。無礙心。平等心。自在心。住法心。徧往佛剎心。見佛莊嚴心。不捨十力心。漸次遊行。經歷國土村邑聚落。至多羅幢城。問無厭足王所在之處。諸人答言。此王今者在於正殿。坐師子座。宣布法化。調御眾生。可治者治。可攝者攝。罰其罪惡。決其諍訟。撫其孤弱。皆令永斷殺盜邪淫。亦令禁止妄言兩舌惡口綺語。又使遠離貪瞋邪見。時善財童子依眾人語。尋即往詣。

　　【疏】趣求中。先念教成益。後漸次下。趣求後友。既入其國。必聞其政。言多羅者。此云明淨。幢者建立。表無著行。依般若淨明。立勝行故。王名無厭足者。如幻方便。化無所著。故無疲厭心。

　　○第二見敬咨問。

　　遙見彼王。坐那羅延金剛之座．阿僧祇寶以為其足。無量寶像以為莊嚴。金繩為網．彌覆其上。如意摩尼以為寶冠。莊嚴其首。閻浮檀金以為半月。莊嚴其額。帝青摩尼以為耳璫。相對垂下。無價摩尼以為瓔珞。莊嚴其頸。天妙摩尼以為印釧。莊嚴其臂。閻浮檀金以為其蓋。眾寶間錯以為輪輻。大瑠璃寶以為其竿。光味摩尼以為其臍。雜寶為鈴恒出妙音。放大光明周徧十方。如是寶蓋而覆其上。阿那羅王有大力勢。能伏他眾無能與敵。以離垢繒而繫其頂。十千大臣。前後圍繞共理王事。其前復有十萬猛卒。形貌醜惡。衣服褊陋。執持器仗。攘臂瞋目。眾生見者無不恐怖。無量眾生犯王教敕。或盜他物。或害他命。或侵他妻。或生邪見。或起瞋恨。或懷貪嫉。作如是等種種惡業。身被五縛。將詣王所。隨其所犯而治罰之。或斷手足。或截耳鼻。或挑其目。或斬其首。或剝其皮。或解其體。或以湯煑。或以火焚。或驅上高山推令墮落。有如是等無量楚毒。發聲號叫。譬如眾合大地獄中。善財見已。作如是念。我為利益一切眾生。求菩薩行。修菩薩道。今者此王。滅諸善法。作大罪業。逼惱眾生。乃至斷命。曾不顧懼未來惡道。云何於此而欲求法。發大悲心。救護眾生。作是念時。空中有天而告之言。善男子。汝當憶念普眼長者善知識教。善財仰視而白之曰。我常憶念初不敢忘。天曰。善男子。汝莫厭離善知識語。善知識者。能引導汝至無險難安隱之處。善男子。菩薩善巧方便智不可思議。攝受眾生智不可思議。護念眾生智不可思議。成熟眾生智不可思議。守護眾生智不可思議。度脫眾生智不可思議。調伏眾生智不可思議。時善財童子聞此語已。即詣王所頂禮其足。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　【疏】先見有四。一見勝依正。二其前復有下。覩其逆化。三善財見已下。不了生疑。四作是念時下。空天曉喻。於中二。先令憶前教真實。使不生疑。後善男子菩薩善巧下。辨後行深玄。令其信入。然善財雖常憶教而生疑者。逆行難知故。貪益此世。不疑婆須。瞋癡現損。故勝熱此王。並生疑怪。言深玄者。通達非道故。梁攝論戒學中。明菩薩逆行殺等。生無量福。得無上菩提。要大菩薩。方堪此事。此有二種。一實行。二變化。實行者。了知前人。必定作無間業。無別方便。令離此惡。唯可斷命。使其不作。又知前人若捨命已。必生善道。又菩薩自念。我行殺已。必墮地獄。為彼受苦。彼雖現受輕苦。必得樂果。瑜伽菩薩地戒品之中。亦同此說。言變化者。即當此文。下王自說。二時善財下。敬問可知。

　　○第三授己法界中二。初授法方便。

　　時阿那羅王。理王事已。執善財手。將入宮中。命之同坐。

　　【疏】執手同坐。示無間之儀。表攝彼加行。令趣真故。

　　○二正示法界。令證相應。

　　告言。善男子。汝應觀我所住宮殿。善財如語。即徧觀察。見其宮殿廣大無比。皆以妙寶之所合成。七寶為牆。周帀圍繞。百千眾寶以為樓閣。種種莊嚴。悉皆妙好。不思議摩尼寶網羅覆其上。十億侍女端正殊絕。威儀進止。皆悉可觀。凡所施為。無非巧妙。先起後臥。軟意承旨。

　　【疏】於中四。一舉果令入。

　　時阿那羅王告善財言。善男子。於意云何。我若實作如是惡業。云何而得如是果報。如是色身。如是眷屬。如是富瞻。如是自在。

　　【疏】二以實顯權。

　　善男子。我得菩薩如幻解脫。善男子。我此國土所有眾生。多行殺盜。乃至邪見。作餘方便。不能令其捨離惡業。善男子。我為調伏彼眾生故。化作惡人。造諸罪業。受種種苦。令其一切作惡眾生。見是事已。心生惶怖。心生厭離。心生怯弱。斷其所作一切惡業。發阿耨多羅三藐三菩提意。善男子。我以如是巧方便故。令諸眾生捨十惡業。住十善道。究竟快樂。究竟安隱。究竟住於一切智地。

　　【疏】三示其所得。於中初名。如幻者。了生如幻故。以幻化幻。次我此國下。明法門業用。後我以如是下。明法門勝益。

　　善男子。我身語意。未曾惱害於一眾生。善男子。如我心者。寧於未來受無間苦。終不發生一念之意。與一蚊一蟻而作苦事。況復人耶。人是福田。能生一切諸善法故。

　　【疏】四直顯實得。慈念之深。然諸位至七。皆方便故。休捨。觀自在。開敷樹華。多約慈悲。

　　○第四謙己推勝。

　　善男子。我唯得此如幻解脫。如諸菩薩摩訶薩得無生忍。知諸有趣悉皆如幻。菩薩諸行悉皆如化。一切世間悉皆如影。一切諸法悉皆如夢。入真實相無礙法門．修行帝網一切諸行。以無礙智行於境界。普入一切平等三昧。於陀羅尼已得自在。而我云何能知能說彼功德行。

　　【疏】推勝云無生忍者。由了如幻。方證此忍故。又後位中。當此忍故。

　　善男子。於此南方。有城名妙光。王名大光。汝詣彼問菩薩云何學菩薩行。修菩薩道。

　　時善財童子頂禮王足。繞無數帀。辭退而去。

　　【論】阿那羅王者。此云無厭足也。如十住第七住慈悲位。以休捨優婆夷表之。此十行第七慈悲行。以無厭足王表之。以明治惡人之行。自化作惡。自苦治之。令實眾生。厭世修德。成菩提道。第七迴向以觀世音主之。第七遠行地中。以夜天名開敷樹華主之。如是皆是隨位成就慈悲之別名。自餘如經具明。此是第七無著行善知識。以方便波羅蜜為主。餘九為伴。約智門中。諸位通治。約位門中。以治處生死中。染淨二行不自在。令得住生死中大智大悲得自在故。

　　○第八大光。寄難得行。第一依教趣求。

　　爾時善財童子。一心正念彼王所得幻智法門。思惟彼王如幻解脫。觀察彼王如幻法性。發如幻願。淨如幻法。普於一切如幻三世。起於種種如幻變化。如是思惟。

　　漸次遊行。或至人間城邑聚落。或經曠野巖谷險難。無有疲懈未曾休息。然後乃至妙光大城。而問人言。妙光大城。在於何所。人咸報言。妙光城者。今此城是。是大光王之所住處。時善財童子歡喜踊躍。作如是念。我善知識在此城中。我今必當親得奉見。聞諸菩薩所行之行。聞諸菩薩出要之門。聞諸菩薩所證之法。聞諸菩薩不思議功德。聞諸菩薩不思議自在。聞諸菩薩不思議平等。聞諸菩薩不思議勇猛。聞諸菩薩不思議境界。廣大清淨。

　　【疏】趣求中。先念前。(【鈔】寄難得行者。無障礙願力。乃能得故。)後漸次下。趣後。於中初推求得知。城名妙光者。前位悲增。今得無住妙慧。運眾生故。土名大光者。慈定之智。無不該故。廣大願中。皆徹照故。後時善財童子下。自慶當益。

　　○第二見敬咨問。

　　作是念已。入妙光城。見此大城．以金銀瑠璃玻瓈真珠硨磲碼碯七寶所成。七寶深壍．七重圍繞。八功德水。盈滿其中。底布金沙。優鉢羅華．波頭摩華．拘物頭華．芬陀利華．徧布其上。寶多羅樹．七重行列。七種金剛以為其垣。各各圍繞。所謂師子光明金剛垣。無能超勝金剛垣。不可沮壞金剛垣。不可毀缺金剛垣。堅固無礙金剛垣。勝妙網藏金剛垣。離塵清淨金剛垣。悉以無數摩尼妙寶。間錯莊嚴。種種眾寶而為埤堄。其城縱廣一十由旬。周迴八方。面開八門。皆以七寶周徧嚴飾。毗瑠璃寶以為其地。種種莊嚴。甚可愛樂。其城之內十億衢道。一一道間皆有無量萬億眾生於中止住。有無數閻浮檀金樓閣。毗瑠璃摩尼網羅覆其上。無數銀樓閣。赤真珠摩尼網羅覆其上。無數毗瑠璃樓閣。妙藏摩尼網羅覆其上。無數玻瓈樓閣。無垢藏摩尼王網羅覆其上。無數光照世間摩尼寶樓閣。日藏摩尼王網羅覆其上。無數帝青摩尼寶樓閣。妙光摩尼王網羅覆其上。無數眾生海摩尼王樓閣。燄光明摩尼王網羅覆其上。無數金剛寶樓閣。無能勝幢摩尼王網羅覆其上。無數黑栴檀樓閣。天曼陀羅華網羅覆其上。無數無等香王樓閣。種種華網羅覆其上。其城復有無數摩尼網。無數寶鈴網。無數天香網。無數天華網。無數寶形像網。無數寶衣帳。無數寶蓋帳。無數寶樓閣帳。無數寶華鬘帳之所彌覆。處處建立寶蓋幢旛。當此城中有一樓閣。名正法藏。阿僧祇寶以為莊嚴。光明赫奕最勝無比。眾生見者心無厭足。彼大光王常處其中。爾時善財童子於此一切珍寶妙物。乃至男女六塵境界。皆無愛著。但正思惟究竟之法。一心願樂見善知識。

　　【疏】初見中三。初見依報中二。先所見殊勝。云十由旬者。欲明圓滿。既有十億衢道。道各無量眾生。豈世間十小由旬之所能受。故此中事物。皆應圓融表法。如理思之。後爾時善財下。能見無染。

　　漸次遊行。見大光王去於所住樓閣不遠．四衢道中。坐如意摩尼寶蓮華藏廣大莊嚴師子之座。紺瑠璃寶以為其足。金繒為帳。眾寶為網。上妙天衣以為茵褥。其王於上結跏趺坐。二十八種大人之相。八十隨好而以嚴身。如真金山光色熾盛。如淨空日威光赫奕。如盛滿月見者清涼。如梵天王處於梵眾。亦如大海。功德法寶無有邊際。亦如雪山。相好樹林以為嚴飾。亦如大雲。能震法雷啟悟羣品。亦如虛空。顯現種種法門星象。如須彌山。四色普現眾生心海。亦如寶洲。種種智寶充滿其中。

　　【疏】二見王正報。處四衢道者。以四無量。用四攝法攝眾生故。二十八相者。因未滿故。

　　於王座前。有金銀瑠璃摩尼真珠珊瑚琥珀珂貝璧玉諸珍寶聚。衣服瓔珞及諸飲食。無量無邊種種充滿。復見無量百千萬億上妙寶車。百千萬億諸天伎樂。百千萬億天諸妙香。百千萬億病緣湯藥資生之具。如是一切悉皆珍好。無量乳牛蹄角金色。無量千億端正女人。上妙栴檀以塗其體。天衣瓔珞種種莊嚴。六十四能靡不該練。世情禮則。悉皆善解。隨眾生心而以給施。城邑聚落四衢道側。悉置一切資生之具。

　　一一道傍皆有二十億菩薩。以此諸物給施眾生。

　　為欲普攝眾生故。為令眾生歡喜故。為令眾生踊躍故。為令眾生心淨故。為令眾生清涼故。為滅眾生煩惱故。為令眾生知一切義理故。為令眾生入一切智道故。為令眾生捨怨敵心故。為令眾生離身語惡故。為令眾生拔諸邪見故。為令眾生淨諸業道故。

　　【疏】三主伴攝生。於中亦三。先列所施。通情非情。六十四能。義如別說。次一一道下。明能施人。即是助伴。後為欲普攝下。明其施意。

　　時善財童子。五體投地。頂禮其足。恭敬右繞。經無量帀。合掌而住。

　　白言。聖者。我己先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。

　　【疏】二三敬問。可知。

　　○第三授己法界中三。一總示法門。

　　時王告言。善男子。我淨修菩薩大慈幢行。我滿足菩薩大慈幢行。

　　【疏】謂大慈首出。離染圓滿故。

　　○二明得法因緣。

　　善男子。我於無量百千萬億。乃至不可說不可說佛所。問難此法。思惟觀察。修習莊嚴。

　　【疏】問難是聞慧。以三種慧。莊嚴此慈。

　　○三明其業用。

　　善男子。我以此法為王。以此法教敕。以此法攝受。以此法隨逐世間。以此法引導眾生。以此法令眾生修行。以此法令眾生趣入。以此法與眾生方便。以此法令眾生熏習。以此法令眾生起行。以此法令眾生安住。思惟諸法自性。以此法令眾生安住慈心。以慈為主。具足慈力。如是令住利益心。安樂心。哀愍心。攝受心。守護眾生不捨離心。拔眾生苦無休息心。我以此法令一切眾生。畢竟快樂。恒自悅豫。身無諸苦。心得清涼。斷生死愛。樂正法樂。滌煩惱垢。破惡業障。絕生死。流入真法海。斷諸有趣。求一切智。淨諸心海。生不壞信。善男子。我已住此大慈幢行。能以正法教化世間。

　　善男子。我國土中一切眾生。皆於我所無有恐怖。

　　善男子。若有眾生貧窮困乏。來至我所而有求索。我開庫藏恣其所取而語之言。莫造諸惡。莫害眾生。莫起諸見。莫生執著。汝等貧乏。若有所須。當來我所。及四衢道。一切諸物種種具足。隨意而取勿生疑難。

　　善男子。此妙光城所住眾生。皆是菩薩發大乘意。隨心所欲所見不同。或見此城其量狹小。或見此城其量廣大。或見土沙以為其地。或見眾寶而以莊嚴。或見聚土以為垣牆。或見寶牆周帀圍繞。或見其地多諸瓦石高下不平。或見無量大摩尼寶間錯莊嚴。平坦如掌。或見屋宅土木所成。或見殿堂。及諸樓閣。階墀窗闥。軒檻戶牖。如是一切．無非妙寶。善男子。若有眾生其心清淨。曾種善根。供養諸佛。發心趣向一切智道。以一切智為究竟處。及我昔時修菩薩行曾所攝受。則見此城眾寶嚴淨。餘皆見穢。

　　善男子。此國土中一切眾生。五濁世時樂作諸惡。我心哀愍而欲救護。入於菩薩大慈為首。隨順世間三昧之門。入此三昧時。彼諸眾生所有怖畏心。惱害心。怨敵心。諍論心。如是諸心悉自消滅。何以故。入於菩薩大慈為首。順世三昧。法如是故。善男子。且待須臾。自當現見。

　　時大光王即入此定。其城內外六種震動。諸寶地．寶牆．寶堂．寶殿．臺觀樓閣．階砌戶牖。如是一切咸出妙音。悉向於王曲躬敬禮。妙光城內所有居人。靡不同時歡喜踊躍。俱向王所。舉身投地。村營城邑一切人眾。咸來見王。歡喜敬禮近王所住。鳥獸之屬。互相瞻視。起慈悲心。咸向王前恭敬禮拜。一切山原及諸草樹。莫不迴轉向王敬禮。陂池泉井。及以河海。悉皆騰溢流注王前。十千龍王起大香雲。激電震雷。注微細雨。有十千天王。所謂忉利天王。夜摩天王。兜率陀天王。善變化天王。他化自在天王。如是等而為上首。於虛空中作眾伎樂。無數天女歌詠讚歎。雨無數華雲。無數香雲。無數寶鬘雲。無數寶衣雲。無數寶蓋雲。無數寶幢雲。無數寶旛雲。於虛空中而為莊嚴。供養其王。伊羅婆拏大象王以自在力。於虛空中敷布無數大寶蓮華。垂無數寶瓔珞。無數寶繒帶。無數寶鬘。無數寶嚴具。無數寶華。無數寶香。種種奇妙以為嚴飾。無數采女種種歌讚。閻浮提內復有無量百千萬億諸羅剎王。諸夜叉王。鳩槃茶王。毗舍闍王。或住大海。或居陸地。飲血噉肉。殘害眾生。皆起慈心。願行利益。明識後世。不造諸惡。恭敬合掌。頂禮於王。如閻浮提。餘三天下。乃至三千大千世界。乃至十方百千萬億那由他世界中。所有一切毒惡眾生。悉亦如是。

　　【疏】於中五。一以法攝化。二我國土中下。以無畏攝。三若有眾生下。以財寶攝。四此妙光城下。隨機徧攝。五善男子此國土中下。以三昧攝。於中二。先以言告。後時大光王下。正以定示。顯定業用。情與非情咸成勝益者。謂同體大慈。物我無二故。如世間王。德合乾坤。則麟鳳來儀。寶璧呈瑞。況於出世慈力。不令草木屈膝耶。

　　○第四謙己推勝。

　　時大光王從三昧起。告善財言。善男子。我唯知此菩薩大慈為首。隨順世間三昧門。如諸菩薩摩訶薩為高蓋。慈心普蔭諸眾生故。為修行。下中上行悉等行故。為大地。能以慈心任持一切諸眾生故。為滿月。福德光明於世間中平等現故。為淨日。以智光明照耀一切所知境故。為明燈。能破一切眾生心中諸黑暗故。為水清珠。能清一切眾生心中諂誑濁故。為如意寶。悉能滿足一切眾生心所願故。為大風。速令眾生修習三昧。入一切智大城中故。而我云何能知其行。能說其德。能稱量彼福德大山。能瞻仰彼功德眾星。能觀察彼大願風輪。能趣入彼甚深法門。能顯示彼莊嚴大海。能闡明彼普賢行門。能開示彼諸三昧窟。能讚歎彼大慈悲雲。

　　【疏】先謙己知一。慈本為物。名順世間。高出眾行。故名為首。即是幢義。餘並可知。

　　善男子。於此南方。有一王都名曰安住。有優婆夷名曰不動。汝詣彼問。菩薩云何學菩薩行。修菩薩道。時善財童子頂禮王足。繞無數帀。殷勤瞻仰。辭退而去。

　　【論】大光王入菩薩大慈為首三昧。顯所行慈心業用。饒益自在。令後學者倣之。以明無依之智。入等眾生心。與之同體。無有別性。有情無情皆悉同體。入此三昧所感業故。令一切眾生。及以樹林涌泉。悉皆歸流。悉皆低枝。悉皆稽首。夜叉羅剎悉皆息惡。以明智隨一切眾生。皆與同其業用。一性無二。如世間帝王。有慈悲於人。龍神順伏。鳳集麟翔。何況人焉而不歸仰。況此大光王。智徹真源。行齊法界。慈心為首。神會含靈。與眾物而同光。為萬有之根本。如摩尼寶。與物同色。而本色不違。如聖智無心。以萬物心為心。而物無違也。明同體大慈悲心。與物同用。對現色身而令發明故。山原及諸草樹無不迴轉。向王禮敬。陂池泉井。及以河海。悉皆騰溢流注王前者。以智境大慈。法合如此。若眾生情識所變之境。即眾生不能為之。如蓮華藏世界中境界。盡作佛事。以是智境。非情所為故。聖者以智歸情。令有情眾生。報得無情草木。山泉河海。悉皆隨智迴轉。以末為本故。如世間有至孝於心。冰池涌魚。冬竹抽筍。尚自如斯。況真智從慈者歟。此第八行中。明智從悲行用故。以是列眾之中。先標十千龍王以為眾首者。表智恆遊空。垂慈雨法。以龍遊空。興雲注雨表之。次如天王自在已下諸眾。皆明以大慈為首。三昧業用所招之眾。如文具明。從頂禮於王已下。有四行半經。明攝化廣狹。及推德善財升進。此是第八難得行善知識。以願波羅蜜為主。餘九為伴。約智門中。諸位通治。約位門中。治第八行中智悲不自在障。令得自在。大慈為首。智為先導。已前以慈修智。已後第九第十二位。以智行悲。前十住中亦如是。後十迴向十地。亦倣此意。明以無功之智用。成慈悲等眾生之業用。無自功可成。如來十力四無畏。任運自至。

　　○第九不動優婆夷。寄善法行。自發心來。於一切法無不得定。煩惱二乘不能動故。亦令眾生心不動故。以智修慈。故示以女。居安住王都者。王子位故。智契實法。不為緣壞。名為安住。(【鈔】寄善法行。說法授人。動成物軌。思擇修習一切法故。)第一依教趣求。

　　爾時善財童子出妙光城。遊行道路。正念思惟大光王教。憶念菩薩大慈幢行門。思惟菩薩隨順世間三昧光明門。增長彼不思議願福德自在力。堅固彼不思議成熟眾生智。觀察彼不思議不共受用大威德。憶念彼不思議差別相。思惟彼不思議清淨眷屬。思惟彼不思議所作業。

　　生歡喜心。生淨信心。生猛利心。生欣悅心。生踊躍心。生慶幸心。生無濁心。生清淨心。生堅固心。生廣大心。生無盡心。

　　如是思惟悲泣流淚。念善知識實為希有。出生一切諸功德處。出生一切諸菩薩行。出生一切菩薩淨念。出生一切陀羅尼輪。出生一切三昧光明。出生一切諸佛知見。普雨一切諸佛法雨。顯示一切菩薩願門。出生難思智慧光明。增長一切菩薩根芽。

　　又作是念。善知識者。能普救護一切惡道。能普演說諸平等法。能普顯示諸夷險道。能普開闡大乘奧義。能普勸發普賢諸行。能普引到一切智城。能普令入法界大海。能普令見三世法海。能普授與眾聖道場。能普增長一切白法。

　　善財童子如是悲哀思念之時。彼常隨逐覺悟菩薩。如來使天。於虛空中而告之言。善男子。其有修行善知識教。諸佛世尊悉皆歡喜。其有隨順善知識語。則得近於一切智地。其有能於善知識語無疑惑者。則常值遇一切善友。其有發心願常不離善知識者。則得具足一切義利。

　　善男子。汝可往詣安住王都。即當得見不動優婆夷大善知識。

　　時善財童子從彼三昧智光明起。漸次遊行至安住城。周徧推求不動優婆夷今在何所。無量人眾咸告之言。善男子。不動優婆夷。身是童女。在其家內。父母守護。與自親屬無量人眾演說妙法。善財童子聞是語已。其心歡喜。如見父母。即詣不動優婆夷舍。

　　【疏】趣求中二。先依教。後趣求。前中有五。一思修前法。二生歡喜下。因修得益。無濁約無他。清淨約自體。三如是思惟下。推功歸友。至此偏悲者。修悲將滿故。四又作是念下。廣歎友能。五善財童子如是悲哀下。勝緣印勸。於中先印。天字兩用。故晉本云。如來使天。隨菩薩天。隨菩薩天．是己業行之神。如來使天．是佛力攝生神。但修行位已著。皆有二天常隨其人。後汝可詣下。勸詣後友。二時善財童子從彼下。趣求後友。可知。

　　○第二見敬咨問。

　　入其宅內。見彼堂宇金色光明普皆照耀。遇斯光者．身意清涼。善財童子光明觸身。即時獲得五百三昧門。所謂了一切希有相三昧門。入寂靜三昧門。遠離一切世間三昧門。普眼捨得三昧門。如來藏三昧門。得如是等五百三昧門。以此三昧門故。身心柔軟如七日胎。又聞妙香。非諸天龍乾闥婆等人與非人之所能有。

　　善財童子前詣其所。恭敬合掌。一心觀察。見其形色端正殊妙。十方世界一切女人無有能及。況其過者。唯除如來。及以一切灌頂菩薩。口出妙香。宮殿莊嚴。并其眷屬悉無與等。況復過者。十方世界一切眾生。無有於此優婆夷所．起染著心。若得暫見。所有煩惱悉自消滅。譬如百萬大梵天王。決定不生欲界煩惱。其有見此優婆夷者。所有煩惱應知亦然。十方眾生觀此女人皆無厭足。唯除具足大智慧者。

　　爾時善財童子曲躬合掌。正念觀察。見此女人其身自在不可思議。色相顏容世無與等。光明洞徹物無能障。普為眾生而作利益。其身毛孔恒出妙香。眷屬無邊。宮殿第一。功德深廣莫知涯際。心生歡喜。以頌讚曰。

　守護清淨戒　修行廣大忍　精進不退轉　光明照世間

　　爾時善財童子說此頌已。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。

　　【疏】見中分二。先見依獲益。後善財童子前詣下。見正超倫。二爾時善財曲躬下。敬問。可知。

　　○第三稱讚授法。於中先讚。

　　時不動優婆夷。以菩薩柔軟語。悅意語。慰喻善財而告之言。善哉善哉。善男子。汝已能發阿耨多羅三藐三菩提心。

　　○後正授法界。於中二。先示法門名體。後徵業用之境界。今初。

　　善男子。我得菩薩難摧伏智慧藏解脫門。我得菩薩堅固受持行門。我得菩薩一切法平等地總持門。我得菩薩照明一切法辯才門。我得菩薩求一切法無疲厭三昧門。

　　【疏】不同前例。而舉五法者。亦同九地。當法師位。須廣知故。五中初二所持內德。一智慧無覊。偏名解脫。有智則煩惱不可壞。取著無能勝。故云難摧伏。此智包容。故名．為藏。二受持堅固．偏得行名。謂遇惡眾生而能堪忍。徧生諸趣而心不迷。故云堅固。三即能持。深入法門。得法性地。則無不持矣。四即外化。由正思佛法。明照差別。故得辯才。能轉法輪。稱眾生欲。五即上求。一心求法。故云三昧。近佛無厭。受法無足故。

　　○二徵業用之境界。於中四。一徵問。二顯難。三重請。四廣答。

　　善財童子言。聖者。菩薩難摧伏智慧藏解脫門。乃至求一切法無疲厭三昧門．境界云何。

　　童女言。善男子。此處難知。

　　善財白言。唯願聖者。承佛神力．為我宣說。我當因善知識。能信能受。能知能了。趣入觀察。修習隨順。離諸分別。究竟平等。

　　【疏】上三可知。

　　○四廣答中二。先明得法因緣。以彰深遠。釋上難知。二顯其業用以酬初問。今初。

　　優婆夷言。善男子。過去世中。有劫名離垢。佛號脩臂。時有國王名曰電授。唯有一女。即我身是。我於夜分廢音樂時。父母兄弟悉已眠寢。五百童女亦皆昏寐。我於樓上仰觀星宿。於虛空中見彼如來。如寶山王。無量無邊天龍八部諸菩薩眾所共圍繞。佛身普放大光明網。周徧十方無所障礙。佛身毛孔皆出妙香。我聞是香。身體柔軟．心生歡喜。

　　便從樓下至於地上。合十指爪頂禮於佛。又觀彼佛不見頂相。觀身左右．莫知邊際。思惟彼佛諸相隨好無有厭足。竊自念言。此佛世尊作何等業。獲於如是上妙之身。相好圓滿。光明具足。眷屬成就。宮殿嚴好。福德智慧悉皆清淨。總持三昧不可思議。神通自在。辯才無礙。

　　善男子。爾時如來知我心念。即告我言。汝應發不可壞心．滅諸煩惱。應發無能勝心．破諸取著。應發無退怯心。入深法門。應發能堪耐心．救惡眾生。應發無迷惑心。普於一切諸趣受生。應發無厭足心。求見諸佛無有休息。應發無知足心。悉受一切如來法雨。應發正思惟心。普生一切佛法光明。應發大住持心。普轉一切諸佛法輪。應發廣流通心。隨眾生欲施其法寶。

　　善男子。我於彼佛所聞如是法。求一切智。求佛十力。求佛辯才。求佛光明。求佛色身。求佛相好。求佛眾會。求佛國土。求佛威儀。求佛壽命。發是心已。其心堅固。猶如金剛。一切煩惱及以二乘悉不能壞。

　　善男子。我發是心已來．經閻浮提微塵數劫。尚不生於念欲之心。況行其事。爾所劫中。於自親屬不起瞋心。況他眾生。爾所劫中。於其自身不生我見。況於眾具而計我所。爾所劫中。死時生時及住胎藏。未曾迷惑。起眾生想。及無記心。況於餘時。爾所劫中。乃至夢中。隨見一佛未曾忘失。何況菩薩十眼所見。爾所劫中。受持一切如來正法。未曾忘失一文一句。乃至世俗所有言辭尚不忘失。何況如來金口所說。爾所劫中。受持一切如來法海。一文一句無不思惟無不觀察。乃至一切世俗之法亦復如是。爾所劫中。受持如是一切法海。未曾於一法中不得三昧。乃至世間技術之法。一一法中悉亦如是。爾所劫中。住持一切如來法輪。隨所住持。未曾廢捨一文一句。乃至不曾生於世智。唯除為欲調眾生故。爾所劫中。見諸佛海。未曾於一佛所不得成就清淨大願。乃至於諸化佛之所悉亦如是。爾所劫中。見諸菩薩修行妙行。無有一行我不成就。爾所劫中。所有眾生。無一眾生我不勸發阿耨多羅三藐三菩提心。未曾勸一眾生發於聲聞辟支佛意。爾所劫中。於一切佛法。乃至一文一句不生疑惑。不生二想。不生分別想。不生種種想。不生執著想。不生勝劣想。不生愛憎想。

　　善男子。我從是來。常見諸佛。常見菩薩。常見真實善知識。常聞諸佛願。常聞菩薩行。常聞菩薩波羅蜜門。常聞菩薩地智光明門。常聞菩薩無盡藏門。常聞入無邊世界網門。常聞出生無邊眾生界因門。常以清淨智慧光明。除滅一切眾生煩惱。常以智慧。生長一切眾生善根。常隨一切眾生所樂示現其身。常以清淨上妙言音。開悟法界一切眾生。

　　【疏】分六。一舉往見佛為發心緣。二便從樓下。內興觀念為發心因。先觀後念。念福智等。即前五法之因。神通自在。是行堅固。三善男子爾時下。佛勸發心。能成前五。有十種心。初二成智慧。次一成總持。次二成神通。次二成三昧。後三成辯才。故上來取斯十句。釋五法門。四善男子我於彼下正明發心堅固。五我發是心已來下。經久無違。六我從是來下。彰發心勝益。即前五因之果。

　　○二顯其業用。

　　善男子。我得菩薩求一切法無厭足莊嚴門。我得一切法平等地總持門。現不思議自在神變。汝欲見不。

　　善財言唯。我心願見。

　　爾時不動優婆夷坐於龍藏師子之座。入求一切法無厭足莊嚴三昧門。不空輪莊嚴三昧門。十力智輪現前三昧門。佛種無盡藏三昧門。入如是等一萬三昧門。入此三昧門時。十方各有不可說佛剎微塵數世界六種震動。皆悉清淨。瑠璃所成。一一世界中有百億四天下。百億如來。或住兜率天。乃至般涅槃。一一如來放光明網。周徧法界。道場眾會。清淨圍繞。轉妙法輪。開悟羣生。

　　時不動優婆夷從三昧起。告善財言。善男子。汝見此不。善財言唯。我皆已見。

　　【疏】於中四。一許現。即舉五法中二。二申請。三正現。入一萬三昧者。於一求法無厭三昧。即入一萬。明知餘解脫等。亦攝多門。四出定印述。並可知。

　　○第四謙己推勝。

　　優婆夷言。善男子。我唯得此求一切法無厭足三昧光明。為一切眾生說微妙法皆令歡喜。如諸菩薩摩訶薩如金翅鳥。遊行虛空無所障礙。能入一切眾生大海。見有善根已成熟者。便即執取置菩提岸。又如商客。入大寶洲採求如來十力智寶。又如漁師。持正法網入生死海。於愛水中漉諸眾生。如阿脩羅王。能徧㧌動三有大城諸煩惱海。又如日輪出現虛空。照愛水泥令其乾竭。又如滿月出現虛空。令可化者．心華開敷。又如大地普皆平等。無量眾生於中止住。增長一切善法根芽。又如大風所向無礙。能拔一切諸見大樹。如轉輪王遊行世間。以四攝事攝諸眾生。而我云何能知能說彼功德行。

　　○第五指示後友。

　　善男子。於此南方。有一大城名無量都薩羅。其中有一出家外道名曰徧行。汝往彼問。菩薩云何學菩薩行。修菩薩道。時善財童子頂禮其足。繞無量帀。殷勤瞻仰。辭退而去。

　　【疏】都薩羅者。此云喜出生。謂此城中。出生無量歡喜之事故。以智度圓滿。則能無所不生。友名徧行。巧智隨機．無不行故．名真實行。示外道者。能行非道。又非道不染。故曰出家。餘可知。

　　【論】問曰。何故此位念善知識悲泣流淚。何意。答曰。為明從智修悲。滿佛十力故。又問。此位善知識何故為女。答曰。如下文云過去有佛。號曰修臂。修者。長也。明引接義。表此從無功之智。以願波羅蜜行慈。接引一切眾生故。王名電授者。是智也。為明智能破迷。見道速疾。如電光也。唯有一女者。慈悲也。明第六行至第七行。以悲修智。自第八行已去。以智修慈悲故。故以王女表之。是童女者。第八住。第八行已前。慈位猶有染習。此第九住第九行。從智起悲。無有染習故。故以童女表之。在家父母守護者。以方便為父．智度為母。以守護慈心為女。無染障故。淨習障。至十一地方無。如十定品中。灌頂菩薩。猶三求推覓不見普賢者。其樣式是也。善男子。我得菩薩摧伏智慧藏解脫門者。明第九法師行中。善摧邪論。世無當者。已入如是十力智分故。如下文云。我於彼佛所。聞如是法。求一切智。求佛十力。求佛辯才。又以法師位中。表行素潔清高。慈悲和悅。謙下無慢。以女表之。非即女也。善財入其宅內．見彼堂宇．金色光明．普皆照耀者。明此第九法師位。悲室教光所燭故。觸善財身即得五百三昧門者。意有五門。一了相本淨。自體光明。二達心境無依。不居空有。性自寂靜。三如是三昧。能於世間無所染著。四以普眼捨得三昧者。明智眼無依。名之為捨。善知萬有。名之為得。五如來藏三昧門者。明一智之內。含容萬德。舉此五數以明五百。都含五位五百法門。善財入此三昧如七日胎者。同此位中。以智入慈。柔和適悅也。一切眾生見此女人皆無染著心。一切煩惱自然消滅者。明智相福資。仁慈端正。無染愛業以受其身。所生之身。無有淫相。天人恭敬。見者惑亡。善財以一行頌。歎此女人。修戒忍精進三種行。得光明照世間身。如經具明。以優婆夷入定。顯求一切法無厭三昧門。令善財見。如文具明。以不空輪三昧者。須學世間出世間皆具足故。十力智輪三昧者。會佛差別智輪滿故。佛種無盡藏三昧門者。智無不含。化無斷絕故。此三三昧是總。一萬三昧是別。明一多相容自在。入因陀羅網教門。已下推德升進。此是第九善法行中善知識。以力波羅蜜為主。餘九為伴。約智門中。諸位通治。約位門中。治說法不自在障。令得自在。

　　○第十徧行外道。寄真實行。第一依教趣求。(【鈔】十徧行外道寄真實行。智度已圓。稱於二諦。言行不虛。故名真實。)

　　爾時善財童子於不動優婆夷所。得聞法已。專心憶念所有教誨。皆悉信受思惟觀察。漸漸遊行。經歷國邑。至都薩羅城。於日沒時。入彼城中。廛店隣里。四衢道側。處處尋覓徧行外道。

　　○第二見敬咨問。

　　城東有山名曰善德。善財童子於中夜時。見此山頂草樹巖巘。光明照耀如日初出。見此事已。生大歡喜。作是念言。我必於此見善知識。便從城出而登彼山。見此外道。於其山上平坦之處。徐步經行。色相圓滿。威光照耀。大梵天王所不能及。十千梵眾之所圍繞。往詣其所。頭頂禮足。繞無量帀。於前合掌。而作是言。聖者。我已先發阿耨多羅三藐三菩提心。而我未知菩薩云何學菩薩行。云何修菩薩道。我聞聖者善能教誨。願為我說。

　　【疏】見中。中夜見者。智入生死故。善財將入此位故。上云日沒入城。於山頂者。表位極故。光明照者。以智慧光。破於生死。及二邊暗故。

　　○第三稱讚授法。

　　徧行答言。善哉善哉。

　　善男子。我已安住至一切處菩薩行。已成就普觀世間三昧門。已成就無依無作神通力。已成就普門般若波羅蜜。

　　善男子。我普於世間種種方所。種種形貌。種種行解。種種歿生。一切諸趣。所謂天趣。龍趣。夜叉趣。乾闥婆。阿脩羅。迦樓羅。緊那羅。摩睺羅伽。地獄畜生。閻羅王界。人非人等一切諸趣。

　　或住諸見。或信二乘。或復信樂大乘之道。如是一切諸眾生中。我以種種方便種種智門而為利益。所謂或為演說一切世間種種技藝。令得具足一切巧術陀羅尼智。或為演說四攝方便。令得具足一切智道。或為演說諸波羅蜜。令其迴向一切智位。或為稱讚大菩提心。令其不失無上道意。或為稱讚諸菩薩行。令其滿足淨佛國土度眾生願。或為演說造諸惡行。受地獄等種種苦報。令於惡業深生厭離。或為演說供養諸佛種諸善根。決定獲得一切智果。令其發起歡喜之心。或為讚說一切如來應正等覺所有功德。令樂佛身求一切智。或為讚說諸佛威德。令其願樂佛不壞身。或為讚說佛自在身。令求如來無能映蔽大威德體。

　　又善男子。此都薩羅城中一切方所。一切族類。若男若女諸人眾中。我皆以方便示同其形。隨其所應而為說法。諸眾生等。悉不能知我是何人。從何而至。唯令聞者如實修行。

　　善男子。如於此城利益眾生。於閻浮提城邑聚落。所有人眾住止之處。悉亦如是而為利益。

　　善男子。閻浮提內九十六眾。各起異見而生執著。我悉於中方便調伏。令其捨離所有諸見。如閻浮提。餘四天下亦復如是。如四天下。三千大千世界亦復如是。如三千大千世界。如是十方無量世界諸眾生海。我悉於中隨諸眾生心之所樂。以種種方便。種種法門。現種種色身。以種種言音而為說法。令得利益。

　　【疏】先讚發心。後善男子下。正授法界。於中二。先彰名體有四者。智徧知故。四義雖別。而得相成。一化境普周。徧行之名。亦從此立。二入定觀機。三由無作神通。故能徧至前處。四由普門般若。故能在定普觀。若約別者。無作無依。用而無住。普門般若．無法不窮。二善男子我普於下。顯四業用。即分為四。一明至一切處用。二或住諸見下。普觀世間用。觀其所宜。隨宜說故。三又善男子此都薩羅下。明無作無依用。故云不知從何而至。四善男子閻浮提內下。普門般若用。九十六種。皆能窮故。上來隨勝別配。實則義通。

　　○第四謙己推勝。

　　善男子。我唯知此至一切處菩薩行。如諸菩薩摩訶薩。身與一切眾生數等。得與眾生無差別身。以變化身普入諸趣。於一切處皆現受生。普現一切眾生之前。清淨光明徧照世間。以無礙願住一切劫。得如帝網諸無等行。常勤利益一切眾生。恒與共居而無所著。普於三世悉皆平等。以無我智周徧照耀。以大悲藏一切觀察。而我云何能知能說彼功德行。善男子。於此南方。有一國土名為廣大。有鬻香長者名優鉢羅華。汝詣彼問。菩薩云何學菩薩行。修菩薩道。

　　時善財童子頂禮其足。繞無量帀。殷勤瞻仰。辭退而去。

　　【論】言外道名徧行者。菩薩化邪不化正。名為外道。凡所修進．未至究竟一乘法界理智妙行．一多同異自在．身土交徹．十方世界如因陀羅綱門。皆是外道。如是通凡及聖。盡以同行方便引之。名為徧行外道。即如此孔丘老莊之流。亦是其類。如名潛相隱。隨類而行。眾生但受其益。總不知誰是誰非。如是之行．常徧十方。無時不現。如影隨形。如響應聲。非往來之質。以智通萬有。常對現色身。如下文云。我已成就普觀世間三昧門。已成就無依作神通力。已成就普門般若波羅蜜。我普於世間種種方所。種種形貌。種種行解。饒益眾生。乃至普徧一切諸趣。雖在世間。常行利益。時諸人眾。不知從何而至。亦無疑怪。不知不覺。是何人流。有眾生處．一切行徧故。此是第十真實行善知識。以智波羅蜜為主。餘九為伴。此位治於生死中行不自在障。令得自在。餘廣意如文。前十住是入佛所住法門之樣。此十行是普賢行之樣式。十地倣此而成。十迴向是以此十住十行中。和融慈悲願力。起智興悲。令使不偏。修出世涅槃。及染淨二障。使得常居十方一切生死海中。依自體法界佛果普賢大行。恆常充滿。如因陀羅網境界無礙門故。以是安立十迴向門。和會智悲。世及出世。咸使融通。依本自在故。使偏修定業求出世者。和融無量想念。起大智用。無定亂故。安立十迴向。(已上十善友寄十行竟。)

大方廣佛華嚴經疏論纂要卷第一百之五


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之六

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之九)

　　○大文第四。有十善友。寄十迴向。今初青蓮華長者。寄救護眾生離眾生相迴向。在廣大國者。創入迴向故。迴向眾生故廣。迴向菩提故大。迴向實際。義通廣大。言鬻香者。鬻者。賣也。香質雖小。發氣彌布。善根雖微。迴向普周。又若賣若買。二俱得香。自他善根。俱可迴向。青蓮華者。蓮華處淤泥而不染。猶護眾生而離相。青蓮華為水中之最。救護為入生死之尊。文亦分六。第一依教趣求。

　　爾時善財童子因善知識教。不顧身命。不著財寶。不樂人眾。不耽五欲。不戀眷屬。不重王位。唯願化度一切眾生。唯願嚴淨諸佛國土。唯願供養一切諸佛。唯願證知諸法實性。唯願修集一切菩薩大功德海。唯願修行一切功德終無退轉。唯願恒於一切劫中。以大願力修菩薩行。唯願普入一切諸佛眾會道場。唯願入一三昧門。普現一切三昧門自在神力。唯願於佛一毛孔中見一切佛。心無厭足。唯願得一切法智慧光明。能持一切諸佛法藏。專求此等一切諸佛菩薩功德。漸次遊行至廣大國。

　　【疏】趣求中。先依教興願。以是迴向大願之首故。後漸次下。趣求後位。

　　○第二見敬咨問。

　　詣長者所頂禮其足。繞無量帀。合掌而立。白言。聖者。我已先發阿耨多羅三藐三菩提心。欲求一切佛平等智慧。欲滿一切佛無量大願。欲淨一切佛最上色身。欲見一切佛清淨法身。欲知一切佛廣大智身。欲淨治一切菩薩諸行。欲照明一切菩薩三昧。欲安住一切菩薩總持。欲除滅一切所有障礙。欲遊行一切十方世界。而未知菩薩云何學菩薩行。云何修菩薩道。而能出生一切智智。

　　○第三稱讚授法。先讚。後授。授中二。先總標所得。後所謂下。別顯業用。今初。

　　長者告言。善哉善哉。善男子。汝乃能發阿耨多羅三藐三菩提心。

　　善男子。我善別知一切諸香。亦知調合一切香法。

　　【疏】知世諸香。以表法香。謂以戒定慧慈悲等香。熏修生善滅惡習氣故。善知一切香者。差別行也。亦知調合者。融通行也。以金剛杵碎之。實相般若波羅蜜調和。令純雜無礙。悲智圓融。成迴向故。

　　○二別顯業用中二。先總相顯知。後指事別顯。今初。

　　所謂一切香．一切燒香．一切塗香．一切末香。亦知如是一切香王所出之處。

　　又善了知天香。龍香。夜叉香。乾闥婆．阿脩羅．迦樓羅．緊那羅．摩睺羅伽．人非人等．所有諸香。

　　又善別知治諸病香。斷諸惡香。生歡喜香。增煩惱香。滅煩惱香。令於有為生樂著香。令於有為生厭離香。捨諸憍逸香。發心念佛香。證解法門香。聖所受用香。一切菩薩差別香。一切菩薩地位香。

　　如是等香。形相生起。出現成就。清淨安隱。方便境界。威德業用。及以根本。如是一切。我皆了達。

　　【疏】有四。一知香體異。二又善了下。約類辨異。三又善別下。知力用異。前二約世。此兼出世。四如是等下。明委窮本末。上四各有事理。思之。(【鈔】上四各有事理者。如一知香體異。約事可知。約理者。如燒香。謂以智火發揮萬行。普周徧故。塗香者。以性淨水和之。飾法身故。末香者。以金剛智。碎令無實故。即以智及性淨等為生處也。二約類辨異。言約理者。香即習氣。行天之因。是天習氣．熏灼成果故。亦是道習。從天而來。好光淨等。三知力用者。上二約文理。但約世香。而含約理。此則文自具二。如厭有為等。約事。治諸病香。白檀治熱。熏陸治冷。約理。則對治行。所謂慈悲不淨觀等。斷諸惡香．如安息香．能碎惡邪。正見智慧．無惡不斷。又十善行等。生歡喜香．如沈檀等。即稱根器行施．悅自他等。增煩惱香．如蘭麝等。謂愛染行。如有漏定．增愛味等。滅煩惱香．如牛頭栴檀先陀婆等。即諸智忍等。令於有為生愛著等．唯約理說。此即人天勝因。厭離有為．即無常等。捨憍逸香．無我忍辱．不放逸等。發心念佛香．讚佛功德．說淨土行等。證解法門．深觀行等。聖所受用．即觀真如無分別。一切菩薩差別香．三賢十地所修勝劣等。一切菩薩地位香者。所證如智．有淺深故。)

　　○二指事別顯。

　　善男子。人間有香名曰象藏。因龍鬬生。若燒一丸。即起大香雲彌覆王都。於七日中．雨細香雨。若著身者．身則金色。若著衣服宮殿樓閣．亦皆金色。若因風吹入宮殿中。眾生齅者。七日七夜歡喜充滿。身心快樂．無有諸病。不相侵害。離諸憂苦。不驚不怖。不亂不恚。慈心相向。志意清淨。我知是已。而為說法。令其決定發阿耨多羅三藐三菩提心。

　　善男子。摩羅耶山。出栴檀香．名曰牛頭。若以塗身。設入火坑．火不能燒。

　　善男子。海中有香．名無能勝。若以塗鼓。及諸螺貝。其聲發時。一切敵軍皆自退散。

　　善男子。阿那婆達多池邊。出沈水香．名蓮華藏。其香一丸如麻子大。若以燒之。香氣普熏閻浮提界。眾生聞者離一切罪。戒品清淨。

　　善男子。雪山有香名阿盧那。若有眾生齅此香者。其心決定離諸染著。我為說法。莫不皆得離垢三昧。

　　善男子。羅剎界中有香名海藏。其香但為轉輪王用。若燒一丸而以熏之。王及四軍．皆騰虛空。

　　善男子。善法天中有香名淨莊嚴。若燒一丸而以熏之。普使諸天心念於佛。

　　善男子。須夜摩天有香名淨藏。若燒一丸而以熏之。夜摩天眾。莫不雲集彼天王所。而共聽法。

　　善男子。兜率天中有香名先陀婆。於一生所繫菩薩座前燒其一丸。興大香雲。徧覆法界。普雨一切諸供養具。供養一切諸佛菩薩。

　　善男子。善變化天有香名曰奪意。若燒一丸。於七日中普雨一切諸莊嚴具。

　　【疏】別顯中。有十種香。初象藏香。具前本末十事。一但語香名。必有形相。二龍鬬為生起。三興雲為出現。四雨雨為成就。五金色為清淨。六喜樂為安隱。七無病等為方便。八慈心等為境界。九意淨為威德。其業用一種。義通前七。十我知下。是根本。本為菩提心故。若就菩提心顯十義者。以菩提心香似如來藏。因善惡相攻而生。若一發心。興慈雲。注法雨。心所及者。令歸真淨。得法喜樂。離惑業苦。展轉興慈。志願純淨。餘之九香。皆應具法喻之十。略故或二或三。摩羅耶者。國名。國多此香故。此即忍香。瞋火不燒。三即進香。魔軍退散。次五如次是五分法身香。九即稱法界香。先陀婆．一名四實。此宜用鹽。香似此故。十忘能所香。故名奪意。餘三可知。(【鈔】若就菩提心下。二約法。似如來藏本覺真心。性德圓備。稱理發心。故似藏也。二因善惡相攻而生。即同因龍鬬生故。六波羅蜜經云。善惡互相熏。猶如二象鬬。弱者去無迴。妄盡無來去。起信云。真如熏無明故。能發心厭求。三若一發心下。出現。四霔法雨是成就。五心所及下。清淨。六得法喜樂．即安隱。七離惑業苦．即方便。八展轉興慈．即境界。九志願純淨．即威德。亦業用。義通前七。次五如次五分法身者。戒定可知。三王及四兵皆騰空者。慧證空故。四心念於佛。脫五欲故。五集聽法。是知見故。)

　　善男子。我唯知此調和香法。如諸菩薩摩訶薩遠離一切諸惡習氣。不染世欲。永斷煩惱眾魔𦊰索。超諸有趣。以智慧香而自莊嚴。於諸世間皆無染著。具足成就無所著戒。淨無著智。行無著境。於一切處悉無有著。其心平等無著無依。而我何能知其妙行。說其功德。顯其所有清淨戒門。示其所作無過失業。辨其離染身語意行。

　　善男子。於此南方。有一大城名曰樓閣。中有船師名婆施羅。汝詣彼問。菩薩云何學菩薩行修菩薩道。

　　時善財童子頂禮其足。繞無量帀。殷勤瞻仰。辭退而去。

　　【論】從爾時善財童子已下。有十願門。明入迴向。以願和融一切真俗染淨智悲無礙之門。漸次遊行者。升進也。至廣大國者。以願起智。與無盡行。接引眾生也。乃至如十方世界微塵剎中。一一塵內。有無盡佛法及身行。接引眾生。一切十方國剎塵中。悉皆如是。如帝網重重無盡。以願行廣大。故國名廣大。於第四正申所求門中。長者答言。我善別知一切諸香。有二義。一實知世間諸香。二以香表法。一實知諸香者。即經所說。所知一切香總體。燒塗末。是別陳。香王出處已下。是隨生業．類所生諸香。人間有五種香。羅剎中一種香。天中有四種香。總共有十種。其功能如經自具。以將如上諸香表十迴向。為明香性無依。能發眾善。滅一切惡。明大願無依。能興無量善根故。起無量大智之雲。雨無量白淨法雨。行無量大慈悲行。化無量眾生。令得滅苦。發無上意。若無大願。不能發起大菩提心。設修解脫。悉皆二乘。人間有香名為象藏。此香因龍鬬所生。燒之一丸．起大香雲．彌覆王都。於七日中雨細香雨。若霑著身身則金色者。表如十住位中。初發心時。以七覺之香．起大願雲。廣興悲行。普覆一切眾生。求一切智。以止觀龍．與十二有支煩惱共鬬。徹空無際。生智慧火．然大智香。起慈悲雲．雨白法雨。眾生霑者。即初發心時。便成正覺。若著衣服宮殿樓閣亦皆金色者。明因起大願迴向香。所有一切世間忍辱慈悲觀智。總會法界自在白淨法故。若因風吹入宮殿中。眾生齅者。七日七夜。離諸憂苦。不驚不怖。不亂不恚。慈心相向。志意清淨者。明轉轉而聞。亦皆歡喜。發大願門。起七覺意。我知是已而為說法者。明欲勸眾生發無上覺心者。要先勸發廣大願迴向。起堅誠誓願之心。先敷三十七品七覺行華。方堪為說至真之道。如是勸修。萬無失一。摩羅耶山者。此山在南天竺境。摩利伽耶國。此國依此山立名。此山多出白栴檀香。此山出栴檀香名牛頭。若以塗身。設入火坑。火不能燒。明治地住。以起大願力。及迴向力。以上上十善法身無性之理。以成戒體。用塗其身。迴向入生死火坑。貪瞋愛火不能燒害。海中有香名為無能勝。若以塗鼓及諸螺貝其聲發時一切敵軍皆自退散者。明修行住。以法忍成就。迴入生死海中教化眾生。以忍辱心。聞一切善惡聲音鼓。惡邪怨敵。自然退散。阿耨達池邊有沈水香。名蓮華藏。其香一丸如麻子大。若以燒之一丸。香氣普熏。閻浮提界。眾生聞者。離一切罪。戒品清淨。明生貴住。達三界業。皆無障礙。常生佛家．無垢清淨。此同第四地位得出三界業。以本四弘誓願之心。迴入生死四流大池中。教化一切沈溺生死眾生。皆無染著．名蓮華藏。演微妙法香。徧熏十方。聞者罪滅。戒品清淨。雪山有香名阿盧那者。是赤色香也。堪以染緋。若眾生齅此香者。其心決定離諸染著者。此是具足方便住。禪波羅蜜門。以大願迴向生死。令諸眾生染習禪波羅蜜。得入離垢三昧。以雪山表是禪定。體自白淨。無垢體故．羅剎界中有香名海藏。其香但為輪王所用。若燒一丸而以熏之。王及四軍皆悉騰空者。明表以第六正心住。以三空智慧為羅剎。迴入生死海。以般若輪王。燒智慧海藏香熏生死王。四種魔皆升法空。已下總表十迴向。以十住十行中願行。和融生死涅槃真俗二諦悲智二門。使令自在。十地依此而修。成就法界自性無作緣起道理。以燒香塗香合香以表之。令學者易解。皆倣此知之若十住十行十地中。若無迴向大願力。但得二乘之道。不可有成佛者。故有修行之士。大須善得其儀。明觀教意。總別同異成壞六相。從我唯知此調和香法者。明調和真俗二諦。智悲願行。生死涅槃。染淨自在之香。乃以青蓮華名號表之。

　　○第二船師婆施羅。寄不壞迴向。(【鈔】寄不壞迴向者。得不壞信。千種善根而迴向故。名為不壞。)婆施羅者。此云自在。謂於佛法海．已善通達。於生死海．能善運度。於一切法。深信不壞。故名自在。在樓閣城者。由此迴向。令菩提心。轉更增長。悲智相依而勝出故。文中第一依教趣求。

　　爾時善財童子向樓閣城。觀察道路。所謂觀道高卑。觀道夷險。觀道淨穢。觀道曲直。

　　漸次遊行。作是思惟。我當親近彼善知識。善知識者。是成就修行諸菩薩道因。是成就修行波羅蜜道因。是成就修行攝眾生道因。是成就修行普入法界無障礙道因。是成就修行令一切眾生除惡慧道因。是成就修行令一切眾生離憍慢道因。是成就修行令一切眾生滅煩惱道因。是成就修行令一切眾生捨諸見道因。是成就修行令一切眾生拔一切惡刺道因。是成就修行令一切眾生至一切智城道因。

　　何以故。於善知識處得一切善法故。依善知識力得一切智道故。善知識者。難見難遇。如是思惟。漸次遊行。

　　【疏】先依教觀道。於迴向道。初得不壞故。佛道為高。餘皆是卑。生死涅槃為夷險。障無障為淨穢。二乘為曲。菩薩為直等。後漸次下。趣求後位。而興勝念。謂菩薩道。因人得故。即於菩薩法師。得不壞信。於中先正明。後徵釋。可知。

　　○第二見敬咨問。

　　既至彼城。見其船師。在城門外海岸上住。百千商人及餘無量大眾圍繞。說大海法。方便開示佛功德海。善財見已。往詣其所。頂禮其足。繞無量帀。於前合掌。而作是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　【疏】見在海岸者。若佛法海。以生死為此岸。不捨生死故。若生死海。以大悲修因而為此岸。住大慈悲。令離因故。

　　○第三稱讚授法分二。先讚問。

　　船師告言。善哉善哉。善男子。汝已能發阿耨多羅三藐三菩提心。今復能問生大智因。斷除一切生死苦因。往一切智大寶洲因。成就不壞摩訶衍因。遠離二乘怖畏生死住諸寂靜三昧旋因。乘大願車徧一切處行菩薩行無有障礙清淨道因。以菩薩行莊嚴一切無能壞智清淨道因。普觀一切十方諸法皆無障礙清淨道因。速能趣入一切智海清淨道因。

　　【疏】讚其發心。後能問法。文有九句。前五能問果因。後四能問因因。故云道因。三昧旋者。旋謂深澓。沈而不流。二乘沈寂。動八萬劫。故能遠離。是菩薩道。

　　○二授己法界中二。先標名體。

　　善男子。我在此城海岸路中。淨修菩薩大悲幢行。

　　【疏】謂大悲超出。為物所歸故。

　　○後辨其業用中二。先明於陸化生。令知有海。

　　善男子。我觀閻浮提內貧窮眾生。為饒益故．修諸苦行。隨其所願。悉令滿足。先以世物充滿其意。復施法財令其歡喜。令修福行。令生智道。令增善根力。令起菩提心。令淨菩提願。令堅大悲力。令修能滅生死道。令生不厭生死行。令攝一切眾生海。令修一切功德海。令照一切諸法海。令見一切諸佛海。令入一切智智海。善男子。我住於此。如是思惟。如是作意。如是利益一切眾生。

　　○後善知海相。於海化生。於中二。初明善知。後彰化成益。今初。

　　善男子。我知海中一切寶洲。一切寶處。一切寶類。一切寶種。我知淨一切寶。鑽一切寶。出一切寶。作一切寶。我知一切寶器。一切寶用。一切寶境界。一切寶光明。

　　我知一切龍宮處。一切夜叉宮處。一切部多宮處。皆善迴避免其諸難。

　　亦善別知漩澓淺深。波濤遠近。水色好惡種種不同。

　　亦善別知日月星宿運行度數。晝夜晨晡。晷漏延促。

　　亦知其船鐵木堅脆。機關澀滑。水之大小。風之逆順。如是一切安危之相。無不明了。可行則行。可止則止。

　　【疏】此寶洲等。生死法海。義皆有之。且約生死海釋。文中略舉知五種事。一知寶。寶即是智故。不入生死大海。則不能得一切智寶。於中有十二句。一生死海中湛寂不動。謂之寶洲。二空不空如來藏為寶處。三恆沙功德皆寶類。四佛性為寶種。此上皆約本有。次四約修成。以淨戒頭陀等為能淨。以緣起智為能鑽。以發一切智心為出因。聽聞為能作。後四為寶用。謂三乘等器。智慧有殊。照理斷惑．所用各別。所緣境界。萬品階差。破愚顯明．各各不等。

　　二我知一切龍下。即生死中瞋貪癡之三毒。部多。此云自生。亦如夜叉。但不從父母生。故喻多癡。

　　三亦善別知漩澓下。即知心識相。色無色等。依識心定。劫數淺深。七識波浪。染習遠近。隨善惡緣。心水色異。

　　四亦善別知日月等者。即能知時。謂機之生熟。如是時中。宜修定慧等。

　　五亦知其船．即知萬行不同。有方便為堅。無方便為脆。曾修為滑。不曾則澁。水之大小者。謂生死有邊與無邊。風之逆順者。八風四順四逆。又謂修行有住與無住故。若開第三第五各有三事。則并總具十。(【鈔】有方便為堅等。七地已說。又謂修行有住無住者。上約外境。世之八風。此約正修。無住為順出離。有住為逆。又有住則順生死。無住反此。若開第三第五各三者。三中三者。一漩澓淺深．二波濤遠近。三水色好惡。五中三者。一知其船鐵木堅脆。機關澁滑。二水之大小。三風之逆順。此二各三為六。并其餘三為九。如是已下。總結為十。可行則行。可止則止。雖是總結。義當一故。)

　　○二彰化成益。

　　善男子。我以成就如是智慧。常能利益一切眾生。善男子。我以好船運諸商眾行安隱道。復為說法令其歡喜。引至寶洲與諸珍寶。咸使充足。然後將領還閻浮提。善男子。我將大船如是往來。未始令其一有損壞。若有眾生得見我身。聞我法者。令其永不怖生死海。必得入於一切智海。必能消竭諸愛欲海。能以智光照三世海。能盡一切眾生苦海。能淨一切眾生心海。速能嚴淨一切剎海。普能往詣十方大海。普知一切眾生根海。普了一切眾生行海。普順一切眾生心海。

　　【疏】既列十海。則知前海。準此應思。前四自利。後六利他。後三文顯。

　　善男子。我唯得此大悲幢行。若有見我。及以聞我。與我同住。憶念我者。皆悉不空。如諸菩薩摩訶薩善能游涉生死大海。不染一切諸煩惱海。能捨一切諸妄見海。能觀一切諸法性海。能以四攝攝眾生海。已善安住一切智海。能滅一切眾生著海。能平等住一切時海。能以神通度眾生海。能以其時調眾生海。而我云何能知能說彼功德行。善男子。於此南方。有城名可樂。中有長者名無上勝。汝詣彼問。菩薩云何學菩薩行。修菩薩道。時善財童子頂禮其足。繞無量帀。殷勤瞻仰。悲泣流淚。求善知識。心無厭足。辭退而去。

　　【論】見船師在城門外海岸上住。百千商人及餘大眾圍繞。此有二義。一實有此行。以主導入海商人。及採寶者。為海險難。非聖智不知。二表法。以自得真門．出纏離苦。以其願行成大悲海。常臨生死海岸。引接眾生。百千商人。表戒波羅蜜中萬行圓滿。無量大眾。表行徧周。滿一切諸行。經云。往一切智大寶洲因。成就不壞摩訶衍因者。摩訶云大。衍云乘。所說之教。總云大乘教。遠離二乘怖畏生死。住寂靜三昧旋還。此明歎譽善財。明能以寂靜三昧。處生死。旋還利生不出故。善男子。我知此海中一切寶洲．一切寶處．一切寶類．一切寶種．一切寶器。如是實有此聖智所知世間諸法。表法者。我知海中一切寶洲者。明達一切智洲。一切寶處者。善別賢能諸根利鈍。一切寶類者。善知同行類別行類。一切寶種者。善知大小乘差別種。我知一切寶器者。知眾生大小根器。堪與何法而成熟之。一切寶用。應根與法。令任其作用。一切寶境界。三乘一乘三寶境界。一切寶光明者。三乘一乘智慧大小光明。我知淨一切寶者。三十七道品。十波羅蜜。五停心觀方便。是淨一切智寶方便。鑽一切寶者。止觀二門是。出一切寶者。善能依根設教。令現智寶故。作一切寶者。以無相智起差別智。以大願風。興大慈雲。雨諸寶雨。化一切眾生和合心境。令使無依。自能顯現一切智寶故。一切龍宮難處者。淨土菩薩如龍。分有慈悲遊空神足一分自在。夜叉喻聲聞。能空三毒。亦得神通。羅剎宮難處者。喻緣覺居涅槃海。能空無明。及諸佛一切智種不現前故。如是等難。悉皆以迴向願力。同處生死。不害無明十二有支。達取無明。成佛種智。處法界緣生自在門。名為悉皆迴避。免其諸難。亦善別知漩澓深淺者。愛取有業深淺也。波濤遠近者。情識想念攀緣多少。水色好惡者。愛心善惡。亦善別知日月星宿運度數量晝夜晨晡晷漏延促者。明了世事中陰陽玄象。五行度數。時分晷漏。四時延促。皆悉知之。表法中。明五位進修。及三乘差別教分行門。隨行隨根迴轉．軌則方法。時熟解脫。日月歲劫所經多少。悉能知之。其船鐵木堅脆．機關澁滑．水之大小．風之逆順．如是一切安危之相．無不明了者。實知此事。表法者。明善知三乘迴心未迴心。堪入生死不堪入生死。根器成熟及未成熟。一乘中菩薩。第六住。第六地。處生死中。得出生死心。三空智慧寂滅現前。七住七地菩薩。於出生死中。常處生死。八住八地。得無生忍無功智現前。任運利生。九住九地。學佛十力四無畏。十住十地。一分與如來出世智慧解脫知見齊圓。住佛灌頂位。十一地方學普賢神通妙行。至普賢行品方終。如來出現品中佛果。文殊普賢三法。法身。根本智。差別智。方始理智大慈悲。如先所發願。稱願圓滿。如三乘教中後得智。以普賢行教化眾生。此一乘中名字教法。說似前後。如是升進。不出一剎那際。如是三乘。因前果後。道滿三祇。如是一乘。見道在初發心住中。加行行因。在十行。十迴向。十地。十一地。如是船之鐵木。安危澁滑。悉能知之。乃至知根遲速。應止即止。且止三乘。及以人天法中。乃至五停心觀。根若熟者。應行即行。令使升進一乘法中。以生死性十二有支。便為法事大智用故。已下大意如然。善男子．我將好船．運諸商眾．至安隱道．乃至引至寶洲．與其珍寶咸令充足．然後將領還閻浮提者。是事。表法中。明從初發心住。得佛根本智。自此已去。經後諸位中。皆與說其妙法。至於十地。一切智智之道珍寶已滿。十一地中。還當送至本所舊住生死海中。以此所得一切智智之珍寶。廣利無盡眾生。此明約修行升進。作如是說。使令易解。而亦不出生死海中成大寶洲。自餘如文自具。此皆約事說理。託事表法。令生解故。此是第二不壞迴向善知識。船師云。我將大船往來。未始令其一損壞者。若有眾生得見我身．聞我法者。令其永不怖生死海。必得入於一切智海者。是不壞迴向義。以戒波羅蜜為主。餘九為伴。約智門中。諸位通治。約位門中。以成大慈悲戒。以海中船師所表。往來常不出生死海故。成大悲幢行。已下推德升進。

　　○第三無上勝長者。寄等一切佛迴向。以得勝通。無過上故。等於諸佛。更無勝故。在可樂國者。由等佛迴向。不見美惡。皆得清淨。歡喜悅樂故。文中第一可知。(【鈔】寄等一切佛迴向者。謂等同三世一切如來能迴向道。所迴向善故。)

　　爾時善財童子。起大慈周徧心。大悲潤澤心。相續不斷。福德智慧．二種莊嚴。捨離一切煩惱塵垢。證法平等。心無高下。拔不善刺。滅一切障。堅固精進以為牆壍。甚深三昧而作園苑。以慧日光破無明暗。以方便風開智慧華。以無礙願充滿法界。心常現入一切智城。如是而求菩薩之道。漸次經歷。到彼城內。

　　○第二見敬咨問。

　　見無上勝。在其城東大莊嚴幢無憂林中。無量商人百千居士之所圍繞。理斷人間種種事務。因為說法。令其永拔一切我慢。離我我所。捨所積聚。滅慳嫉垢心得清淨。無諸穢濁。獲淨信力。常樂見佛。受持佛法。生菩薩力。起菩薩行。入菩薩三昧。得菩薩智慧。住菩薩正念。增菩薩樂欲。爾時善財童子觀彼長者為眾說法已。以身投地．頂禮其足。良久乃起。白言。聖者。我是善財。我是善財。我專尋求菩薩之行。菩薩云何學菩薩行。菩薩云何修菩薩道。隨修學時。常能化度一切眾生。常能現見一切諸佛。常得聽聞一切佛法。常能住持一切佛法。常能趣入一切法門。入一切剎學菩薩行。住一切劫修菩薩道。能知一切如來神力。能受一切如來護念。能得一切如來智慧。

　　【疏】初見。在城東者。啟明佛日故。處無憂林者。同佛迴向。無愛憎故。商人等圍繞者。佛為商主。菩薩為商人。法財外益。功歸己故。次爾時善財下。設敬。後白言下咨問。稱名者。聲名久聞。表重法之器。冀有聞故。

　　○第三稱讚授法。授法中。先標名體。

　　時彼長者告善財言。善哉善哉。善男子。汝已能發阿耨多羅三藐三菩提心。善男子．我成就至一切處菩薩行門。無依無作神通之力。

　　【疏】由無作無依。故能徧至。徧至是用廣。無依是體勝。無依者。不依他故。無作者。離加行故。

　　○二徵釋業用。

　　善男子。云何為至一切處菩薩行門。善男子。我於此三千大千世界欲界一切諸眾生中。所謂一切三十三天．一切須夜摩天．一切兜率陀天．一切善變化天．一切他化自在天．一切魔天．及餘一切天．龍．夜叉．羅剎娑．鳩槃茶．乾闥婆．阿修羅．迦樓羅．緊那羅．摩睺羅伽．人與非人．村營城邑一切住處諸眾生中而為說法。令捨非法。令息諍論。令除鬬戰。令止忿競。令破怨結。令解繫縛。令出牢獄。令免怖畏。令斷殺生。乃至邪見一切惡業不可作事。皆令禁止。令其順行一切善法。令其修學一切技藝。於諸世間而作利益。為其分別種種諸論。令生歡喜。令漸成熟。隨順外道為說勝智。令斷諸見。令入佛法。乃至色界一切梵天。我亦為其說超勝法。如於此三千大千世界。乃至十方十不可說百千億那由他佛剎微塵數世界中。我皆為說佛法。菩薩法。聲聞法。獨覺法。說地獄。說地獄眾生。說向地獄道。說畜生。說畜生差別。說畜生受苦。說向畜生道。說閻羅王世間。說閻羅王世間苦。說向閻羅王世間道。說天世間。說天世間樂。說向天世間道。說人世間。說人世間苦樂。說向人世間道。為欲開顯菩薩功德。為令捨離生死過患。為令知見一切智人諸妙功德。為欲令知諸有趣中迷惑受苦。為令知見無障礙法。為欲顯示一切世間生起所因。為欲顯示一切世間寂滅為樂。為令眾生捨諸想著。為令證得佛無依法。為令永滅諸煩惱輪。為令能轉如來法輪。我為眾生說如是法。

　　【疏】釋中明至一切處。廣說法故。文中先舉三千。後如於此三千下。類顯十方。

　　○第四謙己推勝。

　　善男子。我唯知此至一切處修菩薩行清淨法門。無依無作神通之力。如諸菩薩摩訶薩。具足一切自在神通。悉能徧往一切佛剎。得普眼地。悉聞一切音聲言說。普入諸法。智慧自在。無有乖諍。勇健無比。以廣長舌出平等音。其身妙好同諸菩薩。與諸如來究竟無二。無有差別。智身廣大普入三世。境界無際同於虛空。而我云何能知能說彼功德行。

　　【疏】推勝中。加清淨法門者。徧至本為說法故。即前所說。後二可知。

　　善男子。於此南方。有一國土。名曰輸那。其國有城。名迦陵迦林。有比丘尼。名師子嚬申。汝詣彼問。菩薩云何學菩薩行。修菩薩道。

　　時善財童子頂禮其足。繞無量帀。殷勤瞻仰。辭退而去。

　　【論】漸次經歷到彼城內者。升進入位名內。見無上勝在城東者。明以智利生為東。表不住本位。東方表智。以就俗引眾生。發明生位也。亡言之理。不可以引蒙。絕象真源不可以益俗。是故以方隅而表法。無量商人百千居士之所圍繞者。是所化之象。表以愚易智。以智易愚。以惡易善。亦為商人。常處生死以行仁德。化利羣品。名為居士。此約行釋。善財童子觀長者為眾說法已。以身投地。表十迴向。大體約迴真入俗。以大慈悲善忍為地。再云我是善財我是善財者。表求法深重也。亦明達我無我以成忍也。已下長者告善財所行之行．名成就一切處菩薩行。以明如一切佛迴向十方一切世界一切眾生所行無不徧故。如下文具明。如十住中．從初至第三住．見三比丘。表從世間。修出世間法。此從初迴向．見三長者。是純俗流。合香．船師．無上勝等。明從真入俗。名為迴向。此是等一切佛迴向中善知識。以忍波羅蜜為主。餘九為伴。約智門中。諸位通治。約位門中。治入生死海中忍不自在障。令得法忍自在。前十住．十行．明修出世間離苦忍。此位明入世間中．成就慈悲饒益忍。以此十迴向中。捨身肉手足。國城妻子。有來乞者。無厭恨心。倍增歡喜。

　　○第四至一切處迴向。善友名師子嚬申者。舒展自在。無不至故。比丘尼者。純淨之慈。令善徧故。國名輸那者。此云勇猛。勇猛之力。能使善根無不至故。又以十度明義。義當進故。城名迦陵迦林者。以義翻為相鬬戰時。謂因鬬勝而立城故。表此迴向願。以信解大威力故。廣大智慧無障礙故。令修善根。無所不至。義同戰時。文中第一依教趣求。

　　爾時善財童子。漸次遊行。至彼國城。周徧推求此比丘尼。有無量人咸告之言。善男子。此比丘尼在勝光王之所捨施日光園中說法。利益無量眾生。

　　【疏】言勝光王捨施日光園者。準律。尼之頭陀。多在王園。藉外護故。表因實際勝光。令其善根。徧法界之園苑故。並皆即智。故有光名。

　　○第二見敬咨問中三。先見。次敬。後問。前中二。初見依。後見正。今初。

　　時善財童子。即詣彼園周徧觀察。見其園中有一大樹。名為滿月。形如樓閣。放大光明。照一由旬。見一葉樹。名為普覆。其形如蓋。放毗瑠璃紺青光明。見一華樹。名曰華藏。其形高大。如雪山王。雨眾妙華。無有窮盡。如忉利天中波利質多羅樹。復見有一甘露果樹。形如金山。常放光明。種種眾果悉皆具足。復見有一摩尼寶樹。名毗盧遮那藏。其形無比。心王摩尼寶最在其上。阿僧祇色相摩尼寶周徧莊嚴。復有衣樹。名為清淨。種種色衣垂布嚴飾。復有音樂樹。名為歡喜。其音美妙．過諸天樂。復有香樹。名普莊嚴。恒出妙香。普熏十方。無所障礙。

　　園中復有泉流陂池。一切皆以七寶莊嚴。黑栴檀泥．凝積其中。上妙金沙．彌布其底。八功德水．具足盈滿。優鉢羅華．波頭摩華．拘物頭華．芬陀利華．徧覆其上。

　　無量寶樹．周徧行列。諸寶樹下．敷師子座。種種妙寶以為莊嚴。布以天衣。熏諸妙香。垂諸寶繒。施諸寶帳。閻浮金網．彌覆其上。寶鐸徐搖。出妙音聲。或有樹下。敷蓮華藏師子之座。或有樹下。敷香王摩尼藏師子之座。或有樹下。敷龍莊嚴摩尼王藏師子之座。或有樹下。敷寶師子聚摩尼王藏師子之座。或有樹下。敷毗盧遮那摩尼王藏師子之座。或有樹下。敷十方毗盧遮那摩尼王藏師子之座。其一一座。各有十萬寶師子座周帀圍繞。一一皆具無量莊嚴。

　　此大園中眾寶徧滿。猶如大海寶洲之上。迦隣陀衣以布其地。柔軟妙好．能生樂觸。蹈則沒足。舉則還復。無量諸鳥出和雅音。寶栴檀林．上妙莊嚴。種種妙華。常雨無盡。猶如帝釋雜華之園。無比香王．普熏一切。猶如帝釋善法之堂。諸音樂樹．寶多羅樹．眾寶鈴網．出妙音聲。如自在天善口天女所出歌音。諸如意樹．種種妙衣．垂布莊嚴。猶如大海。有無量色。百千樓閣眾寶莊嚴。如忉利天宮善見大城。寶蓋遐張．如須彌峯。光明普照．如梵王宮。

　　爾時善財童子見此大園。無量功德種種莊嚴。皆是菩薩業報成就。出世善根之所生起。供養諸佛功德所流。一切世間無與等者。如是皆從師子嚬申比丘尼了法如幻。集廣大清淨福德善業之所成就。

　　三千大千世界天龍八部無量眾生。皆入此園而不迫窄。何以故。此比丘尼不可思議威神力故。

　　【疏】有六。一無漏林樹。無漏法行而建立故。文中有八。各有所表。思之。(【鈔】無漏林樹等者。多是淨名佛道品偈云。總持之園苑。無漏法林樹。覺意淨妙華。解脫智慧果。)二園中復有下。明八解泉流。八功德者。謂輕冷濡美。淨而不臭。調適無患。(八解之浴池。定水湛然滿。布以七淨華。浴此無垢人等。)三無量寶樹下。敷法空座。而隨法嚴異。於中有標列及結。可知。四此大園下。雜明諸嚴。萬行非一故。五爾時善財下。出其所因。六三千下。明果用自在。

　　○二明見正報中四。初總明徧坐。勝德顯彰。二別明所徧。演法各異。三總結多類。聞法發心。四通顯所因。釋成自在。今初。

　　爾時善財。見師子嚬申比丘尼。徧坐一切諸寶樹下大師子座。身相端嚴。威儀寂靜。諸根調順．如大象王。心無垢濁．如清淨池。普濟所求．如如意寶。不染世法．猶如蓮華。心無所畏．如師子王。護持淨戒．不可傾動．如須彌山。能令見者心得清涼．如妙香王。能除眾生諸煩惱熱．如雪山中妙栴檀香。眾生見者諸苦消滅．如善見藥王。見者不空．如婆樓那天。能長一切眾善根芽．如良沃田。在一一座眾會不同。所說法門亦各差別。

　　【疏】婆樓那者。此云水也。此天能滿人願故。

　　○二別明所徧中。有三十處。分三。初十六．為八部人非人等。次二為二乘。後十二為菩薩。今初。

　　或見處座。淨居天眾所共圍繞。大自在天子而為上首。此比丘尼為說法門．名無盡解脫。或見處座。諸梵天眾所共圍繞。愛樂梵王而為上首。此比丘尼為說法門．名普門差別清淨言音輪。或見處座。他化自在天天子天女所共圍繞。自在天王而為上首。此比丘尼為說法門．名菩薩清淨心。或見處座。善變化天天子天女所共圍繞。善化天王而為上首。此比丘尼為說法門．名一切法善莊嚴。或見處座。兜率陀天天子天女所共圍繞。兜率天王而為上首。此比丘尼為說法門．名心藏旋。或見處座。須夜摩天天子天女所共圍繞。夜摩天王而為上首。此比丘尼為說法門．名無邊莊嚴。或見處座。三十三天天子天女所共圍繞。釋提桓因而為上首。此比丘尼為說法門．名厭離門。或見處座百光明龍王。難陀龍王。優波難陀龍王。摩那斯龍王。伊羅跋難陀龍王。阿那婆達多龍王等。龍子龍女所共圍繞。娑伽羅龍王而為上首。此比丘尼為說法門．名佛神通境界光明莊嚴。或見處座。諸夜叉眾所共圍繞。毗沙門天王而為上首。此比丘尼為說法門．名救護眾生藏。或見處座。乾闥婆眾所共圍繞。持國乾闥婆王而為上首。此比丘尼為說法門。名無盡喜。或見處座。阿脩羅眾所共圍繞。羅睺阿脩羅王而為上首。此比丘尼為說法門．名速疾莊嚴法界智門。或見處座。迦樓羅眾所共圍繞。捷持迦樓羅王而為上首。此比丘尼為說法門．名怖動諸有海。或見處座。緊那羅眾所共圍繞。大樹緊那羅王而為上首。此比丘尼為說法門．名佛行光明。或見處座。摩睺羅伽眾所共圍繞。菴羅林摩睺羅伽王而為上首。此比丘尼為說法門．名生佛歡喜心。或見處座。無量百千男子女人所共圍繞。此比丘尼為說法門．名殊勝行。或見處座。諸羅剎眾所共圍繞。常奪精氣大樹羅剎王而為上首。此比丘尼為說法門．名發生悲愍心。

　　【疏】初中先有七處為天。一為淨居天說無盡者。治彼那含求盡身智故。二梵王普應。但於己眾。廣及三千。為說普門。則無不應。梵音清妙。但是世間。為說法界勝流。方為淨妙。三他化天。令得出世淨心。超世自在故。四化樂。樂具莊嚴。不及善故。五旋歸如來藏心。則真喜足故。六徧嚴法界。方盡時分之樂。七釋天。耽欲甚故。次八為龍。龍能通變耀電。降莊嚴故。九夜叉。性好飛空害物故。十乾闥婆眾。能奏樂喜樂故。上三(【校】三。纂要誤作二。)亦四王眾。意存八部。故闕南西。十一修羅。善幻為莊嚴故。十二迦樓羅。動海怖龍故。十三緊那羅。是歌神。以佛行光明破其著故。又頭有一角。亦云疑神。令同佛覺。離疑光明故。十四摩睺羅伽。多瞋毒故。上來八部。除第一。第七。及夜叉眾。摩睺羅伽。約對治說。餘皆約隨便宜。隨其世能。轉入出世故。緊那羅眾。通其二義。第十五一座為人。人多行不善行。設行仁義。亦非勝故。故令起出世勝行。十六一座為羅剎。則是非人。亦治多殘害故。

　　○次二為二乘。

　　或見處座。信樂聲聞乘眾生所共圍繞。此比丘尼為說法門．名勝智光明。或見處座。信樂緣覺乘眾生所共圍繞。此比丘尼為說法門．名佛功德廣大光明。

　　【疏】二乘者。聲聞智劣故。緣覺修福。止百劫故。緣起智光。未能忘緣故。

　　○後十二為菩薩。

　　或見處座。信樂大乘眾生所共圍繞。此比丘尼為說法門．名普門三昧智光明門。或見處座。初發心諸菩薩所共圍繞。此比丘尼為說法門．名一切佛願聚。或見處座。第二地諸菩薩所共圍繞。此比丘尼為說法門．名離垢輪。或見處座。第三地諸菩薩所共圍繞。此比丘尼為說法門．名寂靜莊嚴。或見處座。第四地諸菩薩所共圍繞。此比丘尼為說法門．名生一切智境界。或見處座。第五地諸菩薩所共圍繞。此比丘尼為說法門．名妙華藏。或見處座。第六地諸菩薩所共圍繞。此比丘尼為說法門．名毗盧遮那藏。或見處座。第七地諸菩薩所共圍繞。此比丘尼為說法門．名普莊嚴地。或見處座。第八地諸菩薩所共圍繞。此比丘尼為說法門．名徧法界境界身。或見處座。第九地諸菩薩所共圍繞。此比丘尼為說法門．名無所得力莊嚴。或見處座。第十地諸菩薩所共圍繞。此比丘尼為說法門．名無礙輪。或見處座。執金剛神所共圍繞。此比丘尼為說法門．名金剛智那羅延莊嚴。

　　【疏】分三。初一為地前。說定慧之光。次十為地上。初發心者。證發心也。發十大願故。五地妙華藏者。華謂十種平等淨心故。晉經云。淨心華藏。華藏者。以真俗雙修。於難得勝。為因含藏故。餘八可知。後一義當等覺。說金剛喻定。壞散塵習故。既為等覺而說。明此位非小。言迴向者。約寄位耳。他皆倣此。

　　○第三總結多類。

　　善財童子。見如是等一切諸趣所有眾生。已成熟者。已調伏者。堪為法器。皆入此園。各於座下圍繞而坐。師子嚬申比丘尼。隨其欲解勝劣差別而為說法。令於阿耨多羅三藐三菩提得不退轉。

　　【疏】聞法發心。可知。

　　○第四總顯所因。

　　何以故。此比丘尼。入普眼捨得般若波羅蜜門。說一切佛法般若波羅蜜門。法界差別般若波羅蜜門。散壞一切障礙輪般若波羅蜜門。生一切眾生善心般若波羅蜜門。殊勝莊嚴般若波羅蜜門。無礙真實藏般若波羅蜜門。法界圓滿般若波羅蜜門。心藏般若波羅蜜門。普出生藏般若波羅蜜門。此十般若波羅蜜門為首。入如是等無數百萬般若波羅蜜門。此日光園中所有菩薩及諸眾生。皆是師子嚬申比丘尼初勸發心受持正法。思惟修習。於阿耨多羅三藐三菩提得不退轉。

　　【疏】釋成自在有二。一由能化。具般若故。二此日光下。由彼所化。根已熟故。

　　○二設敬。

　　時善財童子。見師子嚬申比丘尼如是園林。如是牀座。如是經行。如是眾會。如是神力。如是辯才。復聞不可思議法門。廣大法雲潤澤其心。便生是念。我當右繞無量百千帀。

　　時比丘尼放大光明。普照其園眾會莊嚴。

　　善財童子即自見身。及園林中所有眾樹。皆悉右繞此比丘尼。經於無量百千萬帀。圍繞畢已。善財童子合掌而住。

　　【疏】於中三。初覩勝發心。次放光攝受。後正申敬儀。

　　○三問法。

　　白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　(已上見敬咨問竟。)

　　○第三授己法界。

　　比丘尼言。善男子。我得解脫。名成就一切智。

　　善財言。聖者。何故名為成就一切智。比丘尼言。善男子。此智光明。於一念中普照三世一切諸法。

　　善財白言。聖者。此智光明境界云何。

　　比丘尼言。善男子。我入此智光明門。得出生一切法三昧王。以此三昧故。得意生身。往十方一切世界兜率天宮一生所繫菩薩所。一一菩薩前。現不可說佛剎微塵數身。一一身。作不可說佛剎微塵數供養。所謂現天王身。乃至人王身。執持華雲。執持鬘雲。燒香塗香。及以末香。衣服瓔珞。幢旛繒蓋。寶網寶帳。寶藏寶燈。如是一切諸莊嚴具。我皆執持而以供養。如於住兜率宮菩薩所。如是於住胎出胎。在家出家。往詣道場。成等正覺。轉正法輪。入於涅槃。如是中間。或住天宮。或住龍宮。乃至或復住於人宮。於彼一一諸如來所。我皆如是而為供養。若有眾生知我如是供養佛者。皆於阿耨多羅三藐三菩提得不退轉。若有眾生來至我所。我即為說般若波羅蜜。

　　善男子。我見一切眾生。不分別眾生相。智眼明見故。聽一切語言。不分別語言相。心無所著故。見一切如來。不分別如來相。了達法身故。住持一切法輪。不分別法輪相。悟法自性故。一念徧知一切法。不分別諸法相。知法如幻故。

　　【疏】於中三。初標名。一切智者。同佛智故。二善財言下。徵釋其體。一念普照故。三善財白言下。辨其業用。先問。後比丘尼言下。答中二。先明通用。後明智用。前中亦二。先辨用所依。謂由一切智。能入王三昧故。王三昧者。智論第七云。一切三昧。皆入中故。體即如如。如體本寂。真智契此。故名三昧。以一切智言。有其二義。一徧知三世一切事故。二對於種智。名根本智。知一切事皆一實故。以即權之實智。契即事之實理故。一切三昧皆入其中。又由王三昧體無不徧。故意生身。隨類能成。二往十方下。辨能依業用。可知。二善男子我見下。明其智用。又前即差別智用。今即無分別智用。故觸境無取。

　　善男子。我唯知此成就一切智解脫。如諸菩薩摩訶薩心無分別普知諸法。一身端坐充滿法界。於自身中現一切剎。一念悉詣一切佛所。於自身內普現一切諸佛神力。一毛徧舉不可言說諸佛世界。於其自身一毛孔中現不可說世界成壞。於一念中與不可說不可說眾生同住。於一念中入不可說不可說一切諸劫。而我云何能知能說彼功德行。

　　善男子。於此南方。有一國土名曰險難。此國有城名寶莊嚴。中有女人名婆須蜜多。汝詣彼問。菩薩云何學菩薩行。修菩薩道。

　　時善財童子頂禮其足。繞無數帀。殷勤瞻仰。辭退而去。

　　【論】善財詣勝光王日光園中觀察。見比丘尼之依報中。及大眾莊嚴。有十三種。一寶樹莊嚴。二七寶流泉陂池及華莊嚴。三寶樹下師子座莊嚴。四眾寶嚴地。五林雨華香莊嚴。六音樂樹及以眾寶鈴樂音和鳴莊嚴。七天衣莊嚴。八百千寶樓閣莊嚴。及寶蓋莊嚴。九如須彌峯光明莊嚴。十宮殿莊嚴。十一歎比丘尼所有功德出世善根供養諸佛之所生起。十二歎比丘尼志德。三業現化。業用周徧。見者不空。十三明大眾圍繞。此已下三十種眾。皆明此比丘尼攝生行徧。隨根授法。各各不同。直至十一地金剛智。次隣佛位已來眾。總皆攝化。明一位徧五位行故。一一位皆然。皆行徧法界。如是重重鍊磨。以五十三法。一百一十城法。方稱總別同異成壞無盡自在之法。一一位中。皆徧一切位也。為顯一法徧多法故。以一位徧一切行故．為顯多法入一法故。安立五位五百法門入一法故．明總不異別。別不異總。如帝網相入也。如上勝光王之所捨施者是事。表法者。明一切智忍慈三法總會故。比丘出家捨飾好是忍。尼是慈悲義。勝光王是智。明以願力。迴向入俗。行精進行。和會忍智慈。總攝五位之行。總為一法界體用故。以師子嚬申是法界門中法悅樂故。從此精進行中。會此三法忍智慈。至第七第八迴向位中。見觀音正趣菩薩。方始齊故。後之二位。修佛十力作用也。前三長者。非無此智忍慈。此約升進勝劣言之。表長者猶明智多悲劣。尼表悲心。處世無染。童女表染而不污。波利質多羅樹者。此云香徧。此樹根莖枝葉。悉皆徧熏忉利諸天。此乃約行。徧熏法界。迦隣衣。此云細綿衣。婆樓那天。此云水天。普眼捨得等十般若門。如經具明。是比丘尼所說之法。如是無數百萬般若門。日光園者。以忍智慈為園體。善財合掌住立申請。不致禮敬。但與園中眾樹悉右繞者。表眾樹是行報生。明以眾行園林。以忍智慈三昧法具故。以表三行圓滿。但與行圍繞。是所敬法。故無別禮也。與眾樹圍繞。明會入忍智慈三行故。是此位精進義。善財申請。比丘尼與法．名成就一切智者此約根本智中忍智慈悲。一切差別智。從此三法而具足出生。以此攝化之眾。直至十地之後金剛智神通。善財又請此法門境界如何。如經云。善男子。我入此智光明門。得出生一切法三昧王。以此三昧故。得意生身已下。是此法門所作業用境界。如經具明。大意約以根本智。起忍智慈悲萬行大用自在差別法門。稱法界境界故。從此樣式修行相稱。即號觀世音。亦名正趣。菩薩無功之智。及慈悲齊等故。是故第七迴向中。觀世音與正趣同會。一處而見。善男子我見一切眾生。不分別眾生相。以智眼明見故。乃至聽聞語言音聲。佛法僧。皆無所著。以智眼所見。法眼所知故。

　　○第五無盡功德藏迴向。善友名婆須蜜多者。此云世友。亦云天友。隨世人天方便化故。國名險難者。逆行非道。下位不能行故。城名寶莊嚴者。逆隨世行。能生無盡功德藏故。第一依教趣求中二。先依教成益。

　　爾時善財童子。大智光明照啟其心。思惟觀察見諸法性。得了知一切言音陀羅尼門。得受持一切法輪陀羅尼門。得與一切眾生作所歸依大悲力。得觀察一切法義理光明門。得充滿法界清淨願。得普照十方一切法智光明。得徧莊嚴一切世界自在力。得普發起一切菩薩業圓滿願。

　　【疏】謂由聞一切智光故。思修趣入。得二種益。一得見實法性益。由前實智故。二得了知下。得權智益。由前窮三世差別智故。

　　○二趣求後位。

　　漸次遊行。至險難國寶莊嚴城。處處尋覓婆須蜜多女。

　　城中有人。不知此女功德智慧。作如是念。今此童子。諸根寂靜。智慧明了。不迷不亂。諦視一尋。無有疲懈。無所取著。目視不瞬。心無所動。甚深寬廣。猶如大海。不應於此婆須蜜女有貪愛心。有顛倒心。生於淨想。生於欲想。不應為此女色所攝。此童子者。不行魔行。不入魔境。不沒欲泥。不被魔縛。不應作處已能不作。有何等意而求此女。

　　其中有人。先知此女有智慧者。告善財言。善哉善哉。善男子。汝今乃能推求尋覓婆須蜜女。汝已獲得廣大善利。善男子。汝應決定求佛果位。決定欲為一切眾生作所依怙。決定欲拔一切眾生貪愛毒箭。決定欲破一切眾生於女色中所有淨想。善男子。婆須蜜女。於此城內市廛之北自宅中住。

　　時善財童子聞是語已。歡喜踊躍。往詣其門。

　　【疏】於中四。一專心尋覓。二城中下。淺識致疑。逆行難知故。不自疑者。貪順於悲。障行劣故。不同前二。又於前二已調伏故。此中不疑。三其中有人先知下。深智讚教。先讚。後善男子婆須下。教示所在。市者喧雜。北主於滅。自宅。即畢竟空寂。謂在欲行禪。處喧常寂。故在市廛之北等。四時善財下。依教往詣。

　　○第二見敬咨問。

　　見其住宅。廣博嚴麗。寶牆寶樹及以寶壍。一一皆有十重圍繞。其寶壍中香水盈滿。金沙布地。諸天寶華。優鉢羅華。波頭摩華。拘物頭華。芬陀利華。徧覆水上。宮殿樓閣處處分布。門闥窗牖。相望間列。咸施網鐸。悉置旛幢。無量珍奇以為嚴飾。瑠璃為地。眾寶間錯。燒諸沈水。塗以栴檀。懸眾寶鈴風動成音。散諸天華徧布其地。種種嚴麗不可稱說。諸珍寶藏其數百千。十大園林以為莊嚴。爾時善財見此女人。顏貌端嚴。色相圓滿。皮膚金色。目髮紺青。不長不短。不粗不細。欲界人天無能與比。音聲美妙超諸梵世。一切眾生差別言音。悉皆具足無不解了。深達字義。善巧談說。得如幻智入方便門。眾寶瓔珞及諸嚴具莊嚴其身。如意摩尼以為寶冠而冠其首。復有無量眷屬圍繞。皆共善根。同一行願。福德大藏具足無盡。時婆須蜜多女。從其身出廣大光明。普照宅中一切宮殿。遇斯光者身得清涼。爾時善財前詣其所。頂禮其足。合掌而住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　【疏】見中。先見依報。畢竟空中。無德不具。故廣顯其嚴。後爾時下。見正報。具有主伴德用。二爾時善財前詣下。敬問可知。

　　○第三授己法界。於中三。先標名。

　　彼即告言。善男子。我得菩薩解脫。名離貪欲際。

　　【疏】離貪欲際者。凡夫染欲。二乘見欲可離。菩薩不斷貪欲而得解脫。智了性空。欲即道故。如是染而不染。方為究竟離欲之際。

　　○二顯業用。

　　隨其欲樂而為現身。若天見我。我為天女。形貌光明殊勝無比。如是乃至人非人等而見我者。我即為現人非人女。隨其樂欲皆令得見。若有眾生欲意所纏。來詣我所。我為說法。彼聞法已．則離貪欲。得菩薩無著境界三昧。若有眾生暫見於我．則離貪欲。得菩薩歡喜三昧。若有眾生暫與我語．則離貪欲。得菩薩無礙音聲三昧。若有眾生暫執我手．則離貪欲。得菩薩徧往一切佛剎三昧。若有眾生暫升我座．則離貪欲。得菩薩解脫光明三昧。若有眾生暫觀於我．則離貪欲。得菩薩寂靜莊嚴三昧。若有眾生見我頻申．則離貪欲。得菩薩摧伏外道三昧。若有眾生見我目瞬．則離貪欲。得菩薩佛境界光明三昧。若有眾生抱持於我．則離貪欲。得菩薩攝一切眾生恒不捨離三昧。若有眾生唼我脣吻．則離貪欲。得菩薩增長一切眾生福德藏三昧。凡有眾生親近於我。一切皆得住離貪際。入菩薩一切智地。現前無礙解脫。

　　【疏】於中先身同類現。後若有眾生下。以法益生中。有十種三昧。皆隨受欲便宜。得斯甚深三昧。思之。

　　○三得法因緣。

　　善財白言。聖者。種何善根。修何福業。而得成就如是自在。答言。善男子。我念過去。有佛出世名為高行。其王都城名曰妙門。善男子。彼高行如來。哀愍眾生。入於王城。蹈彼門閫。其城一切悉皆震動。忽然廣博。眾寶莊嚴。無量光明遞相映徹。種種寶華散布地其。諸天音樂同時俱奏。一切諸天充滿虛空。善男子。我於彼時為長者妻。名曰善慧。見佛神力。心生覺悟。則與其夫往詣佛所。以一寶錢而為供養。是時文殊師利童子為佛侍者。為我說法。令發阿耨多羅三藐三菩提心。

　　【疏】先問。後答。一寶錢施者。有二義。一寶而能捨。故得離貪。二一錢雖微。以菩提心故。成斯自在。

　　善男子。我唯知此菩薩離貪際解脫。如諸菩薩摩訶薩。成就無邊巧方便智。其藏廣大。境界無比。而我云何能知能說彼功德行。

　　善男子。於此南方。有城名善度。中有居士。名鞞瑟胝羅。彼常供養栴檀座佛塔。汝詣彼問。菩薩云何學菩薩行。修菩薩道。

　　時善財童子頂禮其足。繞無量帀。殷勤瞻仰。辭退而去。

　　【論】善友於市廛之北自宅中住者。以生死繁多為市廛。北為坎位。坎是北方。主黑也。是迷愚眾生之位也。菩薩居此迷流愛海闤闠之處。同行接生。令其發明。自宅中住者。以眾生生死海。是菩薩自所住宅。菩薩以大悲故。住一切眾生生死宅中。度脫眾生。成就普賢之行。具足無量功德。如經云。善財童子往詣其門。見其住宅廣博嚴麗已下。廣說莊嚴。此是初見其依報。次爾時善財見此女人顏貌端嚴。乃至皮膚金色。是見其正報。及諸藝能已下。具如經說。爾時善財前詣其所已下。申請所求。善男子已下。正授善財所行之法。菩薩解脫名離貪欲際。以此解脫。隨其樂欲而為現身。十方三界所見不同。如經具明。又經云。若有眾生暫見我者。即離貪欲。得菩薩歡喜三昧者。明有信者而修禪定。禪悅其心故。若有眾生暫與我語者。則離貪欲。得菩薩無量音聲三昧者。明從定發慧。了音聲無體。若有眾生執我手者。則離貪欲。得菩薩徧往一切佛剎三昧者。是引接義。如是已下升座。是無相智增義。暫觀於我。是觀照義。嚬申是法悅義。目瞬是見諦。入佛智境也。抱持於我者。攝受不捨眾生義。唼我脣吻者。受教說法義。凡有親近於我。一一皆得離貪欲際。入菩薩一切智地者。都舉諸有親近。無空過者。皆獲一切智門。此明二乘。及出纏菩薩。但求離苦。未入大慈悲。入於生死海同事接生門不達法界自在智王。處染淨而無垢。會無依處。普光明智。圓滿十方。任運利生．無縛無解。方名永離貪欲際也。厭而出纏。無大悲行。智未究竟。有所依在修行。不應以得心一分無相無願無作空解脫門。莫以為足。應修智悲。發起願求。誓度眾生。學差別智。盡三界法。無不皆知。明用三界事。便成法界。善照自他十二緣生。成一切智。了無邊劫。與今無二。不求餘處別有出世解脫涅槃。以無作無依智。印三界法。本唯佛法。法本如是。無別思求。一依十住十行十迴向法門圓會。自當相稱。此婆須蜜女。是會第五無盡功德藏迴向門。為以行齊生死。是非見亡。以法界禪門。真俗二染俱盡。以性等法界。智周有無。無行不行。無生不利。招多福德。故名無盡功德藏。善財白言。聖者。種何善根修何功德已下。其女與善財說自往昔因高行如來出世。為長者妻。布施寶錢。及文殊師利勸發大菩提心。以是因緣。得如斯解脫。我唯知此離貪欲際解脫者。明往因以捨所重寶錢是離貪。文殊師利勸發無性菩提心是離欲。如一寶錢。其所施不多。為心貴重。故能捨。與多非異。此是無盡功德藏迴向。亦以禪波羅蜜為體。明圓通諸法是寶錢義。約智門中。諸位通治。約位門中。以治第五迴向中。以出世禪。入於生死真俗染淨不自在障。行不自在．徧眾生障。治令自在故。

　　○第六入一切平等善根迴向。善友名鞞瑟胝羅者。此云纏裹。義當包攝。塔中包攝一切佛故。或云攝入。攝諸善根入平等故。城名善度者。無一善根。不度到究竟故。常供佛塔者。善根中最故。未詳何緣。偏供此塔。有云。以塔中空。(【校】空．纂要誤作定。)有栴檀之座。為欲普供無盡佛故。亦是一理。文中第一依教趣求。闕無念法。

　　爾時善財童子漸次遊行。至善度城。

　　○第二見敬咨問。

　　詣居士宅。頂禮其足。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　○第三正授法界。

　　居士告言。善男子。我得菩薩解脫。名不般涅槃際。

　　善男子。我不生心言。如是如來已般涅槃。如是如來現般涅槃。如是如來當般涅槃。我知十方一切世界諸佛如來。畢竟無有般涅槃者。

　　唯除為欲調伏眾生而示現耳。

　　【疏】於中四。一標名。不般涅槃際者。般者。入也。窮諸如來不入涅槃之實際故。故出現品云。如實際涅槃。如來涅槃亦如是。二善男子我不生心下。顯體。謂心契實際。知佛常住。三唯除下。釋疑。並如出現品辨。楞伽亦云。無有佛涅槃。無有涅槃佛。(【鈔】楞伽云。無有涅槃佛等者。即是經初。大慧讚於如來。具知三性以成三身。初有四偈。明徧計依他。謂世間離生滅等。十忍品已引。今此即歎具於圓成。云一切無涅槃。無有涅槃佛。無有佛涅槃。遠離覺所覺。若有若無有。是二悉俱離。牟尼寂靜觀。是則遠離生。是名為不取。今世後世淨。有二偈半。初句遣所證涅槃。次句遣能證之佛。第三句無能所契合。第四句總結所由。由離能所。故皆無矣。無即空義。同一如矣。次若有兩句。明不生二見。正顯圓成。遠離見過。前偈破執。此顯不著。初句人法是有。無我是無。二障是有。無相是無。涅槃及佛。此則是有。離覺所覺。此則是無。皆成見過。義須離之。故云是二悉俱離。後一偈明牟尼正觀。此歎世尊寂靜功德。了一切法本來寂靜。無有一法而是生者。生見既亡。不生豈有。無生無滅。故無可取。亦無可捨。非染非淨。故二世淨。今初但引二句。足證不般涅槃耳)

　　善男子。我開栴檀座如來塔門時。得三昧名佛種無盡。善男子。我念念中入此三昧。念念得知一切無量殊勝之事。善財白言。此三昧者。境界云何。居士答言。善男子。我入此三昧。隨其次第。見此世界一切諸佛。所謂迦葉佛。拘那含牟尼佛。拘留孫佛。尸棄佛。毗婆尸佛。提舍佛。弗沙佛。無上勝佛。無上蓮華佛。如是等而為上首。於一念頃。得見百佛。得見千佛。得見百千佛。得見億佛。千億佛。百千億佛。阿庾多億佛。那由他億佛。乃至不可說不可說世界微塵數佛。如是一切次第皆見。亦見彼佛初始發心。種諸善根。獲勝神通。成就大願。修行妙行。具波羅蜜。入菩薩地。得清淨忍。摧伏魔軍。成正等覺。國土清淨。眾會圍繞。放大光明。轉妙法輪。神通變現。種種差別。我悉能持。我悉能憶。悉能觀察分別顯示。未來彌勒佛等一切諸佛。現在毗盧遮那佛等一切諸佛。悉亦如是。如此世界。十方世界所有三世一切諸佛。聲聞獨覺諸菩薩眾。悉亦如是。

　　【疏】四善男子我開下。顯其業用。於中二。先辨用所依。亦是證前不涅槃義。舉現見故。佛種無盡者。佛種從緣起。佛緣理生。見理湛然。故見佛無滅。以佛化身。即是常身法身故。後善財白下。問答境界。(【鈔】佛種從緣起。佛緣理生者。上句是法華經。下句是生公釋。古有二釋。並如前引。今引生公。正順經中佛種無盡之言。其即是常身法身。亦涅槃文。涅槃二十三云。又善男子。斷煩惱者。不名涅槃。不生煩惱。乃名涅槃。諸佛如來煩惱不起。是名涅槃。所有智慧於法無礙是為如來。非是凡夫聲聞緣覺菩薩。是名佛性。如來身心智慧。徧滿無量無邊阿僧祇土。無所障礙。是名虛空。如如常住。無有變易。名曰實相。以是義故。如來實不畢竟涅槃。釋曰．此皆明無永滅之涅槃。則是常住真涅槃。)

　　○第四謙己推勝。

　　善男子。我唯得此菩薩所得不般涅槃際解脫。如諸菩薩摩訶薩。以一念智普知三世。一念徧入一切三昧。如來智日恒照其心。於一切法無有分別。了一切佛悉皆平等。如來及我一切眾生等無有二。知一切法自性清淨。無有思慮。無有動轉。而能普入一切世間。離諸分別。住佛法印。悉能開悟法界眾生。而我云何能知能說彼功德行。

　　【疏】推勝中。長者雖知三世不滅。未能一念而知。及能所平等。

　　○第五指示後友。

　　善男子。於此南方。有山名補怛洛迦。彼有菩薩。名觀自在。汝詣彼問。菩薩云何學菩薩行。修菩薩道。即說頌曰。

　海上有山多聖賢　眾寶所成極清淨　華果樹林皆徧滿　泉流池沼悉具足
　勇猛丈夫觀自在　為利眾生住此山　汝應往問諸功德　彼當示汝大方便

　　時善財童子頂禮其足。繞無量帀已。殷勤瞻仰。辭退而去。

　　【疏】先長行。後偈頌。以大悲菩薩。眾尊重故。偏加於頌。言海上有山者。大悲隨順。入生死海而住涅槃山故。即南印度之南。

　　【論】經云。我開栴檀座如來塔門時得三昧名佛種無盡者。明一切眾生分別心。皆是如來智慧種。同於諸佛智慧種。無有生滅等相。此同十住中第六住。十地中第六地。十行中第六行。以十住十行中第六出世間之智慧門。迴向入纏處俗中。智慧利生之行。故為居士身．處世化俗。置一塔室。於中安置一栴檀座。不置形像。表第六智慧門。達無相法也。以此塔座。供養諸佛。現在其前。明無相法。無有三世古今之見。為以自佛智慧。與一切諸佛智慧無相體同。皆為一際。一切眾生。亦與一切諸佛智慧本來一際。為諸眾生說如斯法。令諸眾生開佛知見。悟佛知見。入佛知見故。城名善度。居士名含攝。含攝一切諸佛一切眾生智慧。皆一體不生滅故。既是諸佛智慧無生滅性。一切眾生。亦不生滅。以此法故。得一切諸佛不入涅槃。此意明如座上無相是佛故。善財白言。此三昧境界云何已下。是居士答入此三昧見佛之數。此界他方三世諸佛。總皆得見。所有見佛之數。如經具明。意明諸佛眾生無生滅相。方便將其栴檀座塔。引接表示。令一切眾生達自身心性相智慧。如栴檀座塔。本來無相。本來佛也。明性相皆無。俱不生滅。達相如化。了性如空。智無依住。何有生滅。此是隨順堅固一切善根迴向。以般若波羅蜜為體。餘九為伴。此治出世智慧。處生死中行大慈悲不自在障。令得自在故。

　　○第七等隨順一切眾生迴向。善友名觀自在。三業歸向必六通赴緣。攝利難思名觀自在。由此能徧隨順眾生。在補怛落迦山者。此云小白華樹。山多此樹。香氣遠聞。聞見必欣。是隨順義。又觀自在者。或云觀世音。梵云婆盧枳底。觀也。溼伐羅。此云自在。若云攝伐多。此云音。然梵本之中。自有二種不同。故譯者隨異。而法華觀音品中云。觀其音聲。皆得解脫。即觀世音也。若具三業攝化。即觀自在。故彼中。初語業稱名除七災。二身業禮拜滿二願。三意業存念淨三毒。而今多念觀音者。以語業用多故。又人多稱故。今取義圓。故云自在。然觀即能觀。通一切觀。世是所觀。通一切世。若云音者。亦通所觀。即所救一切機。若云自在。乃屬能化之用。文中但有五段。闕第六禮辭。第一依教趣求。

　　爾時善財童子。一心思惟彼居士教。入彼菩薩解脫之藏。得彼菩薩能隨念力。憶彼諸佛出現次第。念彼諸佛相續次第。持彼諸佛名號次第。觀彼諸佛所說妙法。知彼諸佛具足莊嚴。見彼諸佛成正等覺。了彼諸佛不思議業。漸次遊行。至於彼山。處處求覓此大菩薩。

　　○第二見敬咨問。

　　見其西面巖谷之中。泉流縈映。樹林蓊鬱。香草柔軟。右旋布地。觀自在菩薩於金剛寶石上結跏趺坐。無量菩薩皆坐寶石。恭敬圍繞。而為宣說大慈悲法。令其攝受一切眾生。

　　善財見已。歡喜踊躍。合掌諦觀。目不暫瞬。作如是念。善知識者．則是如來。善知識者．一切法雲。善知識者．諸功德藏。善知識者．難可值遇。善知識者．十力寶因。善知識者．無盡智炬。善知識者．福德根芽。善知識者．一切智門。善知識者．智海導師。善知識者．至一切智助道之具。便即往詣大菩薩所。

　　爾時觀自在菩薩遙見善財。告言善來。汝發大乘意普攝眾生。起正直心專求佛法。大悲深重救護一切。普賢妙行相續現前。大願深心圓滿清淨。勤求佛法悉能領受。積集善根恒無厭足。順善知識不違其教。從文殊師利功德智慧大海所生。其心成熟。得佛勢力。已獲廣大三昧光明。專意希求甚深妙法。常見諸佛生大歡喜。智慧清淨猶如虛空。既自明了復為他說。安住如來智慧光明。

　　爾時善財童子頂禮觀自在菩薩足。繞無數帀。合掌而住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　【疏】先見有三。初見勝依。正在西面者。西方主殺。顯悲救故。又令歸向本所事故。二善財見已下。彰見之益。以得勝念熏心故。善知識者則是如來者。引至究竟。同於佛故。三爾時觀自在下。友垂讚攝。大悲深厚。隨順攝受故。(【鈔】又令歸向本所事者。本事即是阿彌陀。令誦者。先稱本師之名。頂上化佛。即是彌陀故。)二爾時善財下。敬問。可知。

　　○第三稱讚授法。先讚。後授。授中三。初標名。二我以此下。總顯體相。亦是釋名。

　　菩薩告言。善哉善哉。善男子。汝已能發阿耨多羅三藐三菩提心。

　　善男子。我已成就菩薩大悲行解脫門。

　　善男子。我以此菩薩大悲行門。平等教化一切眾生．相續不斷。

　　【疏】平等教化．即是大悲。以同體悲。故云平等。相續不斷．即是行門。又門即普門。普門示現。曲濟無遺故。(【鈔】又門即普門。普門示現曲濟無遺故者。以普門字。釋經行門。普門之名。即法華經觀音品目。曲濟無遺謂之普。從悟通神謂之門。天台智者說有十普。一慈悲普。二弘誓普。三修行普。四離惑普。五入法門普。六神通普。七方便普。八說法普。九成就眾生普。十供養諸佛普。此十一一稱實普周。今經下文業用之中。略列十一門。即十一普。)

　　○三廣顯業用。於中二。先約普門以顯業用。後約大悲。今初。

　　善男子。我住此大悲行門。常在一切諸如來所。普現一切眾生之前。或以布施攝取眾生。或以愛語。或以利行。或以同事。攝取眾生。或現色身攝取眾生。或現種種不思議色淨光明網攝取眾生。或以音聲。或以威儀。或為說法。或現神變。令其心悟而得成熟。或為化現同類之形。與其共居而成熟之。

　　【疏】先總明。以上同如來妙覺真心。故常在一切諸如來所。下與眾生同大悲體。故普現一切眾生之前。普現．即普門示現。然大聖久成正覺。號正法明。示為菩薩。義言等佛耳。(【鈔】然大聖久成正覺者。即千手千眼陀羅尼經。依無量壽經。繼無量壽。次當作佛。號寶光功德山王。亦迹門爾。)後或以布施下。別明普現之義。有十一句。方法華經三十五應。乍觀似少。義取乃多。彼三十五應。但是此中或現色身。及說法耳。(方法華經三十五應者。即無盡意問云。觀世音菩薩。云何遊此娑婆世界。云何而為眾生說法。方便之力。其事云何。佛告無盡意。若有國土眾生。應以佛身得度者。即現佛身而為說法。二辟支佛。三聲聞。四梵王。五帝釋。六自在天王。七大自在天。八天大將軍。九毗沙門。十小王。十一長者。十二居士。十三宰官。十四婆羅門。十五比丘。十六比丘尼。十七優婆塞。十八優婆夷。十九長者婦女。二十居士婦女。二十一宰官婦女。二十二婆羅門婦女。二十三童男。二十四童女。二十五天。二十六龍。二十七夜叉。二十八乾闥婆。二十九阿修羅。三十迦樓羅。三十一緊那羅。三十二摩睺羅伽。三十三人。三十四非人。三十五執金剛神。皆如初句。次第義加。以長者居士宰官婆羅門共一．即現婦女身而為說法。故人謂之三十二應。理實四類。各各不同。故妙音中云。或現長者婦女身。或現宰官婦女身。或現婆羅門婦女身。明知四類。有四婦女。況妙音中有轉輪王及菩薩身。又加地獄餓鬼畜生。及諸難處．皆能救濟。豈無彼身。則三十五。亦未為盡。若開四婦女各成二人。以妻女別故。則此已有三十九矣。明知觀音諸大菩薩。各能萬類之化。皆略舉耳。但是此中或現色身及說法耳者。以三十五應。皆云即現其身而為說法。具如初一。明知通此二義耳。)

　　○二約大悲行以顯業用。救諸怖畏故。

　　善男子。我修行此大悲行門。願常救護一切眾生。願一切眾生離險道怖。離熱惱怖。離迷惑怖。離繫縛怖。離殺害怖。離貧窮怖。離不活怖。離惡名怖。離於死怖。離大眾怖。離惡趣怖。離黑暗怖。離遷移怖。離愛別怖。離怒會怖。離逼迫身怖。離逼迫心怖。離憂悲怖。

　　復作是願。願諸眾生若念於我。若稱我名。若見我身。皆得免離一切怖畏。

　　善男子。我以此方便令諸眾生離怖畏已。復教令發阿耨多羅三藐三菩提心。永不退轉。

　　【疏】於中三。初離世怖。有十八種。初三約煩惱。即是因怖。餘皆約果。縛殺貧三．不活開出。黑暗已下。皆五怖中事。上約所離。二復作下。即能離因。念即是意。三業皆益故。三我以此下。令進大心。方能究竟離二死怖。

　　○第四謙己推勝。

　　善男子。我唯得此菩薩大悲行門。如諸菩薩摩訶薩已淨普賢一切願。已住普賢一切行。常行一切諸善法。常入一切諸三昧。常住一切無邊劫。常知一切三世法。常詣一切無邊剎。常息一切眾生惡。常長一切眾生善。常絕眾生生死流。而我云何能知能說彼功德行。

　　【疏】久成正覺。尚不失謙。

　　○第五指示後友。

　　爾時東方有一菩薩。名曰正趣。從空中來。至娑婆世界輪圍山頂。以足按地。其娑婆世界六種震動。一切皆以眾寶莊嚴。正趣菩薩放身光明。映蔽一切日月星電。天龍八部．釋梵護世．所有光明．皆如聚墨。其光普照一切地獄畜生餓鬼閻羅王處。令諸惡趣眾苦皆滅。煩惱不起。憂悲悉離。又於一切諸佛國土。普雨一切華香瓔珞衣服幢蓋。如是所有諸莊嚴具供養於佛。復隨眾生心之所樂。普於一切諸宮殿中而現其身。令其見者皆悉歡喜。然後來詣觀自在所。時觀自在菩薩告善財言。善男子。汝見正趣菩薩來此會不。白言。已見。告言。善男子。汝可往問。菩薩云何學菩薩行。修菩薩道。

　　【疏】於中二。初後友入會。從東來者。後位如相。智明方證故。名正趣者。正法徧趣化眾生故。以智正趣真如相故。從空來者。智體無依。方契如故。至輪圍上者。如依妄惑顯故。足動界者。以定慧足。除雜惡故。同前會者。不離隨順眾生得如相故。又以智會悲。成無住故。後時觀自在下。前友指示。以在此會。故闕禮辭。

　　【論】第五婆須蜜女。以師子嚬申。引接成悲。舉行及報身相。及境界所居。皆寶莊嚴。至第六第七迴向。為大悲至極。就物利生。不就自報。就眾生界穢境。而居巖谷。泉流瑩映。樹林蓊鬱。香草柔軟。右旋布地。觀世音菩薩坐金剛寶石。無量菩薩皆坐寶石。此是所居處。巖谷明險道惡趣。流泉瑩映者。明慈悲瑩徹。樹林蓊鬱者。表慈心蔭密。香草柔軟者。表和言芳教．熏悅人心。右旋布地者。表眾生順化。布慈悲地。令有所歸。觀世音菩薩坐金剛石者。表以金剛智。用隨悲行。堅實深重無所傾動也。結跏趺坐者。智悲交徹。無量菩薩皆坐寶石上。悲行堅厚也。善財諦觀目不暫瞬者。敬法貴人．慈心見徹。無別念也。善財歎德．如經具明。善財往詣觀世音所。觀世音菩薩遙見善財。即云善來。并諸稱歎。未及致敬。先有是言者。明大悲深厚。先致慰問及稱歎。然後頂禮旋繞。申其所請。觀世音菩薩授與善財大悲行解脫門。明迴向第七住第七地中修出世慈悲。令成入俗慈悲之行。至此位中菩薩。是第七等隨順一切眾生迴向滿故。入俗智亦於此行故。如下文指位。雖在東方。有菩薩名為正趣。及至見時。還同會而居。表此位菩薩入俗現行。悲智齊也。至次下文和會。經云。善男子。我住此大悲行門。常在一切諸佛如來所。普現一切眾生之前。以四攝事攝眾生。廣如經說。意明不離根本智。十方世界對現色身。慈悲利物。已下廣明觀世音菩薩自所誓願利眾生事行。如下具明。我唯得此菩薩大悲行門已下。是推德升進。此是等隨順一切眾生迴向門。方便波羅蜜為主。餘九為伴。約智門中。諸位通治。約位門中。治十住十行中。出世大悲。處俗不自在障。令得自在也。

　　○第八正趣菩薩。寄真如相迴向善友。文中具六。初二可知。

　　爾時善財童子。敬承其教。遽即往詣彼菩薩所。頂禮其足。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　○第三授己法界。分二。先標名體。

　　正趣菩薩言。善男子。我得菩薩解脫。名普門速疾行。

　　【疏】十方無際。故名普門。一念超多。故云速疾。

　　○二顯其業用。

　　善財言。聖者。於何佛所．得此法門。所從來剎．去此幾何。發來久如。告言。善男子。此事難知。一切世間天人阿脩羅沙門婆羅門等所不能了。唯勇猛精進無退無怯諸菩薩眾。已為一切善友所攝。諸佛所念。善根具足。志樂清淨。得菩薩根。有智慧眼。能聞能持。能解能說。善財言。聖者。我承佛神力。善知識力。能信能受。願為我說。正趣菩薩言。善男子。我從東方妙藏世界普勝生佛所而來此土。於彼佛所．得此法門。從彼發來。已經不可說不可說佛剎微塵數劫。一一念中。舉不可說不可說佛剎微塵數步。一一步．過不可說不可說世界微塵數佛剎。一一佛剎．我皆徧入．至其佛所。以妙供具而為供養。此諸供具。皆是無上心所成。無作法所印。諸如來所忍。諸菩薩所歎。善男子。我又普見彼世界中一切眾生。悉知其心。悉知其根。隨其欲解。現身說法。或放光明。或施財寶。種種方便教化調伏．無有休息。如從東方。南西北方。四維上下。亦復如是。

　　【疏】於中四。一申問。雖有三問。意在速疾。二告言下。顯深。三善財下。承力請說。四正趣菩薩言下。正答前問。於中五。初答得法處。謂從自本智如來藏界普生萬善本覺而來。故行能速徧。知一切法．不離心性。萬行頓成。二從彼發下。答時久近。三一一念中下。答處近遠。以多時發多步。則知遠矣。即是速疾。四一一佛剎下。顯其成益。五如從東下。類顯十方。

　　善男子。我唯得此菩薩普疾行解脫。能疾周徧到一切處。如諸菩薩摩訶薩。普於十方無所不至。智慧境界等無差別。善布其身悉徧法界。至一切道。入一切剎。知一切法。到一切世。平等演說一切法門。同時照耀一切眾生。於諸佛所不生分別。於一切處無有障礙。而我云何能知能說彼功德行。

　　善男子。於此南方。有城名墮羅鉢底。其中有神名曰大天。汝詣彼問。菩薩云何學菩薩行。修菩薩道。

　　時善財童子頂禮其足。繞無數帀。殷勤瞻仰辭退而去。

　　【疏】後三可知。

　　【論】善男子我從東方妙藏世界普勝生佛所。而來此土。於彼佛所得此法門者。此約實而論。智無方所遠近之體。約以表法中。云東方妙藏世界普勝生佛所得此法門。明東方是眾善發生之位。妙藏世界者。自是妙理法身根本智藏。性周圓滿。普徧十方。名為世界。普勝生佛所得此法門者。明從根本智。生差別智響應眾生。意明不移根本智大用而無功故。從彼發來已經不可說不可說佛剎微塵數劫者。以根本智超塵出劫。不屬數量所收。一一念中。舉不可說不可說佛剎微塵數步。明念念中超出。過如是情量度量。一一步。過不可說不可說世界微塵數佛剎。一一佛剎。我皆徧入至其佛所。以妙供具而為供養。此諸供具。意明根本智。性自徧周。差別智業用。亦如根本智徧周。所作供具．供養諸佛。依根本智起。以根本無作智印．起如幻業用。普印諸供養具。無功而自成。以用歸本故。明此等八迴向已前。以根本智行差別智。具大慈悲。及世所有一切功巧五明技術之法。饒益眾生。此位差別智終。約用從本。總無功用。任法自成。教化眾生。亦復如是。自餘如經具明。此是真如相迴向。以願波羅蜜為主。餘九為伴。約智門中．諸位通治。約位門中．以治有功用行。入於世間無功用智任運大悲。此位明有學諸法已終。會令悲智一性無二徧周。故在觀音會中．一處而見。

　　○第九無縛無著解脫迴向。(【鈔】第九無縛無著者。謂不為相縛。不為見著。作用自在。故名解脫。)善友名大天者。現大身故無縛無著。智淨自在。故名為天。稱理普應。故名為大。妙用難測。故名為神。在墮羅鉢底城者。此云有門。謂有此無縛等微妙法門。為法師故。

　　爾時善財童子。入菩薩廣大行。求菩薩智慧境。見菩薩神通事。念菩薩勝功德。生菩薩大歡喜。起菩薩堅精進。入菩薩不思議自在解脫。行菩薩功德地。觀菩薩三昧地。住菩薩總持地。入菩薩大願地。得菩薩辯才地。成菩薩諸力地。漸次遊行。至於彼城。推問大天．今在何所。人咸告言。在此城內。現廣大身。為眾說法。

　　爾時善財至大天所。頂禮其足。於前合掌而作是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。

　　【疏】初二可知。

　　○第三授己法界中二。先受法方便。後正授所得。今初。

　　爾時大天。長舒四手。取四大海水自洗其面。持諸金華。以散善財。而告之言。善男子。一切菩薩。難可得見。難可得聞。希出世間。於眾生中最為第一。是諸人中芬陀利華。為眾生歸。為眾生救。為諸世間作安隱處。為諸世間作大光明。示迷惑者安隱正道。為大導師。引諸眾生入佛法門。為大法將。善能守護一切智城。菩薩如是難可值遇。唯身語意無過失者。然後乃得見其形像。聞其辯才。於一切時常現在前。

　　【疏】現相讚友難遇。令欣入故。長舒等者。約事。則發心難遇。淨目而觀。散華而供故。約表。謂展四無礙解手。取所證勝流相應法門。先當自淨。以洗身心。後因利他。故云華散。亦表四攝遠展。攝取四眾故。

　　○二正授法界。

　　善男子。我已成就菩薩解脫。名為雲網。善財言。聖者。雲網解脫。境界云何。爾時大天。於善財前示現金聚。銀聚。瑠璃聚。玻瓈聚。硨磲聚。碼碯聚。天燄寶聚。離垢藏寶聚。大光明寶聚。普現十方寶聚。寶冠聚。寶印聚。寶瓔珞聚。寶璫聚。寶釧聚。寶鎖聚。珠網聚。種種摩尼寶聚。一切莊嚴具聚。如意摩尼聚。皆如大山。又復示現一切華。一切鬘。一切香。一切燒香。一切塗香。一切衣服。一切幢旛。一切音樂。一切五欲娛樂之具。皆如山積。及現無數百千萬億諸童女眾。而彼大天告善財言。善男子。可取此物。供養如來。修諸福德。并施一切．攝取眾生。令其修學檀波羅蜜。能捨難捨。善男子。如我為汝示現此物。教汝行施。為一切眾生悉亦如是。皆令以此善根熏習。於三寶所。善知識所。恭敬供養。增長善法。發於無上菩提之意。善男子。若有眾生。貪著五欲自放逸者。為其示現不淨境界。若有眾生。瞋恚憍慢多諍競者。為其示現極可．怖形。如羅剎等飲血噉肉。令其見已驚恐惶懼。心意調柔。捨離怨結。若有眾生。昏沈懶惰。為其示現王賊水火。及諸重疾。令其見已。心生惶怖。知有憂苦而自勉策。以如是等種種方便。令捨一切諸不善行．修行善法。令除一切波羅蜜障。具波羅蜜。令超一切障礙險道．到無障處。

　　【疏】於中二。先名體。謂以六度大悲。如雲覆潤。如網羅攝故。後善財下。問答業用。四攝攝生故。先問後答。答中二。先現寶令施。教以檀攝。後如我為汝下。類通餘教。及利行攝。如是等言。亦兼愛語同事。

　　善男子。我唯知此雲網解脫。如諸菩薩摩訶薩猶如帝釋。已能摧伏一切煩惱阿脩羅軍。猶如大水。普能消滅一切眾生諸煩惱火。猶如猛火。普能乾竭一切眾生諸愛欲水。猶如大風。普能吹倒一切眾生諸見取幢。猶如金剛。悉能摧破一切眾生諸我見山。而我云何能知能說彼功德行。

　　善男子。此閻浮提摩竭提國菩提場中。有主地神。其名安住。汝詣彼問。菩薩云何學菩薩行。修菩薩道。

　　時善財童子禮大天足。繞無數帀。辭退而去。

　　【疏】後三段易知。

　　【論】長手取四大海水用自洗其面者。明大發菩提心者。難得難見。故洗面方觀。持諸金華以散善財者。明貴重供養能發大菩提心者故。又四長手取四大海水。表以四無量心四攝法攝眾生故。用洗面者。明以大悲水。以智從用。觀察眾生。恆攝受也。如芬陀利華者。百葉白蓮華也。明端正香潔。人皆樂見。菩薩亦爾。心端行正。能說法香。熏澤人心。皆令解脫。人皆樂見。善男子我已成就雲網法門者。明大悲雲。普覆一切。雨教如網。漉眾生故。善財問言。此法門境界云何。如下所明。金。銀。瑠璃。玻瓈。硨磲。碼碯。火燄寶。離垢寶。大光明寶。寶瓔珞。寶耳璫。及寶冠。寶釧。寶鎖。珠網。種種摩尼等。及華鬘香一切衣服音樂等具。皆如山聚。及無數百千億諸童女眾。而彼大天授與善財。令其捨施攝受眾生。具如經廣說。及所教饒益眾生之行。如經廣明。此是第九無縛無著解脫迴向行中善知識。以力波羅蜜為主。餘九為伴。約智門中。諸位同治。約位門中。偏治處於三界菩薩人天眾中說法不自在障。令得自在。入於靈智。神化自在。轉正法輪。

　　○第十等法界無量迴向。(【鈔】第十等法界無量者。等以法界善根。迴向法界故。)善友名安住地神者．地為萬法所依。即所入法界。安住即入義。在菩提場者。所入法界。即得菩提之處故。菩提是本。前南有所表。從本之南。今攝末歸本之法界。故不云南矣。又地上證如。亦同本故。今迴向終。故攝歸此。文亦有六。第一依教趣求。

　　爾時善財童子。漸次遊行。趣摩竭提國菩提場內安住神所。

　　○第二見敬請法。

　　百萬地神同在其中。更相謂言。此來童子。即是佛藏。必當普為一切眾生作所依處。必當普壞一切眾生無明㲉藏。此人已生法王種中。當以離垢無礙法繒而冠其首。當開智慧大珍寶藏。摧伏一切邪論異道。

　　時安住等百萬地神。放大光明．徧照三千大千世界。普令大地同時震吼。種種寶物處處莊嚴。影潔光流遞相鑒徹。一切葉樹俱時生長。一切華樹咸共開敷。一切果樹靡不成熟。一切河流遞相灌注。一切池沼悉皆盈滿。雨細香雨徧灑其地。風來吹華普散其上。無數音樂一時具奏。天莊嚴具咸出美音。牛王象王師子王等。皆生歡喜踊躍哮吼。猶如大山相擊出聲。百千伏藏自然涌現。

　　時安住地神告善財言。善來童子。汝於此地曾種善根。我為汝現。汝欲見不。

　　爾時善財禮地神足。繞無數帀。合掌而立。白言。聖者。唯然欲見。

　　時安住地神以足按地。百千億阿僧祇寶藏自然涌出。告言。善男子。今此寶藏。隨逐於汝。是汝往昔善根果報。是汝福力之所攝受。汝應隨意自在受用。

　　【疏】於中五。初友見稱讚。既云友見。則已含見友。二時安住下。嚴處攝生。以顯勝德。三時安住告下。許示昔善。引其問端。四爾時下。設敬陳請。五以足按下。正示昔因。

　　○第三示己法界。

　　善男子。我得菩薩解脫。名不可壞智慧藏。常以此法成就眾生。

　　善男子．我憶自從然燈佛來。常隨菩薩恭敬守護。觀察菩薩所有心行智慧境界。一切誓願諸清淨行。一切三昧廣大神通。大自在力無能壞法。徧往一切諸佛國土。普受一切諸如來記。轉於一切諸佛法輪。廣說一切修多羅門。大法光明普皆照耀。教化調伏一切眾生。示現一切諸佛神變。我皆能領受。皆能憶持。善男子。乃往古世。過須彌山微塵數劫。有劫名莊嚴。世界名月幢。佛號妙眼。於彼佛所得此法門。

　　善男子。我於此法門。若入若出修習增長。常見諸佛未曾捨離。始從初得。乃至賢劫。於其中間。值遇不可說不可說佛剎微塵數如來應正等覺。悉皆承事。恭敬供養。亦見彼佛詣菩提座。現大神力。亦見彼佛所有一切功德善根。

　　【疏】於中四。一標名體用。謂一念之智．冥乎法界。則不可壞。此中則無所不生。故名為藏。由賢位既滿。總會三賢。為入地之因。故顯善財之福。常隨地神之智不壞。是則昔因不失。能入證矣。常以此下。略明其用。二善男子我憶下。別顯業用。由智不壞。故常憶等。三乃往古世下。顯得法時處。四我於此下。總結純熟。

　　善男子。我唯知此不可壞智慧藏法門。如諸菩薩摩訶薩常隨諸佛。能持一切諸佛所說。入一切佛甚深智慧。念念充徧一切法界。等如來身。生諸佛心。具諸佛法。作諸佛事。而我云何能知能說彼功德行。

　　善男子。此閻浮提摩竭提國迦毗羅城。有主夜神。名婆珊婆演底。汝詣彼問。菩薩云何學菩薩行。修菩薩道。

　　時善財童子禮地神足。繞無數帀。殷勤瞻仰。辭退而去。

　　【疏】後三段可知。

　　【論】百萬地神。表大慈悲行圓滿故。咸放光明照三千大千世界者。明智滿悲圓。又三千大千世界一時震吼者。明善財至此位。智悲總圓。涅槃染淨業謝。福增報現。致使如然。地神以足指按地百千億阿僧祇寶藏自然踊出者。表善財自行所及故。足指按地。又表善財始發行入此位故。既入此位。報境便現。所現寶藏是也。初舉地神自行報果。後舉善財行所及處。我得菩薩解脫名不可壞智慧藏者明悲從智起。即無可壞故。藏者。以法界行。無智不含。無悲不滿。無生不濟。無苦不救。智悲徧周．名之為藏。於行不著．名為解脫。凡所差別智中所行大慈大悲。皆是菩薩行故。唯法身根本智是佛也。善男子我憶自從然燈佛來常隨菩薩恭敬守護觀察菩薩所有心行者。明從根本智起差別智。學慈悲行也。乃至如下廣明。善男子。乃往古世。過須彌山微塵數劫。有劫名莊嚴。世界名月幢。佛號妙眼。於彼佛所。得此法門。乃至不可說不可說佛剎微塵數如來應正等覺。悉皆承事者。明大悲行深廣。自不求安。乃至示成正覺。入涅槃。總是菩薩行收。妙眼如來及世界。總是智慈自己之法故。如毗盧遮那如來處道滿圓極之報身報土。如是菩薩行。無始無終。是尋常家事。周滿十方。如因陀羅網也。自從此已去。入十地位中。所論發心近遠。皆是多表大悲深廣。不限其生。及以劫量。無始無終。然亦不出剎那之際也。隨世多劫。約智無時。此是等法界無量迴向。以智波羅蜜為主。餘九為伴。約智門中。諸位通治。約位門中。治出世智悲。迴入生死中令自在故。(已上十善友寄十迴向竟。)

大方廣佛華嚴經疏論纂要卷第一百之六


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之七

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十)

　　○自下大文第五有十善友寄十地位。即分十段。第一婆珊婆演底夜神。寄歡喜地。(【鈔】寄初歡喜地者。初獲聖性。具證二空。能益自他。生大喜故。)城名迦毗羅者。此云黃色。往昔黃頭仙人依此處故。黃是中色。表契中道故。又此是佛生之城。表初地生佛家故。婆珊者。此云春也。婆演底者。此云主當。以於春時主當苗稼故。謂顯初入地。能生長萬行．護眾生故。地上多見夜神者。證智玄妙。離相破暗故。下九天神。準梵本。皆是女神。瞿波亦女者。地上證於同體慈悲。女之狀故。第一依教趣求。

　　爾時善財童子。一心思惟安住神教。憶持菩薩不可沮壞智藏解脫。修其三昧。學其軌則。觀其遊戲。入其微妙。得其智慧。達其平等。知其無邊。測其甚深。

　　漸次遊行。至於彼城。從東門入。佇立未久。便見日沒。

　　心念隨順諸菩薩教。渴仰欲見彼主夜神。於善知識生如來想。復作是念。由善知識得周徧眼。普能明見十方境界。由善知識得廣大解。普能了達一切所緣。由善知識得三昧眼。普能觀察一切法門。由善知識得智慧眼。普能明照十方剎海。

　　【疏】於中先依前修證。後漸次下。趣求後友。於中先至時處。從東門入者。開明之初。顯入證之始故。見日沒者。是夜神故。表分別見日。皆已亡故。後心念下。生渴仰心。(【鈔】表分別見日皆亡者。初地斷見惑。即分別煩惱故。)

　　○第二明見敬咨問。

　　作是念時。見彼夜神。於虛空中．處寶樓閣香蓮華藏師子之座。身真金色。目髮紺青。形貌端嚴。見者歡喜。眾寶瓔珞以為嚴飾。身服朱衣。首戴梵冠。一切星宿炳然在體。於其身上一一毛孔。皆現化度無量無數惡道眾生。令其免離險難之像。是諸眾生。或生人中。或生天上。或有趣向二乘菩提。或有修行一切智道。又彼一一諸毛孔中。示現種種教化方便。或為現身。或為說法。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩師子嚬申。菩薩解脫遊戲。如是種種成熟眾生。

　　善財童子見聞此已。心大歡喜。以身投地。禮夜神足。繞無數帀。於前合掌而作是言。聖者。我已先發阿耨多羅三藐三菩提心。我心冀望。依善知識獲諸如來功德法藏。唯願示我一切智道。我行於中。至十力地。

　　【疏】於中二。初見友依正。於空見者。城表教道。空表證道。宗說兼通。如日處空故。服朱衣者。證智明顯故。法門星像．不離一身如體。化生作用．不離一毛之性。二善財童子見聞下。設敬咨問。(【鈔】宗說兼通者。前已引竟。即楞伽意。故彼第三經云。佛告大慧。三世如來有二種法通。謂說通。及自宗通。說通者。謂隨眾生心之所應。為說種種契經。是名說通。自宗通者。謂修行者。離自心現種種妄想。謂不墮一異俱不俱品。超度一切心意意識。自覺聖境。離因成故。一切外道聲聞緣覺墮二邊者。所不能知。我說是名自宗法通。釋曰。謂初了唯心。謂不墮下。境界則滅。超度一切下。能取亦無。自覺聖下。正悟自心。不由他悟。離三量成。故離因成。一切外道下。對他顯勝。經結勸云。是名自宗通。及說通相。汝及餘菩薩摩訶薩應當修學。偈云。謂我二種通。宗通及言說。說者授童蒙。宗為修行者。)

　　○第三稱讚授法中二。初稱讚。後善男子我得下。授己法界。於中三。一標名體。二顯業用。三得法久近。今初。

　　時彼夜神告善財言。善哉善哉。善男子。汝能深心敬善知識。樂聞其語。修行其教。以修行故。決定當得阿耨多羅三藐三菩提。

　　善男子。我得菩薩破一切眾生癡暗法光明解脫。

　　【疏】一切眾生癡暗者。即所破二愚。法光明者。即是能破二無我智。又破眾生暗為悲。法光明是智。悲智具故。(【鈔】其二愚二無我等。並如地品。)

　　○二明業用中二。先長行。後偈頌。今初。

　　善男子。我於惡慧眾生起大慈心。於不善業眾生起大悲心。於作善業眾生起於喜心。於善惡二行眾生起不二心。於雜染眾生起令生清淨心。於邪道眾生起令生正行心。於劣解眾生起令興大解心。於樂生死眾生起令捨輪轉心。於住二乘道眾生起令住一切智心。善男子。我以得此解脫故。常與如是心共相應。善男子。我於夜暗人靜。鬼神盜賊諸惡眾生所遊行時。密雲重霧。惡風暴雨。日月星宿。並皆昏蔽不見色時。見諸眾生。若入於海。若行於陸。山林曠野諸險難處。或遭盜賊。或乏資糧。或迷惑方隅。或忘失道路。慞惶憂怖。不能自出。我時即以種種方便而救濟之。為海難者。示作船師。魚王。馬王。龜王。象王。阿脩羅王。及以海神。為彼眾生止惡風雨。息大波浪。引其道路。示其洲岸。令免怖畏。悉得安隱。復作是念。以此善根迴施眾生。願令捨離一切諸苦。為在陸地一切眾生。於夜暗中遭恐怖者。現作日月及諸星宿。晨霞夕電種種光明。或作屋宅。或為人眾。令其得免恐怖之厄。復作是念。以此善根迴施眾生。悉令除滅諸煩惱暗。一切眾生有惜壽命。有愛名聞。有貪財寶。有重官位。有著男女。有戀妻妾。未稱所求多生憂怖。我皆救濟令其離苦。為行山險而留難者。為作善神現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。令其免離一切憂厄。為行曠野稠林險道。藤蘿所𦊰雲霧所暗而恐怖者。示其正道。令得出離。作是念言。願一切眾生伐見稠林。截愛羅網。出生死野。滅煩惱暗。入一切智平坦正道。到無畏處畢竟安樂。善男子。若有眾生樂著國土而憂苦者。我以方便令生厭離。作是念言。願一切眾生不著諸蘊。住一切佛薩婆若境。善男子。若有眾生樂著聚落。貪愛宅舍。常處黑暗受諸苦者。我為說法令生厭離。令法滿足。令依法住。作是念言。願一切眾生悉不貪樂六處聚落。速得出離生死境界。究竟安住一切智城。善男子。若有眾生。行暗夜中迷惑十方。於平坦路生險難想。於險難道起平坦想。以高為下。以下為高。其心迷惑生大苦惱。我以方便舒光照及。若欲出者。示其門戶。若欲行者。示其道路。欲度溝洫。示其橋梁。欲涉河海。與其船筏。樂觀方者。示其險易安危之處。欲休息者。示其城邑水樹之所。作是念言。如我於此照除夜暗。令諸世事悉得宣敘。願我普於一切眾生生死長夜無明暗處．以智慧光普皆照了。是諸眾生無有智眼。想心見倒之所覆翳。無常常想。無樂樂想。無我我想。不淨淨想。堅固執著我人眾生蘊界處法。迷惑因果。不識善惡。殺害眾生。乃至邪見。不孝父母。不敬沙門及婆羅門。不知惡人。不識善人。貪著惡事。安住邪法。毀謗如來。壞正法輪。於諸菩薩呰辱傷害。輕大乘道。斷菩提心。於有恩人．反加殺害。於無恩處。常懷怨結。毀謗賢聖。親近惡伴。盜塔寺物。作五逆罪。不久當墮三惡道處。願我速以大智光明。破彼眾生無明黑暗。令其疾發阿耨多羅三藐三菩提心。既發心已。示普賢乘。開十力道。亦示如來法王境界。亦示諸佛一切智城。諸佛所行。諸佛自在。諸佛成就。諸佛總持。一切諸佛共同一身。一切諸佛平等之處。令其安住。善男子。一切眾生或病所纏。或老所侵。或苦貧窮。或遭禍難。或犯王法。臨當被刑。無所依怙。生大怖畏。我皆救濟。使得安隱。復作是念。願我以法普攝眾生。令其解脫一切煩惱。生老病死憂悲苦患。近善知識。常行法施。勤行善業。速得如來清淨法身。住於究竟無變易處。善男子。一切眾生入見稠林。住於邪道。於諸境界起邪分別。常行不善。身語意業。妄作種種諸邪苦行。於非正覺生正覺想。於正覺所非正覺想。為惡知識之所攝受。以起惡見。將墮惡道。我以種種諸方便門而為救護。令住正見生人天中。復作是念。如我救此將墜惡道諸眾生等。願我普救一切眾生。悉令解脫一切諸苦。住波羅蜜出世聖道。於一切智得不退轉。具普賢願。近一切智。而不捨離諸菩薩行。常勤教化一切眾生。

　　【疏】於中二。先興救物之心。二我於夜暗下。正明對緣救攝。於中十門。初一總明。為海難下別顯。今初有四種。一夜等為救時。二海等為救處。三遭盜等為所救。四種種方便為能救。後九門別顯中。文皆有二。先救世苦。令得世樂。後以迴向大願。令其究竟離苦得樂。九中一救海難眾生。二為在陸地下。救處陸眾生。三一切眾生下。救求不得及行山險眾生。四救樂國土眾生。五救著聚落眾生。六救暗夜眾生。七是諸眾生無有智下。救惑業眾生。八或病所纏下。救八苦眾生。九入見稠林下。救惡見眾生。

　　○二偈頌。

　　爾時婆珊婆演底主夜神。欲重宣此解脫義。承佛神力。觀察十方。為善財童子而說頌曰。

　我此解脫門　生淨法光明　能破愚癡暗　待時而演說　我昔無邊劫　勤行廣大慈
　普覆諸世間　佛子應修學　寂靜大悲海　出生三世佛　能滅眾生苦　汝應入此門
　能生世間樂　亦生出世樂　令我心歡喜　汝應入此門　既捨有為患　亦遠聲聞果
　淨修諸佛力　汝應入此門　我目甚清淨　普見十方剎　亦見其中佛　菩提樹下坐
　相好莊嚴身　無量眾圍繞　一一毛孔內　種種光明出　見諸羣生類　死此而生彼
　輪迴五趣中　常受無量苦　我耳甚清淨　聽之無不及　一切語言海　悉聞能憶持
　諸佛轉法輪　其聲妙無比　所有諸文字　悉皆能憶持　我鼻甚清淨　於法無所礙
　一切皆自在　汝應入此門　我舌甚廣大　淨好能言說　隨應演妙法　汝應入此門
　我身甚清淨　三世等如如　隨諸眾生心　一切悉皆現　我心淨無礙　如空含萬象
　普念諸如來　而亦不分別　了知無量剎　一切諸心海　諸根及欲樂　而亦不分別
　我以大神通　震動無量剎　其身悉徧往　調彼難調眾　我福甚廣大　如空無有盡
　供養諸如來　饒益一切眾　我智廣清淨　了知諸法海　除滅眾生惑　汝應入此門
　我知三世佛　及以一切法　亦了彼方便　此門徧無等　一一塵中見　三世一切剎
　亦見彼諸佛　此是普門力　十方剎塵內　悉見盧舍那　菩提樹下坐　成道演妙法

　　【疏】偈頌中。二十一頌分四。初一頌法門名體。二有四頌。舉因勸修。即四無量。三有十頌。顯果令入。即六處殊勝。四有六頌。明業用廣大。

　　○三得法久近中。先興二問。後還兩答。答中有二。先答發心時節。後答得法久近。今初。

　　爾時善財童子白夜神言。汝發阿耨多羅三藐三菩提心為幾時耶。得此解脫其已久如。乃能如是饒益眾生。

　　其神答言。善男子。乃往古世。過如須彌山微塵數劫。有劫名寂靜光。世界名出生妙寶。有五億佛於中出現。彼世界中有四天下名寶月燈光。有城名蓮華光。王名善法度。以法施化。成就七寶。王四天下。王有夫人名法慧月。夜久眠寐。

　　時彼城東有一大林名為寂住。林中有一大菩提樹。名一切光摩尼王莊嚴身。出生一切佛神力光明。爾時有佛。名一切法雷音王。於此樹下成等正覺。放無量色廣大光明。徧照出生妙寶世界。

　　蓮華城內。有主夜神名為淨月。詣王夫人法慧月所。動身瓔珞。以覺夫人而告之言。夫人當知。一切法雷音王如來。於寂住林成無上覺。及廣為說諸佛功德自在神力。普賢菩薩所有行願。

　　令王夫人發阿耨多羅三藐三菩提意。供養彼佛。及諸菩薩聲聞僧眾。

　　善男子。時王夫人法慧月者。豈異人乎。我身是也。

　　我於彼佛所發菩提心種善根故。於須彌山微塵數劫。不生地獄餓鬼畜生諸惡趣中。亦不生於下賤之家。諸根具足。無有眾苦。於天人中福德殊勝。不生惡世。恆不離佛。及諸菩薩大善知識。常於其所種植善根。經八十須彌山微塵數劫常受安樂。而未滿足菩薩諸根。

　　【疏】有六。初總顯本事因緣。二時彼城東下。明初佛興世。三蓮華城內下。善友勸發。四令王夫人下。正發大心。五時王夫人下。結會古今。六我於彼佛下。發心成益。

　　○二答得法久近。

　　過此劫已。復過萬劫。於賢劫前。有劫名無憂徧照。世界名離垢妙光。其世界中淨穢相雜。有五百佛於中出現。其第一佛。名須彌幢寂靜妙眼如來應正等覺。我為名稱長者女。名妙慧光明。端正殊妙。彼淨月夜神以願力故。於離垢世界一四天下妙幢王城中生。作主夜神。名清淨眼。我於一時。在父母邊夜久眠息。彼清淨眼來詣我所。震動我宅放大光明。出現其身讚佛功德。言妙眼如來坐菩提座始成正覺。勸喻於我。及以父母并諸眷屬。令速見佛。自為前導。引至佛所。廣興供養。

　　我纔見佛。即得三昧。名出生見佛調伏眾生三世智光明輪。獲此三昧故。能憶念須彌山微塵數劫。亦見其中諸佛出現。於彼佛所聽聞妙法。

　　以聞法故。即得此破一切眾生暗法光明解脫。

　　得此解脫已。即見其身徧往佛剎微塵數世界。亦見彼世界所有諸佛。又見自身在其佛所。亦見彼世界一切眾生。解其言音。識其根性。知其往昔曾為善友之所攝受。隨其所樂而為現身令生歡喜。我時於彼所得解脫。念念增長此心無間。又見自身徧往百佛剎微塵數世界此心無間。又見自身徧往千佛剎微塵數世界此心無間。又見自身徧往百千佛剎微塵數世界。如是念念乃至不可說不可說佛剎微塵數世界。亦見彼世界中一切如來。亦自見身在彼佛所聽聞妙法。受持憶念觀察決了。亦知彼佛諸本事海。諸大願海。彼諸如來嚴淨佛剎。我亦嚴淨亦見彼世界一切眾生。隨其所應而為現身教化調伏。此解脫門念念增長。如是乃至充滿法界。

　　【疏】於中二。初總顯得法因緣。後我纔見佛下。正明得法。於中三。初得方便三昧。謂上見諸佛。下化眾生。次以聞法故下。得此解脫。後得此解脫已下。廣顯業用。

　　○第四謙推。

　　善男子。我唯知此菩薩破一切眾生暗法光明解脫。如諸菩薩摩訶薩。成就普賢無邊行願。普入一切諸法界海。得諸菩薩金剛智幢自在三昧。出生大願。住持佛種。於念念中成滿一切大功德海。嚴淨一切廣大世界。以自在智。教化成熟一切眾生。以智慧日。滅除一切世間暗障。以勇猛智。覺悟一切眾生昏睡。以智慧月．決了一切眾生疑惑。以清淨音．斷除一切諸有執著。於一切法界一一塵中。示現一切自在神力。智眼明淨等見三世。而我何能知其妙行。說其功德。入其境界。示其自在。

　　【疏】可知。

　　○第五指示後友。

　　善男子。此閻浮提摩竭提國菩提場內。有主夜神。名普德淨光。我本從其發阿耨多羅三藐三菩提心。常以妙法開悟於我。汝詣彼問。菩薩云何學菩薩行。修菩薩道。

　　【疏】云菩提場內者。得無誤犯。由契理故。理即菩提場。友名普德者。最勝法界。無德不具故。淨光者。正智證入。離誤犯之垢故。即前淨月。故云本從發心。

　　○第六戀德禮辭。

　　爾時善財童子。向婆珊婆演底神而說頌曰。

　見汝清淨身　相好超世間　如文殊師利　亦如寶山王　汝法身清淨　三世悉平等
　世界悉入中　成壞無所礙　我觀一切趣　悉見汝形像　一一毛孔中　星月各分布
　汝心極廣大　如空徧十方　諸佛悉入中　清淨無分別　一一毛孔內　悉放無數光
　十方諸佛所　普雨莊嚴具　一一毛孔內　各現無數身　十方諸國土　方便度眾生
　一一毛孔內　示現無量剎　隨諸眾生欲　種種令清淨　若有諸眾生　聞名及見身
　悉獲功德利　成就菩提道　多劫在惡趣　始得見聞汝　亦應歡喜受　以滅煩惱故
　千剎微塵劫　歎汝一毛德　劫數猶可窮　功德終無盡

　　【疏】於中二。先以偈讚。表戀德之深。於中十偈分四。初四讚身心超勝。次三明大用無涯。次二益物不虛。後一結德無盡。

　　時善財童子說此頌已。頂禮其足。繞無量帀。殷勤瞻仰。辭退而去。

　　【疏】二作禮辭退。

　　【論】善財投身於地。禮夜神足。合掌申請所求法門。此之境界。身量毛孔。乃是法界之身。極其法界際境界也。令修行者。倣而學之。十地方終。舉樣極全。學者纔得其分也。乃是全中之分故。以智之境界。及時不遷即全。約位升進即分。此是初歡喜地善知識。以檀波羅蜜為主。餘九為伴。此明入俗同纏。長養大慈悲門。具足檀波羅蜜。令得圓滿。以修慈故。多生不離女身表之。無出世相也。常處俗流。此十地中。總明處世長養大慈悲門十箇善知識。無出家相。總為女天。說多生因本發菩提心時。亦是女身。以表十地是入眾生界長養大慈悲之行也。以表女是慈悲。能長養子孫。無疲勞故。用明菩薩。養眾生故。

　　○第二普德淨光夜神。寄離垢地善友。義如前說。(【鈔】寄離垢地者。謂真淨尸羅。離於能起微細毀犯煩惱垢故。)文則具六。且分為四。第一依教趣求。第二見敬咨問。第三稱讚授法。第四戀德禮辭。今初。

　　爾時善財童子。了知彼婆珊婆演底夜神初發菩提心．所生菩薩藏。所發菩薩願。所淨菩薩度。所入菩薩地。所修菩薩行。所行出離道。一切智光海。普救眾生心。普徧大悲雲。於一切佛剎。盡未來際。常能出生普賢行願。漸次遊行。至普德淨光夜神所。

　　【疏】先念前法。有十一句。初一念發心。餘十念得法。

　　○第二見敬咨問。

　　頂禮其足。繞無數帀。於前合掌。而作是言。聖者。我已先發阿耨多羅三藐三菩提心。而我未知菩薩云何修行菩薩地。云何出生菩薩地。云何成就菩薩地。

　　○第三稱讚授法。先讚。後授。授中二。先長行。後偈頌。長行中三。第一正授法門。第二謙己推勝。第三指示後友。初中二。先總答所問。後別示己法。今初。

　　夜神答言。善哉善哉。善男子。汝已能發阿耨多羅三藐三菩提心。今復問於菩薩地。修行出生及以成就。

　　善男子。菩薩成就十法。能圓滿菩薩行。何者為十。一者得清淨三昧。常見一切佛。二者得清淨眼。常觀一切佛相好莊嚴。三者知一切如來無量無邊功德大海。四者知等法界無量諸佛法光明海。五者知一切如來一一毛孔放等眾生數大光明海。利益無量一切眾生。六者見一切如來一一毛孔出一切寶色光明燄海。七者於念念中出現一切佛變化海。充滿法界。究竟一切諸佛境界調伏眾生。八者得佛音聲。同一切眾生言音海。轉三世一切佛法輪。九者知一切佛無邊名號海。十者知一切佛調伏眾生不思議自在力。善男子。菩薩成就此十種法。則能圓滿菩薩諸行。

　　【疏】有標徵釋結。釋中有十句。初總。餘別。別中三是智法光明。四放光利益。五常光發燄。餘可知。(【鈔】餘別中三是智法光明者。疏但隨難解三。今當重釋。略有二意。一作總別解。初一總。餘九別。別中二觀外相。三念內德。四知所證。五放光。六常光。七變化。八圓音。九名號。十調生。二約身釋。一菩提身。二相好身。三智身。四法身。五願身。如賢首品。毛孔放光。皆宿願故。六福德身。七化身。八力持身。圓音持法。盡未來故。九意生身。隨意立名故。十威勢身。結云威力故。十身並彰。內外皆具。若專念此。何行不成。)

　　○二別示己法。於中二。先標名體。

　　善男子。我得菩薩解脫。名寂靜禪定樂普遊步。

　　【疏】謂契理無著為寂靜。止觀雙運為禪定。正法樂住為樂。大用無涯為普游步。

　　○後廣顯業用。於中四。初明攀緣如實禪。同如來清淨禪。即寂靜業用。次現法樂住禪。即定業用。三明引生功德禪。四饒益有情禪。此二即普遊步業用。今初。(【鈔】初明攀緣如實禪．同如來清淨禪等者。楞伽第二說有四禪。經云。大慧。有四種禪。云何為四。謂愚夫所行禪。觀察義禪。攀緣如實禪。如來禪。云何愚夫所行禪。謂有聲聞緣覺外道修行者。人無我。自性。共相。骨瑣。無常。苦。不淨相。計著為首。如是不異。觀前後轉進。想不除滅。是名愚夫所行禪。云何觀察義禪。謂人無我。自性。共相。外道自他俱無性已。觀法無我。彼地相義。漸次增進。是名觀察義禪。云何攀緣如實禪。謂妄想二。無我妄想。如實處不生妄想。是名攀緣如實禪。云何如來禪。謂入如來地行。自覺聖智相。三種樂住。成辦眾生不思議事。是名如來禪。故偈云。凡夫所行禪。觀察相義禪。攀緣如實禪。如來清淨禪。釋曰。配位有二師。一云初凡小。二至七地。三八地已上。四即佛地。二大雲言。亦初凡小。二十信至迴向。三即加行。四即初地至佛地。以證如故。皆名如來。若修觀者。凡夫直用如來淨禪。今此文中。即以第三同於第四。不用初二。初是凡小。二猶未忘法無我故。即以三四因果交徹。謂見佛法界。即攀緣如義。無取無入．即同如來清淨禪義。又如來禪。不礙下文廣利樂故。)

　　普見三世一切諸佛。亦見彼佛清淨國土道場眾會。神通名號。說法壽命。言音身相種種不同。悉皆明覩。而無取著。何以故。知諸如來非去。世趣永滅故。非來。體性無生故。非生。法身平等故。非滅。無有生相故。非實。住如幻法故。非妄。利益眾生故。非遷。超過生死故。非壞。性常不變故。一相。言語悉離故。無相。性相本空故。

　　【疏】文中有標。徵。釋。標以見佛無著故寂靜。釋云。所以無著者。窮了如來之體性故。文有十非。大同中論八不。謂不去不來。不生不滅。為四。其非實非妄．即是不常．非遷非壞。即是不斷。一相即非異。無相亦非一。

　　○二明現法樂住禪。

　　善男子。我如是了知一切如來時。於菩薩寂靜禪定樂普遊步解脫門。分明了達成就增長。

　　思惟觀察堅固莊嚴。不起一切妄想分別。大悲救護一切眾生。一心不動。修習初禪。

　　息一切意業。攝一切眾生。智力勇猛。喜心悅豫。修第二禪。

　　思惟一切眾生自性。厭離生死。修第三禪。悉能息滅一切眾生眾苦熱惱。修第四禪。

　　【疏】先牒前起後。後思惟下。正顯四禪。初禪中。思惟觀察．即是尋伺。當對治支。堅固莊嚴。猶是尋伺之相。次不起一切妄想分別．即所離障。然世禪但離欲惡不善。今一乘深妙。故離一切妄想。次大悲救護一切眾生．即利益支。謂離自憂。念眾生憂。故生喜樂。後一心下。即所依支。謂彼二依止。(【鈔】後思惟下。正顯四禪者。斯則以如來禪導於四禪。不同三地寄位四禪。四禪不同。即為四別。然大小雖異。支林功德名數皆同。有十八支。具如三地。地論皆攝以為四類。一所離障。二對治支。三利益支。四彼二依止三昧．四中後三是支。初一非支。並如前說。謂離自憂者。約五受說。初禪已離憂受。今大悲救護。即憂眾生之憂。離憂合是所離。今念他憂。卻生喜樂。故為利益。)二禪中。息一切意業。即滅覺觀。次攝一切眾生．是一心。智力勇猛。是內淨無覺無觀。次喜心悅豫。是定生喜樂。修第二禪。即彼二依止。下三四禪準此。三禪中。初思惟一切眾生自性．即捨念二支。謂捨離前攝生之喜。於此捨中。不失念故。厭離生死。即慧樂二支。謂正知生死不可喜故。厭離即得真寂之樂。四禪中二句。通具三支。謂苦喜憂樂。皆是眾苦熱惱。於下苦中。橫生樂故。四受俱亡。故云悉能息滅。即捨念清淨。既無苦樂。即是中受。

　　○三引生功德禪。

　　增長圓滿一切智願。出生一切諸三昧海。入諸菩薩解脫海門。遊戲一切神通。成就一切變化。以清淨智普入法界。

　　【疏】遊戲神通。即普遊步義。上來皆約一乘。異於三地寄法故。乃至云普入法界。

　　○四明饒益有情禪。種種方便．無不饒益。亦普遊步義。

　　善男子。我修此解脫時。以種種方便成就眾生。所謂於在家放逸眾生。令生不淨想。可厭想。疲勞想。逼迫想。繫縛想。羅剎想。無常想。苦想。無我想。空想。無生想。不自在想。老病死想。自於五欲不生樂著。亦勸眾生不著欲樂。唯住法樂。出離於家。入於非家。

　　若有眾生住於空閒。我為止息諸惡音聲。於靜夜時為說深法。與順行緣。開出家門。示正道路。為作光明除其暗障。滅其怖畏。讚出家業。歎佛法僧及善知識具諸功德。亦歎親近善知識行。

　　復次善男子。我修解脫時。令諸眾生不生非法貪。不起邪分別。不作諸罪業。若己作者。皆令止息。若未生善法。未修波羅蜜行。未求一切智。未起大慈悲。未造人天業。皆令其生。若已生者。令其增長。我與如是順道因緣。乃至令成一切智智。

　　【疏】文中三。初令修四念處等觀。次若有眾生下。明作道因緣。後復次下。令修四正斷。

　　○第二謙己推勝。第三去此不遠下。指示後友。

　　善男子。我唯得此菩薩寂靜禪定樂普遊步解脫門。如諸菩薩摩訶薩具足普賢所有行願。了達一切無邊法界。常能增長一切善根。照見一切如來智力。住於一切如來境界。恒處生死心無障礙。疾能滿足一切智願。普能往詣一切世界。悉能觀見一切諸佛。徧能聽受一切佛法。能破一切眾生癡暗。能於生死大夜之中。出生一切智慧光明。而我云何能知能說彼功德行。

　　善男子。去此不遠。於菩提場右邊。有一夜神。名喜目觀察眾生。汝詣彼問。菩薩云何學菩薩行。修菩薩道。

　　【疏】去此不遠者。同寄世間故。菩提場右者。依理發光。義便易故。喜目觀察者。忍惡視物。故云喜目。發聞持光。故云觀察。

　　○後偈頌。

　　爾時普德淨光夜神。欲重宣此解脫義。為善財童子而說頌曰。

　若有信解心　盡見三世佛　彼人眼清淨　能入諸佛海　汝觀諸佛身　清淨相莊嚴
　一念神通力　法界悉充滿　盧舍那如來　道場成正覺　一切法界中　轉於淨法輪
　如來知法性　寂滅無有二　清淨相嚴身　徧示諸世間　佛身不思議　法界悉充滿
　普現一切剎　一切無不見　佛身常光明　一切剎塵等　種種清淨色　念念徧法界
　如來一毛孔　放不思議光　普照諸羣生　令其煩惱滅　如來一毛孔　出生無盡化
　充徧於法界　除滅眾生苦　佛演一妙音　隨類皆令解　普雨廣大法　使發菩提意
　佛昔修諸行　己曾攝受我　故得見如來　普現一切剎　諸佛出世間　量等眾生數
　種種解脫境　非我所能知　一切諸菩薩　入佛一毛孔　如來妙解脫　非我所能知
　此近有夜神　名喜目觀察　汝應往詣彼　問修菩薩行

　　【疏】十三偈分三。初十偈頌正授法門。次二頌謙己推勝。後一頌指示後友。前中頌前十法。文小不次。初四如次頌前四法。五超頌第七。六頌第六。七卻頌第五。八頌第十。九頌第八。十頌第九。

　　時善財童子頂禮其足。繞無數帀。殷勤瞻仰。辭退而去。

　　【論】法門名菩薩寂靜禪定樂普游步解脫門者。此是戒波羅蜜。以法身為戒體。即一切境界性自禪故。法界性禪。即智自徧周。以智徧周。所以普遊步故。常處生死。行大慈悲。長養自體大慈悲心。於法性中具菩薩行徧法界。故名菩薩寂靜禪定樂普遊步解脫門。明處生死中菩提法樂。亦能具足菩薩大慈悲。復能徧行普賢道故。此明自心菩提場內菩薩大悲之行。名普德淨光夜神者。智悲徧周。照眾生之長夜。故名為淨光。其慈育俗。名之為德。其智不為。性自大用徧周。名之為神。如此禪。以菩提體。行大寂靜法界無礙大慈悲心。寂用徧故。約其功用。安四禪之名。此是第二離垢地中善知識以戒波羅蜜為體。餘九為伴。治菩提心。處於生死海。行於慈悲不自在障。令得自在故。此明和融菩提生死二不自在。使令自在。此位中以菩提體。觀三界無生滅性。是總相觀。

　　○第三喜目觀察眾生夜神。寄發光地。(【鈔】寄發光地。謂成就勝定大法總持。能發無邊妙慧光故。)文具六段。第一依教趣求。

　　爾時善財童子。敬善知識教。行善知識語。

　　作如是念。善知識者。難見難遇。見善知識。令心不散亂。見善知識。破障礙山。見善知識。入大悲海救護眾生。見善知識。得智慧光普照法界。見善知識。悉能修行一切智道。見善知識。普能覩見十方佛海。見善知識。得見諸佛。轉於法輪憶持不忘。作是念己。發意欲詣喜目觀察眾生夜神所。

　　時喜目神加善財童子。令知親近善知識。能生諸善根。增長成熟。所謂令知親近善知識。能修助道具。令知親近善知識。能起勇猛心。令知親近善知識。能作難壞業。令知親近善知識。能得難伏力。令知親近善知識。能入無邊方。令知親近善知識。能久遠修行。令知親近善知識。能辦無邊業。令知親近善知識。能行無量道。令知親近善知識。能得速疾力普詣諸剎。令知親近善知識。能不離本處徧至十方。

　　時善財童子遽發是念。由親近善知識。能勇猛勤修一切智道。由親近善知識。能速疾出生諸大願海。由親近善知識。能為一切眾生盡未來劫受無邊苦。由親近善知識。能被大精進甲。於一微塵中說法。聲徧法界。由親近善知識。能速往詣一切方海。由親近善知識。於一毛道盡未來劫修菩薩行。由親近善知識。於念念中行菩薩行。究竟安住一切智地。由親近善知識。能入三世一切如來自在神力諸莊嚴道。由親近善知識。能常徧入諸法界門。由親近善知識。常緣法界未曾動出。而能徧往十方國土。

　　爾時善財童子發是念己。即詣喜目觀察眾生夜神所。

　　【疏】趣求中二。初依前友教。念友成益。後作是念己下。趣求後友。得友加持。於中四。一欲趣後友。二時喜目神下。得友加持。謂加令知近友之益。三時善財童子遽發下。加所成益。謂依前能加而起念故。如次以此十句。對前十句。四爾時善財下。正明趣後。

　　○第二見敬咨問。

　　見彼夜神。在於如來眾會道場。坐蓮華藏師子之座。

　　【疏】見敬咨問中。但畧明見。己含敬請。

　　○第三示己法界。謂懸為示相。義當答問。於中三。初標名體。次顯業用。後出所因。今初。

　　入大勢力普喜幢解脫。

　　【疏】無不攝伏。為大勢力。徧稱羣機。故云普喜。摧伏高顯。所以名幢。

　　○第二明業用。於中三。初顯無涯之用。次爾時善財見聞下。覩用獲益。後爾時善財得此下。慶益稱讚。初中謂毛孔身雲。無有盡故。於中二。先出通說修行身。後復於一一諸毛孔下。出演說本行身。前中三。初總標。亦是釋名。

　　於其身上一一毛孔。出無量種變化身雲。隨其所應。以妙言音而為說法。普攝無量一切眾生。皆令歡喜而得利益。

　　○次別顯十度。

　　所謂出無量化身雲。充滿十方一切世界。說諸菩薩行檀波羅蜜。於一切事皆無戀著。於一切眾生普皆施與。其心平等無有輕慢。內外悉施。難捨能捨。

　　○出等眾生數無量化身雲。充滿法界。普現一切眾生之前。說持淨戒無有缺犯。修諸苦行皆悉具足。於諸世間無有所依。於諸境界無所愛著。說在生死輪迴往返。說諸人天盛衰苦樂。說諸境界皆是不淨。說一切法皆是無常。說一切行悉苦無味。令諸世間捨離顛倒。住諸佛境。持如來戒。如是演說種種戒行。戒香普熏。令諸眾生悉得成熟。

　　○又出等眾生數種種身雲。說能忍受一切眾苦。所謂割截捶楚。訶罵欺辱。其心泰然不動不亂。於一切行不卑不高。於諸眾生不起我慢。於諸法性安住忍受。說菩提心無有窮盡。心無盡故智亦無盡。普斷一切眾生煩惱。說諸眾生卑賤醜陋不具足身。令生厭離。讚諸如來清淨妙色無上之身。令生欣樂。如是方便成熟眾生。

　　○又出等眾生界種種身雲。隨諸眾生心之所樂。說勇猛精進。修一切智助道之法。勇猛精進。降伏魔怨。勇猛精進。發菩提心不動不退。勇猛精進。度一切眾生出生死海。勇猛精進。除滅一切惡道諸難。勇猛精進。壞無智山。勇猛精進。供養一切諸佛如來不生疲厭。勇猛精進。受持一切諸佛法輪。勇猛精進。壞散一切諸障礙山。勇猛精進。教化成熟一切眾生。勇猛精進。嚴淨一切諸佛國土。如是方便成熟眾生。

　　○又出種種無量身雲。以種種方便。令諸眾生心生歡喜。捨離惡意厭一切欲。為說慚愧。令諸眾生藏護諸根。為說無上清淨梵行。為說欲界是魔境界。令生恐怖。為現不樂世間欲樂住於法樂。隨其次第入諸禪定諸三昧樂。令思惟觀察。除滅一切所有煩惱。又為演說一切菩薩諸三昧海。神力變現自在遊戲。令諸眾生歡喜適悅離諸憂怖。其心清淨諸根猛利。愛重於法。修習增長。

　　○又出等眾生界種種身雲。為說往詣十方國土供養諸佛。及以師長真善知識。受持一切諸佛法輪精勤不懈。又為演說稱讚一切諸如來海。觀察一切諸法門海。顯示一切諸法性相。開闡一切諸三昧門。開智慧境界。竭一切眾生疑海。示智慧金剛。壞一切眾生見山。升智慧日輪。破一切眾生癡暗。皆令歡喜成一切智。

　　○又出等眾生界種種身雲。普詣一切眾生之前。隨其所應。以種種言辭而為說法。或說世間神通福力。或說三界皆是可怖。令其不作世間業行。離三界處。出見稠林。或為稱讚一切智道。令其超越二乘之地。或為演說不住生死不住涅槃。令其不著有為無為。或為演說住於天宮。乃至道場。令其欣樂發菩提意。如是方便教化眾生。皆令究竟得一切智。

　　○又出一切世界微塵數身雲。普詣一切眾生之前。念念中。示普賢菩薩一切行願。念念中。示清淨大願充滿法界。念念中。示嚴淨一切世界海。念念中。示供養一切如來海。念念中。示入一切法門海。念念中。示入一切世界海微塵數世界海。念念中。示於一切剎。盡未來劫清淨修行一切智道。念念中。示入如來力。念念中。示入一切三世方便海。念念中。示往一切剎現種種神通變化。念念中。示諸菩薩一切行願。令一切眾生住一切智。如是所作恒無休息。

　　○又出等一切眾生心數身雲。普詣一切眾生之前。說諸菩薩集一切智助道之法無邊際力。求一切智不破壞力。無窮盡力。修無上行不退轉力。無間斷力。於生死法無染著力。能破一切諸魔眾力。遠離一切煩惱垢力。能破一切業障山力。住一切劫修大悲行無疲倦力。震動一切諸佛國土。令一切眾生生歡喜力。能破一切諸外道力。普於世間轉法輪力。以如是等方便成熟。令諸眾生至一切智。

　　○又出等一切眾生心數無量變化色身雲。普詣十方無量世界。隨眾生心。演說一切菩薩智行。所謂說入一切眾生界海智。說入一切眾生心海智。說入一切眾生根海智。說入一切眾生行海智。說度一切眾生未曾失時智。說出一切法界音聲智。說念念徧一切法界海智。說念念知一切世界海壞智。說念念知一切世界海成住莊嚴差別智。說念念自在親近供養一切如來聽受法輪智。示現如是智波羅蜜。令諸眾生皆大歡喜。調暢適悅。其心清淨。生決定解。求一切智無有退轉。

　　【疏】如次十度。各有又出以為揀別。其間深旨。如理思之。

　　○後類通餘法。

　　如說菩薩諸波羅蜜成熟眾生。如是宣說一切菩薩種種行法而為利益。

　　【疏】種種行法者。神通度生菩提分等。(上出通說修行身竟。)

　　○二出演說本行身。

　　復於一一諸毛孔中。出無量種眾生身雲。所謂出興色究竟天．善現天．善見天．無熱天．無煩天相似身雲。出少廣．廣果．福生．無雲天相似身雲。出徧淨．無量淨．少淨天相似身雲。出光音．無量光．少光天相似身雲。出大梵．梵輔．梵眾天相似身雲。出自在天．化樂天．兜率陀天．須夜摩天．忉利天．及其采女諸天子眾相似身雲。出提頭賴吒乾闥婆王．乾闥婆子．乾闥婆女相似身雲。出毗樓勒叉鳩槃茶王．鳩槃茶子。鳩槃茶女相似身雲。出毗樓博叉龍王．龍子．龍女相似身雲。出毗沙門夜叉王．夜叉子．夜叉女相似身雲。出大樹緊那羅王．善慧摩睺羅伽王．大速疾力迦樓羅王。羅睺阿脩羅王．閻羅法王。及其子其女相似身雲。出諸人王及其子其女相似身雲。出聲聞獨覺及諸佛眾相似身雲。出地神水神火神風神河神海神山神樹神。乃至晝夜主方神等相似身雲。周徧十方充滿法界。

　　於彼一切眾生之前．現種種聲。所謂風輪聲。水輪聲。火燄聲。海潮聲。地震聲。大山相擊聲。天城震動聲。摩尼相擊聲。天王聲。龍王聲。夜叉王聲。乾闥婆王聲。阿脩羅王聲。迦樓羅王聲。緊那羅王聲。摩睺羅伽王聲。人王聲。梵王聲。天女歌詠聲。諸天音樂聲。摩尼寶王聲。

　　【疏】本行身中四。一出能說之身。二於彼一切眾生下。明演法之聲。三以如是等聲下。顯所說之法。四如是說時下。彰說之益。前二後一。可知。

　　以如是等種種音聲。說喜目觀察眾生夜神。從初發心所集功德。所謂承事一切諸善知識。親近諸佛修行善法。行檀波羅蜜。難捨能捨。行尸波羅蜜。棄捨王位宮殿眷屬出家學道。行羼提波羅蜜。能忍世間一切苦事。及以菩薩所修苦行。所持正法。皆悉堅固。其心不動。亦能忍受一切眾生於己身心惡作惡說。忍一切業．皆不失壞。忍一切法．生決定解。忍諸法性．能諦思惟。行精進波羅蜜。起一切智行成一切佛法。行禪波羅蜜。其禪波羅蜜所有資具。所有修習。所有成就。所有清淨。所有起三昧神通。所有入三昧海門。皆悉顯示。行般若波羅蜜。其般若波羅蜜所有資具。所有清淨。大智慧日。大智慧雲。大智慧藏。大智慧門。皆悉顯示。行方便波羅蜜。其方便波羅蜜所有資具。所有修行。所有體性。所有理趣。所有清淨。所有相應事。皆悉顯示。行願波羅蜜。其願波羅蜜所有體性。所有成就。所有修習。所有相應事。皆悉顯示。行力波羅蜜。其力波羅蜜所有資具。所有因緣。所有理趣。所有演說。所有相應事。皆悉顯示。行智波羅蜜。其智波羅蜜所有資具。所有體性。所有成就。所有清淨。所有處所。所有增長。所有深入。所有光明。所有顯示。所有理趣。所有相應事。所有揀擇。所有行相。所有相應法。所有所攝法。所知法。所知業。所知剎。所知劫。所知世。所知佛出現。所知佛。所知菩薩。所知菩薩心。菩薩位。菩薩資具。菩薩發趣。菩薩迴向。菩薩大願。菩薩法輪。菩薩揀擇法。菩薩法海。菩薩法門海。菩薩法旋流。菩薩法理趣。如是等智波羅蜜相應境界。皆悉顯示。成熟眾生。

　　○又說此神從初發心所集功德相續次第。所習善根相續次第。所修無量諸波羅蜜相續次第。死此生彼及其名號相續次第。親近善友。承事諸佛。受持正法。修菩薩行。入諸三昧。以三昧力。普見諸佛。普見諸剎。普知諸劫。深入法界。觀察眾生。入法界海。知諸眾生死此生彼。得淨天耳聞一切聲。得淨天眼見一切色。得他心智知眾生心。得宿住智知前際事。得無依無作神足智通。自在遊行徧十方剎。如是所有相續次第。得菩薩解脫。入菩薩解脫海。得菩薩自在。得菩薩勇猛。得菩薩遊步。住菩薩想。入菩薩道。如是一切所有功德。相續次第皆悉演說。分別顯示。成熟眾生。

　　【疏】三所說法中二。先說本行十度行法。後又說下。類通所餘行法。今初忍中。惡作屬身。惡說屬口。禪中有六句。一名體。二資緣。三造修。四獲得。五治障。六起用。下之五度。句雖多少。例此可知。般若中。日約破暗。雲約演法。藏顯包含。方便中。體性通事理。理趣謂意趣。後類通餘行中。具四菩薩行。思之。(【鈔】後類通餘行具四菩薩行者。初菩提分法行。以從初發心積集功德。皆助菩提。是菩提分。二入諸三昧下。即三昧行。三得淨天耳下。即佛通行。得菩薩解脫下。成熟眾生行。結中云。分別顯示成熟眾生。)

　　如是說時。於念念中十方各嚴淨不可說不可說諸佛國土。度脫無量惡趣眾生。令無量眾生生天人中富貴自在。令無量眾生出生死海。令無量眾生安住聲聞辟支佛地。令無量眾生住如來地。

　　【疏】四彰說之益。(二出演說本行身竟。)

　　○二覩用獲益。即證入法界。

　　爾時善財童子。見聞如上所現一切諸希有事。念念觀察。思惟解了。深入安住。承佛威力及解脫力。

　　則得菩薩不思議大勢力普喜幢自在力解脫。

　　何以故。與喜目夜神於往昔時同修行故。如來神力所加持故。不思議善根所祐助故。得菩薩諸根故。生如來種中故。得善友力所攝受故。受諸如來所護念故。毗盧遮那如來曾所化故。彼分善根己成熟故。堪修普賢菩薩行故。

　　【疏】於中三。初顯證因緣。次則得下。正明證入。後何以下。徵釋所由。

　　○三慶益稱讚。

　　爾時善財童子得此解脫己。心生歡喜。合掌向喜目觀察眾生夜神。以偈讚曰。

　無量無數劫　學佛甚深法　隨其所應化　顯現妙色身　了知諸眾生　沈迷嬰妄想
　種種身皆現　隨應悉調伏　法身恆寂靜　清淨無二相　為化眾生故　示現種種形
　於諸蘊界處　未曾有所著　示行及色身　調伏一切眾　不著內外法　已度生死海
　而現種種身　住於諸有界　遠離諸分別　戲論所不動　為著妄想者　弘宣十力法
　一心住三昧　無量劫不動　毛孔出化雲　供養十方佛　得佛方便力　念念無邊際
　示現種種身　普攝諸羣生　了知諸有海　種種業莊嚴　為說無礙法　令其悉清淨
　色身妙無比　清淨如普賢　隨諸眾生心　示現世間相

　　【疏】十偈分四。初一偈現說之因。次一現說之意。次六現說體相。皆即寂之用。後二總結現說無礙。(已上顯業用竟。)

　　○第三大科明出所因。於中先興二問。後具二答。於中先以偈答。後會古今。前中總九十一頌。分二。前七十九頌。答發心久近。後十二頌。答得法時節。今初。

　　爾時善財童子說此頌已。白言。天神。汝發阿耨多羅三藐三菩提心為幾時耶。得此解脫。其已久如。

　　爾時喜目觀察眾生主夜神。以頌答曰。

　我念過去世　過於剎塵劫　剎號摩尼光　劫名寂靜音

　　【疏】初中有十復次。初寂靜音劫。正是發心之時。有三十一頌。分六。初一偈總標。

　百萬那由他　俱胝四天下　其王數亦爾　各各自臨馭　中有一王都　號曰香幢寶
　莊嚴最殊妙　見者皆欣悅　中有轉輪王　其身甚微妙　三十二種相　隨好以莊嚴
　蓮華中化生　金色光明身　騰空照遠近　普及閻浮界　其王有千子　勇猛身端正
　臣佐滿一億　智慧善方便　嬪御有十億　顏容狀天女　利益調柔意　慈心給侍王
　其王以法化　普及四天下　輪圍大地中　一切皆豐盛　我時為寶女　具足梵音聲
　身出金色光　照及千由旬

　　【疏】二有八偈。顯其本生。

　日光既已沒　音樂咸寂然　大王及侍御　一切皆安寢　彼時德海佛　出興於世間
　顯現神通力　充滿十方界　放大光明海　一切剎塵數　種種自在身　徧滿於十方
　地震出妙音　普告佛興世　天人龍神眾　一切皆歡喜　一一毛孔中　出佛化身海
　十方皆徧滿　隨應說妙法　我時於夢中　見佛諸神變　亦聞深妙法　心生大歡喜
　一萬主夜神　共在空中住　讚歎佛興世　同時覺悟我　賢慧汝應起　佛已現汝國
　劫海難值遇　見者得清淨　我時便寐寤　即覩清淨光　觀此從何來　見佛樹王下
　諸相莊嚴體　猶如寶山王　一切毛孔中　放大光明海

　　【疏】三有十偈。明發心本事。

　見已心歡喜　便生此念言　願我得如佛　廣大神通力

　　【疏】四一偈。正顯發心。

　我時尋覺悟　大王并眷屬　令見佛光明　一切皆欣慶　我時與大王　騎從千萬億
　眾生亦無量　俱行詣佛所　我於二萬歲　供養彼如來　七寶四天下　一切皆奉施
　時彼如來說　功德普雲經　普應羣生心　莊嚴諸願海　夜神覺悟我　令我得利益
　我願作是身　覺諸放逸者　我從此初發　最上菩提願　往來諸有中　其心無忘失

　　【疏】五六偈。明發後之德。

　從此後供養　十億那由佛　恒受人天樂　饒益諸羣生　初佛功德海　第二功德燈
　第三妙寶幢　第四虛空智　第五蓮華藏　第六無礙慧　第七法月王　第八智燈輪
　第九兩足尊　寶燄山燈王　第十調御師　三世華光音　如是等諸佛　我悉曾供養
　然未得慧眼　入於解脫海

　　【疏】六有五偈。轉值餘佛。未得慧眼者。未得十解正慧明故。

　從此次第有　一切寶光剎　其劫名天勝　五百佛興世　最初月光輪　第二名日燈
　第三名光幢　第四寶須彌　第五名華燄　第六號燈海　第七熾然佛　第八天藏佛
　九光明王幢　十普智光王　如是等諸佛　我悉曾供養　尚於諸法中　無而計為有

　　【疏】二天勝劫中。有四偈半。無而計為有者。未解即心自性故。餘之八劫。偈數可知。(【鈔】未解即心自性者。前劫未得十住自分。此劫未得十住勝進。)

　從此復有劫　名曰梵光明　世界蓮華燈　莊嚴極殊妙　彼有無量佛　一一無量眾
　我悉曾供養　尊重聽聞法　初寶須彌佛　二功德海佛　三法界音佛　四法震雷佛
　五名法幢佛　六名地光佛　七名法力光　八名虛空覺　第九須彌光　第十功德雲
　如是等如來　我悉曾供養　未能明了法　而入諸佛海

　　【疏】三梵光明劫中。未能明了法者。未了十行真實行法故。

　次後復有劫　名為功德月　爾時有世界　其名功德幢　彼中有諸佛　八十那由他
　我皆以妙供　深心而敬奉　初乾闥婆王　二名大樹王　三功德須彌　第四寶眼佛
　第五盧舍那　第六光莊嚴　第七法海佛　第八光勝佛　九名賢勝佛　第十法王佛
　如是等諸佛　我悉曾供養　然未得深智　入於諸法海

　　【疏】四功德月劫。未得善巧迴向深智。趣佛智海故。

　此後復有劫　名為寂靜慧　剎號金剛寶　莊嚴悉殊妙　於中有千佛　次第而出興
　眾生少煩惱　眾會悉清淨　初金剛臍佛　二無礙力佛　三名法界影　四號十方燈
　第五名悲光　第六名戒海　第七忍燈輪　第八法輪光　九名光莊嚴　十名寂靜光
　如是等諸佛　我悉曾供養　猶未能深悟　如空清淨法　遊行一切剎　於彼修諸行

　　【疏】五寂靜慧劫。未得地上二空真如清淨法故。

　次第復有劫　名為善出現　剎號香燈雲　淨穢所共成　億佛於中現　莊嚴剎及劫
　所說種種法　我皆能憶持　初名廣稱佛　次名法海佛　三名自在王　四名功德雲
　第五法勝佛　第六天冠佛　第七智燄佛　第八虛空音　第九兩足尊　名普生殊勝
　第十無上士　眉間勝光明　如是一切佛　我悉曾供養　然猶未能淨　離諸障礙道

　　【疏】六善出現劫。未淨修道之障故。

　次第復有劫　名集堅固王　剎號寶幢主　一切善分布　有五百諸佛　於中而出現
　我恭敬供養　求無礙解脫　最初功德輪　其次寂靜音　次名功德海　次名日光王
　第五功德王　第六須彌相　次名法自在　次佛功德王　第九福須彌　第十光明王
　如是等諸佛　我悉曾供養　所有清淨道　普入盡無餘　然於所入門　未能成就忍

　　【疏】七集堅固王劫。未得六地緣生深順之忍。

　次第復有劫　名為妙勝主　剎號寂靜音　眾生煩惱薄　於中有佛現　八十那由他
　我悉曾供養　修行最勝道　初佛名華聚　次佛名海藏　次名功德生　次號天王髻
　第五摩尼藏　第六真金山　第七寶聚尊　第八法幢佛　第九名勝財　第十名智慧
　此十為上首　供養無不盡

　　【疏】八妙勝主劫。修最勝道者。六地般若為勝道故。(【鈔】八妙勝劫下。無結說得之言。合言未得七地。而前劫但云修行最勝道。即是已得六地耳。)

　次第復有劫　名曰千功德　爾時有世界　號善化幢燈　六十億那由　諸佛興於世
　最初寂靜幢　其次奢摩他　第三百燈王　第四寂靜光　第五雲密陰　第六日大明
　七號法燈光　八名殊勝燄　九名天勝藏　十名大吼音　如是等諸佛　我悉常供養
　未得清淨忍　深入諸法海

　　【疏】九千功德劫。未得八地淨無生忍故。

　次第復有劫　名無著莊嚴　爾時有世界　名曰無邊光　中有三十六　那由他佛現
　初功德須彌　第二虛空心　第三具莊嚴　第四法雷音　第五法界聲　第六妙音雲
　第七照十方　第八法海音　第九功德海　第十功德幢　如是等諸佛　我悉曾供養

　　【疏】十無著莊嚴劫。四頌半。但言供養者。下明得法故。又前次第。皆言未得後後。則已得前前。思之。亦可初劫已得初地。未得第二。乃至第九。未得第十地。第十劫中。方得圓滿。故其劫名。亦順地義。如文思之。(【鈔】故其劫下。疏家復為一釋。以初劫名寂靜音。已得初地。二天勝劫。天即淨義。亦順離垢。三梵光。順發光。四功德月。順燄慧。月有光明發光燄故。五寂靜慧。順禪增故。六善出現。順善現故。七集堅固王。功用滿故。已得方便。不可壞故。八勝妙劫。順於不動無功用故。九千功德。法師位故。十無著莊嚴。智慧無著。二嚴滿故。)(已上七十九頌。答發心久近竟。)

　　○第二答得法時節。

　次有佛出現　名為功德幢　我為月面天　供養人中王　時佛為我說　無依妙法門
　我聞專念持　出生諸願海　我得清淨眼　寂滅定總持　能於念念中　悉見諸佛海
　我得大悲藏　普明方便眼　增長菩提心　成就如來力

　　【疏】時節中。即前無著劫得此法也。於中二。初四偈得無功用之三地。謂八地無依大願。九地滅定總持。十地成如來力。

　見眾生顛倒　執常樂我淨　愚癡暗所覆　妄想起煩惱　行止見稠林　往來貪欲海
　集於諸惡趣　無量種種業　一切諸趣中　隨業而受身　生老死眾患　無量苦逼迫
　為彼眾生故　我發無上心　願得如十方　一切十力尊　緣佛及眾生　起於大願雲

　　【疏】後八結成普賢行位。於中三。初四偈半。牒舉大心之始。

　從是修功德　趣入方便道　願雲悉彌覆　普入一切道　具足波羅蜜　充滿於法界
　速入於諸地　三世方便海　一念修諸佛　一切無礙行

　　【疏】次二偈半。明成德之終。

　佛子我爾時　得入普賢道　了知十法界　一切差別門

　　【疏】後一偈總結圓滿。因果圓融。初後該徹。故入普賢道。

　　○二結會古今。

　　善男子。於汝意云何。彼時轉輪聖王名十方主能紹隆佛種者。豈異人乎。文殊師利童子是也。爾時夜神覺悟我者。普賢菩薩之所化耳。我於爾時為王寶女。蒙彼夜神覺悟於我。令我見佛。發阿耨多羅三藐三菩提心。自從是來。經佛剎微塵數劫。不墮惡趣。常生人天。於一切處常見諸佛。乃至於妙燈功德幢佛所．得此大勢力普喜幢菩薩解脫。以此解脫。如是利益一切眾生。

　　○第四謙己推勝。並可知。第五指示後友。

　　善男子。我唯得此大勢力普喜幢解脫門。如諸菩薩摩訶薩。於念念中普詣一切諸如來所。疾能趣入一切智海。於念念中。以發趣門。入於一切諸大願海。於念念中以願海門。盡未來劫念念出生一切諸行。一一行中。出生一切剎微塵數身。一一身。普入一切法界門。一一法界門．一切佛剎中隨眾生心說諸妙行。一切剎一一塵中。悉見無邊諸如來海。一一如來所悉見徧法界諸佛神通。一一如來所。悉見往劫修菩薩行。一一如來所。受持守護所有法輪。一一如來所．悉見三世一切如來諸神變海。而我云何能知能說彼功德行。

　　善男子。此眾會中。有一夜神。名普救眾生妙德。汝詣彼問。菩薩云何入菩薩行。淨菩薩道。

　　【疏】後友同在證位。故云於此會中。起精進行。為普救眾生。智燄吉祥。稱為妙德。

　　時善財童子頂禮其足。繞無數帀。殷勤瞻仰。辭退而去。

　　【論】從供養十億那由他佛已下。至了知十法界一切無差別。有六十五行頌。答善財住劫供養諸佛久近多少之數。於此供養分中。有十一段。一段有十佛名號。十一段佛名號．皆配十一地中隨位升進。一地配十佛名號。十地配百佛名號。十一地配一佛名號。明後一攝前多故。明一地具十地行故。以十波羅蜜互參成故。彼轉輪聖王名十方主能紹隆佛種者．豈異人乎。文殊師利是。爾時夜天神覺悟我者。普賢菩薩之所化也。其王寶女蒙彼夜神所化者。即此喜目夜神是。表法。是依根本智法身之理。起差別智。行大慈悲。不限時劫。以佛剎微塵數以況之。經如是等劫量修行。得此大勢力普喜幢解脫者。明第三地。修三界別別對治四禪八定得自在故。處世行慈悲行忍行一分終故。始於一切善惡眾生常歡喜不厭故。以此修行劫數。答前善財所問發心久近故。明忍性徧周．一時總答。又明智無前後故。經云禪波羅蜜所有資具者。明施戒忍精進四念觀三十七道品等．是禪家資具。亦以五停心觀．十八事物空閒寂靜．是禪家資具。亦以師弟法智之正教．是禪家資具。亦以十波羅蜜與四攝四無量為助顯法界體用自在．是禪家資具。此是第三發光地善知識。以忍波羅蜜為主。餘九為伴。治三界中住禪染淨二障。令行大慈悲使無礙故。如是染淨二習．一分微薄。始於善惡眾生．不生厭捨。得大勢力普喜幢解脫門。前五位十地中．言說所陳。恐不能了。至此位中．善財求善知識。以名目處所男女長者比丘比丘尼優婆塞優婆夷菩薩夜神等．名行相狀．託法及事以表之。使令易解。

大方廣佛華嚴經疏論纂要卷第一百之七


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之八

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十一)

　　○第四普救眾生妙德夜神。寄燄慧地。(【鈔】寄燄慧者。謂安住最勝菩提分法。燒煩惱薪。慧燄增故。)文但有五。二三合故。第一依教趣求。

　　爾時善財童子。於喜目觀察眾生夜神所。聞普喜幢解脫門。信解趣入。了知隨順。思惟修習。念善知識所有教誨。心無暫捨。諸根不散。

　　一心願得見善知識。普於十方勤求匪懈。願常親近生諸功德。與善知識同一善根。得善知識巧方便行。依善知識入精進海。於無量劫常不遠離。作是願已。往詣普救眾生妙德夜神所。

　　【疏】趣求中。先修入前法。後一心願得下。趣求後友。

　　○第二聞見法界。即合二三。謂約善財。則是見敬。若約夜神所現。即是解脫業用。便為默授法界。若約二文開辨。則先明見敬咨問。後答因緣。方為正授法界。今依合科。總分為四。一現光加持。二蒙光獲益。三三業敬讚。四問答因緣。今初。

　　時彼夜神。為善財童子示現菩薩調伏眾生解脫神力。以諸相好莊嚴其身。於兩眉間放大光明。名智燈普照清淨幢。無量光明以為眷屬。其光普照一切世間。照世間已。入善財頂。充滿其身。

　　【疏】調伏眾生解脫。即光所依。是己法門。名體可知。

　　○第二蒙光獲益。謂得三昧。見大用故。

　　善財爾時即得究竟清淨輪三昧。

　　得此三昧已。悉見二神兩處中間。所有一切地塵。水塵。及以火塵。金剛摩尼眾寶微塵。華香瓔珞諸莊嚴具．如是一切所有微塵。

　　【疏】於中二。先得定。謂三業六根皆離障故。云究竟清淨。即淨智圓滿摧障為輪．故所見無礙。

　　後得此三昧下。明見大用。於中二。先見用所依處。

　　一一塵中。各見佛剎微塵數世界成壞。及見一切地水火風諸大積聚。亦見一切世界接連。皆以地輪任持而住。種種山海。種種河池。種種樹林。種種宮殿。所謂天宮殿。龍宮殿。夜叉宮殿。乃至摩睺羅伽人非人等宮殿屋宅。地獄畜生閻羅王界一切住處。諸趣輪轉生死往來。隨業受報各各差別。靡不悉見。又見一切世界差別。所謂或有世界雜穢。或有世界清淨。或有世界趣雜穢。或有世界趣清淨。或有世界雜穢清淨。或有世界清淨雜穢。或有世界一向清淨。或有世界其形平正。或有覆住。或有側住。

　　【疏】後明所見事。於中三。一所化處。二能化益。三所化意。前中二。一總明處類。二又見下。別明塵中之剎。趣雜穢等者。轉變向染淨故。雜染清淨者。染多故。下句反此。一向清淨者。對上二故。初之二句。乃是總明。

　　如是等一切世界一切趣中。悉見此普救眾生夜神。於一切時。一切處。隨諸眾生形貌言辭。行解差別。以方便力普現其前。隨宜化度。

　　令地獄眾生免諸苦毒。令畜生眾生不相食噉。令餓鬼眾生無有飢渴。令諸龍等離一切怖。令欲界眾生離欲界苦。令人趣眾生離暗夜怖。毀呰怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸想繫縛怖。如是等怖悉令捨離。

　　又見一切眾生。卵生。胎生。濕生。化生。有色。無色。有想。無想。非有想。非無想。普現其前常勤救護。

　　【疏】二明能化益。亦二。先總明。後令地獄下。別顯。於中先化五道。後又見一切眾生下。明化九類。

　　為成就菩薩大願力故。深入菩薩三昧力故。堅固菩薩神通力故。出生普賢行願力故。增廣菩薩大悲海故。得普覆眾生無礙大慈故。得普與眾生無量喜樂故。得普攝一切眾生智慧方便故。得菩薩廣大解脫自在神通故。嚴淨一切佛剎故。覺了一切諸法故。供養一切諸佛故。受持一切佛教故。積集一切善根修一切妙行故。入一切眾生心海而無障礙故。知一切眾生諸根教化成熟故。淨一切眾生信解除其惡障故。破一切眾生無知黑暗故。令得一切智清淨光明故。

　　【疏】三明化意中。為成諸法。通能所化。

　　○第三三業敬讚。

　　時善財童子。見此夜神如是神力。不可思議甚深境界。普現調伏一切眾生菩薩解脫已。歡喜無量。頭面作禮一心瞻仰。

　　時彼夜神即捨菩薩莊嚴之相。還復本形。而不捨其自在神力。爾時善財童子。恭敬合掌却住一面。以偈讚曰。

　我善財得見　如是大神力　其心生歡喜　說偈而讚歎　我見尊妙身　眾相以莊嚴
　譬如空中星　一切悉嚴淨　所放殊勝光　無量剎塵數　種種微妙色　普照於十方
　一一毛孔放　眾生心數光　一一光明端　皆出寶蓮華　華中出化身　能滅眾生苦
　光中出妙香　普熏於眾生　復雨種種華　供養一切佛　兩眉放妙光　量與須彌等
　普觸諸含識　令滅愚癡暗　口放清淨光　譬如無量日　普照於廣大　毗盧舍那境
　眼放清淨光　譬如無量月　普照十方剎　悉滅世癡翳　現化種種身　相狀等眾生
　充滿十方界　度脫三有海　妙身徧十方　普現眾生前　滅除水火賊　王等一切怖
　我承喜目教　今得詣尊所　見尊眉間相　放大清淨光　普照十方海　悉滅一切暗
　顯現神通力　而來入我身　我遇圓滿光　心生大歡喜　得總持三昧　普見十方佛
　我於所經處　悉見諸微塵　一一微塵中　各見塵數剎　或有無量剎　一切咸濁穢
　眾生受諸苦　常悲歎號泣　或有染淨剎　少樂多憂苦　示現三乘像　往彼而救度
　或有淨染剎　眾生所樂見　菩薩常充滿　住持諸佛法　一一微塵中　無量淨剎海
　毗盧遮那佛　往劫所嚴淨　佛於一切剎　悉坐菩提樹　成道轉法輪　度脫諸羣生
　我見普救天　於彼無量剎　一切諸佛所　普皆往供養

　　【疏】於中三。初身心敬重。二時彼夜神下。顯友自在。三爾時下。口以偈讚。二十偈半。分二。初偈總。餘偈別。別中二。初九偈半。明光用無涯。後我承下。述前蒙光獲益。於中三。初半偈推功歸本。次二偈半。述得三昧。餘述見大用。

　　○第四問答因緣中二。先問。後答。

　　爾時善財童子說此頌已。白普救眾生妙德夜神言。天神。今此解脫。甚深希有。其名何等。得此解脫其已久如。修何等行而得清淨。

　　【疏】問中三。一問名。前來標名。集經者言。故此方問。二問得法久近。欲顯久修德遠故。三問修因淨治。求入路故。

　　○後答中二。先歎深難說。後承力為說。今初。

　　夜神言。善男子。是處難知。諸天及人．一切二乘．所不能測。何以故。此是住普賢菩薩行者境界故。住大悲藏者境界故。救護一切眾生者境界故。能淨一切三惡八難者境界故。能於一切佛剎中紹隆佛種不斷者境界故。能住持一切佛法者境界故。能於一切劫修菩薩行成滿大願海者境界故。能於一切法界海以清淨智光滅無明暗障者境界故。能以一念智慧光明。普照一切三世方便海者境界故。

　　【疏】深相云何。若約得時。時久遠故。非久近故。若約修因。因行廣故。若通上二．契理深故。若約名說。名如體用故。名者實賓。難窮實故。文有標。及徵釋。可知。

　　○後承力為說中。先長行。後偈頌。前中先標許。後善男子下。正說。於中二。先通答三問。後別答修行治淨問。今初分三。一答得法久近。二明發心之始。三結會古今。今初。

　　我承佛力。今為汝說。

　　善男子。乃往古世。過佛剎微塵數劫。爾時有劫名圓滿清淨。世界名毗盧遮那大威德。有須彌山微塵數如來於中出現。

　　其佛世界以一切香王摩尼寶為體。眾寶莊嚴。住無垢光明摩尼王海上。其形正圓。淨穢合成。一切嚴具帳雲而覆其上。一切莊嚴摩尼輪山千帀圍繞。有十萬億那由他四天下皆妙莊嚴。或有四天下惡業眾生於中止住。或有四天下雜業眾生於中止住。或有四天下善根眾生於中止住。或有四天下一向清淨諸大菩薩之所止住。

　　此界東際輪圍山側。有四天下名寶燈華幢。國界清淨。飲食豐足。不藉耕耘而生稻粱。宮殿樓閣悉皆奇妙。諸如意樹處處行列。種種香樹恒出香雲。種種鬘樹恒出鬘雲。種種華樹常雨妙華。種種寶樹出諸奇寶。無量色光周帀照耀。諸音樂樹出諸音樂。隨風吹動演妙音聲。日月光明摩尼寶王。普照一切。晝夜受樂無時間斷。此四天下。有百萬億那由他諸王國土。一一國土．有千大河。周帀圍繞。一一皆以妙華覆上。隨流漂動出天樂音。一切寶樹列植其岸。種種珍奇以為嚴飾。舟船來往稱情戲樂。一一河間有百萬億城。一一城．有百萬億那由他聚落。如是一切城邑聚落。各有無量百千億那由他宮殿園林周帀圍繞。此四天下閻浮提內。有一國土名寶華燈。安隱豐樂。人民熾盛。其中眾生具行十善。

　　有轉輪王於中出現。名毗盧遮那妙寶蓮華髻。於蓮華中忽然化生。三十二相以為嚴好。七寶具足王四天下。恒以正法教導羣生。王有千子。端正勇健能伏怨敵。百萬億那由他宮人采女。皆悉與王同種善根。同修諸行。同時誕生。端正姝妙。猶如天女。身真金色。常放光明。諸毛孔中恒出妙香。良臣猛將。具足十億。王有正妃名圓滿面。是王女寶。端正殊特。皮膚金色。目髮紺青。言同梵音。身有天香。常放光明照千由旬。

　　其有一女。名普智燄妙德眼。形體端嚴。色相殊美。眾生見者情無厭足。

　　爾時眾生壽命無量。或有不定而中夭者。種種形色。種種音聲。種種名字。種種族姓。愚智勇怯。貧富苦樂。無量品類皆悉不同。時或有人語餘人言。我身端正。汝形鄙陋。作是語已。遞相毀辱。集不善業。以是業故。壽命色力。一切樂事。悉皆損減。

　　【疏】初十段。一總舉劫剎佛興。已略酬其久近。二其佛世界下。通顯剎相。三此界東際下。別顯生處。四有轉輪王下。明本生父母。五其有一女下。明本生身。六爾時眾生下。眾生起惡。為佛現因。七時彼城北下。佛興益物。八時普賢下。明善友引導。九時轉輪王女下。明德女修因。十普智寶燄下。聞經得益。前六可知。

　　時彼城北。有菩提樹名普光法雲音幢。以念念出現一切如來道場莊嚴堅固摩尼王而為其根。一切摩尼以為其幹。眾雜妙寶以為其葉。次第分布。並相稱可。四方上下。圓滿莊嚴。放寶光明。出妙音聲。說一切如來甚深境界。於彼樹前。有一香池名寶華光明演法雷音。妙寶為岸。百萬億那由他寶樹圍繞。一一樹形如菩提樹。眾寶瓔珞周帀垂下。無量樓閣皆寶所成。周徧道場以為嚴飾。彼香池內出大蓮華。名普現三世一切如來莊嚴境界雲。

　　須彌山微塵數佛於中出現。

　　其第一佛。名普智寶燄妙德幢。於此華上。最初得阿耨多羅三藐三菩提。無量千歲演說正法成熟眾生。

　　其彼如來未成佛時。十千年前。此大蓮華放淨光明。名現諸神通成熟眾生。若有眾生遇斯光者。心自開悟。無所不了。知十千年後佛當出現。九千年前放淨光明。名一切眾生離垢燈若有眾生遇斯光者。得清淨眼見一切色。知九千年後佛當出現。八千年前放大光明。名一切眾生業果音。若有眾生遇斯光者。悉得自知諸業果報。知八千年後佛當出現。七千年前放大光明。名生一切善根音。若有眾生遇斯光者。一切諸根悉得圓滿。知七千年後佛當出現。六千年前放大光明。名佛不思議境界音。若有眾生遇斯光者。其心廣大普得自在。知六千年後佛當出現。五千年前放大光明。名嚴淨一切佛剎音。若有眾生遇斯光者。悉見一切清淨佛土。知五千年後佛當出現。四千年前放大光明。名一切如來境界無差別燈。若有眾生遇斯光者。悉能往覲一切諸佛。知四千年後佛當出現。三千年前放大光明。名三世明燈。若有眾生遇斯光者。悉能現見一切如來諸本事海。知三千年後佛當出現。二千年前放大光明。名如來離翳智慧燈。若有眾生遇斯光者。則得普眼。見一切如來神變。一切諸佛國土。一切世界眾生。知二千年後佛當出現。一千年前放大光明。名令一切眾生見佛集諸善根。若有眾生遇斯光者。則得成就見佛三昧。知一千年後佛當出現。次七日前放大光明。名一切眾生歡喜音。若有眾生遇斯光者。得普見諸佛生大歡喜。知七日後佛當出現。

　　滿七日已。一切世界悉皆震動。純淨無染。念念普現十方一切清淨佛剎。亦現彼剎種種莊嚴。若有眾生根性淳熟應見佛者。咸詣道場。

　　爾時彼世界中一切輪圍。一切須彌。一切諸山。一切大海。一切地。一切城。一切垣牆。一切宮殿。一切音樂。一切語言。皆出音聲。讚說一切諸佛如來神力境界。又出一切香雲。一切燒香雲。一切末香雲。一切香摩尼形像雲。一切寶燄雲。一切燄藏雲。一切摩尼衣雲。一切瓔珞雲。一切妙華雲。一切如來光明雲。一切如來圓光雲。一切音樂雲。一切如來願聲雲。一切如來言音海雲。一切如來相好雲。顯示如來出現世間不思議相。

　　善男子。此普照三世一切如來莊嚴境界大寶蓮華王。有十佛剎微塵數蓮華周帀圍繞。諸蓮華內。悉有摩尼寶藏師子之座。一一座上。皆有菩薩結跏趺坐。

　　善男子。彼普智寶燄妙德幢王如來。於此成阿耨多羅三藐三菩提時。即於十方一切世界中成阿耨多羅三藐三菩提。

　　隨眾生心。悉現其前為轉法輪。

　　於一一世界。令無量眾生離惡道苦。令無量眾生得生天中。令無量眾生住於聲聞辟支佛地。令無量眾生成就出離菩提之行。令無量眾生成就勇猛幢菩提之行。令無量眾生成就法光明菩提之行。令無量眾生成就清淨根菩提之行。令無量眾生成就平等力菩提之行。令無量眾生成就入法城菩提之行。令無量眾生成就徧至一切處不可壞神通力菩提之行。令無量眾生入普門方便道菩提之行。令無量眾生安住三昧門菩提之行。令無量眾生成就緣一切清淨境界菩提之行。令無量眾生發菩提心。令無量眾生住菩薩道。令無量眾生安住清淨波羅蜜道。令無量眾生住菩薩初地。令無量眾生住菩薩二地。乃至十地。令無量眾生入於菩薩殊勝行願。令無量眾生安住普賢清淨行願。

　　善男子。彼普智寶燄妙德幢如來現如是不思議自在神力轉法輪時。於彼一一諸世界中。隨其所應。念念調伏無量眾生。

　　【疏】就第七佛興益物中三。一明得道之場。二須彌山下。總顯佛數。三其第一下。別明初佛。於中七。一總明成道。二其彼如來下。成道前相。謂放光調機。有十一重。一一重中。各有光名業用成益。以益對名。可以思準。若約表法。則前十為次第十度光。後一為圓融十度光。以此照心。則自智出現。三滿七日已下。動剎集眾。四爾時彼世界中下。現相顯德。五善男子此普照下。明成道依正。六善男子彼普智寶燄下。始成正覺。一成一切成故。七隨眾生心下。轉正法輪。於中三。初總標轉法。二於一一下。顯其成益。於中初益凡夫。次益二乘。後益菩薩。菩薩中。先成行。後發菩提心下。成位。菩提心是住位。菩薩道是行位。淨波羅蜜是迴向位。以大願海。淨治前度故。後二句是等覺位。三善男子彼普智下。結無間斷。(【鈔】後二句是等覺者。不言十地者。上二句文。十地顯故。餘位義隱。故別指耳。【校】義隱．纂要續藏金陵本誤作義引。據嘉興藏南藏改正。)(已上別明初佛七段竟。)

　　時普賢菩薩。知寶華燈王城中眾生。自恃色貌。及諸境界。而生憍慢陵蔑他人。

　　化現妙身。端正殊特。往詣彼城。放大光明普照一切。令彼聖王。及諸妙寶日月星宿眾生身等一切光明。悉皆不現。譬如日出．眾景奪曜。亦如聚墨．對閻浮金。

　　時諸眾生咸作是言。此為是誰。為天為梵。今放此光。令我等身所有光色。皆不顯現。種種思惟無能解了。

　　爾時普賢菩薩。在彼輪王寶宮殿上虛空中住。而告之言。大王當知。今汝國中。有佛興世。在普光明法雲音幢菩提樹下。

　　時聖王女蓮華妙眼。見普賢菩薩所現色身．光明自在。及聞身上諸莊嚴具所出妙音。心生歡喜。作如是念。願我所有一切善根。得如是身。如是莊嚴。如是相好。如是威儀。如是自在。今此大聖。能於眾生生死長夜黑暗之中。放大光明。開示如來出興於世。願令於我亦得如是。為諸眾生作智光明。破彼所有無知黑暗。願我所在受生之處。常得不離此善知識。

　　善男子。時轉輪王與其寶女。千子眷屬。大臣輔佐。四種兵眾。及其城內無量人民前後圍繞。以王神力俱升虛空。高一由旬。放大光明。照四天下。普使一切咸得瞻仰。欲令眾生俱往見佛。

　　以偈讚曰。

　如來出世間　普救諸羣生　汝等應速起　往詣導師所　無量無數劫　乃有佛興世
　演說深妙法　饒益一切眾　佛觀諸世間　顛倒常癡惑　輪迴生死苦　而起大悲心
　無數億千劫　修習菩提行　為欲度眾生　斯由大悲力　頭目手足等　一切悉能捨
　為求菩提故　如是無量劫　無量億千劫　導師難可遇　見聞若承事　一切無空過
　今當共汝等　往觀調御尊　坐於如來座　降魔成正覺　瞻仰如來身　放演無量光
　種種微妙色　除滅一切暗　一一毛孔中　放光不思議　普照諸羣生　咸令大歡喜
　汝等咸應發　廣大精進心　詣彼如來所　恭敬而供養

　　爾時轉輪聖王說偈讚佛。開悟一切眾生已。從輪王善根。出十千種大供養雲。往詣道場。向如來所。所謂一切寶蓋雲。一切華帳雲。一切寶衣雲。一切寶鈴網雲。一切香海雲。一切寶座雲。一切寶幢雲。一切宮殿雲。一切妙華雲。一切諸莊嚴具雲。於虛空中周徧嚴飾。

　　到已。頂禮普智寶燄妙德幢王如來足。繞無量百千帀。即於佛前。坐普照十方寶蓮華座。

　　【疏】第八善友引導中六。一知機起惡。二化現妙身下。現身超勝。三時諸眾生下。物機驚怪。四爾時普賢下。告語佛興。五時聖王女下。女發大心。亦是入法之因。六善男子時轉輪王下。父王詣佛。於中四。一身處虛空。二以偈讚引。於中十偈。初一總勸。次五偈釋勸。後四偈結勸。勝故應往。三爾時下。廣興供雲。四到已下。至彼修敬。

　　時轉輪王女普智燄妙德眼。即解身上諸莊嚴具持以散佛。

　　時莊嚴具於虛空中變成寶蓋。寶網垂下．龍王執持。一切宮殿．於中間列。十種寶蓋周帀圍繞。形如樓閣。內外清淨。諸瓔珞雲。及諸寶樹。香海摩尼。以為莊嚴。於此蓋中有菩提樹。枝葉榮茂。普覆法界。念念示現無量莊嚴。毗盧遮那如來坐此樹下。有不可說佛剎微塵數菩薩前後圍繞。皆從普賢行願出生。住諸菩薩無差別住。亦見有一切諸世間主。亦見如來自在神力。又見一切諸劫次第世界成壞。又亦見彼一切世界一切諸佛出興次第。又亦見彼一切世界。一一皆有普賢菩薩供養於佛調伏眾生。又亦見彼一切菩薩莫不皆在普賢身中。亦見自身在其身內。亦見其身在一切如來前。一切普賢前。一切菩薩前。一切眾生前。又亦見彼一切世界。一一各有佛剎微塵數世界。種種際畔。種種任持。種種形狀。種種體性。種種安布。種種莊嚴。種種清淨。種種莊嚴雲而覆其上。種種劫名。種種佛興。種種三世。種種方處。種種住法界。種種入法界。種種住虛空。種種如來菩提場。種種如來神通力。種種如來師子座。種種如來大眾海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經雲。

　　既見是己。其心清淨生大歡喜。

　　【疏】第九德女修因。於中三。一嚴具奉佛。表修萬行。向佛果故。二時莊嚴下。見佛現變。表因小果大故。三既見是己下。覩變獲益。

　　普智寶燄妙德幢王如來為說修多羅。名一切如來轉法輪。十佛剎微塵數修多羅而為眷屬。

　　時彼女人聞此經已。則得成就十千三昧門。其心柔軟．無有粗強。如初受胎。如始誕生。如娑羅樹初始生芽。彼三昧心亦復如是。所謂現見一切佛三昧。普照一切剎三昧。入一切三世門三昧。說一切佛法輪三昧。知一切佛願海三昧。開悟一切眾生令出生死苦三昧。常願破一切眾生暗三昧。常願滅一切眾生苦三昧。常願生一切眾生樂三昧。教化一切眾生不生疲厭三昧。一切菩薩無障礙幢三昧。普詣一切清淨佛剎三昧。

　　得如是等十千三昧已。復得妙定心。不動心。歡喜心。安慰心。廣大心。順善知識心。緣甚深一切智心。住廣大方便海心。捨離一切執著心。不住一切世間境界心。入如來境界心。普照一切色海心。無惱害心。無高倨心。無疲倦心。無退轉心。無懈怠心。思惟諸法自性心。安住一切法門海心。觀察一切法門海心。了知一切眾生海心。救護一切眾生海心。普照一切世界海心。普生一切佛願海心。悉破一切障山心。積集福德助道心。現見諸佛十力心。普照菩薩境界心。增長菩薩助道心。徧緣一切方海心。

　　一心思惟普賢大願。發一切如來十佛剎微塵數願海。願嚴淨一切佛國。願調伏一切眾生。願徧知一切法界。願普入一切法界海。願於一切佛剎盡未來際劫修菩薩行。願盡未來際劫不捨一切菩薩行。願得親近一切如來。願得承事一切善友。願得供養一切諸佛。願於念念中修菩薩行。增一切智無有間斷。發如是等十佛剎微塵數願海。成就普賢所有大願。

　　時彼如來復為其女。開示演說發心已來所集善根。所修妙行。所得大果。令其開悟成就如來所有願海。一心趣向一切智位。

　　【疏】第十聞經得益中三。一佛為說經。從總相為名。二時彼女人下。正明聞益。於中亦三。初得三昧益。文有總別。次得如是等下。得大心益。即悲智等心。後一心思惟下。成大願益。上之三益。即調伏眾生解脫。三事皆調伏之法故。三時彼如來復為下。顯發昔因。(一答得法久近竟。)

　　○第二明發心之始。

　　善男子。復於此前過十大劫。有世界名日輪光摩尼。佛號因陀羅幢妙相。此妙眼女於彼如來遺法之中。普賢菩薩勸其修補蓮華座上故壞佛像。既修補已而復彩畫。既彩畫已復寶莊嚴。發阿耨多羅三藐三菩提心。善男子。我念過去。有普賢菩薩善知識故．種此善根。從是已來不墮惡趣。常於一切天王人王種族中生。端正可喜。眾相圓滿。令人樂見。常見於佛。常得親近普賢菩薩。乃至於今。示導開悟成熟於我。令生歡喜。

　　【疏】於此前者。即得法劫之前也。顯前得法。非無因也。(二答發心之始竟。)

　　○第三結會古今。

　　善男子。於意云何。爾時毗盧遮那藏妙寶蓮華髻轉輪聖王者。豈異人乎。今彌勒菩薩是。時王妃圓滿面者。寂靜音海夜神是。今所住處去此不遠。時妙德眼童女者。即我身是。

　　我於彼時。身為童女。普賢菩薩勸我修補蓮華座像。以為無上菩提因緣。令我發於阿耨多羅三藐三菩提心。我於彼時。初始發心。

　　次復引導。令我得見妙德幢佛。解身瓔珞。散佛供養。見佛神力。聞佛說法。即得菩薩普現一切世間調伏眾生解脫門。於念念中。見須彌山微塵數佛。亦見彼佛道場眾會清淨國土。我皆尊重恭敬供養。聽聞說法依教修行。

　　【疏】於中三。初結會得法時身。次我於彼時下。結發心之始。後次復引導下。正結得法。此方酬其名。即前三益。(上通答三問竟。)

　　○第二別答修行淨治。前有聞法修行。是得法之前。此是得法之後。於中二。一別舉大光劫。二善男子此世界中下。總顯諸劫。今初。

　　善男子。過彼毗盧遮那大威德世界圓滿清淨劫已。次有世界。名寶輪妙莊嚴。劫名大光。有五百佛於中出現。我皆承事恭敬供養。

　　其最初佛。名大悲幢。初出家時。我為夜神。恭敬供養。次有佛出。名金剛那羅延幢。我為轉輪王。恭敬供養。其佛為我說修多羅名一切佛出現。十佛剎微塵數修多羅以為眷屬。次有佛出。名金剛無礙德。我於彼時為轉輪王恭敬供養。其佛為我說修多羅名普照一切眾生根。須彌山微塵數修多羅而為眷屬。我皆受持。次有佛出。名火燄山妙莊嚴。我於彼時為長者女。其佛為我說修多羅名普照三世藏。閻浮提微塵數修多羅而為眷屬。我皆聽聞如法受持。次有佛出。名一切法海高勝王。我為阿脩羅王恭敬供養。其佛為我說修多羅名分別一切法界。五百修多羅而為眷屬。我皆聽聞如法受持。次有佛出。名海嶽法光明。我為龍王女。雨如意摩尼寶雲而為供養。其佛為我說修多羅名增長歡喜海。百萬億修多羅而為眷屬。我皆聽聞如法受持。次有佛出。名寶燄山燈。我為海神。雨寶蓮華雲恭敬供養。其佛為我說修多羅名法界方便海光明。佛剎微塵數修多羅而為眷屬。我皆聽聞如法受持。次有佛出名功德海光明輪。我於彼時為五通仙。現大神通。六萬諸仙前後圍繞。雨香華雲而為供養。其佛為我說修多羅名無著法燈。六萬修多羅而為眷屬。我皆聽聞如法受持。次有佛出。名毗盧遮那功德藏。我於彼時為主地神。名出生平等義。與無量地神俱。雨一切寶樹。一切摩尼藏。一切寶瓔珞雲而為供養。其佛為我說修多羅名出生一切如來智藏。無量修多羅而為眷屬。我皆聽聞受持不忘。

　　善男子。如是次第。其最後佛。名充滿虛空法界妙德燈。我為伎女名曰美顏。見佛入城歌舞供養。承佛神力踊在空中。以千偈頌讚歎於佛。佛為於我放眉間光。名莊嚴法界大光明。徧觸我身。我蒙光已。即得解脫門。名法界方便不退藏。

　　【疏】分三。初總明。次其最初佛下。別顯。其中經名。說者當演。後善男子如是下。顯其最後。

　　○二總顯諸劫。

　　善男子。此世界中有如是等佛剎微塵數劫。一切如來於中出現。我皆承事恭敬供養。

　　彼諸如來所說正法。我皆憶念。乃至不忘一文一句。於彼一一諸如來所。稱揚讚歎一切佛法。為無量眾生廣作利益。於彼一一諸如來所。得一切智光明．現三世法界海。入一切普賢行。

　　善男子。我依一切智光明故。於念念中見無量佛。既見佛已。先所未得先所未見普賢諸行．悉得成滿。何以故。以得一切智光明故。

　　【疏】於中三。初總標。次彼諸如來下。得法修行。後善男子我依下。見佛行成。

　　○第二偈頌。

　　爾時普救眾生夜神。欲重明此解脫義。承佛神力。為善財童子而說頌言。

　善財聽我說　甚深難見法　普照於三世　一切差別門　如我初發心　專求佛功德
　所入諸解脫　汝今應諦聽

　　【疏】四十一偈。分三。初二偈。舉法誡聽。次三十八偈。頌前正說。後一偈。舉因勸修。今初。即頌前標許。

　我念過去世　過剎微塵劫　次前有一劫　名圓滿清淨　是時有世界　名為徧照燈
　須彌塵數佛　於中出興世　初佛名智燄　次佛名法幢　第三法須彌　第四德師子
　第五寂靜王　第六滅諸見　第七高名稱　第八大功德　第九名勝日　第十名月面
　於此十佛所　最初悟法門　從此後次第　復有十佛出　初名虛空處　第二名普光
　三名住諸方　四名正念海　五名高勝光　六名須彌雲　七名法燄佛　八名山勝佛
　九名大悲華　十名法界華　此十出現時　第二悟法門　從此後次第　復有十佛出
　第一光幢佛　第二智慧佛　第三心義佛　第四德主佛　第五天慧佛　第六慧王佛
　第七勝智佛　第八光王佛　第九勇猛佛　第十蓮華佛　於此十佛所　第三悟法門
　從此後次第　復有十佛出　第一寶燄山　第二功德海　第三法光明　第四蓮華藏
　第五眾生眼　第六香光寶　七須彌功德　八乾闥婆王　第九摩尼藏　第十寂靜色
　從此後次第　復有十佛出　初佛廣大智　次佛寶光明　第三虛空雲　第四殊勝相
　第五圓滿戒　第六那羅延　第七須彌德　第八功德輪　第九無勝幢　第十大樹山
　從此後次第　復有十佛出　第一婆羅藏　第二世主身　第三高顯光　第四金剛照
　第五地威力　第六甚深法　第七法慧音　第八須彌幢　第九勝光明　第十妙寶光
　從此後次第　復有十佛出　第一梵光明　第二虛空音　第三法界身　第四光明輪
　第五智慧幢　第六虛空燈　第七微妙德　第八徧照光　第九勝福光　第十大悲雲
　從此後次第　復有十佛出　第一力光慧　第二普現前　第三高顯光　第四光明身
　第五法起佛　第六寶相佛　第七速疾風　第八勇猛幢　第九妙寶蓋　第十照三世
　從此後次第　復有十佛出　第一願海光　第二金剛身　第三須彌德　第四念幢王
　第五功德慧　第六智慧燈　第七光明幢　第八廣大智　第九法界智　第十法海智
　從此後次第　復有十佛出　初名布施法　次名功德輪　三名勝妙雲　四名忍智燈
　五名寂靜音　六名寂靜幢　七名世間燈　八名深大願　九名無勝幢　十名智燄海
　從此後次第　復有十佛出　初佛法自在　二佛無礙慧　三名意海慧　四名眾妙音
　五名自在施　六名普現前　七名隨樂身　八名住勝德　第九本性佛　第十賢德佛

　　【疏】就頌正說中。通頌得法久近。及修行清淨。於中二。先三十六偈。頌最初一劫。廣前長行。有百一十佛。表十地等覺。各以初佛為主。餘九為伴。思之。

　須彌塵數劫　此中所有佛　普作世間燈　我悉曾供養　佛剎微塵劫　所有佛出現
　我皆曾供養　入此解脫門

　　【疏】後二偈。頌前總顯諸劫。亦表智滿行圓。無非佛故。

　我於無量劫　修行得此道　汝若能修行　不久亦當得

　　【疏】後一偈。舉因勸修。

　　○第三謙己推勝。

　　善男子。我唯知此菩薩普現一切世間調伏眾生解脫。如諸菩薩摩訶薩。集無邊行。生種種解。現種種身。具種種根。滿種種願。入種種三昧。起種種神變。能種種觀察法。入種種智慧門。得種種法光明。而我云何能知能說彼功德行。

　　○第四指示後友。

　　善男子。去此不遠。有主夜神。名寂靜音海。坐摩尼光幢莊嚴蓮華座。百萬阿僧祇主夜神前後圍繞。汝詣彼問。菩薩云何學菩薩行。修菩薩道。

　　【疏】指示後友。亦以證同。又禪依進發。故云不遠。禪故寂靜。入俗演法。化物深廣。故云音海。然此神即普救之母。表真精進。卻從定生。起心動念。是妄非進故。餘可知。(【鈔】表真精進。卻從定生。真精進者。離身心故。非定無此。)

　　時善財童子頂禮其足。繞無數帀。殷勤瞻仰。辭退而去。

　　【論】云往古過佛剎微塵劫有劫名圓滿清淨者。此是一切智之圓滿普照之體也。有世界名毗盧遮那威德者。此是種種差別智之純雜。光明自在。此是精進行之徧周。有須彌山微塵數佛於中出現者。是精進位。升進差別智廣量高出世間之果也。位前舉三十二那由他。又一無量。又五百。更有二佛。為升進見佛智之廣量。此須彌山微塵為佛量也。明勝進高升。此世界東際輪圍山側有四天下名寶燈華幢者。明東際者。及以寶燈華幢者。總名修差別智也。有百萬億那由他諸國土者。此名一切智智主伴法門眷屬攝生報居境界也。此四天下閻浮提內一國土名寶華燈。此明差別智自在照耀義也。於中眾生具行十善有轉輪王於中出現名毗盧遮那妙寶華髻其王於蓮華中忽然化生者。表一切智種種差別智生。皆無所生而生．無所染也。三十二相智所報生也。七寶具足。表七菩提分也．王四天下者。四智徧周也。恆演正法教導羣生者。正智現行．無邪行也。王有千子者。萬行具足也。夫人寶女．並表法樂慈悲也。其有一女名普智燄妙德眼者。是普救夜神會智悲之行。其此世界。淨穢合成。愚智同居。是此位會融染淨。成智悲二行。於其城北菩提樹前有香池名寶蓮華光明。此表法身戒定定體之香也。香池之內出大蓮華名普現三世一切如來莊嚴境界雲者。是於法身中起十波羅蜜行也。能現一切諸佛境界如雲故。須彌山微塵數佛於中出現者。總明一切諸佛皆以一切智智大慈大悲十波羅蜜法身池中。起精進行而出現故。已下香池中蓮華名寶華光明。十度放光節級利生。十千年前此大蓮華放淨光明。名現諸神通成就眾生。若有眾生遇斯光者。心自開悟。無不了知者。配檀波羅蜜為主。餘九為伴。十千年後佛當出現者。每以智波羅蜜為佛出現。互體為十。及以百千萬。皆以智為十佛也。又九千年前。放淨光明。名一切眾生離垢燈者。配戒波羅蜜為主。餘九為伴。九千年後佛當出現者。至智波羅蜜是佛出現。八千年前放大光明。名一切眾生業果音。若有眾生遇斯光。得自知諸業果報。次配忍波羅蜜中十波羅蜜。八千年後佛當出現已下。七六五四三二一總如是。以次配之。末後云。供養佛剎微塵數佛者。智滿行徧。自心如佛。行總如佛。見總如佛。十方世界無不是佛故。已下頌中。頌一百一十箇佛號者。配此十地十一地因果佛位故。其意都舉佛剎微塵數佛者。智滿行徧。無非佛故。皆悉承事者。即聖凡同體。無一不佛。法空無間也。以普眼觀之。徹其心境。無不佛也。智隨敬行。一切皆佛故。如是見者。以事而論。亦實如是。表法而論。一切總實是佛故。若一法一物不是佛見者。當知是人即是邪見。非正見也。即有能所是非諸見競生。不得入此普賢文殊智眼境界。如是見初心及智滿不移。地地中。以總別六相義明之。經云。毗盧遮那藏妙寶蓮華髻轉輪王者豈異人乎。今彌勒菩薩是者。此明一切智智藏圓滿。是佛果滿。菩薩行亦周。其王妃圓滿面者。以智滿法悅。是圓滿面。又面者。表見聞香味諸法滿故。以法悅表如妻義也。今寂靜音海夜神。配第五禪門。表禪悅樂也。非如世間妻。取少分像也。王女妙眼童女者。表以智行慈。無染淨二習也。又經云。善男子過毗盧遮那大威德世界圓滿清淨劫已。次有世界名寶輪莊嚴。劫名大光。於中有五百佛出現我皆承事者。此十一地中。都行五位中。各十波羅蜜互為其體。一位有百。共為五百。於中隨佛出現。事佛之身。或為夜神。或為輪王。或為阿修羅王。是佛果中隨位之行。最後為伎女者。表法悅樂。明十一地中五百行滿。約如是知。離自行法。自佛果外。一向別緣身外他佛而求真者。本非修道見道人也。若自行位及果者。諸佛自相應也。以自佛果相應故。設強求而得見者。是暫化現也。非自行所及故。此明一位中具十地法。地地之內。皆有十種十地體故。以十波羅蜜互參而成故。同別具足也。如是皆如帝網門。一多相徹。此是第四燄慧地善知識。以精進波羅蜜為主。餘九為伴。治處世間修慈悲懈怠不樂精進捨眾生障。使令專精進教化眾生故。此五位十地位內佛果。一一約修行智慈所及所行所到處施設佛名。不可如情。要期立志。暫見佛化身也。一一須立自智自行及處而為佛名。一一以名下義次第配當。自見其意。不可於自法外別作安模。

大方廣佛華嚴經疏論纂要卷第一百之八


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之九

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十二)

　　○第五寂靜音海夜神。寄難勝地。文中具六。第一依教趣求。(【鈔】寄難勝地者。謂真俗兩智。行相互違。合令相應。極難勝故。)

　　爾時善財童子。於普救眾生妙德夜神所。聞菩薩普現一切世間調伏眾生解脫門。了知信解。自在安住。而往寂靜音海夜神所。

　　○第二見敬咨問。

　　頂禮其足。繞無數帀。於前合掌。而作是言。聖者。我已先發阿耨多羅三藐三菩提心。我欲依善知識。學菩薩行。入菩薩行。修菩薩行。住菩薩行。唯願慈哀。為我宣說。菩薩云何學菩薩行。云何修菩薩道。

　　○第三稱讚授法。於中先讚。後善男子我得下。正授法界。於中二。先畧標名體。

　　時彼夜神告善財言。善哉善哉。善男子。汝能依善知識求菩薩行。善男子。我得菩薩念念出生廣大喜莊嚴解脫門。

　　【疏】準下有二意。一化生遂志故生喜。即福德莊嚴。二觀佛菩薩勝用故歡喜。即智慧莊嚴。觀化既無間斷。故喜亦念念出生。

　　○後廣顯其相。於中三。初顯解脫業用。次明解脫所因。後彰發心久近。各有問答。今初先問。

　　善財言。大聖。此解脫門。為何事業。行何境界。起何方便。作何觀察。

　　【疏】先問有四。一問所起業用。二問所行之境。三問能起方便。成上所起。四問能觀之觀。成上所行。

　　○後答中。即分為四。初答起何方便。以悲智雙運等心為能起之方便。二發是心已下。答為何事業。正以化生為事業故。三復次善男子我常觀察下。答作何觀察。謂觀察菩薩如來。四又善男子此解脫無邊下。答行何境界。以無邊無盡甚深廣大能所不二為所行境。問中欲顯能所別故。先問所成。後問能成。答中欲顯能所相成。故隔句相屬。又由能起所。故先辨能。又觀察中。雖有所觀。意在能觀。所行境中。雖是所行。而義兼能所。故四問全別。是以晉經行何境界。名境界云何。此則兼通分齊之境。非但所觀。今初能起方便。

　　夜神言。善男子。我發起清淨平等樂欲心。我發起離一切世間塵垢清淨堅固莊嚴不可壞樂欲心。我發起攀緣不退轉位永不退轉心。我發起莊嚴功德寶山不動心。我發起無住處心。我發起普現一切眾生前救護心。我發起見一切佛海無厭足心。我發起求一切菩薩清淨願力心。我發起住大智光明海心。

　　我發起令一切眾生超過憂惱曠野心。我發起令一切眾生捨離愁憂苦惱心。我發起令一切眾生捨離不可意色聲香味觸法心。我發起令一切眾生捨離愛別離苦怨憎會苦心。我發起令一切眾生捨離惡緣愚癡等苦心。我發起與一切險難眾生作依怙心。我發起令一切眾生出生死苦處心。我發起令一切眾生捨離生老病死等苦心。我發起令一切眾生成就如來無上法樂心。我發起令一切眾生皆受喜樂心。

　　【疏】於中有二十心。前十起上求大智心。後我發起令一切眾生超過下十心。下化大悲心。

　　○第二答所作事業。

　　發是心已。復為說法。令其漸至一切智地。所謂若見眾生樂著所住宮殿屋宅。我為說法。令其了達諸法自性。離諸執著。若見眾生戀著父母兄弟姊妹。我為說法。令其得預諸佛菩薩清淨眾會。若見眾生戀著妻子。我為說法。令其捨離生死愛染。起大悲心。於一切眾生平等無二。若見眾生住於王宮采女侍奉。我為說法。令其得與眾聖集會入如來教。若見眾生染著境界。我為說法。令其得入如來境界。若見眾生多瞋恚者。我為說法。令住如來忍波羅蜜。若見眾生其心懈怠。我為說法。令得清淨精進波羅蜜。若見眾生其心散亂。我為說法。令得如來禪波羅蜜。若見眾生入見稠林無明暗障。我為說法。令得出離稠林黑暗。若見眾生無智慧者。我為說法。令得般若波羅蜜。若見眾生染著三界。我為說法。令出生死。若見眾生志意下劣。我為說法。令其圓滿佛菩提願。若見眾生住自利行。我為說法。令其發起利益一切諸眾生願。若見眾生志力微弱。我為說法。令得菩薩力波羅蜜。若見眾生愚癡暗心。我為說法。令得菩薩智波羅蜜。

　　【疏】於中有標釋結。初標可知。二所謂下。別釋。有三十七門分三。初十五門隨其便宜。以十度化．治其十蔽。於中初五門．雙明捨戒。以捨一切著。則戒淨故。後十心明餘八度。而般若及願。各有二門。

　　若見眾生色相不具。我為說法。令得如來清淨色身。若見眾生形容醜陋。我為說法。令得無上清淨法身。若見眾生色相粗惡。我為說法。令得如來微妙色身。若見眾生情多憂惱。我為說法。令得如來畢竟安樂。若見眾生貧窮所苦。我為說法。令得菩薩功德寶藏。若見眾生住止園林。我為說法。令彼勤求佛法因緣。若見眾生行於道路。我為說法。令其趣向一切智道。若見眾生在聚落中。我為說法。令出三界。若見眾生住止人間。我為說法。令其超越二乘之道住如來地。若見眾生居住城郭。我為說法。令其得住法王城中。若見眾生住於四隅。我為說法。令得三世平等智慧。若見眾生住於諸方。我為說法。令得智慧見一切法。

　　【疏】次有十二門。化無功德眾生。令得佛因果功德。見第一義。

　　若見眾生貪行多者。我為彼說不淨觀門。令其捨離生死愛染。若見眾生瞋行多者。我為彼說大慈觀門。令其得入勤加修習。若見眾生癡行多者。我為說法。令得明智觀諸法海。若見眾生等分行者。我為說法。令其得入諸乘願海。若見眾生樂生死樂。我為說法。令其厭離。若見眾生厭生死苦。應為如來所化度者。我為說法。令能方便示現受生。若見眾生愛著五蘊。我為說法。令其得住無依境界。若見眾生其心下劣。我為顯示勝莊嚴道．若見眾生心生憍慢．我為其說平等法忍。若見眾生其心諂曲。我為其說菩薩直心。

　　【疏】後十門。但以對治門。破其惑障。

　　善男子。我以此等無量法施攝諸眾生。種種方便。教化調伏。令離惡道。受人天樂。脫三界縛。住一切智。我時便得廣大歡喜法光明海。其心怡暢。安隱適悅。

　　【疏】三總結化意。見物成益。故大歡喜。此即釋名中初意。

　　○第三答觀察問。

　　復次善男子。我常觀察一切菩薩道場眾會。修種種願行。現種種淨身。有種種常光。放種種光明。以種種方便。入一切智門。入種種三昧。現種種神變。出種種音聲海。具種種莊嚴身。入種種如來門。詣種種國土海。見種種諸佛海。得種種辯才海。照種種解脫境。得種種智光海。入種種三昧海。遊戲種種諸解脫門。以種種門趣一切智。種種莊嚴虛空法界。以種種莊嚴雲徧覆虛空。觀察種種道場眾會。集種種世界。入種種佛剎。詣種種方海。受種種如來命。從種種如來所。與種種菩薩俱。雨種種莊嚴雲。入如來種種方便。觀如來種種法海。入種種智慧海。坐種種莊嚴座。

　　【疏】於中二。先觀菩薩境界。

　　善男子。我觀察此道場眾會。知佛神力無量無邊。生大歡喜。

　　【疏】後觀佛勝用。於中三。初結前生後。知佛神力下。義當生後故。

　　善男子。我觀毗盧遮那如來。念念出現不可思議清淨色身。既見是已．生大歡喜。

　　又觀如來於念念中放大光明充滿法界。既見是已．生大歡喜。

　　又見如來一一毛孔。念念出現無量佛剎微塵數光明海。一一光明．以無量佛剎微塵數光明而為眷屬。一一周徧一切法界。消滅一切諸眾生苦。既見是已．生大歡喜。

　　又善男子。我觀如來頂及兩肩。念念出現一切佛剎微塵數寶燄山雲。充滿十方一切法界。既見是已．生大歡喜。

　　又善男子。我觀如來一一毛孔。於念念中出一切佛剎微塵數香光明雲。充滿十方一切佛剎。既見是已．生大歡喜。

　　又善男子。我觀如來一一相。念念出一切佛剎微塵數諸相莊嚴如來身雲。徧往十方一切世界。既見是已．生大歡喜。

　　又善男子。我觀如來一一毛孔。於念念中出不可說佛剎微塵數佛變化雲。示現如來從初發心修波羅蜜．具莊嚴道入菩薩地。既見是已．生大歡喜。

　　又善男子。我觀如來一一毛孔。念念出現不可說不可說佛剎微塵數天王身雲。及以天王自在神變。充徧一切十方法界。應以天王身而得度者。即現其前而為說法。既見是已．生大歡喜。

　　如天王身雲。其龍王。夜叉王。乾闥婆王。阿脩羅王。迦樓羅王。緊那羅王。摩睺羅伽王。人王。梵王身雲。莫不皆於一一毛孔。如是出現。如是說法。

　　【疏】次正顯。有其十門。

　　我見是已。於念念中生大歡喜。生大信樂。量與法界薩婆若等。昔所未得而今始得。昔所未證而今始證。昔所未入而今始入。昔所未滿而今始滿。昔所未見而今始見。昔所未聞而今始聞。何以故。以能了知法界相故。知一切法唯一相故。能平等入三世道故。能說一切無邊法故。善男子。我入此菩薩念念出生廣大喜莊嚴解脫光明海。

　　【疏】後總結。近結前之十門。亦遠結前觀菩薩境。以所觀境。皆稱性故。於中先標喜成益。後何以下。徵釋所由。以能觀之大智。稱法界之體相。故所生信等。等一切智

　　○第四答所行境界問。

　　又善男子。此解脫無邊。普入一切法界門故。此解脫無盡。等發一切智性心故。此解脫無際。入無際畔一切眾生心想中故。此解脫甚深。寂靜智慧所知境故。此解脫廣大。周徧一切如來境故。此解脫無壞。菩薩智眼之所知故。此解脫無底。盡於法界之源底故。此解脫者即是普門。於一事中普見一切諸神變故。此解脫者終不可取。一切法身等無二故。此解脫者終無有生。以能了知如幻法故。

　　此解脫者猶如影像。一切智願光所生故。此解脫者猶如變化。化生菩薩諸勝行故。此解脫者猶如大地。為一切眾生所依處故。此解脫者猶如大水。能以大悲潤一切故。此解脫者猶如大火。乾竭眾生貪愛水故。此解脫者猶如大風。令諸眾生速疾趣於一切智故。此解脫者猶如大海。種種功德莊嚴一切諸眾生故。此解脫者如須彌山。出一切智法寶海故。此解脫者如大城郭。一切妙法所莊嚴故。此解脫者猶如虛空。普容三世佛神力故。此解脫者猶如大雲。普為眾生雨法雨故。此解脫者猶如淨日。能破眾生無知暗故。此解脫者猶如滿月。滿足廣大福德海故。此解脫者猶如真如。悉能周徧一切處故。此解脫者猶如自影。從自善業所化出故。此解脫者猶如呼響。隨其所應為說法故。此解脫者猶如影像。隨眾生心而照現故。此解脫者如大樹王。開敷一切神通華故。此解脫者猶如金剛。從本已來不可壞故。此解脫者如如意珠。出生無量自在力故。此解脫者如離垢藏摩尼寶王。示現一切三世如來諸神力故。此解脫者如喜幢摩尼寶。能平等出一切諸佛法輪聲故。

　　善男子。我今為汝說此譬喻。汝應思惟。隨順悟入。

　　【疏】通二種境。如言入法界門．即所觀境。發一切智性心．即分齊境。餘可準思。文中分三。初十門法說。次猶如影下二十二門。喻說。以深廣相。難可知故。後我今為汝下一句。總結勸修。(已上初明解脫業用竟。)

　　○第二明得解脫所因。

　　爾時善財童子白寂靜音海夜神言。大聖。云何修行。得此解脫。夜神言。善男子。菩薩修行十大法藏。得此解脫。何等為十。一修布施廣大法藏。隨眾生心悉令滿足。二修淨戒廣大法藏。普入一切佛功德海。三修堪忍廣大法藏。能徧思惟一切法性。四修精進廣大法藏。趣一切智恒不退轉。五修禪定廣大法藏。能滅一切眾生熱惱。六修般若廣大法藏。能徧了知一切法海。七修方便廣大法藏。能徧成熟諸眾生海。八修諸願廣大法藏。徧一切佛剎一切眾生海。盡未來劫修菩薩行。九修諸力廣大法藏。念念現於一切法界海一切佛國土。成等正覺常不休息。十修淨智廣大法藏。得如來智。徧知三世一切諸法無有障礙。善男子。若諸菩薩安住如是十大法藏。則能獲得如是解脫。清淨增長。積集堅固。安住圓滿。

　　【疏】於中先問後答。答即十度為因。可知。(二明解脫所因竟。)

　　○第三明發心久近。欲顯道根深故。先問後答。答中二。先長行中三。初於餘剎海中發心修行。二然後命終下。於娑婆界中修行得法。三善男子汝問於我下。結酬其問。今初。

　　善財童子言。聖者。汝發阿耨多羅三藐三菩提心。其已久如。夜神言。善男子。此華藏莊嚴世界海東。過十世界海。有世界海名一切淨光寶。

　　此世界海中有世界種。名一切如來願光明音。中有世界名清淨光金莊嚴。一切香金剛摩尼王為體。形如樓閣。眾妙寶雲．以為其際。住於一切寶瓔珞海。妙宮殿雲而覆其上。淨穢相雜。此世界中乃往古世。有劫名普光幢。國名普滿妙藏。道場名一切寶藏妙月光明。

　　有佛名不退轉法界音。於此成阿耨多羅三藐三菩提。我於爾時作菩提樹神。名具足福德燈光明幢。守護道場。我見彼佛成等正覺。示現神力。發阿耨多羅三藐三菩提心。即於此時獲得三昧。名普照如來功德海。

　　此道場中次有如來出興於世。名法樹威德山。我時命終。還生此中。為道場主夜神。名殊妙福智光。見彼如來轉正法輪。現大神通。即得三昧名普照一切離貪境界。次有如來出興於世。名一切法海音聲王。我於彼時身為夜神。因得見佛承事供養。即獲三昧名生長一切善法地。次有如來出興於世。名寶光明燈幢王。我於彼時身為夜神。因得見佛承事供養。即獲三昧名普現神通光明雲。次有如來出興於世。名功德須彌光。我於彼時身為夜神。因得見佛承事供養。即獲三昧名普照諸佛海。次有如來出興於世。名法雲音聲王。我於彼時身為夜神。因得見佛承事供養。即獲三昧名一切法海燈。次有如來出興於世。名智燈照耀王。我於彼時身為夜神。因得見佛承事供養。即獲三昧名滅一切眾生苦清淨光明燈。次有如來出興於世。名法勇妙德幢。我於彼時身為夜神。因得見佛承事供養。即獲三昧名三世如來光明藏。次有如來出興於世。名師子勇猛法智燈。我於彼時身為夜神。因得見佛承事供養。即獲三昧名一切世間無障礙智慧輪。次有如來出興於世。名智力山王。我於彼時身為夜神。因得見佛承事供養。即獲三昧名普照三世眾生諸根行。

　　善男子。清淨光金莊嚴世界普光明幢劫中。有如是等佛剎微塵數如來出興於世。我於彼時。或為天王。或為龍王。或為夜叉王。或為乾闥婆王。或為阿脩羅王。或為迦樓羅王。或為緊那羅王。或為摩睺羅伽王。或為人王。或為梵王。或為天身。或為人身。或為男子身。或為女人身。或為童男身。或為童女身。悉以種種諸供養具。供養於彼一切如來。亦聞其佛所說諸法。

　　從此命終。還即於此世界中生。經佛剎微塵數劫。修菩薩行。

　　【疏】分二。先於第一剎塵劫修。後於第二剎塵劫修。前中分五。初總顯剎海。二此世界中下。別彰時處。三有佛名不退下。顯於初佛發心得定。此即正酬發心之問。自此已去。皆顯修行得法。是知先問。亦含問其得法久近。神名具足等者。亦表五地入俗。福智高勝故。四此道場中次有如來下。畧舉次前九佛。五善男子清淨光下。結略顯廣。此舉一劫之中剎塵數佛。皆悉供事。

　　二從此命終還即下。於第二剎塵劫修行。界不異前。故云還即。劫時有異。言歷剎塵。前雖數數命終。今語前劫之末。是知前普光明幢劫．即是大劫。其中已含有剎塵數小劫。此中但明塵數小劫。略無大劫之名。二文影略。故下結云。於二佛剎微塵數劫中修菩薩行。是則前段一如來興。義當一劫。若以普光明劫為剎塵之一。此命終之下。結成剎塵之劫。則闕二字。故晉經言。於彼世界。經二佛剎微塵數劫。方順下文二劫之言。一劫已有剎塵之佛。則佛彌多矣。

　　○第二於娑婆世界修行得法。

　　然後命終。生此華藏莊嚴世界海娑婆世界。值迦羅鳩孫馱如來承事供養。得三昧名離一切塵垢光明。次值拘那含牟尼如來承事供養。得三昧名普現一切諸剎海。次值迦葉如來承事供養。得三昧名演一切眾生言音海。

　　次值毗盧遮那如來。於此道場成正等覺。念念示現大神通力。我時得見。即獲此念念出生廣大喜莊嚴解脫。

　　【疏】於中二。先舉此前三佛。後次值毗盧下。顯遇本師。得今解脫。則前所得。望此皆因。於中二。先名體。

　　得此解脫已。能入十不可說不可說佛剎微塵數法界安立海。

　　【疏】後明業用。此中業用。非獨事業。良以前之四問皆業用。故此通包。於中二。初標所入海數。

　　見彼一切法界安立海一切佛剎所有微塵。

　　一一塵中有十不可說不可說佛剎微塵數佛國土。

　　一一佛土。皆有毗盧遮那如來坐於道場。於念念中成正等覺現諸神變。所現神變．一一皆徧一切法界海。亦見自身在彼一切諸如來所。又亦聞其所說妙法。

　　【疏】後明海中所見。展轉深細。略為四重。一剎海中塵。二塵中之剎。三剎中之佛。

　　又亦見彼一切諸佛一一毛孔。出變化海。現神通力。於一切法界海。一切世界海。一切世界種一切世界中。隨眾生心轉正法輪。

　　【疏】四佛毛變化。於中二。先通力演法。

　　我得速疾陀羅尼力。受持思惟一切文義。以明了智。普入一切清淨法藏。以自在智。普遊一切甚深法海。以周徧智。普知三世諸廣大義。以平等智。普達諸佛無差別法。如是悟解一切法門。

　　【疏】後明夜神悟入。於中有二。一總顯能所悟。

　　一一法門中．悟解一切修多羅雲。一一修多羅雲中．悟解一切法海。一一法海中．悟解一切法品。一一法品中．悟解一切法雲。一一法雲中．悟解一切法流。一一法流中．出生一切大喜海。一一大喜海．出生一切地。一一地．出生一切三昧海。一一三昧海．得一切見佛海。一一見佛海．得一切智光海。

　　【疏】二明重重微細。於中二。先總顯十重。後一一智光下。別顯智光之用。今初有十重一切。顯無盡法門。十中前五約所悟。一法門者。如般若一門中。有多契經。二隨一契經。詮多深廣之法。謂含諸度等。三隨一深法。有多品類。四隨一類中。有多事法。其一一法。含旨如雲。五隨一根本法雲．流出眾多支派．後五約能悟。可知。(【鈔】三隨一深法有多品類者。如一施度。有九門等。四一一類中有多事法者。如一外施。有多財寶等。五如一施食。有多支派。)

　　一一智光海。普照三世徧入十方。知無量如來往昔諸行海。知無量如來所有本事海。知無量如來難捨能施海。知無量如來清淨戒輪海。知無量如來清淨堪忍海。知無量如來廣大精進海。知無量如來甚深禪定海。知無量如來般若波羅蜜海。知無量如來方便波羅蜜海。知無量如來願波羅蜜海。知無量如來力波羅蜜海。知無量如來智波羅蜜海。

　　知無量如來往昔超菩薩地。知無量如來往昔住菩薩地。無量劫海現神通力。知無量如來往昔入菩薩地。知無量如來往昔修菩薩地。知無量如來往昔治菩薩地。知無量如來往昔觀菩薩地。

　　知無量如來昔為菩薩時．常見諸佛。知無量如來昔為菩薩時。盡見佛海劫海同住。知無量如來昔為菩薩時。以無量身徧生剎海。知無量如來昔為菩薩時。周徧法界修廣大行。知無量如來昔為菩薩時。示現種種諸方便門．調伏成熟一切眾生。

　　知無量如來放大光明。普照十方一切剎海。知無量如來現大神力。普現一切諸眾生前。知無量如來廣大智地。知無量如來轉正法輪。知無量如來示現相海。知無量如來示現身海。知無量如來廣大力海。

　　彼諸如來從初發心。乃至法滅。我於念念悉得知見。

　　【疏】二別顯智光之用者。是第十一重。但廣最後一重功用無邊。則類前重重不可盡也。於中初句總該橫豎。後知無量如來下。別顯橫豎之中所知。於中五。一知如來因地之行。二知往昔超菩薩地下。知佛因地之位。三知為菩薩時常見下。知因地作用。上三知因。四知無量如來放大光下。知果用。五彼諸如來下。總知因果。

　　○第三結酬其問。

　　善男子。汝問我言。汝發心來其已久如。善男子。我於往昔過二佛剎微塵數劫。如上所說。於清淨光金莊嚴世界中為菩提樹神。聞不退轉法界音如來說法。發阿耨多羅三藐三菩提心。於二佛剎微塵數劫中修菩薩行。然後乃生此娑婆世界賢劫之中。從迦羅鳩孫馱佛。

　　至釋迦牟尼佛。

　　及此劫中未來所有一切諸佛。我皆如是親近供養。如於此世界賢劫之中。供養未來一切諸佛。一切世界一切劫中所有未來一切諸佛。悉亦如是親近供養。

　　善男子。彼清淨光金莊嚴世界今猶現在。諸佛出現相續不斷。汝當一心修此菩薩大勇猛門。

　　【疏】於中三。初結此前。次及此劫中下。類顯未來。及於餘界。後善男子下。結勸修學。

　　○第二偈頌。

　　爾時寂靜音海王夜神。欲重宣此解脫義。為善財童子而說頌言。

　善財聽我說　清淨解脫門　聞已生歡喜　勤修令究竟　我昔於劫海　生大信樂心
　清淨如虛空　常觀一切智　我於三世佛　皆生信樂心　并及其眾會　悉願常親近
　我昔曾見佛　為眾生供養　得聞清淨法　其心大歡喜　常尊重父母　恭敬而供養
　如是無休懈　入此解脫門　老病貧窮人　諸根不具足　一切皆愍濟　令其得安隱
　水火及王賊　海中諸恐怖　我昔修諸行　為救彼眾生　煩惱恒熾然　業障所纏覆
　墮於諸險道　我救彼眾生　一切諸惡趣　無量楚毒苦　生老病死等　我當悉除滅
　願盡未來劫　普為諸羣生　滅除生死苦　得佛究竟樂

　　【疏】有十偈分三。初一誡聽勸修。次八正明昔行。於中前四智行上供。後四悲心下救。後一結行分齊。

　　○第四謙己推勝。

　　善男子。我唯知此念念出生廣大喜莊嚴解脫。如諸菩薩摩訶薩。深入一切法界海。悉知一切諸劫數．普見一切剎成壞。而我云何能知能說彼功德行。

　　○第五指示後友。

　　善男子。此菩提場如來會中。有主夜神。名守護一切城增長威力。汝詣彼問。菩薩云何學菩薩行。修菩薩道。

　　【疏】般若為得佛之所。特言菩提場。般若若現。則善守心城。及一切智城。萬行由生。為增威力。

　　○第六戀德禮辭。

　　爾時善財童子。一心觀察寂靜音海主夜神身。而說頌言。

　我因善友教　來詣天神所　見神處寶座　身量無有邊　非是著色相　計有於諸法
　劣智淺識人　能知尊境界　世間天及人　無量劫觀察　亦不能測度　色相無邊故
　遠離於五蘊　亦不住於處　永斷世間疑　顯現自在力　不取內外法　無動無所礙
　清淨智慧眼　見佛神通力　身為正法藏　心是無礙智　既得智光照　復照諸羣生
　心集無邊業　莊嚴諸世間　了世皆是心　現身等眾生　知世悉如夢　一切佛如影
　諸法皆如響　令眾無所著　為三世眾生　念念示現身　而心無所住　十方徧說法
　無邊諸剎海　佛海眾生海　悉在一塵中　此尊解脫力

　　時善財童子說此偈已。頂禮其足。繞無量帀。殷勤瞻仰。辭退而去。

　　【疏】於中初以心觀。次以偈讚。後以身禮。可知。

　　【論】云念念出生廣大喜莊嚴解脫門者。明禪悅徧周。利生廣大。稱本願行以立其名。理行互嚴．名之莊嚴。夜神號寂靜音海者。明理性無為．故名寂靜。言音響應。等利含生。名為音海。明即音是定體用故。如善財問夜神發心久如。夜神云。此世界海東。過十世界海。有世界海名一切淨光寶已下。至然後命終。生此華藏莊嚴世界海娑婆世界中四十六行半經。明夜神所供養十佛出興。一一佛皆以身承事供養。及所聞法。此是所行之事。答善財所問發心久近。若以表法門中。是一地中修十地行。次生娑婆世界。先見三佛。然後見毗盧遮那如來。得此念念出生廣大喜莊嚴解脫者。是一地入十地十一地法門。得三世智印。印三世佛。悉皆承事。悉皆聞法。如經具明。以表禪體徧該。三世一念。普印諸法。無去來今。是所答善財發菩提心之久近。十佛之後。供養佛剎微塵數佛者。表十地之後。智印普周。於一塵中。徧多佛剎。以多佛剎住一塵中。以智無障礙故。無表裏故。等諸佛智。同眾生心故。此約法界禪定體用論也。此是難勝地善知識。以禪波羅蜜為主。餘九為伴。治寂用不自在障。令得自在。

　　○第六守護一切城夜神。寄現前地。(【鈔】寄現前地者。謂住緣起智。引無分別最勝般若。令現前故。)第一依教趣求。

　　爾時善財童子。隨順寂靜音海夜神教。思惟觀察所說法門。一一文句皆無忘失。於無量深心。無量法性。一切方便神通智慧。憶念思擇。相續不斷。其心廣大。證入安住。行詣守護一切城夜神所。

　　○第二見敬咨問。

　　見彼夜神。坐一切寶光明摩尼王師子之座。無數夜神所共圍繞。現一切眾生色相身。現普對一切眾生身。現不染一切世間身。現一切眾生身數身。現超過一切世間身。現成熟一切眾生身。現速往一切十方身。現徧攝一切十方身。現究竟如來體性身。現究竟調伏眾生身。善財見已。歡喜踊躍頂禮其足。繞無量帀。於前合掌而作是言。聖者。我已先發阿耨多羅三藐三菩提心。而未知菩薩修菩薩行時。云何饒益眾生。云何以無上攝而攝眾生。云何順諸佛教。云何近法王位。唯願慈哀。為我宣說。

　　【疏】可知。

　　○第三稱讚授法。先讚發心之相。後善男子我得下。正授法界。於中三。初標名體。二顯業用。三辨法根深。今初。

　　時彼夜神告善財言。善男子。汝為救護一切眾生故。汝為嚴淨一切佛剎故。汝為供養一切如來故。汝欲住一切劫救眾生故。汝欲守護一切佛種性故。汝欲普入十方修諸行故。汝欲普入一切法門海故。汝欲以平等心徧一切故。汝欲普受一切佛法輪故。汝欲普隨一切眾生心之所樂雨法雨故。問諸菩薩所修行門。

　　善男子。我得菩薩甚深自在妙音解脫。

　　【疏】即事契理。故曰甚深。權實無礙．蘊攝妙辯．稱為自在。依此演法．普應羣機。是為妙音。

　　○二顯其業用三。初總明。次別顯。後結益。今初。

　　為大法師。無所罣礙。善能開示諸佛法藏故。具大誓願大慈悲力。令一切眾生住菩提心故。能作一切利眾生事。積集善根無有休息故。為一切眾生調御之師。令一切眾生住薩婆若道故。為一切世間清淨法日。普照世間令生善根故。於一切世間其心平等。普令眾生增長善法故。於諸境界其心清淨。除滅一切諸不善業故。誓願利益一切眾生。身恒普現一切國土故。示現一切本事因緣。令諸眾生安住善行故。恒事一切諸善知識。為令眾生安住佛教故。佛子。我以此等法施眾生。令生白法求一切智。其心堅固。猶如金剛那羅延藏。善能觀察佛力魔力。常得親近諸善知識。摧破一切業惑障山。集一切智助道之法。心恒不捨一切智地。

　　【疏】於中二。先十句彰法施之德。後佛子我以此等下。顯法施之意。

　　○第二別顯業用。於中三。初釋甚深。次釋自在。後釋妙音。今初。

　　善男子。我以如是淨法光明．饒益一切眾生集善根助道法時。作十種觀察法界。

　　何者為十。所謂我知法界無量。獲得廣大智光明故。我知法界無邊。見一切佛所知見故。我知法界無限。普入一切諸佛國土恭敬供養諸如來故。我知法界無畔。普於一切法界海中示現修行菩薩行故。我知法界無斷。入於如來不斷智故。我知法界一性。如來一音。一切眾生無不了故。我知法界性淨。了如來願普度一切諸眾生故。我知法界徧眾生。普賢妙行悉周徧故。我知法界一莊嚴。普賢妙行善莊嚴故。我知法界不可壞。一切智善根充滿法界不可壞故。

　　善男子。我作此十種觀察法界。集諸善根辦助道法。了知諸佛廣大威德。深入如來難思境界。

　　【疏】於中三。初總標。次何者下。徵列。列法界中十種別義。約十種行顯之。以行必稱理。理由行顯故。謂一無分量。二無邊際。三無齊限。四無涯畔。五豎無斷絕。餘可知。後善男子我作下。結前觀益。

　　○二釋自在義。

　　又善男子。我如是正念思惟。得如來十種大威德陀羅尼輪。何者為十。所謂普入一切法陀羅尼輪。普持一切法陀羅尼輪。普說一切法陀羅尼輪。普念十方一切佛陀羅尼輪。普說一切佛名號陀羅尼輪。普入三世諸佛願海陀羅尼輪。普入一切諸乘海陀羅尼輪。普入一切眾生業海陀羅尼輪。疾轉一切業陀羅尼輪。疾生一切智陀羅尼輪。善男子。此十陀羅尼輪。以十千陀羅尼輪而為眷屬。恒為眾生演說妙法。

　　【疏】自在義。謂總持權實故各就所持立名。可知。

　　○三釋妙音義。

　　善男子。我或為眾生說聞慧法。或為眾生說思慧法。或為眾生說修慧法。或為眾生說一有法。或為眾生說一切有法。或為說一如來名海法。或為說一切如來名海法。或為說一世界海法。或為說一切世界海法。或為說一佛授記海法。或為說一切佛授記海法。或為說一如來眾會道場海法。或為說一切如來眾會道場海法。或為說一如來法輪海法。或為說一切如來法輪海法。或為說一如來修多羅法。或為說一切如來修多羅法。或為說一如來集會法。或為說一切如來集會法。或為說一薩婆若心海法。或為說一切薩婆若心海法。或為說一乘出離法。或為說一切乘出離法。善男子。我以如是等不可說法門．為眾生說。

　　【疏】於中二。先別明。後總結。今初有二十三句。初三約三慧。後二十句為十對。約廣略辨。畧而言一者。通理通事。理一有者。二十五有。理無二故。事一有者。同一有為故。餘可思準。後我以如是等下。總結。(【鈔】二十五有理無二故者。偈云。四洲四惡趣。梵王六欲天。無想五那含。四空并四禪。義如前釋。)

　　○第三結益。

　　善男子。我入如來無差別法界門海。說無上法普攝眾生。盡未來劫住普賢行。善男子。我成就此甚深自在妙音解脫。於念念中增長一切諸解脫門。念念充滿一切法界。

　　【疏】於中二。先別結甚深益。由入無差別故。住劫而不疲。後我成就下。通結妙音自在。總持故增長解脫。妙音故充滿法界。

　　○第三辨法根深。先問後答。

　　時善財童子白夜神言。奇哉天神。此解脫門．如是希有。聖者證得。其已久如。

　　夜神言。善男子。乃往古世。過世界轉微塵數劫。有劫名離垢光明。有世界名法界功德雲。以現一切眾生業摩尼王海為體。形如蓮華。住四天下微塵數香摩尼須彌山網中。以出一切如來本願音蓮華而為莊嚴。須彌山微塵數蓮華而為眷屬。須彌山微塵數香摩尼以為間錯。有須彌山微塵數四天下。一一四天下。有百千億那由他不可說不可說城。

　　【疏】答中二。先辨初劫修行。後從是已來下。類顯多劫成益。今初分二。一總舉剎劫。言世界轉者。謂世界為塵。一塵一剎。復末為塵故。亦猶無量無量為一無量轉等。若取迴轉形世界塵者。何以偏取此形。

　　善男子。彼世界中。有四天下名為妙幢。中有王都。名普寶華光。去此不遠。有菩提場。名普顯現法王宮殿。須彌山微塵數如來於中出現。

　　【疏】二別彰遇佛。於中四。初總舉佛數興處。

　　其最初佛。名法海雷音光明王。

　　彼佛出時。有轉輪王。名清淨日光明面。於其佛所。受持一切法海旋修多羅。佛涅槃後。其王出家。護持正法。

　　法欲滅時。有千部異眾。千種說法。近於末劫業惑障重。諸惡比丘多有鬬諍。樂著境界不求功德。樂說王論。賊論。女論。國論。海論。及以一切世間之論。

　　時王比丘而語之言。奇哉苦哉。佛於無量諸大劫海集此法炬。云何汝等而共毀滅。作是說已。上升虛空。高七多羅樹。身出無量諸色燄雲。放種種色大光明網。令無量眾生除煩惱熱。令無量眾生發菩提心。以是因緣。彼如來教。復於六萬五千歲中而得興盛。

　　時有比丘尼。名法輪化光。是此王女。百千比丘尼而為眷屬。聞父王語。及見神力。發菩提心。永不退轉。得三昧名一切佛教燈。又得此甚深自在妙音解脫。得已。身心柔軟。即得現見法海雷音光明王如來一切神力。

　　善男子。於汝意云何。彼時轉輪聖王隨於如來轉正法輪。佛涅槃後興隆末法者。豈異人乎。今普賢菩薩是。其法輪化光比丘尼。即我身是。我於彼時守護佛法。令十萬比丘尼。於阿耨多羅三藐三菩提得不退轉。又令得現見一切佛三昧。又令得一切佛法輪金剛光明陀羅尼。又令得普入一切法門海般若波羅蜜。

　　【疏】二別明於佛得法。三次有佛興下。畧舉次前百佛。四善男子如是等下。結畧顯廣。二中分六。一標佛現。二彼佛出時下。父王出家。三法欲滅下。惡世過興。四時王比丘下。滅過弘闡。五時有比丘尼下。王女見聞。發心得法。即正答得法久近也。六於汝意云何下。結會古今。

　　次有佛興。名離垢法光明。次有佛興。名法輪光明髻。次有佛興。名法日功德雲。次有佛興。名法海妙音王。次有佛興。名法日智慧燈。次有佛興。名法華幢雲。次有佛興。名法燄山幢王。次有佛興。名甚深法功德月。次有佛興。名法智普光藏。次有佛興。名開示普智藏。次有佛興。名功德藏山王。次有佛興。名普門須彌賢。次有佛興。名一切法精進幢。次有佛興。名法寶華功德雲。次有佛興。名寂靜光明髻。次有佛興。名法光明慈悲月。次有佛興。名功德燄海。次有佛興。名智日普光明。次有佛興。名普賢圓滿智。次有佛興。名神通智光王。次有佛興。名福德華光燈。次有佛興。名智師子幢王。次有佛興。名日光普照王。次有佛興。名須彌寶莊嚴相。次有佛興。名日光普照。次有佛興。名法王功德月。次有佛興。名開敷蓮華妙音雲。次有佛興。名日光明相。次有佛興。名普光明妙法音。次有佛興。名師子金剛那羅延無畏。次有佛興。名普智勇猛幢。次有佛興。名普開法蓮華身。次有佛興。名功德妙華海。次有佛興。名道場功德月。次有佛興。名法炬熾然月。次有佛興。名普光明髻。次有佛興。名法幢燈。次有佛興。名金剛海幢雲。次有佛興。名名稱山功德雲。次有佛興。名旃檀妙月。次有佛興。名普妙光明華。次有佛興。名照一切眾生光明王。次有佛興。名功德蓮華藏。次有佛興。名香燄光明王。次有佛興。名波頭摩華因。次有佛興。名眾相山普光明。次有佛興。名普名稱幢。次有佛興。名須彌普門光。次有佛興。名功德法城光。次有佛興。名大樹山光明。次有佛興。名普德光明幢。次有佛興。名功德吉祥相。次有佛興。名勇猛法力幢。次有佛興。名法輪光明音。次有佛興。名功德山智慧光。次有佛興。名無上妙法月。次有佛興。名法蓮華淨光幢。次有佛興。名寶蓮華光明藏。次有佛興。名光燄雲山燈。次有佛興。名普覺華。次有佛興。名種種功德燄須彌藏。次有佛興。名圓滿光山王。次有佛興。名福德雲莊嚴。次有佛興。名法山雲幢。次有佛興。名功德山光明。次有佛興。名法日雲燈王。次有佛興。名法雲名稱王。次有佛興。名法輪雲。次有佛興。名開悟菩提智光幢。次有佛興。名普照法輪月。次有佛興。名寶山威德賢。次有佛興。名賢德廣大光。次有佛興。名普智雲。次有佛興。名法力功德山。次有佛興。名功德香燄王。次有佛興。名金色摩尼山妙音聲。次有佛興。名頂髻出一切法光明雲。次有佛興。名法輪熾盛光。次有佛興。名無上功德山。次有佛興。名精進炬光明雲。次有佛興。名三昧印廣大光明冠。次有佛興。名寶光明功德王。次有佛興。名法炬寶蓋音。次有佛興。名普照虛空界無畏法光明。次有佛興。名月相莊嚴幢。次有佛興。名光明燄山雲。次有佛興。名照無障礙法虛空。次有佛興。名開顯智光身。次有佛興。名世主德光明音。次有佛興。名一切法三昧光明音。次有佛興。名法音功德藏。次有佛興。名熾然燄法海雲。次有佛興。名普照三世相大光明。次有佛興。名普照法輪山。次有佛興。名法界師子光。次有佛興。名須彌華光明。次有佛興。名一切三昧海師子燄。次有佛興。名普智光明燈。

　　善男子。如是等須彌山微塵數如來。其最後佛名法界城智慧燈。並於離垢光明劫中出興于世。我皆尊重親近供養。聽聞受持所說妙法。亦於彼一切諸如來所。出家學道。護持法教。入此菩薩甚深自在妙音解脫。種種方便。教化成熟無量眾生。

　　從是已來。於佛剎微塵數劫。所有諸佛出興於世。我皆供養修行其法。善男子。我從是來於生死夜無明昏寐諸眾生中而獨覺悟。令諸眾生。守護心城。捨三界城。住一切智無上法城。

　　【疏】三略舉。四結廣。及類顯成益。文並可知。

　　○第四謙己推勝。

　　善男子。我唯知此甚深自在妙音解脫。令諸世間離戲論語。不作二語。常真實語。恒清淨語。

　　如諸菩薩摩訶薩能知一切語言自性。於念念中。自在開悟一切眾生。入一切眾生言音海。於一切言辭悉皆辯了。明見一切諸法門海。於普攝一切法陀羅尼已得自在。隨諸眾生心之所疑而為說法。究竟調伏一切眾生。能普攝受一切眾生。巧修菩薩諸無上業。深入菩薩諸微細智。能善觀察諸菩薩藏。能自在說諸菩薩法。何以故。已得成就一切法輪陀羅尼故。而我云何能知能說彼功德行。

　　【疏】於中先謙已知一。略顯四種業用。若約妙音釋。則不綺。不離間。不妄。不惡口。如次配之。若約甚深釋者。不與理合。皆名戲論。理外發言。即是二語。既與理乖。則非真非淨。反此可知。後如諸下。推勝知多。

　　○第五指示後友。

　　善男子。此佛會中有主夜神。名開敷一切樹華。汝詣彼問。菩薩云何學一切智。云何安立一切眾生住一切智。

　　【疏】分三。初指後位。次頌前法。後善財得益。今初。開敷樹華者。約事。在香樹閣內故。約位。七地是有行有開發無相住故。

　　爾時守護一切城主夜神。欲重宣此解脫義。為善財童子而說頌言。

　菩薩解脫深難見　虛空如如平等相　普見無邊法界內　一切三世諸如來　出生無量勝功德
　證入難思真法性　增長一切自在智　開通三世解脫道　過於剎轉微塵劫　爾時有劫名淨光
　世界名為法燄雲　其城號曰寶華光　其中諸佛興於世　無量須彌塵數等　有佛名為法海音
　於此劫中先出現　乃至其中最後佛　名為法界燄燈王　如是一切諸如來　我皆供養聽受法
　我見法海雷音佛　其身普作真金色　諸相莊嚴如寶山　發心願得成如來　我暫見彼如來身
　即發菩提廣大心　誓願勤求一切智　性與法界虛空等　由斯普見三世佛　及以一切菩薩眾
　亦見國土眾生海　而普攀緣起大悲　隨諸眾生心所樂　示現種種無量身　普徧十方諸國土
　動地舒光悟含識　見第二佛而親近　亦見十方剎海佛　乃至最後佛出興　如是須彌塵數等
　於諸剎轉微塵劫　所有如來照世燈　我皆親近而瞻奉　令此解脫得清淨

　　【疏】二頌中。頌前法者。臨去殷勤。囑令修學故。十一偈分二。初二偈頌前體用。餘頌顯法根深。於中亦二。初頌初劫。後一偈頌類顯多劫。前中三。初三通頌初後。次四別頌於初佛得法。後一頌中間百佛。及後結文。

　　爾時善財童子。得入此菩薩甚深自在妙音解脫故。入無邊三昧海。入廣大總持海。得菩薩大神通。獲菩薩大辯才。心大歡喜。觀察守護一切城主夜神。以偈讚曰。

　已行廣大妙慧海　已度無邊諸有海　長壽無患智藏身　威德光明住此眾　了達法性如虛空
　普入三世皆無礙　念念攀緣一切境　心心永斷諸分別　了達眾生無有性　而於眾生起大悲
　深入如來解脫門　廣度羣迷無量眾　觀察思惟一切法　了知證入諸法性　如是修行佛智慧
　普化眾生令解脫　天是眾生調御師　開示如來智慧道　普為法界諸含識　說離世間眾怖行
　已住如來諸願道　已受菩提廣大教　已修一切徧行力　已見十方佛自在　天神心淨如虛空
　普離一切諸煩惱　了知三世無量剎　諸佛菩薩及眾生　天神一念悉了知　晝夜日月年劫海
　亦知一切眾生類　種種名相各差別　十方眾生生死處　有色無色想無想　隨順世俗悉了知
　引導使入菩提路　已生如來誓願家　已入諸佛功德海　法身清淨心無礙　隨眾生樂現眾色

　　【疏】三善財得益。雖通由前文。亦近由此。於中先長行敘益。後觀察下。偈頌慶讚。十偈分四。初一讚福智超絕。次四歎悲智甚深。念念攀緣一切境。不礙分別事故。心心永斷諸分別。常契理故。又上句約觀。下句約止。即止觀雙運。了達無性。成無分別。而起大悲。成上攀緣。攀緣即分別耳。不唯屬妄。次四總顯德圓。離障攝益。後一成行入位。

　　時善財童子說此頌已。禮夜神足。繞無量帀。殷勤瞻仰辭退而去。

　　【論】從善財問．證得此法其已久如已下。以理事相表法中。義隱難知處。略釋少分。以舉大綱。意明約報境即法故。以所行之法成其報故。因果相似。見報知法。其王及女俱作比丘及尼者。為般若波羅蜜三空寂滅門。是出生死中智慈之門。當時轉輪王者。今普賢菩薩是。此明智也。比丘尼者我身是。此明悲也。我唯知此甚深自在妙音解脫者。此明一音徧法界音。復無體無所分別。能轉一切法門。教化一切眾生。名之甚深自在妙音解脫。此是第六現前地。為一切智慧皆現前故。以般若波羅蜜為主。餘九為伴。此位治三空智慧。寂用不自在障。令得自在。

大方廣佛華嚴經疏論纂要卷第一百之九


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十三)

　　○第七開敷一切樹華夜神。寄遠行地。(【鈔】寄遠行地者。謂至無相住功用後邊。出過世間二乘道故。)初趣求。二敬問。

　　爾時善財童子。入菩薩甚深自在妙音解脫門。修行增進。往詣開敷一切樹華夜神所。見其身在眾寶香樹樓閣之內。妙寶所成師子座上。百萬夜神所共圍繞。

　　時善財童子頂禮其足。於前合掌而作是言。聖者。我已先發阿耨多羅三藐三菩提心。而未知菩薩云何學菩薩行。云何得一切智。唯願垂慈。為我宣說。

　　【疏】初二可知。

　　○第三授己法界。於中四。一顯法行。二立法名。三明業用。四辨根深。今初。

　　夜神言。善男子。我於此娑婆世界日光已沒。蓮華覆合。諸人眾等罷遊觀時。見其一切若山若水。若城若野。如是等處種種眾生。咸悉發心欲還所住。我皆密護。令得正道。達其處所。宿夜安樂。

　　善男子。若有眾生盛年好色。憍慢放逸。五欲自恣。我為示現老病死相。令生恐怖。捨離諸惡。復為稱歎種種善根使其修習。為慳吝者讚歎布施。為破戒者稱揚淨戒。有瞋恚者教住大慈。懷惱害者令行忍辱。若懈怠者令起精進。若散亂者令修禪定。住惡慧者令學般若。樂小乘者令住大乘。樂著三界諸趣中者。令住菩薩願波羅蜜。若有眾生福智微劣。為諸結業之所逼迫多留礙者。令住菩薩力波羅蜜。若有眾生其心闇昧無有智慧。令住菩薩智波羅蜜。

　　【疏】亦是法門所作業用。對先問行。故總示其行。未舉法門之名。於中二。先明安樂眾生行。後善男子若有下。利益眾生行。令物斷惡修善故。於中先總。後為慳吝下。別顯十度。治十蔽障。

　　○第二立法名。

　　善男子。我已成就菩薩出生廣大喜光明解脫門。

　　【疏】此有二意。一望前。稱己益物悲智之心。故生大喜。二者望後。照佛攝生廣大悲智。故生大喜。

　　○第三明業用。

　　善財言。大聖。此解脫門境界云何。

　　夜神言。善男子。入此解脫。能知如來普攝．眾生巧方便智。

　　云何普攝。善男子。一切眾生所受諸樂。皆是如來威德力故。順如來教故。行如來語故。學如來行故。得如來所護力故。修如來所印道故。種如來所行善故。依如來所說法故。如來智慧日光之所照故。如來性淨業力之所攝故。

　　【疏】於中先問。後答。問中以是業用分齊。故云境界。答中三。初總標。謂知佛攝生之智為業用分齊。二云何普攝下。略顯普攝之相。謂一切物(【校】物．纂要續藏金陵本誤作佛。)樂。皆由佛得。故知佛(【校】佛．纂要誤作物。)攝。

　　云何知然。善男子。我入此出生廣大喜光明解脫。憶念毗盧遮那如來應正等覺往昔所修菩薩行海。悉皆明見。

　　【疏】三廣顯巧方便智。先徵可知。後釋意云。我見如來從因至果。大悲巧攝。故知樂由佛生。於中二。先總明。

　　善男子。世尊往昔為菩薩時。見一切眾生著我我所。住無明暗室。入諸見稠林。為貪愛所縛。忿怒所壞。愚癡所亂。慳嫉所纏。生死輪迴。貧窮困苦。不得值遇諸佛菩薩。

　　見如是已。起大悲心利益眾生。所謂起願得一切妙寶資具攝眾生心。願一切眾生皆悉具足資生之物無所乏心。於一切眾事離執著心。於一切境界無貪染心。於一切所有無慳吝心。於一切果報無希望心。於一切榮好無羨慕心。於一切因緣無迷惑心。

　　起觀察真實法性心。起救護一切眾生心。起深入一切法漩澓心。起於一切眾生住平等大慈心。起於一切眾生行方便大悲心。起為大法蓋普覆眾生心。起以大智金剛杵破一切眾生煩惱障山心。起令一切眾生增長喜樂心。起願一切眾生究竟安樂心。起隨眾生所欲雨一切財寶心。起以平等方便成熟一切眾生心。起令一切眾生滿足聖財心。起願一切眾生究竟皆得十力智果心。

　　【疏】後別顯。於中亦二。先發善巧普攝之心。後起善巧普攝之行。前中亦二。先見發心之境。沈苦集故。後見如是下。正發救心。令得滅道。於中先並起慈悲心。後起觀察下。雙運悲智。

　　起如是心已。得菩薩力。現大神變。徧法界虛空界。於一切眾生前。普雨一切資生之物。隨其所欲悉滿其意。皆令歡喜。不悔不吝。無間無斷。

　　以是方便。普攝眾生教化成熟。皆令得出生死苦難。不求其報。淨治一切眾生心寶。令其生起一切諸佛同一善根。增一切智福德大海。

　　菩薩如是念念成熟一切眾生。念念嚴淨一切佛剎。念念普入一切法界。念念皆悉徧虛空界。念念普入一切三世。念念成就調伏一切諸眾生智。念念恒轉一切法輪。念念恒以一切智道利益眾生。念念普於一切世界種種差別諸眾生前。盡未來劫。現一切佛成等正覺。念念普於一切世界一切諸劫修菩薩行不生二想。所謂普入一切廣大世界海。一切世界種中。種種際畔諸世界。種種莊嚴諸世界。種種體性諸世界。種種形狀諸世界。種種分布諸世界。或有世界穢而兼淨。或有世界淨而兼穢。或有世界一向雜穢。或有世界一向清淨。或小或大。或粗或細。或正或側。或覆或仰。如是一切諸世界中。念念修行諸菩薩行。入菩薩位。現菩薩力。亦現三世一切佛身。隨眾生心。普使知見。

　　【疏】二起普攝行中亦二。先別明利益眾生行。後善男子毗盧遮那下。雜明種種行。前中三。初舉攝生行體。次以是方便下。明攝生本意。後菩薩如是念念下。辨攝生周徧。即廣大意．

　　善男子。毗盧遮那如來。於過去世如是修行菩薩行時。見諸眾生。不修功德無有智慧。著我我所。無明翳障。不正思惟。入諸邪見。不識因果。順煩惱業。墮於生死險難深坑。具受種種無量諸苦。

　　起大悲心。具修一切波羅蜜行。為諸眾生稱揚讚歎堅固善根。令其安住。遠離生死貧窮之苦。勤修福智助道之法。

　　為說種種諸因果門。為說業報不相違反。為說於法證入之處。為說一切眾生欲解。及說一切受生國土。令其不斷一切佛種。令其守護一切佛教。令其捨離一切諸惡。又為稱讚趣一切智助道之法。

　　令諸眾生心生歡喜。令行法施普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切聖財。令其得入佛自在門。令其攝取無量方便。令其觀見如來威德。令其安住菩薩智慧。

　　【疏】二雜明種種行中二。先明觀機。彰苦集無涯。後起大悲心下。顯修行無量。於中三。初總明化益。次為說種種下。別明化法。後令諸眾生下。總結化意。

　　○第四辨法根深。先問。後答。答中二。先歎深許說。二乃往下。承力正酬。今初。

　　善財童子言。聖者。發阿耨多羅三藐三菩提心。其已久如。

　　夜神言。善男子。此處難信。難知。難解。難入。難說。

　　一切世間及以二乘皆不能知。

　　唯除諸佛神力所護。善友所攝。集勝功德。欲樂清淨。無下劣心。無雜染心。無諂曲心。得普照耀智光明心。發普饒益諸眾生心。一切煩惱及以眾魔無能壞心。起必成就一切智心。不樂一切生死樂心。能求一切諸佛妙樂。能滅一切眾生苦惱。能修一切佛功德海。能觀一切諸法實性。能具一切清淨信解。能超一切生死暴流。能入一切如來智海。能決定到無上法城。能勇猛入如來境界。能速疾趣諸佛地位。能即成就一切智力。能於十力已得究竟。如是之人。於此能持。能入。能了。

　　何以故。此是如來智慧境界。一切菩薩尚不能知。況餘眾生。然我今者。以佛威力。欲令調順可化眾生意速清淨。欲令修習善根眾生心得自在。隨汝所問。為汝宣說。

　　【疏】前中二。先長行。亦二。先歎深難知。後承力許說。前中四。一標難知。非唯久遠難知。抑亦當時發心。已得深法。滿佛境故。況無久近相。非常見聞故難信。非聞慧境故難知。非思修故。難解難入。上皆心緣處滅故。難說者。言語道斷故。二一切下。顯不知人。三唯除下。揀去能知。即善財之類。四何以故下。徵釋所以。以是佛境故。權教菩薩尚不能知。況前劣耶。二然我今下。承力許說。

　　爾時開敷一切樹華夜神。欲重明其義。觀察三世如來境界而說頌言。

　佛子汝所問　甚深佛境界　難思剎塵劫　說之不可盡

　　【疏】後偈頌。二十一偈分二。初十九偈．頌歎深難說。後二偈．頌承力為說。前中四。初一偈。頌標深難說。

　非是貪恚癡　憍慢惑所覆　如是眾生等　能知佛妙法　非是住慳嫉　諂誑諸濁意
　煩惱業所覆　能知佛境界　非著蘊界處　及計於有身　見倒想倒人　能知佛所覺

　　【疏】二有三偈。頌不知人。

　佛境界寂靜　性淨離分別　非著諸有者　能知此法性

　　【疏】三有一偈。超頌前釋。以是佛境。故惑者不知。

　生於諸佛家　為佛所守護　持佛法藏者　智眼之境界　親近善知識　愛樂白淨法
　勤求諸佛力　聞此法歡喜　心淨無分別　猶如太虛空　慧燈破諸暗　是彼之境界
　以大慈悲意　普覆諸世間　一切皆平等　是彼之境界　歡喜心無著　一切皆能捨
　平等施眾生　是彼之境界　心淨離諸惡　究竟無所悔　順行諸佛教　是彼之境界
　了知法自性　及以諸業種　其心無動亂　是彼之境界　勇猛勤精進　安住心不退
　勤修一切智　是彼之境界
　其心寂靜住三昧　究竟清涼無熱惱　已修一切智海因　此證悟者之解脫　善知一切真實相
　深入無邊法界門　普度羣生靡有餘　此慧燈者之解脫　了達眾生真實性　不著一切諸有海
　如影普現心水中　此正道者之解脫　從於一切三世佛　方便願種而出生　盡諸劫剎勤修行
　此普賢者之解脫　普入一切法界門　悉見十方諸剎海　亦見其中劫成壞　而心畢竟無分別
　法界所有微塵中　悉見如來坐道樹　成就菩提化羣品　此無礙眼之解脫

　　【疏】四有十四偈。總頌揀去能知。

　汝於無量大劫海　親近供養善知識　為利羣生求正法　聞已憶念無遺忘
　毗盧遮那廣大境　無量無邊不可思　我承佛力為汝說　令汝深心轉清淨

　　【疏】次第頌前佛力所護等。恐繁不配。說者隨宜。

　　○第二承力正酬中二。先長行。亦二。先正說。後結會古今。

　　善男子。乃往古世過世界海微塵數劫。有世界海。名普光明真金摩尼山。其世界海中有佛出現。名普照法界智慧山寂靜威德王。善男子。其佛往修菩薩行時。淨彼世界海。其世界海中有世界微塵數世界種。一一世界種有世界微塵數世界。一一世界皆有如來出興於世。一一如來說世界海微塵數修多羅。一一修多羅授佛剎微塵數諸菩薩記。現種種神力。說種種法門。度無量眾生。

　　善男子。彼普光明真金摩尼山世界海中。有世界種名普莊嚴幢。此世界種中有世界。名一切寶色普光明。以現一切化佛影摩尼王為體。形如天城。以現一切如來道場影像摩尼王為其下際。住一切寶華海上淨穢相雜。此世界中有須彌山微塵數四天下。有一四天下最處其中。名一切寶山幢。其四天下一一縱廣十萬由旬。一一各有一萬大城。其閻浮提中有一王都。名堅固妙寶莊嚴雲燈。一萬大城周帀圍繞。閻浮提人壽萬歲時。

　　【疏】前中四。初總顯發心時處佛興。二善男子彼普光明下。別舉本生時處。三其中有王下。明發心勝緣。四時此會中有長者女下。正顯發心本事。初二可知。

　　其中有王。名一切法音圓滿蓋。有五百大臣。六萬采女。七百王子。其諸王子皆端正勇健。有大威力。爾時彼王威德。普被閻浮提內無有怨敵。

　　【疏】三中有四。初明大王治化。即鐵輪王。故云閻浮。

　　時彼世界劫欲盡時。有五濁起。一切人眾壽命短促。資財乏少。形色鄙陋。多苦少樂。不修十善。專作惡業。更相忿諍。互相毀辱。離他眷屬。妬他榮好。任情起見。非法貪求。以是因緣。風雨不時。苗稼不登。園林草樹一切枯槁。人民匱乏。多諸疫病。馳走四方。靡所依怙。

　　【疏】二五濁為因。感三災果。壽命短促即命濁。資財下。眾生濁。不修下。煩惱濁。任情下。見濁。劫濁則通。(【鈔】五濁為因感三災果者。三災有二。一小三災。謂饑饉。疾疫。刀兵。謂七年七月七日止。謂各是一七。二大三災。謂水火風。壞於器界。今此是前。經文具云。初明饑饉。以天不降澤故。二多諸疫病。即疾疫也。三馳走四方。靡所依怙。義兼刀兵。然三災復有二義。一約劫欲盡時。人壽十歲等。二者少分。往往多起。今此約少分災耳。)

　　咸來共繞王都大城。無量無邊百千萬億。四面周帀。高聲大呼。或舉其手。或合其掌。或以頭扣地。或以手搥胸。或屈膝長號。或踊身大叫。頭髮蓬亂。衣裳弊惡。皮膚皴裂。面目無光。而向王言。大王大王。我等今者。貧窮孤露。飢渴寒凍。疾病衰羸。眾苦所逼。命將不久。無依無救。無所控告。我等今者來歸大王。我觀大王仁慈智慧。於大王所生得安樂想。得所愛想。得活命想。得攝受想。得寶藏想。遇津梁想。逢道路想。值船筏想。見寶洲想。獲財利想。升天宮想。

　　【疏】三悲境現前。

　　爾時大王聞此語已。得百萬阿僧祇大悲門。一心思惟。發十種大悲語。其十者何。所謂哀哉眾生。墮於無底生死大坑。我當云何而速勉濟。令其得住一切智地。

　　【疏】四正明起行。於中二。先深起大悲。後廣行大施。初又二。一總明。謂三求眾生。皆墮無底生死深坑。難勉出故。(【校】自一總明起直至下餘如二地止。均係鈔文。)

　　哀哉眾生。為諸煩惱之所逼迫。我當云何而作救護。令其安住一切善業。

　　【疏】餘九為別。又分為二。初一解邪。理外推求。總名為邪。橫計世間常樂我淨。起貪等惑。故令住善業。

　　哀哉眾生。生老病死之所恐怖。我當云何為作歸依。令其永得身心安隱。

　　哀哉眾生。常為世間眾怖所逼。我當云何而為祐助。令其得住一切智道。

　　哀哉眾生。無有智眼。常為身見疑惑所覆。我當云何為作方便。令其得決疑見翳膜。

　　【疏】餘八行邪。於中別顯三求眾生。即分為三。初五悲欲求眾生。次二悲有求眾生。後一悲邪梵行求眾生。初中又二。前三悲現行五欲受用生過。後二悲未得五欲追求生過。前中即為三別。一悲不共財眾生。欲資身命。為生老等苦之所逼迫。而不得安。令不著財。則心安矣。二悲受無厭眾生。內心難滿。恐得惡名。怖失財利。故令得佛因。三悲貯積財眾生。不能了達財多禍多。名無智眼。決其疑見。即為方便。

　　哀哉眾生。常為癡暗之所迷惑。我當云何為作明炬。令其照見一切智城。

　　哀哉眾生。常為慳嫉諂誑所濁。我當云何而為開曉。令其證得清淨法身。

　　【疏】後中。悲未得五欲追求生過。前三悲其所惑。此二悲其造業。前門悲求後報。造有漏善。如夜暗行。迷失道路。當示慧炬。後門悲求現報。造諸惡行。慳己所有。嫉他勝己。諂誑求財。諸惑濁亂。若絕諸惡。則法身清淨。

　　哀哉眾生。長時漂沒生死大海。我當云何而普運度。令其得上菩提彼岸。

　　哀哉眾生。諸根剛強。難可調伏。我當云何而為調御。令其具足諸佛神力。

　　【疏】第二二門。悲有求眾生。前門即道差別。為五道循環。藏識漂溺惑苦大海。故令升彼岸。後門即界差別。謂眼等諸根。六塵等牽。不得自在。無有出期。以佛威神。引之令出。

　　哀哉眾生。猶如盲瞽不見道路。我當云何而為引導。令其得入一切智門。

　　【疏】第三以第十門。悲邪梵行求眾生。行不正道。迷無我理。隨逐邪見。乃至九十五種別。故引入智門。上十悲中皆有所對能治。畧以顯示。餘如二地。

　　作是語已。擊鼓宣令。我今普施一切眾生。隨有所須悉令充足。即時頒下閻浮提內大小諸城。及諸聚落。悉開庫藏。出種種物置四衢道。所謂金銀瑠璃摩尼等寶。衣服飲食。華香瓔珞。宮殿屋宅。牀榻敷具。建大光明摩尼寶幢。其光觸身悉使安隱。亦施一切病緣湯藥。種種寶器盛眾雜寶。金剛器中盛種種香。寶香器中盛種種衣。輦輿車乘。幢旛繒蓋。如是一切資生之物。悉開庫藏而以給施。亦施一切村營城邑。山澤林藪。妻子眷屬。以及王位。頭目耳鼻。脣舌牙齒。手足皮肉。心腎肝肺。內外所有悉皆能捨。

　　其堅固妙寶莊嚴雲燈城。東面有門。名摩尼山光明。於其門外有施會處。其地廣博。清淨平坦。無諸坑坎荊棘沙礫。一切皆以妙寶所成。散眾寶華。熏諸妙香。然諸寶燈。一切香雲充滿虛空。無量寶樹次第行列。無量華網。無量香網。彌覆其上。無量百千億那由他諸音樂器恒出妙音。如是一切。皆以妙寶而為莊嚴。悉是菩薩淨業果報。於彼會中置師子座。十寶為地。十寶欄楯。十種寶樹周帀圍繞。金剛寶輪以承其下。以一切寶為龍神像。而共捧持。種種寶物以為嚴飾。幢旛間列。眾網覆上。無量寶香常出香雲。種種寶衣處處分布。百千種樂恒奏美音。復於其上張施寶蓋。常放無量寶燄光明。如閻浮金熾然清淨。覆以寶網。垂諸瓔珞。摩尼寶帶。周迴間列。種種寶鈴恒出妙音。勸諸眾生修行善業。

　　時彼大王處師子座。形容端正。人相具足。光明妙寶以為其冠。那羅延身不可沮壞。一一支分悉皆圓滿。性普賢善。王種中生。於財及法悉得自在。辯才無礙。智慧明達。以政治國無違命者。

　　爾時閻浮提無量無數百千萬億那由他眾生。種種國土。種種族類。種種形貌。種種衣服。種種言辭。種種欲樂。俱來此會觀察彼王。咸言此王。是大智人。是福須彌。是功德月。住菩薩願。行廣大施。

　　時王見彼諸來乞者。生悲愍心。生歡喜心。生尊重心。生善友心。生廣大心。生相續心。生精進心。生不退心。生捨施心。生周徧心。善男子。爾時彼王見諸乞者。心大歡喜。經須臾頃。假使忉利天王。夜摩天王。兜率陀天王。盡百千億那由他劫所受快樂。亦不能及。善化天王於無數劫所受快樂。自在天王於無量劫所受快樂。大梵天王於無邊劫所受梵樂。光音天王於難思劫所受天樂。徧淨天王於無盡劫所受天樂。淨居天王不可說劫住寂靜樂。悉不能及。善男子。譬如有人。仁慈孝友。遭逢世難。父母妻息。兄弟姊妹。並皆散失。忽於曠野道路之間而相值遇。瞻奉撫對。情無厭足。時彼大王見來求者。心生歡喜。亦復如是。

　　善男子。其王爾時因善知識。於佛菩提解欲增長。諸根成就。信心清淨。歡喜圓滿。何以故。此菩薩勤修諸行。求一切智。願得利益一切眾生。願獲菩提無量妙樂。捨離一切諸不善心。常樂積集一切善根。常願救護一切眾生。常樂觀察薩婆若道。常樂修行一切智法。滿足一切眾生所願。入一切佛功德大海。破一切魔業惑障山。隨順一切如來教行。行一切智無障礙道。

　　已能深入一切智流。一切法流常現在前。大願無盡。為大丈夫。住大人法。積集一切普門善藏。離一切著。不染一切世間境界。知諸法性猶如虛空。於來乞者生一子想。生父母想。生福田想。生難得想。生恩益想。生堅固想。師想。佛想。

　　不簡方處。不擇族類。不選形貌。隨有來至。如其所欲。以大慈心平等無礙。一切普施皆令滿足。求飲食者施與飲食。求衣服者施與衣服。求香華者施與香華。求鬘蓋者施與鬘蓋。幢旛瓔珞。宮殿園苑。象馬車乘。牀座被褥。金銀摩尼諸珍寶物。一切庫藏。及諸眷屬。城邑聚落。皆悉如是普施眾生。

　　【疏】後廣行大施。於中八。一施令彌布。二其堅固下。施會大敷。三時彼大王下。施主超倫。四爾時閻浮下。施田雲集。五時王見彼下。施心殷重。六善男子其王爾時下。施願廣深。七已能深入下。施慧玄微。八不簡方下。施時均普。

　　時此會中有長者女。名寶光明。與六十童女俱。端正殊妙。人所喜見。皮膚金色。目髮紺青。身出妙香。口演梵音。上妙寶衣以為莊嚴。常懷慚愧。正念不亂。具足威儀。恭敬師長。常念順行甚深妙行。所聞之法憶持不忘。宿世善根流潤其心。清淨廣大。猶如虛空。等安眾生。常見諸佛。求一切智。

　　時寶光明女去王不遠。合掌頂禮。作如是念。我獲善利。我獲善利。我今得見大善知識。於彼王所生大師想。善知識想。具慈悲想。能攝受想。其心正直。生大歡喜。脫身瓔珞持奉彼王。作是願言。今此大王為無量無邊無明眾生作所依處。願我未來亦復如是。如彼大王所知之法。所載之乘。所修之道。所具色相。所有財產。所攝眾會。無邊無盡。難勝難壞。願我未來悉得如是。隨所生處．皆隨往生。

　　爾時大王知此童女發如是心。而告之言。童女。隨汝所欲。我皆與汝。我今所有一切皆捨。令諸眾生普得滿足。

　　【疏】第四正顯發心本事中六。一發心身德。二時寶光明女下。正發大心。同王心故。三爾時大王下。王發攝言。四時寶光明下。女讚王德。五時彼大王下。大王述讚。六王讚女已下。施行攝持。六中前三可知。

　　時寶光明女。信心清淨。生大歡喜。即以偈頌而讚王言。

　往昔此城邑　大王未出時　一切不可樂　猶如餓鬼處　眾生相殺害　竊盜縱淫佚
　兩舌不實語　無義粗惡言　貪愛他財物　瞋恚懷毒心　邪見不善行　命終墮惡道
　以是等眾生　愚癡所覆蔽　住於顛倒見　天旱不降澤　以無時雨故　百穀悉不生
　草木皆枯槁　泉流亦乾竭　大王未興世　津池悉枯涸　園苑多骸骨　望之如曠野

　大王升寶位　廣濟諸羣生　油雲被八方　普雨皆充洽　大王臨庶品　普斷諸暴虐
　刑獄皆止措　煢獨悉安隱

　往昔諸眾生　各各相殘害　飲血而噉肉　今悉起慈心
　往昔諸眾生　貧窮少衣服　以草自遮蔽　飢羸如餓鬼　大王既興世　粳米自然生
　樹中出妙衣　男女皆嚴飾　昔日競微利　非法相陵奪　今時並豐足　如遊帝釋園
　昔時人作惡　非分生貪染　他妻及童女　種種相侵逼　今見他婦人　端正妙嚴飾
　而心無染著　猶如知足天　昔日諸眾生　妄言不真實　非法無利益　諂曲取人意
　今日羣生類　悉離諸惡言　其心既柔軟　發語亦調順　昔日諸眾生　種種行邪法
　合掌恭敬禮　牛羊犬豚類　今聞王正法　悟解除邪見　了知苦樂報　悉從因緣起

　大王演妙音　聞者皆欣樂　梵釋音聲等　一切無能及　大王眾寶蓋　逈處虛空中
　擎以瑠璃幹　覆以摩尼網　金鈴自然出　如來和雅音　宣揚微妙法　除滅眾生惑
　次復廣演說　十方諸佛剎　一切諸劫中　如來并眷屬　又復次第說　過去十方剎
　又彼國土中　一切諸如來　又出微妙音　普徧閻浮界　廣說人天等　種種業差別
　眾生聽聞已　自知諸業藏　離惡勤修行　迴向佛菩提

　　【疏】四女讚中三。初標心淨。次發口言。後展身禮。口言偈中。五十二偈。分二。初二十五偈。總顯王德。後王父下二十七偈。顯王本生。前中有四。初六偈明王未興時損。次二偈明王興世之益。三有十偈翻損成德。即翻十惡。四有七偈。明依正難思。

　王父淨光明　王母蓮華光　五濁出現時　處位治天下　時有廣大園　園有五百池
　一一千樹繞　各各華彌覆　於其池岸上　建立千柱堂　欄楯等莊嚴　一切無不備
　末世惡法起　積年不降雨　池流悉乾竭　草樹皆枯槁

　王生七日前　先現靈瑞相
　見者咸心念　救世今當出　爾時於中夜　大地六種動　有一寶華池　光明猶日現
　五百諸池內　功德水充滿　枯樹悉生枝　華葉皆榮茂　池水既盈滿　流演一切處
　普及閻浮地　靡不皆霑洽　藥草及諸樹　百穀苗稼等　枝葉華果實　一切皆繁盛
　溝坑及堆阜　種種高下處　如是一切地　莫不皆平坦　荊棘沙礫等　所有諸雜穢
　皆於一念中　變成眾寶玉　眾生見是已　歡喜而讚歎　咸言得善利　如渴飲美水

　時彼光明王　眷屬無量眾　僉然備法駕　遊觀諸園苑　五百諸池內　有池名慶喜
　池上有法堂　父王於此住　先王語夫人　我念七夜前　中宵地震動　此中有光現
　時彼華池內　千葉蓮華出　光如千日照　上徹須彌頂　金剛以為莖　閻浮金為臺
　眾寶為華葉　妙香作鬚蘂　王生彼華上　端身結跏坐　相好以莊嚴　天神所恭敬
　先王大歡喜　入池自撫鞠　持以授夫人　汝子應欣慶

　寶藏皆涌出　寶樹生妙衣
　天樂奏美聲　充滿虛空中　一切諸眾生　皆生大歡喜　合掌稱希有　善哉救護世
　王時放身光　普照於一切　能令四天下　闇盡病除滅　夜叉毗舍闍　毒蟲諸惡獸
　所欲害人者　一切自藏匿　惡名失善利　橫事病所持　如是眾苦滅　一切皆歡喜
　凡是眾生類　相視如父母　離惡起慈心　專求一切智　關閉諸惡趣　開示人天路
　宣揚薩婆若　度脫諸羣生　我等見大王　普獲於善利　無歸無導者　一切悉安樂

　　【疏】後顯王本生中四。初四偈明先王世末。次八偈明王興先相。三有七偈。正顯誕生。四有八偈。生後之益。

　　爾時寶光明童女。以偈讚歎一切法音圓滿蓋王已。繞無量帀。合掌頂禮。曲躬恭敬。卻住一面。時彼大王告童女言。善哉童女。汝能信知他人功德。是為希有。童女。一切眾生不能信知他人功德。童女。一切眾生不知報恩。無有智慧。其心濁亂。性不明了。本無志力。又退修行。如是之人。不信不知菩薩如來所有功德神通智慧。童女。汝今決定求趣菩提。能知菩薩如是功德。汝今生此閻浮提中。發勇猛心。普攝眾生。功不唐捐。亦當成就如是功德。王讚女已。以無價寶衣。手自授與寶光童女。并其眷屬。一一告言。汝著此衣。時諸童女雙膝著地。兩手承捧。置於頂上。然後而著。既著衣已。右繞於王。諸寶衣中普出一切星宿光明。眾人見之。咸作是言。此諸女等皆悉端正。如淨夜天星宿莊嚴。

　　【疏】身禮。及王讚述等。可知。

　　○第二結會古今。

　　善男子。爾時一切法音圓滿蓋王者。豈異人乎。今毗盧遮那如來應正等覺是也。光明王者。淨飯王是。蓮華光夫人者。摩耶夫人是。寶光童女者。即我身是。其王爾時以四攝法所攝眾生。即此會中一切菩薩是。皆於阿耨多羅三藐三菩提得不退轉。或住初地。乃至十地。具種種大願。集種種助道。修種種妙行。備種種莊嚴。得種種神通。住種種解脫。於此會中。處於種種妙法宮殿。

　　○第二偈頌。

　　爾時開敷一切樹華主夜神。為善財童子。欲重宣此解脫義而說頌言。

　我有廣大眼　普見於十方　一切剎海中　五趣輪迴者　亦見彼諸佛　菩提樹下坐
　神通徧十方　說法度眾生　我有清淨耳　普聞一切聲　亦聞佛說法　歡喜而信受
　我有他心智　無二無所礙　能於一念中　悉了諸心海　我得宿命智　能知一切劫
　自身及他人　分別悉明了　我於一念知　剎海微塵劫　諸佛及菩薩　五道眾生類
　憶知彼諸佛　始發菩提願　乃至修諸行　一一悉圓滿　亦知彼諸佛　成就菩提道
　以種種方便　為眾轉法輪　亦知彼諸佛　所有諸乘海　正法住久近　眾生度多少
　我於無量劫　修習此法門　我今為汝說　佛子汝應學

　　【疏】但是總相。顯己能知。於中先九明能知。後一結勸。

　　善男子。我唯知此菩薩出生廣大喜光明解脫門。如諸菩薩摩訶薩。親近供養一切諸佛。入一切智大願海。滿一切佛諸願海。得勇猛智。於一菩薩地。普入一切菩薩地海。得清淨願。於一菩薩行。普入一切菩薩行海。得自在力。於一菩薩解脫門。普入一切菩薩解脫門海。而我云何能知能說彼功德行。

　　善男子。此道場中有一夜神。名大願精進力救護一切眾生。汝詣彼問。菩薩云何教化眾生。令趣阿耨多羅三藐三菩提。云何嚴淨一切佛剎。云何承事一切如來。云何修行一切佛法。

　　時善財童子頂禮其足。繞無數帀。殷勤瞻仰辭退而去。

　　【論】已上經文及頌。大意使令修習處俗大悲。不立出家之相。以毗盧遮那佛為所依主。即表第七地之慈悲門。通該五位。直至佛究竟果海故。以是起初至終。不異普光明智。但以一佛普會。不安立十地百佛勝進。不似前出纏三空般若位中。其王及女。出家作比丘比丘尼表之。此但以俗士表之。設佛果毗盧遮那佛。亦是俗身。以華冠瓔珞環釧莊嚴。非出家像也。以此第七一位慈悲門。與前後五位中同行。但約出世處世表像別故。令識勝進總別同異。此是第七遠行地善知識。何故名遠行地者。為此地修處世大慈悲行。遠徹十方世界海。人天地獄。一切行徹也。不自有求一念出世間心。以方便波羅蜜為主。餘九為伴。以治處世染淨二心。大悲處生死不自在障。令得自在。至八地菩薩行。得一分自在。於佛十力。猶未自在。十地方終。自六地已前。未得四攝中而得自在。為有染淨二業未亡。七地已去。四攝事中。方得自在故。以此位治染淨二障。入無染淨慈悲行故。

　　○第八大願精進力夜神。寄不動地。無功用道。任大願風。普救護故。(【鈔】寄第八不動地者。謂無分別智。任運相續。相用煩惱不能動故。)第一依教趣求。

　　爾時善財童子。往大願精進力救護一切眾生夜神所。

　　【疏】略無念法。亦表無功離念故。

　　○第二見敬咨問。然亦含二意。若約顯說。則自此盡偈。皆第二段。至夜神答言下。方屬第三授己法界。若約密授。則此現勝用。已為授己法界。善財發同善友心。便已得益。義雖通二。為欲順文。且依前判。就文分三。初見勝用。次時善財童子下。設敬證入。後爾時善財說此偈已下。咨問法要。今初。

　　見彼夜神在大眾中。坐普現一切宮殿摩尼王藏師子之座。普現法界國土摩尼寶網彌覆其上。現日月星宿影像身。現隨眾生心普令得見身。現等一切眾生形相身。現無邊廣大色相海身。現普現一切威儀身。現普於十方示現身。現普調一切眾生身。現廣運速疾神通身。現利益眾生不絕身。現常遊虛空利益身。現一切佛所頂禮身。現修習一切善根身。現受持佛法不忘身。現成滿菩薩大願身。現光明充滿十方身。現法燈普滅世闇身。現了法如幻淨智身。現遠離塵闇法性身。現普智照法明了身。現究竟無患無熱身。現不可沮壞堅固身。現無所住佛力身。現無分別離染身。現本清淨法性身。

　　【疏】先總見所依。後現日月下。別顯身相。有二十四身。初十即應機攝化身。次現一切佛所下六身。是應法成行身。餘是離障契理身。多隨內德應。顯身差別。見身了心。

　　○二設敬證入。

　　時善財童子。見如是等佛剎微塵數差別身。一心頂禮。舉體投地。良久乃起。合掌瞻仰。

　　於善知識生十種心。何等為十。所謂於善知識生同己心。令我精勤辦一切智助道法故。於善知識生清淨自業果心。親近供養生善根故。於善知識生莊嚴菩薩行心。令我速能莊嚴一切菩薩行故。於善知識生成就一切佛法心。誘誨於我令修道故。於善知識生能生心。能生於我無上法故。於善知識生出離心。令我修行普賢菩薩所有行願而出離故。於善知識生具一切福智海心。令我積集諸白法故。於善知識生增長心。令我增長一切智故。於善知識生具一切善根心。令我志願得圓滿故。於善知識生能成辦大利益心。令我自在安住一切菩薩法故。成一切智道故。得一切佛法故。是為十。

　　【疏】於中四。第一設敬陳禮。第二於善知下。發增勝心。第三發是心已下。深證懸同。第四既獲此已下。以偈慶讚。初二可知。

　　發是心已。得彼夜神與諸菩薩佛剎微塵數同行。所謂同念．心常憶念十方三世一切佛故。同慧．分別決了一切法海差別門故。同趣．能轉一切諸佛如來妙法輪故。同覺．以等空智普入一切三世間故。同根．成就菩薩清淨光明智慧根故。同心．善能修習無礙功德莊嚴一切菩薩道故。同境．普照諸佛所行境故。同證．得一切智照實相海淨光明故。同義．能以智慧了一切法真實性故。同勇猛．能壞一切障礙山故。同色身．隨眾生心示現身故。同力．求一切智不退轉故。同無畏．其心清淨如虛空故。同精進．於無量劫行菩薩行無懈倦故。同辯才．得法無礙智光明故。同無等．身相清淨超世間故。同愛語．令一切眾生皆歡喜故。同妙音．普演一切法門海故。同滿音．一切眾生隨類解故。同淨德．修習如來淨功德故。同智地．一切佛所受法輪故。同梵行．安住一切佛境界故。同大慈．念念普覆一切國土眾生海故。同大悲．普雨法雨潤澤一切諸眾生故。同身業．以方便行教化一切諸眾生故。同語業．以隨類音演說一切諸法門故。同意業．普攝眾生置一切智境界中故。同莊嚴．嚴淨一切諸佛剎故。同親近．有佛出世皆親近故。同勸請．請一切佛轉法輪故。同供養．常樂供養一切佛故。同教化．調伏一切諸眾生故。同光明．照了一切諸法門故。同三昧．普知一切眾生心故。同充徧．以自在力充滿一切諸佛剎海修諸行故。同住處．住諸菩薩大神通故。同眷屬．一切菩薩共止住故。同入處．普入世界微細處故。同心慮．普知一切諸佛剎故。同往詣．普入一切佛剎海故。同方便．悉現一切諸佛剎故。同超勝．於諸佛剎皆無比故。同不退．普入十方無障礙故。同破暗．得一切佛成菩提智大光明故。同無生忍．入一切佛眾會海故。同徧一切諸佛剎網．恭敬供養不可說剎諸如來故。同智證．了知彼彼法門海故。同修行．順行一切諸法門故。同希求．於清淨法深樂欲故。同清淨．集佛功德而以莊嚴身口意故。同妙意．於一切法智明了故。同精進．普集一切諸善根故。同淨行．成滿一切菩薩行故。同無礙．了一切法皆無相故。同善巧．於諸法中智自在故。同隨樂．隨眾生心現境界故。同方便．善習一切所應習故。同護念．得一切佛所護念故。同入地．得入一切菩薩地故。同所住．安住一切菩薩位故。同記別．一切諸佛授其記故。同三昧．一剎那中普入一切三昧門故。同建立．示現種種諸佛事故。同正念．正念一切境界門故。同修行．盡未來劫修行一切菩薩行故。同淨信．於諸如來無量智慧極欣樂故。同捨離．滅除一切諸障礙故。同不退智．與諸如來智慧等故。同受生．應現成熟諸眾生故。同所住．住一切智方便門故。同境界．於法界境得自在故。同無依．永斷一切所依心故。同說法．已入諸法平等智故。同勤修．常蒙諸佛所護念故。同神通．開悟眾生令修一切菩薩行故。同神力．能入十方世界海故。同陀羅尼．普照一切總持海故。同祕密法．了知一切修多羅中妙法門故。同甚深法．解一切法如虛空故。同光明．普照一切諸世界故。同欣樂．隨眾生心而為開示令歡喜故。同震動．為諸眾生現神通力普動十方一切剎故。同不虛．見聞憶念。皆悉令其心調伏故。同出離．滿足一切諸大願海成就如來十力智故。

　　時善財童子．觀察大願精進力救護一切眾生夜神。起十種清淨心。獲如是等佛剎微塵數同菩薩行。

　　【疏】三中有標釋結。今初。由前起同己等十心。故得同善友等行。通論同有四義。一人法無二。與一切法界同。二因果無二。與一切諸佛同。三自他無二。與一切菩薩同。四染淨無二。與一切眾生同。今云得彼夜神。與諸菩薩同菩薩行。則正是第三。義兼餘三。由見初故。則不殊餘二。方為究竟之同。良以八地證無生理。自他相作。皆無礙故。偏此明同。故下列中有無生忍。二所謂下。列釋八十四同。各有標名釋義。文相自顯。三時善財童子觀察下。總結。

　　既獲此已。心轉清淨。偏袒右肩。頂禮其足。一心合掌。以偈讚曰。

　我發堅固意　志求無上覺　今於善知識　而起自己心　以見善知識　集無盡白法
　滅除眾罪垢　成就菩提果　我見善知識　功德莊嚴心　盡未來剎劫　勤修所行道
　我念善知識　攝受饒益我　為我悉示現　正教真實法　關閉諸惡趣　顯示人天路
　亦示諸如來　成一切智道　我念善知識　是佛功德藏　念念能出生　虛空功德海
　與我波羅蜜　增我難思福　長我淨功德　令我冠佛繒　我念善知識　能滿佛智道
　誓願常依止　圓滿白淨法　我以此等故　功德悉具足　普為諸眾生　說一切智道
　聖者為我師　與我無上法　無量無數劫　不能報其恩

　　【疏】第四以偈慶讚。十偈分三。初八頌前發增勝心。次第頌前十句。初六偈各頌一句。第七偈上三句頌第七。下句頌第八。第八偈上半頌第九。下半頌第十。二有一偈。頌前深證懸同。三一偈。頌荷恩深重。

　　○第三咨問法要。

　　爾時善財說此偈已。白言。大聖願為我說。此解脫門．名為何等。發心已來為幾時耶。久如當得阿耨多羅三藐三菩提。

　　【疏】前已覩解脫之用。故不問云何修行。直徵名而已。文有三問。(已上第二見敬咨問竟。)

　　○第三授己法界。前即默授。今方言授。於中二。初答名問。後答發心久近。所以不答第三成菩提者。有二意故。一顯悲增。如休捨說。二顯久成。示居因位。故下所救千佛。尚已久成。況能救耶。(【鈔】故下所救千佛等者。法華經如來壽量品云。我實成佛已來。經無量無邊不可思議阿僧祇劫故。)前中二。先標名。

　　夜神告言。善男子。此解脫門。名教化眾生令生善根。

　　【疏】謂現身廣化。令生諸善。究竟得佛。故名為根。

　　○後顯其業用。謂契理之用。故用而無涯。動寂無二。於中三。初內契理事。明色即空故。二明大用無涯。廣現色身。空即色故。後結深廣。不礙悲故。今初。由了法界無定實色。舉體即空。而非斷空。空中無色。不礙色故。存亡隱顯皆自在故。方能隨樂現種種色。故先明其內契事理。(【鈔】初明內契理事者。此義全同十通中一切色身智通。前已廣說。故但略科。總出其意。今當重說。由內證實。故外現色。所以起信論云。問曰。若諸佛法身離於色相者。云何能現色相。答曰。即此法身。是色體故。能現於色。所謂從本已來。色心不二。以色性即智性故。色體無形。說名智身。以智性即色性故。說名法身徧一切處。所現之色。無有分齊。隨心能示十方世界無量菩薩。無量報身。無量莊嚴。各各差別。皆無分齊。而不相妨。此非心識分別能知。以真如自在用義故。釋曰。彼雖約佛。今此位極。大同佛也。)

　　我以成就此解脫故。悟一切法自性平等。入於諸法真實之性。證無依法。捨離世間。

　　悉知諸法色相差別。亦能了達青黃赤白。性皆不實。無有差別。

　　【疏】經中先明證實離相。後雙了性相。今初。悟一切法自性平等者。此句總明。云何平等。次云。入於諸法真實之性故。謂真實性中無差別相。無種種相。無無量相。萬法一如。何有不等。此真實性。依何立故。復次明證無依法。所謂不依於色。不依於空。若萬法依空。空無所依。今萬法依真。真無所依。即無依法門。故捨離世間。世間即有種種差別。斯則性尚不立。何況於相。亦不依空立色。亦不依色立空。亦無異無不異。無即無不即。斯見亦絕。強名內證。

　　後悉知諸法色相差別下。雙了性相。初明了相。空即色故。後亦能了達下。此明了性。色即空故。又上句色中無空。下句空中無色。又上句色能容空。下句空能容色。又上句空能顯色。下句色能顯空。無障無礙。(【校】案此段纂要全取釋經之鈔文為疏文。)

　　○二明大用無涯。

　　而恒示現無量色身。所謂種種色身。非一色身。無邊色身。清淨色身。一切莊嚴色身。普見色身。等一切眾生色身。普現一切眾生前色身。光明普照色身。見無厭足色身。相好清淨色身。離眾惡光明色身。示現大勇猛色身。甚難得色身。一切世間無能映蔽色身。一切世間共稱歎無盡色身。念念常觀察色身。示現種種雲色身。種種形顯色色身。現無量自在力色身。妙光明色身。一切淨妙莊嚴色身。隨順成熟一切眾生色身。隨其心樂現前調伏色身。無障礙普光明色身。清淨無濁穢色身。具足莊嚴不可壞色身。不思議法方便光明色身。無能奪奪一切色身。無諸闇破一切闇色身。集一切白淨法色身。大勢力功德海色身。從過去恭敬因所生色身。如虛空清淨心所生色身。最勝廣大色身。無斷無盡色身。光明海色身。於一切世間無所依平等色身。徧十方無所礙色身。念念現種種色相海色身。增長一切眾生歡喜心色身。攝取一切眾生海色身。一一毛孔中說一切佛功德海色身。淨一切眾生欲解海色身。決了一切法義色身。無障礙普照耀色身。等虛空淨光明色身。放廣大淨光明色身。照現無垢法色身。無比色身。差別莊嚴色身。普照十方色身。隨時示現應眾生色身。寂靜色身。滅一切煩惱色身。一切眾生福田色身。一切眾生見不虛色身。大智慧勇猛力色身。無障礙普周徧色身。妙身雲普現世間皆蒙益色身。具足大慈海色身。大福德寶山王色身。放光明普照世間一切趣色身。大智慧清淨色身。生眾生正念心色身。一切寶光明色身。普光藏色身。現世間種種清淨相色身。求一切智處色身。現微笑令眾生生淨信色身。一切寶莊嚴光明色身。不取不捨一切眾生色身。無決定無究竟色身。現自在加持力色身。現一切神通變化色身。生如來家色身。遠離眾惡徧法界海色身。普現一切如來道場眾會色身。具種種眾色海色身。從善行所流色身。隨所應化示現色身。一切世間見無厭足色身。種種淨光明色身。現一切三世海色身。放一切光明海色身。現無量差別光明海色身。超諸世間一切香光明色身。現不可說日輪雲色身。現廣大月輪雲色身。放無量須彌山妙華雲色身。出種種鬘雲色身。現一切寶蓮華雲色身。興一切燒香雲徧法界色身。散一切末香藏雲色身。現一切如來大願身色身。現一切語言音聲演法海色身。現普賢菩薩像色身。(【校】無能奪奪一切．纂要合論明藏清藏宮本綱要杭州鼓山金陵續藏諸本誤作無能映奪一切。茲從麗宋元藏．與貞元譯合。)

　　【疏】略顯九十八種色身。并初後標結。即為百身。起信等論。明八地當色自在地。故此廣辨色身。種種．約其類別。非一．約一類而多。餘可思準。(【鈔】二明無涯大用者。經中初句云。而恆示現無量色身者。牒前起後。故云而恆。由上空不礙色。故能現色。又若以色為色。不能現色。今即色非色。故無不現。又即空之色。方為妙色。故躡上明色空不二。成上真空。不二而二。斯為妙色。色空融即。為真法界。緣起無盡。即一現多。起信等論。明八地當色自在者。起信云。四者現色不相應染。依色自在地能離故。釋曰。何以得知論是八地。前有七地。後有九故。言等論者。等取瑜伽等。即上八地。由證無生。絕色累故。得十自在。十身相作。如影普現。皆色自在。)

　　○三總結深廣。

　　念念中現如是等色相身。充滿十方。令諸眾生或見或念。或聞說法。或因親近。或得開悟。或見神通。或覩變化。悉隨心樂應時調伏。捨不善業住於善行。

　　善男子。當知此由大願力故。一切智力故。菩薩解脫力故。大悲力故。大慈力故。作如是事。

　　善男子。我入此解脫。了知法性無有差別。而能示現無量色身。

　　一一身現無量色相海。一一相放無量光明雲。一一光現無量佛國土。一一土現無量佛興世。一一佛現無量神通力。開發眾生宿世善根。未種者令種。已種者令增長。已增長者令成熟。念念中令無量眾生於阿耨多羅三藐三菩提得不退轉。

　　【疏】於中四。一結所作之業。二善男子當知下。結能現所因。三善男子我入下。雙結寂用無礙。四一一身下。結成深廣。

　　○第二答發心久近中二。初歎深許說。後正答所問。今初。

　　善男子。如汝所問。從幾時來發菩提心。修菩薩行。如是之義。承佛神力。當為汝說。

　　【疏】前中三。初牒問許說。二歎法甚深。三結承力說。初可知。

　　善男子。菩薩智輪。遠離一切分別境界。不可以生死中長短染淨廣狹多少．如是諸劫．分別顯示。何以故。菩薩智輪本性清淨。離一切分別網。超一切障礙山。隨所應化而普照故。

　　善男子。譬如日輪。無有晝夜。但出時名晝。沒時名夜。菩薩智輪亦復如是。無有分別。亦無三世。但隨心現。教化眾生。言其止住前劫後劫。

　　善男子。譬如日輪住閻浮空。其影悉現一切寶物。及以河海諸淨水中。一切眾生莫不目見。而彼淨日不來至此。菩薩智輪亦復如是。出諸有海。住佛實法寂靜空中。無有所依。為欲化度諸眾生故。而於諸趣隨類受生。實不生死。無所染著。無長短劫諸想分別。何以故。菩薩究竟離心想見一切顛倒。得真實見。見法實性。知一切世間如夢如幻。無有眾生。但以大悲大願力故。現眾生前。教化調伏。

　　佛子。譬如船師。常以大船。於河流中。不依此岸。不著彼岸。不住中流。而度眾生無有休息。菩薩摩訶薩亦復如是。以波羅蜜船。於生死流中。不依此岸。不著彼岸。不住中流。而度眾生無有休息。雖無量劫修菩薩行。未曾分別劫數長短。

　　佛子。如太虛空。一切世界於中成壞。而無分別。本性清淨。無染無亂。無礙無厭。非長非短。盡未來劫。持一切剎。菩薩摩訶薩亦復如是。以等虛空界廣大深心。起大願風輪。攝諸眾生。令離惡道。生諸善趣。悉令安住一切智地。滅諸煩惱生死苦縛。而無憂喜疲厭之心。

　　善男子。如幻化人支體雖具。而無入息．及以出息．寒熱飢渴．憂喜生死．十種之事。菩薩摩訶薩亦復如是。以如幻智平等法身．現眾色相。於諸有趣。住無量劫。教化眾生。於生死中一切境界。無欣無厭。無愛無恚。無苦無樂。無取無捨。無安無怖。

　　【疏】二歎法中先法說。後喻明。今初先標。後釋。釋中先正釋。本性約理。離分別約智。超障約所斷。後隨所應下。釋妨。既無長短。今說長短者。為利生故。欲長則長．顯法根深。欲短便短．顯法超勝。

　　後喻顯有五。一皎日隨時喻。謂日體恆明．映山出沒。智無三世。心障見殊。二日輪現影喻。謂白日無來．隨處隱顯。智輪常寂．機見短長。三虛舟運物喻。喻菩薩無住攝生。四太虛無礙喻。喻於菩薩無功益物。五幻化無真喻。喻即用而寂。然上諸夜神歎深。皆倣斯法喻。(【鈔】然上諸夜神歎深皆倣斯法喻者。然多問發心時之久近。而答智輪。即體用故。然斯五喻。非無有義。皆前已有。故疏不釋。)

　　佛子。菩薩智慧。雖復如是甚深難測。我當承佛威神之力。為汝解說。令未來世諸菩薩等。滿足大願。成就諸力。

　　【疏】三結承力為說。可知。

　　○二正答所問。先長行。後偈頌。前中三。初善光劫中行因得法。次日光劫內供佛修行。後總結時處。初中二。先明最初佛所修證。後轉生值佛修行。今初。

　　佛子。乃往古世。過世界海微塵數劫。有劫名善光。世界名寶光。於其劫中有一萬佛出興於世。其最初佛。號法輪音虛空燈王。如來應正等覺。十號圓滿。彼閻浮提有一王都。名寶莊嚴。其東不遠有一大林。名曰妙光。中有道場。名為寶華。彼道場中有普光明摩尼蓮華藏師子之座。時彼如來。於此座上成阿耨多羅三藐三菩提。滿一百年。坐於道場。為諸菩薩諸天世人。及閻浮提宿植善根已成熟者。演說正法。

　　【疏】於中三。初古佛出興。

　　是時國王。名曰勝光。時世人民壽一萬歲。其中多有殺盜淫佚。妄言綺語。兩舌惡口。貪瞋邪見。不孝父母。不敬沙門婆羅門等。時王為欲調伏彼故。造立囹圄。枷鎖禁閉。無量眾生於中受苦。

　　【疏】二先王治化。囹圄者。周之獄名。

　　王有太子名為善伏。端正殊特人所喜見。具二十八大人之相。在宮殿中。遙聞獄囚楚毒音聲。心懷傷愍。從宮殿出。入牢獄中。見諸罪人。杻械枷鎖遞相連繫。置幽闇處。或以火炙。或以煙熏。或被榜笞。或遭臏割。裸形亂髮。飢渴羸瘦。筋斷骨現。號叫苦劇。太子見已。心生悲愍。以無畏聲安慰之言。汝莫憂惱。汝勿愁怖。我當令汝悉得解脫。便詣王所而白王言。獄中罪人。苦毒難處。願垂寬宥。施以無畏。

　　時王即集五百大臣。而問之言。是事云何。諸臣答言。彼罪人者。私竊官物。謀奪王位。盜入宮闈。罪應刑戮。有哀救者罪亦至死。

　　時彼太子悲心轉切。語大臣言。如汝所說。但放此人。隨其所應可以治我。我為彼故。一切苦事悉皆能受。粉身歿命無所顧惜。要令罪人皆得免苦。何以故。我若不救此眾生者。云何能救三界牢獄諸苦眾生。一切眾生在三界中貪愛所縛。愚癡所蔽。貧無功德。墮諸惡趣。身形鄙陋。諸根放逸。其心迷惑不求出道。失智慧光。樂著三有。斷諸福德。滅諸智慧。種種煩惱濁亂其心。住苦牢獄。入魔𦋀網。生老病死憂悲惱害。如是諸苦常所逼迫。我當云何令彼解脫。應捨身命而拔濟之。

　　時諸大臣共詣王所。悉舉其手。高聲唱言。大王當知。如太子意。毀壞王法。禍及萬人。若王愛念不責治者。王之寶祚亦不久立。王聞此言。赫然大怒。令誅太子。及諸罪人。

　　王后聞之。愁憂號哭。毀形降服。與千采女馳詣王所。舉身投地。頂禮王足。俱作是言。唯願大王赦太子命。

　　王即迴顧語太子言。莫救罪人。若救罪人。必當殺汝。

　　爾時太子。為欲專求一切智故。為欲利益諸眾生故。為以大悲普救攝故。其心堅固無有退怯。復白王言。願恕彼罪。身當受戮。王言隨意。

　　爾時王后白言。大王。願聽太子半月行施。恣意修福。然後治罪。王即聽許。

　　時都城北有一大園。名曰日光。是昔施場。太子往彼設大施會。飲食衣服。華鬘瓔珞。塗香末香。幢旛寶蓋。諸莊嚴具。隨有所求．靡不周給。

　　經半月已。於最後日。國王大臣。長者居士。城邑人民。及諸外道。悉來集會。時法輪音虛空燈王如來知諸眾生調伏時至。與大眾俱。天王圍繞。龍王供養。夜叉王守護。乾闥婆王讚歎。阿修羅王曲躬頂禮。迦樓羅王以清淨心散諸寶華。緊那羅王歡喜勸請摩睺羅伽王一心瞻仰。來入彼會。爾時太子及諸大眾遙見佛來。端嚴殊特。諸根寂定如調順象。心無垢濁如清淨池。現大神通。示大自在。顯大威德。種種相好莊嚴其身。放大光明普照世界。一切毛孔出香燄雲。震動十方無量佛剎。隨所至處。普雨一切諸莊嚴具。以佛威儀。以佛功德。眾生見者心淨歡喜。煩惱消滅。爾時太子及諸大眾。五體投地。頂禮其足。安施牀座。合掌白言。善來世尊。善來善逝。唯願哀愍攝受於我。處於此座。以佛神力。淨居諸天即變此座為香摩尼蓮華之座。佛坐其上。諸菩薩眾亦皆就座。周帀圍繞。彼時會中一切眾生。因見如來。苦滅障除。堪受聖法。爾時如來知其可化。以圓滿音說修多羅。名普照因輪。令諸眾生隨類各解。時彼會中有八十那由他眾生遠塵離垢。得淨法眼。無量那由他眾生得無學地。十千眾生住大乘道。入普賢行。成滿大願。當爾之時。十方各百佛剎微塵數眾生。於大乘中心得調伏。無量世界一切眾生免離惡趣生於天上。善伏太子．即於此時．得菩薩教化眾生令生善根解脫門。

　　【疏】三夜神修因。於中亦三。初明在家本事。二結會古今。三出家得法。今初有十。一悲救罪人。正答發心之始。榜笞。捶擊也。臏。謂刖足之流。二臣議非理。三請代囚命。四臣執令誅。言寶祚者。祚位也。易云。聖人之大寶曰位。五王后哀祈。六王奪子志。七太子確救。八母請修因。九正設施場。十經半月下。如來親救。於中六。一就戮時臨。二時法輪下。如來降德。三爾時太子下。敬申禮請。四以佛神下。就座談經。言普照因輪者。謂令知善惡。各自有因。罪人惡因所招。太子善因當滿故。五時彼會下。廣益當機。六善伏下。太子得法。(【鈔】臏謂刖足者。然俗有五刑。劓．墨．宮割．臏．大辟也。)

　　善男子。爾時太子豈異人乎。我身是也。我因往昔起大悲心。捨身命財。救苦眾生。開門大施。供養於佛。得此解脫。佛子當知。我於爾時。但為利益一切眾生。不著三界。不求果報。不貪名稱。不欲自讚。輕毀於他。於諸境界無所貪染。無所怖畏。但莊嚴大乘出要之道。常樂觀察一切智門。修行苦行。得此解脫。

　　佛子。於汝意云何。彼時五百大臣欲害我者。豈異人乎。今提婆達多等五百徒黨是也。是諸人等蒙佛教化。皆當得阿耨多羅三藐三菩提。於未來世。過須彌山微塵數劫。爾時有劫名善光。世界名寶光。於中成佛。其五百佛次第興世。最初如來名曰大悲。第二名饒益世間。第三名大悲師子。第四名救護眾生。乃至最後名曰醫王。雖彼諸佛大悲平等。然其國土。種族父母。受生誕生。出家學道。往詣道場。轉正法輪。說修多羅。語言音聲。光明眾會。壽命法住。及其名號。各各差別。

　　佛子。彼諸罪人我所救者。即拘留孫等賢劫千佛。及百萬阿僧祇諸大菩薩。於無量精進力名稱功德慧如來所。發阿耨多羅三藐三菩提心。今於十方國土行菩薩道。修習增長此菩薩教化眾生令生善根解脫者是。

　　時勝光王。今薩遮尼乾子大論師是。時王宮人及諸眷屬。即彼尼乾六萬弟子。與師俱來建大論幢。共佛論議。悉降伏之。授阿耨多羅三藐三菩提記者是。此諸人等皆當作佛。國土莊嚴。劫數名號。各各有異。

　　【疏】二結會古今。分四。初結自身。正酬發心之問。二結大臣。三結獄囚。四結王屬。並文處可知。薩遮。有也。尼乾。不繫也。裸形自餓。不繫衣食故。

　　佛子。我於爾時救罪人已。父母聽我。捨離國土妻子財寶。於法輪音虛空燈王佛所出家學道。五百歲中淨修梵行。即得成就百萬陀羅尼。百萬神通。百萬法藏。百萬求一切智勇猛精進。淨治百萬堪忍門。增長百萬思惟心。成就百萬菩薩力。入百萬菩薩智門。得百萬般若波羅蜜門。見十方百萬諸佛。生百萬菩薩大願。念念中十方各照百萬佛剎。念念中憶念十方世界前後際劫百萬諸佛。念念中知十方世界百萬諸佛變化海。念念中見十方百萬世界所有眾生。種種諸趣隨業所受。生時死時。善趣惡趣。好色惡色。其諸眾生種種心行。種種欲樂。種種根性。種種業習。種種成就。皆悉明了。

　　【疏】三明出家得法。各言百萬。義當彼時。已得四地。(【鈔】義當彼時已得四地者。初地百。二地千。三地萬。四地百萬故。)

　　○二明轉生值佛修行。

　　佛子。我於爾時。命終之後。還復於彼王家受生。作轉輪王。彼法輪音虛空燈王如來滅後。次即於此值法空王如來。承事供養。次為帝釋。即此道場。值天王藏如來親近供養。次為夜摩天王。即於此世界值大地威力山如來親近供養。次為兜率天王。即於此世界值法輪光音聲王如來親近供養。次為化樂天王。即於此世界值虛空智王如來親近供養。次為他化自在天王。即於此世界值無能壞幢如來親近供養。次為阿脩羅王。即於此世界值一切法雷音王如來親近供養。次為梵王。即於此世界值普現化演法音如來親近供養。佛子。此寶光世界善光劫中。有一萬佛出興於世。我皆親近承事供養。

　　【疏】略列八佛。通結一萬。(初善光劫中行因得法竟。)

　　○第二明日光劫中值佛修行。

　　次復有劫名曰日光。有六十億佛出興於世。

　　最初如來名妙相山。我時為王名曰大慧。於彼佛所承事供養。次有佛出名圓滿肩。我為居士親近供養。次有佛出名離垢童子。我為大臣親近供養。次有佛出名勇猛持。我為阿脩羅王親近供養。次有佛出名須彌相。我為樹神親近供養。次有佛出名離垢臂。我為商主親近供養。次有佛出名師子遊步。我為城神親近供養。次有佛出名為寶髻。我為毗沙門天王親近供養。次有佛出名最上法稱。我為乾闥婆王親近供養。次有佛出名光明冠。我為鳩槃茶王親近供養。

　　於彼劫中。如是次第有六十億如來出興於世。我常於此受種種身。一一佛所親近供養。教化成就無量眾生。於一一佛所。得種種三昧門。種種陀羅尼門。種種神通門。種種辯才門。種種一切智門。種種法明門。種種智慧門。照種種十方海。入種種佛剎海。見種種諸佛海。清淨成就。增長廣大。

　　【疏】於中三。初總標舉。次最初下。別列十佛。後於彼劫下。總結得法。

　　○第三總結時處修行得法。

　　如於此劫中親近供養爾所諸佛。於一切處。一切世界海微塵數劫。所有諸佛出興於世。親近供養。聽聞說法。信受護持。亦復如是。如是一切諸如來所。皆悉修習此解脫門。復得無量解脫方便。

　　○第二偈頌。

　　爾時救護一切眾生主夜神。欲重宣此解脫義。即為善財而說頌言。

　汝以歡喜信樂心　問此難思解脫法　我承如來護念力　為汝宣說應聽受

　　【疏】頌中有三十四頌。分四。初一頌承力許說。

　過去無邊廣大劫　過於剎海微塵數　時有世界名寶光　其中有劫號善光
　於此善光大劫中　一萬如來出興世　我皆親近而供養　從其修學此解脫

　　【疏】次二偈。古佛出興。

　時有王都名喜嚴　縱廣寬平極殊麗　雜業眾生所居住　或心清淨或作惡
　爾時有王名勝光　恒以正法御羣生

　　【疏】次一偈半。先王治化。

　其王太子名善伏　形體端正備眾相　時有無量諸罪人　繫身牢獄當受戮　太子見已生悲愍
　上啟於王請寬宥　爾時諸臣共白王　今此太子危王國　如是罪人應受戮　如何悉救令除免
　時勝光王語太子　汝救彼罪自當受　太子哀念情轉深　誓救眾生無退怯　時王夫人采女等
　俱來王所白王言　願放太子半月中　布施眾生作功德　時王聞已即聽許　設大施會濟貧乏
　一切眾生靡不臻　隨有所求咸給與　如是半月日云滿　太子就戮時將至　大眾百千萬億人
　同時瞻仰俱號泣　彼佛知眾根將熟　而來此會化羣生　顯現神變大莊嚴　靡不親近而恭敬
　佛以一音方便說　法燈普照修多羅　無量眾生意柔軟　悉蒙與授菩提記　善伏太子生歡喜
　發興無上正覺心　誓願承事於如來　普為眾生作依處　便即出家依佛住　修行一切種智道
　爾時便得此解脫　大悲廣濟諸羣生　於中止住經劫海　諦觀諸法真實性　常於苦海救眾生
　如是修習菩提道　劫中所有諸佛現　悉皆承事無有餘　咸以清淨信解心　聽聞持護所說法

　　【疏】餘頌夜神修因。於中四。初九偈半。頌在家本事。次一偈頌出家得法。三有二偈。頌一萬佛。

　次於佛剎微塵數　無量無邊諸劫海　所有諸佛現世間　一一供養皆如是　我念往昔為太子
　見諸眾生在牢獄　誓願捨身而救護　因其證此解脫門　經於佛剎微塵數　廣大劫海常修習
　念念令其得增長　復獲無邊巧方便　彼中所有諸如來　我悉得見蒙開悟　令我增明此解脫
　及以種種方便力　我於無量千億劫　學此難思解脫門　諸佛法海無有邊　我悉一時能普飲
　十方所有一切剎　其身普入無所礙　三世種種國土名　念念了知皆悉盡　三世所有諸佛海
　一一明見盡無餘　亦能示現其身相　普詣於彼如來所　又於十方一切剎　一切諸佛導師前
　普雨一切莊嚴雲　供養一切無上覺　又以無邊大問海　啟請一切諸世尊　彼佛所雨妙法雲
　皆悉受持無忘失　又於十方無量剎　一切如來眾會前　坐於眾妙莊嚴座　示現種種神通力
　又於十方無量剎　示現種種諸神變　一身示現無量身　無量身中現一身　又於一一毛孔中
　悉放無數大光明　各以種種巧方便　除滅眾生煩惱火　又於一一毛孔中　出現無量化身雲
　充滿十方諸世界　普雨法雨濟羣品　十方一切諸佛子　入此難思解脫門　悉盡未來無量劫
　安住修行菩薩行　隨其心樂為說法　令彼皆除邪見網　示以天道及二乘　乃至如來一切智
　一切眾生受生處　示現無邊種種身　悉同其類現眾像　普應其心而說法　若有得此解脫門
　則住無邊功德海　譬如剎海微塵數　不可思議無有量

　　【疏】四次於佛剎下有十七偈。頌總結時處得法。於中三。初一畧標。次三總會古今。後十三偈。重頌末後得法深廣。

　　○第四謙己推勝。

　　善男子。我唯知此教化眾生令生善根解脫門。如諸菩薩摩訶薩超諸世間。現諸趣身。不住攀緣。無有障礙。了達一切諸法自性。善能觀察一切諸法。得無我智。證無我法。教化調伏一切眾生。恒無休息。心常安住無二法門。普入一切諸言辭海。我今云何能知能說彼功德海。彼勇猛智。彼心行處。彼三昧境。彼解脫力。

　　○第五指示後友。

　　善男子。此閻浮提。有一園林。名嵐毗尼。彼園有神。名妙德圓滿。汝詣彼問。菩薩云何修菩薩行。生如來家。為世光明。盡未來劫而無厭倦。

　　【疏】嵐毗尼林。此云樂勝圓光。昔有天女下生此處。因以為名。表九地總持光明無不照故。友名妙德圓滿者。善慧無缺故。然此園在迦毗羅城東二十里。是摩耶生佛之處。又從九地。當得受職。是故令問生如來家。

　　時善財童子頂禮其足。繞無量帀。合掌瞻仰。辭退而去。

　　【論】善財問夜神得解脫其名何等。夜神答言。名教化眾生令生善根者。明一切眾生皆從無性智生。得此智者。一切善根自然而生。一切諸苦自然而滅。以智體性無作者故。眾生迷之。於無苦之中妄作諸業。若也達此。苦亡善生。是故名教化眾生令生善根解脫。又於此解脫。於無色身中。以無依住智。普現一切諸佛眾生身。如下文具明。又善財問夜神發無上大菩提心其已久如。夜神答云。如菩薩智輪。遠離一切分別境界。不可以生死中長短染淨。廣狹多少。如是分別顯示。以菩薩智輪。本性清淨。離一切分別網。超一切障礙山。隨應化而普化故。從此已下。舉六種喻。一如日遊空。無有晝夜喻。二如日輪住閻浮。影現一切寶中。及以河海淨水中。而眾生無不見日喻。三如船師常於大河流中。不依彼此及中流喻。四如太虛空。一切世界於中成壞而無分別本清淨喻。五以大願．如風輪持萬象喻。六如幻化人．肢體雖具．而無出入息及寒熱饑渴憂喜生死喻。此六喻。大約智性。自如空無性無依。無有處所。而常現一切諸佛眾生前教化。無有休息。以先所發大願風輪所持故。從佛子乃往古世過世界海微塵數劫已下。是夜神隨世說劫舉發心久近因緣。此是如幻中安立。

大方廣佛華嚴經疏論纂要卷第一百之十


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十一

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十四)

　　○第九嵐毗尼林神。寄善慧地。(【鈔】寄善慧地者。謂成就微妙四無礙辯。能徧十方。善說法故。)

　　爾時善財童子。於大願精進力救護一切眾生夜神所。得菩薩解脫已。憶念修習。了達增長。漸次遊行至嵐毗尼林。周徧尋覓彼妙德神。見在一切寶樹莊嚴樓閣中。坐寶蓮華師子之座。二十億那由他諸天恭敬圍繞。為說菩薩受生海經。令其皆得生如來家。增長菩薩大功德海。

　　善財見已。頂禮其足。合掌前立。白言大聖。我已先發阿耨多羅三藐三菩提心。而未能知菩薩云何修菩薩行。生如來家。為世大明。

　　【疏】初二可知。

　　○第三授己法界。於中四。一顯法義。二立法名。三明業用。四辨根本。初中二。先長行。後偈頌。前中四。一標數歎勝。二徵數列名。三依名釋義。四結歎勝益。今初。

　　彼神答言。善男子。菩薩有十種受生藏。若菩薩成就此法。則生如來家。念念增長菩薩善根。不疲不懈。不厭不退。無斷無失。離諸迷惑。不生怯劣惱悔之心。趣一切智。入法界門。發廣大心。增長諸度。成就諸佛無上菩提。捨世間趣。入如來地。獲勝神通。諸佛之法常現在前。順一切智真實義境。

　　【疏】於中生如來家。即正酬其問。

　　○第二徵數列名。

　　何等為十。一者願常供養一切諸佛受生藏。二者發菩提心受生藏。三者觀諸法門勤修行受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。

　　【疏】此通於六位。一當十信。二即十住。三通行向。四是初地。五從二至七。以是功用邊故。六七皆八地。然六即自分。七即勝進。得勸之後。八即九地。九當十地。十即等覺。入如來地。

　　然依行布。豎配定然。

　　若約圓融。初後通用。故云成就此法。則生如來家。

　　若定須具十。方得生家。何以文中第二第六。皆有生家。第十復言。於三世佛所．已受(【校】受．纂要南藏續藏金陵本作授。茲據嘉興藏改正。與下經及行願品疏合。)灌頂。故知須豎。約證分異。

　　若定豎者。則違具十則生之言。是知順橫。約圓融修觀。(【鈔】此之十法．通於六位下。疏文有五。一約位豎配。亦名行布釋。然依行布下。二結前生後。生後圓融。若約圓融下。三通諸位釋。亦名圓融釋。若定具十下四結成上豎。若定豎下。五結成須橫。實則橫豎無礙。是此中意。故存二釋。文義昭然。)

　　○第三依名釋義。

　　善男子。云何名願常供養一切佛受生藏。善男子。菩薩初發心時。作如是願。我當尊重恭敬供養一切諸佛。見佛無厭。於諸佛所常生愛樂。常起深信。修諸功德。恒無休息。是為菩薩為一切智始集善根受生藏。

　　【疏】一中即信發心。故賢首品云。常欲利樂諸羣生。莊嚴國土供養佛故。故文云。始集善根。

　　云何名發菩提心受生藏。善男子。此菩薩發阿耨多羅三藐三菩提心。所謂起大悲心。救護一切眾生故。起供養佛心。究竟承事故。起普求正法心。一切無吝故。起廣大趣向心。求一切智故。起慈無量心。普攝眾生故。起不捨一切眾生心。被求一切智堅誓甲故。起無諂誑心。得如實智故。起如說行心。修菩薩道故。起不誑諸佛心。守護一切佛大誓願故。起一切智願心。盡未來化眾生不休息故。菩薩以如是等佛剎微塵數菩提心功德故。得生如來家。是為菩薩第二受生藏。

　　【疏】二中初住發心。文具三心。生如來家。亦初住生家。(【鈔】亦初住生家者。恐人誤為初地生家。然其生家。略有六位。一初住生菩提心家。二第四住生聖教家。三初地生真如家。四四地約寄位生出世家。五八地生無生法忍家。六如來地。究竟生家。今是初住。第一是生菩提心家。)

　　云何名觀諸法門勤修行受生藏。善男子。此菩薩摩訶薩起觀一切法門海心。起迴向一切智圓滿道心。起正念無過失業心。起一切菩薩三昧海清淨心。起修成一切菩薩功德心。起莊嚴一切菩薩道心。起求一切智大精進行修諸功德如劫火熾然無休息心。起修普賢行教化一切眾生心。起善學一切威儀修菩薩功德。捨離一切所有住無所有真實心。是為菩薩第三受生藏。

　　【疏】三中十句。一觀法門海。標十行。二向一切智。標迴向。以行願相資。故合為一。餘八通行向。

　　云何名以深淨心普照三世受生藏。善男子。此菩薩具清淨增上心。得如來菩提光。入菩薩方便海。其心堅固猶若金剛。背捨一切諸有趣生。成就一切佛自在力。修殊勝行。具菩薩根。其心明潔。願力不動。常為諸佛之所護念。破壞一切諸障礙山。普為眾生作所依處。是為菩薩第四受生藏。

　　【疏】四中契理斷障。名深淨心。即淨心地。已證理故。堅如金剛。已得離生道故。捨諸有趣。已破二障礙山。故為物依處。(【鈔】四藏即淨心地等者。疏隨難釋。今更委釋。言得如來菩提光者。明心菩提故。入菩薩方便海者。證真了俗故。捨諸有趣。亦由已漸斷異生性故。成就自在者。分身百剎故。修菩薩殊勝行者。淨治地法。十行常修故。具菩薩根者。由證信故。餘皆成根。又大悲為首。故悲為根。以斷所知。故心明潔。十願成熟。故願不動。同佛證如。故得佛護。分別頓盡。名壞諸障。具上諸德。為物依處。)

　　云何名平等光明受生藏。善男子。此菩薩具足眾行普化眾生。一切所有悉皆能捨。住佛究竟淨戒境界。具足忍法。成就諸佛法忍光明。以大精進趣一切智到於彼岸。修習諸禪。得普門定。淨智圓滿。以智慧日明照諸法。得無礙眼見諸佛海。悟入一切真實法性。一切世間見者歡喜。善能修習如實法門。是為菩薩第五受生藏。

　　【疏】五中證如起行。為平等光明。戒忍進等。為次五地。得無礙下。即是七地。七地得無生忍光明。故入一切真實法。

　　云何名生如來家受生藏。善男子。此菩薩生如來家。隨諸佛住。成就一切甚深法門。具三世佛清淨大願。得一切佛同一善根。與諸如來共一體性。具出世行白淨善法。安住廣大功德法門。入諸三昧。見佛神力。隨所應化淨諸眾生。如問而對辯才無盡。是為菩薩第六受生藏。

　　【疏】六中以得無生忍。契同法性。為生佛家。願度增上。善根一體。惑等不動。為白淨法。

　　云何名佛力光明受生藏。善男子。此菩薩深入佛力。遊諸佛剎。心無退轉。供養承事菩薩眾會無有疲厭。了一切法皆如幻起。知諸世間如夢所見。一切色相猶如光影。神通所作皆如變化。一切受生悉皆如影。諸佛說法皆如谷響。開示法界咸令究竟。是為菩薩第七受生藏。

　　【疏】七中因佛勸起。能頓修行。名佛力光明。無功用修。故無疲厭等。

　　云何名觀普智門受生藏。善男子。此菩薩住童真位。觀一切智。一一智門盡無量劫。開演一切菩薩所行。於諸菩薩甚深三昧心得自在。念念生於十方世界諸如來所。於有差別境入無差別定。於無差別法現有差別智。於無量境知無境界。於少境界入無量境。通達法性廣大無際。知諸世間悉假施設。一切皆是識心所起。是為菩薩第八受生藏。

　　【疏】八中從第八地入第九地。故云住童真位。觀一切智智門．即法師之德故。於三性等皆如實知。即事知理之如實故．於有差別境入無差別定。即理窮事之如實故。於無差別法現有差別智。餘可準思。

　　云何名普現莊嚴受生藏。善男子。此菩薩能種種莊嚴無量佛剎。普能化現一切眾生及諸佛身。得無所畏。演清淨法。周流法界無所障礙。隨其心樂普使知見。示現種種成菩提行。令生無礙一切智道。如是所作不失其時。而常在三昧毗盧遮那智慧之藏。是為菩薩第九受生藏。

　　【疏】九中以佛莊嚴而莊嚴。故名普莊嚴。已得離垢等諸三昧故。雖復常用。而常在三昧。

　　云何名入如來地受生藏。善男子。此菩薩悉於三世諸如來所受灌頂法。普知一切境界次第。所謂知一切眾生前際後際歿生次第。一切菩薩修行次第。一切眾生心念次第。三世如來成佛次第。善巧方便說法次第。亦知一切初中後際所有諸劫若成若壞。名號次第。隨諸眾生所應化度。為現成道功德莊嚴。神通說法。方便調伏。是為菩薩第十受生藏。

　　【疏】十中約其自分．為此菩薩。約其勝進．名入佛地。已受職位．云受灌頂。智齊佛境．云知一切。如十定品辨。(【鈔】十入如來地。下文顯然。皆與本位義理相符。不為此釋。實抑經文。)

　　○第四結歎勝益。

　　佛子。若菩薩摩訶薩於此十法。修習增長。圓滿成就。則能於一莊嚴中現種種莊嚴。如是莊嚴一切國土。開導示悟一切眾生。盡未來劫無有休息。演說一切諸佛法海。種種境界。種種成熟。展轉傳來無量諸法。現不思議佛自在力。充滿一切虛空法界。於諸眾生心行海中而轉法輪。於一切世界示現成佛恒無間斷。以不可說清淨言音。說一切法。住無量處通達無礙。以一切法莊嚴道場。隨諸眾生欲解差別而現成佛。開示無量甚深法藏。教化成就一切世間。

　　【疏】可知。

　　○二重頌。

　　爾時嵐毗尼林神。欲重明其義。以佛神力。普觀十方而說頌言。

　最上離垢清淨心　見一切佛無厭足　願盡未來常供養　此明慧者受生藏　一切三世國土中
　所有眾生及諸佛　悉願度脫恒瞻奉　此難思者受生藏　聞法無厭樂觀察　普於三世無所礙
　身心清淨如虛空　此名稱者受生藏　其心恒住大悲海　堅如金剛及寶山　了達一切種智門
　此最勝者受生藏　大慈普覆於一切　妙行常增諸度海　以法光明照羣品　此雄猛者受生藏
　了達法性心無礙　生於三世諸佛家　普入十方法界海　此明智者受生藏　法身清淨心無礙
　普詣十方諸國土　一切佛力靡不成　此不思議受生藏　入深智慧已自在　於諸三昧亦究竟
　觀一切智如實門　此真身者受生藏　淨治一切諸佛土　勤修普化眾生法　顯現如來自在力
　此大名者受生藏　久已修行薩婆若　疾能趣入如來位　了知法界皆無礙　此諸佛子受生藏

　　【疏】頌中十偈。如次頌前十法。(一顯法義竟。)

　　○第二立法名。

　　善男子。菩薩具此十法生如來家。為一切世間清淨光明。善男子。我從無量劫來。得是自在受生解脫門。

　　【疏】法名中。先牒前所明。後我從無量下。指前立目。機感便現．無所擁礙。名自在受生。通能所見。(二立法名竟。)

　　○第三明法門業用。

　　善財白言。聖者。此解脫門境界云何。答言。善男子。我先發願。願一切菩薩示受生時．皆得親近。願入毗盧遮那如來無量受生海。以昔願力。生此世界閻浮提中嵐毗尼園。專念菩薩何時下生。

　　【疏】於中先問。後答。答中。知見此境．即是業用。於中二。先明依願受生。

　　經於百年。世尊果從兜率陀天而來生此。時此林中現十種相。何等為十。一者。此園中地．忽自平坦。坑坎堆阜。悉皆不現。二者。金剛為地．眾寶莊嚴。無有瓦礫荊棘株杌。三者。寶多羅樹．周帀行列。其根深植．至於水際。四者。生眾香芽。現眾香藏。寶香為樹。扶疏蔭映。其諸香氣．皆踰天香。五者諸妙華鬘．寶莊嚴具．行列分布．處處充滿。六者。園中所有一切諸樹。皆自然開摩尼寶華。七者。諸池沼中皆自生華。從地涌出．周布水上。八者。時此林中．娑婆世界欲色所住。天．龍．夜叉．乾闥婆．阿脩羅．迦樓羅．緊那羅．摩睺羅伽．一切諸王。莫不來集．合掌而住。九者。此世界中所有天女．乃至摩睺羅伽女．皆生歡喜。各各捧持諸供養具。向畢洛叉樹前．恭敬而立。十者。十方一切諸佛臍中．皆放光明。名菩薩受生自在燈。普照此林。一一光中．悉現諸佛受生誕生所有神變。及一切菩薩受生功德。又出諸佛種種言音。是為林中十種瑞相。此相現時。諸天王等．即知當有菩薩下生。我見此瑞。歡喜無量。

　　【疏】後如昔願覩。於中四。初覩降神瑞相。

　　善男子。摩耶夫人。出迦毗羅城。入此林時。復現十種光明瑞相。令諸眾生得法光明。何等為十。所謂一切寶華藏光。寶香藏光。寶蓮華開演出真實妙音聲光。十方菩薩初發心光。一切菩薩得入諸地現神變光。一切菩薩修波羅蜜圓滿智光。一切菩薩大願智光。一切菩薩教化眾生方便智光。一切菩薩證於法界真實光。一切菩薩得佛自在受生出家成正覺光。此十光明。普照無量諸眾生心。

　　【疏】二見出城現光。

　　善男子。摩耶夫人於畢洛叉樹下坐時。復現菩薩將欲誕生十種神變。何等為十。善男子。菩薩將欲誕生之時。欲界諸天天子天女．及以色界一切諸天．諸龍．夜叉．乾闥婆．阿脩羅．迦樓羅．緊那羅．摩睺羅伽．并其眷屬。為供養故。悉皆雲集。摩耶夫人威德殊勝。身諸毛孔．咸放光明。普照三千大千世界．無所障礙。一切光明．悉皆不現。除滅一切眾生煩惱及惡道苦。是為菩薩將欲誕生第一神變。又善男子。當爾之時．摩耶夫人腹中悉現三千世界一切形像。其百億閻浮提內各有都邑。各有園林。名號不同。皆有摩耶夫人於中止住。天眾圍繞。悉為顯現菩薩將生不可思議神變之相。是為菩薩將欲誕生第二神變。又善男子。摩耶夫人一切毛孔．皆現如來往昔修行菩薩道時．恭敬供養一切諸佛。及聞諸佛說法音者。譬如明鏡．及以水中．能現虛空日月星宿雲雷等像。摩耶夫人身諸毛孔亦復如是。能現如來往昔因緣。是為菩薩將欲誕生第三神變。又善男子。摩耶夫人身諸毛孔．一一皆現如來往修菩薩行時．所住世界城邑聚落．山林河海．眾生劫數．值佛出世．入淨國土．隨所受生壽命長短．依善知識修行善法．於一切剎在在生處．摩耶夫人常為其母。如是一切．於毛孔中靡不皆現。是為菩薩將欲誕生第四神變。又善男子。摩耶夫人一一毛孔顯現如來往昔修行菩薩行時。隨所生處．色相形貌．衣服飲食．苦樂等事．一一普現．分明辨了。是為菩薩將欲誕生第五神變。又善男子。摩耶夫人身諸毛孔．一一皆現世尊往昔修施行時。捨所難捨頭目耳鼻．脣舌牙齒．身體手足．血肉筋骨．男女妻妾．城邑宮殿．衣服瓔珞．金銀寶貨．如是一切內外諸物。亦見受者形貌音聲．及其處所。是為菩薩將欲誕生第六神變。又善男子。摩耶夫人入此園時．其林普現過去所有一切諸佛入母胎時．國土園林．衣服華鬘．塗香末香．旛繒幢蓋．一切眾寶莊嚴之事。伎樂歌詠上妙音聲。令諸眾生普得見聞。是為菩薩將誕生時第七神變。又善男子。摩耶夫人入此園時。從其身出菩薩所住摩尼寶王宮殿樓閣。超過一切天。龍。夜叉。乾闥婆。阿脩羅。迦樓羅。緊那羅。摩睺羅伽。及諸人王之所住者。寶網覆上。妙香普熏。眾寶莊嚴。內外清淨。各各差別不相雜亂。周帀徧滿嵐毗尼園。是為菩薩將誕生時第八神變。又善男子。摩耶夫人入此園時．從其身出十不可說百千億那由他佛剎微塵數菩薩。其諸菩薩．身形容貌．相好光明．進止威儀．神通眷屬。皆與毗盧遮那菩薩等無有異。悉共同時讚歎如來。是為菩薩將誕生時第九神變。又善男子。摩耶夫人將欲誕生菩薩之時．忽於其前．從金剛際．出大蓮華。名為一切寶莊嚴藏。金剛為莖。眾寶為鬚。如意寶王以為其臺。有十佛剎微塵數葉。一切皆以摩尼所成。寶網寶蓋以覆其上。一切天王．所共執持。一切龍王．降注香雨。一切夜叉王．恭敬圍繞．散諸天華。一切乾闥婆王．出微妙音．歌讚菩薩往昔供養諸佛功德。一切阿脩羅王．捨憍慢心．稽首敬禮。一切迦樓羅王．垂寶繒旛．徧滿虛空。一切緊那羅王．歡喜瞻仰．歌詠讚歎菩薩功德。一切摩睺羅伽王．皆生歡喜．歌詠讚歎．普雨一切寶莊嚴雲。是為菩薩將誕生時第十神變。

　　【疏】三覩將生神變。於中二。先標徵。畢洛叉者。此云高顯。後菩薩將欲下。別顯十變。一集眾息苦。二卷舒無礙。三毛現佛因。四現佛本事。五現行所依身。六徧現捨行。七現古佛受生園林。八現今佛所處宮殿。九出菩薩同類。十地現蓮華。將承至聖。

　　善男子。嵐毗尼園示現如是十種相已。然後菩薩其身誕生。如虛空中現淨日輪。如高山頂出於慶雲。如密雲中而耀電光。如夜闇中而然大炬。爾時菩薩從母脇生。身相光明亦復如是。善男子。菩薩爾時雖現初生。悉已了達一切諸法。如夢如幻。如影如像。無來無去。不生不滅。善男子。當我見佛。於此四天下閻浮提內嵐毗尼園示現初生種種神變時。亦見如來於三千大千世界．百億四天下閻浮提內．嵐毗尼園中．示現初生種種神變。亦見三千大千世界一一塵中無量佛剎。亦見百佛世界。千佛世界。乃至十方一切世界一一塵中無量佛剎。如是一切諸佛剎中．皆有如來示現受生種種神變。如是念念常無間斷。

　　【疏】四正覩誕生。於中三。初覩外相。有四種相。釋通事理。約事。謂一迴耀挺特故。二高顯邕容故。三威光赫奕故。四分明可覩故。約理。則一依性空．無住現故。二依涅槃山．無心出故。三大慈雲中．現無住之化身故。四為破眾生生死無明之大闇故。二菩薩爾時下。了其內德。三當我見佛下。結其周徧。則橫豎無窮。(三明法門業用竟。)

　　○第四顯法根深。

　　時善財童子白彼神言。大天。得此解脫。其已久如。答言。善男子。乃往古世。過億佛剎微塵數劫。復過是數。時有世界名為普寶。劫名悅樂。八十那由他佛於中出現。其第一佛名自在功德幢。十號具足。彼世界中有四天下名妙光莊嚴。

　　其四天下閻浮提中有一王都。名須彌莊嚴幢。其中有王名寶燄眼。其王夫人名曰喜光。善男子。如此世界摩耶夫人為毗盧遮那如來之母。彼世界中喜光夫人為初佛母。亦復如是。

　　善男子。其喜光夫人將欲誕生菩薩之時。與二十億那由他采女詣金華園。園中有樓名妙寶峯。其邊有樹名一切施。喜光夫人攀彼樹枝而生菩薩。諸天王眾各持香水共以洗沐。

　　時有乳母名為淨光。侍立其側。既洗沐已。諸天王眾授與乳母。乳母敬受生大歡喜。即得菩薩普眼三昧。得此三昧已。普見十方無量諸佛。復得菩薩於一切處示現受生自在解脫。如初受胎識。速疾無礙。得此解脫故。見一切佛乘本願力受生自在。亦復如是。

　　善男子。於汝意云何。彼乳母者豈異人乎。我身是也。

　　我從是來。念念常見毗盧遮那佛示現菩薩受生海。調伏眾生自在神力。如見毗盧遮那佛乘本願力。念念於此三千大千。乃至十方一切世界微塵之內。皆現菩薩受生神變。見一切佛悉亦如是。我皆恭敬。承事供養。聽所說法。如說修行。

　　【疏】先問。後答。答中。先長行中六。一古世佛興。二其四天下。顯昔父母。三其喜光下。攀樹誕生。四時有下。觀佛得法。五善男子下。結會古今。不結父母者。意明即淨飯摩耶。佛即今佛故。六我從是下。顯用周徧。

　　○後偈頌。

　　時嵐毗尼林神。欲重宣此解脫義。承佛神力。普觀十方而說頌言。

　佛子汝所問　諸佛甚深境　汝今應聽受　我說其因緣　過億剎塵劫　有劫名悅樂
　八十那由他　如來出興世　最初如來號　自在功德幢　我在金華園　見彼初生日
　我時為乳母　智慧極聰利　諸天授與我　菩薩金色身　我時疾捧持　諦觀不見頂
　身相皆圓滿　一一無邊際　離垢清淨身　相好以莊嚴　譬如妙寶像　見已自欣慶
　思惟彼功德　疾增眾福海　見此神通事　發大菩提心　專求佛功德　增廣諸大願
　嚴淨一切剎　滅除三惡道　普於十方土　供養無數佛　修行本誓願　救脫眾生苦
　我於彼佛所　聞法得解脫　億剎微塵數　無量劫修行　劫中所有佛　我昔曾供養
　護持其正法　淨此解脫海　億剎微塵數　過去十力尊　盡持其法輪　增明此解脫
　我於一念頃　見此剎塵中　一一有如來　所淨諸剎海　剎內悉有佛　園中示誕生
　各現不思議　廣大神通力　或見不思議　億剎諸菩薩　住於天宮上　將證佛菩提
　無量剎海中　諸佛現受生　說法眾圍繞　於此我皆見　一念見億剎　微塵數菩薩
　出家趣道場　示現佛境界　我見剎塵內　無量佛成道　各現諸方便　度脫苦眾生
　一一微塵中　諸佛轉法輪　悉以無盡音　普雨甘露法　億剎微塵數　一一剎塵內
　悉現於如來　示現般涅槃　如是無量剎　如來示誕生　而我悉分身　現前興供養
　不思議剎海　無量趣差別　我悉現其前　雨於大法雨　佛子我知此　難思解脫門
　無量億劫中　稱揚不可盡

　　【疏】偈頌中。二十三頌。分四。初一誡聽許說。次九最初修證。次十二偈。歷事增修。末偈結歎無盡。

　　○第五指示後友。

　　善男子。我唯知此菩薩於無量劫徧一切處示現受生自在解脫。如諸菩薩摩訶薩。能以一念為諸劫藏。觀一切法。以善方便而現受生。周徧供養一切諸佛。究竟通達一切佛法。於一切趣皆現受生。一切佛前坐蓮華座。知諸眾生應可度時。為現受生方便調伏。於一切剎現諸神變。猶如影像悉現其前。我當云何能知能說彼功德行。

　　善男子。此迦毗羅城有釋種女。名曰瞿波。汝詣彼問。菩薩云何於生死中教化眾生。

　　【疏】言瞿波者。此云守護大地。在家為父母守護。太子儲備。守護國地。既為其妃。依主得名。表十地既圓。故無地不護。然太子有三夫人。一名瞿波。次名耶輸陀羅。三名摩奴舍。今因位之極。故取其第一。法喜已滿。故寄之昔妃。此位親能得佛。故在生佛之城矣。

　　時善財童子頂禮其足。繞無數帀。殷勤瞻仰。辭退而去。

　　【論】此之菩薩受生門。意明第八地菩薩得無生忍。獲無功智。創始現前。令使進升九地。學佛說法辯才門。令使滿足天之及人一切眾生意。名為初始處胎。名為受生藏。如經頌云。聞法不厭樂觀察。普於三世無所礙。身心清淨如虛空。此名稱者受生藏。其心恆住大悲海。堅如金剛及寶山。了達一切種智門。此最勝者受生藏。廣如經具明。於此第九地。學佛智慧普周。十地大智法悅現前。以瞿波表之。十一地悲滿智周。以摩耶生佛表之。處世利物。大約以神及摩耶淨飯王等。表智悲之行滿。若佛者。一切處。一切時。無不是生故。善財問法。問境界。有二義。一問受生境界。二問得法門久近。境界如誕生之中。約三乘境界。一如摩耶夫人身所生法。約中下根眾生所見。約上根眾生。蓮華化身。或從空現。不從母胎。上上根眾生。豁然悟道。自覺聖智。冥與智應。不論如來出世。如善財所有知識。所說往因發心之始。具有如是種種諸流。亦有夜觀星月。便見空中有佛而為說法。亦有見佛從空而下而為說法。亦有空中供養栴檀塔座佛為說法者。如賢勝優婆夷。得菩薩無依處道場。既自開解。復為他說。又得無盡眼耳鼻舌身意。皆無盡門。此不從師學。此摩耶夫人身。但明悲智相資。益眾生事。隨根所見。各自不同。普賢菩薩云。為劣解眾生。母胎出現。上根之類。蓮華出興。若約異類多根。六趣差別。所見如來受生。萬類不同。且約人間感根所見。如經具明。乃至十方世界塵中。普見如來受生境界。以此境界以為園林。念菩薩何時誕生經於百年者。表從此九地升十地為百年。至十一地是生時。如境界果報光明摩耶夫人身相法事。如下一一具陳。寶多羅樹者。如此方椶櫚樹。勝寶所成。已下問發心久近中。言善男子。乃往古世過億佛剎微塵數劫。復過是數者。是不以限量分別之數。但總是無數也。世界名普賢者。從普賢願行為世界之體故。劫名可樂者。表從第九善慧地。生如來家智慧可樂故。八十那由他佛於中出現者。表第八地生第九地佛智慧家故。第一佛號自在功德。明已升十地。已下世界。是所化之境。王都是智所攝化之人。王及夫人。表智悲之行。二十億那由他采女。表智悲二行．法悅充滿。園及樓閣。表智遊生死如園。為明菩薩居生死中攝化眾生。令得樂者。是菩薩遊法樂故。其邊有樹名一切施。喜光。依所生菩薩施法樂得名。夫人攀彼樹枝而生菩薩者。表大悲攀緣利眾生萬行而生大智。以用利人。然菩薩何得有生。而作生法。皆約像表法。引接眾生。令易解故。設見生者但約一分眾生見如是生。非盡然也。已下以此知之。隨眾生解處而取之。是菩薩誕生法。但隨眾生。宜何受益。是菩薩誕生法故。意明勝智慧生。隨眾生欲。說法自在。是菩薩受生也。畢洛叉樹。此云高顯也。依佛名高顯而立樹名。亦稱德高顯。彌覆十方。已下合會因緣本行。如經具明。已下二十三行頌。重頌前法。如文具明。此是第九善慧地善知識。以力波羅蜜為主。餘九為伴。治於一切趣說法不自在障。令得自在。

　　○第十釋女瞿波。寄法雲地。(【鈔】寄法雲地者。謂大法智雲。含眾德水。蔽如空粗重。充滿法身故。)第一依教趣求。

　　爾時善財童子。向迦毗羅城。思惟修習受生解脫。增長廣大憶念不捨。

　　漸次遊行。至菩薩集會普現法界光明講堂。

　　【疏】於中二。初依前修證。後漸次下。趣求後友。於中四。一趣求詣處。二其中有神下。伴友迎讚。三善財童子言下。善財印述。四爾時善財下。神敬增深。

　　其中有神。號無憂德。與一萬主宮殿神俱。來迎善財。作如是言。善來丈夫。有大智慧。有大勇猛。能修菩薩不可思議自在解脫。心恒不捨廣大誓願。善能觀察諸法境界。安住法城。入於無量諸方便門。成就如來功德大海。得妙辯才。善調眾生。獲聖智身。恒順修行。知諸眾生心行差別。令其歡喜趣向佛道。

　　我觀仁者。修諸妙行心無暫懈。威儀所行悉皆清淨。汝當不久得諸如來清淨莊嚴無上三業。以諸相好莊嚴其身。以十力智瑩飾其心。遊諸世間。

　　我觀仁者。勇猛精進而無有比。不久當得普見三世一切諸佛。聽受其法。不久當得一切菩薩禪定解脫諸三昧樂。不久當入諸佛如來甚深解脫。

　　何以故。見善知識。親近供養。聽受其教。憶念修行。不懈不退。無憂無悔。無有障礙。魔及魔民不能為難。不久當成無上果故。

　　【疏】二中四。一讚行究竟。二我觀仁者修諸下。讚精進得果。三我觀仁者勇猛下。讚精進得法。四何以下。以理釋成。

　　善財童子言。聖者。如向所說。願我皆得。

　　聖者。我願一切眾生息諸熱惱。離諸惡業。生諸安樂。修諸淨行。聖者。一切眾生起諸煩惱。造諸惡業。墮諸惡趣。若身若心恒受楚毒。菩薩見已。心生憂惱。

　　聖者。譬如有人唯有一子。愛念情至。忽見被人割截支體。其心痛切不能自安。

　　菩薩摩訶薩亦復如是。見諸眾生以煩惱業。墮三惡趣受種種苦。心大憂惱。若見眾生起身語意三種善業。生天人趣受身心樂。菩薩爾時生大歡喜。

　　何以故。菩薩不自為故。求一切智。

　　不貪生死諸欲快樂。不隨想倒見倒心倒諸結隨眠愛見力轉。不起眾生種種樂想。亦不味著諸禪定樂。非有障礙疲厭退轉住於生死。

　　但見眾生於諸有中。具受無量種種諸苦．起大悲心。以大願力而普攝取。悲願力故修菩薩行。為斷一切眾生煩惱。為求如來一切智智。為供養一切諸佛如來。為嚴淨一切廣大國土。為淨治一切眾生樂欲。及其所有身心諸行。於生死中無有疲厭。

　　聖者。菩薩摩訶薩於諸眾生為莊嚴。令生人天富貴樂故。為父母。為其安立菩提心故。為養育。令其成就菩薩道故。為衛護。令其遠離三惡道故。為船師。令其得度生死海故。為歸依。令捨諸魔煩惱怖故。為究竟。令其永得清涼樂故。為津濟。令入一切諸佛海故。為導師。令至一切法寶洲故。為妙華。開敷諸佛功德心故。為嚴具。常放福德智慧光故。為可樂。凡有所作悉端嚴故。為可尊。遠離一切諸惡業故。為普賢。具足一切端嚴身故。為大明。常放智慧淨光明故。為大雲。常雨一切甘露法故。

　　聖者。菩薩如是修諸行時。令一切眾生皆生愛樂。具足法樂。

　　【疏】三善財印述中二。初印受所說。後聖者我願下。述自所作。於中二。先明四等攝生。後明萬德益物。前中有四。謂法。喻。合。釋。法有慈悲。合中兼喜。釋中不貪。兼明有捨。於中先徵。後釋。釋中先總明。後不貪生死下。別顯。於中先明不自為。後但見眾生下。明其所為。二聖者菩薩摩訶薩下。明萬德益物。於中二。初有十六句。別約喻顯。為物歸趣。後聖者菩薩如是下。結成益物。

　　爾時善財童子將升法堂。其無憂德。及諸神眾。以出過諸天上妙華鬘塗香末香。及以種種寶莊嚴具。散善財上。而說頌言。

　汝今出世間　為世大明燈　普為諸眾生　勤求無上覺　無量億千劫　難可得見汝
　功德日今出　滅除諸世闇　汝見諸眾生　顛倒惑所覆　而興大悲意　求證無師道
　汝以清淨心　尋求佛菩提　承事善知識　不自惜身命　汝於諸世間　無依無所著
　其心普無礙　清淨如虛空　汝修菩提行　功德悉圓滿　放大智慧光　普照一切世
　汝不離世間　亦不著於世　行世無障礙　如風遊虛空　譬如火災起　一切無能滅
　汝修菩提行　精進火亦然　勇猛大精進　堅固不可動　金剛慧師子　遊行無所畏
　一切法界中　所有諸剎海　汝悉能往詣　親近善知識

　　爾時無憂德神說此頌已。為愛樂法故。隨逐善財恒不捨離。

　　【疏】四神敬增深者。以聞上法故。文中三。初長行申供。次以偈讚德。十偈分二。初三歎下益眾生行。後七歎上求無礙行。後爾時下。以身隨逐。愛重情深故。(第一依教趣求竟。)

　　○第二見敬咨問。

　　爾時善財童子。入普現法界光明講堂。周徧推求彼釋氏女。見在堂內。坐寶蓮華師子之座。八萬四千采女所共圍繞。是諸采女。靡不皆從王種中生。悉於過去修菩薩行。同種善根。布施愛語。普攝眾生。已能明見一切智境。已共修集佛菩提行。恒住正定。常遊大悲。普攝眾生猶如一子。慈心具足。眷屬清淨。已於過去成就菩薩不可思議善巧方便。皆於阿耨多羅三藐三菩提得不退轉。具足菩薩諸波羅蜜。離諸取著。不樂生死。雖行諸有心常清淨。恒勤觀察一切智道。離障蓋網。超諸著處。從於法身而示化形。生普賢行。長菩薩力。智日慧燈悉已圓滿。

　　爾時善財童子。詣彼釋女瞿波之所頂禮其足。合掌而住。作如是言。聖者。我已先發阿耨多羅三藐三菩提心。而未知菩薩云何於生死中而不為生死過患所染。了法自性而不住聲聞辟支佛地。具足佛法而修菩薩行。住菩薩地而入佛境界。超過世間而於世受生。成就法身而示現無邊種種色身。證無相法而為眾生示現諸相。知法無說而廣為眾生演說諸法。知眾生空而恒不捨化眾生事。雖知諸佛不生不滅。而勤供養無有退轉。雖知諸法無業無報。而修諸善行恒不止息。

　　【疏】先見。次敬。後問。前中二。先入堂推求。已見依報。此文亦可屬前。二見在堂內下。見其正報。初見主。後八萬下見伴。廣歎伴從勝德。主德固已絕言。二爾時善財下。設敬。三作如是言下。咨問。於中先自陳發心。後而未知下。正問。有十一句。問悲智逆順權實寂用無礙雙行之行。前十句攝為五對。一過凡越小對。二離果超因對。三現生示色對。四極相窮說對。五下化上供對。十一總顯諸善。真俗雙行。(第二見敬咨問竟。)

　　○第三示己法界。於中四。一法義。二法名。三法用。四法根。今初。

　　時瞿波女告善財言。善哉善哉。善男子。汝今能問菩薩摩訶薩如是行法。修習普賢諸行願者。能如是問。諦聽諦聽。善思念之。我當承佛神力。為汝宣說。

　　善男子。若諸菩薩成就十法。則能圓滿因陀羅網普智光明菩薩之行。何等為十。所謂依善知識故。得廣大勝解故。得清淨欲樂故。集一切福智故。於諸佛所聽聞法故。心恒不捨三世佛故。同於一切菩薩行故。一切如來所護念故。大悲妙願皆清淨故。能以智力普斷一切諸生死故。是為十。若諸菩薩成就此法。則能圓滿因陀羅網普智光明菩薩之行。

　　佛子。若菩薩親近善知識。則能精進不退。修習出生無盡佛法。佛子。菩薩以十種法承事善知識。何等為十。所謂於自身命．無所顧惜。於世樂具．心不貪求。知一切法．性皆平等。永不退捨一切智願。觀察一切法界實相。心恒捨離一切有海。知法如空．心無所依。成就一切菩薩大願。常能示現一切剎海。淨修菩薩無礙智輪。佛子。應以此法。承事一切諸善知識。無所違逆。

　　【疏】於中先長行。後偈頌。前中亦二。先讚誡許說。後善男子下。正顯法義。於中二。先明帝網智光行。謂依此十。則照重重無盡法故。有標。釋。結。可知。

　　後佛子若菩薩下。承事善友行。前明依法。此辨依人。法假人弘。故由得此出無盡法。亦是廣前初一。亦有標。釋。結。

　　爾時釋迦瞿波女。欲重明此義。承佛神力。觀察十方而說頌言。

　菩薩為利諸羣生　正念親承善知識　敬之如佛心無怠　此行於世帝網行　勝解廣大如虛空
　一切三世悉入中　國土眾生佛皆爾　此是普智光明行

　志樂如空無有際　永斷煩惱離諸垢
　一切佛所修功德　此行於世身雲行　菩薩修習一切智　不可思議功德海　淨諸福德智慧身
　此行於世不染行　一切諸佛如來所　聽受其法無厭足　能生實相智慧燈　此行於世普照行
　十方諸佛無有量　一念一切悉能入　心恒不捨諸如來　此向菩提大願行　能入諸佛大眾會
　一切菩薩三昧海　願海及以方便海　此行於世帝網行　一切諸佛所加持　盡未來際無邊劫
　處處修行普賢道　此是菩薩分身行　見諸眾生受大苦　起大慈悲現世間　演法光明除闇冥
　此是菩薩智日行　見諸眾生在諸趣　為集無邊妙法輪　令其永斷生死流　此是修行普賢行

　菩薩修行此方便　隨眾生心而現身　普於一切諸趣中　化度無量諸含識　以大慈悲方便力
　普徧世間而現身　隨其解欲為說法　皆令趣向菩提道

　　【疏】後頌中。有十二偈。分二。前十偈。如次頌前十帝網行。然前長行。但名帝網光明行。則十法通稱。今偈中初二．取前總名。後之八行。各別立稱。則知十名。一一通其十行。重重無礙。方受帝網之名。又須得斯偈意。方了前名。後二偈。頌前事友十法後二。以後二相隱故。餘畧不頌。

　　○第二立法名。

　　時釋迦瞿波說此頌已。告善財童子言。善男子。我已成就觀察一切菩薩三昧海解脫門。

　　【疏】謂一切菩薩普賢三昧深廣如海。如法界故深。如眾生名故廣。以殊妙智念念觀察。故立此名。

　　○第三明法門業用中。先問。後答。答中二。先顯廣知。後釋知所以。前中三。初知娑婆世界。次類知剎海。後別顯毗盧因果。今初。

　　善財言。大聖。此解脫門境界云何。

　　答言。善男子。我入此解脫。知此娑婆世界佛剎微塵數劫所有眾生。於諸趣中死此生彼。作善作惡受諸果報。有求出離．不求出離。正定．邪定．及以不定。有煩惱善根．無煩惱善根。具足善根．不具足善根。不善根所攝善根。善根所攝不善根。如是所集善不善法。我皆知見。

　　又彼劫中所有諸佛名號次第。我悉了知。彼佛世尊從初發心。及以方便求一切智。出生一切諸大願海。供養諸佛修。菩薩行。成等正覺。轉妙法輪。現大神通。化度眾生。我悉了知。

　　亦知彼佛眾會差別。其眾會中。有諸眾生依聲聞乘而得出離。其聲聞眾過去修習一切善根。及其所得種種智慧。我悉了知。

　　有諸眾生依獨覺乘而得出離。其諸獨覺所有善根。所得菩提。寂滅解脫。神通變化。成熟眾生。入於涅槃。我悉了知。

　　亦知彼佛諸菩薩眾。其諸菩薩從初發心修習善根。出生無量諸大願行。成就滿足諸波羅蜜。種種莊嚴菩薩之道。以自在力。入菩薩地。住菩薩地。觀菩薩地。淨菩薩地。菩薩地相。菩薩地智。菩薩攝智。菩薩教化眾生智。菩薩建立智。菩薩廣大行境界。菩薩神通行。菩薩三昧海。菩薩方便。菩薩於念念中所入三昧海。所得一切智光明。所獲一切智電光雲。所得實相忍。所通達一切智。所住剎海。所入法海。所知眾生海。所住方便。所發誓願。所現神通。我悉了知。

　　善男子。此娑婆世界盡未來際所有劫海。展轉不斷。我皆了知。

　　【疏】於中二。先知剎塵劫事。後善男子此娑婆下。類盡未來。前中亦二。一知世間善惡因果。不善根所攝善根者。如瞋心持戒等。下句類知。二又彼劫下。知出世因果。於中亦二。先知佛因果。後亦知彼佛眾下。知佛眾會。於中有三。初知聲聞。二知緣覺。三知菩薩。及後類盡未來。文並可知。

　　○第二類知剎海。

　　如知娑婆世界。亦知娑婆世界內微塵數世界。亦知娑婆世界內一切世界。亦知娑婆世界微塵內所有世界。亦知娑婆世界外十方無間所住世界。亦知娑婆世界世界種所攝世界。亦知毗盧遮那世尊此華藏世界海中十方無量諸世界種所攝世界。

　　所謂世界廣博。世界安立。世界輪。世界場。世界差別。世界轉。世界蓮華。世界須彌。世界名號。盡此世界海一切世界。由毗盧遮那世尊本願力故。我悉能知。亦能憶念。

　　【疏】於中二。先通顯知多。後別顯所知相狀。今初。有六重類知。後後廣於前前。初二皆全(【校】全．纂要及金陵本作同。準行願品疏應從嘉興藏南藏續藏作全。)剎攝多剎。而初但攝同類剎。故云塵數。二即異類剎。故云一切。一切種類故。三即塵中攝剎。故細於前。四即十三佛剎塵數圍繞界。及廣大眷屬世界。故云娑婆世界外等。五即普照十方熾然寶光明剎種所攝剎。通二十重。六即全蓮華藏世界海。

　　後所謂下。別顯所知相狀。有十種。一廣博。即所依種。二安立。即因緣。或所依住。三即輪圍。四即其中場地。五體類各殊。六轉者。有二義。一如輪側轉形故。故世界成就品云。或有世界隨輪轉。二即劫轉變故。七所依蓮華。八即其中須彌。九隨緣立稱。十即結果屬因。謂華藏世界海。是佛本願所嚴。故云由力。

　　○第三別顯毗盧因果。

　　亦念如來往昔所有諸因緣海。所謂修習一切諸乘方便。無量劫中住菩薩行。淨佛國土。教化眾生。承事諸佛。造立住處。聽受說法。護諸三昧。得諸自在。修檀波羅蜜。入佛功德海。持戒苦行。具足諸忍。勇猛精進。成就諸禪。圓滿淨慧。於一切處示現受生。普賢行願悉皆清淨。普入諸剎。普淨佛土。普入一切如來智海。普攝一切諸佛菩提。得於如來大智光明。證於諸佛一切智性。成等正覺。轉妙法輪。及其所有道場眾會。其眾會中一切眾生往世已來所種善根。從初發心成熟眾生。修行方便念念增長。獲諸三昧神通解脫。如是一切。我悉了知。

　　【疏】於中二。先明因。然有二義。一者成上。上但總云本願力故。今別顯成剎之因。二者順後。亦通正報之因。後得於如來下。顯果可知。

　　○第二釋知所以。

　　何以故。我此解脫。能知一切眾生心行。一切眾生修行善根。一切眾生雜染清淨。一切眾生種種差別。一切聲聞諸三昧門。一切緣覺寂靜三昧神通解脫。一切菩薩一切如來解脫光明。皆了知故。

　　○第四顯法根深。先問。後答。問中雖但問得法久近。而義已含修行久近。得此法門故。答中分四。一明最初佛所發心修行。二於中間多佛修行。三證明得法之時。四多劫修瑩此法。初中分二。初正顯本緣。二結會古今。今初。

　　爾時善財童子白瞿波言。聖者。得此解脫。其已久如。

　　答言。善男子。我於往世。過佛剎微塵數劫。有劫名勝行。世界名無畏。彼世界中有四天下名為安隱。其四天下閻浮提中有一王城。名高勝樹。於八十王城中最為上首。彼時有王名曰財主。其王具有六萬采女。五百大臣。五百王子。其諸王子。皆悉勇健。能伏怨敵。

　　【疏】於中分十。一王都時處。

　　其王太子名威德主。端正殊特。人所樂見。足下平滿。輪相備具。足趺隆起。手足指間皆有網縵。足跟齊正。手足柔軟。伊尼耶鹿王腨。七處圓滿。陰藏隱密。其身上分如師子王。兩肩平滿。雙臂𦟛長。身相端直。頸文三道。頰如師子。具四十齒。悉皆齊密。四牙鮮白。其舌長廣。出梵音聲。眼目紺青。睫如牛王。眉間毫相。頂上肉髻。皮膚細軟如真金色。身毛上靡。髮帝青色。其身洪滿。如尼拘陀樹。爾時太子受父王教。與十千采女詣香牙園。遊觀戲樂。太子是時乘妙寶車。其車具有種種嚴飾。置大摩尼師子之座而坐其上。五百采女各執寶繩牽馭而行。進止有度不遲不速。百千萬人持諸寶蓋。百千萬人持諸寶幢。百千萬人持諸寶旛。百千萬人作諸伎樂。百千萬人燒諸名香。百千萬人散諸妙華。前後圍繞而為翊從。道路平正無有高下。眾寶雜華散布其上。寶樹行列。寶網彌覆。種種樓閣延袤其間。其樓閣中。或有積聚種種珍寶。或有陳列諸莊嚴具。或有供設種種飲食。或有懸布種種衣服。或有備擬諸資生物。或復安置端正女人。及以無量僮僕侍從。隨有所須。悉皆施與。

　　【疏】二太子超倫。於中先具相。後遊觀。

　　時有母人名為善現。將一童女。名具足妙德。顏容端正。色相嚴潔。洪纖得所。脩短合度。目髮紺青。聲如梵音。善達工巧。精通辯論。恭勤匪懈。慈愍不害。具足慚愧。柔和質直。離癡寡欲。無諸諂誑。乘妙寶車。采女圍繞。及與其母從王城出。先太子行。

　　見其太子。言辭諷詠心有愛染。而白母言。我心願得敬事此人。若不遂情。當自殞滅。母告女言。莫生此念。何以故。此甚難得。此人具足輪王諸相。後當嗣位作轉輪王。有寶女出騰空自在。我等卑賤非其匹偶。此處難得勿生是念。

　　彼香牙園側有一道場。名法雲光明。時有如來。名勝日身。十號具足。於中出現。已經七日。時彼童女暫時假寐。夢見其佛。從夢覺已。空中有天而告之言。勝日身如來。於法雲光明道場成等正覺。已經七日。諸菩薩眾前後圍繞。天。龍。夜叉。乾闥婆。阿脩羅。迦樓羅。緊那羅。摩睺羅伽。梵天。乃至色究竟天。諸地神。風神。火神。水神。河神。海神。山神。樹神。園神。藥神。主城神等。為見佛故。皆來集會。

　　時妙德童女夢覩如來故。聞佛功德故。其心安隱無有怖畏。於太子前而說頌言。

　我身最端正　名聞徧十方　智慧無等倫　善達諸工巧　無量百千眾　見我皆貪染
　我心不於彼　而生少愛欲　無瞋亦無恨　無嫌亦無喜　但發廣大心　利益諸眾生
　我今見太子　具諸功德相　其心大欣慶　諸根咸悅樂　色如光明寶　髮美而右旋
　額廣眉纖曲　我心願事汝　我觀太子身　譬若真金像　亦如大寶山　相好有光明
　目廣紺青色　月面師子頰　喜顏美妙音　願垂哀納我　舌相廣長妙　猶如赤銅色
　梵音緊那聲　聞者皆歡喜　口方不褰縮　齒白悉齊密　發言現笑時　見者心歡喜
　離垢清淨身　具相三十二　必當於此界　而作轉輪位

　　【疏】三寶女求歸。於中分四。一具德端嚴。二見其下。白母求事。三彼香牙下。夢覩佛興。四時妙德下。自陳心。總有十偈。前三自述德堪。後七讚彼求納。(【鈔】三寶女求歸者。女人謂嫁曰歸。故周易中有歸妹卦。)

　　爾時太子告彼女言。汝是誰女。為誰守護。若先屬人。我則不應起愛染心。爾時太子以頌問言。

　汝身極清淨　功德相具足　我今問於汝　汝於誰所住　誰為汝父母　汝今繫屬誰
　若已屬於人　彼人攝受汝　汝不盜他物　汝不有害心　汝不作邪淫　汝依何語住
　不說他人惡　不壞他所親　不侵他境界　不於他恚怒　不生邪險見　不作相違業
　不以諂曲力　方便誑世間　尊重父母不　敬善知識不　見諸貧窮人　能生攝心不
　若有善知識　誨示於汝法　能生堅固心　究竟尊重不　愛樂於佛不　了知菩薩不
　眾僧功德海　汝能恭敬不　汝能知法不　能淨眾生不　為住於法中　為住於非法
　見諸孤獨者　能起慈心不　見惡道眾生　能生大悲不　見他得榮樂　能生歡喜不
　他來逼迫汝　汝無瞋惱不　汝發菩提意　開悟眾生不　無邊劫修行　能無疲倦不

　　【疏】四太子審問。有十二偈。分三。初二問其屬緣。次三審其內過。後七要其進善。

　　爾時女母。為其太子而說頌言。

　太子汝應聽　我今說此女　初生及長成　一切諸因緣　太子始生日　即從蓮華生
　其目淨脩廣　肢節悉具足　我曾於春月　遊觀娑羅園　普見諸藥草　種種皆榮茂
　奇樹發妙華　望之如慶雲　好鳥相和鳴　林間共歡樂　同遊八百女　端正奪人心
　被服皆嚴麗　歌詠悉殊美　彼園有浴池　名曰蓮華幢　我於池岸坐　采女眾圍繞
　於彼蓮池內　忽生千葉華　寶葉瑠璃莖　閻浮金為臺　爾時夜分盡　日光初出現
　其蓮正開剖　放大清淨光　其光極熾盛　譬如日初出　普照閻浮提　眾歎未曾有
　時見此玉女　從彼蓮華生　其身甚清淨　支分皆圓滿　此是人間寶　從於淨業生
　宿因無失壞　今受此果報

　紺髮青蓮眼　梵聲金色光　華鬘眾寶髻　清淨無諸垢
　支節悉具足　其身無缺減　譬如真金像　安處寶華中　毛孔栴檀香　普熏於一切
　口出青蓮香　常演梵音聲

　此女所住處　常有天音樂　不應下劣人　而當如是偶
　世間無有人　堪與此為夫　唯汝相嚴身　願垂見納受　非長亦非短　非粗亦非細
　種種悉端嚴　願垂見納受

　文字算數法　工巧諸技藝　一切皆通達　願垂見納受
　善了諸兵法　巧斷眾諍訟　能調難可調　願垂見納受　其身甚清淨　見者無厭足
　功德自莊嚴　汝應垂納受　眾生所有患　善達彼緣起　應病而與藥　一切能消滅
　閻浮語言法　差別無量種　乃至伎樂音　靡不皆通達

　婦人之所能　此女一切知
　而無女人過　願垂速納受　不嫉亦不慳　無貪亦無恚　質直性柔軟　離諸粗獷惡
　恭敬於尊者　奉事無違逆　樂修諸善行　此能隨順汝　若見於老病　貧窮在苦難
　無救無所依　常生大慈愍　常觀第一義　不求自利樂　但願益眾生　以此莊嚴心
　行住與坐臥　一切無放逸　言說及默然　見者咸欣樂　雖於一切處　皆無染著心
　見有功德人　樂觀無厭足　尊重善知識　樂見離惡人　其心不躁動　先思後作業

　福智所莊嚴　一切無怨恨　女人中最上　宜應事太子

　　【疏】五女母代答。明有德無過。亦不屬緣。故應納受。三十一頌分六。初十一偈。總顯報勝。次三偈。別讚端嚴。三有三偈。明其絕倫。四有五偈。伎能內滿。五有八偈。離非具德。末後一偈。結讚所宜。

　　爾時太子入香牙園已。告其妙德及善現言。善女。我趣求阿耨多羅三藐三菩提。當於盡未來際無量劫。集一切智助道之法。修無邊菩薩行。淨一切波羅蜜。供養一切諸如來。護持一切諸佛教。嚴淨一切佛國土。當令一切如來種性不斷。當隨一切眾生種性而普成熟。當滅一切眾生生死苦。置於究竟安樂處。當淨治一切眾生智慧眼。當修習一切菩薩所修行。當安住一切菩薩平等心。當成就一切菩薩所行地。當令一切眾生普歡喜。當捨一切物盡未來際行檀波羅蜜。令一切眾生普得滿足。衣服飲食。妻妾男女。頭目手足。如是一切內外所有。悉當捨施無所吝惜。當於爾時。汝或於我而作障難。施財物時．汝心吝惜。施男女時．汝心痛惱。割肢體時．汝心憂悶。捨汝出家．汝心悔恨。

　　【疏】六太子重要。謂若不障道。當隨汝意。於中先長行分二。初自述行深。後當於爾下。恐其為障。

　　爾時太子。即為妙德而說頌言。

　哀愍眾生故　我發菩提心　當於無量劫　習行一切智　無量大劫中　淨修諸願海
　入地及治障　悉經無量劫　三世諸佛所　學六波羅蜜　具足方便行　成就菩提道
　十方垢穢剎　我當悉嚴淨　一切惡道難　我當令永出　我當以方便　廣度諸羣生
　令滅愚癡闇　住於佛智道　當供一切佛　當淨一切地　起大慈悲心　悉捨內外物

　汝見來乞者　或生慳吝心　我心常樂施　汝勿違於我　若見我施頭　慎勿生憂惱
　我今先語汝　令汝心堅固　乃至截手足　汝勿嫌乞者

　汝今聞我語　應可諦思惟
　男女所愛物　一切我皆捨　汝能順我心　我當成汝意

　　【疏】後偈頌。十偈分三。初六偈頌其行深。次二頌半。要其莫障。後一偈半。結令審思。

　　爾時童女白太子言。敬奉來教。即說頌言。

　無量劫海中　地獄火焚身　若能眷納我　甘心受此苦　無量受生處　碎身如微塵
　若能眷納我　甘心受此苦　無量劫頂戴　廣大金剛山　若能眷納我　甘心受此苦

　無量生死海　以我身肉施　汝得法王處　願令我亦然　若能眷納我　與我為主者
　生生行施處　願常以我施　為愍眾生苦　而發菩提心　既已攝眾生　亦當攝受我
　我不求豪富　不貪五欲樂　但為共行法　願以仁為主　紺青脩廣眼　慈愍觀世間
　不起染著心　必成菩薩道　太子所行處　地出眾寶華　必作轉輪王　願能眷納我

　我曾夢見此　妙法菩提場　如來樹下坐　無量眾圍繞　我夢彼如來　身如真金山
　以手摩我頂　寤已心歡喜　往昔眷屬天　名曰喜光明　彼天為我說　道場佛興世
　我曾生是念　願見太子身　彼天報我言　汝今當得見　我昔所志願　於今恐成滿
　唯願俱往詣　供養彼如來

　　【疏】七女敬順從。有十四偈。分三。初三忘苦眷德。次六希同勝行。即正是發菩提心。後五勸詣如來。

　　爾時太子。聞勝日身如來名。生大歡喜。願見彼佛。以五百摩尼寶散其女上。冠以妙藏光明寶冠。被以火燄摩尼寶衣。其女爾時心不動搖。亦無喜相。但合掌恭敬。瞻仰太子。目不暫捨。

　　【疏】八太子攝受。由敬佛心歡故。

　　其母善現。於太子前而說頌言。

　此女極端正　功德莊嚴身　昔願奉太子　今意已滿足

　持戒有智慧　具足諸功德
　普於一切世　最勝無倫匹　此女蓮華生　種姓無譏醜　太子同行業　遠離一切過

　此女身柔軟　猶如天繒纊　其手所觸摩　眾患悉除滅　毛孔出妙香　芬馨最無比
　眾生若聞者　悉住於淨戒　身色如真金　端坐華臺上　眾生若見者　離害具慈心
　言音極柔軟　聽之無不喜　眾生若得聞　悉離諸惡業

　心淨無瑕垢　遠離諸諂曲
　稱心而發言　聞者皆歡喜　調柔具慚愧　恭敬於尊宿　無貪亦無誑　憐愍諸眾生
　此女心不恃　色相及眷屬　但以清淨心　恭敬一切佛

　　【疏】九母陳慶遂。故重讚女德。十偈分四。初一標其遂志。次二德行懸同。次四身語超倫。後三內心蘊德。

　　爾時太子與妙德女。及十千采女。并其眷屬。出香牙園。詣法雲光明道場。至已。下車步進。詣如來所。見佛身相．端嚴寂靜。諸根調順。內外清淨。如大龍池。無諸垢濁。皆生淨信。踊躍歡喜。頂禮佛足。繞無數帀。於時太子及妙德女。各持五百妙寶蓮華供散彼佛。太子為佛造五百精舍。一一皆以香木所成。眾寶莊嚴。五百摩尼以為間錯。

　　時佛為說普眼燈門修多羅。聞是經已。於一切法中得三昧海。所謂得普照一切佛願海三昧。普照三世藏三昧。現見一切佛道場三昧。普照一切眾生三昧。普照一切世間智燈三昧。普照一切眾生根智燈三昧。救護一切眾生光明雲三昧。普照一切眾生大明燈三昧。演一切佛法輪三昧。具足普賢清淨行三昧。時妙德女得三昧。名難勝海藏。於阿耨多羅三藐三菩提永不退轉。

　　時彼太子與妙德女并其眷屬。頂禮佛足。繞無數帀。辭退還宮。詣父王所。拜跪畢已。奉白王言。大王當知。勝日身如來出興於世。於此國內法雲光明菩提場中成等正覺。於今未久。

　　爾時大王語太子言。是誰為汝說如是事。天耶。人耶。太子白言。是此具足妙德女說。時王聞已。歡喜無量。譬如貧人得大伏藏。作如是念。佛無上寶難可值遇。若得見佛。永斷一切惡道怖畏。佛如醫王。能治一切諸煩惱病。能救一切生死大苦。佛如導師。能令眾生至於究竟安隱住處。

　　作是念已。集諸小王羣臣眷屬。及以剎利婆羅門等一切大眾。便捨王位授與太子。灌頂訖已。與萬人俱。往詣佛所。到已禮足。繞無數帀。并其眷屬悉皆退坐。

　　爾時如來觀察彼王及諸大眾。白毫相中放大光明。名一切世間心燈。普照十方無量世界。住於一切世主之前。示現如來不可思議大神通力。普令一切應受化者心得清淨。爾時如來以不思議自在神力。現身超出一切世間。以圓滿音。普為大眾說陀羅尼。名一切法義離闇燈。佛剎微塵數陀羅尼而為眷屬。彼王聞已。即時獲得大智光明。

　　其眾會中有閻浮提微塵數菩薩。俱時證得此陀羅尼。六十萬那由他人。盡諸有漏。心得解脫。十千眾生。遠塵離垢得法眼淨。無量眾生發菩提心。

　　時佛又以不思議力廣現神變。普於十方無量世界演三乘法化度眾生。

　　時彼父王作如是念。我若在家。不能證得如是妙法。若於佛所出家學道。即當成就。作是念已。前白佛言。願得從佛出家修學。佛言隨意。宜自知時。時財主王與十千人。皆於佛所同時出家。未久之間。悉得成就一切法義離闇燈陀羅尼。亦得如上諸三昧門。又得菩薩十神通門。又得菩薩無邊辯才。又得菩薩無礙淨身。往詣十方諸如來所聽受其法。為大法師演說妙法。復以神力徧十方剎。隨眾生心而為現身。讚佛出現。說佛本行。示佛本緣。稱揚如來自在神力。護持於佛所說教法。

　　爾時太子於十五日在正殿上采女圍繞。七寶自至。一者輪寶。名無礙行。二者象寶。名金剛身。三者馬寶。名迅疾風。四者珠寶。名日光藏。五者女寶。名具妙德。六藏臣寶。名為大財。七主兵寶。名離垢眼。七寶具足。為轉輪王。王閻浮提。正法治世。人民快樂。王有千子。端正勇健。能伏怨敵。其閻浮提中有八十王城。一一城中有五百僧坊。一一僧坊立佛支提。皆悉高廣。以眾妙寶而為校飾。一一王城皆請如來。以不思議眾妙供具而為供養。佛入城時現大神力。令無量眾生種諸善根。無量眾生心得清淨。見佛歡喜發菩提意。起大悲心。利益眾生。勤修佛法。入真實義。住於法性。了法平等。獲三世智。等觀三世。知一切佛出興次第。說種種法攝取眾生。發菩薩願。入菩薩道。知如來法。成就法海。能普現身徧一切剎。知眾生根及其性欲。令其發起一切智願。(【校】護持。纂要誤作護待。)

　　【疏】十正共修行。亦分十段。一詣佛供養。二時佛下。聞經得法。三時彼太子下。辭歸白父。四爾時大王下。王審慶聞。五作是念下。禪位往觀。六爾時下。聞經得法。七其眾會中下。兼益時會。八時佛下。佛重現通。九時彼父王下。父王出家修證法門。十爾時太子下。太子紹位。弘通大化。

　　○第二結會古今。

　　佛子。於汝意云何。彼時太子得輪王位供養佛者。豈異人乎。今釋迦牟尼佛是也。財主王者。寶華佛是。其寶華佛。現在東方過世界海微塵數佛剎。有世界海名現法界虛空影像雲。中有世界種名普現三世影摩尼王。彼世界種中有世界名圓滿光。中有道場名現一切世主身。寶華如來於此成阿耨多羅三藐三菩提。不可說佛剎微塵數諸菩薩眾前後圍繞而為說法。寶華如來往昔修行菩薩道時。淨此世界海。其世界海中去來今佛出興世者。皆是寶華如來為菩薩時。教化令發阿耨多羅三藐三菩提心。彼時女母善現者。今我母善目是。其王眷屬。今如來所眾會是也。皆具修行普賢諸行。成滿大願。雖恒在此眾會道塲。而能普現一切世間。住諸菩薩平等三昧。常得現見一切諸佛。一切如來以等虛空妙音聲雲。演正法輪悉能聽受。於一切法悉得自在。名稱普聞諸佛國土。普詣一切道塲之所。普現一切眾生之前。隨其所應教化調伏。盡未來劫修菩薩道。恒無間斷。成滿普賢廣大誓願。佛子。其妙德女與威德主轉輪聖王。以四事供養勝日身如來者。我身是也。

　　○第二見中間多佛。

　　彼佛滅後。其世界中六十億百千那由他佛出興於世。我皆與王承事供養。其第一佛名清淨身。次名一切智月光明身。次名閻浮檀金光明王。次名諸相莊嚴身。次名妙月光。次名智觀幢。次名大智光。次名金剛那羅延精進。次名智力無能勝。次名普安詳智。次名離垢勝智雲。次名師子智光明。次名光明髻。次名功德光明幢。次名智日幢。次名寶蓮華開敷身。次名福德嚴淨光。次名智燄雲。次名普照月。次名莊嚴蓋妙音聲。次名師子勇猛智光明。次名法界月。次名現虛空影像開悟眾生心。次名恒齅寂滅香。次名普震寂靜音。次名甘露山。次名法海音。次名堅固網。次名佛影髻。次名月光毫。次名辯才口。次名覺華智。次名寶燄山。次名功德星。次名寶月幢。次名三昧身。次名寶光王。次名普智行。次名燄海燈。次名離垢法音王。次名無比德名稱幢。次名脩臂。次名本願清淨月。次名照義燈。次名深遠音。次名毗盧遮那勝藏王。次名諸乘幢。次名法海妙蓮華。佛子。彼劫中有如是等六十億百千那由他佛出興於世。我皆親近承事供養。

　　【疏】中間多佛。略列四十。(【校】四十。嘉興藏南藏續藏金陵本作四十八佛。與經合。)

　　○第三證明得法之時。

　　其最後佛。名廣大解。於彼佛所得淨智眼。爾時彼佛入城教化。我為王妃。與王禮覲。以眾妙物而為供養。於其佛所。聞說出生一切如來燈法門。即時獲得觀察一切菩薩三昧海境界解脫。

　　【疏】最後者。即六十億那由他之後耳。

　　○第四明多劫修瑩。

　　佛子。我得此解脫已。與菩薩於佛剎微塵數劫勤加修習。於佛剎微塵數劫中。承事供養無量諸佛。或於一劫承事一佛。或二或三。或不可說。或值佛剎微塵數佛。悉皆親近承事供養。而未能知菩薩之身形量色貌。及其身業。心行智慧三昧境界。佛子。若有眾生得見菩薩修菩提行。若疑若信。菩薩皆以世出世間種種方便而攝取之以為眷屬。令於阿耨多羅三藐三菩提得不退轉。

　　【疏】於中二。一於一剎塵劫修行。於中亦二。先多劫修行。未窮菩薩之境。後佛子若有下。明菩薩難遇。見者不空。

　　佛子。我見彼佛。得此解脫已。與菩薩於百佛剎微塵數劫而共修習。於其劫中。所有諸佛出興於世。我皆親近承事供養。聽所說法讀誦受持。於彼一切諸如來所。得此解脫種種法門。知種種三世。入種種剎海。見種種成正覺。入種種佛眾會。發菩薩種種大願。修菩薩種種妙行。得菩薩種種解脫。然未能知菩薩所得普賢解脫門。

　　【疏】二於百剎塵劫修行。於中亦二。初多劫修證。未知菩薩解脫。

　　何以故。菩薩普賢解脫門。如太虛空。如眾生名。如三世海。如十方海。如法界海。無量無邊。佛子。菩薩普賢解脫門。與如來境界等。佛子我於佛剎微塵數劫觀菩薩身。無有厭足。如多欲人。男女集會遞相愛染。起於無量妄想思覺。我亦如是。觀菩薩身一一毛孔。念念見無量無邊廣大世界。種種安住。種種莊嚴。種種形狀。有種種山。種種地。種種雲。種種名。種種佛興。種種道塲。種種眾會。演種種修多羅。說種種灌頂。種種諸乘。種種方便。種種清淨。又於菩薩一一毛孔。念念常見無邊佛海。坐種種道塲。現種種神變。轉種種法輪。說種種修多羅。恒不斷絕。又於菩薩一一毛孔。見無邊眾生海。種種住處。種種形貌。種種作業。種種諸根。又於菩薩一一毛孔。見三世諸菩薩無邊行門。所謂無邊廣大願。無邊差別地。無邊波羅蜜。無邊往昔事。無邊大慈門。無邊大悲雲。無邊大喜心。無邊攝取眾生方便。佛子。我於佛剎微塵數劫。念念如是觀於菩薩一一毛孔。已所至處而不重至。已所見處而不重見。求其邊際竟不可得。乃至見彼悉達太子住於宮中采女圍繞。我以解脫力。觀於菩薩一一毛孔。悉見三世法界中事。

　　【疏】後釋不知所由。釋中亦二。先總顯深廣。謂所以不知者。以稱事理之無邊。等諸佛之境界故。斯則等覺菩薩解脫。十地不知。故名普賢解脫。後佛子我於佛剎下。別顯深廣難知之相。謂一毛即不可窮。況多毛多身廣大之用。以是無盡無邊之法門故。於中五。一毛中見器世間。二見智正覺世間。三見眾生世間。四見菩薩修行。五佛子我於下。總結不窮深廣。(已上第三示己法界竟。)

　　○第四謙己推勝。

　　佛子。我唯得此觀察菩薩三昧海解脫。如諸菩薩摩訶薩究竟無量諸方便海。為一切眾生現隨類身。為一切眾生說隨樂行。於一一毛孔現無邊色相海。知諸法性．無性為性。知眾生性．同虛空相．無有分別。知佛神力。同於如如。徧一切處。示現無邊解脫境界。於一念中。能自在入廣大法界。遊戲一切諸地法門。而我云何能知能說彼功德行。

　　○第五指示後友。

　　善男子。此世界中有佛母摩耶。汝詣彼問。菩薩云何修菩薩行。於諸世間無所染著。供養諸佛恒無休息。作菩薩業永不退轉。離一切障礙。入菩薩解脫。不由於他。住一切菩薩道。詣一切如來所。攝一切眾生界。盡未來劫修菩薩行。發大乘願。增長一切眾生善根。常無休息。爾時釋迦瞿波女。欲重明此解脫義。承佛神力。即說頌言。

　若有見菩薩　修行種種行　起善不善心　菩薩皆攝取

　乃往久遠世　過百剎塵劫
　有劫名清淨　世界名光明　此劫佛興世　六十千萬億　最後天人主　號曰法幢燈
　彼佛涅槃後　有王名智山　統領閻浮提　一切無怨敵　王有五百子　端正能勇健
　其身悉清淨　見者皆歡喜　彼王及王子　信心供養佛　護持其法藏　亦樂勤修法
　太子名善光　離垢多方便　諸相皆圓滿　見者無厭足　五百億人俱　出家行學道
　勇猛堅精進　護持其佛法　王都名智樹　千億城圍繞　有林名靜德　眾寶所莊嚴
　善光住彼林　廣宣佛正法　辯才智慧力　令眾悉清淨　有時因乞食　入彼王都城
　行止極安詳　正知心不亂　城中有居士　號曰善名稱　我時為彼女　名為淨日光
　時我於城中　遇見善光明　諸相極端嚴　其心生染著　次乞至我門　我心增愛染
　即解身瓔珞　并珠置鉢中　雖以愛染心　供養彼佛子　二百五十劫　不墮三惡趣
　或生天王家　或作人王女　恒見善光明　妙相莊嚴身

　此後所經劫　二百有五十
　生於善現家　名為具妙德　時我見太子　而生尊重心　願得備瞻侍　幸蒙哀納受
　我時與太子　覲佛勝日身　恭敬供養畢　即發菩提意　於彼一劫中　六十億如來
　最後佛世尊　名為廣大解　於彼得淨眼　了知諸法相　普見受生處　永除顛倒心
　我得觀菩薩　三昧境解脫　一念入十方　不思議剎海　我見諸世界　淨穢種種別
　於淨不貪樂　於穢不憎惡　普見諸世界　如來坐道場　皆於一念中　悉放無量光
　一念能普入　不可說眾會　亦知彼一切　所得三昧門　一念能悉知　彼諸廣大行
　無量地方便　及以諸願海　我觀菩薩身　無邊劫修行　一一毛孔量　求之不可得
　一一毛孔剎　無數不可說　地水火風輪　靡不在其中　種種諸建立　種種諸形狀
　種種體名號　無邊種莊嚴　我見諸剎海　不可說世界　及見其中佛　說法化眾生
　不了菩薩身　及彼身諸業　亦不知心智　諸劫所行道

　　爾時善財童子。頂禮其足。繞無數帀。辭退而去。

　　【疏】分二。先指後位。如後當釋。後頌前法。臨行再述故。三十一偈分三。初一總顯菩薩益生。超頌前見者不空。生下女人染心之益。次十五偈。明遠劫前事。長行所無。長行語真淨發心。但論德女。今則收其雜善。故敘遠緣。以粗況妙。後十五偈。正頌長行德女因緣。(上寄位修行相竟。)

　　【論】言漸次遊行者。明升進前位。至菩薩集會普現法界光明講堂者。明十地世間出世間二智清淨。平等徧周。智悲純淨。是一切灌頂菩薩同會此堂。二智同真．名普現法界。智光破闇．名為光明。以一正智普含多法．名為講堂。其中有神號無憂德與一萬主宮殿神來迎善財者名大慈大悲覆護一切法界中一切眾生心為宮殿神。一萬者。名萬行也。來迎者。善財於此地出世．智悲二行相及與位合故。明升進智悲。會此位也。即以瞿波女為智悲圓滿之主故。以王種中生者。王表智。女表悲。一萬主宮殿神。是明主伴萬行圓滿義。已下歎善財志德．如文自明。善財升法堂者。入位也。入普現法界光明講堂者。會如來理智大悲大體徧周故。周徧推求者。入位觀智。體會升進。釋氏女者。姓也。在講堂內坐寶蓮華師子座者。無染行也。八萬四千采女者。八萬四千煩惱。皆以慈悲同行。皆從王種中生。明悲者。智王所生。已下四攝同行。皆不離智境故。已下談其瞿波及采女志德。如文具明。次善財至瞿波申請所求。瞿波為說所求之法。如文具明。次下善財所入法門境界中云。不善根所攝善根者。如行粗理細。又如世有行非。復能行一分善事。又如外道行是邪行。見亦是邪。總不善。復是求善。是善根所攝不善根。如人天外道。世間善根所攝。不能斷除三界苦業。是不善根。又如瞿波女。於往昔因中為居士女。以愛染心。布施寶纓絡。是不善根所攝。因此二百五十劫。不入三惡道。生人天中王種中生。乃至十地位。是不善根所攝善根。餘如文自具。夫菩薩之意。深廣難知。或說事而意在理中。或說理而無虧事行。今且舉其事行。畧辨表法之門。教廣文長。約陳少分云爾。經云。善男子。我於往古世過佛剎微塵數劫者。都明時之無體可數故。劫名勝行者。表十地大慈悲門。入觀察一切菩薩三昧。是劫名勝行也。世界名無畏者。入此勝行門。無有諸生死五種可畏故。彼世界中有四天下名為安隱者。是此菩薩行。以四攝法安隱眾生故。四天下閻浮提中有一城名高勝樹者。表十地行樹高勝前諸位故。覆育廣博故。八十王城中最為上首者。表諸位進修八正道為體。至此十地。八正之行。勝前行故。財主王已下。采女王子大臣。總明五位六位中智慧慈悲法悅萬行也。王表智。采女表慈悲法悅。王子及臣．表行能破惑度眾生故。五配五位。六配六位。通十信總在十地因果通收。無前後二際故。餘倣此知之。已下菩薩眾。龍天八部地風水火等一切諸神。配六道中祐眾生之行徧故。勝日身如來。是表根本智。次六十億百千那由他佛出興於世者。於根本智起差別智。通收十信以從根本普光明智發心。六位行終。不離此也。普光明殿中說十信是也。從最初勝日身佛。至末後廣大解佛。於中供養五十箇佛者。表五位加行因果也。至末後廣大解佛。是普賢差別智滿。以此十地通收五位及六位因果。總在其中本末相即。三世一念。入因陀羅網門。觀察菩薩三昧者。明觀察菩薩行無盡圓周故。不可窮也。餘義如文自具。此是法雲地善友。以智波羅蜜為主。餘九為伴。治於智境之中。具大慈行不自在障。入普賢行門方滿。已下明十一地位。

大方廣佛華嚴經疏論纂要卷第一百之十一


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十二

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十五)

　　○自下大文第二。從摩耶下。有十一人。明會緣入實相。謂會前諸位差別之緣。令歸一實法界。生於佛果。如摩耶生佛。故次明之。然人雖十一。約法唯九。約會為十。初一為總。餘九為別。故摩耶得智幻法門。末後亦得幻住。始終相會。該於中間。總別圓融。歸實無二故。摩耶既會緣入實。何得更須十人。豈不向言總別相會。非別無以成總故。又顯是所會之緣。語十表其無盡。無盡之緣。皆成摩耶之實德故。又此一相。義當等覺。等覺方能親生佛故。等覺卻入重玄門中。故有十人。多明入俗。初天主光。且須正念無失。次可為世師。徧窮眾藝字智之門。無依無盡。無著清淨。清淨則淨智發光。發光則智相無盡。無盡則誠願不違。方能還歸幻住。故雖十一。不失入實之言。始末皆幻。方知諸緣。體虛即實。(【鈔】初天主光。且須正念無失者。彼得菩薩解脫。名無礙念清淨莊嚴故。二可為世師。即徧友。不得法門。三徧窮下。即善知眾藝童子。得解脫名善知眾藝。而廣說字母。四無依無盡。則賢勝優婆夷。得無依處道場。又得三昧名為無盡故。五無著清淨。即堅固解脫長者。得解脫名無著念清淨莊嚴故。六清淨則淨智發光者。即妙月長者。得解脫名淨智光明故。七發光則智相無盡者。即無勝軍長者。得無相解脫故。八無盡則誠願不違者。即最寂靜婆羅門。得解脫名誠願語故。九方能還歸幻住者。即德生有德。幻住法門故。故雖下。總結。)今初總中。文亦具六。第一依教趣求中二。初將詣觀成。後勝緣引導。今初。

　　爾時善財童子。一心欲詣摩耶夫人所。即時獲得觀佛境界智。

　　作如是念。是善知識。遠離世間。住無所住。超過六處。離一切著。知無礙道。具淨法身。以如幻業而現化身。以如幻智而觀世間。以如幻願而持佛身。隨意生身。無生滅身。無來去身。非虛實身。不變壞身。無起盡身。所有諸相皆一相身。離二邊身。無依處身。無窮盡身。離諸分別如影現身。知如夢身。了如像身。如淨日身。普於十方而化現身。住於三世無變異身。非身心身。猶如虛空所行無礙。超諸世眼。唯是普賢淨目所見。

　　如是之人。我今云何而得親近。承事供養。與其同住。觀其狀貌。聽其音聲。思其語言。受其教誨。

　　【疏】於中三。初標將詣觀成。次作如是下。別明觀念。後如是之人下。思欲親承。今初。摩耶。昔云天后。天后能生佛故。權教中說。生佛七日。命終生天。而晉經指在迦毗羅城。則顯常不滅矣。又上云。此世界者。亦表即佛境界。故得觀佛境智。然說摩耶。或云是實非化。或云是化非實。或云亦化亦實。或云非化非實。皆帶方便。約此宗說。即法界實德。人法圓融。二別明觀念中。初總念勝德。己能暗合願智幻門。後隨意生下。別念一十七身。唯普眼見。冥契下文天后所現。(【鈔】己暗合願智幻門者。以今文云。具淨法身。以如幻業而現化身。以如幻智而觀世間等故。冥契下文天后所現下。見正報現無量身雲。今此未見。己知現身。故云冥契。)三思欲親承。可知。

　　○二勝緣引導中三。初城神顯教修心。次身眾神密加受法。三法堂羅剎教求友之方。今初。

　　作是念己。有主城神名曰寶眼。眷屬圍繞。於虛空中而現其身。種種妙物以為嚴飾。手持無量眾色寶華以散善財。

　　【疏】於中三。一以散華。二正以言教。三結讚徵釋。初可知。

　　作如是言。善男子。應守護心城。謂不貪一切生死境界。應莊嚴心城。謂專意趣求如來十力。應淨治心城。謂畢竟斷除慳嫉諂誑。應清涼心城。謂思惟一切諸法實性。應增長心城。謂成辦一切助道之法。應嚴飾心城。謂造立諸禪解脫宮殿。應照耀心城。謂普入一切諸佛道場。聽受般若波羅蜜法。應增益心城。謂普攝一切佛方便道。應堅固心城。謂恒勤修習普賢行願。應防護心城。謂常專禦扞惡友魔軍。應廓徹心城。謂開引一切佛智光明。應善補心城。謂聽受一切佛所說法。

　　應扶助心城。謂深信一切佛功德海。應廣大心城。謂大慈普及一切世間。應善覆心城。謂集眾善法以覆其上。應寬廣心城。謂大悲哀愍一切眾生。應開心城門。謂悉捨所有隨應給施。應密護心城。謂防諸惡欲不令得入。應嚴肅心城。謂逐諸惡法不令其住。應決定心城。謂集一切智助道之法恒無退轉。應安立心城。謂正念三世一切如來所有境界。應瑩徹心城。謂明達一切佛正法輪修多羅中所有法門種種緣起。應部分心城。謂普曉示一切眾生皆令得見薩婆若道。

　　應住持心城。謂發一切三世如來諸大願海。應富實(【校】實．纂要及．明清藏作貴。準貞元譯應從麗宋元南諸藏合論本杭本續藏金陵本作實。)心城。謂集一切周徧法界大福德聚。應令心城明了。謂普知眾生根欲等法。應令心城自在。謂普攝一切十方法界。應令心城清淨。謂正念一切諸佛如來。應知心城自性。謂知一切法皆無有性。應知心城如幻。謂以一切智了諸法性。﹂

　　【疏】二正以言教。有三十門。分三。一明十度行。有十二門。初施。後智。各有二句。中八各一。城神既爾令護心城。是知無有一事一塵非法門矣。心名城者。蓋其中有正覺法王。萬德所聚故。

　　二應扶下。有十一句。即初地淨治地法十種勝行。文小不次。而數全足。一信。次慈。三堅固。四悲。五捨。六七皆慚愧．謂不容惡故。八無疲厭。九如說修行。十知諸經論。十一即成就世智。故能普曉眾生。

　　三應住持下。有七句。福智圓滿。上二是福。下五是智。前三權智。後二實智。

　　佛子。菩薩摩訶薩。若能如是淨修心城。則能積集一切善法。何以故。蠲除一切諸障難故。所謂見佛障。聞法障。供養如來障。攝諸眾生障。淨佛國土障。善男子。菩薩摩訶薩。以離如是諸障難故。若發希求善知識心。不用功力。則便得見。乃至究竟。必當成佛。

　　【疏】三結讚徵釋。及成勝益。

　　○二身眾神密加授法。

　　爾時有身眾神。名蓮華法德。及妙華光明。無量諸神。前後圍繞。從道場出。住虛空中。於善財前。以妙音聲種種稱歎。

　　摩耶夫人從其耳璫。放無量色相光明網。普照無邊諸佛世界。令善財見十方國土一切諸佛。其光明網右繞世間經一帀已。然後還來入善財頂。乃至徧入身諸毛孔。

　　善財即得淨光明眼。永離一切愚癡闇故。得離翳眼。能了一切眾生性故。得離垢眼。能觀一切法性門故。得淨慧眼。能觀一切佛國性故。得毗盧遮那眼。見佛法身故。得普光明眼。見佛平等不思議身故。得無礙光眼。觀察一切剎海成壞故。得普照眼。見十方佛起大方便轉正法輪故。得普境界眼。見無量佛以自在力調伏眾生故。得普見眼。觀一切剎諸佛出興故。

　　【疏】文三。初讚友令欣。二從其下。放光加被。皆可知。三善財下獲益。所謂十眼。不思議身者。十身無礙故。佛平等者。佛佛同故。故異於前。但明法身。餘可準思。

　　○三法堂羅剎教求友之方。

　　時有守護菩薩法堂羅剎鬼王名曰善眼。與其眷屬萬羅剎俱。於虛空中．以眾妙華散善財上。作如是言。善男子。菩薩成就十法。則得親近諸善知識。何等為十。所謂其心清淨離諸諂誑。大悲平等．普攝眾生。知諸眾生無有真實。趣一切智。心不退轉。以信解力．普入一切諸佛道場。得淨慧眼．了諸法性。大慈平等普覆眾生。以智光明．廓諸妄境。以甘露雨．滌生死熱。以廣大眼．徹鑒諸法。心常隨順諸善知識。是為十。

　　復次佛子。菩薩成就十種三昧門。則常現見諸善知識。何等為十。所為法空清淨輪三昧。觀察十方海三昧。於一切境界不捨離不缺減三昧。普見一切佛出興三昧。集一切功德藏三昧。心恒不捨善知識三昧。常見一切善知識生諸佛功德三昧。常不離一切善知識三昧。常供養一切善知識三昧。常於一切善知識所無過失三昧。佛子。菩薩成就此十三昧門。常得親近諸善知識。又得善知識轉一切佛法輪三昧。得此三昧已。悉知諸佛體性平等。處處值遇諸善知識。

　　說是語時。善財童子仰視空中而答之言。善哉善哉。汝為哀愍攝受我故。方便教我見善知識。願為我說。云何往詣善知識所。於何方處城邑聚落求善知識。

　　羅剎答言。善男子。汝應普禮十方求善知識。正念思惟一切境界求善知識。勇猛自在徧遊十方求善知識。觀身觀心如夢如影求善知識。

　　【疏】文三。初教二。初教十法增其智。何等下。徵釋。有十一心。一直心。二悲心。三智。四進。五信。六深。七慈。八淨。九益。十巧。十一常。後是為下。結。二復次下。示三昧息其亂。三。初標。二何等下。徵釋。於境不捨離等者。凡夫染境。二乘捨境。權教縱觀空有互陳並為缺減。若圓修者。觸目對境。窮盡法源。不取不捨。故央掘經云。摩訶衍者。所謂彼眼根。於諸如來常。了了分明見。具足無減修等。又云。所謂眼入處。於諸如來常。明見來入門。具足無減修等。餘可知。三佛子下結。處處遇友者。既定慧雙遊。無境不契。並為道品。則真友懸通。能如是行。為護正法堂也。(【鈔】故央掘經等者。央掘之緣。玄中已引。今直釋所引之義。然第二經後。世尊令其受三歸依。答云。我唯一依。佛即是法。法即僧故。意明一學。至第三卷。佛問。云何為一學。偈云。一切眾生命。皆由飲食住。是則聲聞乘。斯非摩訶衍。所謂摩訶衍。離食常堅固。云何名為一。謂一切眾生。皆以如來藏。畢竟常安住。次二謂名色。三謂三種受。四謂四諦等。然此即云何名為五。所謂彼五根。是則聲聞乘。斯非摩訶衍。所謂彼眼根。於諸如來常。決定分明見。具足無減修。耳聞。鼻嗅。舌嘗。身觸。一同於眼。然有二本。一本云。了了分明。一本云。決定分明也。次云。云何名為六。所謂六入處。是則聲聞乘。斯非摩訶衍。所謂眼入處。於諸如來常。明見六入門。具足無減修。聞嗅嘗觸。皆同眼也。意入處云。所謂意入處。明說如來常。不起違逆心。淨信來入門。義如疏釋。徧歷七覺。八正。九定。十力。皆舉大折小。說如來藏。如來常樂我淨。為無缺減也。故疏云。餘可知。可知有二。一則例央掘二例此中餘三昧等。)二說是下。問。三羅剎下。答。文有四法。一以友無不在故。二以法為體故。三身同友徧故。四智與境合。故如夢如影。又前三離境界相。四則離心緣相。求善友者。幸思此言。

　　(已上第一依教趣求竟。)

　　○第二見敬咨問三。初見。

　　爾時善財受行其教。

　　即時覩見大寶蓮華從地涌出。金剛為莖。妙寶為藏。摩尼為葉。光明寶王以為其臺。眾寶色香以為其鬚。無數寶網彌覆其上。

　　於其臺上有一樓觀。名普納十方法界藏。奇妙嚴飾。金剛為地。千柱行列。一切皆以摩尼寶成。閻浮檀金以為其壁。眾寶瓔珞四面垂下。階陛欄楯周帀莊嚴。

　　其樓觀中有如意寶蓮華之座。種種眾寶以為嚴飾。妙寶欄楯寶衣間列。寶帳寶網以覆其上。眾寶繒旛周帀垂下。微風徐動光流響發。寶華幢中。雨眾妙華。寶鈴鐸中。出美音聲。寶戶牖間．垂諸瓔珞。摩尼身中．流出香水。寶象口中。出蓮華網。寶師子口。吐妙香雲。梵形寶輪．出隨樂音。金剛寶鈴。出諸菩薩大願之音。寶月幢中．出佛化形。淨藏寶王．現三世佛受生次第。日藏摩尼。放大光明徧照十方一切佛剎。摩尼寶王．放一切佛圓滿光明。毗盧遮那摩尼寶王。興供養雲。供養一切諸佛如來。如意珠王。念念示現普賢神變充滿法界。須彌寶王。出天宮殿。天諸采女．種種妙音。歌讚如來不可思議微妙功德。

　　【疏】文三。初覩依。二。初受行其教。躡前起後。近躡羅剎之言。遠通前三勝友。以前二神。並未有答故．即由前三位調練。故得覩斯勝報。後即時下。正明所見。於中三。初明蓮華。所證法界。自性無染。故曰蓮華。無明既開。不離心內。如從地涌。亦表性淨萬行之因。從法性地而出現故。此即十定中普賢之華也。二於其臺下。明臺上樓觀。謂能證權實二智。依於所證而重現故。智包無外．云普納十方。總攝五位自分勝進。故云千柱行列。其一一事。皆有所表。恐厭繁文。三其樓觀下。明樓中寶座。即智體自空。故云樓中有座。空具性德。故廣顯莊嚴。(【鈔】普賢之華者。此中雖不舉華量。十定云。無有邊際。)

　　爾時善財見如是座。復有無量眾座圍繞。摩耶夫人在彼座上。於一切眾生前現淨色身。

　　所謂超三界色身。已出一切諸有趣故。隨心樂色身。於一切世間無所著故。普周徧色身。等於一切眾生數故。無等比色身。令一切眾生滅倒見故。無量種色身。隨眾生心種種現故。無邊相色身。普現種種諸形相故。普對現色身。以大自在而示現故。化一切色身。隨其所應而現前故。恒示現色身。盡眾生界而無盡故。無去色身。於一切趣無所滅故。無來色身。於諸世間無所出故。不生色身。無生起故。不滅色身。離語言故。非實色身。得如實故。非虛色身。隨世現故。無動色身。生滅永離故。不壞色身。法性不壞故。無相色身。言語道斷故。一相色身。無相為相故。如像色身。隨心應現故。如幻色身。幻智所生故。如燄色身。但想所持故。如影色身。隨願現生故。如夢色身。隨心而現故。法界色身。性淨如空故。大悲色身。常護眾生故。無礙色身。念念周徧法界故。無邊色身。普淨一切眾生故。無量色身。超出一切語言故。無住色身。願度一切世間故。無處色身。恒化眾生不斷故。無生色身。幻願所成故。無勝色身。超諸世間故。如實色身。定心所現故。不生色身。隨眾生業而出現故。如意珠色身。普滿一切眾生願故。無分別色身。但隨眾生分別起故。離分別色身。一切眾生不能知故。無盡色身。盡諸眾生生死際故。清淨色身。同於如來無分別故。

　　如是身者。非色。所有色相如影像故。非受。世間苦受究竟滅故。非想。但隨眾生想所現故。非行。依如幻業而成就故。離識。菩薩願智空無性故。一切眾生語言斷故。已得成就寂滅身故。

　　爾時善財童子。又見摩耶夫人隨諸眾生心之所樂。現超過一切世間色身。所謂或現超過他化自在天女身。乃至超過四大天王天女身。或現超過龍女身。乃至超過人女身。

　　【疏】二見友正報。於中二。先結前標後。前但明主座。今雙結主伴。後所謂下。別顯身雲。於中亦二。先明身相。後顯身業。前中亦二。先明萬類難思身。後明一類超勝(【校】勝．纂要及南藏續藏金陵本作色。茲據嘉興藏改正．與下疏及行願品疏合。)身。前中亦二。先顯別相。後明通體。今初。有四十身。於中或唯約事。如普徧色身。或唯約理。如十二十三．不生不滅身。以本無生起．滅亦不為滅故。或理事交徹。如第三十二三十五．無生不生色身。以事顯理故。於中無生．則約自願所成．無別有生。不生．則隨他而現．生即不生。餘可思準。後如是身者下。明其通體。謂離有取蘊故。二爾時善財下。明一類超勝身。約唯女故。

　　現如是等無量色身。饒益眾生。集一切智助道之法。

　　行於平等檀波羅蜜。大悲普覆一切世間。

　　出生如來無量功德。

　　修習增長一切智心。

　　觀察思惟諸法實性。獲深忍海。

　　具眾定門。住於平等三昧境界。得如來定圓滿光明。消竭眾生煩惱巨海。心常正定未嘗動亂。

　　恒轉清淨不退法輪。善能了知一切佛法。恒以智慧觀法實相。

　　見諸如來心無厭足。知三世佛出興次第。見佛三昧常現在前。了達如來出現於世。無量無數諸清淨道。行於諸佛虛空境界。普攝眾生。各隨其心教化成就。入佛無量清淨法身。

　　成就大願。淨諸佛剎。究竟調伏一切眾生。

　　心恒徧入諸佛境界。出生菩薩自在神力。已得法身清淨無染。而恒示現無量色身。摧一切魔力。成大善根力。出生正法力。具足諸佛力。得諸菩薩自在之力。速疾增長一切智力。

　　得佛智光普照一切。悉知無量眾生心海。根性欲解種種差別。其身普徧十方剎海。悉知諸剎成壞之相。以廣大眼見十方海。以周徧智知三世海。身普承事一切佛海。心恒納受一切法海。

　　修習一切如來功德。出生一切菩薩智慧。常樂觀察一切菩薩從初發心。乃至成就所行之道。常勤守護一切眾生。常樂稱揚諸佛功德。願為一切菩薩之母。

　　【疏】二明身業中二。初總標。後行於平等下。別顯。亦二。先明十度行。唯精進在於忍前。餘皆如次。謂初明檀。次出生下。戒。戒能生長故。三修習下。進。四觀察下。忍。五具眾下。定。六恆轉下。般若。七見諸如來下。方便。八成就大願下。願。九心恆徧入下。力。十得佛智光下。智。後修習一切如來下。明二嚴行。末為佛母者。是其本行故。(初見竟。)

　　○第二設敬。

　　爾時善財童子。見摩耶夫人現如是等閻浮提微塵數諸方便門。既見是已。如摩耶夫人所現身數。善財亦現作爾許身。於一切處摩耶之前。恭敬禮拜。即時證得無量無數諸三昧門。分別觀察。修行證入。從三昧起。右繞摩耶。并其眷屬。合掌而立。

　　【疏】自道已深。故現身等彼。上二並是住體徧應。(【鈔】上二並是住體徧應者。然此即緣起相由門中三義。一諸緣各異義。二互徧相資義。三體用無礙義。今言住體。即諸緣各別。言徧應者。即互徧相資。即住體而徧應。是第三體用無礙也。然上摩耶。萬類殊應。即異體中多。今此善財一類之身。徧對摩耶。即同體中多。若約摩耶善財。並不分而徧。同異雖殊。住體徧應。義無別也。摩耶亦是同體一即多。以隨所應義。無二體故。下自言非一處住。非多處住。善財亦是同體多即一。諸處善財即一身故。又二聖互望。並含同體異體。以一摩耶。應多善財故。此即摩耶為同體。以多善財對摩耶故。即善財異體。)

　　○第三咨問。

　　白言。大聖。文殊師利菩薩。教我發阿耨多羅三藐三菩提心。求善知識。親近供養。我於一一善知誠所．皆往承事無空過者。漸來至此。願為我說。菩薩云何學菩薩行而得成就。

　　【疏】所以敘文殊等者。若約等覺。則因位極故。若約會緣。從初發心一一善友。皆是所會之緣。同入此故。(已上第二見敬咨問竟。)

　　○第三授己法界分三。初明體。(【校】明體．南藏續藏金陵本及行願品疏作名體。)

　　答言。佛子。我已成就菩薩大願智幻解脫門。

　　【疏】大有二義。一願大。願為一切諸佛母故。二智大。智亦二義。權智即能起大願．能成幻事。二實智。即是般若。生佛真身。幻亦二義。一願智體虛。當相名幻。故上文云。幻智即是菩薩。菩薩即是幻智。故能無不為。二者即智所作生佛之義。謂於己身。不壞小而廣容。若於佛身。無生起而現起。又願收普賢。智收文殊。皆入大幻。同為般若。亦名佛母。(【鈔】不壞小而廣容。即廣狹無礙門。無生起而生起。即事理無礙門。又願收普賢等者。上約別願。今是通願。無願不收。無智不攝等。願智即相融。皆是大幻。成不共般若。故生佛也。)

　　○二業用二。初總。二佛子如我下別。於中有四。初為現在遮那母。

　　是故常為諸菩薩母。

　　佛子。如我於此閻浮提中迦毗羅城淨飯王家。右脇而生悉達太子。現不思議自在神變。如是乃至盡此世界海所有一切毗盧遮那如來。皆入我身。示現誕生自在神變。

　　又善男子。我於淨飯王宮菩薩將欲下生之時。見菩薩身。一一毛孔咸放光明。名一切如來受生功德輪。一一毛孔皆現不可說不可說佛剎微塵數菩薩受生莊嚴。彼諸光明皆悉普照一切世界。照世界已。來入我頂。乃至一切諸毛孔中。

　　又彼光中。普現一切菩薩名號受生神變。宮殿眷屬五欲自娛。

　　又見出家。往詣道場。成等正覺。坐師子座。菩薩圍繞。諸王供養。為諸大眾轉正法輪。

　　又見如來往昔修行菩薩道時。於諸佛所恭敬供養。發菩提心。淨佛國土。念念示現無量化身。充徧十方一切世界。乃至最後入般涅槃。如是等事靡不皆見。

　　又善男子。彼妙光明入我身時。我身形量雖不踰本。然其實已超諸世間。所以者何。我身爾時量同虛空。悉能容受十方菩薩受生莊嚴諸宮殿故。

　　【疏】文二。初標為剎海遮那母。二又善男子下。別顯生佛之相。文中四。初毛光為先相．復分為五。初光入身。二又彼光中下。光現變。三又見出家下。現八相。四又見如來下。現因果。五又善男子下。令身難思。謂身不大。而容十方無盡法界。

　　爾時菩薩。從兜率天將降神時。有十佛剎微塵數諸菩薩。皆與菩薩同願。同行。同善根。同莊嚴。同解脫。同智慧。諸地諸力。法身色身。乃至普賢神通行願。悉皆同等。如是菩薩。前後圍繞。又有八萬諸龍王等．一切世主乘其宮殿。俱來供養。

　　菩薩爾時以神通力。與諸菩薩普現一切兜率天宮。一一宮中。悉現十方一切世界閻浮提內受生影像。方便教化無量眾生。令諸菩薩離諸懈怠無所執著。

　　又以神力。放大光明。普照世間。破諸黑暗。滅諸苦惱。令諸眾生。皆識宿世所有業行。永出惡道。

　　又為救護一切眾生。普現其前作諸神變。現如是等諸奇特事。與眷屬俱來入我身。

　　彼諸菩薩於我腹中遊行自在。或以三千大千世界而為一步。或以不可說不可說佛剎微塵數世界而為一步。

　　【疏】第二正明自在入胎。五。初爾時菩薩下。眷屬翼從。二菩薩爾時下。菩薩現通。三又以神力下。光明息苦。四又為救護下。現變入胎。五彼諸菩薩下。入已遊步。

　　又念念中。十方不可說不可說一切世界諸如來所．菩薩眾會。及四天王天。三十三天乃至色界諸梵天王。欲見菩薩處胎神變。恭敬供養。聽受正法。皆入我身。雖我腹中悉能容受如是眾會。而身不廣大。亦不迫窄。其諸菩薩各見自處眾會道場清淨嚴飾。

　　【疏】三腹包眾海。

　　善男子。如此四天下閻浮提中菩薩受生我為其母。三千大千世界百億四天下閻浮提中。悉亦如是。然我此身本來無二。非一處住。非多處住。何以故。以修菩薩大願智幻莊嚴解脫門故。

　　【疏】四舉此類於百億世界。稱一性故。體周徧故。不如事故。又上句不壞多故。下句不壞一故。又上句理如事故。下句事如理故。又一與多相即入故。此並釋中智幻之義。

　　○二為過去諸佛母。三善男子下。為賢劫千佛母義通三世。四如於此下。結通橫豎無窮

　　善男子。如今世尊我為其母。往昔所有無量諸佛悉亦如是。而為其母。善男子。我昔曾作蓮華池神。時有菩薩於蓮華藏忽然化生。我即捧持。瞻侍養育。一切世間皆共號我為菩薩母。又我昔為菩提場神。時有菩薩於我懷中忽然化生。世亦號我為菩薩母。善男子。有無量最後身菩薩。於此世界種種方便示現受生。我皆為母。

　　善男子。如此世界賢劫之中。過去世時。拘留孫佛。拘那含牟尼佛。迦葉佛。及今世尊釋迦牟尼佛。現受生時。我為其母。未來世中彌勒菩薩。從兜率天將降神時。放大光明普照法界。示現一切諸菩薩眾受生神變。乃於人間生大族家。調伏眾生。我於彼時亦為其母。如是次第。有師子佛。法幢佛。善眼佛。淨華佛。華德佛。提舍佛。弗沙佛。善意佛。金剛佛。離垢佛。月光佛。持明佛。名稱佛。金剛楯佛。清淨義佛。紺身佛。到彼岸佛。寶燄山佛。持炬佛。蓮華德佛。名稱佛。無量功德佛。最勝燈佛。莊嚴身佛。善威儀佛。慈德佛。無住佛。大威光佛。無邊音佛。勝怨敵佛。離疑惑佛。清淨佛。大光佛。淨心佛。雲德佛。莊嚴頂髻佛。樹王佛。寶璫佛。海慧佛。妙寶佛。華冠佛。滿願佛。大自在佛。妙德王佛。最尊勝佛。栴檀雲佛。紺眼佛。勝慧佛。觀察慧佛。熾盛王佛。堅固慧佛。自在名佛。師子王佛。自在佛。最勝頂佛。金剛智山佛。妙德藏佛。寶網嚴身佛。善慧佛。自在天佛。大天王佛。無依德佛。善施佛。燄慧佛。水天佛。得上味佛。出生無上功德佛。仙人侍衛佛。隨世語言佛。功德自在幢佛。光幢佛。觀身佛。妙身佛。香燄佛。金剛寶嚴佛。喜眼佛。離欲佛。高大身佛。財天佛。無上天佛。順寂滅佛。智覺佛。滅貪佛。大燄王佛。寂諸有佛。毗舍佉天佛。金剛山佛。智燄德佛。安隱佛。師子出現佛。圓滿清淨佛。清淨賢佛。第一義佛。百光明佛。最增上佛。深自在佛。大地王佛。莊嚴王佛。解脫佛。妙音佛。殊勝佛。自在佛。無上醫王佛。功德月佛。無礙光佛。功德聚佛。月現佛。日天佛。出諸有佛。勇猛名稱佛。光明門佛。娑羅王佛。最勝佛。藥王佛。寶勝佛。金剛慧佛。無能勝佛。無能映蔽佛。眾會王佛。大名稱佛。敏持佛。無量光佛。大願光佛。法自在不虛佛。不退地佛。淨天佛。善天佛。堅固苦行佛。一切善友佛。解脫音佛。遊戲王佛。滅邪曲佛。薝蔔淨光佛。具眾德佛。最勝月佛。執明炬佛。殊妙身佛。不可說佛。最清淨佛。友安眾生佛。無量光佛。無畏音佛。水天德佛。不動慧光佛。華勝佛。月燄佛。不退慧佛。離愛佛。無著慧佛。集功德蘊佛。滅惡趣佛。普散華佛。師子吼佛。第一義佛。無礙見佛。破他軍佛。不著相佛。離分別海佛。端嚴海佛。須彌山佛。無著智佛。無邊座佛。清淨住佛。隨師行佛。最上施佛。常月佛。饒益王佛。不動聚佛。普攝受佛。饒益慧佛。持壽佛。無滅佛。具足名稱佛。大威力佛。種種色相佛。無相慧佛。不動天佛。妙德難思佛。滿月佛。解脫月佛。無上王佛。希有身佛。梵供養佛。不瞬佛。順先古佛。最上業佛。順法智佛。無勝天佛。不思議功德光佛。隨法行佛。無量賢佛。普隨順自在佛。最尊天佛。如是乃至樓至如來。在賢劫中於此三千大千世界當成佛者。悉為其母。

　　如於此三千大千世界。如是於此世界海十方無量諸世界一切劫中。諸有修行普賢行願為化一切諸眾生者。我自見身悉為其母。

　　【疏】已上文俱可知。(二業用竟。)

　　○三辨法眼根源。

　　爾時善財童子。白摩耶夫人言。大聖。得此解脫。經今幾時。

　　答言。善男子。乃往古世。過不可思議非最後身菩薩神通道眼所知劫數。爾時有劫名淨光。世界名須彌德。雖有諸山五趣雜居。然其國土眾寶所成。清淨莊嚴無諸穢惡。有千億四天下。有一四天下名師子幢。於中有八十億王城。有一王城名自在幢。有轉輪王名大威德。

　　彼王城北有一道場。名滿月光明。其道場神名曰慈德。時有菩薩名離垢幢。坐於道場將成正覺。有一惡魔名金色光。於其眷屬無量眾俱。至菩薩所。

　　彼大威德轉輪聖王。已得菩薩神通自在。化作兵眾其數倍多。圍繞道場。諸魔惶怖悉自奔散。故彼菩薩得成阿耨多羅三藐三菩提。

　　時道場神見是事已。歡喜無量。便於彼王而生子想。頂禮佛足。作是願言。此轉輪王在在生處。乃至成佛。願我常得與其為母。作是願已。於此道場。復曾供養十那由他佛。

　　善男子。於汝意云何。彼道場神豈異人乎。我身是也。轉輪王者。今世尊毗盧遮那是。

　　我從於彼發願已來。此佛世尊於十方剎一切諸趣處處受生。種諸善根。修菩薩行。教化成就一切眾生。乃至示現住最後身。念念普於一切世界示現菩薩受生神變。常為我子。我常為母。善男子。過去現在十方世界無量諸佛將成佛時。皆於臍中放大光明來照我身。及我所住宮殿屋宅。彼最後生。我悉為母。

　　【疏】二。初問。二答言下。答。文中六。初輪王久遠。非後身菩薩所知者。顯唯佛知。非但久遠。亦顯時無時相。佛智契故。二彼王城下。有佛魔來。三彼大威德下。聖帝助降。表智王助體。本覺現故。此時已得菩薩神通。明今始成。非實始也。四時道場下。場神興願。智假慈興。故神於王。生如一子想。五善男子下。結會古今。六我從於彼下。為母普周。前來為佛生時之母。即是願母。此明為佛成道時母。即是智母。臍中放光者。生長同氣之所。表佛佛皆從無二理生故。

　　善男子。我唯知此菩薩大願智幻解脫門。如諸菩薩摩訶薩具大悲藏。教化眾生。常無厭足。以自在力。一一毛孔示現無量諸佛神變。我今云何能知能說彼功德行。

　　善男子。於此世界三十三天。有王名正念。其王有女名天主光。汝詣彼問。菩薩云何學菩薩行。修菩薩道。

　　時善財童子敬受其教。頭面作禮。繞無數帀。戀慕瞻仰。却行而退。

　　【疏】後三段可知。

　　【論】摩耶夫人總相中。以三法而成。別相中。以等佛數眾生數行門而得其名。三法者。一以等一切諸佛眾生平等無相自體清淨法身妙理為體。二以等一切諸佛眾生平等理中普光明無作無依之智為體。三以等一切諸佛眾生無作理智之中無作性．長養一切眾生。饒益大慈大悲。與一切眾生本同一體．自他性亡。恆為利益．不求恩報。此乃天真本然。眾生共有。依此三法行之即是。雖然眾生共有。而眾生迷之者。須具方便行門。起發顯明方得。云何方便。其方便有十大願門。如願修學。一願初發心時。起等一切眾生數慈悲大願。皆當救度一切眾生。令出三界苦。皆令成佛。二願承事恭敬供養十方一切諸佛。無空過者。三願於諸世界中所生之處。有德藝過己之人。奉事修學。雖學諸藝。智出人天。不生憍慢。恆以大慈大悲為首。四願恆以四念處觀。隨病治之。立四正勤。成就根力。五願恆以七覺分。不離心首。長諸正慧。照十二緣生。成大智海。六願恆以八正道行。無始無終。常現在前。七願自己八正道現前。常住世間。利益人天一切六道眾生。自己不樂別求餘方淨土。明見一切法界之門。深知染淨。本從妄起。依真本無。八願於菩薩五位行門。明知法則。所有十住．十行．十迴向．十地．十一地中方便。及諸三昧利人天法。一念徧周。善知其趣。次第修行。九願常念本願風輪以持本智。鼓揚無邊諸波羅蜜行。等十方界對現色身。應根接引一切眾生。十願常以大慈悲身起一切智。如理徧周法界。大智普照。不遺一物平等普資。此是摩耶夫人身所成之行。若修行者。應如是修。無有一佛不從大願海大悲智生。是故經云。但行普賢行願。所願皆從我生。表此十一地智從悲起。十地已前大慈大悲之行。皆以本願。及以從根本智生。有修學長養。十一地一切功終。純．是大慈悲為法界體。以悲生智。幻生等眾生數身。常為利益。曾無休息。名為生佛。非要得三十二相。乃至九十七相。但初發心時。一分會真。智悲同起。雖未得通化。變易自在。法是一同。知見真故。如是修學。如是悟入。方名初發心時便成正覺。亦名以佛知見示悟眾生。欲令眾生入佛知見。從此摩耶夫人。表十一地。初門已後九個善知識。總明從大慈悲為母體。皆從母行。以智幻生。悲智徧周。十方普現。不作階級次第對治。已後善知識。雖亦云。我唯知此法門．餘不能知者。以明同中具別。表普賢差別智隨俗徧周。非如十地已前。滯障不達。此之十一地。但顯修行。十一地行滿。此普賢十一地位。顯德徧周。行備塵俗。無求出世。自天主光已去。總是同世凡流。不標神相異狀。與世人一種。但有法利人。明十地已前。是修悲智自己出世聖道法門。十一地是自以大慈悲心行赴俗濟生之門。表自出世道滿。無更求解脫離染離淨之心。但以乘法性船。張大慈悲帆。以大智為船師。順本願風。吹諸波羅蜜網。常遊生死海。漉一切眾生有著之魚。安置無依普光明之智岸。常生一切幻住萬行功德法界無礙寶堂。如下慈氏所居樓閣是。如善財得羅剎王為說求善知識法。令善財普禮十方。正念思惟一切境界。勇猛自在徧遊十方。觀身觀心。如夢如幻如影。求善知識。爾時善財受行其教。即時覩見大寶蓮華。從地涌出者。明十方求善知識者。明自身心內外十方。以法諦求。有何體性。令稱法身。又令觀身觀心如夢如影者。令達其相。達性達相如影。通同無二。便入智幻生門。是見摩耶夫人也。初見蓮華從地涌出者。以自性清淨法身為地體。一切萬行蓮華從此生故。金剛為莖者。是根本智。明一切差別行差別智。從法身根本智生。設是有此境界莊嚴。亦是此依報也。終不別有報因果也。妙寶藏者。慈悲含育報生也。摩尼為葉者。行無垢報生也。光明寶王以為其臺者。以根本智現。照用自在所報生也。眾寶色香以為鬚者。戒定慧解脫解脫知見香所報生也。無數寶網彌覆其上者。以能施教網報生也。上有樓觀者。差別智報生。名普納十方法界藏者。以大智徧周教網普覆所報生也。奇妙嚴飾者。妙行報嚴故。金剛為地者。法身報生也。千柱行列者。行有千萬行也。一切皆以摩尼寶成者。行行中無垢也。以閻浮檀金以為其壁者。柔和忍辱之所報生也。眾寶瓔珞四面垂下者。四攝之行垂慈接生之所報生也。已下準此例知。教廣文長。不可具述。已下摩耶夫人所現徧法界身。同一切眾生事業等身。生一切諸如來身。如文自明。

　　○第二遂往天宮下十友。別明會緣。然位德已極。託迹凡流。深悲接生。不標神異。但以法利人。又顯求者道深。或但示法門之名。則懸領旨趣。第一天主光。即幻智念力善友。言天主光者。謂悲智勝用。光淨自在。破暗義故。父名正念者。此由定發故。故法門名無礙清淨念。初一句即依教趣求。第二見彼下。見敬咨問。(【鈔】天主光女。父名正念者。即第三會問梵行之王也。又云往三十三天者。是摩耶捨化所生天也。則知摩耶。非獨在天。故晉經云。在迦毗羅城。)

　　遂往天宮。

　　見彼天女禮足圍繞。合掌前住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　○第三示己法門。

　　天女答言。善男子。我得菩薩解脫。名無礙念清淨莊嚴。

　　善男子。我於此解脫力。憶念過去有最勝劫。名青蓮華。我於彼劫中。供養恒河沙數諸佛如來。彼諸如來從初出家。我皆瞻奉。守護供養。造僧伽藍。營辦什物。又彼諸佛。從為菩薩住母胎時。誕生之時。行七步時。大師子吼時。住童子位在宮中時。向菩提樹成正覺時。轉正法輪現佛神變教化調伏眾生之時。如是一切諸所作事。從初發心。乃至法盡。我皆明憶。無有遺餘。常現在前念持不忘。

　　又憶過去劫名善地。我於彼供養十恒河沙數諸佛如來。又過去劫名為妙德。我於彼供養一佛世界微塵數諸佛如來．又劫名無所得。我於彼供養八十四億百千那由他諸佛如來．又劫名善光。我於彼供養閻浮提微塵數諸佛如來。又劫名無量光。我於彼供養二十恒河沙數諸佛如來。又劫名最勝德。我於彼供養一恒河沙數諸佛如來。又劫名善悲。我於彼供養八十恒河沙數諸佛如來。又劫名勝遊。我於彼供養六十恒河沙數諸佛如來。又劫名妙月。我於彼供養七十恒河沙數諸佛如來。善男子。如是憶念恒河沙劫。我常不捨諸佛如來應正等覺。從彼一切諸如來所。聞此無礙念清淨莊嚴菩薩解脫。受持修行恒不忘失。如是先劫所有如來。從初菩薩。乃至法盡。一切所作。我以淨嚴解脫之力。皆隨憶念。明了現前。持而順行．曾無懈廢。

　　【疏】於中二。先標名。謂以一念無礙智。普觀三世無不明現。而無去來今。為無礙念。不雜異念為清淨念。念佛功德。有益悲智。故曰莊嚴。後善男子下。明業用。於中三。一念最初一劫。二又憶下。中間諸劫。三善男子如是憶下。總結多劫。非唯憶念。亦於彼多劫多佛。聞持此門。

　　善男子。我唯知此無礙念清淨解脫。如諸菩薩摩訶薩。出生死夜。朗然明徹。永離癡冥。未嘗昏寐。心無諸蓋身行輕安。於諸法性清淨覺了。成就十力。開悟羣生。而我云何能知能說彼功德行。

　　善男子。迦毗羅城．有童子師名曰徧友。汝詣彼問。菩薩云何學菩薩行。修菩薩道。

　　時善財童子以聞法故。歡喜踊躍。不思議善根自然增廣。頂禮其足。繞無數帀。辭退而去。

　　【疏】後三段並可知。下諸善友．六段之文．多有不具。皆可思準。

　　【論】王名正念者。明智淨自在如天王。正念者。表淨智無念而自在。任理施為。不為而萬事自為。明十一地淨智。任運應現也。在十住位中。但名正念天子。問其梵行。未云有女。至此十一地中名王。又云有女。明以智生悲也。有女名天主光者。表無作智中慈悲無染性。任用利物也。此位表智圓。用無前後也。取天表處。生死中自在。神化無方。非即在於處所也。敬申所求云。我得菩薩解脫名無礙念。意明無礙念者。得三世無礙智。一念印三世古今。及未來一切眾生生死劫量。及一切三世諸佛成道劫量。一念徧知。無不了然。如今現前。以無妄念智現前。諸法本如是。故此明無妄念之正念智也。於中所有諸劫中諸佛之數。於諸劫中。或供養多佛。或供養少佛。增減不定者。是一念中無念正智。普皆供養三世諸佛之數。此是無久近中久近之狀也。總無時之大圓智境。法自如是。不由修生也。修者。但自照十二緣生。達妄成智。智無所修。但自解迷。真無可作。亦無三世古今之性。此是十一地中第二地善知識。次十一地中第二地善知識已下。總明正念中無礙智用徧周。同行攝生之行身也。此方如是。十方一切世界例然。六道等徧。總從摩耶大悲海生。以正念無作智為體也。此是十一地中戒波羅蜜。以智生悲門。故女名天主光。

　　○第二童子師徧友。幻智師範善知識。謂為童蒙師。徧與眾生為善友故。

　　從天宮下。漸向彼城。至徧友所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。徧友答言。善男子。此有童子。名善知眾藝。學菩薩字智。汝可問之。當為汝說。

　　【疏】居迦毗羅黃色城者。中道軌物故。不得法者。略有四義。一與眾藝法門同故。二法有所付。顯流通故。三表一切法門體無二故。四表無所得。方為得故。

　　【論】迦毗羅城童子師。此云黃色城也。黃色者。是中宮色故。明為此童子師。不離中道。軌治俗典。如此土孔丘之流。明世間師範門。如孔子頭頂。下如反宇。表處俗行謙之道。以身表法像尼丘山。似彼山頂中下。非彼山因求祠而生。此俗說非也。姓孔者。聖人無名無姓。以德為名為姓。非以俗姓為姓。約德以有寬明之德。以之姓孔。孔者寬也。以行化蒙名之為丘。丘者。山嶽之稱。以艮為山。為小男。為童蒙。因行所化而立名也。故名丘也。亦以德超過俗。名之為丘。亦至德尊重。無傾動之質。名之為丘。生在兗州者。艮之分也。主以化小男童蒙之位。兗州上值於角。角為天門。主眾善之門。亦主以僧尼道士。以乘角氣而生。此非世凡流之能體故。善財至此。徧友不言。而便令善財往眾藝所者。師範之法。正者不親教。付之以助教。不決之事。問之以正師。表德不孤。必有鄰。附讚成其化行也。

　　○第三善知眾藝。幻智字母善知識。

　　爾時善財即至其所。頭頂禮敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】初二可知。

　　○第三授己法門中二。初標名體。

　　時彼童子告善財言。善男子。我得菩薩解脫。名善知眾藝。

　　【疏】名體。謂以無礙智。窮世間之伎藝故。

　　○二顯其業用。

　　我恒唱持此之字母。

　　【疏】字母為眾藝之勝。書說之本。故偏明之。有標列結。列有四十二門。(【鈔】言字母為眾藝之勝者。出偏示所以也。標知眾藝而偏釋故。故智論云。諸陀羅尼。皆從分別語生。四十二字。是一切字根本。因字有語。因語有名。因名有義。菩薩若聞其字。乃至能了其義。是字初阿後荼。中有四十。得是字陀羅尼。多所成益。乃至廣說。又如本行集云。爾時菩薩。為諸童子。一一分別字之本末。乃至訓化三萬二千童子。勸發無上真正道意。是知字為眾藝之本。故十地中。以喻十地為諸法本。)皆言般若波羅蜜門者。從字入於無相智。故字義為門。故毗盧遮那經中皆言不可得智。無所得即般若故。又文殊五字經云。受持此陀羅尼。即入一切法平等。速得成就摩訶般若。纔誦一遍。如持一切八萬四千修多羅藏。然初五字。若準阿目佉三藏。即全是文殊真言。若準今本。而第二一字不同。今依彼經釋之。(皆言般若下釋文。先釋總標。於中三。一暗引毗盧遮那經。彼有偈云。甚深相無相。劣慧所不堪。為化是等故。兼存有無說。釋曰。因字是有。無相智是無。故念誦瑜伽之者。先觀字相。後入字義也。阿字相觀云。八葉白蓮一時開。炳現阿字素光色。斯即字相也。而智表菩提心。悟本不生。圓滿具足。猶如月輪。即是字義。相有義無。故云兼也。是以今經唱阿字時。即是相也。入般若波羅蜜門．即是無相智也。智論云。此字是實相門。則顯三種般若。不相捨離。字即名字般若。入般若波羅蜜門。即觀照般若。悟不生等。即實相般若也。故毗盧下。第二明引遮那。又上義證。今即文證。不可得言。即般若相故。般若中廣說無得為般若故。又文殊下。第三引五字證為般若門。然初五字下。第二釋別列中。合為四十二段。今疏有三。初別釋五字。約五字陀羅尼經。而引不空。會通字音。然古諸德。於此經中。不多解釋。靜法有章。名為漩澓。六門分別。一釋名。二體性。三建立。四釋相。五利益。六問答。而其釋相。亦廣引諸經。而不全具。又諸經字音參雜。以梵音輕重。三藏解釋。不看下義。但取字同。故多乖舛。如涅槃以阿字為噁。此中以囉字為多。此等不以義定。故多訛謬。今亦別有一章。總引十經一論。一興善譯華嚴四十二字門。二大般若第四百九十。三引大品般若第八。四放光般若第六。五光讚般若第十。六普耀經第三。七興善三藏別譯文殊問般若字母。八別譯金剛頂瑜伽字母。九涅槃第八。十即今經。言一論者。即智度論。其五字經。唯釋初之五字。今疏但用大般若。及興善別譯四十二字。以二本多同。初之五字。用五字經。餘文全要。鈔更引證。餘在別章。)

　　唱阿字時。入般若波羅蜜門。名以菩薩威力。入無差別境界。

　　【疏】一阿者。是無生義。以無生之理。統該萬法。故經云。無差別境。而菩薩得此無生。則能達諸法空。斷一切障。故云威力。(【鈔】今按定用五字。疏文分二。先別釋五字。後收攝圓融。今初五字。鈔卻廣引五字。分為五段。文皆有三。一牒本經字母。二以彼經義釋之。三會今經之意。今初阿者。即第一牒經字母。即今經云。唱阿字時。今但略取所牒之字。下四十一字。釋義皆然。二是無生義。即五字經釋義。三以無生之理下。會釋今經。意云。諸法皆悉無生．故無差別。故上經云。一切法無生。一切法無滅。若能如是解。斯人見如來。而大般若金剛頂。全同上釋。大品云。阿字門。一切法初不生故。智論釋云。若菩薩一切語法中聞阿字時。即時隨義。所謂一切法從初來不生相。阿提。秦言初。阿耨波陀。秦言不生故。釋曰。論文二節。一隨經釋義。二阿提秦言初下。會釋方言。下四十一字皆然。見此論文。則知四十二字。皆是所依之相。從此入於無得般若。故名為般若之門。放光云。阿者。謂諸法來入．不見有起。光讚云．阿者。因緣之門。一切法已過去者。亦無所起。釋曰。上二經。起即生義。因緣之門。從緣生也。文殊間經云。阿者是無常聲。普曜云。然此言云無者。是宣無常苦空無我之音。上二經似同小乘之無。若取無彼常等。即與無生義同。此初阿字。上聲短呼。故譯涅槃。噁字當初。雖呼小異。義亦同也。故云噁者。不破壞故。不破壞者。名曰三寶。喻如金剛。亦同無生義。)

　　唱多字時。入般若波羅蜜門。名無邊差別門。

　　【疏】二多者。彼經第二。當囉字。是清淨無染離塵垢義。今云多者。毗盧遮那經釋多云。如如解脫。金剛頂云．如如不可得故。謂如即無邊差別。故如不可得。此順多字義。應是譯人之誤。囉多二字。字形相近。聲相濫故。若順無塵垢釋。以無邊之門。方淨塵垢。(【鈔】二多者。此廣牒經也。彼經第二下。疏釋有五。一依五字釋。二今云多下。按今多釋。三如即無邊差別者。會經也。四應是譯人下。會釋偏正。言字形相近者。今示二梵之形。（◇多字。◇囉字。）此二小近。聲相濫者。同疊韻故。五若順無塵下。正以囉字會釋經文。以諸經字義。第二多同。故大品云。囉字悟一切法離塵垢故。放光云。二囉者。垢貌。於諸法無有塵。光讚云。是囉之門。法離塵垢。金剛頂云。囉者。一切法離故。涅槃云。囉者。能壞貪瞋癡。說真實法。亦壞塵垢義。智論云。若聞囉字。即隨義知一切法離垢相。以囉闍。秦言垢故。以上諸經。皆第二囉字。同離垢義。故無惑矣。)

　　唱波字時。入般若波羅蜜門。名普照法界。

　　【疏】三波者。五字經云。亦無第一義諦。諸法平等。謂真俗雙亡。是真法界。諸法皆等。即是普照。(【鈔】三波者。別譯及餘經論。多是跛字。今依五字跛字釋義。大般若言。跛者。一切法勝義教。大品云。跛者。第一義故。放光云。跛者。諸法泥洹。最第一義。文殊問經云。出勝義聲。釋曰。上諸經皆獨明第一義。但是所遣。唯金剛頂云。跛者。第一義不可得。則具般若相矣。故疏云。謂真俗雙亡下。會經前二字。以第一義遣俗。今亦無第一義。則復遣真。為雙亡真俗。是真法界。上即所照。從諸法皆等下。含普照義。智論云。若聞跛字。即知一切法入第一義。以波囉末陀。秦言第一義故。釋曰。此亦但入第一義耳。)

　　唱者字時。入般若波羅蜜門。名普輪斷差別。

　　【疏】四者者。諸法無有諸行。謂諸行既空。故徧摧差別。(【鈔】四者。興善譯為左字．義則全同五字經也。文中先釋義。後諸行既空下．會經。大般若云。入者字門。悟一切法遠離生死。若生若死。皆無所得。釋曰。諸行即生死體也。然諸經多明生死之行。大品涅槃。義當遮字。俱明出世之行。大品云。遮字修不可得。涅槃云。遮者。即是修義。調伏一切諸眾生故。然出世行亦不可得。方為般若之門耳。智論云。若聞遮字。即時知一切法諸行皆悉非行。以遮利夜。秦言行故。)

　　唱那字時。入般若波羅蜜門。名得無依無上。

　　【疏】五那者。諸法無有性相。言說文字皆不可得。謂性相雙亡。故無所依。能所詮亡。是謂無上。(【鈔】五那者。別譯為曩。字義全同。文中先依五字釋義。後謂性相雙亡下。會釋經文。諸經多是那字。大般若云。聞那字門。入一切法遠離名相。若名若相。皆以無所得而為方便故。大品云。那字門。諸法離名。性相不同不失故。放光云。那者。謂於諸法字本性。亦不得。亦不失。光讚云。是那之門。一切諸法。離諸名字。計其本淨而不可得。涅槃云。那者。三寶安住。無有傾動。喻如門閫。釋曰。真實三寶。永離名相。智論云。若聞那字。即知一切法不得不失。不來不去。以那素。秦言不故。)遮那經中字義。與此無殊。下多依彼經。及阿目佉所譯。而梵音輕重有殊。釋義無別。(遮那經下。會釋二文。亦是結前生後。結前五字。生後餘三十七字。多依彼經即毗盧遮那經。及阿目佉所譯。即別譯華嚴四十二字門。此別譯義。既與大般若同。則是依大般若。而有二三字音小異。故不言依耳。然阿目佉別譯。皆先牒經般若之名。而別名為先。後方釋義。次下當見。)

　　唱邏字時。入般若波羅蜜門。名離依止無垢。

　　【疏】六邏字。悟一切法離世間故。愛支因緣永不現故。離世故無依。愛不現故無垢。(【鈔】六邏字。彼為攞字。云稱攞字時。入無垢般若波羅蜜。悟一切法出世間故。愛支因緣永不現故。釋曰。今疏但引釋義。更不引經。彼與今經全同。但此別名在下。彼別名在上耳。然大品放光等多為邏字耳。智論云。聞邏字。即知一切法離輕重相．以邏此云輕故。意明有惑為重。斷即為輕。今不可得。亦無輕矣。即無無明盡也。)

　　唱拖(輕呼)字時。入般若波羅蜜門。名不退轉方便。

　　【疏】七柂字。悟一切法調伏寂靜。真如平等。無分別故。方為不退轉方便。(【鈔】七柂字。別譯為娜字。大品為陀字。放光為柂。義皆同也。文中先釋義。後方為不退轉下。會經也。智論云。若聞陀字。知一切法善相。以陀摩。秦言善故。釋曰。調伏寂靜。真如平等。善之極也。)

　　唱婆(蒲我切)字時。入般若波羅蜜門。名金剛塲。

　　【疏】八婆字。悟一切法離縛解故。方入金剛塲。(【鈔】八婆上聲字。別譯及般若。皆為麼字。與蒲我反大同。文中先釋義。後方入金剛場者。會經。如佛入金剛三昧。斷如金剛。或在金剛場。則無縛解為真斷也。智論云。若聞婆字。知一切法無縛脫。以婆他。此言轉故。)

　　唱荼(徒解切)字時。入般若波羅蜜門。名曰普輪。

　　【疏】九荼字。悟一切法離熱矯穢。得清涼故。是普摧義。(【鈔】九荼字。別譯為拏字。二俱上聲。大品放光。亦為荼字。文中先釋義。後是普摧義。即會經也。智論云。若聞荼字。即知諸法不熱。天竺荼闍陀。秦言不熱故。)

　　唱沙(史我切)字時。入般若波羅蜜門。名為海藏。

　　【疏】十沙字。悟一切法無罣礙故。如海含像。(【鈔】十沙字。史我切。別譯為灑字。大品放光等。皆為沙字。文中先釋義。後如海含像者。會經。像之與水。不相礙故。智論云。若聞沙字。即知人身六種之相。以沙此言六故。釋曰。以大品云。沙字門。諸法六自在王。性清淨故。即內六處為六自在王。心海湛然。不礙見聞覺知。猶如湛海。不礙像故。)

　　唱縛(房可切)字時。入般若波羅蜜門。名普生安住。

　　【疏】十一縛字。悟一切法言語道斷故。能徧安住。

　　唱哆(都我切)字時。入般若波羅蜜門。名圓滿光。

　　【疏】哆字。悟一切法真不動故。不動。則圓滿發光。(【鈔】十二哆字。從不動則圓滿發光。會經也。如密室燈定。如止水影圓。契於如如。知無動矣。智論云。若聞哆字。即知諸法在如中不動。以多他。秦言如故。)

　　唱也(以可切)字時。入般若波羅蜜門。名差別積聚。

　　【疏】也字。悟如實不生故。則諸乘差別積聚。皆不可得。

　　唱瑟吒字時。入般若波羅蜜門。名普光明息煩惱。

　　【疏】瑟吒字。悟一切法。制伏任持相不可得故。普光明．即能制伏任持。煩惱．即所制伏。息即伏義。

　　唱迦字時。入般若波羅蜜門。名無差別雲。

　　【疏】迦字。悟作者不可得。則作業如雲。皆無差別。(【鈔】十五迦字。悟作者不可得。此字上略一切法。下猶有不可得。此後諸字。皆上有悟一切法。下有不可得。疏文從簡。故並略之。下方總說耳。從則作業如雲下。會經。)

　　唱娑(蘇我切)字時。入般若波羅蜜門。名降霔大雨。

　　【疏】娑(上)字。即時平等性。(【鈔】十六娑字。但有釋義。具云。悟一切法時平等性不可得故。智論云。若聞娑字。知一切法一切種不可得。以薩婆。秦言一切故。釋曰。論云。一切種智故。)

　　唱麼字時。入般若波羅蜜門。名大流湍激。眾峯齊峙。

　　【疏】麼字。即我所執性。我慢高舉。若峯齊峙。我慢則生死長流。湍馳奔激。(【鈔】十七麼字者。大品云。麼即悟一切法我所執性不可得。我慢高舉下會經。智論云。若聞麼字。知一切法離我所義。以麼迦。秦言我所故。)

　　唱伽(上聲輕呼)字時。入般若波羅蜜門。名普安立。

　　【疏】伽字。即一切法行取性。(【鈔】十八伽字。別譯為誐字。義亦全同。易故不會經。若欲會者。以行取故。而能安立。智論云。若聞伽字。即知一切法底不可得。以伽陀。秦言底故。釋曰。行取。即生死底甚深故。)

　　唱他(他可切)字時。入般若波羅蜜門。名真如平等藏。

　　【疏】他字。即是處所性。(【鈔】十九他字。疏但釋義。易不會經。會者。真如平等。是所依處。出生一切。終歸此故．智論云。若聞他字。即知四句。如去不可得。以多他阿伽度。秦言如去故。如去即是處所．如來時去故。)

　　唱社字時。入般若波羅蜜門。名入世間海清淨。

　　【疏】社字。即能所生起。(【鈔】二十社字。別譯為惹字。但舉其義。若會經者。有能有所。是世間海。故賢首品。能緣所緣力。一切法出生。速滅不暫停。念念悉如是。今不可得。成般若矣。)

　　唱鎖字時。入般若波羅蜜門。名念一切佛莊嚴。

　　【疏】鎖字。即安隱性。(【鈔】二十一鎖字。別譯是娑嚩字。若會經者。念佛莊嚴。最安隱故。)

　　唱柂字時。入般若波羅蜜門。名觀察揀擇一切法聚。

　　【疏】柂字。即能持界性。(【鈔】二十二柂字。別譯為馱字。義必然者。以第七亦有柂字。注之為上故。然經云。揀擇法聚。即能持界性。法聚差別。即是界義。各各持自性也。智論云。若聞馱字。知一切法性不可得。以馱摩。此云法故。)

　　唱奢(口何切)字時。入般若波羅蜜門。名隨順一切佛教輪光明．

　　【疏】奢字。即寂靜性。(【鈔】二十三奢字。別譯為捨。大般若亦云捨。涅槃云奢。若會經者。寂靜則順佛教。智論云。若聞賒字。即知諸佛寂滅相。以賒多（都餓）。此云寂滅故。)

　　唱佉字時。入般若波羅蜜門。名修因地智慧藏。

　　【疏】佉字。即如虛空性。(【鈔】二十四佉字。若會經者。智慧等空。故能含藏。智論云。若聞佉字。知一切法等於虛空不可得義。以呿伽。秦言虛空故。)

　　唱叉(楚我切)字時。入般若波羅蜜門。名息諸業海藏。

　　【疏】叉字。即盡性。(【鈔】二十五叉。別譯為漩澓字。若會經者。業海深廣。無不包含。非是無為。終竟須盡。智論云。若聞叉字。則知一切法盡不可得。以叉耶。秦言盡。)

　　唱娑(蘇紇切)多(上聲呼)字時。入般若波羅蜜門。名蠲諸惑障。開淨光明。

　　【疏】娑多字。即任持處非處。令不動性。惑障為非處。開淨光明為其處。(【鈔】智論云。若聞娑多字。即知諸法邊不可得。以阿利迦多度求那。秦言是事邊不可得。釋曰。以大品云。多字門諸法有不可得故。論為此釋。以有即有邊。必對無故。有是妄惑。故為非處。以為有邊。無是真空。故名為處。故為無邊。惑智雙絕。即不可得。)

　　唱壤字時。入般若波羅蜜門。名作世間智慧門。

　　【疏】壤字。即能所知性。(【鈔】二十七壤字。（輕呼）別譯為孃字。若會經者。能所知性。即智慧門。能知為智慧。智慧即門。所知為智慧。智慧之門。智論云。若聞惹字。即知一切法中無智相。以惹那。秦言智故。釋曰。但有能知。必有所耳。)

　　唱曷攞多(上聲呼)字時。入般若波羅蜜門。名生死境界智慧輪。

　　【疏】曷攞多字。即執著義性。執著為生死境義。即智慧輪。(【鈔】言境義者。總有四義。一文義。是所詮義。二境義。是所緣境。三道理義。謂苦無常等。四性義。即第一義空。今是第二。生死是果。執著是因。並是智慧所觀境義。智論云。若聞曷攞多字。即知一切法義不可得。以阿利他。秦言義故。【校】苦．纂要及金陵本作若。茲據嘉興藏南藏續藏改正。)

　　唱婆(蒲餓切)字時。入般若波羅蜜門。名一切智宮殿圓滿莊嚴。

　　【疏】婆字。即可破壞性。圓滿之言。不空譯為道場。然此婆字。宜蒲餓反。諸本多云。蒲我。則與第八不殊。(【鈔】二十九婆字。圓滿之言下會經。興善譯為道場者。故彼云。稱婆字時。入一切宮殿道場莊嚴般若波羅蜜門。以梵云曼茶羅。通圓滿道場二義故。智論云。若聞婆字。了知一切法不可得破壞相。以婆伽。秦言破故。釋曰。經中宮殿莊嚴。以從緣故。亦可破壞。以不可得。即非莊嚴。方為圓滿。成般若矣。)

　　唱車(上聲呼)字時。入般若波羅蜜門。名修行方便藏各別圓滿。

　　【疏】車字。即欲樂覆性。(【鈔】三十車字。別譯為縒。若會經文。既方便隨喜樂。故各別圓滿。智論云。若聞車字。即知一切法無所去。以伽車。秦言去故。)

　　唱娑(蘇紇切)麼字時。入般若波羅蜜門。名隨十方現見諸佛。

　　【疏】娑麼字。即可憶念性。

　　唱訶婆(訶婆二字皆上聲呼)字時。入般若波羅蜜門。名觀察一切無緣眾生。方便攝受。令出生無礙力。

　　【疏】訶婆字。即可呼召性。無緣。召令有緣故。(【鈔】三十二訶婆字。別譯為訶嚩。文中釋義。無緣召令有緣。即會經也。)

　　唱縒(七可切)字時。入般若波羅蜜門。名修行趣入一切功德海。

　　【疏】縒字。即勇健性。(【鈔】若會經者。勇健。方能修入功德。智論云。若聞縒字。知一切法無慳無施。以末縒羅。秦言慳故。釋曰。無慳最勇健。施為行首。勇而能行。故偏說耳。)

　　唱伽(上聲呼)字時。入般若波羅蜜門。名持一切法雲堅固海藏。

　　【疏】伽字。即厚平等性。(【鈔】三十四伽字。若會經者。如地之厚。平等能持。亦能含藏。如海平等。能持能包雲雨說法。智論云。若聞伽字。即知諸法不厚不薄。以伽那。秦言厚故。釋曰。厚薄之事。事則已入般若矣。)

　　唱吒字時。入般若波羅蜜門。名隨願普見十方諸佛。

　　【疏】吒字。即積集性。(【鈔】三十五吒字。別譯為姹（上聲）字。若會經者。積集念佛。故能普見。)

　　唱拏(乃可切。)字時。入般若波羅蜜門。名觀察字輪有無盡諸億字。

　　【疏】拏字。即離諸諠諍。無往無來。行住坐臥。謂以常觀字輪故。(【鈔】三十六拏字。先釋義。後謂以常觀下會經。智論云。若聞拏字。即知一切法及眾生．不去不來。不生不滅。不臥不立。眾生空法空。以南天竺云拏。秦言不故。釋曰。去等即是諠諍。無即是不。上二俱不可得。方為般若。)

　　唱娑(蘇紇切。)頗字時。入般若波羅蜜門。名化眾生究竟處。

　　【疏】娑頗字。即徧滿果報。(【鈔】三十七娑頗字。別譯但云頗字。若會經者。化生究竟。方為徧滿果報。智論云。若聞頗字。即一切法因果皆空。以頗羅。秦言空故。釋曰．因果俱空。方為圓滿。亦不可得。)

　　唱娑(同前音。)迦字時。入般若波羅蜜門。名廣大藏無礙辯光明輪徧照。

　　【疏】娑迦字。即積聚蘊性。(【鈔】三十八娑迦字。別譯為塞迦。若會經者。蘊積為廣大藏。無礙光輪所積蘊也。智論云。若聞歌字。即知一切法五眾不可得。以歌大秦言眾故。釋曰。五眾即五蘊也。略舉一蘊耳。)

　　唱也(夷舸切。)娑(蘇舸切。)字時。入般若波羅蜜門。名宣說一切佛法境界。

　　【疏】也娑字。即衰老性相。(【鈔】三十九也娑字。若會經者。衰老性。即佛法境界。兼餘老死者。菩薩勇猛觀境也。)

　　唱室者字時。入般若波羅蜜門。名於一切眾生界法雷徧吼。

　　【疏】室者字。即聚集足迹。謂聚集即一切眾生。法雷即是足迹。(【鈔】四十室者字。別譯云室左。文中先釋義。謂聚集即下。會經。法雷即是足迹者。佛所行迹故。智論云。若聞遮字。即知一切法不動相義。以遮邏。秦言動故。釋曰。以大品云。遮字門。諸法行不可得。行即動義。足即能行。即因行有迹。迹為所行。若依此義。法雷徧吼。即行法也。)

　　唱侘(恥加切。)字時。入般若波羅蜜門。名以無我法。開曉眾生。

　　【疏】侘字。即相驅迫性。謂無我曉之。即為驅迫。(【鈔】四十一侘。別譯為吒。文中先釋義。後謂無我下。會經。智論云。若聞吒字。即知一切法此彼岸不可得。以吒羅。秦言岸故。釋曰。即無我驅迫。令至彼岸。亦不可得。若約表位。此當等覺故。法身欲滿。始本欲齊。故亡二岸。)

　　唱陀字時。入般若波羅蜜門。名一切法輪差別藏。

　　【疏】陀字。即究竟處所。謂此究竟處。含藏一切法輪。然新譯乃是茶字。去聲引之。(【鈔】四十二陀。（引聲）文中先釋義。後謂此究竟下會經。從然新譯下。會經字音。即興善別譯也。智論云。若聞茶字。即知一切法必不可得。以彼茶。秦言必故。釋曰。唯至究竟。為必不可得。故般若中。以無所得。則得菩提。又約表位。此四十二當妙覺故。大品云。茶字門。入諸法邊竟處。光讚云。是陀之門。一切法究竟邊際。盡其處所。無生無死。無有作者。皆菩提意也。若約初發心時。便成正覺。則初阿。最後茶。)上來從娑字來。皆上有悟一切法。下有不可得言。今並畧之。若具。皆如瑟吒字耳。其中難者已釋。餘以經疏相對。文並可知。更有對會。及修觀儀所得功德。並別章具也。(更有對會下。指廣在餘。於中有三。一對會同異。前已會竟。二修觀儀式。三所得功德。後之二門。皆興善別譯。今當敘之。先明所得功德者。彼文結云。又善男子。如是字門。是能悟入法界邊際。除如是字。表諸法門。更不可得。何以故。如是字義。不可宣說。不可顯示。不可執取。不可了持。不可觀察。離諸相故。善男子。譬如虛空。是一切佛所歸趣處。此諸字門。亦復如是。諸法空義。皆入此門。方得顯了。若菩薩摩訶薩。於如是入諸字門。得善巧智。於諸言音所詮所表。皆無罣礙。於一切法平等空性。盡能證持。於眾言音。咸得善巧。若菩薩摩訶薩能聽如是入諸字門。即顯字印。聞已受持。讀誦通利。為他解說。不貪名利。由此因緣。得二十種功德。何等二十。謂得強憶念。得勝慚愧。得堅固力．得法旨趣。得增上覺。得殊勝慧。得無礙辯。得總持門。得無疑惑。得違順不生恚愛。得無高下平等而住。得於有情言音善巧。得蘊善巧。處善巧。界善巧。緣起善巧。因善巧。緣善巧。得法善巧。得根勝劣智善巧。得他心智善巧。得觀星曆善巧。得天耳智善巧。宿住隨念智善巧。神境智善巧。生死智善巧。漏盡智善巧。得說處非處智善巧。得往來威儀施說善巧。是為得二十種殊勝功德。大般若。放光。光讚。大同於此。第三修觀儀式者。彼文標名。大方廣佛華嚴經入法界品頓證毗盧遮那法身字輪。瑜伽儀軌釋云。夫欲頓入一乘修習毗盧遮那如來法身觀者。先應發起普賢菩薩微妙行願。復應以三密加持身心。則能悟入文殊師利大智慧海。然修行者。最初於空閒處。攝念安心。閉目端身。結跏趺坐。運心普緣無邊剎海。諦觀三世一切如來．徧於一一佛菩薩前。殷勤恭敬。禮拜旋繞。又以種種供具雲海。奉獻如是一切聖眾。廣大供養已。復應觀自心。心本不生。自性成就。光明徧照。猶如虛空。復應深起悲念。哀愍眾生。不悟自心。輪迴諸趣。我當普化拔濟。令其開悟。盡無有餘。復應觀察自心。諸眾生心。及諸佛心。本無有異。平等一相。成大菩提心。瑩徹清淨。廓然周徧。圓明皎潔。成大月輪。量等虛空。無有邊際。復於月輪內。右旋布列四十二梵字。悉皆金色。放大光明。照徹十方。分明顯現。一一光中。具無量剎海。一一剎海。有無量諸佛。一一諸佛。有無量聖眾。前後圍繞。坐菩提場成等正覺。智入三世。身徧十方。轉大法輪。度脫羣品。悉令現證無住涅槃。復應悟入般若波羅蜜四十二字門。了一切法。皆無所得。能觀法界。悉皆平等。無異無別。修瑜伽者。若能與是旋陀羅尼觀行相應。即能現證毗盧遮那如來智身。於諸法中。得無障礙。)

　　善男子。我唱如是字母時。此四十二般若波羅蜜門為首。入無量無數般若波羅蜜門。

　　【疏】結云四十二門者。謂表四十二位故。故智論中。諸位圓融。明初阿。具後諸字。

　　○第四謙推。

　　善男子。我唯知此善知眾藝菩薩解脫。如諸菩薩摩訶薩。能於一切世出世間善巧之法。以智通達到於彼岸。殊方異藝咸綜無遺。文字算數蘊其深解。醫方呪術善療眾病。有諸眾生鬼魅所持。怨憎呪詛。惡星變怪。死屍奔逐。癲癇羸瘦。種種諸疾。咸能救之使得痊愈。又善別知金玉珠貝。珊瑚瑠璃。摩尼硨磲。雞薩羅等一切寶藏出生之處。品類不同。價直多少。村營鄉邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又善觀察天文地理。人相吉凶。鳥獸音聲。雲霞氣候。年穀豐儉。國土安危。如是世間所有技藝。莫不該練盡其源本。又能分別出世之法。正名辨義。觀察體相。隨順修行。智入其中。無疑無礙。無愚闇。無頑鈍。無憂惱。無沈沒。無不現證。而我云何能知能說彼功德行。

　　【疏】謙推中。推勝。即就其所知眾藝。寄勝推之。不捨世俗。皆與實相不相違背。會同般若之門。

　　○第五指後。

　　善男子。此摩竭提國有一聚落。彼中有城名婆呾那。有優婆夷號曰賢勝。汝詣彼問。菩薩云何學菩薩行。修菩薩道。

　　【疏】婆怛那。此云增益。以無盡三昧能出生故。友名賢勝者。賢猶直善。無依道場。直善之最故。

　　時善財童子。頭面敬禮知藝之足。繞無數帀。戀仰辭去。

　　【論】徧友云。此有童子。名善知眾藝。學菩薩字智者。明徧友是師。童子是學者。依教立名。即如此方孔丘門人顏回之流。善財致敬。申請所求。童子眾藝云。我得菩薩解脫。名善知眾藝。我恆唱持此之字母。唱阿字時。此云無也。入般若波羅蜜門。名菩薩威力入無差別境。明達一切法空門。是菩薩威力。斷一切障。入無功智。徧法界眾生界故。唱多字時。入般若波羅蜜門。名無邊差別境。是明一切諸有。是差別智。是普賢行。徧知一切三界六道眾生中法則行解。及所宜應化。如是總有四十二般若波羅蜜門為首。名為字母。入無量無數般若波羅蜜門。如文自具。

　　○第四賢勝優婆夷．幻智無依善友。

　　向聚落城。至賢勝所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。

　　【疏】初二可知。

　　賢勝答言。善男子。我得菩薩解脫。名無依處道場。既自開解。復為人說。又得無盡三昧。非彼三昧法有盡無盡。以能出生一切智性眼無盡故。又能出生一切智性耳無盡故。又能出生一切智性鼻無盡故。又能出生一切智性舌無盡故。又能出生一切智性身無盡故。又能出生一切智性意無盡故。又能出生一切智性功德波濤無盡故。又能出生一切智性智慧光明無盡故。又能出生一切智性速疾神通無盡故。

　　【疏】三授己法門中二。初得解脫。後得三昧。今初。直就經文。內外無依．即是道場。賢首云。梵名那阿賴耶曼茶羅。那者。此云無也。不也。阿賴耶。云依處也。依止也。曼茶羅。云道場也。圓場也。謂無阿賴耶染分依處。而有淨分圓場。出生勝德。不可窮盡。即轉依究竟。顯德無盡故也。下二句。即二利之用。後得三昧。先明。後非彼下用。即為釋名。於中初揀濫。後以能下。顯是。謂體則雙超盡及無盡。但從用出生。說無盡耳。然則二門相成。無依道場即空如來藏。無盡三昧即是不空。要心無依。契於本空。方見不空。具性功德。故云出生智性眼等。息妄顯出。故曰出生。出非本無。猶稱智性。

　　善男子。我唯知此無依處道場解脫。如諸菩薩摩訶薩一切無著功德行。而我云何盡能知說。

　　善男子。南方有城。名為沃田。彼有長者。名堅固解脫。汝可往問。菩薩云何學菩薩行。修菩薩道。

　　爾時善財禮賢勝足。繞無數帀。戀慕瞻仰。辭退南行。

　　【疏】指後云沃田者。是南天竺。近水沃潤故。顯無念定水。能滋長故。長者名堅固解脫者。無著清淨。惑不能壞。即解脫故。

　　【論】賢勝優婆夷者。明世醫方眾術。世及出世。莫不總明。安物養生。無法不了。以居塵俗。方便利生。或作博說世筮。玄占未達。或作良醫善藥。救世不安。辨寶物以定真偽。刊名言而釋文義。奇才異智。莫不普明。鬼魅眾邪。皆能制伏。含普賢之智海。等文殊之法身。佛果處躬。化靈萬有。無方不至。無剎不周。無行不行。無生不濟。為慈悲故。現作女身。智無不明。號為賢勝。主禪波羅蜜門。城名婆怛那者。此云喜增益。此以德立名。以多饒益人。多增喜事。雞薩羅寶。此寶為師子旋毛。得無依處道場者。法無依處。身亦無依。徧萬行故。行無體故。居南印度。

　　○第五堅固長者。幻智無著善友。

　　到於彼城。詣長者所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫。名無著念清淨莊嚴。我自得是解脫已來。於十方佛所勤求正法無有休息。善男子。我唯知此無著念淨莊嚴解脫。如諸菩薩摩訶薩。獲無所畏大師子吼。安住廣大福智之聚。而我云何能知能說彼功德行。善男子。即此城中有一長者。名為妙月。其長者宅常有光明。汝詣彼問。菩薩云何學菩薩行。修菩薩道。時善財童子禮堅回足。繞無數帀。辭退而行。

　　【疏】示法門中。先顯名。無著約境。離所知故。無念約心。心體離念。故無煩惱。二障永盡。是曰清淨。淨則能嚴法身。後我自得下。彰用。既二障不生。則無愛見。故無求求法。無厭無休。(【鈔】第五堅固長者。無念約心者。即以無字兩用。若無著念三字連釋。則無著約止。而不礙念念明記。即止觀雙行也。亦離二障。則以智斷而嚴法身。三德備矣。)

　　【論】南方有城名為沃田者。以約此善友。以智德澤資也。人多善增德厚。以立其名。故長者名堅固解脫者。明求法無懈。如下自言。爾時善財詣彼致敬。申請所求。長者云。我得無著清淨念莊嚴。明第六般若。無相智慧。莊嚴諸念。即於一切法。念自無著也。

　　○第六妙月長者。幻智智光善友。

　　向妙月所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。妙月答言。善男子。我得菩薩解脫。名淨智光明。善男子。我唯知此智光解脫。如諸菩薩摩訶薩。證得無量解脫法門。而我云何能知能說彼功德行。善男子。於此南方。有城名出生。彼有長者名無勝軍。汝詣彼問。菩薩云何學菩薩行。修菩薩道。是時善財禮妙月足。繞無數帀。戀仰辭去。

　　【疏】真智廓妄。名為淨智。後智照法。名為智光。能淨能光。若秋空滿月。故名妙月。

　　【論】此城中有一長者名妙月者。明此中長者。會第六無相智慧門。以方便波羅蜜為一體故。明十地已前第六地。三空無相智慧門。是出世間解脫。十地已後。十一地中三空寂滅智慧門。是處世間成第七方便波羅蜜。與大慈悲．一體無二。以從大慈悲母智幻所生此最後地。十住十地中七八二位相融。此十一地中六七兩位。和融一體。須知升進。形勢如是。善財往詣致敬頂禮。申請所求。妙月長者云。我唯知此淨智光明解脫者。是妙月長者。約德立名。慈悲智光。是破惑義。以破世間眾生惑故。因慈悲利生破惑立名。此明三空慈悲淨智。總一體用圓滿故。

　　○第七無勝軍長者。幻智無盡相善友。

　　漸向彼城。至長者所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫。名無盡相。我以證此菩薩解脫。見無量佛。得無盡藏。善男子。我唯知此無盡相解脫。如諸菩薩摩訶薩得無限智無礙辯才。而我云何能知能說彼功德行。善男子。於此城南有一聚落。名之為法。彼聚落中有婆羅門。名最寂靜。汝詣彼問。菩薩云何學菩薩行。修菩薩道。時善財童子禮無勝軍足。繞無數帀。戀仰辭去。

　　【疏】法門之名。即所成德相。無窮盡故。我以證下。以用釋名。得無盡藏。謂聞諸妙法。又諸心境。無非佛法故。若佛若法。皆無有盡。既見佛得法無盡。故無能勝。眾德所聚。從喻如軍。亦能普勝諸魔軍故。皆從體出。故城名出生。

　　【論】南方者。依初釋。有城名出生者。表第八願波羅蜜。出生諸法。及眾行故。長者名無勝軍者。表勝一切無明憍慢生死邪見惡賊魔軍故。善財往詣禮敬。申請所求。長者答云。我得菩薩解脫名無盡相者。明一切心境總如來相。於一毛處。念念出生無盡諸相。無念理中。智幻所生。何有盡相。

　　○第八最寂靜婆羅門。幻智誠願語善友。

　　漸次南行。詣彼聚落。見最寂靜。禮足圍繞。合掌恭敬。於一面立。白言。聖者。我己先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。婆羅門答言。善男子。我得菩薩解脫。名誠願語。過去現在未來菩薩。以是語故。乃至於阿耨多羅三藐三菩提無有退轉。無己退。無現退。無當退。善男子。我以住於誠願語故。隨意所作。莫不成滿。

　　【疏】授法中。先標名。有二義故。一始終無妄故。如從初發心。立弘誓言。必如言行。不乖先語故。二者隨行不虛故。如忍辱仙人。言我不瞋。令身還復。後過去下。以用釋名。即如次釋前二義。虛誑言息。故云寂靜。寂靜即為淨行。言行君子之樞機。苟能誠實。斯則可法。故城名為法。(【鈔】第八最寂靜。即如次釋前二義者。先釋始終無妄。後善男子我以住是下。釋隨行不虛。心行稱言。故所作成滿。通二利滿。虛誑言息下。以法釋名。於中初釋最寂靜。次寂靜即為淨行。釋婆羅門。後言行君子之樞機下。釋其城名。然此一句。即周易繫辭。子曰。君子居其室。出其言善。則千里之外應之。況其邇者乎。居其室。出其言不善。則千里之外違之。況其邇者乎。言出乎身。加乎民。行發乎邇。見乎遠。言行君子之樞機。（樞機制動之主。）樞機之發。榮辱之主。言行君子之所以動天地也。可不慎乎。雖為外典。意與斯合。但所行內外異耳。)

　　善男子。我唯知此誠語解脫。如諸菩薩摩訶薩。與誠願語行止無違。言必以誠。未曾虛妄。無量功德因之出生。而我云何能知能說。善男子。於此南方。有城名妙意華門。彼有童子。名曰德生。復有童女。名為有德。汝詣彼問。菩薩云何學菩薩行。修菩薩道。

　　【疏】指後云妙意華門者。妙意華者。即蘇滿那華。其城門側有之故。亦在南天。當受其訓。得求友之妙意。勝因之華故。童子表於淨智。智則萬德由生。童女表於淨悲。悲為眾德之本。以悲智相導。故二人同會。會緣之終。此二滿故。將見慈氏紹佛位故。(【鈔】會緣之終。此二滿者。即悲智滿。言將見慈氏紹佛位者。慈氏悲滿。佛位智滿耳。)

　　時善財童子。於法尊重。禮婆羅門足。繞無數帀。戀仰而去。

　　【論】此城南有一聚落名為法者。眾人所居。名之聚落。以無體性。名之為法。取其寂靜。名之中有。婆羅門名最寂靜者。姓之及名。總皆寂靜。表力波羅蜜。隨俗不俗。眾會不諠。名為力用自在。善財往詣致敬頂禮。申請所求。云我得菩薩解脫名誠願語者。誠是實也。明所願依言誠實。無虛妄言。此是信士。語從心願。所言依真。而無虛誑。語言體真也。所願皆真。故名句文及聲。言辭及所說。一切皆性真故。此為解脫。此是法師位。表法界為聚落。一切言說自真。人法悉皆如。然表言不虛也。

大方廣佛華嚴經疏論纂要卷第一百之十二


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十三

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十六)

　　○第九德生。有德。幻智歸幻門善友。第一依教趣求。第二見德生下。見敬咨問。第三時童子下。示己法門。於中二。初標名。後業用。今初。

　　爾時善財童子漸次南行。至妙意華門城。

　　見德生童子。有德童女。頂禮其足。右繞畢己。於前合掌。而作是言。聖者。我己先發阿耨多羅三藐三菩提心。而未知菩薩云何學菩薩行。云何修菩薩道。唯願慈哀為我宣說。

　　時童子童女告善財言。善男子。我等證得菩薩解脫。名為幻住。

　　【疏】謂能所境智染淨之法。皆從緣起。無定性故。如幻而住。

　　○二明業用。

　　得此解脫故。見一切世界皆幻住。因緣所生故。一切眾生皆幻住。業煩惱所起故。一切世間皆幻住。無明有愛等展轉緣生故。一切法皆幻住。我見等種種幻緣所生故。一切三世皆幻住。我見等顛倒智所生故。一切眾生生滅。生老病死憂悲苦惱皆幻住。虛妄分別所生故。一切國土皆幻住。想倒心倒見倒無明所現故。一切聲聞辟支佛皆幻住。智斷分別所成故。一切菩薩皆幻住。能自調伏教化眾生諸行願法之所成故。一切菩薩眾會變化調伏諸所施為皆幻住。願智幻所成故。善男子。幻境自性。不可思議。

　　【疏】於中二。初別明。後結歎。今初。有十種幻。皆上句標幻。下句以緣生釋成。十中初一為總。緣生世界。並通染淨。剎海亦名世界故。餘九為別。初五約染分依他。如幻緣生故。一約有情苦果。從業惑集生。二約十二因緣。順觀即世間故。次第相由。故云展轉。三就五類法中。但除無為。故云一切。以無為無有起。非幻緣生故。異熟識等。從無始惡習內執為我。四惑相應。故云我見等。及外取妄境。云種種幻緣。故感心等。悉皆如幻。四五二句。別明不相應行。四即是時。謂依行相續不斷。分位建立為時。所依行空。時何所立。妄計有體。是顛倒智。五即無常生老等。謂依生已壞滅。分位建立無常等。皆妄分別有。次一切國土。義通染淨。眾生染土。多從三倒所生。以不了唯心。妄取境界。故上云。一切國土。但想所持。既有妄想。故心見皆倒。言無明所現。亦通淨剎。謂登地已上無明未盡。所見國土種種不同。既云無明。則揀非佛土。(【鈔】既有妄想者。即出三倒也。一想倒。二心倒。三見倒。然十行品已廣分別。彼有多義。今是一義。以心見非倒。由想亂故。令餘二皆倒耳。)後三種但約淨分依他。從緣如幻。可以意得。後善男子下。結歎。言自性不思議者。幻法非有。體不實故。非無。相非無故。非一。性相異故。非異。無二體故。空有相即。一異兩亡。既離二邊。亦忘中道。由斯交徹。故能一中現多。多皆即一。重重無礙。為不思議。故推勝云。善入無邊諸事幻網。

　　○第四謙己推勝。

　　善男子。我等二人。但能知此幻住解脫。如諸菩薩摩訶薩。善入無邊諸事幻網。彼功德行。我等云何能知能說。

　　○第五指示後友。於中二。初以力冥加。後而告下。以言顯示。於中三。初指處。二示人。三教問。今初。

　　時童子童女。說自解脫已。以不思議諸善根力。令善財身柔軟光澤。

　　而告之言。善男子。於此南方。有國名海岸。有園名大莊嚴。其中有一廣大樓閣。名毗盧遮那莊嚴藏。從菩薩善根果報生。從菩薩念力願力自在力神通力生。從菩薩善巧方便生。從菩薩福德智慧生。善男子。住不思議解脫菩薩。以大悲心。為諸眾生現如是境界。集如是莊嚴。

　　【疏】國名海岸者。南海非岸。一生菩薩臨智海故。園名大莊嚴。因圓萬行而嚴果故。又生死園苑。以萬行樹林嚴自果故。廣大樓閣等者。約事。則其中廣博同虛空故。有多光明能徧照故。阿僧祇等寶所嚴故。蘊多樓閣。包多事故。約法。則二智相依。緣起相由。故云樓閣。智即法界。是為廣大。名毗盧等。順成上義。二智光明。徧照事理故。智能包含萬德。即莊嚴藏。華嚴萬行不離此故。上約其果。從菩薩下。出因。善根果報約其宿因。是彼善根之果報故。念力願等約其現緣。後住不思議下。現依所為。(【鈔】約事則下。先釋廣大。有多光下。釋毗盧遮那。阿僧祇下。釋莊嚴。蘊多樓下。釋藏。)

　　○二示人。

　　彌勒菩薩摩訶薩。安處其中。為欲攝受本所生處父母眷屬。及諸人民。令成熟故。又欲令彼同受生同修行眾生。於大乘中得堅固故。又欲令彼一切眾生。隨住地隨善根皆成就故。又欲為汝顯示菩薩解脫門故。顯示菩薩徧一切處受生自在故。顯示菩薩以種種身。普現一切眾生之前常教化故。顯示菩薩以大悲力。普攝一切世間資財而不厭故。顯示菩薩具修諸行。知一切行離諸相故。顯示菩薩處處受生。了一切生皆無相故。

　　【疏】先正示。後為欲下。顯住因。彌勒梵音。具云迷帝隷。此云慈氏。其姓也。然有三緣。一由本願。過去值大慈如來。因立大願。願得斯號故。二由此得慈心三昧故。三由母懷時有慈心故。如滿慈子。名阿逸多。此云無勝。以生具相好。勝德無過故。今以姓而呼。但云慈氏。慈依智住。故曰處中。悲智雙游。皆為利物。故云為欲等。(【鈔】然有三緣者。此三展轉相生。謂由遇慈氏如來。故得慈心三昧。得三昧故。母亦慈也。慈依智住者。上以樓閣為二智故。)

　　○三教問中二。先正教興十問。

　　汝詣彼問。菩薩云何行菩薩行。云何修菩薩道。云何學菩薩戒。云何淨菩薩心。云何發菩薩願。云何集菩薩助道具。云何入菩薩所住地。云何滿菩薩波羅蜜。云何獲菩薩無生忍。云何具菩薩功德法。云何事菩薩善知識。

　　【疏】十問者。表無盡故。

　　○後釋廣問所由。先徵。後釋。徵意云。何以要須廣問。釋有二意。一所求德廣。能具說故。後能求大心。法應爾故。今初。

　　何以故。

　　善男子。彼菩薩摩訶薩。通達一切菩薩行。了知一切眾生心。常現其前教化調伏。彼菩薩已滿一切波羅蜜。已住一切菩薩地。已證一切菩薩忍。已入一切菩薩位。已蒙授與具足記。已遊一切菩薩境。已得一切佛神力。已蒙一切如來以一切智甘露法水而灌其頂。善男子。彼善知識能潤澤汝諸善根。能增長汝菩提心。能堅汝志。能益汝善。能長汝菩薩根。能示汝無礙法。能令汝入普賢地。能為汝說菩薩願。能為汝說普賢行。能為汝說一切菩薩行願所成功德。

　　【疏】於中二。初通顯彌勒德圓位滿。後善男子彼善知識下。別顯是其真善友故。設若德滿。非己有緣。亦難求故。

　　○二明能求大心法應爾故者。即廣誡勸。於中二。先誡勸求法。後誡勸事友。今初。

　　善男子。汝不應修一善。照一法。行一行。發一願。得一記。住一忍。生究竟想。不應以限量心行於六度。住於十地。淨佛國土。事善知識。

　　何以故。善男子。菩薩摩訶薩。應種無量諸善根。應集無量菩提具。應修無量菩提因。應學無量巧迴向。

　　應化無量眾生界。應知無量眾生心。應知無量眾生根。應識無量眾生解。應觀無量眾生行。應調伏無量眾生。

　　應斷無量煩惱。應淨無量業習。應滅無量邪見。應除無量雜染心。應發無量清淨心。應拔無量苦毒箭。應涸無量愛欲海。應破無量無明闇。應摧無量我慢山。應斷無量生死縛。應度無量諸有流。應竭無量受生海。

　　應令無量眾生出五欲淤泥。應使無量眾生離三界牢獄。應置無量眾生於聖道中。

　　應消滅無量貪欲行。應淨治無量瞋恚行。應摧破無量愚癡行。應超無量魔網。應離無量魔業。應淨治菩薩無量欲樂。應增長菩薩無量方便。應出生菩薩無量增上根。應明潔菩薩無量決定解。應趣入菩薩無量平等。應清淨菩薩無量功德。應修治菩薩無量諸行。應示現菩薩無量隨順世間行。

　　應生無量淨信力。應住無量精進力。應淨無量正念力。應滿無量三昧力。應起無量淨慧力。應堅無量勝解力。應集無量福德力。應長無量智慧力。應發起無量菩薩力。應圓滿無量如來力。

　　應分別無量法門。應了知無量法門。應清淨無量法門。應生無量法光明。應作無量法照耀。應照無量品類根。應知無量煩惱病。應集無量妙法藥。應療無量眾生疾。

　　應嚴辦無量甘露供。應往詣無量佛國土。應供養無量諸如來。應入無量菩薩會。應受無量諸佛教。應忍無量眾生罪。應滅無量惡道難。應令無量眾生生善道。應以四攝攝無量眾生。

　　應修無量總持門。應生無量大願門。應修無量大慈大願力。應勤求無量法常無休息。應起無量思惟力。應起無量神通事。應淨無量智光明。應往無量眾生趣。應受無量諸有生。應現無量差別身。應知無量言辭法。

　　應入無量差別心。應知菩薩大境界。應住菩薩大宮殿。應觀菩薩甚深妙法。應知菩薩難知境界。應行菩薩難行諸行。應具菩薩尊重威德。應踐菩薩難入正位。應知菩薩種種諸行。應現菩薩普徧神力。應受菩薩平等法雲。應廣菩薩無邊行網。應滿菩薩無邊諸度。應受菩薩無量記別。應入菩薩無量忍門。應治菩薩無量諸地。應淨菩薩無量法門。應同諸菩薩安住無邊劫。供養無量佛。嚴淨不可說佛國土。出生不可說菩薩願。

　　善男子。舉要言之。應普修一切菩薩行。應普化一切眾生界。應普入一切劫。應普生一切處。應普知一切世。應普行一切法。應普淨一切剎。應普滿一切願。應普供一切佛。應普同一切菩薩願。應普事一切善知識。

　　【疏】前中二。先標不應。誡其去劣。後何以下。釋所應作。令其廣修。文中先徵。後釋。釋中亦二。先別明應修。後善男子舉要下。結略顯廣。前中有九十八門。分為十段。一上求菩提行。二應化下。下救眾生行。三應斷下。自斷惑障行。四應令無量眾生下。勸物出離行。五應消滅下。淨自根欲行。除三不善根。則成三善根等故。六應生淨信下。力用自在行。七應分別下。攝法治惑行。八應嚴辦下。供佛攝生行。九應修總持下。悲願深廣行。十應入差別心下。證入圓滿行。二結略顯廣者。謂別陳難具故。

　　○第二誡勸事友中三。初誡。次勸。後雙結二門。今初分二。先正誡其離過。後何以故下。舉益釋成。今初。

　　善男子。汝求善知識不應疲倦。見善知識勿生厭足。請問善知識勿憚勞苦。親近善知識勿懷退轉。供養善知識不應休息。受善知識教不應倒錯。學善知識行不應疑惑。聞善知識演說出離門不應猶豫。見善知識隨煩惱行。勿生嫌怪。於善知識所。生深信尊敬心。不應變改。

　　【疏】言見隨煩惱行勿嫌怪者。善友有二。一實。二權。權能行於非道。內外生熟。善巧難知。故不應嫌。實中復二。一行。二解。今但求解。不應觀行故。如智論五十說。亦如有目跛人。猶能示道。

　　○二舉益釋成中有二。初明善友能示行故。二明善友為外護故。今初。

　　何以故。善男子。菩薩因善知識。聽聞一切菩薩諸行。成就一切菩薩功德。出生一切菩薩大願。引發一切菩薩善根。積集一切菩薩助道。開發一切菩薩法光明。顯示一切菩薩出離門。修學一切菩薩清淨戒。安住一切菩薩功德法。清淨一切菩薩廣大志。增長一切菩薩堅固心。具足一切菩薩陀羅尼辯才門。得一切菩薩清淨藏。生一切菩薩定光明。得一切菩薩殊勝願。與一切菩薩同一願。聞一切菩薩殊勝法。得一切菩薩祕密處。至一切菩薩法寶洲。增一切菩薩善根芽。長一切菩薩智慧身。護一切菩薩深密藏。持一切菩薩福德聚。淨一切菩薩受生道。受一切菩薩正法雲。入一切菩薩大願路。趣一切如來菩提果。攝取一切菩薩妙行。開示一切菩薩功德。往一切方聽受妙法。讚一切菩薩廣大威德。生一切菩薩大慈悲力。攝一切菩薩勝自在力。生一切菩薩菩提分。作一切菩薩利益事。

　　【疏】先徵意云。但起廣心。足成大道。何以要令事友。誡離過耶。釋云。法假人弘。不因善友。何能聞諸妙行。於中有三十五句。句各一行。

　　○第二明善友能為外護。前即能生。此能養育。

　　善男子。菩薩由善知識任持。不墮惡趣。由善知識攝受。不退大乘。由善知識護念．不毀犯菩薩戒。由善知識守護。不隨逐惡知識。由善知識養育。不缺減菩薩法。由善知識攝取。超越凡夫地。由善知識教誨。超越二乘地。由善知識示導。得出離世間。由善知識長養。能不染世法。由承事善知識．修一切菩薩行。由供養善知識。具一切助道法。由親近善知識。不為業惑之所摧伏。由恃怙善知識。勢力堅固不怖諸魔。由依止善知識．增長一切菩提分法。

　　何以故。善男子。善知識者。能淨諸障。能滅諸罪。能除諸難。能止諸惡。能破無明長夜黑闇。能壞諸見堅固牢獄。能出生死城。能捨世俗家。能截諸魔網。能拔眾苦箭。能離無智險難處。能出邪見大曠野。能度諸有流。能離諸邪道。能示菩提路。能教菩薩法。能令安住菩薩行。能令趣向一切智。能淨智慧眼。能長菩提心。能生大悲。能演妙行。能說波羅蜜。能擯惡知識。能令住諸地。能令獲諸忍。能令修習一切善根。能令成辦一切道具。能施與一切大功德。能令到一切種智位。能令歡喜集功德。能令踊躍修諸行。能令趣入甚深義。能令開示出離門。能令杜絕諸惡道。能令以法光照耀。能令以法雨潤澤。能令消滅一切惑。能令捨離一切見。能令增長一切佛智慧。能令安住一切佛法門。

　　【疏】於中二。前正明能為攝護。後何以下。舉因釋成。於中初徵意云。善惡在己。善友何能令我不墮惡趣等耶。釋意云。由友令離惡因故。因亡果喪。豈非友力。以此四十句。釋上正明十五句。有通有別。通則後諸惡因。通對前果。別則各各配屬。如由除諸難．不退大乘。由止諸惡．不犯淨戒。由破無明．不隨惡友。下諸句。或有二三對上一句。可以意得。恐繁不配。(初誡竟。)

　　○第二教勸。謂教其事友之方。

　　善男子。善知識者。如慈母。出生佛種故。如慈父。廣大利益故。如乳母。守護不令作惡故。如教師。示其菩薩所學故。如善導。能示波羅蜜道故。如良醫。能治煩惱諸病故。如雪山。增長一切智藥故。如勇將。殄除一切怖畏故。如濟客。令出生死暴流故。如船師。令到智慧寶洲故。

　　善男子。常當如是。正念思惟諸善知識。

　　【疏】文有四段。皆約喻顯。一教念友勝德。於中先歎勝。後常當如是下。結勸。

　　復次善男子。汝承事一切善知識。應發如大地心。荷負重任無疲倦故。應發如金剛心。志願堅固不可壞故。應發如鐵圍山心。一切諸苦無能動故。應發如給侍心。所有教令皆隨順故。應發如弟子心。所有訓誨無違逆故。應發如僮僕心。不厭一切諸作務故。應發如養母心。受諸勤苦不告勞故。應發如傭作心。隨所受教無違逆故。應發如除糞人心。離憍慢故。應發如已熟稼心。能低下故。應發如良馬心。離惡性故。應發如大車心。能運重故。應發如調順象心。恒伏從故。應發如須彌山心。不傾動故。應發如良犬心。不害主故。應發如旃荼羅心。離憍慢故。應發如犗牛心。無威怒故。應發如舟船心。往來不倦故。應發如橋梁心。濟渡忘疲故。應發如孝子心。承順顏色故。應發如王子心。遵行教命故。

　　【疏】二教起事友心行。有二十一句。亦顯。

　　復次善男子。汝應於自身生病苦想。於善知識生醫王想。於所說法生良藥想。於所修行生除病想。又應於自身生遠行想。於善知識生導師想。於所說法生正道想。於所修行生遠達想。又應於自身生求度想。於善知識生船師想。於所說法生舟檝想。於所修行生到岸想。又應於自身生苗稼想。於善知識生龍王想。於所說法生時雨想。於所修行生成熟想。又應於自身生貧窮想。於善知識生毗沙門王想。於所說法生財寶想。於所修行生富饒想。又應於自身生弟子想。於善知識生良工想。於所說法生技藝想。於所修行生了知想。又應於自身生恐怖想。於善知識生勇健想。於所說法生器仗想。於所修行生破怨想。又應於自身生商人想。於善知識生導師想。於所說法生珍寶想。於所修行生捃拾想。又應於自身生兒子想。於善知識生父母想。於所說法生家業想。於所修行生紹繼想。又應於自身生王子想。於善知識生大臣想。於所說法生王教想。於所修行生冠王冠想。服王服想。繫王繒想。坐王殿想。

　　【疏】三身友對辨。文有十句。句各四事。可知。

　　善男子。汝應發如是心。作如是意。近善知識。

　　何以故。以如是心近善知識。令其志願永得清淨。

　　復次善男子。善知識者長諸善根。譬如雪山長諸藥草。善知識者是佛法器。譬如大海吞納眾流。善知識者是功德處。譬如大海出眾生寶。善知識者淨菩提心。譬如猛火能鍊真金。善知識者出過世法。如須彌山出於大海。善知識者不染世法。譬如蓮華不著於水。善知識者不受諸惡。譬如大海不宿死屍。善知識者增長白法。譬如白月光色圓滿。善知識者照明法界。譬如盛日照四天下。善知識者長菩薩身。譬如父母養育兒子。

　　【疏】四結勸成益。於中二。初正勸。後何以下。舉益釋成。於中亦二。先正釋事友之益。後復次下。重讚友為能益。故宜承事。(次勸竟。)

　　○第三雙結誡勸二門。謂別說難窮。故結廣從畧。

　　善男子。以要言之。菩薩摩訶薩若能隨順善知識教。得十不可說百千億那由他功德。淨十不可說百千億那由他深心。長十不可說百千億那由他菩薩根。淨十不可說百千億那由他菩薩力。斷十不可說百千億阿僧祇障。超十不可說百千億阿僧祇魔境。入十不可說百千億阿僧祇法門。滿十不可說百千億阿僧祇助道。修十不可說百千億阿僧祇妙行。發十不可說百千億阿僧祇大願。

　　善男子。我復畧說一切菩薩行。一切菩薩波羅蜜。一切菩薩地。一切菩薩忍。一切菩薩總持門。一切菩薩三昧門。一切菩薩神通智。一切菩薩迴向。一切菩薩願。一切菩薩成就佛法。皆由善知識力。以善知識而為根本。依善知識生。依善知識出。依善知識長。依善知識住。善知識為因緣。善知識能發起。

　　【疏】於中亦二。先寄數結多。後我復略說下。總收結多。既通一切。何但百千。明知前云十不可說。意顯無盡耳。

　　○第六戀德禮辭。

　　時善財童子。聞善知識如是功德。能開示無量菩薩妙行。能成就無量廣大佛法。踊躍歡喜。頂禮德生及有德足。繞無量帀。殷勤瞻仰。辭退而去。

　　【論】此南方有城名妙意華門者。妙智行華悉圓滿故。表十一地十法滿也。彼有童子名曰德生。復有童女名曰有德。此明智悲二行齊均。無前卻故。童子童女者明智悲齊滿。雖處世間。無五欲想。以居幻住故。善財往詣。頂禮致敬申請所求。云我等證得菩薩解脫名為幻住者。約佛境界。眾生境界。皆智幻所生。住居幻境。無實無虛。無有識情。心境皆亡。性相無礙。以智功德故。幻生光影。身土重重。如因陀羅網。相入無礙。十方世界。智凡體徹。無始無終。圓古今而一性。常住世間。無所依止。此明世間緣生。性自離故。真如虛妄．假安立故。妄體本無。真無住故。智無依止．如虛空故。以智報生。皆幻住故。有無自在。隨智用故。雖智體同空。不處寂故。智身無量。等徧十方。性無往來。相光影故。身土重重。無大小故。經云。幻境自性不可思議。

　　第一善男子從此南方有國土名為海岸已下。至辭退而去。可有半卷經。明德生童子有德童女推慈氏菩薩之德。令善財童子親近升進分。從善男子南方有國土名為海岸者。明升進至慈氏一生佛果。故名為海岸。入佛智海。臨生死海故。亦以此國臨海而居故。有園林名大莊嚴者。約慈氏所居。以生死為園。萬行為林。莊嚴自己智悲佛果。已皆滿足。名大莊嚴。其中有一廣大樓閣名毗盧遮那莊嚴藏者。明根本智差別智總體報生。以立名故。毗云種種光明。遮那云徧照。以差別智為種種光明。以根本智為徧照。此二智約用成名。其體用一也。總無作者。以此法界體用普光明智。成諸萬行。廣利含生報生故。此大莊嚴樓閣。廣大量等虛空。一切世間。及以眾生。咸處其內。同住遊止。不覺不知。如善財童子入此樓閣中。見淨世界。不淨世界。大千世界。小千世界。乃至地獄畜生餓鬼所住。乃至十方世界。有佛世界。無佛世界。菩薩眾會種種等事。咸在其中。廣如經說。以佛智海。大悲含物。萬行利生大願所持。共成樓閣之體。止住一切眾生生死園中。以萬行林。覆蔭含識。皆令永得白淨法身無垢淨智清涼之樂。經云。從菩薩善根果報生。從善巧方便生。從福德智慧生。生無來處。滅無去處。皆是如幻智住生滅之相。還如眾生。以業生滅。無有來去體相可得取捨。無有忻厭。經云。善男子。住不思議解脫菩薩。以大悲心。為諸眾生現如是境界。集如是莊嚴。彌勒菩薩安處其中已下。廣如經說。經云。不應以限量心行於六度。住於十地。淨佛國土。事善知識者。明六度十地。皆是出世一分淨見未亡。以此障故。未具普賢行。不同毗盧遮那如來報身因果境界。但得同於出世化佛化身。以毗盧遮那報相果海功德身。具華冠瓔珞環釧眾相福海嚴身。非是出纏捨諸飾好。厭生死身故。是達無明本元法界大智之境。自具無邊功德報身。又加普賢行願海差別智所成無限功德互為莊嚴功德報身故。是故十一地滿。德生童子教善財童子入法界門。會根本果體。不隨引俗化境。住於淨見限量行門。餘如經具明。如化佛之境。是出世之門。云有他方別分淨土報佛。以十方總為一淨土。不分淨穢。(已上第二明會緣入實相竟。)

　　○自下大文第三慈氏一人。明攝德成因相。前既會緣入實。定堪成佛。故辨一生補處成因之義。文唯五段。以補處位極顯彰。闕謙推故。第一依教趣求。

　　爾時善財童子。聞善知識教潤澤其心。正念思惟諸菩薩行。向海岸國。

　　自憶往世不修禮敬。即時發意勤力而行。復憶往世身心不淨。即時發意專自治潔復。憶往世作諸惡業。即時發意專自防斷復。憶往世起諸妄想。即時發意恒正思惟。復憶往世所修諸行但為自身。即時發意。令心廣大普及含識。復憶往世追求欲境。常自損耗無有滋味。即時發意修行佛法。長養諸根以自安隱。復憶往世起邪思念顛倒相應。即時發意。生正見心起菩薩願。復憶往世日夜劬勞作諸惡事。即時發意。起大精進成就佛法。復憶往世受五趣生。於自他身皆無利益。即時發意。願以其身饒益眾生成就佛法。承事一切諸善知識。如是思惟生大歡喜。

　　復觀此身。是生老病死眾苦之宅。願盡未來劫修菩薩道教化眾生。見諸如來。成就佛法。遊行一切佛剎。承事一切法師。住持一切佛教。尋求一切法侶。見一切善知識。集一切諸佛法。與一切菩薩願智身而作因緣。

　　作是念時。長不思議無量善根。即於一切菩薩深信尊重。生希有想。生大師想。諸根清淨。善法增益。起一切菩薩恭敬供養。作一切菩薩曲躬合掌。生一切菩薩普見世間眼。起一切菩薩普念眾生想。現一切菩薩無量願化身。出一切菩薩清淨讚說音想。見過現一切諸佛及諸菩薩。於一切處示現成道神通變化。乃至無有一毛端處而不周徧。又得清淨智光明眼。見一切菩薩所行境界。其心普入十方剎網。其願普徧虛空法界。三世平等無有休息．

　　如是一切。皆以信受善知識教之所致耳。

　　【疏】於中二。初標念前趣後。二自憶下。別生勝念。悔往修來。於中四。一觀昔非。以行對治。二復觀此身下。觀其現苦。策進當善。諸修行者。願審此倣之。三作是念時下。明觀念之益。益其勝觀。四如是一切下。結益所屬。

　　○第二見敬咨問。於中二。初見敬。後咨問。前中亦二。先見依。後見正。各有(【校】有。纂要及金陵本作自．茲據嘉興藏南藏續藏改正。與行願品疏合。)申敬。前中亦二。先入定申敬。後出定敬讚。前中三。初結前標後。二別顯定用。三總結成益。今初。

　　善財童子。以如是尊重。如是供養。如是稱讚。如是觀察。如是願力。如是想念。如是無量智慧境界。是毗盧遮那莊嚴藏大樓閣前。五體投地。暫時斂念思惟觀察。以深信解大願力故。入徧一切處智慧身平等門。

　　【疏】斂念者。標定。思察者。定加行。信願者。是定因。入徧下。辨定名相。

　　○二別顯定用。即雙運定慧。於中二。一明即智定之妙用。

　　普現其身。在於一切如來前。一切菩薩前。一切善知識前。一切如來塔廟前。一切如來形像前。一切諸佛諸菩薩住處前。一切法寶前。一切聲聞辟支佛及其塔廟前。一切聖眾福田前。一切父母尊者前。一切十方眾生前。皆如上說。尊重禮讚。盡未來際無有休息。

　　等虛空。無邊量故。等法界。無障礙故。等實際。徧一切故。等如來．無分別故。猶如影．隨智現故。猶如夢．從思起故。猶如像．示一切故。猶如響。緣所發故。無有生。遞興謝故。無有性．隨緣轉故。

　　【疏】於中先羅身雲於法界。後等虛空下。契法性之真源。(【鈔】經言無有生遞興謝者。以更興謝。故無定生。下句既從緣生。明無定性。無性即法界也。)

　　○二明稱法界之深觀。

　　又決定知一切諸報皆從業起。一切諸果皆從因起。一切諸業皆從習起。一切佛興皆從信起。一切化現諸供養事。皆悉從於決定解起。一切化佛從敬心起。一切佛法從善根起。一切化身從方便起。一切佛事從大願起。一切菩薩所修諸行從迴向起。一切法界廣大莊嚴。從一切智境界而起。

　　【疏】於中三。初了法從緣。次智契無性。三會歸中道。此三無礙。即三觀一心。(【鈔】此三無礙者。初假。次空。後中。說有前後。善財觀心。一念頓具。非是從假入空等也。)今初。報酬善惡。故云業起。果自種生。云從因起。自修成佛。信為道源。感他化身。敬心便現。(今初報酬者。文有十句。但釋其四。事相濫故。業是增上緣。即諸業習氣。果即異熟。由名言種。從信起佛。通真應。信為道源。必到佛地故。化佛應現。敬心便感。機感於佛。云感他化身。信心成佛。乃是自佛。餘六可知。故疏不釋。)﹂

　　離於斷見。知迴向故。離於常見。知無生故。離無因見。知正因故。離顛倒見．知如實理故。離自在見．知不由他故。離自他見。知從緣起故。離邊執見。知法界無邊故。離往來見。知如影像故。離有無見。知不生滅故。離一切法見。知空無生故。知不自在故。知願力出生故。離一切相見。入無相際故。

　　【疏】二智契無性中。離顛倒見者。通三四倒。四倒謂常計無常。是名顛倒。見於實理。則無斯倒。若以無常為常。亦非見如實理。以壞相故。自在見者。謂自在天能生萬物故。知由自業。故不由他。離自他見者。單執自他。則乖緣起。邊執見者。堅執生死等有其始末故。離有無者。從無之有名生。自有還無稱滅。體無生滅。何得有無。知空無生。約理遣法。知不自在。約緣遣法。知願力生。約因遣法。

　　知一切法。如種生芽故。如印生文故。知質如像故。知聲如響故。知境如夢故。知業如幻故。了世心現故。了果因起故。了報業集故。了知一切諸功德法。皆從菩薩善巧方便所流出故。

　　【疏】三會歸中道者。然隨一句。皆離上諸過。今且通說。(【鈔】三會歸中道者。疏中有二。先總明。言隨一句皆離上諸過者。如隨種生芽。即離斷常無因顛倒等。今且通說者。不對諸過。但通相說中道義耳。)如種生芽者。從水土等緣生故非無。此如初段。緣生則無性故非有。如第二段。非有非無。即是中道。如是離斷常等。可以思準。種芽橫喻萬法。如印生文。即豎喻諸法。涅槃云。此陰亦滅。彼陰續生。如蠟印印泥。印壞文成等。自下諸句。通於橫豎。了世心現。亦唯心觀。以心為緣。現而無性。即中道觀。餘並可知。(如種生芽下。唯就種芽。示中道相。餘並略之。說此中觀。便收前二。即顯空假。是此中道之空假耳。非是從彼空假。入斯中矣。如是離斷常等者。例釋上文。總離諸過。種芽橫喻者。言知一切法故。謂若善若惡。若內若外。皆從自種假緣生故。如印生文豎喻者。此陰亦滅。言現在陰滅也。彼陰續生者。三世相望故。即涅槃經。須彌山頂品已引。今復略示。謂此陰亦滅者。中陰生也。而此五陰。不至中陰。中陰五陰。非餘處來。因現在陰。有中陰陰。如蠟印印泥者。蠟印況於現在陰也。泥上文成。喻中陰陰也。印壞者。現陰滅也。文成者。中陰陰生也。印不至泥。如現在陰不至後陰。以印因緣而生是文。即如因現在陰有中陰陰也。現陰不至後陰。即是不常。後陰非餘處來。因現陰有。即是不斷。不斷不常。是中道義。餘如前說。了世心現亦唯心觀者。正是中道。故致亦言。即就唯心。以辨三觀。假心緣現。即假觀也。現而無性。即空觀也。上二不二。即中道觀也。下法喻句。對前可知。)

　　○三總結成益。善財童子入如是智。端心潔念。於樓觀前。舉體投地。殷勤頂禮。不思議善根流注身心。清涼悅澤。(【校】澤。華嚴綱要本作懌。麗宋元明清磧砂諸藏。合論杭州鼓山續藏金陵諸本皆作澤。與纂要同。貞元經卍字藏本。昭和再訂縮刷藏本。大正藏麗明及仁和寺本。亦皆作澤。行願品經疏金陵會本作懌。合論校勘注云。澤。宋論作懌。嘉興藏及杭州本注云。澤。流通本作懌。)(初入定申敬竟。)

　　○第二出定敬讚。於中三。初以身敬繞。次以心敬念。後偈頌中。以言敬讚。今初。從地而起。一心瞻仰。目不暫捨。合掌圍繞。經無量帀。

　　○二以心敬念。

　　作是念言。此大樓閣。是解空無相無願者之所住處。是於一切法無分別者之所住處。是了法界無差別者之所住處。是知一切眾生不可得者之所住處。是知一切法無生者之所住處。是不著一切世間者之所住處。是不著一切窟宅者之所住處。是不樂一切聚落者之所住處。是不依一切境界者之所住處。是離一切想者之所住處。是知一切法無自性者之所住處。是斷一切分別業者之所住處。是離一切想心意識者之所住處。是不入不出一切道者之所住處。

　　○是入一切甚深般若波羅蜜者之所住處。是能以方便住普門法界者之所住處。是息滅一切煩惱火者之所住處。是以增上慧除斷一切見愛慢者之所住處。是出生一切諸禪解脫三昧通明而遊戲者之所住處。是觀察一切菩薩三昧境界者之所住處。是安住一切如來所者之所住處。

　　○是以一劫入一切劫。以一切劫入一劫而不壞其相者之所住處。是以一剎入一切剎。以一切剎入一剎而不壞其相者之所住處。是以一法入一切法。以一切法入一法而不壞其相者之所住處。是以一眾生入一切眾生。以一切眾生入一眾生而不壞其相者之所住處。是以一佛入一切佛。以一切佛入一佛而不壞其相者之所住處。是於一念中而知一切三世者之所住處。是於一念中往詣一切國土者之所住處。

　　○是於一切眾生前悉現其身者之所住處。是心常利益一切世間者之所住處。是能徧至一切處者之所住處。是雖已出一切世間．為化眾生故而恆於中現身者之所住處。是不著一切剎。為供養諸佛故而遊一切剎者之所住處。是不動本處。能普詣一切佛剎而莊嚴者之所住處。是親近一切佛而不起佛想者之所住處。是依止一切善知識而不起善知識想者之所住處。是住一切魔宮而不耽著欲境界者之所住處。是永離一切心想者之所住處。是雖於一切眾生中而現其身。然於自他不生二想者之所住處。是能普入一切世界。而於法界無差別想者之所住處。是願住未來一切劫。而於諸劫無長短想者之所住處。是不離一毛端處。而普現身一切世界者之所住處。是能演說難遭遇法者之所住處。

　　○是能住難知法．甚深法。無二法。無相法。無對治法。無所得法。無戲論法者之所住處。

　　○是住大慈大悲者之所住處。是已度一切二乘智．已超一切魔境界．已於世法無所染．已到菩薩所到岸．已住如來所住處者之所住處。是雖離一切諸相而亦不入聲聞正位。雖了一切法無生而亦不住無生法性者之所住處。是雖觀不淨而不證離貪法。亦不與貪欲俱。雖修於慈而不證離瞋法．亦不與瞋垢俱。雖觀緣起而不證離癡法。亦不與癡惑俱者之所住處。

　　○是雖住四禪。而不隨禪生。雖行四無量．為化眾生故而不生色界。雖修四無色定。以大悲故而不住無色界者之所住處。是雖勤修止觀。為化眾生故而不證明脫。雖行於捨。而不捨化眾生事者之所住處。是雖觀於空而不起空見。雖行無相而常化著相眾生。雖行無願而不捨菩提行願者之所住處。

　　○是雖於一切業煩惱中而得自在。為化眾生故而現隨順諸業煩惱。雖無生死。為化眾生故示受生死。雖已離一切趣．為化眾生故示入諸趣者之所住處。是雖行於慈。而於諸眾生無所愛戀。雖行於悲。而於諸眾生無所取著。雖行於喜。而觀苦眾生心常哀愍。雖行於捨。而不廢捨利益他事者之所住處。

　　○是雖行九次第定而不厭離欲界受生。雖知一切法無生無滅而不於實際作證。雖入三解脫門而不取聲聞解脫。雖觀四聖諦而不住小乘聖果。雖觀甚深緣起而不住究竟寂滅。雖修八。聖道而不求永出世間。雖超凡夫地而不墮聲聞辟支佛地。雖觀五取蘊而不永滅諸蘊。雖超出四魔而不分別諸魔。雖不著六處而不永滅六處。雖安住真如而不墮實際。雖說一切乘而不捨大乘。

　　○此大樓閣。是住如是等一切諸功德者之所住處。

　　【疏】二中。舉能住者德。歎所住樓閣。初句具顯。故此大樓閣之言。貫通諸句。於中分十。初約境顯勝。二是入一切甚深下。約德顯妙。三是以一劫下。約用顯自在。四是於一切眾生前下。約行顯勝。五是能住難知法下。約觀顯深。六是住大慈悲下。約對治顯勝。七是雖住四禪下。約止觀明自在。八是雖於一切業煩惱下。約利他行顯勝。九是雖行九次第定下。約護小乘行明自在。十此大樓閣下。結德所住。於前九中。除初二及五。餘皆約權實事理雙行。(【鈔】歎所住樓閣。義理宏博。經文浩大。類例可知。故不委釋。)

　　○第三偈頌以言敬讚。

　　爾時善財童子而說頌言。

　此是大悲清淨智　利益世間慈氏尊　灌頂地中佛長子　入如來境之住處
　一切名聞諸佛子　己入大乘解脫門　遊行法界心無著　此無等者之住處

　　【疏】五十五偈分二。前三十四偈七言。舉德歎處。後二十一偈五言。指處明德。前中二。初二總歎。一約行位。一約名德。

　施戒忍進禪智慧　方便願力及神通　如是大乘諸度法　悉具足者之住處　智慧廣大如虛空
　普知三世一切法　無礙無依無所取　了諸有者之住處　善能解了一切法　無性無生無所依
　如鳥飛空得自在　此大智者之住處　了知三毒真實性　分別因緣虛妄起　亦不厭彼而求出
　此寂靜人之住處　三解脫門八聖道　諸蘊處界及緣起　悉能觀察不趣寂　此善巧人之住處
　十方國土及眾生　以無礙智咸觀察　了性皆空不分別　此寂滅人之住處　普行法界悉無礙
　而求行性不可得　如風行空無所行　此無依者之住處

　　【疏】餘偈別約德行。於中四。初有七偈。約自利勝行。

　普見惡道羣生類　受諸楚毒無所歸　放大慈光悉除滅　此哀愍者之住處　見諸眾生失正道
　譬如生盲踐畏途　引其令入解脫城　此大導師之住處　見諸眾生入魔網　生老病死常逼迫
　令其解脫得慰安　此勇健人之住處　見諸眾生嬰惑病　而興廣大悲愍心　以智慧藥悉除滅
　此大醫王之住處　見諸羣生沒有海　沈淪憂迫受眾苦　悉以法船而救之　此善度者之住處
　見諸眾生在惑海　能發菩提妙寶心　悉入其中而濟拔　此善漁人之住處　恒以大願慈悲眼
　普觀一切諸眾生　從諸有海而拔出　此金翅王之住處　譬如日月在虛空　一切世間靡不燭
　智慧光明亦如是　此照世者之住處　菩薩為化一眾生　普盡未來無量劫　如為一人一切爾
　此救世者之住處　於一國土化眾生　盡未來劫無休息　一一國土咸如是　此堅固意之住處

　　【疏】二有十偈。歎利他行勝。

　十方諸佛所說法　一座普受咸令盡　盡未來劫恒悉然　此智海人之住處　徧遊一切世界海
　普入一切道場海　供養一切如來海　此修行者之住處　修行一切妙行海　發起無邊大願海
　如是經於眾劫海　此功德者之住處　一毛端處無量剎　佛眾生劫不可說　如是明見靡不周
　此無礙眼之住處　一念普攝無邊劫　國土諸佛及眾生　智慧無礙悉正知　此具德人之住處
　十方國土碎為塵　一切大海以毛滴　菩薩發願數如是　此無礙者之住處　成就總持三昧門
　大願諸禪及解脫　一一皆住無邊劫　此真佛子之住處　無量無邊諸佛子　種種說法度眾生
　亦說世間眾技術　此修行者之住處

　　【疏】三有八偈。歎功德勝。

　成就神通方便智　修行如幻妙法門　十方五趣悉現生　此無礙者之住處　菩薩始從初發心
　具足修行一切行　化身無量徧法界　此神力者之住處　一念成就菩提道　普作無邊智慧業
　世情思慮悉發狂　此難量者之住處　成就神通無障礙　遊行法界靡不周　其心未嘗有所得
　此淨慧者之住處　菩薩修行無礙慧　入諸國土無所著　以無二智普照明　此無我者之住處
　了知諸法無依止　本性寂滅同虛空　常行如是境界中　此離垢人之住處　普見羣生受諸苦
　發大仁慈智慧心　願常利益諸世間　此悲愍者之住處

　　【疏】四有七偈。歎方便勝。

　佛子住於此　普現眾生前　猶如日月輪　徧除生死闇　佛子住於此　普順眾生心
　變現無量身　充滿十方剎　佛子住於此　徧遊諸世界　一切如來所　無量無數劫
　佛子住於此　思量諸佛法　無量無數劫　其心無厭倦

　佛子住於此　念念入三昧
　一一三昧門　闡明諸佛境　佛子住於此　悉知一切剎　無量無數劫　眾生佛名號
　佛子住於此　一念攝諸劫　但隨眾生心　而無分別想　佛子住於此　修習諸三昧
　一一心念中　了知三世法　佛子住於此　結跏身不動　普現一切剎　一切諸趣中

　佛子住於此　飲諸佛法海　深入智慧海　具足功德海　佛子住於此　悉知諸剎數
　世數眾生數　佛名數亦然　佛子住於此　一念悉能了　一切三世中　國土之成壞
　佛子住於此　普知佛行願　菩薩所修行　眾生根性欲　佛子住於此　見一微塵中
　無量剎道場　眾生及諸劫　如一微塵內　一切塵亦然　種種咸具足　處處皆無礙
　佛子住於此　普觀一切法　眾生剎及世　無起無所有

　觀察眾生等　法等如來等
　剎等諸願等　三世悉平等

　佛子住於此　教化諸羣生　供養諸如來　思惟諸法性
　無量千萬劫　所修願智行　廣大不可量　稱揚莫能盡　彼諸大勇猛　所行無障礙
　安住於此中　我合掌敬禮　諸佛之長子　聖德慈氏尊　我今恭敬禮　願垂顧念我

　　【疏】後五言。指處明德中。雖復語依。意在歎正。於中六。初二下化。次二上觀。三有五偈。明三昧自在。四有七偈。明智慧廣深。五有一偈。顯平等。六有四偈。結德申敬。求哀請加。(已上見依報竟。)

　　○第二見正報中二。一見。二敬。

　　爾時善財童子。以如是等一切菩薩無量稱揚讚歎法。而讚毗盧遮那莊嚴藏大樓閣中諸菩薩已。曲躬合掌。恭敬頂禮。一心願見彌勒菩薩親近供養。

　　乃見彌勒菩薩摩訶薩從別處來。無量天。龍。夜叉。乾闥婆。阿脩羅。迦樓羅。緊那羅。摩睺羅伽王。釋梵護世。及本生處無量眷屬婆羅門眾。及餘無數百千眾生。前後圍繞。而共來向莊嚴藏大樓觀所。

　　【疏】見中二。先翹心願覩。後乃見下。正覩慈尊。言別處來者。攝化就機故。還來歸本故。亦顯慈氏應念而至。不著處故。

　　○第二明設敬儀。於中五。一身心敬禮。二讚德記別。三重申敬儀。四再讚再記。五慶遇念恩。

　　善財見已。歡喜踊躍。五體投地。

　　○二讚德記別。

　　時彌勒菩薩觀察善財。指示大眾。歎其功德而說頌曰。

　汝等觀善財　智慧心清淨　為求菩提行　而來至我所

　　【疏】有二。先長行。指示者。令眾同覩。倣而行故。後偈正讚。有百一十三頌。分三。初一指眾總歎。末後一偈。畧示後友。

　善來圓滿慈　善來清淨悲　善來寂滅眼　修行無懈倦　善來清淨意　善來廣大心
　善來不退根　修行無懈倦　善來不動行　常求善知識　了達一切法　調伏諸羣生
　善來行妙道　善來住功德　善來趣佛果　未曾有疲倦　善來德為體　善來法所滋
　善來無邊行　世間難可見　善來離迷惑　世法不能染　利衰毀譽等　一切無分別
　善來施安樂　調柔堪受化　諂誑瞋慢心　一切悉除滅　善來真佛子　普詣於十方
　增長諸功德　調柔無懈倦　善來三世智　徧知一切法　普生功德藏　修行不疲厭
　文殊德雲等　一切諸佛子　令汝至我所　示汝無礙處　具修菩薩行　普攝諸羣生
　如是廣大人　今來至我所　為求諸如來　清淨之境界　問諸廣大願　而來至我所
　去來現在佛　所成諸行業　汝欲皆修學　而來至我所　汝於善知識　欲求微妙法
　欲受菩薩行　而來至我所　汝念善知識　諸佛所稱歎　令汝成菩提　而來至我所
　汝念善知識　生我如父母　養我如乳母　增我菩提分　如醫療眾疾　如天灑甘露
　如日示正道　如月轉淨輪　如山不動搖　如海無增減　如船師濟渡　而來至我所
　汝觀善知識　猶如大猛將　亦如大商主　又如大導師　能建正法幢　能示佛功德
　能滅諸惡道　能開善趣門　能顯諸佛身　能守諸佛藏　能持諸佛法　是故願瞻奉
　欲滿清淨智　欲具端正身　欲生尊貴家　而來至我所

　　【疏】中間諸偈。別歎勝德。於中三。初二十二偈。直對善財歎。於中亦三。初九讚德善來。次二明來因緣。以外由善友。內具德行故。後十一偈。明來所為。

　汝等觀此人　親近善知識　隨其所修學　一切應順行　以昔福因緣　文殊令發心
　隨順無違逆　修行不懈倦　父母與親屬　宮殿及財產　一切皆捨離　謙下求知識
　淨治如是意　永離世間身　當生佛國土　受諸勝果報

　善財見眾生　生老病死苦
　為發大悲意　勤修無上道　善財見眾生　五趣常流轉　為求金剛智　破彼諸苦輪
　善財見眾生　心田甚荒穢　為除三毒刺　專求利智犁　眾生處癡暗　盲冥失正道
　善財為導師　示其安隱處

　忍鎧解脫乘　智慧為利劍　能於三有內　破諸煩惱賊
　善財法船師　普濟諸含識　令過爾燄海　疾至淨寶洲　善財正覺日　智光大願輪
　周行法界空　普照羣迷宅　善財正覺月　白法悉圓滿　慈定清涼光　等照眾生心
　善財勝智海　依於直心住　菩提行漸深　出生眾法寶　善財大心龍　升於法界空
　興雲霔甘澤　生成一切果　善財然法燈　信炷慈悲油　念器功德光　滅除三毒暗

　覺心迦羅邏　悲胞慈為肉　菩提分支節　長於如來藏　增長福德藏　清淨智慧藏
　開顯方便藏　出生大願藏　如是大莊嚴　救護諸羣生　一切天人中　難聞難可見
　如是智慧樹　根深不可動　眾行漸增長　普蔭諸羣生　欲生一切德　欲問一切法
　欲斷一切疑　專求善知識　欲破諸惑魔　欲除諸見垢　欲解眾生縛　專求善知識
　當滅諸惡道　當示人天路　令修功德行　疾入涅槃城　當度諸見難　當截諸見網
　當枯愛欲水　當示三有道　當為世依怙　當作世光明　當成三界師　示其解脫處
　亦當令世間　普離諸想著　普覺煩惱睡　普出愛欲泥　當了種種法　當淨種種剎
　一切咸究竟　其心大歡喜

　　【疏】二二十六偈。對眾令觀讚。於中五。初四總讚。次四讚其即智之悲。次七歎即悲之智。爾燄者。此云所知。入大乘論云。爾燄地者。是第十地。此約盡斷十種所知障故。次六偈。總歎諸德。後五偈。讚妙果當成。

　汝行極調柔　汝心甚清淨　所欲修功德　一切當圓滿　不久見諸佛　了達一切法
　嚴淨眾剎海　成就大菩提　當滿諸行海　當知諸法海　當度眾生海　如是修諸行
　當到功德岸　當生諸善品　當與佛子等　如是心決定　當斷一切惑　當淨一切業
　當伏一切魔　滿足如是願　當生妙智道　當開正法道　不久當捨離　惑業諸苦道
　一切眾生輪　沈迷諸有輪　汝當轉法輪　令其斷苦輪　汝當持佛種　汝當淨法種
　汝能集僧種　三世悉周徧　當斷眾愛網　當裂眾見網　當救眾苦網　當成此願網
　當度眾生界　當淨國土界　當集智慧界　當成此心界　當令眾生喜　當令菩薩喜
　當令諸佛喜　當成此歡喜　當見一切趣　當見一切剎　當見一切法　當成此佛見
　當放破暗光　當放息熱光　當放滅惡光　滌除三有苦　當開天趣門　當開佛道門
　當示解脫門　普使眾生入　當示於正道　當絕於邪道　如是勤修行　成就菩提道
　當修功德海　當度三有海　普使羣生海　出於眾苦海　當於眾生海　消竭煩惱海
　令修諸行海　疾入大智海　汝當增智海　汝當修行海　諸佛大願海　汝當咸滿足
　汝當入剎海　汝當觀眾海　汝當以智力　普飲諸法海　當覲諸佛雲　當起供養雲
　當聽妙法雲　當興此願雲　普遊三有室　普壞眾惑室　普入如來室　當行如是道
　普入三昧門　普遊解脫門　普住神通門　周行於法界　普現眾生前　普對諸佛前
　譬如日月光　當成如是力　所行無動亂　所行無染著　如鳥行虛空　當成此妙用
　譬如因陀網　剎網如是住　汝當悉往詣　如風無所礙　汝當入法界　徧往諸世界
　普見三世佛　心生大歡喜

　汝於諸法門　已得及當得　應生大喜躍　無貪亦無厭
　汝是功德器　能隨諸佛教　能修菩薩行　得見此奇特　如是諸佛子　億劫難可遇
　況見其功德　所修諸妙道　汝生於人中　大獲諸善利　得見文殊等　無量諸功德
　已離諸惡道　已出諸難處　已超眾苦患　善哉勿懈怠　已離凡夫地　已住菩薩地
　當滿智慧地　速入如來地　菩薩行如海　佛智同虛空　汝願亦復然　應生大欣慶

　諸根不懈倦　志願恒決定　親近善知識　不久悉成滿　菩薩種種行　皆為調眾生
　普行諸法門　慎勿生疑惑　汝具難思福　及以真實信　是故於今日　得見諸佛子
　汝見諸佛子　悉獲廣大利　一一諸大願　一切咸信受　汝於三有中　能修菩薩行
　是故諸佛子　示汝解脫門　非是法器人　與佛子同住　設經無量劫　莫知其境界
　汝見諸菩薩　得聞如是法　世間甚難有　應生大喜慶　諸佛護念汝　菩薩攝受汝
　能順其教行　善哉住壽命　已生菩薩家　已具菩薩德　已長如來種　當升灌頂位
　不久汝當得　與諸佛子等　見苦惱眾生　悉置安隱處　如下如是種　必獲如是果
　我今慶慰汝　汝應大欣悅　無量諸菩薩　無量劫行道　未能成此行　今汝皆獲得
　信樂堅進力　善財成此行　若有敬慕心　亦當如是學　一切功德行　皆從願欲生
　善財已了知　常樂勤修習　如龍布密雲　必當霔大雨　菩薩起願智　決定修諸行
　若有善知識　示汝普賢行　汝當好承事　慎勿生疑惑　汝於無量劫　為欲妄捨身
　今為求菩提　此捨方為善　汝於無量劫　具受生死苦　不曾事諸佛　未聞如是行
　汝今得人身　值佛善知識　聽受菩提行　云何不歡喜　雖遇佛興世　亦值善知識
　其心不清淨　不聞如是法　若於善知識　信樂心尊重　離疑不疲厭　乃聞如是法
　若有聞此法　而興誓願心　當知如是人　已獲廣大利　如是心清淨　常得近諸佛
　亦近諸菩薩　決定成菩提　若入此法門　則具諸功德　永離眾惡趣　不受一切苦
　不久捨此身　往生佛國土　常見十方佛　及以諸菩薩　往因今淨解　及事善友力
　增長諸功德　如水生蓮華　樂事善知識　勤供一切佛　專心聽聞法　常行勿懈倦
　汝是真法器　當具一切法　當修一切道　當滿一切願　汝以信解心　而來禮敬我
　不久當普入　一切諸佛會　善哉真佛子　恭敬一切佛　不久具諸行　到佛功德岸

　　【疏】三重對善財讚。於中分五。初二十六偈。歎其當果德。初二總。餘皆別。二汝於下七偈。雙歎當現德。三諸根下八偈。讚其遇友德。四有五偈。歎速成位行德。五有十七偈。總明諸德。結歎令欣。

　汝當往大智　文殊師利所　彼當令汝得　普賢深妙行

　　【疏】末後一偈。畧示後友。(已上第二讚德記別竟。)

　　○第三重申敬儀。

　　爾時彌勒菩薩摩訶薩。在眾會前。稱讚善財大功德藏。

　　善財聞已。歡喜踊躍。身毛皆竪。悲泣哽噎。起立合掌。恭敬瞻仰。繞無量帀。

　　以文殊師利心念力故。眾華瓔珞種種妙寶。不覺忽然自盈其手。善財歡喜。即以奉散彌勒菩薩摩訶薩上。

　　【疏】文三。初辨敬因。聞讚德故。次善財聞下。身心悲敬。後以文殊下。華供展誠。言文殊心念力者。表由信智故。華因德立。瓔珞行成。云盈手者。信智滿故。散彌勒者。攝成因故。辦當果故。

　　○第四再讚再記。

　　時彌勒菩薩摩善財頂。為說頌言。

　善哉善哉真佛子　普策諸根無懈倦　不久當具諸功德　猶如文殊及與我

　　○第五慶遇念恩。

　　時善財童子。以頌答曰。

　我念善知識　億劫難值遇　今得咸親近　而來詣尊所　我以文殊故　見諸難見者
　彼大功德尊　願速還瞻覲

　　【疏】文並可知。(已上見正報竟。)

大方廣佛華嚴經疏論纂要卷第一百之十三


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十四

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十七)

　　○第二咨問。

　　爾時善財童子。合掌恭敬。重白彌勒菩薩摩訶薩言。大聖。我已先發阿耨多羅三藐三菩提心。

　　而我未知菩薩云何學菩薩行。云何修菩薩道。

　　大聖。一切如來授尊者記。一生當得阿耨多羅三藐三菩提。若一生當得無上菩提。則已超越一切菩薩所住處。則已出過一切菩薩離生位。則已圓滿一切波羅蜜。則已深入一切諸忍門。則已具足一切菩薩地。則已遊戲一切解脫門。則已成就一切三昧法。則已通達一切菩薩行。則已證得一切陀羅尼辯才。則已於一切菩薩自在中而得自在。則已積集一切菩薩助道法。則已遊戲智慧方便。則已出生大神通智。則已成就一切學處。則已圓滿一切妙行。則已滿足一切大願。則已領受一切佛所記。則已了知一切諸乘門。則已堪受一切如來所護念。則已能攝一切佛菩提。則已能持一切佛法藏。則已能持一切諸佛菩薩祕密藏。則已能於一切菩薩眾中為上首。則已能為破煩惱魔軍大勇將。則已能作出生死曠野大導師。則已能作治諸惑重病大醫王。則已能於一切眾生中為最勝。則已能於一切世主中得自在。則已能於一切聖人中最第一。則已能於一切聲聞獨覺中最增上。則已能於生死海中為船師。則已能布調伏一切眾生網。則已能觀一切眾生根。則已能攝一切眾生界。則已能守護一切菩薩眾。則已能談議一切菩薩事。則已能往詣一切如來所。則已能住止一切如來會。則已能現身一切眾生前。則已能於一切世法無所染。則已能超越一切魔境界。則已能安住一切佛境界。則已能到一切菩薩無礙境。則已能精勤供養一切佛。則已與一切諸佛法同體性。已繫妙法繒。已受佛灌頂。已住一切智。已能普生一切佛法。已能速踐一切智位。

　　大聖。菩薩云何學菩薩行。云何修菩薩道。隨所修學。疾得具足一切佛法。悉能度脫所念眾生。普能成滿所發大願。普能究竟所起諸行。普能安慰一切天人。不負自身。不斷三寶。不虛一切佛菩薩種。能持一切諸佛法眼。如是等事。願皆為說。

　　【疏】於中二。先自陳發心。後而我未知下。正問法要。於中三。初標所問。次大聖一切如來下。歎慈氏有能答之德。即以此德亦為問端。初總。後別。別有五十句。皆因圓果滿德。三大聖菩薩下。結問請說。兼顯問意。(已上第二見敬咨問竟。)

　　○第三稱歎授法。於中二。先稱歎。後授法。前中二。先為大眾讚歎善財。即是歎人。後為善財讚菩提心。即是讚法。前中亦二。先指人示眾。

　　爾時彌勒菩薩摩訶薩。觀察一切道場眾會。指示善財而作是言。諸仁者。汝等見此長者子。今於我所。問菩薩行諸功德不。

　　○後正讚其德。於中四。一明求友精勤。二明所乘廣大。三明具德無缺。四明速證超權。今初。

　　諸仁者。此長者子。勇猛精進。志樂無雜。深心堅固。恆不退轉。具勝希望。如救頭然。無有厭足。樂善知識親近供養。處處尋求承事請法。

　　諸仁者。此長者子。曩於福城受文殊教。展轉南行求善知識。經由一百一十善知識已。然後而來至於我所。未曾暫起一念疲懈。

　　【疏】於中二。先總顯精勤。後諸仁者下。別示精勤之相。謂一時之勤。猶未可歎。自始暨末。一念無懈。故為可稱。言一百一十善知識者。古有多釋。一云。理應具有。但文脫漏。

　　賢首云。前後諸友。總五十四位。分出德生有德為二。則五十五人。各有自分。勝進。故有一百一十。若依此解。則違此已言。既云經百一十已。方至彌勒。彌勒等三。非百一十之數明矣。

　　有云減數十耳。實唯一百八人。謂此前除徧友。但五十一人。各具主伴。成百二人。徧友指示眾藝。雖非主友。而示伴友。為一百三。更加無厭足王處空天。瞿波處無憂德神。摩耶處蓮華法德身眾神。及妙華光明神。守護法堂善眼羅叉。合前總有百八。以空天等相問答故。得在友數。非前主友稱名指示。故非主友。但名伴友。若爾。則違下餘城之言。下自釋云。前至童子童女已。經一百一十。今更後文殊所。故云餘也。謂若此為百八。加於慈氏。尚始百九。并後文殊。方正一十。何有餘耶。

　　若會通者。三釋皆得一種。取前。更加不動處覺悟菩薩。如來使天。足成一百一十。則餘義亦成。以彼二聖。亦教善財。故得為伴友。其餘已之言。但是譯者之意。故晉經無有已字。則通取前後。於義無妨。

　　然下復云。百一十城。又云。過百一十由旬。皆言百一十者。有所表故。謂除佛位。取其證入十地等覺為百一十。一中具十故。亦顯位位十十相融。設有三賢。亦唯具十。若合等覺屬十地勝進。則開十信為一。故進退行布。及與圓融。皆順百一十言。何必剋定前後。(【鈔】若會通下。疏為會釋。總會三釋。從後倒會。然下復云下。二會藏和尚意。取一百一十表法為妙。設有三賢者。十地一一攝三位故。一位尚得總攝於十。況三賢望地。類例相似。攝之善成。故十地中。各修一度。十行之位亦各一度。十住之位。初是發心。後是灌頂。十地之位。初證發心。後亦灌頂而受位故。依開等覺。合信屬住。若合等覺。即開十信。開信是退。開等覺是進。要令十一。成百一十。其第一師義。設經來未盡者。亦百一十。)

　　○第二明所乘廣大。

　　諸仁者。此長者子甚為難有。趣向大乘。乘於大慧。發大勇猛。擐大悲甲。以大慈心救護眾生。起大精進波羅蜜行。作大商主。護諸眾生。為大法船。度諸有海。住於大道。集大法寶。修諸廣大助道之法。

　　如是之人。難可得聞。難可得見。難得親近。同居共行。

　　何以故。此長者子發心救護一切眾生。令一切眾生解脫諸苦。超諸惡趣。離諸險難。破無明闇。出生死野。息諸趣輪。度魔境界。不著世法。出欲淤泥。斷貪鞅。解見縛。壞想宅。絕迷道。摧慢幢。拔惑箭。撤睡蓋。裂愛網。滅無明。度有流。離諂幻。淨心垢。斷癡惑。出生死。

　　諸仁者。此長者子。為被四流漂汩者造大法船。為被見泥沒溺者立大法橋。為被癡闇昏迷者然大智燈。為行生死曠野者開示聖道。為嬰煩惱重病者調和法藥。為遭生老死苦者。飲以甘露令其安隱。為入貪恚癡火者。沃以定水使得清涼。多憂惱者慰喻使安。繫有獄者曉誨令出。入見網者開以智劍。住界城者示諸脫門。在險難者導安隱處。懼結賊者與無畏法。墮惡趣者授慈悲手。拘害蘊者示涅槃城。界蛇所纏解以聖道。著於六處空聚落者。以智慧光引之令出。住邪濟者令入正濟。近惡友者示其善友。樂凡法者誨以聖法。著生死者。令其趣入一切智城。

　　諸仁者。此長者子恆以此行救護眾生。發菩提心未嘗休息。求大乘道曾無懈倦。飲諸法水不生厭足。恆勤積集助道之行。常樂清淨一切法門。修菩薩行。不捨精進。成滿諸願。善行方便。見善知識情無厭足。事善知識身無疲懈。聞善知識所有教誨。常樂順行未曾違逆。

　　【疏】於中三。初總歎希奇。二如是之人下。別明難遇。於中二。先標舉。後何以下。徵釋。釋意云。悲濟深廣故。即開前總中救護眾生。於中二。先明總護一切。後為被四流下。約類別明。汩者。流急之貌。言界城者。即十八界。一一根境識中。別別解脫故。言界蛇者。即地等四界。六處空聚。癡闇無人。不以智光引之。必為塵賊所劫。三諸仁者此長者子恆以下。總結所作。

　　○第三明具德無缺。

　　諸仁者。若有眾生能發阿耨多羅三藐三菩提心。是為希有。若發心已。又能如是精進方便集諸佛法。倍為希有。又能如是求菩薩道。又能如是淨菩薩行。又能如是事善知識。又能如是如救頭然。又能如是順知識教。又能如是堅固修行。又能如是集菩提分。又能如是不求一切名聞利養。又能如是不捨菩薩純一之心。又能如是不樂家宅。不著欲樂。不戀父母親戚知識。但樂追求菩薩伴侶。又能如是不顧身命。唯願勤修一切智道。應知展轉。倍更難得。

　　【疏】有十三句。有一在己。已為希有。況有二三。乃至全具。故云展轉難有。又復後後。難於前前。故云展轉。

　　○第四明速證超權。

　　諸仁者。餘諸菩薩。經於無量百千萬億那由他劫。乃能滿足菩薩願行。乃能親近諸佛菩提。此長者子於一生內。則能淨佛剎。則能化眾生。則能以智慧深入法界。則能成就諸波羅蜜。則能增廣一切諸行。則能圓滿一切大願。則能超出一切魔業。則能承事一切善友。則能清淨諸菩薩道。則能具足普賢諸行。

　　【疏】速證超權。以依實教修行故。謂即凡身一生。亦解行生。故千年之鳥。不及朝生之鳳。普賢生位。互融攝故。依實修者。悉皆能爾。胡不勉旃。(【鈔】謂即凡身一生者。約圓融說。亦是解行一生。約行布說。故千年之鳥下。成第一凡身一生之義。依實修者下。通伏難。恐有問言。約法圓融。是則可爾。豈得實有凡身。一生而得成辦。故為此通。非獨善財。行者即得。餘如發心功德品。)文有十句。初二總明具諸位行。三入十住。四五入十行。六入迴向。又上四句。亦皆十地行。又上四義。義含通別。下四句。通諸地位。(先為大眾歎善財竟。)

　　○第二為善財歎菩提心。文分二別。初結前生後。後告善財下。正歎。於中四。初標歎發心。二汝獲善利下。歎其發心之器成益。三何以下。廣舉菩提心德釋成。四善男子菩提心者成就如是下。結釋所屬。

　　爾時彌勒菩薩摩訶薩。如是稱歎善財童子種種功德。令無量百千眾生發菩提心已。

　　告善財言。善哉善哉。善男子。汝為饒益一切世間。汝為救護一切眾生。汝為勤求一切佛法故。發阿耨多羅三藐三菩提心。

　　善男子。汝獲善利。汝善得人身。汝善住壽命。汝善值如來出現。汝善見文殊師利大善知識。汝身是善器。為諸善根之所潤澤。汝為白法之所資持。所有解欲悉已清淨。已為諸佛共所護念。已為善友共所攝受。

　　【疏】前二可知。

　　○三廣舉菩提心中。先徵意云。所以歎善哉獲善利者何耶。釋意云。菩提心具德故。文有二百二十一句。皆通三種發心。頓具諸位功德。且分為二。初一百一十八句。明菩提心徧該諸地。後得無畏藥下一百三句。明菩提心頓具諸位功德。又前多明信成就。及解行發心。後段多明證位發心。故文多云得。又前段明菩提心殊勝功德。高齊佛果。後段喻菩提心自在功德。廣多無量。今初段中分二。先別明。後總結。前中文通橫豎。橫則一一發心。皆具諸句之德。豎則別配諸位發心。以從菩薩種性。至於究竟。不出三種發心。故光統配十二住。今初別明。

　　何以故。善男子。菩提心者。猶如種子。能生一切諸佛法故。菩提心者．猶如良田。能長眾生白淨法故。

　　菩提心者．猶如大地。能持一切諸世間故。

　　【疏】初三句。即種性住。故云如種。如田地。皆是種生之義。

　　菩提心者．猶如淨水。能洗一切煩惱垢故。

　　菩提心者．猶如大風。普於世間無所礙故。

　　菩提心者．猶如盛火。能燒一切諸見薪故。

　　菩提心者．猶如淨日。普照一切諸世間故。

　　菩提心者．猶如盛月。諸白淨法悉圓滿故。

　　菩提心者．猶如明燈。能放種種法光明故。

　　【疏】二如淨水下六句。明勝解行住中之益。

　　菩提心者．猶如淨目。普見一切安危處故。

　　菩提心者．猶如大道。普令得入大智城故。

　　菩提心者．猶如正濟。令其得離諸邪法故。

　　菩提心者．猶如大車。普能運載諸菩薩故。

　　菩提心者．猶如門戶。開示一切菩薩行故。

　　菩提心者．猶如宮殿。安住修習三昧法故。

　　菩提心者．猶如園苑。於中遊戲受法樂故。

　　菩提心者．猶如舍宅。安隱一切諸眾生故。

　　菩提心者．則為所歸。利益一切諸世間故。

　　菩提心者．則為所依。諸菩薩行所依處故。

　　菩提心者．猶如慈父。訓導一切諸菩薩故。

　　菩提心者．猶如慈母。生長一切諸菩薩故。

　　菩提心者．猶如乳母。養育一切諸菩薩故。

　　菩提心者．猶如善友。成益一切諸菩薩故。

　　菩提心者．猶如君主。勝出一切二乘人故。

　　菩提心者．猶如帝王。一切願中得自在故。

　　【疏】三淨目下十六句。極喜增上住。皆初地中義故。

　　菩提心者．猶如大海。一切功德悉入中故。

　　菩提心者．如須彌山。於諸眾生心平等故。

　　菩提心者．如鐵圍山。攝持一切諸世間故。

　　菩提心者．猶如雪山。長養一切智慧藥故。

　　菩提心者．猶如香山。出生一切功德香故。

　　菩提心者．猶如虛空。諸妙功德廣無邊故。

　　菩提心者．猶如蓮華。不染一切世間法故。

　　【疏】四如大海下七句。戒增上住。

　　菩提心者．如調慧象。其心善順不獷㑦故。

　　菩提心者．如良善馬。遠離一切諸惡性故。

　　菩提心者．如調御師。守護大乘一切法故。

　　菩提心者．猶如良藥。能治一切煩惱病故。

　　菩提心者．猶如坑穽。陷沒一切諸惡法故。

　　菩提心者．猶如金剛。悉能穿徹一切法故。

　　菩提心者．猶如香篋。能貯一切功德香故。

　　菩提心者．猶如妙華。一切世間所樂見故。

　　菩提心者．如白栴檀。除眾欲熱使清涼故。

　　菩提心者．如黑沈香。能熏法界悉周徧故。

　　【疏】五調慧象下十句。增上心住。

　　菩提心者．如善見藥王。能破一切煩惱病故。

　　菩提心者．如毗笈摩藥。能拔一切諸惑箭故。

　　菩提心者．猶如帝釋。一切主中最為尊故。

　　菩提心者．如毗沙門。能斷一切貧窮苦故。

　　菩提心者．如功德天。一切功德所莊嚴故。

　　菩提心者．如莊嚴具。莊嚴一切諸菩薩故。

　　菩提心者．如劫燒火。能燒一切諸有為故。

　　菩提心者．如無生根藥。長養一切諸佛法故。

　　菩提心者．猶如龍珠。能消一切煩惱毒故。

　　菩提心者．如水清珠。能清一切煩惱濁故。

　　【疏】六善見藥下十句。覺分相應增上慧住。中云毗笈摩者。此云普去。

　　菩提心者．如如意珠。周給一切諸貧乏故。

　　菩提心者．如功德瓶。滿足一切眾生心故。

　　菩提心者．如如意樹。能雨一切莊嚴具故。

　　菩提心者．如鵝羽衣。不受一切生死垢故。

　　菩提心者．如白㲲線。從本已來性清淨故。

　　菩提心者．如快利犂。能治一切眾生田故。

　　菩提心者．如那羅延。能摧一切我見敵故。

　　菩提心者．猶如快箭。能破一切諸苦的故。

　　菩提心者．猶如利矛。能穿一切煩惱甲故。

　　菩提心者．猶如堅甲。能護一切如理心故。

　　【疏】七如意珠下十句。諸諦相應增上住。

　　菩提心者．猶如利刀。能斬一切煩惱首故。

　　菩提心者．猶如利劍。能斷一切憍慢鎧故。

　　菩提心者．如勇將幢。能伏一切諸魔軍故。

　　菩提心者．猶如利鋸。能截一切無明樹故。

　　菩提心者．猶如利斧。能伐一切諸苦樹故。

　　菩提心者．猶如兵仗。能防一切諸苦難故。

　　菩提心者．猶如善手。防護一切諸度身故。

　　菩提心者．猶如好足。安立一切諸功德故。

　　菩提心者．猶如眼藥。滅除一切無明翳故。

　　菩提心者．猶如鉗鑷。能拔一切身見刺故。

　　【疏】八利刀下十句。明緣起流轉止息相應增上住。

　　菩提心者．猶如臥具。息除生死諸勞苦故。

　　菩提心者．如善知識。能解一切生死縛故。

　　菩提心者．如好珍財。能除一切貧窮事故。

　　菩提心者．如大導師。善知菩薩出要道故。

　　菩提心者．猶如伏藏。出功德財無匱乏故。

　　菩提心者．猶如涌泉。生智慧水無窮盡故。

　　菩提心者．猶如明鏡。普現一切法門像故。

　　菩提心者．猶如蓮華。不染一切諸罪垢故。

　　菩提心者．猶如大河。流引一切度攝法故。

　　菩提心者．如大龍王。能雨一切妙法雨故。

　　【疏】九臥具下十句。明無相有功用住。

　　菩提心者．猶如命根。任持菩薩大悲身故。

　　菩提心者．猶如甘露。能令安住不死界故。

　　菩提心者．猶如大網。普攝一切諸眾生故。

　　菩提心者．猶如𦊰索。攝取一切所應化故。

　　菩提心者．猶如鉤餌。出有淵中所居者故。

　　菩提心者．如阿伽陀藥。能令無病永安隱故。

　　菩提心者．如除毒藥。悉能消歇貪愛毒故。

　　菩提心者．如善持呪。能除一切顛倒毒故。

　　菩提心者．猶如疾風。能卷一切諸障霧故。

　　菩提心者．如大寶洲。出生一切覺分寶故。

　　【疏】十命根下十句。明無相無功用住。

　　菩提心者．如好種性。出生一切白淨法故。

　　菩提心者．猶如住宅。諸功德法所依處故。

　　菩提心者．猶如市肆。菩薩商人貿易處故。

　　菩提心者．如鍊金藥。能治一切煩惱垢故。

　　菩提心者．猶如好蜜。圓滿一切功德味故。

　　菩提心者．猶如正道。令諸菩薩入智城故。

　　菩提心者．猶如好器。能持一切白淨法故。

　　菩提心者．猶如時雨。能滅一切煩惱塵故。

　　菩提心者．則為住處。一切菩薩所住處故。

　　菩提心者．則為壽行。不取聲聞解脫果故。

　　【疏】十一好種性下十句。明無礙解住。言壽行者。梵本云。則為磁石。不吸聲聞解脫果故。

　　菩提心者．如淨瑠璃。自性明潔無諸垢故。

　　菩提心者．如帝青寶。出過世間二乘智故。

　　菩提心者．如更漏鼓。覺諸眾生煩惱睡故。

　　菩提心者．如清淨水。性本澄潔無垢濁故。

　　菩提心者．如閻浮金。映奪一切有為善故。

　　菩提心者．如大山王。超出一切諸世間故。

　　菩提心者．則為所歸。不拒一切諸來者故。

　　菩提心者．則為義利。能除一切衰惱事故。

　　菩提心者．則為妙寶。能令一切心歡喜故。

　　菩提心者．如大施會。充滿一切眾生心故。

　　菩提心者．則為尊勝。諸眾生心無與等故。

　　菩提心者．猶如伏藏。能攝一切諸佛法故。

　　菩提心者．如因陀羅網。能伏煩惱阿脩羅故。

　　菩提心者．如婆樓那風。能動一切所應化故。

　　菩提心者．如因陀羅火。能燒一切諸惑習故。

　　菩提心者．如佛支提。一切世間應供養故。

　　【疏】十二淨琉璃下十六句。明最上菩薩住。梵本云。因陀羅網。網取煩惱阿修羅故。婆樓那風。此云迅猛風也。其中文義。皆與彼位相應。恐繁不屬。故始於種子。終於惑習。明豎義彰矣。然斷習等。推功歸本。由初發心。則橫具諸德。於理明矣。

　　○後總結。

　　善男子。菩提心者．成就如是無量功德。舉要言之。應知悉與一切佛法諸功德等。何以故。因菩提心．出生一切諸菩薩行。三世如來從菩提心而出生故。是故善男子。若有發阿耨多羅三藐三菩提心者。則已出生無量功德。普能攝取一切智道。

　　【疏】功成由於始簣。故初心具於諸德。況復初後圓融。(初一百一十八句。明菩提心徧該諸地竟。)

　　○第二一百三句。明菩提心自在功德。

　　善男子。譬如有人得無畏藥。離五恐怖。何等為五。所謂火不能燒。毒不能中。刀不能傷。水不能漂。煙不能熏。菩薩摩訶薩亦復如是。得一切智菩提心藥。貪火不燒。瞋毒不中。惑刀不傷。有流不漂。諸覺觀煙不能熏害。

　　善男子。譬如有人得解脫藥。終無橫難。菩薩摩訶薩亦復如是。得菩提心解脫智藥。永離一切生死橫難。

　　善男子。譬如有人持摩訶應伽藥。毒蛇聞氣即皆遠去。菩薩摩訶薩亦復如是。持菩提心大應伽藥。一切煩惱諸惡毒蛇。聞其氣者悉皆散滅。

　　善男子。譬如有人持無勝藥。一切怨敵無能勝者。菩薩摩訶薩亦復如是。持菩提心無能勝藥。悉能降伏一切魔軍。

　　善男子。譬如有人持毗笈摩藥。能令毒箭自然墮落。菩薩摩訶薩亦復如是。持菩提心毗笈摩藥。令貪恚癡諸邪見箭。自然墮落。

　　善男子。譬如有人持善見藥。能除一切所有諸病。菩薩摩訶薩亦復如是。持菩提心善見藥王。悉除一切諸煩惱病。

　　善男子。如有藥樹名珊陀那。有取其皮以塗瘡者。瘡即除愈。然其樹皮隨取隨生。終不可盡。菩薩摩訶薩從菩提心生一切智樹。亦復如是。若有得見而生信者。煩惱業瘡悉得消滅。一切智樹。初無所損。

　　【疏】文中各有喻合。說聽之人。所見深遠。故所引喻。多非凡境。亦顯不共菩提心故。雖通橫豎。且豎分五段。初善男子譬如得無畏藥下有七句。攝十住德。覺心自性。離惡覺等故。

　　善男子。如有樂樹名無生根。以其力故。增長一切閻浮提樹。菩薩摩訶薩菩提心樹亦復如是。以其力故。增長一切學與無學及諸菩薩所有善法。

　　善男子。譬如有藥名阿藍婆。若用塗身。身之與心咸有堪能。菩薩摩訶薩得菩提心阿藍婆藥亦復如是。令其身心增長善法。

　　善男子。譬如有人得念力藥。凡所聞事憶持不忘。菩薩摩訶薩得菩提心念力妙藥。悉能聞持一切佛法皆無忘失。

　　善男子。譬如有藥名大蓮華。其有服者住壽一劫。菩薩摩訶薩服菩提心大蓮華藥亦復如是。於無數劫壽命自在。

　　善男子。譬如有人執翳形藥。人與非人悉不能見。菩薩摩訶薩執菩提心翳形妙藥。一切諸魔不能得見。

　　善界子。如海有珠名普集眾寶。此珠若在。假使劫火焚燒世間。能令此海減於一滴無有是處。菩薩摩訶薩菩提心珠亦復如是。住於菩薩大願海中。若常憶持不令退失。能壞菩薩一善根者。終無是處。若退其心。一切善法即皆散滅。

　　善男子。如有摩尼名大光明。有以此珠瓔珞身者。映蔽一切寶莊嚴具。所有光明悉皆不現。菩薩摩訶薩菩提心寶亦復如是。瓔珞其身。映蔽一切二乘心寶諸莊嚴具．悉無光彩。

　　善男子。如水清珠能清濁水。菩薩摩訶薩菩提心珠亦復如是。能清一切煩惱垢濁。

　　善男子。譬如有人得住水寶。繫其身上。入大海中不為水害。菩薩摩訶薩亦復如是。得菩提心住水妙寶。入於一切生死海中終不沈沒。

　　善男子。譬如有人得龍寶珠。持入龍宮。一切龍蛇不能為害。菩薩摩訶薩亦復如是。得菩提心大龍寶珠。入欲界中。煩惱龍蛇不能為害。

　　【疏】二無生根下十喻。攝十行德。

　　善男子。譬如帝釋著摩尼冠。映蔽一切諸餘天眾。菩薩摩訶薩亦復如是。著菩提心大願寶冠。超過一切三界眾生。

　　善男子。譬如有人得如意珠。滅除一切貧窮之苦。菩薩摩訶薩亦復如是。得菩提心如意寶珠。遠離一切邪命怖畏。

　　善男子。譬如有人得日精珠。持向日光而生於火。菩薩摩訶薩亦復如是。得菩提心智日寶珠。持向智光而生智火。

　　善男子。譬如有人得月精珠。持向月光而生於水。菩薩摩訶薩亦復如是。得菩提心月精寶珠。持此心珠鑒迴向光而生一切善根願水。

　　善男子。譬如龍王。首戴如意摩尼寶冠。遠離一切怨敵怖畏。菩薩摩訶薩亦復如是。著菩提心大悲寶冠。遠離一切惡道諸難。

　　善男子。如有寶珠。名一切世間莊嚴藏。若有得者。令其所欲悉得充滿。而此寶珠無所損減。菩提心寶亦復如是。若有得者。令其所願悉得滿足。而菩提心無有損減。

　　善男子。如轉輪王有摩尼寶。置於宮中。放大光明．破一切暗。菩薩摩訶薩亦復如是。以菩提心大摩尼寶住於欲界．放大智光。悉破諸趣無明黑暗。

　　善男子。譬如帝青大摩尼寶。若有為此光明所觸。即同其色。菩薩摩訶薩菩提心寶亦復如是。觀察諸法迴向善根。靡不即同菩提心色。

　　善男子。如瑠璃寶。於百千歲處不淨中。不為臭穢之所染著。性本淨故。菩薩摩訶薩菩提心寶亦復如是。於百千劫住欲界中。不為欲界過患所染。猶如法界性清淨故。

　　【疏】三帝釋著摩尼下九句。攝十迴向德。

　　善男子。譬如有寶名淨光明。悉能映蔽一切寶色。菩薩摩訶薩菩提心寶亦復如是。悉能映蔽一切凡夫二乘功德。

　　善男子。譬如有寶名為火燄。悉能除滅一切暗冥。菩薩摩訶薩菩提心寶亦復如是。能滅一切無知闇冥。

　　善男子。譬如海中有無價寶。商人採得．船載入城。諸餘摩尼百千萬種。光色價直。無與等者。菩提心寶亦復如是。住於生死大海之中。菩薩摩訶薩乘大願船。深心相續。載之來入解脫城中。二乘功德無能及者。

　　善男子。如有寶珠名自在王。處閻浮洲。去日月輪四萬由旬。日月宮中所有莊嚴。其珠影現悉皆具足。菩薩摩訶薩發菩提心淨功德寶亦復如是。住生死中照法界空。佛智日月一切功德悉於中現。

　　【疏】四有寶名淨光明下。六十喻。攝十地德。即分為十。初四攝初地德。

　　善男子。如有寶珠名自在王。日月光明所照之處。一切財寶衣服等物。所有價直悉不能及。菩薩摩訶薩發菩提心自在王寶亦復如是。一切智光所照之處。三世所有天人二乘漏無漏善一切功德皆不能及。

　　善男子。海中有寶名曰海藏。普現海中諸莊嚴事。菩薩摩訶薩菩提心寶亦復如是。普能顯現一切智海諸莊嚴事。

　　善男子。譬如天上閻浮檀金。唯除心王大摩尼寶。餘無及者。菩薩摩訶薩發菩提心閻浮檀金亦復如是。除一切智心王大寶。餘無及者。

　　【疏】二如自在王下三喻。攝二地德。持戒頭陀等淨功德故。

　　善男子。譬如有人善調龍法。於諸龍中而得自在。菩薩摩訶薩亦復如是。得菩提心善調龍法。於諸一切煩惱龍中而得自在。

　　善男子。譬如勇士被執鎧仗。一切怨敵無能降伏。菩薩摩訶薩亦復如是。被執菩提大心鎧仗。一切業惑諸惡怨敵無能屈伏。

　　善男子。譬如天上黑栴檀香。若燒一銖。其香普熏小千世界。三千世界滿中珍寶所有價直皆不能及。菩薩摩訶薩菩提心香亦復如是。一念功德普熏法界。聲聞緣覺一切功德皆所不及。

　　善男子。如白栴檀。若以塗身。悉能除滅一切熱惱。令其身心普得清涼。菩薩摩訶薩菩提心香亦復如是。能除一切虛妄分別貪恚癡等諸惑熱惱。令其具足智慧清涼。

　　【疏】三善調龍法下四喻。攝三地德。入諸禪定。離惑熱等故。

　　善男子。如須彌山。若有近者即同其色。菩薩摩訶薩菩提心山亦復如是。若有近者。悉得同其一切智色。

　　善男子。譬如波利質多羅樹。其皮香氣。閻浮提中若婆師迦．瞻蔔迦．若蘇摩那．如是等華所有香氣皆不能及。菩薩摩訶薩菩提心樹亦復如是。所發大願功德之香。一切二乘無漏戒定智慧解脫解脫知見諸功德香。悉不能及。

　　善男子。譬如波利質多羅樹。雖未開華。應知即是無量諸華出生之處。菩薩摩訶薩菩提心樹亦復如是。雖未開發一切智華。應知即是無數天人眾菩提華所生之處。

　　善男子。譬如波利質多羅華．一日熏衣。瞻蔔迦華．婆利師華．蘇摩那華．雖千歲熏亦不能及。菩薩摩訶薩菩提心華亦復如是。一生所熏諸功德香。普徹十方一切佛所。一切二乘無漏功德。百千劫熏所不能及。

　　【疏】四須彌山下四喻。攝四地德。同一切智燄。得無漏故。

　　善男子。如海島中生椰子樹。根莖枝葉及以華果。一切眾生恒取受用無時暫歇。菩薩摩訶薩菩提心樹亦復如是。始從發起悲願之心。乃至成佛。正法住世。常時利益一切世間無有間歇。

　　善男子。如有藥汁名訶宅迦。人或得之。以其一兩。變千兩銅悉成真金。非千兩銅能變此藥。菩薩摩訶薩亦復如是。以菩提心迴向智藥。普變一切業惑等法。悉使成於一切智相。非業惑等能變其心。

　　善男子。譬如小火。隨所焚燒其燄轉熾。菩薩摩訶薩菩提心火亦復如是。隨所攀緣智燄增長。

　　善男子。譬如一燈然百千燈。其本一燈無減無盡。菩薩摩訶薩菩提心燈亦復如是。普然三世諸佛智燈。而其心燈無減無盡。

　　【疏】五椰子樹下四喻。攝五地德。利人不染俗故。

　　善男子。譬如一燈入於闇室。百千年闇悉能破盡。菩薩摩訶薩菩提心燈亦復如是。入於眾生心室之內。百千萬億不可說劫諸業煩惱種種闇障悉能除盡。

　　善男子。譬如燈炷。隨其大小而發光明。若益膏油明終不絕。菩薩摩訶薩菩提心燈亦復如是。大願為炷光照法界。益大悲油。教化眾生。莊嚴國土。施作佛事。無有休息。

　　善男子。譬如他化自在天王。冠閻浮檀真金天冠。欲界天子諸莊嚴具皆不能及。菩薩摩訶薩亦復如是。冠菩提心大願天冠。一切凡夫二乘功德皆不能及。

　　善男子。如師子王哮吼之時。師子兒聞皆增勇健。餘獸聞之即皆竄伏。佛師子王菩提心吼。應知亦爾。諸菩薩聞增長功德。有所得者聞皆退散。

　　善男子。譬如有人以師子筋而為樂絃。其音既奏。餘絃悉絕。菩薩摩訶薩亦復如是。以如來師子波羅蜜身菩提心筋為法樂絃。其音既奏。一切五欲及以二乘諸功德絃。悉皆斷滅。

　　善男子。譬如有人以牛羊等種種諸乳。假使積集盈於大海。以師子乳一滴投中。悉皆變壞．直過無礙。菩薩摩訶薩亦復如是。以如來師子菩提心乳。著無量劫業煩惱乳大海之中。悉令壞滅．直過無礙。終不住於二乘解脫。

　　【疏】六一燈下六喻。攝六地德。般若現前。頓破闇故。

　　善男子。譬如迦陵頻伽鳥。在卵㲉中有大勢力。一切諸鳥所不能及。菩薩摩訶薩亦復如是。於生死㲉發菩提心。所有大悲功德勢力。聲聞緣覺無能及者。

　　善男子。如金翅鳥王子初始生時。目則明利。飛則勁捷。一切諸鳥雖久成長。無能及者。菩薩摩訶薩亦復如是。發菩提心為佛王子。智慧清淨。大悲勇猛。一切二乘雖百千劫久修道行所不能及。

　　善男子。如有壯夫手執利矛。刺堅密甲直過無礙。菩薩摩訶薩亦復如是。執菩提心銛利快矛。刺諸邪見隨眠密甲。悉能穿徹無有障礙。

　　善男子。譬如摩訶那伽大力勇士。若奮威怒。於其額上必生瘡疱。瘡若未合。閻浮提中一切人民無能制伏。菩薩摩訶薩亦復如是。若起大悲。必定發於菩提之心。心未捨來。一切世間魔及魔民不能為害。

　　善男子譬如射師有諸弟子。雖未慣習其師技藝。然其智慧方便善巧。餘一切人所不能及。菩薩摩訶薩初始發心亦復如是。雖未慣習一切智行。然其所有願智解欲。一切世間凡夫二乘悉不能及。

　　【疏】七迦陵頻伽下五喻。攝七地德。善入方便。得自在故。

　　善男子。如人學射。先安其足。後習其法。菩薩摩訶薩亦復如是。欲學如來一切智道。先當安住菩提之心。然後修行一切佛法。

　　善男子。譬如幻師將作幻事。先當起意憶持幻法。然後所作悉得成就。菩薩摩訶薩亦復如是。將起一切諸佛菩薩神通幻事。先當起意發菩提心。然後一切悉得成就。

　　善男子。譬如幻術無色現色。菩薩摩訶薩菩提心相亦復如是。雖無有色不可覩見。然能普於十方法界示現種種功德莊嚴。

　　善男子。譬如猫狸。纔見於鼠。鼠即入穴。不敢復出。菩薩摩訶薩發菩提心亦復如是。暫以慧眼觀諸惑業。皆即竄匿．不復出生。

　　善男子。譬如有人。著閻浮金莊嚴之具。映蔽一切皆如聚墨。菩薩摩訶薩亦復如是。著菩提心莊嚴之具。映蔽一切凡夫二乘功德莊嚴悉無光色。

　　善男子。如好磁石。少分之力即能吸壞諸鐵鉤鎖。菩薩摩訶薩發菩提心。亦復如是。若起一念。悉能壞滅一切見欲無明鉤鎖。

　　善男子。如有磁石。鐵若見之。即皆散去無留住者。菩薩摩訶薩發菩提心亦復如是。諸業煩惱二乘解脫若暫見之。即皆散滅亦無住者。

　　善男子。譬如有人善入大海。一切水族無能為害。假使入於摩竭魚口。亦不為彼之所吞噬。菩薩摩訶薩亦復如是。發菩提心。入生死海。諸業煩惱不能為害。假使入於聲聞緣覺實際法中。亦不為其之所留難。

　　善男子。譬如有人飲甘露漿。一切諸物不能為害。菩薩摩訶薩亦復如是。飲菩提心甘露法漿。不墮聲聞辟支佛地。以具廣大悲願力故。

　　善男子。譬如有人得安繕那藥以塗其目。雖行人間人所不見。菩薩摩訶薩亦復如是。得菩提心安繕那藥。能以方便入魔境界。一切眾魔所不能見。

　　善男子。譬如有人依附於王。不畏餘人。菩薩摩訶薩亦復如是。依菩提心大勢力王。不畏障蓋惡道之難。

　　善男子。譬如有人住於水中不畏火焚。菩薩摩訶薩亦復如是。住菩提心善根水中。不畏二乘解脫智火。

　　善男子。譬如有人依倚猛將。即不怖畏一切怨敵。菩薩摩訶薩亦復如是。依菩提心勇猛大將。不畏一切惡行怨敵。

　　善男子。如釋天王執金剛杵。摧伏一切阿脩羅眾。菩薩摩訶薩亦復如是。持菩提心金剛之杵。摧伏一切諸魔外道。

　　【疏】八如人學射下十四喻。攝八地德。無功發心。能滅相惑等故。

　　善男子。譬如有人服延齡藥。長得充健。不老不瘦。菩薩摩訶薩亦復如是。服菩提心延齡之藥。於無數劫修菩薩行。心無疲厭．亦無染著。

　　善男子。譬如有人調和藥汁。必當先取好清淨水。菩薩摩訶薩亦復如是。欲修菩薩一切行願。先當發起菩提之心。

　　善男子。如人護身先護命根。菩薩摩訶薩亦復如是。護持佛法。亦當先護菩提之心。

　　善男子。譬如有人命根若斷。不能利益父母宗親。菩薩摩訶薩亦復如是。捨菩提心不能利益一切眾生。不能成就諸佛功德。

　　善男子。譬如大海無能壞者。菩提心海亦復如是。諸業煩惱二乘之心所不能壞。

　　善男子。譬如日光。星宿光明不能映蔽。菩提心日亦復如是。一切二乘無漏智光所不能蔽。

　　善男子。如王子初生。即為大臣之所尊重。以種性自在故。菩薩摩訶薩亦復如是。於佛法中發菩提心。即為耆宿久修梵行聲聞緣覺所共尊重。以大悲自在故。

　　善男子。譬如王子。年雖幼稚。一切大臣皆悉敬禮。菩薩摩訶薩亦復如是。雖初發心修菩薩行。二乘耆舊皆應敬禮。

　　善男子。譬如王子。雖於一切臣佐之中未得自在。已具王相。不與一切諸臣佐等。以生處尊勝故。菩薩摩訶薩亦復如是。雖於一切業煩惱中未得自在。然已具足菩提之相。不與一切二乘齊等。以種性第一故。

　　善男子。譬如清淨摩尼妙寶。眼有翳故見為不淨。菩薩摩訶薩菩提心寶亦復如是。無智不信。謂為不淨。

　　【疏】九服延齡藥下十喻。攝九地德。延壽益生等故。

　　善男子。譬如有藥為呪所持。若有眾生見聞同住。一切諸病皆得消滅。菩薩摩訶薩菩提心藥亦復如是。一切善根智慧方便。菩薩願智共所攝持。若有眾生見聞同住憶念之者。諸煩惱病悉得除滅。

　　善男子。譬如有人常持甘露。其身畢竟不變不壞。菩薩摩訶薩亦復如是。若常憶持菩提心甘露。令願智身畢竟不壞。

　　善男子。如機關木人。若無有楔。身即離散。不能運動。菩薩摩訶薩亦復如是。無菩提心。行即分散。不能成就一切佛法。

　　善男子。如轉輪王有沈香寶名曰象藏。若燒此香。王四種兵悉騰虛空。菩薩摩訶薩菩提心香亦復如是。若發此意。即令菩薩一切善根永出三界。行如來智無為空中。

　　善男子。譬如金剛。唯從金剛處及金處生。非餘寶處生。菩薩摩訶薩菩提心金剛亦復如是。唯從大悲救護眾生金剛處。一切智智殊勝境界金處而生。非餘眾生善根處生。

　　善男子。譬如有樹名曰無根。不從根生。而枝葉華果悉皆繁茂。菩薩摩訶薩菩提心樹亦復如是。無根可得。而能長養一切智智神通大願。枝葉華果。扶疏蔭映。普覆世間。

　　【疏】十譬如有藥為咒所持下六喻。攝十地德。深除惑習。成一切佛法故。

　　善男子。譬如金剛。非劣惡器及以破器所能容持。唯除全具上妙之器。菩提心金剛亦復如是。非下劣眾生慳嫉破戒懈怠妄念無智器中所能容持。亦非退失殊勝志願散亂惡覺眾生器中所能容持。唯除菩薩深心寶器。

　　善男子。譬如金剛能穿眾寶。菩提心金剛亦復如是。悉能穿徹一切法寶。

　　善男子。譬如金剛能壞眾山。菩提心金剛亦復如是。悉能摧壞諸邪見山。

　　善男子。譬如金剛雖破不全。一切眾寶猶不能及。菩提心金剛亦復如是。雖復志劣少有虧損。猶勝一切二乘功德。

　　善男子。譬如金剛雖有損缺。猶能除滅一切貧窮。菩提心金剛亦復如是。雖有損缺不進諸行。猶能捨離一切生死。

　　善男子。如少金剛。悉能毀壞一切諸物。菩提心金剛亦復如是。入少境界。即破一切無知諸惑。

　　善男子。譬如金剛。非凡人所得。菩提心金剛亦復如是。非劣意眾生之所能得。

　　善男子。譬如金剛。不識寶人不知其能。不得其用。菩提心金剛亦復如是。不知法人不了其能。不得其用。

　　善男子。譬如金剛無能消滅。菩提心金剛亦復如是。一切諸法無能消滅。

　　善男子。如金剛杵。諸大力人皆不能持。唯除有大那羅延力。菩提之心亦復如是。一切二乘皆不能持。唯除菩薩廣大因緣堅固善力。

　　善男子。譬如金剛。一切諸物無能壞者。而能普壞一切諸物。然其體性無所損減。菩提之心亦復如是。普於三世無數劫中。教化眾生修行苦行。聲聞緣覺所不能者咸能作之。然其畢竟無有疲厭。亦無損壞。

　　善男子。譬如金剛餘不能持。唯金剛地之所能持。菩提之心亦復如是。聲聞緣覺皆不能持。唯除趣向薩婆若者。

　　善男子。如金剛器無有瑕缺。用盛於水永不滲漏而入於地。菩提心金剛器亦復如是。盛善根水永不滲漏令入諸趣。

　　善男子。如金剛際能持大地。不令墜沒。菩提之心亦復如是。能持菩薩一切行願。不令墜沒入於三界。

　　善男子。譬如金剛。久處水中不爛不濕。菩提之心亦復如是。於一切劫處在生死業惑水中無壞無變。

　　善男子。譬如金剛。一切諸火不能燒然。不能令熱。菩提之心亦復如是。一切生死諸煩惱火。不能燒然不能令熱。

　　善男子。譬如三千世界之中金剛座上。能持諸佛坐於道場。降伏諸魔成等正覺。非是餘座之所能持。菩提心座亦復如是。能持菩薩一切願行諸波羅蜜。諸忍諸地。迴向受記。修習菩提助道之法。供養諸佛聞法受行。一切餘心所不能持。

　　【疏】五金剛非劣惡器下十七喻。攝等覺位功德。以金剛智。終成菩提故。其間梵語。具如音義。(【鈔】以金剛智者。既始從種性。終至金剛菩提之智。豎配理明。初心頓具諸位功德。正順經宗。故毗盧遮那品云。一切功德。皆在最初菩提心中住。即其義也。)(後一百三句明菩提心頓具諸位功德竟。)

　　○第四結釋所屬。

　　善男子。菩提心者。成就如是無量無邊。乃至不可說不可說殊勝功德。若有眾生發阿耨多羅三藐三菩提心。則獲如是勝功德法。是故善男子。汝獲善利。汝發阿耨多羅三藐三菩提心求菩薩行。已得如是大功德故。

　　【疏】謂上來多德。釋獲善利之言故。(二為善財歎菩提心竟。)(稱歎授法中先稱歎竟。)

　　【論】爾時善財童子合掌恭敬已下。至此卷末。明善財申己己發大菩提心。慈氏為讚菩提心善根功力不思議分。意明一切神通道力。菩薩萬行。皆以菩提心為根本。滅生死。截苦流。淨八萬四千煩惱門。顯成一切智海。皆以菩提心為根本。如文廣歎。以菩提心無依無住。無有體性生滅可得。如是現前。煩惱自淨。智海便現。由智現故。種種方便。神通萬行。以智能成。由菩提心無依故。智亦無依。以智無依故。一切所作。皆無作者依住可得。以此生死業亡。唯智自在。大悲萬行。從智而生。智體無依。萬行如化。利生如幻。神通道力。如空中月。普現眾水。智體不去。眾生心水不來。隨自業淨。與智同體。隨淨淺深。現智各異。非此非彼。若欲見十方諸佛如來智海。但自淨十二有支業緣。佛智現爾。但求他勝境。自法便隱。不及知法。一一自己功成。不損功程。不違聖旨。如善財一一善友所。具其五位方便加行菩薩之法。不著他法。不著自心。無所依住。但令其心廣大。以方便三昧。饒益廣多。令一切眾生皆得離苦。又令自心。至究竟實法。亦令眾生皆悉同得十方諸佛一切菩薩諸法利眾生諸行。乃至一眾生法不知不了。不名為智滿之佛。不名摩訶薩。

大方廣佛華嚴經疏論纂要卷第一百之十四


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十五

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十八)

　　○第二正授法界。於中四。一授法體。二顯法名。三窮嚴因之本源。四覈正報之性相故。初中四。一攝入方便。二加令證入。三見所證境。四事訖起定。今初。

　　善男子。如汝所問。菩薩云何學菩薩行。修菩薩道。善男子。汝可入此毗盧遮那莊嚴藏大樓閣中。周徧觀察。則能了知學菩薩行。學已。成就無量功德。

　　爾時善財童子。恭敬右繞彌勒菩薩摩訶薩已。而白之言。唯願大聖。開樓閣門。令我得入。

　　【疏】於中先牒問勸證。後爾時善財下。求證方便。

　　○第二加令證入。

　　時彌勒菩薩。前詣樓閣。彈指出聲。其門即開。命善財入。善財心喜。入已還閉。

　　【疏】先約緣加。令其就法。亡言會旨。則佛法門開。故云前詣等。即開理智門。示令其悟入也。後善財心喜下。約因自證。悟佛知見。則入法界。從迷之悟。加行趣入。有門理之殊。證己契合。能所兩亡。即妄而真．更無入處。故云還閉。

　　○第三明見所證境。於中二。先別明所見。後總顯見相。前中六。一見依報。二見正報。三見伴菩薩。四見諸佛。五見閣中主閣。六總見嚴具作用。然此六皆是悲智之中所有。今初。

　　見其樓閣。廣博無量。同於虛空。

　　阿僧祇寶以為其地。阿僧祇宮殿。阿僧祇門闥。阿僧祇窗牖。阿僧祇階陛。阿僧祇欄楯。阿僧祇道路。皆七寶成。阿僧祇旛。阿僧祇幢。阿僧祇蓋。周迴間列。

　　阿僧祇眾寶瓔珞。阿僧祇真珠瓔珞。阿僧祇赤真珠瓔珞。阿僧祇師子珠瓔珞。處處垂下。

　　阿僧祇半月。阿僧祇繒帶。阿僧祇寶綱以為嚴飾。

　　阿僧祇寶鐸風動成音。散阿僧祇天諸雜華。懸阿僧祇天寶鬘帶。嚴阿僧祇眾寶香鑪。雨阿僧祇細末金屑。懸阿僧祇寶鏡。然阿僧祇寶燈。布阿僧祇寶衣。列阿僧祇寶帳。設阿僧祇寶座。阿僧祇寶繒以敷座上。阿僧祇閻浮檀金童女像。阿僧祇雜寶諸形像。阿僧祇妙寶菩薩像。處處充徧。阿僧祇眾鳥出和雅音。阿僧祇寶優鉢羅華。阿僧祇寶波頭摩華。阿僧祇寶拘物頭華。阿僧祇寶芬陀利華。以為莊嚴。阿僧祇寶樹次第行列。阿僧祇摩尼寶放大光明。

　　如是等無量阿僧祇諸莊嚴具以為莊嚴。

　　又見其中有無量百千諸妙樓閣。一一嚴飾悉如上說。廣博嚴麗。皆同虛空。不相障礙。亦無雜亂。

　　善財童子於一處中見一切處。一切諸處悉如是見。

　　爾時善財童子見毗盧遮那莊嚴藏樓閣。如是種種不可思議自在境界。生大歡喜。踊躍無量。身心柔軟。離一切想。除一切障。滅一切惑。所見不忘。所聞能憶。所思不亂。入於無礙解脫之門。普運其心。普見一切。普申敬禮。

　　【疏】先見後益。前中三。一直見一重莊嚴。有標。列。結。同虛空者。稱法性故。次又見其中下。依中有依。一中見多。即微細門。亦主伴門。後善財童子下。一處見多。即相在門。二爾時下。明得益。

　　○第二見正報。

　　纔始稽首。以彌勒菩薩威神之力。自見其身。徧在一切諸樓閣中。具見種種不可思議自在境界。

　　所謂或見彌勒菩薩初發無上菩提心時。如是名字。如是種族。如是善友之所開悟。令其種植如是善根。住如是壽。在如是劫。值如是佛。處於如是莊嚴剎土。修如是行。發如是願。彼諸如來如是眾會。如是壽命。經爾許時親近供養。悉皆明見。

　　或見彌勒最初證得慈心三昧。從是已來號為慈氏。或見彌勒修諸妙行。成滿一切諸波羅蜜。或見得忍。或見住地。或見成就清淨國土。或見護持如來正教。為大法師。得無生忍。某時某處某如來所受於無上菩提之記。

　　或見彌勒為轉輪王。勸諸眾生住十善道。或為護世。饒益眾生。或為釋天。呵責五欲。或為燄摩天王。讚不放逸。或為兜率天王。稱歎一生菩薩功德。或為化樂天王．為諸天眾現諸菩薩變化莊嚴。或為他化自在天王。為諸天眾演說一切諸佛之法。或作魔王。說一切法皆悉無常。或為梵王．說諸禪定無量喜樂。或為阿脩羅王。入大智海了法如幻。為其眾會。常演說法。斷除一切憍慢醉慠。或復見其處閻羅界。放大光明救地獄苦。或見在於餓鬼之處。施諸飲食濟彼飢渴。或見在於畜生之道。種種方便調伏眾生。或復見為護世天王眾會說法。或復見為忉利天王眾會說法。或復見為燄摩天王眾會說法。或復見為兜率天王眾會說法。或復見為化樂天王眾會說法。或復見為他化自在天王眾會說法。或復見為大梵王眾會說法。或復見為龍王眾會說法。或復見為夜叉羅剎王眾會說法。或復見為乾闥婆緊那羅王眾會說法。或復見為阿脩羅陀那婆王眾會說法。或復見為迦樓羅摩睺羅伽王眾會說法。或復見為其餘一切人非人等眾會說法。或復見為聲聞眾會說法。或復見為緣覺眾會說法。或復見為初發心。乃至一生所繫已灌頂者諸菩薩眾而演說法。或見讚說初地。乃至十地所有功德。或見讚說滿足一切諸波羅蜜。或見讚說入諸忍門。或見讚說諸大三昧門。或見讚說甚深解脫門。或見讚說諸禪三昧神通境界。或見讚說諸菩薩行。或見讚說諸大誓願。或見與諸同行菩薩讚說世間資生工巧種種方便利眾生事。或見與諸一生菩薩讚說一切佛灌頂門。

　　或見彌勒於百千年經行讀誦。書寫經卷。勤求觀察。為眾說法。或入諸禪四無量心。或入徧處及諸解脫。或入三昧以方便力現諸神變。

　　【疏】於中二。先總標。所謂下別顯。於中五。一見初發心時。二或見彌勒最初證得慈心下。見其修行得法。三或見彌勒為轉輪下。隨類攝生時。四或復見為護世下。見處會說法。於中先明所處會殊。或見讚說初地下。顯所說之法。五或見彌勒於百千下。總見行用。

　　○第三明見伴菩薩身雲演法。

　　或見諸菩薩入變化三昧。各於其身一一毛孔出於一切變化身雲。或見出天眾身雲。或見出龍眾身雲。或見出龍眾身雲。或見出夜叉．乾闥婆．緊那羅．阿脩羅．迦樓羅．摩睺羅伽。釋梵護世．轉輪聖王．小王王子．大臣官屬．長者居士身雲。或見出聲聞緣覺及諸菩薩如來身雲。或見出一切眾生身雲。或見出妙音讚諸菩薩種種法門。所謂讚說菩提心功德門。讚說檀波羅蜜。乃至智波羅蜜功德門。讚說諸攝諸禪。諸無量心。及諸三昧。三摩鉢底。諸通諸明。總持辯才。諸諦諸智。止觀解脫。諸緣諸依。諸說法門。讚說念處。正勤。神足。根。力。七菩提分。八聖道分。諸聲聞乘。諸獨覺乘。諸菩薩乘。諸地諸忍。諸行諸願。如是等一切諸功德門。

　　【疏】菩薩身雲演法。即前與無量眷屬。

　　○第四明見諸佛攝化之德。

　　或復於中見諸如來大眾圍繞。亦見其佛生處種姓。身形壽命。剎劫名號。說法利益。教住久近。乃至所有道場眾會種種不同。悉皆明見。

　　○第五見閣中主閣。

　　又復於彼莊嚴藏內諸樓閣中．見一樓閣．高廣嚴飾．最上無比。於中悉見三千世界．百億四天下．百億兜率陀天。一一皆有彌勒菩薩降神誕生。釋梵天王捧持頂戴。遊行七步。觀察十方。大師子吼。現為童子。居處宮殿。遊戲園苑。為一切智．出家苦行。示受乳糜。往詣道場。降伏諸魔。成等正覺。觀菩提樹。梵王勸請．轉正法輪。升天宮殿而演說法。劫數壽量。眾會莊嚴。所淨國土。所修行願。教化成熟眾生方便。分布舍利。住持教法。皆悉不同。

　　爾時善財自見其身在彼一切諸如來所。亦見於彼一切眾會一切佛事。憶持不忘。通達無礙。

　　【疏】閣中主閣。別明慈氏一生當作。於中先見。後爾時下。得益。可知。

　　○第六見聞嚴具作用。

　　復聞一切諸樓閣內寶網鈴鐸．及諸樂器．皆悉演暢不可思議微妙法音．說種種法。所謂或說菩薩發菩提心。或說修行波羅蜜行。或說諸願。或說諸地。或說恭敬供養如來。或說莊嚴諸佛國土。或說諸佛說法差別。如上所說一切佛法。悉聞其音．敷暢辨了。

　　又聞某處有某菩薩聞某法門。某善知識之所勸導．發菩提心。於某劫某剎某如來所某大眾中。聞於某佛如是功德。發如是心。起如是願。種於如是廣大善根。經若干劫。修菩薩行。於爾許時當成正覺。如是名號。如是壽量。如是國土具足莊嚴。滿如是願。化如是眾。如是聲聞菩薩眾會。般涅槃後。正法住世經爾許劫。利益如是無量眾生。或聞某處有某菩薩。布施。持戒。忍辱。精進。禪定。智慧。修習如是諸波羅蜜。或聞某處有某菩薩。為求法故棄捨王位。及諸珍寶妻子眷屬。手足頭目。一切身分皆無所吝。或聞某處有某菩薩守護如來所說正法。為大法師。廣行法施。建法幢。吹法螺。擊法鼓。雨法雨。造佛塔廟。作佛形像。施諸眾生一切樂具。或聞某處有某如來。於某劫中成等正覺。如是國土。如是眾會。如是壽命。說如是法。滿如是願。教化如是無量眾生。

　　善財童子聞如是等不可思議微妙法音。身心歡喜。柔軟悅懌。即得無量諸總持門。諸辯才門。諸禪諸忍。諸願諸度。諸通諸明。及諸解脫。諸三昧門。

　　又見一切諸寶鏡中種種形像。所謂或見諸佛眾會道場。或見菩薩眾會道場。或見聲聞眾會道場。或見緣覺眾會道場。或見淨世界。或見不淨世界。或見淨不淨世界。或見不淨淨世界。或見有佛世界。或見無佛世界。或見小世界。或見中世界。或見大世界。或見因陀羅網世界。或見覆世界。或見仰世界。或見平坦世界。或見地獄畜生餓鬼所住世界。或見天人充滿世界。於如是等諸世界中。見有無數大菩薩眾。或行或坐作諸事業。或起大悲憐愍眾生。或造諸論利益世間。或受或持。或書或誦。或問或答。三時懺悔。迴向發願。

　　又見一切諸寶柱中放摩尼王大光明網。或青或黃。或赤或白。或玻瓈色。或水精色。或帝青色。或虹蜺色。或閻浮檀金色。或作一切諸光明色。

　　又見彼閻浮檀金童女及眾寶像。或以其手而執華雲。或執衣雲。或執幢旛。或執鬘蓋。或持種種塗香末香。或持上妙摩尼寶網。或垂金鎖。或挂瓔珞。或舉其臂捧莊嚴具。或低其首。垂摩尼冠。曲躬瞻仰。目不暫捨。

　　又見彼真珠瓔珞。常出香水具八功德。瑠璃瓔珞。百千光明同時照耀。幢旛網蓋如是等物。一切皆以眾寶莊嚴。

　　又復見彼優鉢羅華。波頭摩華。拘物頭華。芬陀利華。各各生於無量諸華。或大一手。或長一肘。或復縱廣猶如車輪。一一華中皆悉示現種種色像以為嚴飾。所謂男色像。女色像。童男色像。童女色像。釋梵護世。天。龍。夜叉。乾闥婆。阿脩羅。迦樓羅。緊那羅。摩睺羅伽。聲聞緣覺。及諸菩薩。如是一切眾．生色像。皆悉合掌曲躬禮敬。亦見如來結跏趺坐。三十二相莊嚴其身。

　　又復見彼淨瑠璃地。一一步間．現不思議種種色像。所謂世界色像。菩薩色像。如來色像。及諸樓閣莊嚴色像。

　　又於寶樹枝葉華果一一事中。悉見種種半身色像。所謂佛半身色像。菩薩半身色像。天龍夜叉。乃至護世。轉輪聖王。小王王子。大臣官長。及以四眾。半身色像。其諸色像。或執華鬘。或執瓔珞。或持一切諸莊嚴具。或有曲躬合掌禮敬。一心瞻仰。目不暫捨。或有讚歎。或入三昧。其身悉以相好莊嚴。普放種種諸色光明。所謂金色光明。銀色光明。珊瑚色光明。兜沙羅色光明。帝青色光明。毗盧遮那寶色光明。一切眾寶色光明。瞻波迦華色光明。

　　又見諸樓閣半月像中。出阿僧祇日月星宿種種光明。普照十方。

　　又見諸樓閣周迴四壁。一一步內一切眾寶以為莊嚴。一一寶中皆現彌勒曩劫修行菩薩道時。或施頭目。或施手足。脣舌牙齒。耳鼻血肉。皮膚骨髓。乃至爪髮。如是一切悉皆能捨。妻妾男女。城邑聚落。國土王位。隨其所須。盡皆施與。處牢獄者令得出離。被繫縛者使其解脫。有疾病者為其救療。入邪徑者示其正道。或為船師令度大海。或為馬王救護惡難。或為大仙善說諸論。或為輪王勸修十善。或為醫王善療眾病。或孝順父母。或親近善友。或作聲聞。或作緣覺。或作菩薩。或作如來。教化調伏一切眾生。或為法師奉行佛教受持讀誦。如理思惟。立佛支提。作佛形像。若自供養。若勸於他。塗香散華。恭敬禮拜。如是等事相續不絕。或見坐於師子之座。廣演說法。勸諸眾生安住十善。一心歸向佛法僧寶。受持五戒。及八齋戒。出家聽法。受持讀誦。如理修行。乃至見於彌勒菩薩百千億那由他阿僧祇劫修行諸度一切色像。

　　又見彌勒曾所承事諸善知識。悉以一切功德莊嚴。亦見彌勒在彼一一善知識所。親近供養受行其教。乃至住於灌頂之地。時諸知識告善財言。善來童子。汝觀此菩薩不思議事。莫生疲厭。(【校】柔軟悅懌。懌．麗宋元諸藏作澤。明藏清藏合論綱要杭州鼓山續藏金陵諸本皆作懌。與纂要同。貞元經卍字藏本．昭和再訂縮刷藏本．大正藏麗明仁和寺諸本皆作澤。行願品疏金陵會本作懌。)

　　【疏】於中十段。一聞網等演法。於中三。一近聞。次又聞某處下。遠聞。後善財下。得益。二見寶鏡作用。三見寶柱放光。四見寶像威儀。五見瓔珞等出生。六蓮華重現。七寶地現相。八樹見半身。兜沙羅者。此云霜冰。九半月現光。十壁現本事。於中初見慈氏修行隨類攝生。後又見下。覩所事友。勸喻善財。(前別明所見竟。)

　　○二總顯見相。先法。後喻。今初。

　　爾時善財童子。得不忘失憶念力故。得見十方清淨眼故。得善觀察無礙智故。得諸菩薩自在智故。得諸菩薩已入智地廣大解故。於一切樓閣．一一物中．悉見如是．及餘無量不可思議自在境界諸莊嚴事。

　　【疏】謂何力能見。以何眼見。將何智見。依何位見。於何處見。如經屬之。及結前來所不說境。

　　○後喻顯見相。

　　譬如有人。於睡夢中見種種物。所謂城邑聚落。宮殿園苑。山林河池。衣服飲食。乃至一切資生之具。或見自身父母兄弟內外親屬。或見大海須彌山王。乃至一切諸天宮殿。閻浮提等四天下事。或見其身形量廣大百千由旬。房舍衣服悉皆相稱。謂於晝日經無量時。不眠不寢受諸安樂。從睡覺已。乃知是夢。而能明記所見之事。善財童子亦復如是。以彌勒菩薩力所持故。知三界法皆如夢故。滅諸眾生狹劣想故。得無障礙廣大解故。住諸菩薩勝境界故。入不思議方便智故。能見如是自在境界。

　　譬如有人將欲命終。見隨其業．所受報相。行惡業者。見於地獄畜生餓鬼所有一切眾苦境界。或見獄卒．手持兵仗。或瞋或罵．囚執將去。亦聞號叫悲歎之聲。或見灰河。或見鑊湯。或見刀山。或見劍樹。種種逼迫．受諸苦惱。作善業者。即見一切諸天宮殿。無量天眾。天諸采女。種種衣服具足莊嚴。宮殿園林盡皆妙好。身雖未死。而由業力見如是事。善財童子亦復如是。以菩薩業不思議力。得見一切莊嚴境界。

　　譬如有人為鬼所持。見種種事。隨其所問．悉皆能答。善財童子亦復如是。菩薩智慧之所持故。見彼一切諸莊嚴事。若有問者．靡不能答。

　　譬如有人為龍所持。自謂是龍。入於龍宮。於少時間．自謂已經日月年載。善財童子亦復如是。以住菩薩智慧想故。彌勒菩薩所加持故。於少時間．謂無量劫。

　　譬如梵宮名莊嚴藏。於中悉見三千世界。一切諸物不相雜亂。善財童子亦復如是。於樓觀中普見一切莊嚴境界。種種差別。不相雜亂。

　　譬如比丘入徧處定。若行若住。若坐若臥。隨所入定．境界現前。善財童子亦復如是。入於樓觀。一切境界悉皆明了。

　　譬如有人於虛空中見乾闥婆城。具足莊嚴。悉分別知．無有障礙。

　　譬如夜叉宮殿與人宮殿。同在一處。而不相雜。各隨其業．所見不同。

　　譬如大海。於中悉見三千世界一切色像。

　　譬如幻師。以幻力故。現諸幻事種種作業。善財童子亦復如是。以彌勒菩薩威神力故。及不思議幻智力故。能以幻智知諸法故。得諸菩薩自在力故。見樓閣中一切莊嚴自在境界。

　　【疏】所以有十喻者。所喻別故。然有二意。一喻能見。因緣不同故。二喻所見。境相別故。且初意者。十中初一總喻能見所見。皆如夢事。大小無礙等。如喻合文尋之。餘九皆別。二喻自因力。隨自業故。凡命將終故。三四並喻緣力。龍鬼所持故。然鬼持自他不同。龍持自他同體。五喻友依報力。六是定力。七喻性空。八喻法界自在力。九喻智定無二力。大智海印之三昧故。十幻智自在力。二約所喻境相別者。亦初總餘別。別中一臨終現業喻。喻所見冥應。二非人所持喻。喻所見能說。三龍宮淹久喻。喻念劫圓融。四梵宮廣現喻。喻一多無礙。五徧處定境喻。喻所見明了。六乾城依空喻。喻事理無礙。七同處異見喻。喻隱顯自在。八海現三千喻。喻頓現遠近。九幻現眾多喻。喻所見純雜無礙。(【鈔】六乾城依空喻。然十喻中。前六有合。七八九無。至第十幻中。一時總合。從後倒合。初以彌勒菩薩威神故。合於幻師。二及不思議幻智力故。以合大海。海印之義。即智海故。三能以幻智知諸法故。即合夜叉與人。互不相見。以如幻故。四得諸菩薩自在力故。合於乾城。依空無礙。現自在故。以在幻後。皆帶幻字。以有兩重之意。故有十喻差別不同。不為此釋。則謂經文繁不要也。)

　　○第四事訖起定。

　　爾時彌勒菩薩摩訶薩。即攝神力。入樓閣中。彈指作聲。告善財言。善男子。起。

　　法性如是。此是菩薩知諸法智因緣聚集所現之相。如是自性。如幻如夢。如影如像。悉不成就。

　　爾時善財聞彈指聲。從三昧起。

　　彌勒告言。善男子。汝住菩薩不可思議自在解脫。受諸菩薩三昧喜樂。能見菩薩神力所持。助道所流。願智所現。種種上妙莊嚴宮殿。見菩薩行。聞菩薩法。知菩薩德。了如來願。善財白言。唯然聖者。是善知識加被憶念威神之力。

　　【疏】於中四。一警覺令起。亦彈指者。前來得旨。所謂忘言。此中得旨。令不滯寂。(【鈔】前來得旨者。則以定為門。此則以用為門。動寂無二。真入法界。)二法性下。畧示體相。初句標。此是下。釋。所見之相。從法智緣生。緣生故無自性。故云如是自性。如幻夢等。悉不成就者。結成上義。從緣無性。故事不成就。無性從緣。故理不成就。由不守自性。故能從緣。成上之法。雖成不離法性。故即事得云法性如是。亦是性自具故。三爾時下。得旨而起。四彌勒告下。問答所見。約問親證。推之在因。云住不思議。答中謙敬。推之在緣。云善友力。師資互推反常情也。(已上第一授法體竟。)

　　○第二顯法名。

　　聖者。此解脫門。其名何等。彌勒告言。善男子。此解脫門。名入三世一切境界不忘念智莊嚴藏。

　　善男子。此解脫門(【校】門．纂要誤作問。)中。有不可說不可說解脫門。一生菩薩之所能得。

　　【疏】先問後答。答中先明主門。後善男子下眷屬。前中三世一切境界者。即此所入所見之境。不忘念智者。即能入能現之智。良以三世一如故。念劫圓融。隨一世中現三際之境。智入三世。了法空寂。與如冥契。故一念之中。無所不見。莊嚴藏者。有二義。一以法性嚴故。一莊嚴中。包含出生無盡嚴具。如一閣中見多閣等。二以無礙智。契圓融境。嚴如來藏。則本具諸法。故上云。法性如是。非是新成。故此門中。具不可說解脫。(【鈔】莊嚴者。前約理融事。已是事事無礙。後更明心境互融。故此門下。仍上主門。釋眷屬也。)

　　○第三窮嚴因之本源。

　　善財問言。此莊嚴事何處去耶。彌勒答言於來處去。

　　【疏】於中有二問答。初番窮其所歸。由上覩希奇。攝力之後。忽然而失。故問其去處。答中以從本流末故來。攝末歸本故去。去不異來。故引之於來。一時併答。

　　曰從何處來。

　　曰。從菩薩智慧神力中來。依菩薩智慧神力而住。無有去處。亦無住處。非集非常。遠離一切。

　　善男子。如龍王降雨。不從身出。不從心出。無有積集。而非不見。但以龍王心念力故。霈然洪霔周徧天下。如是境界不可思議。善男子。彼莊嚴事亦復如是。不住於內。亦不住外。而非不見。但由菩薩威神之力。汝善根力。見如是事。

　　善男子。譬如幻師作諸幻事。無所從來。無所至去。雖無來去。以幻力故。分明可見。彼莊嚴事亦復如是。無所從來。亦無所去。雖無來去。然以慣習不可思議幻智力故。及由往昔大願力故。如是顯現。

　　【疏】後番彰其本起。於中先問。雖蒙引歸來處。既不究終歸。寧知本起。故復尋之。答中先法。後喻。法中先相。後性。謂智力緣作故來。智力緣加故住。既從緣來。則無來去。故此嚴事。非在閣中而住。亦非別處持來。從緣而來故非集。緣謝則滅故非常。若先定有處所。則墮常過。先有今無．則為斷滅。既離斷常。何有生滅一異等相。故云遠離一切。

　　後喻有二。先龍王降雨喻。偏喻無來之來。合中不住內者。菩薩力故。不住外者。自善力故。以內外因緣互奪。則內外兩亡。後幻師現幻喻。雙喻來去。則無來去。

　　○第四覈正報之性相。於中二。先問從來。後問生處。今初。

　　善財童子言。大聖從何處來。

　　彌勒言。善男子。諸菩薩無來無去．如是而來。無行無住．如是而來。無處無著．不沒不生．不住不遷．不動不起．無戀無著．無業無報．無起無滅．不斷不常．如是而來。

　　善男子。菩薩從大悲處來．為欲調伏諸眾生故。從大慈處來．為欲救護諸眾生故。從淨戒處來．隨其所樂而受生故。從大願處來．往昔願力之所持故。從神通處來．於一切處隨樂現故。從無動搖處來．恒不捨離一切佛故。從無取捨處來．不役身心使往來故。從智慧方便處來．隨順一切諸眾生故。從示現變化處來．猶如影像而化現故。

　　然善男子。汝問於我從何處來者。善男子。我從生處摩羅提國而來於此。善男子。彼有聚落。名為房舍。有長者子。名瞿波羅。為化其人令入佛法而住於彼。又為生處一切人民。隨所應化而為說法。亦為父母。及諸眷屬婆羅門等。演說大乘令其趣入。故住於彼。而從彼來。

　　【疏】於中先問。後答。問中上見慈氏從餘處來。遽即設敬問法。未遑咨問所從。故此因前嚴事之來。便問來處。答中有三來處。一約體實法身。即無來之來。來即無來。文有十對。思之。二善男子菩薩從大悲下。約相實報。從萬行中來。亦猶淨名。從萬行道場來矣。三汝問我下。約用化現。隨機熟處而來。此三即法報化身。亦體相用。亦理行事。又初唯理。後唯事。中一具理事。摩羅提者。具云摩羅耶提數。摩羅耶者。此云鬘施。即山名也。提數云中。謂其山在此國中故。或國中近此山故。瞿者。地也。波羅云守護。即守護土地。及心地故。

　　○第二問答生處。問中由前云。從生處來。故今窮之。答中二。先通明諸菩薩生處。後別顯慈氏生處。前中三。初正答生處。次明生緣眷屬。後校量顯勝。今初。

　　善財童子言。聖者。何者是菩薩生處。答言。善男子。菩薩有十種生處。何者為十。善男子。菩提心是菩薩生處。生菩薩家故。深心是菩薩生處。生善知識家故。諸地是菩薩生處。生波羅蜜家故。大願是菩薩生處。生妙行家故。大悲是菩薩生處。生四攝家故。如理觀察是菩薩生處。生般若波羅蜜家故。大乘是菩薩生處。生方便善巧家故。教化眾生是菩薩生處。生佛家故。智慧方便是菩薩生處。生無生法忍家故。修行一切法是菩薩生處。生過現未來一切如來家故。

　　【疏】有十。皆上句為能生之行。下句為所生之家。謂若發菩提心。則是菩薩。名為生家。若有深心。則見善友。若得諸地。則滿諸度。教化眾生。即是覺他。有智慧故。了法無生。有方便故。不取無生之相。不滯二乘之寂。故生無生忍家。餘可思準。又上句亦通所生。思之。

　　○二明生緣眷屬。

　　善男子。菩薩摩訶薩以般若波羅蜜為母。方便善巧為父。檀波羅蜜為乳母。尸波羅蜜為養母。忍波羅蜜為莊嚴具。勤波羅蜜為養育者。禪波羅蜜為浣濯入。善知識為教授師。一切菩提分為伴侶。一切善法為眷屬。一切菩薩為兄弟。菩提心為家。如理修行為家法。諸地為家處。諸忍為家族。大願為家教。滿足諸行為順家法。勸發大乘為紹家業。法水灌頂一生所繫菩薩為王太子。成就菩提為能淨家族。

　　【疏】有二十句。般若為母。方便為父者。畧有三義。一實智虛凝。與陰俱靜。權智流動。與陽齊波故。二親生法身．實由般若。若無方便．多共二乘。成菩薩種。乃由方便故。三者內解外濟．如父母故。次檀以福資。尸以防護。餘可思耳。(【鈔】一實智等者。此言本出莊子第五外篇天道章中。彼云。故曰。天樂者。其生也天行。其死也物化。靜而與陰同德。動而與陽同波。故知天樂者。無天怨。無人非。無物累。無鬼責。故曰。其動也天。其靜也地。一心定而王天下。其鬼不崇。其魂不疲。一心定而萬物服。言以虛靜推於天地。通於萬物。此之謂天樂。今借其言。況父母之為陰陽之儀。故易云。先有天地。然後有父母。)

　　○三校量顯勝。

　　善男子。菩薩如是超凡夫地。入菩薩位。生如來家。住佛種性。能修諸行。不斷三寶。善能守護菩薩種族。淨菩薩種。生處尊勝。無諸過惡。一切世間天人魔梵沙門婆羅門。恭敬讚歎。

　　善男子。菩薩摩訶薩生於如是尊勝家已。知一切法如影像故。於諸世間無所惡賤。知一切法如變化故。於諸有趣無所染著。知一切法無有我故．教化眾生心無疲厭。以大慈悲為體性故。攝受眾生不覺勞苦。了達生死猶如夢故．經一切劫而無怖畏。了知諸蘊皆如幻故．示現受生而無疲厭。知諸界處同法界故．於諸境界無所壞滅。知一切想如陽燄故．入於諸趣不生倒惑。達一切法皆如幻故．入魔境界不起染著。知法身故．一切煩惱不能欺誑。得自在故．於一切趣通達無礙。

　　【疏】於中二。先總辨生家勝。後生於如是尊勝家下。別彰智勝。

　　○二別顯慈氏生處。於中二。先彰實報。等周法界。

　　善男子。我身普生一切法界。等一切眾生差別色相。等一切眾生殊異言音。等一切眾生種種名號。等一切眾生所樂威儀。隨順世間教化調伏。等一切清淨眾生示現受生。等一切凡夫眾生所作事業。等一切眾生想。等一切菩薩願。而現其身充滿法界。

　　【疏】文有十句。初句總。次八別。後一結。

　　○二顯為順機。當現生殊。於中先明現生。

　　善男子。我為化度與我往昔同修諸行．今時退失菩提心者。亦為教化父母親屬。亦為教化諸婆羅門。令其離於種族憍慢。得生如來種性之中。而生於此閻浮提界摩羅提國拘吒聚落婆羅門家。善男子。我住於此大樓閣中。隨諸眾生心之所樂。種種方便。教化調伏。

　　【疏】拘吒者。此云樓閣。此聚落中多樓閣故。或慈氏閣。在此中故。(【鈔】拘吒聚落此云樓閣。乃是一義。或云小舍。或曰多家。故上經同譯為房舍聚落。今疏取一義耳。)

　　○後明當生。於中二。先正顯當生所為。

　　善男子。我為隨順眾生心故。我為成熟兜率天中同行天故。我為示現菩薩福智變化莊嚴。超過一切諸欲界故。令其捨離諸欲樂故。令知有為皆無常故．令知諸天盛必衰故。為欲示現將降生時大智法門。與一生菩薩共談論故。為欲攝化諸同行故。為欲教化釋迦如來所遣來者。令如蓮華悉開悟故。於此命終生兜率天。

　　【疏】如蓮華者。有三義。一釋迦下種。彼華開故。二昔因含果．如華未開。因亡果現．故如蓮華開。三聞熏含實．如蓮未開。見實亡言．故云開悟。智論云。菩薩善根。不遇如來智慧日光。翳死無疑。通證前義。(【鈔】如蓮華者。初一生行解。次一成果。後義見理。皆因聞教。則教理行果。四法備矣。然疏但釋蓮華之言。而經云。為欲教化釋迦如來所遣來者。今當說緣。按觀彌勒菩薩上生兜率天經。佛於舍衛國說。優波離問。佛答。此人從今十二年二月十五日上生。閻浮提歲數．五十六億萬歲。爾乃下生於閻浮提。佛滅度後。我諸弟子。若有精勤修諸功德。威儀不缺。掃塔塗地。以眾名香妙華供養。行眾三昧。深入正受。讀誦經典。如是等人．應當至心。雖不斷結。如得六通。應當繫念。念佛形像。稱彌勒名。如是等輩。若一念頃。受八齋戒。住諸淨業。發弘誓願。命終之後。譬如壯士屈伸臂頃。即得往生兜率陀天。於蓮華上。結跏趺坐。百千天子。作天伎樂。持天曼陀羅華。摩訶曼陀羅華。以散其上。讚言。善哉善哉。又言。如是等眾生。若淨諸業。行六事法。必定無疑。當得生於兜率天上。值遇彌勒。亦隨彌勒下閻浮提。第一聞法。於未來世。值遇賢劫一切諸佛。又云。得聞彌勒名者。聞已歡喜。恭敬禮拜。此人命終。如彈指頃。即得往生。又云。善男子。善女人。犯諸禁戒。造眾惡業。聞是菩薩大悲名字。五體投地。誠心懺悔。是諸惡業速得清淨。未來世中。諸眾生等。聞是菩薩大悲名稱。造立形像。香花衣服。繒蓋幢旛。禮拜繫念。此人命欲終時。彌勒菩薩放眉間白毫大人相光。與諸天子。持天曼陀羅華。來迎此人。此人須臾。即得往生。值遇彌勒。頭面禮敬。便得聞法。於無上道得不退轉。於未來世。得值恆河沙等諸佛如來。釋曰。此亦釋迦所遣來者。以行釋迦教故。若彌勒下生經。羅什法師譯。無如是我聞。直云大智舍利弗問佛。佛誡聽為說云。舍利弗。四大海水。以漸減少三千由旬。是閻浮提地。長十千由旬。廣八千由旬。平坦如鏡。名華軟草。徧覆其地。廣說莊嚴等。華藏品已引。次云。城中有大婆羅門主。名曰妙梵。婆羅門女。名摩提婆。彌勒託生為父母。身紫金色。三十二相。身長千尺。胸廣三十丈。面長十二丈四尺。肉眼見千由旬。常光四照面百由旬。穰佉王奉七寶臺。彌勒施諸婆羅門。婆羅門見其毀壞。修無常想。出家學道。於龍華菩提樹下。樹莖枝葉。高五十里。即以出家日。得阿耨多羅三藐三菩提。有無量人發心出家學道。爾時彌勒見諸大眾。作是念言。今諸人等。不以生天樂故。亦復不為今世樂故。來至我所。但為得涅槃常樂因緣。是諸人等。於佛法中。種諸善根。釋迦牟尼佛遣來付我。是故今來皆至我所。我今受之。是諸人等。或以讀誦分別決定修妒路。毗奈耶。阿毗達磨。修諸功德。來至我所。廣敘布施持戒忍辱精進。結云。善哉釋迦牟尼佛。善教化如是等。百千萬億眾生。今至我所。彌勒如是三稱讚釋迦如來。然後說法。言汝等眾生。能為難事。於彼惡世貪欲瞋恚愚癡迷惑短命人中。能持戒行。作諸功德。甚為希有。善哉。釋迦牟尼佛。以大悲心。能於苦惱眾生之中。說誠實語。示我當來度脫汝等。如是之師。甚為難遇。深心憐愍惡世眾生。救濟苦惱。令得安隱。釋迦如來為汝等故。以頭布施割截耳鼻手足支體。受諸苦惱。以利汝等。彌勒如是廣安慰己。然後說法。其龍華樹園。縱廣一百由旬。大眾滿中。初會說法。九十六億人得阿羅漢。第二會說法。九十四億人。第三會九十二億人。更有諸本經。大同小異。可以意得。此經正明釋迦遣來。)

　　○後結會三聖。

　　善男子。我願滿足。成一切智得菩提時。汝及文殊。俱得見我。

　　【疏】言俱見我者。亦有三意。一俱助化故。二善財表行。文殊信智。成正覺時。俱證此故。三者文殊古佛。善財當佛。慈氏現佛。三世圓融。浩然大均。故云俱見。(已上第三稱歎授法竟。)

　　○第四指示後友中三。初勸往教問。次釋勸所由。三結勸重釋。今初。

　　善男子。汝當往詣文殊師利善知識所。而問之言。菩薩云何學菩薩行。云何而入普賢行門。云何成就。云何廣大。云何隨順。云何清淨。云何圓滿。善男子。彼當為汝分別演說。

　　【疏】於中令往文殊者。因位將極。令反照心源故。

　　○二釋勸所由。

　　何以故。

　　文殊師利所有大願。非餘無量百千億那由他菩薩之所能有。善男子。文殊師利童子。其行廣大。其願無邊。出生一切菩薩功德無有休息。善男子。文殊師利。常為無量百千億那由他諸佛母。常為無量百千億那由他菩薩師。教化成就一切眾生。名稱普聞十方世界。常於一切諸佛眾中為說法師。一切如來之所讚歎。住甚深智。能如實見一切諸法。通達一切解脫境界。究竟普賢所行諸行。

　　善男子。文殊師利童子是汝善知識。令汝得生如來家。長養一切諸善根。發起一切助道法。值遇真實善知識。令汝修一切功德。入一切願網。住一切大願。為汝說一切菩薩祕密法。現一切菩薩難思行。與汝往昔同生同行。

　　【疏】先徵意云。文殊已見。何為勸往。釋意云。彼德深廣。宿緣重故。於中二。先明行廣。後顯緣深。今初。生菩薩功德者。主信法門。長養一切善故。為佛母者。主般若門。住甚深智。見法實故。為菩薩師者。具善巧智。通達解脫。究竟普賢行故。後是汝善知識下。顯其緣深。已多成益。

　　【論】爾時善財童子恭敬右繞彌勒菩薩摩訶薩已下。至此卷末。明善財入慈氏樓閣。觀果知因。三世所行境界。同異總別。一多無礙自在。同時圓滿分。於此段中。慈氏菩薩彈指出聲其門即開者。明聲是震動啟發之義。彈指者。是去塵之義。塵亡執去。法門自開。善財入已其門還閉者。以迷忘智現。名之為開。智無內外中間。無出無入．無迷無證。名為還閉。見其樓閣廣博無量同於虛空者。智境界也。於中莊嚴。皆約智。約慈悲心所行諸行願報得。一一如經具明。於中神化境界。以約法界智境。法爾合然。無物不神。達法應真。一切自神。乃至見彌勒菩薩三世所行境界。慈氏菩薩往昔曾所事諸佛善知識。亦為善財說法者。以法身智境。本自如然。無三世性。古今三世窮劫。元不移一念。此非神通。法合如是。兜沙羅色者。此如霜冰之色也。餘如經自具。經云。善男子。我願滿足。成一切智得菩提時。汝及文殊師利。俱得見我者。會三世因緣。智無古今。即三世佛。一時相見。同一智慧。於此段中。約科為三段。一爾時善財童子恭敬右繞慈氏菩薩己下。直至見樓閣中一切莊嚴自在境界。有九紙經。明入佛智境觀果知因無異分。二爾時彌勒菩薩已下。至善知識加被憶念威神之力。有九行半經。明彌勒菩薩自攝神力。所現一切境界並無。以手彈指。命善財令起分。三聖者。此解脫門其名何等已下。至與汝往昔同生同行。可有四紙經。明善財問法門名目。并問彌勒菩薩來處所生處所分。於問法門名目中。問其四法。一問入樓閣中所有法門境界解脫之名。二問莊嚴事何處去。三問彌勒菩薩從何處來。四問菩薩生處。一問法門名目者。此解脫門。名入三世一切境界不忘念莊嚴藏。二問莊嚴事何處去者。慈氏答言。於來處去。又問從何處來。答曰。從菩薩智慧神力中來。依菩薩智慧神力中住。約體無來去處。具如經文。三問慈氏從何處來者。初約法答。次依事。初約法答云。諸菩薩無來無去。如是而來。無行無住。如是而來。乃至大慈大悲大願中來。廣如經說。依事者。云我從生處摩羅提國而來者。此國是約聖者之德立號。表聖者智德高出。世無過者。長者子名瞿波羅者。此云守護心地白法也。慈氏令入佛法故。四問生處者。初法答。次依事。初依法答有十事生處。經云。菩提心是菩薩生處。次深心。次善知識。次諸地波羅蜜。次大願。次大悲。次如理觀察。次大乘。次教化眾生。次智慧方便。如是等是菩薩生處。般若為生母。方便以為父。檀度為乳母。持戒為養母。忍辱為莊嚴。精進為養育。禪定為浣濯。善友為教授師。菩提為伴侶。眾善為眷屬。菩薩為兄弟。以如是等是菩薩生處。廣如經自具。依事答者。於此閻浮提界摩羅提國拘吒聚落婆羅門家是生處。拘吒聚落。此云多家。多諸人家所聚同居。名為多家故。婆羅門家者。淨種中生。明智無垢也。善男子我住於此大樓閣中隨諸眾生心之所樂現種種方便教化調伏者。明處大智大慈悲徧法界廣大報得幻生樓閣中。隨諸眾生所樂見身。各隨業果。示現調伏。以示現菩薩福智變化莊嚴。超過一切諸欲界者。此對欲界者說。計以一生佛果菩薩福智報境。總超過三界。及三乘。乃至下地一切諸境界故。己智同十方一切諸佛所用故。現佛智德無障礙故。已授一生次補佛位故。猶如長子。持父家事。不異父故。亦如輪王第一夫人所生太子。具三十二相。與父同其福智。共其報業。若奉王命。使持國事。與父無異。但以父王所攝眾生。化緣未盡。不處王位。慈氏如來亦復如是。但為毗盧遮那示現化迹所攝眾生一勢未終。未處示現下生成佛之位。然約其實德。已與一切諸佛智用無差也。但為如來設教引凡。示現出沒。令眾生不厭。長自道心。非是諸佛此生彼沒。若以法界智境。不約凡情。十方一切國土微塵。一一塵中佛海無盡。互參映徹。不生不滅。不出不沒但入法性身。處智境幻住門照之。一切眾生亦不生不沒。一如佛境。

　　○三結勸重釋。

　　是故善男子。汝應往詣文殊之所。莫生疲厭。文殊師利當為汝說一切功德。何以故。汝先所見諸善知識。聞菩薩行。入解脫門。滿足大願。皆是文殊威神之力。文殊師利於一切處咸得究竟。

　　【疏】於中三。初結勸。具上二義。應往勿疲。次徵釋。先徵意云。何以的知具前二義。後釋意云。已所成益．皆是彼力。故知德深緣重。若當見者。獲益尤增。後文殊下。結德究竟。前見為信之首。後見為智之終。故云一切究竟。

　　○第五戀德禮辭。

　　時善財童子。頂禮其足。繞無量帀。殷勤瞻仰。辭退而去。

　　【論】是故善男子汝應往詣文殊師利之所已下。有五行半經。明慈氏還令善財見文殊師利。明至果同因。表因中之果。本來無二分。此段明慈氏已勝進入一生之佛果。卻令善財會入初信心時。普光明殿如來智藏佛果法界寂滅大用常然之門。無三世體。總一時故。菩提體如虛空。非始終三世古今出入故。令善財卻見文殊。明果不移因故。如下文自明。

大方廣佛華嚴經疏論纂要卷第一百之十五


大藏經補編第 5 冊 No. 2 華嚴經疏論纂要


大方廣佛華嚴經疏論纂要卷第一百之十六

　　五臺山清涼國師澄觀疏鈔　太原方山長者李通玄論　閩鼓山私淑比丘道霈纂要

　　入法界品第三十九(之十九)

　　○自下大文第四明智照無二相。顯前因法生果。體無分別。絕境智等諸二相故。又善財障盡惑除。未始動念。是故反照。唯是初心。更無異也。即信智無二。(【鈔】第四智照無二相。絕境智等諸二相者。謂一境智無二。二始末無二。亦信智無二。三染淨無二。四智斷無二。五理事無二。由證理事無二義故。染淨無二。惑性智性。一性平等。始末無差。能所齊融。亦不生二不二分別。故前經云。心不稱量諸二法。但恆了達法無二。諸法若二若不二。於中畢竟無所著。方為真不二耳。)文但有三。第一依教趣求。第二見聞證入。第三轉遇勝緣。今初。

　　爾時善財童子。依彌勒菩薩摩訶薩教。漸次而行。經由一百一十餘城已。到普門國蘇摩那城。住其門所。思惟文殊師利。隨順觀察。周旋求覓。希欲奉覲。

　　【疏】言經游百一十餘城已者。百一十義。已見上文。然此遊城。復有二義。一但從彌勒至於文殊。自經百一十城。非連取前。二者加前百一十友。故云餘城。即通取前友。普收諸法。歸一照故。若爾。前友此城。豈得同耶。亦有二義。一者友必依城。則一城一友。二者。或於一城。值於多友。或求一友．歷於多城。而要具一百一十。以順表法故。(【鈔】或於一城者。如諸夜神。多在佛會。言或求一友歷於多城者。如解脫處。經十二年。求於普眼。經歷多城等。此義勝前。)到蘇摩那者。此云悅意。即華名也。謂智照一性。悅本心故。即德生城。有本云。至普門國。顯攝諸差別。歸無二相。即普門故。言住其門所者。顯解心已極。將入般若無二之門故。

　　○第二見聞證入。

　　是時文殊師利。遙申右手。過一百一十由旬。按善財頂。

　　【疏】此下即是所漏脫文。義如前說。然以極照無二。心境兩亡。故畧無敬問。信解雙絕。故不見現身。而反照未移信心。故申右手。又不見乃為真見。但了自心空般若故。文中三。一摩頂攝受。過百一十由旬者。徹過前位故。始信該於極果。故曰遙申。隨順行成。故曰右手。然過城約超封域。由旬明超數量。又前越諸位斷德。後越諸位智地。按頂．表於攝受。亦以普法置心頂故。信至極故。

　　作如是言。善哉善哉。善男子。若離信根。心劣憂悔。功行不具。退失精勤。於一善根心生住著。於少功德便已為足。不能善巧發諸行願。不為善知識之所攝護。不為如來之所憶念。不能了知如是法性。如是理趣。如是法門。如是所行。如是境界。若周徧知。若種種知。若盡源底。若解了。若趣入。若解說。若分別。若證知。若獲得。皆悉不能。

　　【疏】二誨示法門。即舉失顯得。謂若離信根等。不了法性等。反顯善財有信根等。能了法性等。於中先列所闕行法。文有九句。前七闕因。一闕行本故。二求小故心劣。處生死而憂悔。三橫不具。四豎不進。五滯一善。六不廣求。七不起無住行願。後二闕緣。後不能了下。不能成益中。有十五句。前五約所知理事。後十約能知分齊。例前諸文思之。又前九中。初一信根是所闕因。餘皆不能成益。約法。功歸於信。約人。前友之法。皆由文殊。

　　是時文殊師利。宣說此法．示教利喜。令善財童子成就阿僧祇法門。具足無量大智光明。令得菩薩無邊際陀羅尼。無邊際願。無邊際三昧。無邊際神通。無邊際智。令入普賢行道場。及置善財自所住處。文殊師利還攝不現。

　　【疏】三結益歸本。於中十句。前九結益甚深。初一總。餘八別。前智光明．即般若方便。後無邊智．即智波羅蜜。普賢行道塲者。舉足下足。皆與普賢行相應故。自所住處者。即是法界。是文殊大智無住住故。又普行(【校】行．淨源疏注及嘉興藏作賢。)道塲．即法界理。自所住處．即文殊智。此亦義同示於後友普賢之境。後一句攝用歸本。所作竟故。信窮智境。信相便亡。故云不現。(【鈔】初一總者。總即示教利喜。示謂顯示法門。教謂勸令修行。利謂覺悟成益。喜謂稱根令悅。經從具足無量下別句。疏隨難釋。先出初句。異於第六。二三四五。並皆不釋。後釋七八二句。而有二意。一當句釋。屬於二人。二相合釋。文殊能住。普賢道場是所住故。此亦義同者。以安普賢行道場故。文無正示。故云義同。)

　　○第三轉遇勝緣。修行敬事。

　　於是善財思惟觀察。一心願見文殊師利。及見三千大千世界微塵數諸善知識。悉皆親近。恭敬承事。受行其教。無有違逆。

　　【疏】然此諸友。及後普賢。皆無指授者。表證法界。離此彼相故。此三千友。乃有多義。一者成前。尚是文殊之益。二者順後。為入理方便。又通論諸友。更分三分。初文殊一人．為信心之始。次至後文殊。為智滿之終。故此總見三千等友。後之普賢。理智無二。又前諸友．一一各逢。即是純門。此中諸友。一時頓見。即顯雜門。後普賢一人．具前諸友。即純雜無礙。又此諸友所得法門。受行各別。文所不具。結廣從略。故總云三千耳。

　　○大文第五顯因廣大相。以前照理無二。顯其甚深。方堪成佛廣大之因。以隨一一因。皆稱法性故。文殊般若。即攝相歸體。普賢法界。即祕密重重。若以二聖相對。則文殊為能證。若以二聖對善財。則文殊亦為所證。未得般若。今證得故。(【鈔】大文第五顯因廣大相。以隨一一因者。釋廣大義。異前攝德成因。未說一一稱法界故。又前但因。今明因徹果海故。文殊下。對前辨異。攝相歸性。事理無礙。祕密重重。事事無礙。若以二聖下。後二聖相望。辨其能所。)文中分三。初依教趣求。二聞覩前相。三見聞證入。今初。

　　增長趣求一切智慧。

　　廣大悲海。益大慈雲。普觀眾生生大歡喜。安住菩薩寂靜法門。

　　普緣一切廣大境界。學一切佛廣大功德。

　　入一切佛決定知見。增一切智助道之法。

　　善修一切菩薩深心。知三世佛出興次第。

　　入一切法海。轉一切法輪。生一切世間。

　　入於一切菩薩願海。住一切劫修菩薩行。

　　照明一切如來境界。長養一切菩薩諸根。

　　獲一切智清淨光明。普照十方除諸闇障。

　　智周法界。於一切佛剎。一切諸有。普現其身．靡不周徧。

　　摧一切障。入無礙法。住於法界平等之地。

　　觀察普賢解脫境界。

　　【疏】有二十六句。初一標求佛果。後一總觀圓因。中間諸句。義通前後。皆是趣佛之因。並是普賢解脫境故。就中間攝為十對。初四四等普周。寂靜即捨故。次二福智無外。緣境是智故。次二入正增助。次二修因知果。次三入法現生。次二證願修行。次二照上增下。次二得實照權。次二智周身徧。後三摧障入理。其入無礙法。向上成無二礙。向下即成無礙法界。其住平等地。即前文殊自所住處。後總句觀普賢境。即前普賢行道塲。以是顯因廣大相故。文殊通指。善財普觀。不同前文．一友指於一友。良以普觀。方見普賢故。

　　○第二聞覩前相。於中先聞。後覩。今初。

　　即聞普賢菩薩摩訶薩名字。行願。助道。正道。諸地。地方便。地入。地勝進。地住。地修習。地境界。地威力。地同住。

　　【疏】有十三句。初一聞人名。後十二聞行位。即聞二字。貫下諸句。此中聞者。非從一人多人聞之。即稱法界而聞耳。諸地者。普賢位中自行依地。及圓融所攝地也。此句總。下八別。一地方便者。即加行也。二即入心。三出心。四住心。五即修施戒等。六即徧行真如等。為所證境。亦是所得分齊之境。七即神通作用。摧邪攝生等。八即同依佛智而住。

　　○二明覩。於中二。先仰德修觀。後覩見希奇。今初。

　　渴仰欲見普賢菩薩。

　　即於此金剛藏菩提塲毗盧遮那如來師子座前。一切寶蓮華藏座上。

　　起等虛空界廣大心。捨一切剎離一切著無礙心。普行一切無礙法無礙心。徧入一切十方海無礙心。普入一切智境界清淨心。觀道塲莊嚴明了心。入一切佛法海廣大心。化一切眾生界周徧心。淨一切國土無量心。住一切劫無盡心。趣如來十力究竟心。

　　【疏】初聞前人法。故生渴仰。次即於下。修觀。菩提場者。是所觀處。金剛藏者。約表。即於本所信自心佛果菩提體中金剛智內。起一切因陀羅網普賢心觀。約事。即前其地金剛。而蘊德具嚴。故名為藏。然此經體勢。應具十會。以順無盡。又始起覺場。義應歸本故。(【鈔】然此經下。總釋文意。謂所以卻就金剛場起觀者何。於中有二。先繫表出意。謂華嚴一切。皆悉具十。會亦應然。合有第十攝末歸本。重會覺場。謂菩提場是根本會。起於中八。名為末會。謂第十會攝前八會。歸於初會。無不從此法界所流無不還歸此法界故。)今且依文。對前本末二會。即是攝末歸本之義。是以善財不假別指。便於初會始成之處如來座前而起觀求。(【鈔】後今且依文者。明其無十故。就第九以明此三。一者本會。二者末會。三自普賢以為攝末歸本之會。本有二種。逝多乃是此會之本。今歸覺場。是諸會本。)後起等下。正顯觀心。有十一句。皆稱普賢境而起於心。故後得見。

　　○二覩見希奇。

　　善財童子起如是心時。由自善根力。一切如來所加被力。普賢菩薩同善根力故。

　　見十種瑞相。何等為十。所謂見一切佛剎清淨。一切如來成正等覺。見一切佛剎清淨。無諸惡道。見一切佛剎清淨。眾妙蓮華以為嚴飾。見一切佛剎清淨。一切眾生身心清淨。見一切佛剎清淨。種種眾寶之所莊嚴。見一切佛剎清淨。一切眾生諸相嚴身。見一切佛剎清淨。諸莊嚴雲以覆其上。見一切佛剎清淨。一切眾生互起慈心遞相利益不為惱害。見一切佛剎清淨。道場莊嚴。見一切佛剎清淨。一切眾生心常念佛。是為十。

　　又見十種光明相。何等為十。所謂見一切世界所有微塵。一一塵中出一切世界微塵數佛光明網雲周徧照耀。一一塵中。出一切世界微塵數佛光明輪雲。種種色相周徧法界。一一塵中。出一切世界微塵數佛色像寶雲周徧法界。一一塵中。出一切世界微塵數佛光燄輪雲周徧法界。一一塵中。出一切世界微塵數眾妙香雲周徧十方。稱讚普賢一切行願大功德海。一一塵中。出一切世界微塵數日月星宿雲。皆放普賢菩薩光明徧照法界。一一塵中。出一切世界微塵數一切眾生身色像雲。放佛光明徧照法界。一一塵中。出一切世界微塵數一切佛色像摩尼雲周徧法界。一一塵中。出一切世界微塵數菩薩身色像雲充滿法界。令一切眾生皆得出離所願滿足。一一塵中。出一切世界微塵數如來身色像雲。說一切佛廣大誓願周徧法界。是為十。

　　【疏】於中二。先結前生後。兼顯見因。後見十種下。正覩希奇。於中二。一見瑞相。十句五對。各先所依淨土。後住處眾生。(【鈔】一見瑞相者。然其十句。皆是淨土。而具後句。意在眾生。如初對云。見一切佛剎清淨。一切如來成正覺。即屬淨土。二云。見一切佛剎清淨。無諸惡道。無諸惡道。即是住處眾生。五對皆然。)二覩光明。前瑞則直見一重淨剎。此明重見。又前粗此細。前體相。此業用。然皆是普賢依報之剎。(又前粗者。前但云見一切佛剎。今一一塵中出一切世界。故此為細。言前體相。此業用者。前但云見。今塵中出故。)

　　○第三見聞證入。於中三。初結前生後。

　　時善財童子見此十種光明相已。即作是念。我今必見普賢菩薩。增益善根。見一切佛。於諸菩薩廣大境界。生決定解。得一切智。

　　【疏】由覩前相。生必見心。

　　○二起觀增修。

　　於時善財普攝諸根。一心求見普賢菩薩。

　　起大精進。心無退轉。

　　即以普眼。觀察十方一切諸佛諸菩薩眾所見境界。皆作得見普賢之想。

　　以智慧眼觀普賢道。其心廣大。猶如虛空。大悲堅固。猶如金剛。

　　願盡未來。常得隨逐普賢菩薩。念念隨順。修普賢行。

　　成就智慧。入如來境。住普賢地。

　　【疏】初攝散住定。次策勤無退。次觀其體徧。以法界為身故。次悲智橫廣。次願行豎窮。後得果圓因。此乃總攝諸觀。行人欲見。當倣此修。離此觀心。見亦非勝。

　　○三正明見聞證入。於中二。先正見聞證入。後聞佛德難思。前中亦二。先顯得益圓因。後位滿齊佛。前中分四。一見身得益。二摩頂得益。三顯因深廣。四觀用無涯。初中二。先見勝身。後得深益。前中四。一總見勝德身相。二別見毛孔出生。三重觀體內包含。四結通周徧。今初。

　　時善財童子。即見普賢菩薩在如來前眾會之中。坐寶蓮華師子之座。諸菩薩眾。所共圍繞。最為殊特。世無與等。智慧境界無量無邊。難測難思。等三世佛。一切菩薩無能觀察。

　　【疏】由前於菩提場師子座前起勝想故。

　　○二別見毛孔出生。

　　見普賢身一一毛孔。出一切世界微塵數光明雲。徧法界虛空界一切世界。除滅一切眾生苦患。令諸菩薩生大歡喜。見一一毛孔。出一切佛剎微塵數種種色香燄雲。徧法界虛空界一切諸佛眾會道場而以普熏。見一一毛孔。出一切佛剎微塵數雜華雲。徧法界虛空界一切諸佛眾會道場。雨眾妙華。見一一毛孔。出一切佛剎微塵數香樹雲。徧法界虛空界一切諸佛眾會道場。雨眾妙香。見一一毛孔。出一切佛剎微塵數妙衣雲。徧法界虛空界一切諸佛眾會道場。雨眾妙衣。見一一毛孔。出一切佛剎微塵數寶樹雲。徧法界虛空界一切諸佛眾會道場。雨摩尼寶。見一一毛孔。出一切佛剎微塵數色界天身雲。充滿法界歎菩提心。見一一毛孔。出一切佛剎微塵數梵天身雲。勸諸如來轉妙法輪。見一一毛孔。出一切佛剎微塵數欲界天王身雲。護持一切如來法輪。見一一毛孔。念念中出一切佛剎微塵數三世佛剎雲。徧法界虛空界。為諸眾生無歸趣者為作歸趣。無覆護者為作覆護。無依止者為作依止。見一一毛孔。念念中出一切佛剎微塵數清淨佛剎雲。徧法界虛空界一切諸佛於中出世。菩薩眾會悉皆充滿。見一一毛孔。念念中出一切佛剎微塵數淨不淨佛剎雲。徧法界虛空界令雜染眾生皆得清淨。見一一毛孔。念念中出一切佛剎微塵數不淨淨佛剎雲。徧法界虛空界令雜染眾生皆得清淨。見一一毛孔。念念中出一切佛剎微塵數不淨佛剎雲。徧法界虛空界。令純染眾生皆得清淨。見一一毛孔。念念中出一切佛剎微塵數眾生身雲。徧法界虛空界。隨其所應教化眾生。皆令發阿耨多羅三藐三菩提心。見一一毛孔。念念中出一切佛剎微塵數菩薩身雲。徧法界虛空界。稱揚種種諸佛名號。令諸眾生增長善根。見一一毛孔。念念中出一切佛剎微塵數菩薩身雲。徧法界虛空界一切佛剎。宣揚一切諸佛菩薩從初發意所生善根。見一一毛孔。念念中出一切佛剎微塵數菩薩身雲。徧法界虛空界。於一切佛剎．一一剎中宣揚一切菩薩願海。及普賢菩薩清淨妙行。見一一毛孔。念念中出普賢菩薩行雲。令一切眾生心得滿足。具足修習一切智道。見一一毛孔。出一切佛剎微塵數正覺身雲。於一切佛剎現成正覺。令諸菩薩增長大法成一切智。

　　【疏】毛孔出生。廣徧法界。實則重重無盡。略顯二十重。亦對前善財渴仰所起十一心故。其初等虛空廣大等五心。徧此諸句。餘之六心。別生諸句。且除初一句。次之五句。由前觀道場明了心。故出雲等。皆嚴道場。次歎菩提心下三句。由前入佛法海心。次一句．及最初一句。由化眾生界心。次四由前淨一切國土心。亦兼化眾生心。後六句。由前住一切劫。及趣如來十力究竟心。並如文思之。是知各由自心所見分齊。(【鈔】然毛孔出生等廣如玄中。今更略示。謂彼普賢遊入十方。略有十門。一入世界。法界緣起。互即入故。二入眾生界。生界佛界無二體故。三明供養。一一供具皆稱真故。四明請法。窮法界智無時不請。諸佛無時不雨法故。五大智攝生。了生迷倒而無眾生。不礙化故。六明現通。十方塵剎互入重重。震動現相而無息故。七常寂定。未曾一念有起動故。八廣出生。念念毛孔出現諸境無窮盡故。九者說法。念念常雨無邊法雨。雨一切故。千明總說。上之九義。舉一全收。無前後故。廣說難盡。餘廣如文。)

　　○三重觀體內包含。

　　爾時善財童子見普賢菩薩如是自在神通境界。身心徧喜。踊躍無量。

　　重觀普賢一一身分。一一毛孔。悉有三千大千世界風輪。水輪。地輪。火輪。大海江河。及諸寶山。須彌鐵圍。村營城邑。宮殿園苑。一切地獄餓鬼畜生閻羅王界。天龍八部。人與非人。欲界色界無色界處。日月星宿。風雲雷電。晝夜月時。及以年劫。諸佛出世。菩薩眾會。道場莊嚴。如是等事悉皆明見。

　　如見此世界。十方所有一切世界悉如是見。如見現在十方世界。前際後際一切世界亦如是見。各各差別不相雜亂。

　　【疏】於中二。初結前生後。後重觀下。正顯。於中亦二。先見三千。後如見此下。類通十方三際。

　　○四結通周徧。

　　如於此毗盧遮那如來所．示現如是神通之力。於東方蓮華德世界賢首佛所現神通力。亦復如是。

　　如賢首佛所如是。東方一切世界。如東方。南西北方。四維上下。一切世界諸如來所現神通力。當知悉爾。

　　如十方一切世界如是。十方一切佛剎一一塵中。皆有法界諸佛眾會。一一佛所普賢菩薩坐寶蓮華師子座上現神通力。悉亦如是。

　　彼一一普賢身中皆現三世一切境界。一切佛剎。一切眾生。一切佛出現。一切菩薩眾。及聞一切眾生言音。一切佛言音。一切如來所轉法輪。一切菩薩所成諸行。一切如來遊戲神通。

　　【疏】文有四重舉類。末結塵中普賢。是知前則身中包含法界。廣無邊故。顯其普義。今則全此含法界身潛入塵中。調柔無礙。明其賢義。內外周徧。限量斯盡。故名普賢。

　　○二明得深益。

　　善財童子。見普賢菩薩如是無量不可思議大神通力。即得十種智波羅蜜。何等為十。所謂於念念中。悉能周徧一切佛剎智波羅蜜。於念念中。悉能往詣一切佛所智波羅蜜。於念念中。悉能供養一切如來智波羅蜜。於念念中。普於一切諸如來所聞法受持智波羅蜜。於念念中。思惟一切如來法輪智波羅蜜。於念念中。知一切佛不可思議大神通事智波羅蜜。於念念中。說一句法盡未來際辯才無盡智波羅蜜。於念念中。以深般若觀一切法智波羅蜜。於念念中。入一切法界實相海智波羅蜜。於念念中。知一切眾生心智波羅蜜。於念念中。普賢慧行皆現在前智波羅蜜。

　　【疏】既得智度。已彰地滿。況十表無盡耶。(一見身得益竟。)

　　○第二明摩頂得益。

　　善財童子既得是已。普賢菩薩即申右手摩觸其頂。既摩頂已。善財即得一切佛剎微塵數三昧門。各以一切佛剎微塵數三昧而為眷屬。一一三昧。悉見昔所未見一切佛剎微塵數佛大海。集一切佛剎微塵數一切智助道具。生一切佛剎微塵數一切智上妙法。發一切佛剎微塵數一切智大誓願。入一切佛剎微塵數大願海。住一切佛剎微塵數一切智出要道。修一切佛剎微塵數諸菩薩所修行。起一切佛剎微塵數一切智大精進。得一切佛剎微塵數一切智淨光明。

　　如此娑婆世界毗盧遮那佛所普賢菩薩摩善財頂。如是十方所有世界。及彼世界一一塵中一切世界一切佛所普賢菩薩。悉亦如是。摩善財頂。所得法門。亦皆同等。

　　【疏】於中三。初摩頂。次既摩下得益。前向外觀。故得智度。此摩頂親證。故得三昧。後如此娑婆下。結通。良以善財等普賢故。(二摩頂得益竟。)

　　○第三明因深廣。因深則果厚故。文分為三。初問答審見。二顯因深遠。三結因成果。今初。

　　爾時普賢菩薩摩訶薩告善財言。善男子。汝見我此神通力不。唯然已見。大聖。此不思議大神通事。唯是如來之所能知。

　　○二顯因深遠。

　　普賢告言。善男子。我於過去不可說不可說佛剎微塵數劫行菩薩行。求一切智。一一劫中。為欲清淨菩提心故。承事不可說不可說佛剎微塵數佛。一一劫中。為集一切智福德具故。設不可說不可說佛剎微塵數廣大施會。一切世間咸使聞知。凡有所求．悉令滿足。一一劫中。為求一切智法故。以不可說不可說佛剎微塵數財物布施。一一劫中。為求佛智故。以不可說不可說佛剎微塵數城邑聚落。國土王位。妻子眷屬。眼耳鼻舌。身肉手足。乃至身命而為布施。一一劫中。為求一切智首故。以不可說不可說佛剎微塵數頭而為布施。一一劫中。為求一切智故。於不可說不可說佛剎微塵數諸如來所。恭敬尊重承事供養。衣服臥具飲食湯藥。一切所須悉皆奉施。於其法中出家學道。修行佛法。護持正教。

　　善男子。我於爾所劫海中。自憶未曾於一念間不順佛教。於一念間生瞋害心。我我所心。自他差別心。遠離菩提心。於生死中起疲厭心。懶惰心。障礙心。迷惑心。唯住無上不可沮壞集一切智助道之法大菩提心。

　　善男子。我莊嚴佛土。以大悲心救護眾生。教化成就。供養諸佛。事善知識。為求正法弘宣護持。一切內外悉皆能捨。乃至身命亦無所吝。一切劫海說其因緣。劫海可盡。此無有盡。

　　善男子。我法海中。無有一文。無有一句。非是捨施轉輪王位而求得者。非是捨施一切所有而求得者。善男子。我所求法。皆為救護一切眾生。一心思惟。願諸眾生得聞是法。願以智光普照世間。願為開示出世間智。願令眾生悉得安樂。願普稱讚一切諸佛所有功德。我如是等往昔因緣。於不可說不可說佛剎微塵數劫海。說不可盡。

　　【疏】文中三。一別明求菩提行。於中二。先順顯所行。後善男子我於下。結離過成德。二我莊嚴下。通明悲智行。三我法海中下。別明求法行。於中先反顯無不能捨。一文尚無所不捨。況全部耶。以一文即一切之一。如海一滴故。後我所求法下。顯求所為。結說無盡。

　　○第三結因成果。

　　是故善男子。我以如是助道法力。諸善根力。大志樂力。修功德力。

　　如實思惟一切法力。智慧眼力。

　　佛威神力。大慈悲力。淨神通力。善知識力故。

　　得此究竟三世平等清淨法身。復得清淨無上色身。超諸世間。隨諸眾生心之所樂而為現形。入一切剎。徧一切處。於諸世界廣現神通。令其見者靡不欣樂。

　　【疏】於中先結因。以有成果之功。故云力也。文有十句。初四緣因。次二了因。後四通於緣了。後得此下成果。謂由了因故．得法身果。由緣因故．得色身果。(三明因深廣竟。)

　　○第四觀用無涯。於中三。初舉益勸觀。次觀見奇特。後校量顯勝。今初。

　　善男子。汝且觀我如是色身。

　　我此色身。無邊劫海之所成就。無量千億那由他劫難見難聞。

　　善男子。若有眾生未種善根。及種少善根。聲聞菩薩。猶尚不得聞我名字。況見我身。善男子。若有眾生得聞我名。於阿耨多羅三藐三菩提不復退轉。若見若觸。若迎若送。若暫隨逐。乃至夢中見聞我者。皆亦如是。

　　或有眾生一日一夜憶念於我．即得成熟。或七日七夜。半月一月。半年一年。百年千年。一劫百劫。乃至不可說不可說佛剎微塵數劫憶念於我而成熟者。或一生。或百生。乃至不可說不可說佛剎微塵數生憶念於我而成熟者。或見我放大光明。或見我震動佛剎。或生怖畏。或生歡喜。皆得成熟。

　　善男子。我以如是等佛剎微塵數方便門。令諸眾生於阿耨多羅三藐三菩提得不退轉。善男子。若有眾生見聞於我清淨剎者。必得生此清淨剎中。若有眾生見聞於我清淨身者。必得生我清淨身中。

　　善男子。汝應觀我此清淨身。

　　【疏】有標釋結。初標可知。二我此下。釋中二。一明難見聞。二若有眾生下。明見聞皆益。於中三。初明不退菩提益。次或有眾生下。善根成熟益。後我以如是下。總結多門。皆不退成熟。於中先多門皆不退。後若有眾生見聞下。種種皆成熟。淨剎可生。身云何生。此有二義。一約法性身剎。則與剎為體。名清淨剎。與身為體。名清淨身。從能依有殊。欲顯所依體一。故言生身。二約相用。淨剎是所依之剎。淨身則身內之剎。欲顯身土互融。故言生淨身耳。後汝應觀下。總結。

　　○第二觀見奇特。

　　爾時善財童子觀普賢菩薩身。相好肢節。一一毛孔中。皆有不可說不可說佛剎海。一一剎海皆有諸佛出興於世。大菩薩眾所共圍繞。又復見彼一切剎海。種種建立。種種形狀。種種莊嚴。種種大山。周帀圍繞。種種色雲彌覆虛空。種種佛興。演種種法。如是等事各各不同。

　　又見普賢於一一世界海中。出一切佛剎微塵數佛化身雲。周徧十方一切世界。教化眾生令向阿耨多羅三藐三菩提。

　　時善財童子又見自身在普賢身內。十方一切諸世界中教化眾生。

　　【疏】於中三。初見毛內含三世間。次又見普賢下。見普賢身徧諸剎中。出生大用。後時善財童子下。自見己身等普賢化。

　　○第三校量顯勝。

　　又善財童子。親近佛剎微塵數諸善知識。所得善根智慧光明。比見普賢菩薩所得善根。百分不及一。千分不及一。百千分不及一。百千億分。乃至算數譬喻。亦不能及。

　　是善財童子從初發心。乃至得見普賢菩薩。於其中間所入一切諸佛剎海。今於普賢一毛孔中。一念所入諸佛剎海。過前不可說不可說佛剎微塵數倍。如一毛孔。一切毛孔悉亦如是。

　　善財童子於普賢菩薩毛孔剎中行一步。過不可說不可說佛剎微塵數世界。如是而行。盡未來劫。猶不能知一毛孔中剎海次第。剎海藏。剎海差別。剎海普入。剎海成。剎海壞。剎海莊嚴。所有邊際。亦不能知佛海次第。佛海藏。佛海差別。佛海普入。佛海生。佛海滅。所有邊際。亦不能知菩薩眾海次第。菩薩眾海藏。菩薩眾海差別。菩薩眾海普入。菩薩眾海集。菩薩眾海散。所有邊際。亦不能知入眾生界。知眾生根。教化調伏諸眾生智。菩薩所住甚深自在。菩薩所入諸地諸道。如是等海所有邊際。

　　善財童子於普賢菩薩毛孔剎中。或於一剎經於一劫如是而行。乃至或有經不可說不可說佛剎微塵數劫如是而行。亦不於此剎沒。於彼剎現。念念周徧無邊剎海。教化眾生。令向阿耨多羅三藐三菩提。

　　【疏】於中三。初校量善根。二從初發心下。校量所入剎海。三善財童子於普賢下。雙顯上二超勝之相。於中二。先別明橫豎深廣。於中有三世間。一器世間。一步超過。顯橫廣。盡未來劫。明豎窮。猶不能知。顯深遠。藏．約包含。普入．約廣徧。餘可知。後善財童子於下。總結平等周徧。不於此沒彼現者。以沒現相．如法性故。以此彼相。相即故也。(【鈔】以沒現相者。斯則沒而無沒。現而無現。真法性中。無出沒故。此約事理無礙。下句云。以此彼相相即故者。即事事無礙法界。然相即有三。一約剎。此剎即彼剎。一剎即多剎故。二約人。此身即彼身。一步即多步故。三約劫。一念即是無量劫故。又此彼相。炳然具故。祕密隱顯。俱時成故。此彼時處互相在故。帝網重重。同時具足。皆不動故。)(四觀用無涯竟。)

　　○第二明位滿齊佛。

　　當是之時。善財童子則次第得普賢菩薩諸行願海。與普賢等。與諸佛等。一身充滿一切世界。剎等。行等。正覺等。神通等。法輪等。辯才等。言辭等。音聲等。力無畏等。佛所住等。大慈悲等。不可思議解脫自在悉皆同等。

　　【疏】於中初句明自得。餘皆等上。初一等因圓。次一等果滿。一身下。別顯等相。此即義當等覺。因位既滿。更無所修。故但說等。不辨更求。此則一生頓成。行布亦足。非唯但約理觀。初後圓融。(已上第一正明見聞證入竟。)

　　【論】爾時善財童子依彌勒菩薩摩訶薩教已下。至頌。此一段明善財已於慈氏所。得一生之佛果。普印一百一十城之法門．方於初信心中金剛藏智菩提場毗盧遮那如來師子座前一切寶蓮華藏座上起等虛空界廣大十種心等。以明經歷一百一十城。至慈氏。一生佛果。究竟不離初信心。毗盧遮那如來金剛藏智菩提妙理中成。便於金剛藏智菩提妙理之中。起法界佛果。恒常普賢圓周法界妙行。以此已下善財。於普賢身中行菩薩行。普賢摩善財童子頂。方明法界中恒常佛果。恒常普賢行相。及相應。方始得一切諸佛已成舊果。普賢舊行。至慈氏菩薩。明此無三世中一生。是見修道行。初始入佛果位之生。當來降神下生。是當來成佛之生。以六相法門該之。善財亦以今生是見道修行行滿之生。來生方明成佛之生。以此當來一生之佛果。會根本金剛藏智菩提妙理毗盧遮那如來所得之果。普賢舊行。本來一體具足。三世古今不二。時復不遷。同異自在。處法界因陀羅網無礙法門。從此慈氏一位法門。約分六門。一明舉果成因起信門。二明已信加行契修門。三加行修行契果門。四已將所契之果會因門。五還依本因圓融門。六究竟法界始終因果無二同時不遷門。以此六門和會。可見其意。此一段有十紙已下經。明善財於慈氏菩薩所。勝進入一生之佛果智境。得三世一切境界不忘念莊嚴藏門。返印一百一十城之法門。入初信心時。不出剎那際。因圓果滿。至金剛藏菩提場毗盧遮那如來師子座前一切寶蓮華藏座上起等虛空界廣大十種心。方起恒常法界佛果普賢行。以此位中。十方佛剎微塵中普賢菩薩。一一塵中。一時摩善財頂。以明佛果法界行滿。意明行滿不離因。時不遷。智不異。乃至見佛剎微塵數善知識。乃至見普賢身肢節毛孔中國土身。以明入法界智境行網。一多重重。無礙無礙。無盡無盡。利生常然之門。具如文自廣明。

　　○第二明聞佛勝德難思。前長行但顯因圓。此偈方陳果用。非頌前文。然有二意。一對普賢。普賢意云。上見我難思。尚是因位。今示汝果。尤更甚深。二對善財。善財等佛。但是因圓。以果海離言。故不說成佛。今寄現佛之德。以顯善財果相。故長行偈文。因果綺互。文中三。初偈頌標德。誡聽許說。(【鈔】故長行者。長行顯普賢因。偈顯善財果。故云綺互故。)

　　爾時普賢菩薩摩訶薩．即說頌言。

　汝等應除諸惑垢　一心不亂而諦聽　我說如來具諸度　一切解脫真實道　出世調柔勝丈夫
　其心清淨如虛空　恒放智日大光明　普使羣生滅癡闇　如來難可得見聞　無量億劫今乃值
　如優曇華時一現　是故應聽佛功德　隨順世間諸所作　譬如幻士現眾業　但為悅可眾生心
　未曾分別起想念

　　○二長行舉眾渴仰欲聞。

　　爾時諸菩薩聞此說已。一心渴仰。唯願得聞如來世尊真實功德。咸作是念。普賢菩薩。具修諸行。體性清淨。所有言說皆悉不虛。一切如來共所稱歎。作是念已。深生渴仰。

　　○三廣陳德相。令眾求滿。於中二。先長行重誡。許說分齊。後偈頌。廣顯佛德難思。

　　爾時普賢菩薩。功德智慧具足莊嚴。猶如蓮華。不著三界一切塵垢。告諸菩薩言。汝等諦聽。我今欲說佛功德海一滴之相。即說頌言。

　佛智廣大同虛空　普徧一切眾生心　悉了世間諸妄想　不起種種異分別
　一念悉知三世法　亦了一切眾生根　譬如善巧大幻師　念念示現無邊事

　　【疏】九十五偈。分二。先九十三偈．別歎佛德。後二偈．結德無盡。勸信勿疑。前中。前八十偈法說。後十三偈。喻明。然通讚毗盧遮那十身圓滿二十一種殊勝功德。即分二十一段。初有二偈。即於所知一向無障轉功德。謂佛無障礙智。於一切事品類差別。無著無礙故。(【鈔】然通讚者。通有兩重。一者近通。通前法喻。二者遠通。取此卷末。結德無盡二偈經文。良以二偈。亦是最後無盡德故。其二十一德。一經數節。出其名義。文有隱顯。欲彰如來無盡德故。大體無異。故復出之。升兜率品已廣分別。今皆略指。初有二偈者。然此二偈。含於總句。妙悟皆滿。妙悟即是妙覺智故。以無著論不釋總句。疏略不明。若欲明者。初偈當之。今但顯別。即當第一。然準上文二十一德。皆有三節。一舉經名如此德。經即二行永絕。二無著菩薩立功德名。即今疏云。於所知一向無障轉功德。三引二論。解其本論。即今疏云。佛無礙智下文是也。是無性意。即是智德。故經偈云。佛智廣大。初之二句。即是德體。三及後偈。即於所知無障轉也。謂即於其極遠時處。品類皆知。故無有知及與不知之二相也。第四句。了俗由於證真。故不起分別。亦是真實離智障也。若親光釋不二現行云。謂凡夫二乘。現行二障。世尊無故。謂凡夫現行生死。起諸雜染。二乘現行涅槃。棄利樂事。今前偈唯了生死雜染。後偈唯證涅槃廣大利．樂。)

　隨眾生心種種行　往昔諸業誓願力　令其所見各不同　而佛本來無動念

　　【疏】二有一偈。明於有無無二相真如最清淨能入功德。謂了真如無二。故無動念。(【鈔】二有一偈者．約經．即達無相法。疏中先引無著立名。後謂了真如下。即無性釋意。故無動念。是疏以經帖。然無性名此為無住涅槃。既自入真如故不住生死。亦令他入．故不住涅槃。今經三句。即不住涅槃。第四句是不住生死。)

　或有處處見佛坐　充滿十方諸世界　或有其心不清淨　無量劫中不見佛　或有信解離憍慢
　發意即得見如來　或有諂誑不淨心　億劫尋求莫值遇　或一切處聞佛音　其音美妙令心悅
　或有百千萬億劫　心不淨故不聞者

　　【疏】三有三偈。即無功用佛事不休息功德。謂住佛無住處。作佛事不休息。故云或見等。(【鈔】三有三偈下。約經。即住於佛住。疏中先依無著立功德名。後謂住佛下。即無性釋。無性生起云。為欲得上無住涅槃。故次明之。即是恩德。謂佛雖徧聖天梵住。而空大悲偏善安住。由住空故。不住生死。由住悲故。不住涅槃。一切時中。觀所調伏。故隨物欲。或見不同。)

　或見清淨大菩薩　充滿三千大千界　皆已具足普賢行　如來於中儼然坐　或見此界妙無比
　佛無量劫所嚴淨　毗盧遮那最勝尊　於中覺悟成菩提　或見蓮華勝妙剎　賢首如來住在中
　無量菩薩眾圍繞　皆悉勤修普賢行　或有見佛無量壽　觀自在等所圍繞　悉已住於灌頂地
　充滿十方諸世界　或有見此三千界　種種莊嚴如妙喜　阿閦如來住在中　及如香象諸菩薩
　或見月覺大名稱　與金剛幢菩薩等　住如圓鏡妙莊嚴　普徧十方清淨剎　或見日藏世所尊
　住善光明清淨土　及與灌頂諸菩薩　充徧十方而說法　或見金剛大燄佛　而與智幢菩薩俱
　周行一切廣大剎　說法除滅眾生翳　一一毛端不可說　諸佛具相三十二　菩薩眷屬共圍繞
　種種說法度眾生　或有觀見一毛孔　具足莊嚴廣大剎　無量如來悉在中　清淨佛子皆充滿
　或有見一微塵內　具有恒沙佛國土　無量菩薩悉充滿　不可說劫修諸行　或有見一毛端處
　無量塵沙諸剎海　種種業起各差別　毗盧遮那轉法輪　或見世界不清淨　或見清淨寶所成
　如來住壽無量時　乃至涅槃諸所現　普徧十方諸世界　種種示現不思議　隨諸眾生心智業
　靡不化度令清淨　如是無上大導師　充滿十方諸國土　示現種種神通力　我說少分汝當聽

　　【疏】四有十五偈。即於法身中所依意樂作事無差別功德。謂由諸佛所依智同。益生意樂同。報化作用同。故前經云。得佛平等。亦同攝論四種意趣中平等意趣。故此廣列諸佛。皆互相徧。此釋已妙。(【鈔】四有十五偈下。約經。即得佛平等。疏中分四。一依無著立功德名。二謂由諸佛下。即彼論釋。諸佛有三事平等。即疏所引三同是也。三故前經云下。指經。即離世間品初也。以彼具足二十一種功德名故。四亦同下。引他論會釋。結云此釋已妙者。古來諸德。不知此即二十一德。亦不知此是佛平等。但云。如來隨機隱顯。忽列諸佛。莫知其由。今云。顯佛平等。故廣列諸佛。皆相徧耳。豈非妙耶。)今更以文理。證此諸佛。皆遮那之身。(今更下。即就佛平等中。顯實是本師。更過平等之意趣耳。)謂此文言。此三千界。阿閦在中。阿閦本在東方。今云在此。明不異此。又無量壽佛。月覺如來。皆徧十方。豈容隔此。又皆言或見。則知一佛。隨見不同。(謂此文言下。二引此經文。質成正義。自有三意。一東方之佛。云在此者。明阿閦即是本師。二阿彌陀充滿十方。亦合徧此。同於本方。即釋迦矣。三通取或見。明是本師。或有見為阿閦彌陀諸佛異耳。)若言別讚餘佛。直言阿閦在此。何成讚德。(若言別下。三遮救中。恐外救云。今明阿閦彌陀徧等。自是別讚彌陀阿閦。何得引是本師佛耶。故今遮云。若如此者。普賢本讚本師釋迦如來。今云東西諸佛徧此。何成讚我本師耶。)況華藏剎海。皆遮那化境。無量壽等。未出剎種之中。豈非是此佛耶。(華藏下。四引前經文。成屬本師。娑婆當中剎海種內第十三層。而有十三佛剎塵數世界圍繞。無量壽佛國。但言從此西方過十萬億佛土。尚未能滿一合之塵。況於一剎塵數。況十三佛剎塵數。其十三重內。皆是化境。況華藏世界剎海。有十不可說佛剎微塵數世界種。一一種中。有不可說佛剎微塵數世界。皆是本師之所嚴淨。其中皆是遮那如來分身化往。安養近在十三重之內。何得非是本師釋迦。故云豈非是此佛耶。)法華央掘。並說十方分身。(法華下。五引他經成立中。二經分身。已如前引。既十方中皆是釋迦分身之佛。何得彌陀阿閦佛等。近而非耶。)故知法藏別緣。十六王子。皆方便說。(故知法藏下。六遮其引難。為決他經。一引清淨平等覺經。說法藏比丘。然大寶積第十七無量壽如來會。說名法處比丘。佛在耆闍崛山說。阿難起問。白佛言。大德世尊。身色諸根。悉皆清淨。威光赫奕。如融金聚。又如明鏡。凝照光輝。從昔以來。初未曾見。喜得瞻仰。生希有心。世尊今者入大寂定。行如來行。皆悉圓滿。善能建立大丈夫行。思惟現在去來諸佛。世尊。何故住斯念耶。佛讚聖知。便為說往昔過無邊阿僧祇無數大劫。有佛出現。號曰然燈。此前展轉復舉諸佛。最後乃云。世主佛前無邊數劫。有佛出世。號世間自在王。彼佛法中。有一比丘。名曰法處。有殊勝願。詣如來所。以偈讚佛。既讚佛已。佛為說二十一億清淨佛土。具足莊嚴。彼比丘悉皆攝授。攝已滿足。五劫思惟修習。便向彼佛發四十八願。發願已後。更經多劫修行。成就功德。乃至成佛。後阿難問。此法處比丘成佛。為過去耶。未來耶。為今現在。佛告阿難。西方去此十萬億佛剎。彼有世界。名曰極樂。法處比丘。在彼成佛。號無量壽。今現在說法。然後廣說其土莊嚴。釋曰。既如來說他昔因今果。何得判為即本師耶。二引法華經十六王子。即第三大通智勝佛。云。彼佛弟子。十六沙彌。今皆得阿耨多羅三藐三菩提。於十方國土。現在說法。有無量百千萬億菩薩聲聞以為眷屬。其二沙彌。東方作佛。一名阿閦。在歡喜國。二名須彌頂。東南方二佛。一名師子音。二名師子相。南方二佛。一名虛空住。二名常滅。西南方二佛。一名帝相。二名梵相。西方二佛。一名阿彌陀。二名度一切世間苦惱。西北方二佛。一名多摩羅跋栴檀香。二名須彌相。北方二佛。一名雲自在。二名雲自在王。東北方佛。名壞一切世間怖畏。第十六我釋迦牟尼佛。於娑婆國土。成阿耨多羅三藐三菩提。釋曰。既第一佛名曰阿閦。第九王子。即為彌陀。十六釋迦。本因既殊。得佛又別。云何渾亂。言皆本師。故疏釋云。皆是方便。復應問言。豈法華經判為方便。今當還引法華答之。法華壽量品云。於是中間。我說然燈佛等。又復言其入於涅槃。如是皆以方便分別。則等言。已等十六王子。復應問言。然燈去今。方一僧祇。可為方便。自在王佛。大通智勝。已經無量無邊不可思議阿僧祇劫。豈為方便。故應答言。云大通雖已久矣。比之壽量。劫數不多。謂說大通。但磨三千大千地種以為其墨。過於東方千國土即下一點。以為校量。彼佛滅度。但過是數無量無邊百千阿僧祇劫。豈同壽量說成佛遠。經云。譬如五百萬億那由他阿僧祇三千大千世界。假使有人末為微塵。過於東方五百千萬億那由他阿僧祇國。乃下一塵。如是東行。盡是微塵。是諸世界。若著微塵。及不著者。盡以為塵。一塵一劫。我成佛以來。復過於此百千萬億那由他阿僧祇劫。釋曰。以此之喻。方之大通三千墨點。非可類矣。自此劫來。皆是方便。故然燈等言。無不該也。是以昔人云。十六王子。尚掩成道之初。斯言愜當。則知彌陀阿閦佛等。皆是本師成佛後事。義無惑矣。自在王佛。展轉多劫。但以數明劫。豈如末塵為劫耶。)以理推之。皆是如來海印所現。何緣不說自所現佛而說他耶。故知賢首佛等。皆本師矣。(以理推下。第七結成正義。十方諸佛。皆我本師海印頓現。且法華分身。有多淨土。如來何不指己淨土。而令別往彌陀妙喜。思之。故知賢首彌陀等佛。皆本師矣。復何怪哉。言賢首者。即壽量品中過百萬阿僧祇剎。最後勝蓮華世界之如來也。經中偈云。或見蓮華勝妙剎。賢首如來住其中。若此不是歎本師者。說他如來在他國土為何用耶。且如總持教中。亦說三十七尊。皆是遮那一佛所現。謂毗盧遮那如來內心證自受用。成於五智。從四智流四方如來。謂大圓鏡智。流出東方阿閦如來。平等性智。流出南方寶生如來。妙觀察智。流出西方無量壽如來。成所作智。流出北方不空成就如來。法界清淨智。即自當毗盧遮那如來。言三十七者。五方如來。各有四大菩薩。在於左右。復成二十。謂中方毗盧遮那如來四大菩薩者。一金剛波羅蜜菩薩。二寶波羅蜜菩薩。三法波羅蜜菩薩。四羯磨波羅蜜菩薩。東方阿閦如來四菩薩者。一金剛薩埵菩薩。二金剛王菩薩。三金剛愛菩薩。四金剛善哉菩薩。南方寶生如來四菩薩者。一金剛寶。二金剛威光。三金剛幢。四金剛笑。西方無量壽如來。亦名觀自在王如來。四菩薩者。一金剛法。二金剛利。三金剛因。四金剛語。北方不空成就如來四菩薩者。一金剛業。二金剛法。三金剛藥叉。四金剛拳。已上總有二十五也。及四攝。八供養。故三十七。言四攝者。即鉤。索。鎖。鈴。八供養者。即香。華。燈。塗。戲。鬘。歌。舞。皆上有金剛。下有菩薩。然此三十七尊。各有種子。皆是本師智用流出。與今經中海印頓現。大意同也。問。若依此義。豈不違於平等意趣。平等意趣云。言即我者。依於平等意趣而說。非即我身。如何皆說為本師耶。答。平等之言。乃是一義。唯識尚說一切眾生中有屬多佛。多佛共化以為一佛。若屬一佛。一佛能示現以為多身。十方如來．一一皆爾。今正一佛能為多身。依此而讚。方讚本師。)然此段文。亦兼顯第十七隨其勝解。示現差別佛土功德。(然此段下。第八辨其兼合。此含第十七德。故至下文。說相則少。所以此中兼此德者。有二意故。一為類例。義相似故。不欲繁文。故現妙喜極樂等土。二者以第十七成於此段。全是今師。由差別土。皆是本師一佛現故。不見此意。豈知經旨。勿輕爾也。)文中三。初八主伴嚴土攝生同。次四微細含容轉法同。後三總攝多門。結前生後。(【校】上鈔金剛業．纂要南藏金陵本誤作金剛葉。)

　或見釋迦成佛道　已經不可思議劫　或見今始為菩薩　十方利益諸眾生　或有見此釋師子
　供養諸佛修行道　或見人中最勝尊　現種種力神通事　或見布施或持戒　或忍或進或諸禪
　般若方便願力智　隨眾生心皆示現

　　【疏】五或見釋迦下三偈。即修一切障對治功德。謂一切時常修覺慧。治六蔽等故。既云已經多劫。則不定始成。(【鈔】五或見下。約經。即到無障礙處。疏中先引無著立功德名。後謂一切時下。謂釋論意。以會經文。彼論具云。謂已慣習一切煩惱及所知障。對治聖道。即一切智。及定自性以為能治。故無著論名為修治。又以到於永離一切障處。故經名為到無障處。經中別說。但明十度。而偈總云。供養諸佛修行道。則無所不具。疏有等言。既云已經者。即此段初半偈。經云。或見釋迦成佛道。已經不可思議劫。所以疏中牒此言者。遮天台師之謬釋也。謂彼學者多云。華嚴雖則玄妙。而有二事不如法華。一兼別義。是故不說聲聞作佛。二說如來始成正覺。不說本師壽量久成。故疏中指此經文。即是此經說久成處。若以此後不得該前。則法華壽量。不能該於我始坐道場。於三七日思惟等迹。然彼師以久成為本。始成為迹。今經之本。則非古非今。若就迹門。則能今能久。生公亦云。是以極設長壽。言伽耶是一。若伽耶是者。非復伽耶。伽耶既非。彼長安獨是乎。長短斯非。則所以長短存焉。誠為妙悟。不說聲聞得作佛者。約不共義。既不厭捨。曾何棄之。況一成一切成。無一眾生不具佛智。善須得意。勿雜釋經。)

　或見究竟波羅蜜　或見安住於諸地　總持三昧神通智　如是悉現無不盡　或現修行無量劫
　住於菩薩堪忍位　或現住於不退地　或現法水灌其頂　或現梵釋護世身　或現剎利婆羅門
　種種色相所莊嚴　猶如幻師現眾像

　　【疏】六有三偈。即降伏一切外道功德。於中初二即教證二道。後一現所摧同類之身。(【鈔】六有三偈下。即經不可轉法。言初二即教證二道者。二偈之中。各含教證。初句證道。次諸地句。含於教證。次半偈唯教。後偈之中堪忍不退。皆是證道。餘即教道。)

　或現兜率始降神　或見宮中受嬪御　或見棄捨諸榮樂　出家離俗行學道　或見始生或見滅
　或見出家學異行　或見坐於菩提樹　降伏魔軍成正覺　或有見佛始涅槃　或見起塔徧世間
　或見塔中立佛像　以知時故如是現　或見如來無量壽　與諸菩薩授尊記　而成無上大導師
　次補住於安樂剎　或見無量億千劫　作佛事已入涅槃　或見今始成菩提　或見正修諸妙行
　或見如來清淨月　在於梵世及魔宮　自在天宮化樂宮　示現種種諸神變　或見在於兜率宮
　無量諸天共圍繞　為彼說法令歡喜　悉共發心供養佛　或見住在夜摩天　忉利護世龍神處
　如是一切諸宮殿　莫不於中現其像　於彼然燈世尊所　散華布髮為供養　從是了知深妙法
　恒以此道化羣生　或有見佛久涅槃　或見初始成菩提　或見住於無量劫　或見須臾即滅度
　身相光明與壽命　智慧菩提及涅槃　眾會所化威儀聲　如是一一皆無數　或現其身極廣大
　譬如須彌大寶山　或見跏趺不動搖　充滿無邊諸世界　或見圓光一尋量　或見千萬億由旬
　或見照於無量土　或見充滿一切剎　或見佛壽八十年　或壽百千萬億歲　或住不可思議劫
　如是展轉倍過此　佛智通達淨無礙　一念普知三世法　皆從心識因緣起　生滅無常無自性
　於一剎中成正覺　一切剎處悉亦成　一切入一一亦爾　隨眾生心皆示現

　　【疏】七或現兜率下十六偈。即生在世間不為世法所礙功德。於中初五。八相現世無礙。次三處天宮殿無礙。次六隨世巧化無礙。後二結無礙智之能徧隨機。(【鈔】七或現下。約經即所行無礙。)

　如來住於無上道　成就十力四無畏　具足智慧無所礙　轉於十二行法輪　了知苦集及滅道
　分別十二因緣法　法義樂說辭無礙　以是四辯廣開演　諸法無我無有相　業性不起亦無失
　一切遠離如虛空　佛以方便而分別　如來如是轉法輪　普震十方諸國土　宮殿山河悉搖動
　不使眾生有驚怖　如來普演廣大音　隨其根欲皆令解　悉使發心除惑垢　而佛未始生心念
　或聞施戒忍精進　禪定般若方便智　或聞慈悲及喜捨　種種言辭各差別　或聞四念四正勤
　神足根力及覺道　諸念神通止觀等　無量方便諸法門　龍神八部人非人　梵釋護世諸天眾
　佛以一音為說法　隨其品類皆令解　若有貪欲瞋恚癡　忿覆慳嫉及憍諂　八萬四千煩惱異
　皆令聞說彼治法　若未具修白淨法　令其聞說十戒行　已能布施調伏人　令聞寂滅涅槃音
　若人志劣無慈愍　厭惡生死自求離　令其聞說三脫門　使得出苦涅槃樂　若有自性少諸欲
　厭背三有求寂靜　令其聞說諸緣起　依獨覺乘而出離　若有清淨廣大心　具足施戒諸功德
　親近如來具慈愍　令其聞說大乘音　或有國土聞一乘　或二或三或四五　如是乃至無有量
　悉是如來方便力　涅槃寂靜未曾異　智行勝劣有差別　譬如虛空體性一　鳥飛遠近各不同
　佛體音聲亦如是　普徧一切虛空界　隨諸眾生心智殊　所聞所見各差別　佛以過去修諸行
　能隨所樂演妙音　無心計念此與彼　我為誰說誰不說　如來面門放大光　具足八萬四千數
　所說法門亦如是　普照世界除煩惱

　　【疏】八如來住下。有十八偈。明安立正法功德。於中初四偈立三乘法輪。兼顯業用。次三明立六度道品對治法。次七明一音隨類。聞法不同。乃至無量。後四明平等語業而應一切。(【鈔】八如來住下。即經立不思議。)

　具足清淨功德智　而常隨順三世間　譬如虛空無染著　為眾生故無出現　示有生老病死苦
　亦示住壽處於世　雖順世間如是現　體性清淨同虛空　一切國土無有邊　眾生根欲亦無量
　如來智眼皆明見　隨所應化示佛道

　　【疏】九具足下三偈。明授記功德。謂記別過未如現在。故云悉明見。(【鈔】九具足下。即經普見三世。)

　究竟虛空十方界　所有人天大眾中　隨其形相各不同　佛現其身亦如是　若在沙門大眾會
　剃除鬚髮服袈裟　執持衣鉢護諸根　令其歡喜息煩惱　若時親近婆羅門　即為示現羸瘦身
　執杖持瓶恒潔淨　具足智慧巧談說　吐故納新自充飽　吸風飲露無異食　若坐若立不動搖
　現斯苦行摧異道

　　【疏】十有四偈。明示現受用變化身功德。(【鈔】十有四偈者。約經即身恆充滿一切世間。)

　或持彼戒為世師　善達醫方等諸論　書數天文地眾相　及身休咎無不了
　深入諸禪及解脫　三昧神通智慧行　言談諷詠共嬉戲　方便皆令住佛道

　　【疏】十一或持下二偈。明斷一切疑功德。謂於一切境善決定故。能斷他疑。(【鈔】十一等者。約經即智恆明達一切諸法。)

　或現上服以嚴身　首戴華冠蔭高蓋　四兵前後共圍繞　誓眾宣威伏小王　或為聽訟斷獄官
　善解世間諸法務　所有與奪皆明審　令其一切悉欣伏　或作大臣專弼輔　善用諸王治政法
　十方利益皆周徧　一切眾生莫了知　或為粟散諸小王　或作飛行轉輪帝　令諸王子采女眾
　悉皆受化無能測　或作護世四天王　統領諸龍夜叉等　為其眾會而說法　一切皆令大欣慶
　或為忉利大天王　住善法堂歡喜園　首戴華冠說妙法　諸天覲仰莫能測　或住夜摩兜率天
　化樂自在魔王所　居處摩尼寶宮殿　說真實行令調伏　或至梵天眾會中　說四無量諸禪道
　普令歡喜便捨去　而莫知其往來相　或至阿迦尼吒天　為說覺分諸寶華　及餘無量聖功德
　然後捨去無知者

　　【疏】十二有九偈。令入種種行功德。謂徧了一切有情性行。隨根令入故。(【鈔】十二等者。約經了一切行。)

　如來無礙智所見　其中一切諸眾生　悉以無邊方便門　種種教化令成就

　　【疏】十三如來無礙智一偈。即當來生妙智功德。謂佛知久遠故。(【鈔】十三如來下。約經盡一切疑。十一是斷自疑。此斷他疑)

　譬如幻師善幻術　現作種種諸幻事　佛化眾生亦如是　為其示現種種身　譬如淨月在虛空
　令世眾生見增減　一切河池現影像　所有星宿奪光色　如來智月出世間　亦以方便示增減
　菩薩心水現其影　聲聞星宿無光色　譬如大海寶充滿　清淨無濁無有量　四洲所有諸眾生
　一切於中現其像　佛身功德海亦爾　無垢無濁無邊際　乃至法界諸眾生　靡不於中現其影

　　【疏】十四有五偈。隨其勝解示現功德。謂隨解現身故。(【鈔】十四下。即經無能測身。)

　譬如淨日放千光　不動本處照十方　佛日光明亦如是　無去無來除世闇　譬如龍王降大雨
　不從身出及心出　而能霑洽悉周徧　滌除炎熱使清涼　如來法雨亦復然　不從於佛身心出
　而能開悟一切眾　普使滅除三毒火

　　【疏】十五有三偈。即無量所依調伏有情加行功德。意云。佛智為無量菩薩調伏眾生加行之所依故。

　如來清淨妙法身　一切三界無倫匹　以出世間言語道　其性非有非無故
　雖無所依無不住　雖無不至而不去　如空中畫夢所見　當於佛體如是觀

　　【疏】十六二偈。明平等法身波羅蜜多成滿功德。然同攝論。法身具五種相。初句白法為相。以是極果圓滿自在故。次二句不思議相。次一是無二相。次一無依相。次句常住相。次句二喻者。空畫喻無依。夢喻非有無二相。餘不可喻。或畧不喻。(【鈔】十六如來下。約經即到佛無二究竟彼岸。)

　三界有無一切法　不能與佛為譬喻　譬如山林鳥獸等　無有依空而住者

　　【疏】十七有一偈。明隨勝解示現差別佛土功德。既隨解而現。故不可喻。此偈亦總拂前喻。如山等必不依空。有等必不能喻佛。(【鈔】十七下。約經即具足如來平等解脫。)

　大海摩尼無量色　佛身差別亦復然　如來非色非非色　隨應而現無所住

　　【疏】十八一偈。明三種佛身方處無分限功德。(【鈔】十八下。即經證無中邊佛平等地。)

　虛空真如及實際　涅槃法性寂滅等　唯有如是真實法　可以顯示於如來

　　【疏】十九一偈。攝三種功德。同法性等。即窮生死際常現利樂一切有情功德。等虛空。即無盡功德。等實際等。即究竟功德。以如實際之際。窮未來際故。(【鈔】十九下。約經即極於法界。等虛空界。窮未來際。配三德名。疏文具之。)

　剎塵心念可數知　大海中水可飲盡　虛空可量風可繫　無能盡說佛功德
　若有聞斯功德海　而生歡喜信解心　如所稱揚悉當獲　慎勿於此懷疑念

　　【疏】後二偈結德無盡。亦是別顯無盡功德。雖是總結。即當別文。於中前偈結德。後偈勸信。古德亦有將此二偈為一部流通。己如前說。(【鈔】上來且欲將後二偈以為總結。故配三德。理實後二正是等虛空界窮未來際無盡功德。故疏云。亦是別顯無盡功德。)

　　【論】從八行頌已下至經末。明普賢稱歎如來法界果德利生廣大無量功德分。於說頌中。分為三段。一初八行頌。明普賢菩薩敕眾諦聽。欲自說佛功德分。二有六行經。明眾歡喜樂聞分。三以頌畧申如來功德少許之分。其意頌文自具。(入法界品竟。)

　　○大文第四謙讚迴向。

　　【疏】

　法性深廣難思議　我已隨分畧開解　願斯功德同實際　普令含識證菩提

　　(【鈔】上半謙讚。上句讚。下句謙。下半迴向三處。初句迴向實際。後二迴向眾生。及迴向菩提。然迴向菩提。復有二意。一自成菩提。二令他成。令他成者。義同迴向眾生。菩薩發心。不期自為。即以向他為自益耳。故令含識同證菩提。賢首和尚發願偈云。誓願見聞修習此。圓融無礙普賢法。乃至失命終不離。盡未來際願相應。以此善根等法性。普潤無盡眾生界。一念多劫修普行。盡成無上佛菩提。)

大方廣佛華嚴經疏論纂要卷第一百之十六


大藏經補編第 5 冊 No. 2 華嚴經疏論纂要


大方廣佛華嚴經普賢行願品別行疏鈔纂要卷第一百之十七

　　(敕太原府大崇福寺沙門澄觀撰別行疏　終南山圭峯草堂寺沙門宗密述隨疏鈔　閩鼓山私淑比丘道霈纂要)

　　○將釋此經。大分四段。第一總標大部名意。第二歸敬請加。第三開章釋文。第四慶讚迴向。初中又四。第一通敘法界為佛法大宗。第二大方廣佛華嚴經者下。別歎此經以申旨趣。第三然玄籍百千下。教起由致慶遇希奇。第四大方廣者下。畧釋總題令知綱要。最初便敘法界者。以是此經之所宗故。又是諸經之通體故。又是諸法之通依故。一切眾生迷悟本故。一切諸佛所證窮故。諸菩薩行自此生故。故初頓說。不同諸家有漸次也。謂權實不同。隨宗異故。文中有三。一約法以明。二約人以顯。三法喻結歎。今初。(【校】案下疏文大分四段。第一總標大部名意．即係序文。故纂要於首節特標序曰二字。此下兩卷疏文。纂要原均頂格。鈔文均單行另起。與前後各卷體例逈異。令將疏文概低一格．並加標【疏】字．以免淆亂經文。鈔文亦依本書通例。一律改為夾注。)

　　【疏】序曰。大哉真界。萬法資始。包空有而絕相。入言象而無迹。妙有得之而不有。真空得之而不空。生滅得之而真常。緣起得之而交映。(【鈔】文二。初一句總標體性。二別明體相。今初大哉真界者。兼下句。借周易乾卦文勢用之。彼彖辭云。大哉乾元。萬物資始。乃統天。謂乾卦有四德。即元亨利貞。以乾是卦名。元是卦德。以是其首德。故連乾稱之云。大哉乾元者。陽氣昊大。乾體廣遠。又以元大始生萬物。故云大哉萬物資始。乾元稱廣大之義者。以萬象之物。皆資乾元而得生始。所以得稱廣大。乃統天者。以其至健而為物始。以此能統領於天也。天是有形之物。以其至健。能總統有形。是乾元之德也。今此則借初二句文勢。而所宗不同。彼指乾元。此明真界。彼指萬物。不過天地之內。此言萬法。總該世出世間。故不同也。言大哉者。是發語之端。仰歎之辭也。真界者。即真如法界。法界類雖多種。統而示之。但唯一真法界。即諸佛眾生本源清淨心也。故下立宗云。統唯一真法界。即是一心。又起信云。所言法者。謂眾生心。是心即攝一切世出世間法。權教以八識為心。一向有為生滅。不得為體。今明一法界心。準起信論。於此一心。方開真如生滅二門。此明心即一真法界。故此總標為體性也。兩宗心義。下當廣明。)

　　(○萬法資始下。二別明體相也。於中三。一明為諸法本。二明包徧離情。三明妙用自在。今初。資者。假藉之義。無有一法不是本心所現。無有一法不是真界緣起。無有一法先於法界。由是萬法資假真界而得初始生起也。然一法界心成諸法者。總有二門。一性起門。二緣起門。關鍵中約親疏也。性起者。性．即上句真界。起．即下句萬法。謂法界性。全體起為一切諸法也。法相宗說真如一向凝然不變。故無性起義。此宗所說真性。湛然靈明。全體即用。故法爾常為萬法。法爾常自寂然。寂然是全萬法之寂然。故不同虛空斷空頑凝而已。萬法是全寂然之萬法。故不同徧計倒見定相之物。壅隔質礙。既世出世間一切諸法。全是性起。則性外更無別法。所以諸佛與眾生交徹。淨土與穢土融通。法法皆彼此互收。塵塵悉包含世界。相即相入。無礙鎔融。具十玄門。重重無盡。良由全是性起也。縱諸緣互相資發。就此門中。緣起亦成性起。約此義故。諸佛常普徧一一塵中說華嚴法界。永無休息。故晉經有性起品也。二緣起門有二。一染緣起。二淨緣起。染者。謂諸眾生。中雖全有如上真性。及性所起過塵沙之善法。良由迷之。不自證得。便顛倒徧計。別執過塵沙之惡法。故云染緣也。釋此便為二門。一無始根本。二展轉枝末。根本者。謂獨頭無明也。言獨頭者。迷本無因。橫從空起。不同餘法展轉相因。此復有二。一迷真。二執妄。迷真者。不識自體法身真智故。十地品云。於第一義諦不了。故曰無明。執妄者。即不識本自身心。即法爾自然。別執妄心。及一切質礙諸法也。故圓覺經云。妄認四大為自身相。六塵緣影為自心相。故名無明也。二展轉枝末者。有三種。一由前獨頭無明故。起種種煩惱。二由煩惱故。造種種業。三由業成故。受六道種種生死諸苦果。故佛名經云。獨頭無明為煩惱種。又云。此三障者。更相由藉。因煩惱故以起惡業。惡業因緣。故得苦果。一從無明起煩惱者。唯說煩惱粗相。即貪瞋癡。謂既妄認四大五蘊為自身心。即自然貪一切榮樂之事。欲以潤之。瞋一切違情之境．恐損害之。愚癡之情。種種計校。如上煩惱。皆由執妄而起也。二從煩惱造業者。既貪瞋猛盛。即造十惡等業。或貪來生富樂之報。造諸善業。或厭下苦粗障。欣上淨妙離。修四禪八定不動業。由迷第一義故。善。惡。不動。俱是有漏染業也。三從業受報者。然聲響形影之報。纖毫不差。由前惡業成。則有地獄餓鬼畜生種種苦報。由前善業成。則有四洲及六欲天等種種樂報。由前不動業成。則有色界四禪。無色四空等種種差別之報。所受苦樂之身．是別業正報。所居勝劣器界．是共業依報。既未返本還源。並非究竟。由是三界五道。妙高鐵圍。四海七金。日月水陸。山河大地。萬象森羅。丘陵坑坎。雜穢充滿。十方各各差別。乃至三千大千世界。如是無量無邊品類。有情。即生老病死。器界。即成住壞空。劫劫生生。遷流不絕。皆是染緣起也。故大經云。心如工畫師。能畫諸世間。五蘊悉從生。無法而不造。又不增不減經云。法身流轉五道。名曰眾生。勝鬘經云。不染而染。起信論云。無明熏真如。成諸染法等。二淨緣起者。亦有二義。一分淨。二圓淨。分淨有三。一聲聞。二緣覺。三權教六度菩薩。且聲聞者。謂有眾生。聞小乘教。知前三界不安。皆如火宅。厭患心生。欲求出離。修五停心觀七方便等。斷四諦下分別煩惱。得初果。進修漸斷俱生煩惱。乃至證阿羅漢果。即四果四向是也。緣覺者。亦由知前三界過患。根性猛利。遇緣見性。成辟支佛。於中有麟角部行之異。然上二乘。唯除我執。未除法執。唯斷煩惱障。未斷所知障。唯證生空。未證法空。故云分淨。權教菩薩等者。聞定五種性。定三乘教。信唯識理。不執我法。發三心四願。修六度萬行。斷二障。證二空。即三賢十聖。若身若智。及諸功德。并所居國土也。言分淨者。以未聞圓頓實教。但守所習權宗。權宗畢竟無有實果。故出現品云。假使有諸菩薩。於百千億那由他劫。具修六波羅蜜。及三十七菩提分法。若未聞此不思議大威德法門。或時聞已。不信不順。不悟不入。不得名為真實菩薩。即知若守權宗。定無稱性究竟之果也．良由但云聖淨凡不淨。斷障後方淨。未斷時不淨。穢土不淨。別有淨土等。故云分淨。權實兩宗不同。如大疏玄談中廣辨也。二圓淨者。亦有二門。一頓悟。二漸修。頓悟者。翻前根本無明也。謂有圓機。聞此圓教。知一切眾生皆如來藏。無別八識生滅之種。煩惱生死。即是菩提涅槃。一切國土。染相本空。無非淨土。初發心時。便成阿耨菩提。見一切眾生。皆亦如是。故出現品云。菩薩應知自心。念念常有佛成正覺。如自心。一切眾生心。亦復如是。準此義故。即頓悟時。徹於法界。若自若他。唯見清淨。不見更有染法也。既不迷真執妄。故云翻前無明。漸修者。謂雖圓頓悟解。而多劫已成顛倒妄執。習已性成。難為頓盡。故須背習修行。契合本性。此復有二。一離過。二成德。離過者。翻前展轉枝末三障也。既自識真淨法身。靈鑒真心。即不妄認四大緣慮之軀。本因煩惱而為此身。既不認此身。即貪瞋自息。貪瞋既息。即不造業。既無有業。即無三界六道苦樂之報。故云離過也。言成德者。既無障惱。則一向稱性修行。顯發性上塵沙功德妙用。然非謂先離過盡。然後成德。即心境離過之時。即稱性念念圓修萬行。念念圓成萬德。故雖初發心。便同正覺。而不礙行布。行位歷然。然且行行交參。位位融攝。因該果海。果徹因源。斷障。即與一切眾生同體普斷。成佛。即與一切眾生同體普成。故出現品云。如來成正覺時。普見一切眾生成正覺。普見一切眾生般涅槃。即此圓教中四十二位。若賢若聖。若心若境。若依若正。若人若法。並是圓淨緣起之法也。言緣起者。由本因中聞圓教。信圓法。發圓解。起圓行。圓除諸障。圓證法界。既藉此諸緣修證。故言緣起。證時即見凡聖皆然。故言圓淨。故大經云。若人欲了知。三世一切佛。應觀法界性。一切唯心造。法華經云。佛種從緣起。起信論云。真如熏無明。成諸淨法。統而言之。則淨緣起門。翻前染緣起門。以合前性起門也。然此華嚴圓宗。具別教一乘。同教一乘二義。上性起門。即別教義。逈異諸教故。上緣起門。即同教義。普攝諸教故。大疏玄談。全揀全收。全揀諸宗。即別教性起義。全收諸宗。即同教緣起義。然約機約法。故開二門。既入法融通。二亦交徹。二門不二。統為華嚴圓宗所顯真界生起萬法之義門也。)

　　(○二明包徧離情者。包空有而絕相。入言象而無迹。上句包含所詮法。下句徧能詮教。言包空有者。謂性無一物。即名包空。而靈心不昧．即絕空相。性具萬德．即名包有。德皆是性。即絕有相。如瑩淨明鏡。空無一物．是名含空。而明鑒朗徹．故絕空相。明鏡本具能現眾像之德．是名包有。能現即是明鏡。故絕有相。以喻對法。義自分明。問。文云絕相者。為絕空有之相。為絕真界之相。答。相之極也。極於空有。但於真界而絕空有之相。即真界當體便是絕相也。言入言象而無迹者。此明真性不離言教之中。然且絕蹤迹也。如水徧入諸波。無別水相。不同人入屋中。別有人相。故曉公起信疏序云。玄之又玄。豈出萬象之表。寂之又寂。猶在百家之談。此證入言象也。非象表也。大經云。法性徧在一切處。一切眾生及國土。三世悉在無有餘。（徧入也。）亦無形相而可得。（無迹也。）)

　　(○三妙用自在者。妙有至交映是。妙有得之而不有。真空得之而不空者。不見真界之人。聞說三乘因果。則起心取相而求。聞說諸法皆空．則不喜化生嚴土。若得真界。即知一切皆同真界。不空不有也。於有處見之。（之字．指於真界。）有則與之不異。故有即不有。於空處見之。空則與之不異。故空即不空。不空故．自然不失修行。不有故．自然不取於相也。生滅得之而真常者。生滅之法。不出徧計所執。及依他緣起。若得真界。即知徧計。如繩上蛇。本無所有。全是麻繩。既無法可生可滅。但是圓成真常也。依他無性。攬緣而起。故即生無生。即滅無滅。如繩無自性。全是於麻。故依他即圓成真常也。況三性皆無性。但是法界真常。居然可見。然此宗云依他。不唯依眾緣之他。全依真界而起為依他也。設假因緣。因緣亦依真界。故關鍵中說法界起諸法時。有性起門。及緣起門。言緣起得之而交映者。先約義。緣起相由。後約法也。塵沙法數。無非法界緣起。故緣起之法。皆含寂照。如覩一塵。既全是法界。即寂照具足。如鏡明而復淨。故能現多鏡入己一中。此一鏡又入多鏡之內。交相映入。一鏡既爾。餘鏡皆然。一塵既同法界。寂而又照。故能含一切法入己一中。此一塵又入一切法中。交相映入。一塵既爾。一切皆然。重重交映而無盡也。皆由真界故爾。)(一約法以明竟。)

　　○第二約人以顯。文中二。初約佛顯。後約王顯。今初。

　　【疏】我佛得之。妙踐真覺。廓淨塵習。寂寥於萬化之域。動用於一虛之中。融身剎以相含。流聲光以遐燭。(【鈔】文三。一智德。二斷德。三思德。今初。妙踐真覺者。踐謂履踐。真覺。即清淨本覺。故妙嚴品云。已踐如來普光明地。彼歎菩薩履踐佛境。今明如來履踐淨覺。深淺不同。但引之以證踐字。依起信論。覺有三種。一者本覺。二者始覺。三者究竟覺。是究竟覺。故名真覺。見始本異。不名妙踐。達無二故．方名妙踐。眾生不悟真界。履踐六塵五欲。如來契合本源。故踐真覺。成聖德也。佛是覺者。即指於人。真覺是所踐之覺。即指於法。若以人契法。能所不忘。雖踐不名為妙。今得真界融之。能所契合。故名妙踐。)

　　(○二斷德者。廓淨塵習。即障無不寂也。廓謂空廓。淨謂清淨。塵謂障垢。即煩惱所知二障也。然二障從粗至細有三。一現行。二種子。三習氣。習氣微細難除。尚皆廓淨。況種現耶。大疏云。蕩無纖塵。)

　　(○三恩德。寂寥至遐燭。寂寥於萬化之域。動用於一虛之中者。上句用而常寂。下句寂而常用。寂者無聲。寥者無色。萬化者。即一切法從緣假有。如幻化也。域者。疆域。一虛者。即一真虛寂也。融身剎以相含者。依正無礙也。然依正交徹。義有六句。一依內現依。謂塵含世界。現相品云。佛剎微塵數。如是諸剎土。能於一念中。一一塵中現也。二正內現正。謂毛孔中現佛。經云。如來於一毛孔中。一切剎塵諸佛坐。菩薩眾會共圍繞。演說普賢之勝行也。三正內現依。謂毛孔中現剎。僧祇品云。於一微細毛孔中。不可說剎次第入。毛孔能受彼諸剎。諸剎不能徧毛孔。四依內現正。謂塵中現佛。下文云。於一塵中塵數佛。各處菩薩眾會中。無盡法界塵亦然。深信諸佛皆充滿。五依內現依正。謂塵中現佛身及剎。經云。一一塵中無盡身。復現種種莊嚴剎。六正內現依正。謂毛孔中現全佛身及剎。經云。一毛孔內難思剎。等微塵數種種住。一一皆有徧照尊。在眾會中宣妙法。五六二句。具彰相即相入。方成融身剎也。言相含者。以稱性故。隨舉其一。必全收一切也。)

　　(○流聲光以遐燭者。即流布聲教之光也。故十地論。有教光智光也。亦可聲是聲教。光是光明。故大經云。佛放光明徧世間。照耀十方諸國土。演不思議廣大法。永破眾生癡惑暗。遐者。遠也。燭者。照也。十方剎土。機感即聞。不局三千界內。故云遐燭也。)

　　○第二約王顯。

　　【疏】我皇得之。靈鑒虛極。保合太和。聖文掩於百王。淳風吹於萬國。敷玄化以覺夢。垂天真以性情。(【鈔】當時即德宗皇帝。靈鑒虛極者。謂英靈鑒達。虛無太極之道也。靈鑒．智也。虛極．理也。保合太和者。周易乾卦彖辭云。乾道變化。各正性命。保合太和。乃利貞。謂無為而化。上順於天。下合於人。故聖人無心。以百姓心為心。既德合天地。中應人倫。反朴還淳。三才一貫。為太和也。和為大樂。故禮記云。大樂與天地同和。大禮與天地同節。論語云。用和為貴。以禮節之。意取禮樂備也。聖文掩於百王者。約時豎論。德超三古也。上古三皇。中古五帝。下古三王。文謂經綸天地。故周易云。觀乎天文以察時變。觀乎人文以化成天下。君臣父子。尊卑上下。謂之人文。此則德宗聖文明著也。淳風吹於萬國者。約處橫說。道貫萬邦也。謂淳朴之風。萬國徧布。如春風一舉。百卉芳菲。故有詩云。唯有春風無厚薄。貧家桃李也成陰。言敷玄化以覺夢者。謂敷暢玄妙佛法風化教令。警覺眾生無明大夢。故大經云。譬如暗中寶。無燈不可見。佛法無人說。雖慧莫能了。即令悟真性。永斷無明也。言垂天真以性情者。禮記云。人生而靜。天之性也。感物而動。性之欲也。欲即情欲。若以情情於性。性則妄動為情。若以性性於情。情則真靜為性。今垂無為之化。令息妄動之欲情。合於天真之靜性也。)(二約人以顯竟。)

　　○三法喻結歎。

　　【疏】是知不有太虛。曷展無涯之照。不有真界。豈淨等空之心。(【鈔】喻中。空無日而不顯。（如黑月夜行。不敢動步。及乎日出。方知本空。）日無空而不舒。（若遇日有物遮障。日即不舒。要得空無雲翳。日始還照。）故空日互相假也。理實日照亦有分量。但取人間目覩不及。故曰無涯。大經云。譬如孟夏月。空淨無雲翳。赫日揚光輝。十方靡不照。法中。真界與等空之心亦然。若無真界．何以展心智。若無心智．何以緣真界。三昧經云。等空不動智也。)(三法喻結歎竟。)(已上第一通敘法界為佛法大宗竟。)

　　○第二別歎此經以申旨趣。文中三。一標歎。二釋歎。三結歎。今初。

　　【疏】大方廣佛華嚴經者。即窮斯旨趣。盡其源流。故恢廓宏遠。包納沖邃。不可得而思議矣。(【鈔】斯者。指如上融攝旨趣也。良由窮此融攝旨趣。故得恢廓宏遠等。恢廓．謂曠蕩義。宏遠。則周徧義。包納．則含容義。即當法界觀中第三周徧含容觀也。沖謂沖深。邃謂幽邃。即徧容二門。皆稱理深邃難見也。不可得而思議者。謂理深事廣。俱不思議。況一多即入。故宜辭喪慮絕。故龍樹菩薩判維摩經為小不思議經。（芥納須彌。毛吞巨海。）指華嚴經為大不思議經。（塵含法界。念攝僧祇。）此有四義。下解品題中當廣明之。)

　　○第二釋歎。文中有六。一本源深妙。二成益頓超。三詮旨圓融。四說儀深奧。五約器明非器不測。六指例顯當機益深。今初。

　　【疏】指其源也。

　　情塵有經。智海無外。

　　妄惑非取。重玄不空。

　　四句之火莫焚。萬化之門皆入。

　　冥二際而不一。動千變而非多。

　　事理交徹而雙亡。

　　以性融相而無盡。

　　若秦鏡之互照。猶帝珠之相含。重重交光。歷歷齊現。(【鈔】文三。一標指其源。二正明深妙。三喻結難思。今初。謂欲明功用。故先標源也。二正明深妙。文中有六。一融情智。二融真妄。三顯四句百非。四泯真俗一多。五融拂事理。六融攝事相。)

　　(○今初。情塵有經。智海無外。經有二義。一約喻。二約法。喻即塵含大千經卷。如情念含圓明大智。文在出現品。如下具引。還源觀中釋云。塵即眾生妄念。經即大智圓明。智體既其無邊。故曰量同千界。二約法者。即經是常義。明情塵生滅之念。智推體即真常。故次句云。智海無外。若情塵非常者。即智海有外也。以外有情塵故。既外無情塵。故知情即常也。然迷悟更依。真妄相待。若求真去妄。如棄影勞形。若體妄即真．似處陰而影滅也。)

　　(○二融真妄。妄惑非取重玄不空者。然惑與取。蓋一義耳。今以稱性融通。惑乃非取。故科云。融真妄也。重玄不空者。文勢用老經。經云。玄之又玄。故云重玄。彼意以虛無自然為玄妙。恐滯情於此。遂拂迹云。又玄。若佛法中意。以空空為重玄。即空病亦空也。今意云。即於空空。便具恆沙德用。故云不空。大疏云。萬德有非有。一源空不空。如海對虛明。天地同一色。此則空有交映也。)

　　(○三顯四句百非。四句之火莫焚。萬法之門皆入。四句者．謂有。無。亦有亦無。非有非無。諸宗墮此。便成四謗。故大般若云。般若波羅蜜。猶如大火聚。四面不可取。取即被燒。墮即成謗。故須離之。法中離四句。今明圓教所宗諸法。本來離過。觸向成德。四皆法門。故云四句之火莫焚也。然成謗成門。四句不別。如何異耶。謂於四句中。執一斥餘則句句皆病。（如四人各執一句。或一人先後歷四句義是也。）若四句存泯無礙。句句皆門。（一人一時而見四句也。）問。依於何法而說四句。答。然所依法。謂真俗相對成四。即法法皆具四也。依真俗二諦明四句者。一真隨緣故有。二緣無性故無。三上二句俱存故。亦有亦無。四互奪俱泯．故非有非無。又不是有無。是真性故。又約教者。謂詮生死．則俗有真無。涅槃．則俗無真有。涅槃經云。空者。所謂生死。不空者。謂大涅槃。此上猶約諸法以說。若剋就真性。亦有四句。一性是有。知覺不昧故。二性是無。無相無名故。三際（去來今也。）三處（內外中間。）求不得故。三性亦有亦無。上二句同時故。四性非有非無。此有二意。一即由上二同時互相奪故．一時俱泯。二直指真性不是有無。但是真性也。言萬法之門皆入者。顯萬法也。萬者指於總數。其實該於一切。然一切法不出四句。諸宗以四句為謗。故一切皆非。所以每論妙理。皆云離四句。絕百非。離於謗也。今既四句成德。故萬法悉是妙門。曉公云。失意則所說皆非。得意則所說皆是。如見一塵。稱理推之。即悟性空。全體便見法界。故此一塵。即是入法界之門。一切皆爾也。)

　　(○四泯真俗一多。冥二際而不一。動千變而非多。言二際者。謂真俗二諦。及生死涅槃。乃至諸佛眾生。相待之法。皆是二際也。今且約二諦明之。真隨緣即俗。俗無性即真。故云冥也。二既冥合．即應是一。以互奪故．離名數故．故亦非一。大經云。無中無有二。無二亦復無。三世一切空。是則諸佛法。仁王經云。於解常自一。（是遣二也。）於諦常自二。（是遣一也。）又二諦並非雙。恆乖未曾各。一雙孤鴈。撲地高飛。兩隻鴛鴦。池邊獨立。動千變而非多者。泯一多也。謂變動差別之法。全同真性。性無分限。故不是多。然亦非一。已在上句。故但舉非多。而實一多皆泯也。又可兩句共成真俗一多。謂冥二際是真。不一是泯真也。動千變是俗。非多是泯俗也。又冥二際是一。言不一即泯一也。動千變是多。言非多。即泯多也。據此後義。以真為一。以俗為多。不同十玄門中。一多俱取事法故。)

　　(○五融拂事理。事理交徹而雙亡者。交徹即融。雙亡即拂。此經所詮之事。必全理之事。所詮之理．必全事之理。故言交徹。然由交徹同時。故互相奪。二俱亡也。理即事故．理已泯也。事即理故。事復亡也。)

　　(○六融攝事相。以性融相而無盡者。謂一一事相。皆攝理性。由性融之。故能包一切。能徧一切。重重無盡也。以性融相者。明重重之所以也。此則十玄門德用所因中。第四法性融通門意也。謂若唯約理。則但一味。無別相入。若唯約事。則互相礙．不能相入。今約事理融通。故得有斯無礙也。謂不異理之一事全攝理性時。令彼不異理之多事。隨所依理。皆於一中現也。若一事攝理不盡。則理有分限失。若一事攝理盡。而多事不隨理現。則事在理外失。今既一事全攝理性。多事豈不於一中現。故經云。華藏世界所有塵。一一塵中見法界。（見四法界。）寶光現佛如雲集。此是如來剎自在。言無盡者。正辨事事無礙。重重無盡。通十玄門故。此一句中。四字明所以。三字正辨重重也。大疏序云。理隨事變．則一多緣起之無邊。事得理融．則千差涉入而無礙。兩對皆上句明所以。下句正明事事無盡。又周徧含融觀中四句。一．一中一。二．一中一切。三．一切中一。四．一切中一切。)

　　(○三喻結難思。若秦鏡至齊現者。鏡喻則兼前諸門交徹之意。以兩鏡相對。如事理二門。若取相入。展轉成多。則亦喻事事無礙也。珠喻則唯喻融攝無盡。言秦鏡者。秦朝有鏡。能照人心。故朱鍠詩云。西國有秦鏡。其光世所希。照人見肝膽。鑒物窮幽微。今意取文涉稽古。又取至極之明。故云秦鏡。謂兩鏡互照。中置一燈。互相影入。交參無礙也。帝珠者。帝釋殿網之珠明淨。一入多中。多入一中。重重無盡也。)

　　○第二成益頓超。

　　【疏】故得圓至功於頃刻。見佛境於塵毛。

　　諸佛心內眾生．新新作佛。眾生心中諸佛。念念證真。(【鈔】於中二。初時處超。後因果超。今初。言故得至塵毛者。上句時。下句處。時中言故得圓至功於頃刻者。由如上境界融攝微妙。故得信解悟入。有斯頓證。梵行品云。若諸菩薩。能與如是觀行相應。於諸法中。不生二解。一切佛法。疾得現前。初發心時。即得阿耨多羅三藐三菩提。知一切法。即心自性。成就慧身。不由他悟。言頃刻者。對諸教時劫。反顯可知。見佛境於塵毛者。處超也。準時中例。亦可云。若與如是觀行相應。不待上尋彌勒。西訪彌陀。即一塵一毛。便見佛境。如斯文句。徧大部中。若要見者。即前融身剎六句中所引文是也。)

　　(○二因果超者。諸佛心內至證真者。然因果交徹．義有四句。一眾生全在佛心中故。即果門攝法無遺。故出現品云。如來成正覺時。於其身中。普見一切眾生成正覺。乃至普見一切眾生般涅槃。又佛性論第二如來藏品云。一切眾生。悉在如來智內。故名為藏也。故云。諸佛心內眾生作佛也。二佛全在眾生心中故。即因門攝法無遺。故出現品云。菩薩應知自心。念念常有佛成正覺。何以故。諸佛如來。不離此心成正覺故。如自心。一切眾生心。亦復如是。悉有如來成等正覺也。三由前生佛互相在時。各實非虛。則因果交徹。隨一成佛。全在二心。四由生全在佛。則同佛非生。佛全在生。則同生非佛。兩相形奪。二位齊融。則無成佛及不成佛。故出現品云。譬如虛空。一切世界。若成若壞。常無增減。何以故。以虛空無生滅故。諸佛菩薩。亦復如是。若成正覺。不成正覺。亦無增減。何以故。菩提無相。無非相故。佛子。假使有人。能化作恆河沙等心。一一心。復化作恆河沙等佛。皆無形無相。如是盡恆河沙等劫。無有休息。佛子。於汝意云何。彼人化心化作如來。凡有幾何。如來性起妙德菩薩言。如我解於仁所說義。化與不化。等無有異。云何問言。凡有幾何。普賢菩薩言。善哉善哉。佛子。如汝所說。設一切眾生於一念中悉成正覺。與不成正覺。等無有異。何以故。菩提無相故。若無有相。則無增減。佛子。菩薩摩訶薩應如是知。成等正覺。同於菩提。一相無相。釋曰。上來但以反覆相對。故有四句。而大旨不過因果交徹。亦可如文而見也。但眾生成佛之義。難以忍可於心。略為問答。問。此中成佛。為約事成。為約理成。若約事成者。何以云。同一性故。若約理成。何以云。成正覺耶。入涅槃耶。答。此是華藏大節。若不對諸宗。難以取解。今約五乘及五教而辨淺深。然諸眾生。若於人天教中觀之。具足人法二我。若於小乘教中觀之。但是五蘊實法。本來無我。若大乘始教法相宗。則說唯識所現。若無相宗。則說幻有即空。人法俱遣。若大乘終教。唯如來藏。具恆沙性德。故眾生即在纏法身。法身眾生。義一名異。猶據理說。若大乘頓教。則相本自盡。性本自現。不可說言成佛不成佛等。若依此宗。舊來成正覺亦涅槃竟。非約同體。此成即是彼成也。難曰。若爾。何故現有眾生。非即佛耶。答。若就眾生位看者。尚不見唯心即空。安見圓教中事。如人迷東為西。正執西故。若諸情頓破。則法界圓現。無不已成。猶彼悟人。西處全東。又難。若爾。諸佛何以更化。答。眾生不如是知。所以須化。如是化者。為究竟化。如是化者。無不化時。故下結云。大悲相續。救度眾生。五教不同。皆聖言量。不可將教。就情識說。)

　　○三詮旨圓融。

　　【疏】一字法門．海墨書而不盡。一毫之善。空界盡而無窮。(【鈔】一字法門至無窮者。上句詮。下句旨。詮者。即善財所遇第三善友海雲比丘云。我從彼佛。得此普眼法門。受持讀誦。憶念思惟。假使有人。以大海量墨。須彌聚筆。書此無盡廣大海藏普眼法門。一品中一門。一門中一法。一法中一義。一義中一句。乃至少分。尚不可得。何況盡能具足書寫。釋曰。乃至少分者。即一字也。以能詮一字。全即所詮法界。故即無盡。不同諸宗。能詮定非所詮也。一毫之善空界盡而無窮者。即十種行願。皆結云。如虛空界無有盡等。如初禮佛行願結云。以虛空界不可盡故。我此禮敬無有窮盡。餘九例然也。)

　　○四說儀深奧。

　　【疏】語其定也。冥一如於無心。即萬動而恆寂。

　　海湛真智．光含性空。

　　星羅法身．影落心水。

　　圓音非扣長演。果海離念而心傳。

　　萬行亡照而齊修。漸頓無礙而雙入。(【鈔】文中有五。一明至定。二明妙智。三明真身。四明說本。五明修證。今初。)

　　(○語其定也至恆寂。科云至定者。即慧之定也。夫定有多種。或邪或正。大乘小乘。有漏無漏。有慧無慧。今且隨要而說。總有二種。一事。二理。如遺教經云。制之一處。無事不辦。即事定也。起信論云。能觀心性。契理不動。即理定也。故諸經論中。或單說事定。或偏說理定。學者隨執一文。引據互斥。若此宗。必須二俱無礙。又必即定即慧。謂禪非智無以窮其寂。智非禪無以深其照。禪宗七祖云。即體之用自知。即知之體自寂。故次明真智。今云冥一如者。能冥是慧。無心是定。即契合本源而無能契。於事於理．無分別心。亦非無記。但不計有與不有。空與不空。一切皆不可。不可亦不可。此語亦不受。泯絕無寄。於萬種紛動之法。本來自寂。何者。以心生故．一切法生。心若不生。法即本寂。法華經云。諸法從本來。常自寂滅相。如在夢中。妄見百千萬眾。及乎覺悟。本來空寂。是知法生滅者。由心生滅。起信論云。心生則種種法生。心滅則種種法滅。今意明心但不生。體亦非滅。故諸萬動。本來自寂。無生滅也。)

　　(○二明妙智者。海湛真智光含性空。即定之智。故云妙也。文中兩句。皆有法喻。如海波浪澄渟。湛然不動。空無雲翳。廓爾清虛。大海傍無邊涯。連天一色。空徹海底。海含空天。由海虛明故含空。由空明朗故入海。以況真智。識念不生。寂然不動。性無塵境．廓爾空寂。大智橫無邊涯。含性一味。性徹智體。智含空性。由智淨明故含性。由性空寂故入智。法喻一一相對。昭然可見。)

　　(○三明真身。星羅法身影落心水者。由前理智冥合。故得一切諸法．無非法身。十方世界眾生．有發菩提心心識淨者。無不應現而為說法。如秋天空朗．羅列星辰。萬器百川．不分而徧。晴空列宿．以喻法身。淨水澄川．以喻機感。法喻對合．理亦昭然。故大經云。菩薩清涼月。遊於畢竟空。眾生心水淨。菩提影現中。但彼以月喻菩薩。此將星喻法身。餘義同也。然應感相對。亦有四句。一．一星入一器中水。如一佛應一眾生。二．一星入一切器中水。如一佛應一切眾生。三．一切星入一器中水。四．一切星入一切器中水。大疏云。皎性空之滿月．頓落百川。但得一二兩句。闕於三四。以月唯一也。此取星喻。義則備矣。)

　　(○四明說本者。圓音非扣至心傳者。圓音者。一音中具一切音。一切音即一音。或一音應一切音。皆圓音。出現品有十喻。喻如來圓音。言非扣而長演者。則常說徧說。不待機請也。如下教起十因中。第一法爾中辨。言果海離念而心傳者。果海離念。則非情識所解。既絕所解。則言之不及。須亡言得意。得意即是心傳。故別行十地經云。我今說一分。論釋云。十地有二分。一因分。二果分。以果分不可說。但寄因分以明。故云一分。今言心傳．即傳說不及者。果分也。亦即楞伽宗說二通中宗通也。斯則句句言說而無說。念念智契而無契。無說無契者。常說常契也。)

　　(○五明修證者。萬行亡照至雙入。上句修。下句證。言亡照者。有二意。一亡．則都息萬緣。為定也。照．則照真覺妄。為慧也。二者．照亦都不當情。為亡照也。照尚須亡。況於識念。然其本性靈知不昧。故非斷滅。即荷澤大師說。空寂照為自性戒定慧之意也。故疏主答順宗皇帝心要云。無心於亡照．則萬慮都捐。任運以寂知．則眾行爰起。放曠任其去住。靜鑒見其源流。語默不失玄微。動靜畢稱法界。皆萬行亡照而齊修之意也。言漸頓無礙而雙入者。先釋漸頓。後銷疏意。初中法相宗云。從小入大為漸。直從大乘發心為頓。今則不然。即以法相宗行位。地前伏惑。登地斷惑。分證真如。乃至等覺後心金剛喻定解脫道中。方始妙覺圓明。為漸也。無相宗。一向不說地位。如四卷楞伽第四卷中文云。十地則初地。初則為八地。第九則為七。七亦復為八。第二為第三。第四為第五。第三為第六。無所有何次也。已上並是彼經文。如此超間。意顯圓融之行。不依行布位次。又禪宗看淨拂塵。及諸家調伏心法。皆為漸也。或說貪瞋即是道。舉動無非佛。無證無修。皆為頓也。然如上等文。各是一門之意。並非稱性圓證圓修也。今既圓宗。直談真界。則非漸非頓。隨緣修證．則具漸具頓。如經云。初發心時。即得阿耨菩提。然始從十住十行。乃至等覺妙覺。不壞行位。故具漸頓也。禪門悟即剎那而登妙覺。一悟之後。念念相應。習氣唯微。本智唯瑩。具漸頓也。故荷澤大師開示頓悟漸修為圓妙也。後銷疏意者。然隨緣說．有凡聖迷悟。故言漸頓。緣起無性．舉體但是真源。故云漸頓無礙。即由無礙而漸頓．冥契妙極。故云雙入。問。據上所說。即先頓後漸。一念頓悟而長時漸修。如何得成雙入。答。一念悟時．即離染著．便是修行。一悟永悟。盡未來際而無間斷。修亦念念相應而無休息。故始終相收。皆名雙入。又問。此句是證。何故兼修說耶。答。上句是證之修。故云亡照。此句是修之證。故云漸頓。又無礙無相。修證皆妙。故云雙入也。所以四十二位。位位成佛也。)

　　○第五約器明非器不測。

　　【疏】雖四心被廣。八難頓超。而一極唱高。二乘絕聽。(【鈔】雖四心被廣至絕聽者。初二句約器也。上句應。下句感。言四心被廣者。四心。即是四無量心。亦名四平等心。謂慈悲喜捨。緣境寬多。名為無量。又此四心。皆具三緣。謂眾生緣。法緣。無緣。今略明慈心三。餘可準知。緣生與樂．名眾生緣。（此一化益。）緣眾生無我。但是因緣五陰法數．名曰法緣。觀彼陰空．名曰無緣。（此二觀入。）又有一解。一生緣。緣於眾生。猶如父母妻子親屬。二法緣。緣於眾生．但是緣生。三無緣。不住法相。及眾生相。四心皆有此三。廣如涅槃梵行中說也。言八難頓超者。宿聞圓教。成金剛種。今生再聞。不簡凡聖．必亦能入。以對下二乘。多劫不聞此法。未發此心故。雖修行證果。亦不能入也。若準諸說。八難障於聖道。今明以圓教力。故障難之凡尚入。況無難之凡耶。況賢聖耶。即以此經功力。超於諸教。昭然可見。言八難者。一地獄。二餓鬼。三畜生。四北洲。五盲聾喑啞。六佛前佛後。此是古說。若唐三藏新譯云。法前法後。後解勝也。七世智辯聰。八長壽天。故論云。三塗北長壽。前後辯聰根。此八名難者。以不堪受教。難入佛法中。故名之為難．又準教中有摧八難法。令發正願。不墮彼中。說有四輪。能摧八難。第一願生中國輪。能摧五難。但如法持戒。用心求生中國。若得生已。即便超卻地獄。餓鬼。畜生。北洲。及無想天也。第二願值善友輪。若得逢善知識。及蒙教導。聽聞正法。即是摧卻法前法後難也。上至諸佛。下及凡夫解佛法者。於我有益。總名善友也。第三能發正願輪。摧卻世智辯聰難。謂若於三寶中起深信樂。常發正願。世世相續。即能摧卻世智辯聰難也。第四種諸善根輪。能摧生盲生聾等諸根不具難。若能依佛正法。修行用心。當來感得身相。諸根具足。便是摧卻諸根不具難也。所以頌云。善處摧前五。值願植餘三。即是四輪能摧八難也。此八難有情。不能入佛法中來。諸經論中。無不此說也。若約華嚴圓教之力。亦得入佛法中。進修證果。故隨好品說。地獄天子。得生兜率。頓證十地。即知地獄有情非障。故經云。佛子。我為菩薩時。於兜率天宮。放大光明。名光幢王。照十佛剎微塵數世界。彼世界中地獄眾生遇斯光者。眾苦休息。得十種清淨眼耳鼻舌身意。亦復如是。咸生歡喜。踊躍稱慶。從彼命終。生兜率天。天中有鼓。名甚可愛樂。彼天生已。此鼓發音而為說法云云。爾時諸天子。聞說普賢廣大迴向。即得十地等。由此即知地獄非障也。又十地品云。雖住海水劫火中。堪受此法必得聞。言住海水者。龍等所居。即畜趣非難。言劫火中者。若約通途說。劫火中無其有情。若約佛境界。佛力所持。變化施為。及法威德力所加即得。如法華經云。眾生見劫盡。大火所燒時。我此土安隱。天人常充滿。乃至常在靈鷲山。及餘諸住處等。此多是法前法後難。謂劫火中不合有有情逢佛。豈得有聞法。今既得其見聞者。即難中非難也。今此華嚴說地獄畜趣。尚自得聞法。得證聖果。豈況餘類凡聖者也。故云。四心被廣。八難頓超也。又大疏云。見聞為種。八難超十地之階。刊定記云。若乃具金剛種。雖八難而聞經。皆同此也。如出現品云。譬如丈夫。食少金剛。終竟不消。要穿其身出在於外。何以故。金剛不與肉身雜穢而同止故。若於如來所．種少善根。亦復如是。要穿一切有為諸行煩惱身過。到於無為究竟智處。何以故。此少善根。不與有為諸行煩惱而共住故。此少善根。性究竟故。此說稱性而修少善法也。)

　　(○而一極唱高二乘絕聽者。即非器不測也。一極者。即一乘至極之教也。如世歌辭。唱高則和寡。且巴歌一曲．和者百千。陽春白雪．和者一二。言二乘絕聽者。即此品初。世尊入師子嚬申三昧。會中菩薩大眾。皆見逝多林及宮殿虛空三處。有種種莊嚴佛境界等事。又聞不思議等法。諸大聲聞。不見不聞。故經云。爾時上首諸大聲聞。大智舍利弗。神通目犍連。摩訶迦葉。（具列十大弟子。）在逝多林。皆悉不見如來神力。如來嚴好。如來境界。如來遊戲。如來神變。乃至亦復不見不可思議菩薩境等事。何以故。善根不同故。彼於過去。本不修習見一切佛種種神通妙善根故。乃至云。本不曾於生死之中發阿耨多羅三藐三菩提心故。如是種種。皆是普賢智眼境界。不與一切二乘所共。以是因緣。彼諸上首大德聲聞。不能聞。不能見。不能信。不能知。所以疏云。二乘絕聽也。又大疏云。若夫高不可仰。則積行菩薩。曝鰓鱗於龍門。深不可窺。則上德聲聞。杜視聽於嘉會。此則兼權教六度菩薩。亦絕聽也。故古讚云。最初佛入正受。定名師子嚬申。大眾渴仰生疑。念請法王開演。如來示相而答。意顯德用無涯。人法渾而何分。因果齊歸法界。會中聲聞小果。權舉五百比丘。同處逝多園林。不覩如來嘉會。一則法門深遠。二則因非大心。三則自利亡悲。四為失求勝果。今亦巧彰佛德。二乘淺智難知。意表圓教希逢。又顯不共之典。非但小乘不了。守權尚自高推。唯明普眼之境。非他劣見所窺。)

　　○六指例顯當機益深。文中有四。一約人以顯益。二約法以顯益。三始末交徹以顯益。四得失相對以顯益。今初。

　　【疏】當其器也。百城詢友。一道棲神。明正為南．方盡南矣。益我為友。人皆友焉。(【鈔】當其器者。即善財童子。指此為例。依教皆然。故彌勒云。若有敬慕心。亦當如是學。百城詢友者。但舉圓數。其實一百一十城詢問善友也。故八十經初云。爾時善財童子。依彌勒菩薩摩訶薩教。漸次而行。經遊一百一十城已。到普門國。思惟觀察。一心願見文殊師利。一百一十。表十地及等覺。一一皆具諸地功德故。或不分等覺。即開十信。進退皆表一百一十。此宗三賢行相．不殊十地。故不別表。所謂初住。初行。初迴向。初地也。二三。乃至十住十地行相皆然。此依大疏辨也。一道棲神者。棲託心神也。一道有三義。一唯向南。二唯一因一果。三萬聖千賢。皆修萬行。更無異路。三皆一道義也。明正為南者。謂善財始自發心。福城東見文殊。便漸次展轉。一向南行。歷諸善友。明者。以南主火。是陽是明。北主水。是陰是暗。正者。不住東西二邊。（東左西右。故是二邊。）當南北中正之道。表求法者。背暗向明。離邊當正。故云明正。更有三義。一．一方已有多友。餘方例然。二．南主生長。表求法者生長善根故。三。西域居人．宅多東向。順日月轉。表於善財。順人法故。故舊疏云。善財求友。表隨順以南行。方盡南矣。方是假法。原無定體。東西南北．相待立名。但取明正之義。所向盡名為南。如此。始名悟入法界。故善財至寄十地之友。多在菩提道場。又不言卻迴向北。故知若觸向明正。一切皆南也。益我為友．人皆友焉者。有二義。初隨相說。二稱性說。隨相說者。謂見善者。生不及之心。見惡者。發探湯之智。既三人同行。必有我師。況多者也。但能擇善者從之。不善者改之。則觸向皆師也。又見賢而思齊。即為益也。或見不賢而內自省。亦為益也。又老子云。善人是不善人之師。不善人是善人之資。皆是益我為友之義。故人皆友焉。二稱性說者。夫法界圓宗。觸類成教。但因之生解。即名為師。如推一塵。見具無邊之德。塵即是師。所以善財再遇文殊智照無二之後。便遇三千世界微塵數善友知識者。意在茲焉。)

　　○二約法以顯益。

　　【疏】遇三毒而三德圓。入一塵而一心淨。千化不變其慮。萬境順通於道。(【鈔】遇三毒而三德圓。至順通於道者。三毒成三德。有通有別。通者。三毒本空。元是三德。迷情執取。以德為毒。今悟則貪無貪相。元是戒也。瞋無起滅。本自寂然。元是定也。故法句經云。戒性如虛空。又云。瞋心等陽燄。癡無癡相。是為慧也。又心王經說三藏云。貪相不生是為戒藏。瞋相不生是為定藏。癡相不生是為慧藏。諸法無行經云。貪欲即是道。恚癡亦復然。如是三事中。有無量佛法。是知迷為八萬四千塵勞門。悟成八萬四千波羅蜜。塵勞雖眾。根本不過三毒。波羅蜜雖多。根本只是三德也。別者。即善財所遇善友。其類不同。表一切類中。皆有法門。令後學者。於人不觀種性。於法莫存取捨。故婆須密女。示貪欲之相。所以鄰里生疑。抱持唼吻。皆獲功德。其所得法門。名離貪欲際解脫門。無厭足王。示其瞋相。傷殺無量眾生。所得法門。名如幻解脫門。勝熱婆羅門．四面火聚。中有刀山。令投身入中。向上兼日。五熱炙身。示現外道癡迷邪見之相。善財見之。所得法門。名般若波羅蜜普莊嚴解脫門。三毒之相。尚有法門。況餘類耶。是知契合華嚴圓教。婆須愛水而不溺。無厭恚火而不燒。勝熱邪見而不侵矣。言入一塵而一心淨者。有二義。一以情念為塵。念即無故淨也。二即微塵。塵體稱性故淨也。一塵一念既爾。千心萬境總然。故次云。千化不變其慮。（故心要云。心心作佛。無一心而非佛心。）萬境順通於道也。（即處處道成。無一塵而非佛國。）)

　　○三始末交徹以顯益。

　　【疏】契文殊之妙智。宛是初心。入普賢之玄門．曾無別體。(【鈔】文中二。一始終。二本未。今初。契文殊之妙智者。即善財歷諸善友。再遇文殊。當智照無二相。契合本心。絕能所相。故不見身。但遙申右手。摩頂得法。義在下五相中解也。宛是初心者。最初在福城東得見文殊。表信智。今又見文殊表證智。意明信證雖說始終。智體元來不別。所以皆是文殊。如第二十信會。在普光明殿說。第七因圓果滿。重會普光。亦表證極。不離初心。正同此也。故大疏云。啟明東廟。智滿不異於初心也。)

　　(○二本末。入普賢之玄門曾無別體者。善財求友。最後至普賢菩薩處。微細觀察普賢之身。見一一毛孔中。有不可說不可說佛剎海（云云）。乃至善財所見佛剎微塵數諸善友。往詣親近。積集智慧。比此暫見普賢所得境界。百分不及一。乃至優波尼沙陀分亦不及一。善財從初發心。乃至普賢。於其中間所入剎海。相續不斷。今於普賢一毛孔中。一念所入。過前不可說不可說倍。如一毛孔。一切毛孔。一一相好。一一支節。悉亦如是。善財於普賢毛孔剎中行一步。至不可說不可說佛剎微塵數世界。如是盡未來際劫。猶不能知一毛孔中種種剎海。種種佛海。種種菩薩眾會海。如是等海。皆悉不知。究竟邊際。故云玄門也。然不離一心。一性。一毛。一塵。故次云。曾無別體。又經最後結云。善財則得普賢行願海。與普賢等。與諸佛等。一身充滿等。正覺現前等。乃至不思議解脫自在。悉皆同等。既前後橫豎皆等。何有別體。故大疏云。寄位南求。因圓不逾於毛孔也。)

　　○四得失相對以顯益。

　　【疏】失其旨也。徒修因於曠劫。得其門也。等諸佛於一朝。(【鈔】失其旨也。至於一朝。有二義。一通相而言。由此經境界。一念一塵。皆全收法界。故一念失則全乖。曠劫修而無益。一念得則全契．剎那證而無遺。若指經文。則出現品意。揀權教六度菩薩非器。對前二乘絕聽。則積行菩薩曝鰓鱗於龍門之意。經云。設有菩薩。於無量百千億那由他劫。具行六波羅蜜。修習種種菩提分法。若未聞此如來不思議大威德法門。或時聞已。不信不解。不順不入。不得名為真實菩薩。以不能生如來家故。（即前句云。徒修因也。）若聞此法。信順悟入。當知此人。生如來家。具足一切諸菩薩法。遠離一切諸世間法。深入如來無量境界。（即後句云。等諸佛也。）故大疏云。良以有作之修。多劫終成敗壞。（即前句也。）無心體極一念便契佛家。（即後句也。）故知無念為宗。實為妙也。既得意失意懸殊誠見此經大益也。)

　　○三結歎。

　　【疏】杳矣。妙矣。廣矣。大矣。實乃罄諸佛之靈府。拔玄根之幽致。升慧日以廓妄。扇慈風以長春。包性相之洪流。掩羣經之光彩。豈唯明逾朝徹。靜越坐亡而已矣。(【鈔】文三。初以四德名歎。次以六德義歎。後形外義結。今初。)

　　(○杳矣妙矣。廣矣大矣。杳冥。微妙。德相意也。廣則業用。大則體性。)

　　(○次以六德義歎。實乃等是。一諸佛靈妙所集之都府。如千珍萬寶所集之庫藏。唯此經罄而竭之。無有遺隱。二玄微妙理．根深難見。唯此經剖而出之。明以示人。故云拔也。三日出而雲霧散。慧發而妄想除也。四陽和照物。遠近齊敷。枯木不生。過時則己。佛慈利生。平等普度。闡提不受。窮盡未來。又陽氣所滋者。後終凋落。佛慈所度者。究竟涅槃。有此兩重之意。故云長春也。五涓涓滔滔。無流不納。大海也。若性若相。無義不詮。大經也。大疏云。千門潛注。與眾典為洪源。萬德交歸。攝羣經為眷屬。六杲日麗天．奪眾景之耀。（眾景。即月與星辰也。）圓宗布世。掩羣經之輝。（羣經。即權教二乘也。）)

　　(○後形外義結。豈唯明逾朝徹等者。莊子中事。此有二意。總意云。尚掩諸經。況於外典也。言朝徹者。莊子第三。南伯子葵。問乎女偊曰。子之年長矣。而色若孺子。何也。曰。吾聞道矣。子葵曰。可得學耶。曰。惡惡可。子非其人也。夫卜梁倚。有聖人之才。而無聖人之道。偊曰。我有聖人之道。而無聖人之才。吾欲以教之。庶幾其果為聖人乎。（注云。聖人之才。謂其有慧。聖人之道。謂其有真。以真教之。能成彼之道矣。）吾守之三日。而後能外天下。（謂亡天下事也。）已外天下矣。吾又守之七日。而後能外物。（物。謂凡有物象。）己外物矣。吾又守之九日。而後能外生。（不見是身。何生之有。）已外生矣。而後能朝徹。（不有萬物。唯真獨存。如朝日升明。洞徹無礙。人皆有此。不能自知。）朝徹而後能見獨。見獨而後能無古今。無古今而後能入不生不死也。言坐亡者。亦莊子第五。顏回以契道之言白夫子曰。回益矣。仲尼曰。何謂也。曰。回亡仁義矣。（仁即不周。義則不及。）曰。可矣。猶未也。他日復見曰。回益矣。曰。何謂也。曰。回亡禮樂矣。（禮過則煩。樂則心動。）曰。可矣。猶未也。他日復見曰。回益矣。曰。何謂也。曰。回坐亡矣。仲尼蹵然曰。何曰坐亡。曰。回墮支體。黜聰明。離形去知。同於大通。此謂坐亡。（心靜為坐。物空為亡。）仲尼曰。回果至賢乎。丘也從而後矣。今疏意云。據諸教所詮鑒用之智。寂滅之理。早以逾於朝徹之明。坐亡之靜。若以華嚴圓妙之旨。不唯超彼而已。兼諸權教小乘。亦皆超越。故有豈唯而已耶之言也。)(第二別歎此經以申旨趣竟。)

　　○第三教起由致慶遇希奇。文中二。一明昔翻未具。二明今譯多具。今初。

　　【疏】然玄籍百千。幽關半掩。(【鈔】言玄籍者。玄妙典籍也。百千者。即下本經十萬偈也。言幽關半掩者。謂晉譯三萬六千偈。唐加九千偈。成四萬五千偈。經來未具。故幽微關鍵之教而半掩也。)

　　○二明今譯多具。

　　【疏】我皇御宇。德合乾坤。光宅萬方。重譯來貢。東風入律。西天輸越海之誠。南印御書。北闕獻朝宗之敬。特回明詔。再譯真經。光闡大猷。增輝新理。澄觀。顧多天幸。欽屬盛明。奉詔譯場。承旨幽贊。抃躍兢惕。三復竭愚。露滴天池．喜合百川之味。塵培華嶽．無增萬仞之高。(【鈔】我皇御宇下。但展法界品二十一卷。成四十卷。亦未全足。故云多具．文中三。一明聖朝德化廣被。為譯之緣。二明外國遠獻梵本。是譯之因。三正明詔命。述譯讚之相。今初。)

　　(○我皇御宇德合乾坤者。謂臨御區宇。德合天地。乾天坤地。光宅萬方者。尚書堯典篇云。昔在帝堯。聰明文思。光宅天下。孔安國注云。謂聖德之風遠著。今意云。風光遠及。以天下為宅也。今我德宗皇帝。德及外國。故彼以華嚴梵本來貢也。重譯來貢者。夫外國貢獻。經歷數國。即展轉譯語。從一國至一國。乃至於此。故云重譯。如獻白雉。九譯至此也。)

　　(○二明外國遠獻梵本是譯之因者。東風入律。至朝宗之敬。言東風入律者。漢武帝十洲記。說西胡月氏國。遣使遠進三種物。謂小師子。續弦膠。反魂香。經半年。不問此事。使者因隨帝入苑射。帝弓弦斷。使者曰。何不取續弦膠續之。遂取膠黏之。果如其言。帝曰。彼君有此。何以遠貢。使者曰。臣國去此三萬里。國有常占者。見東風入律。十旬不休。青雲干（或作觀）呂。連月不散。占者云。東有好道之君。遂令遠獻也。西天輸越海之誠者。既皇帝德風及於西天。故彼輸奉過海之忠誠。遠貢經本。如昔三物也。南印者。都望天竺。即是此國之西。就彼五天。即是南印土也。御書者。彼國表云。手自書寫大方廣佛華嚴經百千偈中所說善財童子親近承事佛剎微塵數善知識行中五十五聖者。入不思議解脫境界普賢行願品。謹奉進上等。北闕獻朝宗之敬者。百川朝宗於海。萬國朝宗我唐。故以獻經而申遠敬。)

　　(○三特回明詔下。正明詔命。述譯讚之相。於中三。一聖垂詔命。二慶承詔命。三譯讚之相。今初。但是展演舊經入法界一品。故云光闡大猷。及增輝也。猷謂嘉猷。嘉美之德也。)

　　(○二慶承詔命。澄觀顧多天幸。至幽贊者。反顧我有天然之幸。得遇盛明之時。奉詔譯經製疏也。)

　　(○三譯讚之相。抃躍至之高者。抃。謂手舞。躍。謂足蹈。兢。謂戰戰兢兢。惕。謂悚惕。三復竭愚者。謂再三反復。竭盡其心。不敢孟浪也。謙故曰愚。然三復之言。即論語云。南容三復白圭。謂毛詩云。白圭之玷尚可磨也。斯言之玷。不可為也。意謂圭玷可以磨治。若過言一出。駟馬追之不及。南容讀詩至此。再三反復。以將誠慎其言也。今用此意。露滴天池者。智度論中。指海為天池。意云。製疏譯經。一言一義。得契佛心如露滴海也。塵培等者。即子貢對魯哀公讚夫子之言。謂哀公問子貢云。汝師賢乎。對曰。賢。哀公曰。賢復如何。答曰。不知。又問。何以不知。子貢曰。吾於夫子門下。如人終日戴天。不知天之高。終日履地。不知地之厚。飲海知飽。安知其深。哀公曰。譽師太過歟。子貢曰。捧土培山。寧有益仞。（七尺曰仞）上皆謙辭。)(第三教起由致慶遇希奇竟。)

　　○第四略釋總題令知綱要。

　　【疏】大方廣。所證法也。佛華嚴。能證人也。

　　極虛空之可度。體無邊涯。大也。竭滄溟之可飲。法門無盡。方也。碎塵剎而可數。用無能測。廣也。離覺所覺．朗萬法之幽邃。佛也。芬敷萬行．榮耀眾德．華也。圓茲行德．飾彼十身。嚴也。貫攝玄妙。以成真光之彩。經也。

　　總斯七字。為一部之弘綱。則無盡法門。思過半矣。(【鈔】於中三。一標名。二釋名。三結歎。今初可知。)

　　(○二釋名者。極虛空至經也。極虛空等三句。即普賢偈讚佛德結歸無盡之文云。剎塵心念可數知。大海中水可飲盡。虛空可量風可繫。無能盡說佛功德。今取虛空釋體大。海水釋相大。塵剎釋用大。唯不取心念及風也。碎塵剎者。碎塵數之剎。並為微塵也。離覺等者。能覺即菩提。所覺即涅槃。故楞伽云。一切無涅槃。無有涅槃佛。亦無佛涅槃。遠離覺所覺。既理智俱泯。能所兩亡。始本不二。是究竟覺。故雖俱離。而朗照萬法之無遺。非一向同楞伽也。芬敷萬行者。草木感果之華也。榮耀眾德者。草木。兼通金玉莊嚴之華也。圓茲行德飾彼十身者。雙以二華二德。嚴飾佛身也。貫攝等者。貫穿攝持玄妙之義門。門門煥爛。無量無邊。門門尋之。一一皆徹佛智。如尋影以至於本。故大經云。如因日光照。還見於日輪。然以智慧光。通達於佛智。佛智體如日輪。演無量義如日光。)

　　(○三結歎者。總斯七字等。尚書云。若網在綱。有條而不紊。紊者。亂也。孔氏序云。舉其弘綱。撮其機要。思過半矣者。周易繫辭文勢。孔子云。學者觀其彖辭。是以盡過半之思。今意云。若解七字之義。即一部之功。己過半矣。)(第四略釋總題令知綱要竟。)(四分大科中第一總標大部名意竟。)

大方廣佛華嚴經普賢行願品別行疏鈔纂要卷第一百之十七


大藏經補編第 5 冊 No. 2 華嚴經疏論纂要


大方廣佛華嚴經普賢行願品別行疏鈔纂要卷第一百之十八

　　(敕太原府大崇福寺沙門澄觀撰別行疏　終南山圭峯草堂寺沙門宗密述隨疏鈔　閩鼓山私淑比丘道霈纂要)

　　○第二大科歸敬請加。

　　【疏】

　稽首歸依真法界　光明徧照諸如來　普賢文殊海會尊　願得冥資贊玄妙

　　(【鈔】於中分二。初三句是歸敬。後一句請加。初中又二。初稽首歸依四字。是能歸三業。後有一十七字。即所歸三寶。真法界者。即法寶也。攝法差別。但歸真界也。先標法者。諸佛之師故。光明徧照等者。佛寶也。梵語毗盧遮那。此云光明徧照。此就新梵語翻也。若準舊梵語翻。毗盧遮那。此云徧一切處寂。屬法身。盧舍那。此云光明徧照。屬在報身。若準梵文。即不如此。二種梵名。但新舊別。非分法報之異。故舊譯華嚴。總名盧舍那。唐譯經中。皆曰毗盧遮那。即三身十身。通名毗盧遮那也。今此中用。即法報通稱。此最為正。況此宗中。法報無異。同是一源。不同諸教有為無為別。又據此大經。及一字頂輪王經。釋迦。毗盧。及一切義成等。皆是異名。故知三身。更無別稱。但是古德義說也。故知此中不錯用也。言光明徧照者。謂常寂光。徧一切法。如鏡之明。像像皆徧也。諸如來者。主伴互收也。舉一為主。一切皆伴。伴者。不離主也。普賢文殊海會尊者。僧寶也。二聖為海會菩薩之尊也。又望能歸之人。即指海會菩薩是我之尊也。若會通二聖。菩薩數過剎塵。名著在經者。亦有數百。偏歸二聖者。良有所以。二聖本尊。總為三聖。託以表法。不徒然也。今依三聖圓融觀。略顯二門。一相對明表。二相融顯圓。初中。二聖為因。遮那為果。果超言相。且說二因。若悟二因玄微。則見果海深妙也。二聖略為三對。一能信所信對。言能信所信。表是因中。謂普賢表所信法界。即在纏如來藏。故理趣般若云。一切眾生皆如來藏。普賢菩薩自體徧故。初會即入藏身三昧者。意在此也。文殊表能信之心。佛名經云。一切諸佛。皆因文殊而發心故。善財始見發大心故。經云。出生一切菩薩無休息故。二解行對。普賢表所起萬行。上下經文。五周因果。皆普賢行故。文殊即能起之解。慈氏云。汝得見諸善友。聞菩薩行。入解脫門。皆是文殊威神力故。又云。常為一切菩薩師故。三理智對。普賢表所證法界。即出纏如來藏。善財童子入其身故。一毛廣大即無邊者稱法性故。經云。普賢身相如虛空故。又見普賢。即得智波羅蜜者。明依理發智故。文殊表能證大智。本所事佛。名不動智故。常為無量諸佛母故。諸經中說法。多顯般若旨趣故。善財再見文殊後方見普賢者。顯有智。方能證理故。是以古德。名後文殊為智照無二相也。不現身者。心境兩亡故。以文殊權實之智。證普賢體用之理。此之一門。古德親問三藏。三藏言有經說。未傳此方。又此一門。亦表定慧。理本寂故。智即慧故。亦表體用。普賢理寂以為心體。文殊智照為大用故。二相融顯圓者。亦二。先明二聖法門各自圓融。後以二聖法門互相圓融。初中謂文殊必因於信。方能成解。有解無信。增邪見故。有信無解。長無明故。信解真正。方了本源。成其極智。反照不異初心。初發心時。便成正覺。是以文殊三事。融通隱隱。次普賢三事自相融者。理若無行。理終不顯。依體起行。行必稱體。由行證理。理無行外之理。由理顯行．行無理外之行故。隨所證理。行無不具足。一證一切證故。見普賢一毛所得法門。過前不可說不可說倍。又是即體之用故。毛孔法門。緣起無盡。由是普賢三事涉入重重也。二以二聖法門互相融者。謂要因於信。方知法界。信若不信法界。信則為邪故。能所不二。不信自心有如來藏。非菩薩故。次要藉於解。方能起行。稱解起行。行不異解。則解行不二。次以智是理用。理體成智。還照於理。智與理冥。方曰真智。則理智無二故。經云。無有如外智能證於如。亦無智外如為智所入。又法界寂然名止。智而常照名觀。觀窮數極。妙符乎寂。則定慧不二。又即體之用曰智。即用之體曰理。即體用無二。是以文殊三事融通隱隱。即普賢三事涉入重重。此二不一不異。方名普賢帝網之行。故普賢行品。及上下經文。廣顯事理圓融為普賢行。非獨事行名普賢也。亦如曼殊千鉢經云。爾時眾中菩薩摩訶薩。一切有情。同修行普賢曼殊行願。證入毗盧遮那如來十大慈佛心觀。亦表二聖不異。問。既二聖相融。何以不名文殊行耶。答。為攝智屬理。唯一真法界。故舉一全收也。二遮那為果者。二聖法門既融。則普賢因圓。離相絕言。沒同果海。是曰毗盧遮那光明徧照。唯證相應故。法界品末。普賢菩薩後。便偈讚佛德者。顯果相也。又品初如來自入三昧。現相無說。表所證絕言。而普賢開發也。放光令悟。表能證絕言。而文殊開顯者。即其意也。然上理智等。並不離心。心佛眾生。三無差別。若於心能了。則念念因圓。念念果滿。出現品云。菩薩應知自心。念念常有佛成正覺故。而即一之異。不得外觀。勿滯言說。若能與此觀行相應。則觸目對境。常見三聖。及十方諸佛菩薩。一即一切故。心境無二故。依此修行。一生不剋。三生必圓也。)

　　(○第二請加。願得冥資讚玄妙。可知。)(第二歸敬請加竟。)

　　○第三大科開章釋文。將釋此經。五門分別。一教起因緣。二辨教宗旨。三翻譯傳授。四釋經名題。五隨文解釋。今初文分三段。一總標大意。二別釋十門。三總結指廣。今初。

　　【疏】夫法無言象。非離言象。離言象而倒惑。執言象而迷真。故聖人利見。垂象設教。必有由矣。(【鈔】言夫法無言象。非離言象者。世有人言。大象無形。大音希聲。絕慮亡言。自入真境。何用言教乎。疏意云。非言何以知無言。非象何以顯無象。大疏序云。雖空空絕迹。（是無象也。）義天之星象粲然。（不離象也。）湛湛亡言。（是亡言也。）教海之波瀾浩汗。（不離言也。）諸經假言象顯無言象之文甚多。不能繁引。講者任其廣略。凡佛說圓極之理。言之不及。多以喻況。皆象之類也。若更深而論之。但以名言施設所顯之義。亦皆是象。不唯譬喻。以理畢竟言不及故。謂聞教生解。義相生時。亦是變影起故也。次反顯。離言象而倒惑執言象而迷真者。出取捨之過也。若眾生不遇善友。不聞聖教。曠劫長守倒見。終無自悟之期。故經云。譬如暗中寶。無燈不可見。佛法無人說。雖慧莫能了。執言象而迷真者。謂但守於教。不求指歸。是執言也。縱求義理。但隨文生解。便為真實。不能以教為明鏡．照見自心。不能以自心為智燈．照經幽旨。是執象也。故經云。不能了自心。云何知正道。彼由顛倒慧。增長一切惡。如覽鏡時。本圖見面。便執見者為實。豈不轉更成迷。故云執言象而迷真。下順結。故聖人利見至必有由矣者。利見之言。借周易語。彼乾卦九五之爻。是仁君登位之象。文云。九五。飛龍在天。利見大人。今明我佛聖人。功圓德備。體無不周。智無不徧。四心罔替。唯務益生。有感必通。隨機誘化。知根利鈍。名稱所求。與利見而賜妙方。物受教而皆得度。則必無虛設也。故云。聖人利見。垂象設教。必有由矣。)

　　○第二別釋十門初列。

　　【疏】因緣不同。畧明十義。一法爾常規。二酬昔行願。三遂通物感。四明示真門。五開物性原。六宣說勝行。七令知位次。八顯果難思。九示其終歸。十廣利今後。

　　○二釋。(【校】釋中十門。纂要原分十節。每節提行另起。今合十門為一。於各節間以○標之。此下有合疏文數節為一段者．皆準此。)

　　【疏】此初法爾常規者。一切諸佛。法爾皆現無盡身雲。說斯圓教故。(【鈔】釋中。一法爾常規等者。夫王道坦坦。千古同規。一乘玄門。諸佛齊證。所證法性。法爾隨緣。緣性融通。法爾無盡。性雖一切齊應。今就說教為門。既舉一全收。即無盡矣。故佛法爾皆於無盡世界。常轉無盡法輪。窮未來際。無有休息。斯則處以毛端。橫該法界。時以剎那。豎窮劫海。處則頓起。時則常起。不待別因。如萬籟之聲。非關撫擊。日月之照．不因川原。但隨見聞。說有初成九會等別。諸慈悲者。於無盡中。略此留傳。令尋於此。見無邊法。如觀牗隙。見無際空。而此時處。即同無盡也。)

　　○二酬昔行願者。昔在因中。願周法界。依願起行。但為眾生。故今酬之。徧說徧益。(二酬昔行願等者。因既願周乎法界。果必徧說酬之。如源遠則流長。根深則果茂。然因雖無量無邊。統唯此二。故下疏有車輪鳥翼之況。願周徧者。現相品云。毗盧遮那佛。願力周法界。一切國土中。恆轉無上輪。行周徧者。主山神偈云。往修勝行無有邊。今獲神通亦無量。法門廣闢如塵數。悉使眾生深悟喜。今說普賢行願。正是此因也。)

　　○三遂通物感者。謂佛證涅槃。寂然不動。機宜叩聖。感而遂通。若無感緣。佛說何益。(三遂通物感等者。夫風息浪澄。海現萬像。妄盡心寂。佛應羣機。然澄海雖常能現。無外器而現何。佛智雖常能談。無感緣而何說。故大疏云。昔因法爾。雖能常徧。約可流傳。皆由機感。其猶上有白月。下資澄潭。潭清影現。機感應生等。然其機感。亦有二種。一通。二別。通謂凡厥生靈。皆含佛智。無不被矣。別謂雖皆普被。機有優劣。故益有淺深。其猶一水。方圓任器。略分五種。一正為。謂一乘圓機。宿世曾聞。今能悟解。造觀修行。或便證入。二兼為。謂聞雖未悟。而能信向。以成堅種。如食金剛。終竟不消。地獄天子。是此類也。三引為。謂權教六度菩薩。執定行布之位。不信圓融之法。故十地中。借其次第行布之名而誘引之。終令入實。如置藥乳中。乳能愈病。以性投相而相自亡。四權為。謂二乘既守自位。不能聞見。故諸菩薩。權現聲聞。或示在座如聾如盲。彰其絕分。警餘忻樂。或示在道開悟。知可回心。五遠為。謂外道闡提。聞雖生謗墮於地獄。一熏耳識．功不唐捐。罪畢終令獲益。乃至成佛。如狂罵藥。服之病除。如塗毒鼓．聞者皆死。以斯五類。收無不盡。其通別機感。具依此品廣疏也。)

　　○四明示真門者。眾生流轉。總為迷真。故示真門。令其返本。真源之要。即下所宗。(四明示真門等者。諸經就機權引。本意欲令歸真。若無此經稱性極談。究竟無所歸處。為談真實故說斯經。眾生流轉等者。大經云。眾生無始來。生死久流轉。不了真如義。故諸佛興世。興世本欲示真門。故法華經云。如來唯為一大事因緣故。出現於世等。即下所宗者。第二辨宗旨中云。統唯一真法界。乃至開為理事法界。無障礙法界也。)

　　○五開物性原者。良以眾生。性含智海。識洞真空。但衣蔽明珠。室埋祕藏。要假開示。令其悟入。(五開物性原等者。前雖明示真門。尚未直指自心。若不就心中識悟。依何起於萬行。故大疏此段名開因性。如何開耶。出現品云。佛子。無一眾生而不具有如來智慧。但以妄想顛倒執著而不證得。（凡夫妄想。權小執著。顛倒通二。）若離妄想。一切智。自然智。無礙智。則得現前。譬如有大經卷。（喻佛智慧。）量等三千大千世界。（智體無邊。廓周沙界。）書寫三千大千世界中事。一切皆盡。（喻體上本有恆沙功德。恆沙妙用。）此大經卷。雖復量等大千世界。而全住在一微塵中。（喻佛智全在眾生身中。圓滿具足。）如一微塵。（舉一眾生為例。）一切微塵。皆亦如是。時有一人。智慧明達。（喻佛）具足成就清淨天眼。見此經卷在微塵內。（天眼隔礙見色。喻佛智隔煩惱見佛智也。）於諸眾生。無少利益。（喻迷時都不得其用。與無不別。）即起方便。破彼微塵。（喻佛說法除障。）出此大經。令諸眾生。普得饒益。（後合。）佛子。如來智慧。亦復如是。無量無礙。普能利益一切眾生。（合書寫三千世界事。）具足在於眾生身中。（合微塵也。）但諸凡愚。妄想執著。不知不覺。不得利益。爾時如來以無障礙清淨智眼。普觀法界一切眾生。而作是言。奇哉奇哉。此諸眾生。云何具有如來智慧。愚癡迷惑。不知不覺。我當教以聖道。令其永離妄想。於自身中。得見如來廣大智慧。與佛無異。故此云。性含智海也。識洞真空者。幻化妄識。本來虛無。故即洞徹真空也。故大疏云。眾生包性德而為體。攬智海以為源。但相變體殊。情生智隔。今欲令知心合體。達本情忘。故談斯經。以為顯示。釋曰。此則兼明眾生迷真執妄之由也。如福德智慧相貌具足之人。忽然夢見貧賤醜陋病痛苦惱之身。（即是相變。）不見本身。（即體殊也。）執認云是我身．（即情生也。）不信自身福德端正。（即智隔也。故此有衣蔽明珠。室埋祕藏等喻也。）覺者警之令悟。惡身便是好身。（即合體也。）覺即自然不執惡身。（是亡情也。）故此云。要假開示。令其悟入。大疏文備。又是利生之要。故具引釋也。言衣蔽明珠者。具法華第四五百弟子授記品中。言室埋祕藏者。即如來藏經。有九喻。皆喻佛智蘊在眾生。名如來藏。此當第五喻也。經云。譬如貧家。有珍寶藏。寶不能言。我在於此。既不自知。又無語者。不能開發此珍寶藏。一切眾生亦復如是。如來知見大法寶藏在其身內。不聞不知。耽惑五欲。輪轉生死。受苦無量。是故諸佛出興於世。為開身內如來法藏。九喻中。餘八取意引之。一蓮華萎變。內有化佛。結跏趺坐。法合云。我觀眾生諸煩惱中有如來智。雖在煩惱。常無染污也。二蜜在巖樹。羣蜂圍繞。智者方便。除蜂得蜜。蜜喻智慧。蜂喻煩惱。三粳米未離皮糩。愚者輕棄。智者精之。當為御食。四真金墮不淨處。經歷多載。真金不壞。五貧人宅中有珍寶藏。即上所引。六如菴蘿果內實不壞。種之於地。成大樹王。合云。如來智慧在無明殼內。如果在核內。七有人持金像往於他國。途遇險難。懼被劫奪。弊物裹之。令人不識。此人命終。像棄曠野。行人謂為弊惡之物。得天眼者。去弊得金。八有一女人。貧賤醜陋。眾人所惡。而懷貴子。當為聖王。王四天下。女人不知。自為下劣之想。九鑄師鑄真金像。成己置地。外雖焦黑。內象不變。開模晃耀。九喻一一法合也。下總校量功德云。供養過去恆河沙佛。乃至造恆河沙七寶臺。高十由旬。日月如是。乃至五十恆河沙七寶臺。供養恆沙如來。不如有人。樂喜菩提。受持此經。乃至一喻。所得功德。百分不及一。千分不及一。乃至算數譬喻所不能及也。)

　　○六宣說勝行者。欲契真性。非行不階。故說普賢無方勝行。(六宣說勝行等者。既頓悟本心圓明。反傷多劫流浪。故須修習勝行。令契本源。還源觀云。如大摩尼寶。體性明淨。久被塵坌。而有鑛穢之垢。若人唯念寶性。不以種種磨治。終不能發光現物。真性亦爾。久被煩惱垢染。若人唯念真如。不以持戒定慧種種熏修。終無淨用。故經云。不如說行。於佛菩提。則為永離。又法句經言。雖誦千言。不行何益。不如一聞。勤修得益。為明勝行。故說此經。然有二種。一徧成諸行。二頓成諸行。且初者。謂次第深淺。各各差別。於中又二。一行本。二行相。言行本者。謂菩提心。大經云。忘失菩提心修諸善根。悉為魔業。故二千行法。冠於最初。善財見諸善友。皆先陳己發。表是修行器故。然菩提心略有三種。一者心體。二者心相。三者心德。言心體者。廣有無量。海雲比丘。說有十心。要略唯三。一者直心。一向正念真如法故。即是大智。無所執著。二者深心。樂修一切諸善行故。謂發大願。即四弘誓願等。三者大悲心。救護一切苦眾生故。則前二所作。亦為眾生。上解心體竟。言心相者。謂要無齊限。若約悲願。則盡度眾生。盡修諸行。經云。虛空界盡等也。若約正念真如。則下無眾生可度。上無菩提可求。中無萬行可修。亦無真如可念。故淨名云。當令此諸天子。捨於分別菩提之見。菩提者。不可以身得。不可以心得。寂滅是菩提。滅諸相故等。即斯意也。若融上三心。則度而無度。修而無修。故經云。若於一切智。發生迴向心。見心無所生。當獲大名稱。言菩提心德者。依上發心。一念之德。過於虛空。諸佛共讚。多劫不盡。故彌伽反禮於初心。若白月之新吐。海雲警其能發。美青松之萌芽。不有凌雲之心。豈展升天之翼。若無等佛之志。豈成妙覺之尊。是故經云。一切功德。皆於最初菩提心中住。雖終始不殊。而先心難矣。發菩提心品及慈氏章中。廣說其體相德三。不相捨離。猶如日輪。體是珠寶。其相圓明。德無不照。成熟苗稼。廓徹虛空。三無離理也。此是行本。廣大妙門。將入行海。故先須發菩提心。發心品云。欲見十方一切佛。欲施無盡功德藏。欲滅眾生諸苦惱。宜應速發菩提心。二明行相。謂十度萬行。廣在經文。上來兩段。總是第一徧成諸行也。二頓成諸行者。一行即一切行故。此復有二。一約心觀。謂一念相應。能頓具故。謂此心即是佛智。佛智即是無念。無念心體。內外無者。（施也。）諸過自止。（戒也。）忍可諦理。（忍也。）離身心相。（進也。）寂然不動（禪也。）了見性空。（般若也。）善達有無。（方便也。）進詣妙覺。（願也。）是真修習。（力也。）決斷分明（智也。）十度具矣。餘行例然。故修一行。成一切行。二約性融。以修一行。故稱法性。性融攝故。令此一行。如性普收。無行不具。即十玄門中諸行純雜具德也。（應云。不異理之一行全攝理性時云云。）然前徧成行布之行。與此頓成圓融之行。二無障礙。以行布是教相施設。圓融是理性德用。相是性之相故。行布不礙圓融。性是相之性故。圓融不礙行布。圓融不礙行布故。一為無量。行布不礙圓融故。無量為一。無量為一故。融通隱隱。一為無量故。涉入重重。故世親以六相圓融。上下之文非一也。)

　　○七令知位次者。行則頓修。位分因果。因有階降。果無差別。因果圓融。是此行位。(七令知位次等者。發意修習。念念在圓。（行則頓修。）有成未成。言因言果。（位分因果。）未成之中。復以塵習厚薄。業障淺深。根有利鈍。修有進怠。致令位次階降不同。若不知之。或叨濫上流。或得少為足。（因。階降也。學射之喻。於此說之。言位分不同者。第二會說十信。三說十住。四說十行。五說十迴向。六說十地。七會前一半說等覺也。）若習盡智圓。冥同性海。故得果用。無二無差。（果無差者。即第七會次三品。說妙覺位也。）然差與無差。二亦無礙。（因果圓融也。此下始明行布因果。與平等因果。二亦無礙。）然對行位．亦有二種。一行布位。初淺後深。諸位差別。二圓融位。一攝一切。一切位滿。即說成佛。一位之中。具攝諸位功德。（妙嚴品有文。）信該果海。初發心時。便成正覺。（梵行品有文。）此二相攝。例如行說。故第七會說妙覺竟後有二品。明平等因果。融前差別因果。總同無礙也。)

　　○八顯果難思者。既修勝行。必有所趣。頓證法界。成大菩提。得涅槃故。(八顯果難思等者。言難思者。華嚴所詮佛果。真應相即。分圓全收。凡聖渾融。因果該徹。十身一一無礙。十時念念徧周。十蓮華藏相圓明。十出現門法奇勝。諸教逐機。且說三身四智。此經稱性。備談十身威雄。若不讀華嚴經。不知佛富貴。為欲顯斯果德。故說華嚴大經。十種因緣。皆應一一隨其本因。如此假為問答之勢。然德雖無窮。統唯二種。一依報果。謂華藏世界海。以十不可說佛剎微塵數世界為一世界種。十不可說佛剎微塵數世界種為華藏世界海也。二正報果。謂如來十身。融三世間為十身也。此二無礙以為佛德。然依正渾融有六句。序中己明。既修己下者。若非稱性圓因。不成融通滿果。若不頓證法界。非真菩提涅槃。故云爾也。)

　　○九示其終歸者。終歸法界。若因若果。若境若心。一以貫之。法界究竟。(九示其終歸等者。經云。平等真法界。無佛無眾生。但以相待義門。強名因果心境。今既證窮念絕。何果何因。因果心境。一體無異。故經云。如心佛亦爾。如佛眾生然。應知佛與心。是三無差別。如金作器。巧拙懸殊。一以貫之。唯金究竟。法界義。如下宗中說。)

　　○十廣利今後者。聖人設教。祇在益生。現益當機。流芳萬古矣。(十廣利今後等者。夫成佛說教。起即有始。用乃無終。雨滴滄溟。與海俱竭。一言稱性。與性齊終。法界無終。斯教何盡。況大慈願力。護令法眼常存。盡眾生界。皆蒙勝益。故賢首品云。彼諸大士威神力。法眼常全無缺減。又發心品云。我等諸佛。護持此法。令未來世一切菩薩及諸眾生。未曾聞者。皆悉得聞。然益有二。一令見聞成堅種。故出現品云。如人食少金剛。終竟不銷等。二令起行成證入故。)

　　○第三總結指廣。

　　【疏】略此十義。故斯教興。廣說因緣。備於大疏。(標中應假為問云。何因緣故。說大華嚴。列十因畢。答云。略此十義。故斯教興也。是故總結。言廣說因緣者。有二意。一於一十因中。文句繁廣。一一備陳。故言廣也。二於上十義外。依大疏。更有十緣。故言廣也。十緣者。一依時。二依處。三依主。四依三昧。五依現相。六依說者。七依聽者。八依德本。九依請人。十依加者。言大疏者。釋大經疏。及新譯四十卷經之疏。皆廣釋也。)(第一門教起因緣竟。)

　　○第二辨教宗旨。(【鈔】宗者尊也。即語之所尚。或心之所尚也。旨者。旨趣。謂宗之所歸也。)

　　【疏】辨教宗旨者。統論佛教。二諦因緣。隨經不同。所宗各異。(【鈔】釋此一段。文分為三。一總辨諸教宗旨。二通難舉益。三別明此經宗旨。今初也。二諦者。中論云。諸佛常依二諦而為眾生說法。因緣者。即簡外道執其自然也。佛法雖有無師智。自然智。約其教門。要假緣顯。則亦因緣。故法華云。諸佛兩足尊。知法常無性。佛種從緣起。是故說一乘。門論云。因緣有二。一內。二外。外謂穀子為因。水土人工時節等為緣。而芽得生。泥團為因。輪繩陶師等為緣而器得成。內謂十二因緣等。然外由內變。本末相收。即總為一大緣起。是故佛教。從淺至深。不出因緣二字也。佛說生老病死無常變易等。皆由因緣。故涅槃云。我觀諸行。生滅無常。云何知耶。以因緣故。說一切法皆空等義。亦由因緣故即空。不自。不他。不共生等。故無生也。非色滅空。色相自空。說一切法假名假相。亦由因緣故即假。如鏡像水月。體雖全空。因緣會故。不得不現。說一切法皆是中道。亦由因緣。故離二邊。若言諸法不從因緣。即是定有。定有故著常。若推求定有之體不得。又不知因緣有。便言定無。定無則著斷。若解因緣。即契中道。故中論云。因緣所生法。我說即是空。亦為是假名。亦是中道義。又云。未曾有一法。不從因緣生。是故一切法。無不是空者。乃至此宗圓融別教之意。事事重重無盡。亦法界中不思議大緣起也。涅槃經說十二因緣。下中上。上上智觀之。如次得聲聞緣覺菩薩佛菩提等。故佛一代之教。不出因緣也。後別釋諸經宗旨者。言隨經不同。所宗各異者。如法華經宗一乘。涅槃宗佛性。淨名宗不思議等。)

　　○雖無生之理。實無所宗。無宗之宗。則宗說兼暢。(第二通難舉益。謂有難曰。楞伽云。一切法不生。不應立是宗。無生之理。何所宗耶。故今通云。無宗之宗。宗說兼暢。意云。上所舉楞伽文。蓋遣滯耳。若一向不立宗。何以彼經自立宗通說通。經云。宗通自修行。說通示未悟。所以昔人云。說通宗不通。如日被雲曚。宗通說亦通。如日處虛空。既有二通。非無宗矣。今云兼暢者。是日處空也。)

　　○今此。即以入法界緣起普賢行願為宗。(第三別明此經宗旨。於中有三。一指其所宗。二釋其義理。三總結歸宗。今初。如大疏中。賢首大師總以因果緣起理實法界為宗。若疏主自判大部。即以法界緣起理實因果不思議為宗。即該羅本末究竟之大宗也。今但取一品之意。一向修證趣入。返本還源。故以入字為首。文闕果者。能入所入契合之處。即是果也。)

　　○法界緣起。即所入也。普賢行願。為能入也。入通能所。(第二釋其義理。於中二。初略配。)

　　○今釋此義。即為三門。一明所入。二辨能入。三能所契合。(後廣釋。於中二。初開章。)

　　○今第一明所入者。統唯一真法界。謂寂寥虛曠。沖深包博。(後牒釋。文三。一明所入。二辨能入。三能所契合。初中又二。初總指一真法界。後別開三重法界。今初有三。一標指辨相。言統唯一真法界者。標指也。謂寂寥等。辨其相也。無聲曰寂。無色曰寥。虛謂虛無。曠謂寬曠。沖即玄奧。深即幽微。包謂普含。博謂廣徧。)

　　○總該萬有。即是一心。(二釋一心為體。總該萬有即是一心者。直指真界之體也。然此心非佛非生。非真非妄。雖非一切。而為一切根本。故序云。萬法資始。既世出世間之法不出此心。故云總該萬有。然體非萬有。故云一心。所以次云。體絕有無等。然諸經論。俱說萬法一心。三界唯識。後人不知宗旨各別。權實有殊。違於己解。則拒而不受。此是一切經論所宗。若不深淺具彰。寧究一心旨趣。今約五教對顯。令辨此中宗途。第一愚法聲聞教。假說一心。二乘之人。實有外境。不了唯心縱聞一心。但謂真諦之一心。縱云外法由心轉變。亦不得言境即是一心。（推之。即一心之義不成。故云假說。）故唯識破云。復有迷謬唯識理者。或執外境如識非無。釋云。此即有宗。依十二處教。執心境俱有。故言假說一心也。（此下。則皆實一心也。）第二大乘權教。明異熟賴耶。名為一心。簡無外境。故說一心。（雖心心所別。相見不同。但皆是心。即名一義。如一樹木。雖千枝萬葉。但皆是一木。即言一樹木也。）於中曲分有三。一相見俱存。故說一心。（相見俱存。唯識正義。雖四師各立。今且從多。故明相見二分也。）此通八識。及諸心所。（心及心所。皆有相見。常體即見分。次明相分。）并所變相分。本影具足。（相有二義。一識所頓變。即是本質。二識所緣境。唯變影緣。不得本質。）二攝相歸見。故說一心。亦通王所。（此即安慧所立一分。名自證分。謂多立二分。去相取見。為自證分也。）但所變相。無別種生。能見識生。帶彼影起。故魏譯唯識論云。唯識無境界。以無塵妄見。如人目有翳。見毛月等事。（亦是世親菩薩造。翳即非虛。如見分也。毛輪二月等。其體全無。如相分也。）三攝所歸王說一心。唯通八識。以彼心所。依王無體。亦心變故。大莊嚴論云。（無著菩薩造。有十三卷。）能取及所取。此二唯心光。貪光與信光。二光無二法。長行釋云。求唯識人。應知能取所取。唯是心光。釋上半也。如是貪等煩惱光。及信等善法光。如是二光。亦無染淨。是故二光。亦無二相也今解曰。皆云光者。是心之光影也。第三大乘實教。明如來藏藏識。唯是一心。（如來藏藏識。即入楞伽經之文也）理無二故。故說一心。於中二門。一攝前七識歸於藏。故說一心。謂前七轉識。皆是本識差別功能。無有別體。故楞伽云。藏識海常住。境界風所動。種種諸識浪。騰躍而轉生。又云。譬如巨海浪。無有若干相。諸識心如是。異亦不可得。（既云離水無別波浪。明知離本識外。別無前七。）然此門及前門。亦唯識論所破。故論云。或執諸識用別體同。釋云。即大乘一類菩薩。言八識體唯是一也。（即此門也。彼意云體是八。）又云。或執內心無別心所。（即前門也。彼意云別有也。）釋云。即覺天所計。以經言。士夫六界。染淨由心。無心所故。然是二門。是無著菩薩建立。并楞伽經文。護法雖破。豈遵枝末而背大菩薩耶。故此列於俱存王所之後。用為其次轉深也。二總攝染淨歸如來藏。故說一心。謂如來藏舉體隨緣。成辦諸事。而其自性。本不生滅。是故一心二諦。皆無障礙。故密嚴經云。佛說如來藏。以為阿賴耶。惡慧不能知。藏即賴耶識。又勝鬘經云。自性清淨心。不染而染．難可了知。染而不染．難可了知。皆明性淨隨染。舉體成俗。即生滅門。染性常淨。即真如門。如起信一心二門也。第四大乘頓教。泯絕染淨。故說一心。謂清淨本心。本無染淨。對妄想垢．假說為淨。妄既本空。淨相亦盡。唯本覺心。清淨顯現。為破諸數。假說一心也。故淨名云。一切眾生即涅槃相。不復更滅。又云。寂滅是菩提。滅諸相故。楞伽云。不壞相有八。無相亦無相。如是等文。誠證非一也。第五總該萬有即是一心。則唯是法界。性海圓融。緣起無礙。全真心現也。謂未知心絕諸相。令悟相盡唯心。然見觸事皆心。方了究竟心性。故梵行品云。知一切法。即心自性。成就慧身。不由他悟。於中有三。一融事相入．故說一心。謂一切事法。既全是真心而現。（揀法相宗唯妄識而變也。）故全心之一事。隨心徧一切中。全心之一切。隨心入一事中。隨心回轉。相入無礙。二融事相即。故說一心。謂以一事即真心故。心即一切時。此一事隨心。亦即一切。一切即一亦然。三帝網無盡故說一心。謂一切全是心故。能含一切。所含一切亦唯心故。復含一切。重重無盡。皆由一一全具真心。隨心無礙。故無盡也。此上五教。總有十門。後後轉深。門門意別。覽者一一詳審。無令前後不分．然皆說一心。有斯異者。蓋以經隨機說。論逐經通。人隨論執。致令末代。固守淺權。後之三門。即別教一乘之意。正當疏文。然以前望此。則前七不攝後三。以此望前。則十門全統。若直剋論疏意。但是一真心體。未開收攝之門。為恐外求之故。說總該萬有。所以指云即是。不云攝歸。故此後方云。強分理事等也。又一切眾生悉具。亦是該有之義。)

　　○體絕有無。相非生滅。莫尋其始。寧見中邊。迷之則生死無窮。解之則廓爾大悟。(三明體相離過。體絕等者。離過非也。體者。本覺真知也。故問明品。有佛境界智。及佛境界知。疏釋云。智即能證。知即心體。通於能所。便引七祖云。知之一字。眾妙之門。言絕有者。離一切相故。言絕無者。靈知不昧故。肇公云。知有有壞。知無無敗。其知之知。有無不計。又秦主云。若言第一義諦。廓爾空寂。無聖人者。知無者誰。肇公印定云。實如明詔。實如明詔。又起信論云。真如自體。有大智慧光明義故。真實識知義故。又般若論云。欲言其有。無狀無形。欲言其無。聖以之靈。以離相釋不有。諸家共明。以真知釋不無。諸家少說。故廣引證也。言相非生滅者。相即指前寂寥虛曠等相也。相有二種。一狀。二性。二皆名相。今即性也。非青黃等相。言非生滅者。直指此心不是生滅之相。不同前後。以諸法無性釋非生。以無性緣起釋非滅等。言莫尋其始者。顯分限難籌。豎無初際故。寧見中邊者。橫無蹤迹故。然中邊有二意。一不在內外中間之邊。二不屬有無即離斷常二邊。無對待故。故亦不言中道。彰迷悟損益。迷之等者。正當萬法資始義也。應先問云。既非一切。何有生死之凡。大覺之佛。故云迷之等。意云。只由此心不定屬聖。故迷之屬凡。不定屬凡。故悟之成聖。然即凡聖之時。自體亦非凡聖。不變易故。如鏡現雜穢之相。鏡非雜穢。現鮮潔華彩之相。鏡非華彩。故還源觀中。顯自性清淨圓明體云。隨流加染而不垢。返流除染而不淨。在聖體而不增。處凡流而不減。雖有隱顯之殊。而無差別之異。煩惱覆之則隱。智慧了之則顯。非生因之所生。唯了因之所了等。此亦正是體絕有無。相非生滅之義也。)

　　○諸佛證此。妙覺圓明。現成菩提。為物開示。不知何以名目。強分理事二門。(二別開三重法界。於中二。初結前生後。後融而開釋。今初先結云。諸佛證此心體。故得妙覺圓明。示現成佛。本意只為欲與眾生開示此心體也。故法華經云。唯為一大事因緣故出現於世。欲與眾生開示悟入佛之知見也。（準天長疏解云。佛之知見。非三非五。故云一。廣博包含。故云大。諸佛儀式．說此化生。故云事。眾生有此機能感於佛曰因。佛即應之曰緣。故者．所以。由此一大事因緣。所以佛出於世。開示悟入者。此之四句。不出於二。初二句能化。後兩句所化。能化有二。謂大開而曲示。此屬於佛。所化有二。謂始悟而終入。此屬眾生。若依法華論釋。開者。雙開菩提涅槃二無上果。示者。別示法身。顯三乘同體。悟者。不知義。別指報身。二乘不知。說令知故。入者。因義。修因契入。華嚴疏主清涼國師解云。開者。開除惑障。示者。示真實理。悟者。悟妄本空。了心體寂。只令悟上真理。入者。冥於心體。又南岳大師釋云。良以佛之知見。蘊在眾生。若眾生無佛知見者。何論開示。）但為眾生未能直入。故方便且說三乘。而其本意。唯為如來知見。知見即此一法界心。故此結前心體云。為物開示。不知何以下。生後也。心體無名可言。約義強分理事也。)

　　○而理事渾融。無有障礙。畧為三門。第一事法界。第二理法界。第三無障礙法界。(後融而開釋。文二。先開章。事法界者。界即分義。理法界者。界即性義。無障礙法界者。即分性相即而無礙也。)

　　○第一事法界者。不出色心。萬象森羅。依正境智。相用顯然。皆曰事也。(後牒釋中三。初釋事法界。次釋理法界。後釋無障礙法界。今初也。事法界者。謂三世差別邊際。意識所知。並名法界。故十八界攝百法。法界獨攝八十二也。雖眼等緣境不同。別開五根五塵。然亦是同時意識所知也。縱八識名界。取其因義。亦事法界攝。故知事法界。攝差別法無不盡也。言不出者。然差別種類事法。若一一列名。千卷不盡。今以色心等統之無餘。故云不出也。色心。即六境之色。六識之心。萬象森羅者。亦即色也。意顯森然羅列可觀之狀。故再舉之。依者。凡聖所依之國土。若淨若穢。正者。凡聖能依之身。謂人。天。男。女。在家。出家。外道。諸神。菩薩。及佛。五十五善友。不出此十。於中有逆有順。有正有邪。善財見聞。皆得證入。正表皆事法界也。境者。所知之境。謂權實差別之教。所詮差別之義。智者。因智差別不同。果智無量勝解。故釋題云。智分因果。問。境智豈不即色心耶。答。色心通迷悟邪正。境智即一向趣入諸位修行。決斷邪正。問。豈離邪境而說正耶。答。由心迷悟之異。境亦成差。如蛇是迷心之境。繩是悟智之境也。相用顯然者。總結成事法界也。)

　　○第二理法界者。體性空寂。頓絕百非。畧有二門。一性淨門。在纏不染。性恆清淨。雖徧一切。不同一切。如溼之性徧於動靜。凝流不易。清淨恒常。二離垢門。謂由對治。障盡淨顯。隨位淺深。分十真如。體雖湛然。隨緣有異。如陶冶塵滓。鍊磨真金。(第二釋理法界。此當界即性義。故云體性空寂。一標指辨相中。言頓絕百非者。不待修行．漸漸絕之。性本俱離。故云頓也。百非。即非色非心。乃至內外大小等。百者。通而言之。非定從一二數滿百也。略有二門者。即性淨。及離垢二門也。經云。真如平等無相身。離垢光明淨法身。（上句前門。下句後門。）又寶性論云。清淨有二種。一自性清淨。謂性淨解脫。無所捨離。以彼自性清淨心體。本離一切客塵煩惱故。二離垢清淨。謂障盡得解脫故。又無上依經云。淨有二義。一自性清淨。是其通相。（凡聖同淨。故云通相。）二離垢清淨。是其別相。（唯聖有也。）今初分二。初標門略釋。言在纏不染者。勝鬘經云。染而不染。難可了知。後通難釋成。雖徧一切不同一切者。謂外難云。此性淨門明理法界。即是一切染淨諸法之至體也。既隨諸緣成於染淨。即同一切。云何此云在纏不染等耶。疏釋云。雖徧一切。不同一切。故經云。譬如法界徧一切。不可見取為一切。次喻顯。凝流不易者。凝流者。凝即冰凍凝結。流即津液流注。不易者。達水常溼。寧疑波湛之殊。離垢門中云。對治等者。對治者。智也。障盡者。十障也。淨顯者。十如也。隨位淺深者。十地不同也。分十真如者。正顯離垢之體也。且初地斷異生性障。證徧行真如。住歡喜地。二斷邪行障。證最勝真如。住離垢地。三斷暗鈍障。證勝流真如。住發光地。四斷微細煩惱現行障。證無攝受真如。住燄慧地。五斷同下乘般涅槃障。證類無差別真如。住極難勝地。六斷粗相現行障。證無染淨真如。住現前地。七斷細相現行障。證法無差別真如。住遠行地。八斷無相中作加行障。證不增減真如。住不動地。九斷於利他門中不欲行障。證智．自在所依真如。住善慧地。十斷於諸法中不得自在障。證業自在所依真如。住法雲地。問。夫真如者。是諸法實相。體性空寂。本自湛然。離諸句數。不可分別。云何此說分十真如耶。答。疏云。體雖湛然。隨緣有異也。即真如體本無有異。但對障染粗相。即證不同。遂說有異。問。似於何者。答。疏舉喻云。如陶冶塵滓。鍊磨真金也。陶謂陶汰。冶謂鑄冶。陶沙鑄鑛而鍊真金。沙鑛如障。金喻真如。故十地品中。地地以金為喻。)

　　○第三無障礙法界。畧有三門。一相即無礙門。二形奪無寄門。三雙融俱離性相渾然門。今初。一心法界。含真如生滅二門。互相交徹。不壞性相。其猶攝水之波非靜。攝波之水非動故。(第三釋無障礙法界文中三。一相即無礙門。二形奪無寄門。三雙融俱離性相渾然門。今初。言一心法界。含真如生滅二門者。即起信論。（馬鳴菩薩是佛滅度六百年後出世。故摩訶摩耶經云。如來滅度六百歲已。諸外道等。邪見競興。毀滅佛法。有一比丘。名曰馬鳴。善說法要。降伏一切諸外道輩。即宗百本大乘經。乃造起信論等也。）論初立義云。摩訶衍者。總說有二種。一者法。二者義。所言法者。謂眾生心。是心則攝一切世間出世間法。依於此心。顯示摩訶衍義。後釋云。依一心法有二種門。一者心真如門。即約體絕相義也。謂非染非淨。非生非滅。不動不轉。平等一味。性無差別。一切眾生即涅槃相等。二者心生滅門。即隨緣起滅義也。所以於如來藏心說有生滅者。謂隨熏動轉。成於染淨。染淨雖成。性恆不動。正由不動之性。能成染淨之相。故不動性亦在動門。又云。是二種門。皆各總攝一切諸法。何者。以一心含通別二門。以真如門是染淨通相。通相之外。無別染淨。故真如門。總攝一切。生滅門者。別顯染淨。染淨之法。無所不該。故云總攝一切諸法。以此生滅。即是真如隨緣。變作諸法。諸法既無異體。還攝真如門。又真如是泯相顯實門。不壞相．一切即泯。故得攝於生滅。又生滅是攬理成事門。不壞理而成事。故得攝於真如。是故互相交徹。不壞性相。何者。以是二門。不相離故。如金與莊嚴具。若以金攝具。具無所遺。以具攝金。則金無不盡。良以二門一揆。全體徧收。故得交徹等也。今此用者。先標交徹。及不壞性相之所以也。真如即理。生滅即事。二門若非一心。即不交徹。一心若無二門．即壞性相。故次云。互相等也。下喻結可知。)

　　○二形奪無寄門者。謂無事非理。故事非事也。無理非事。故理非理也。(二形奪無寄門。疏言無事非理故事非事者。謂事既攬理。遂令事相皆盡。唯一真理。平等顯現。以離真理無事可得故。如以水奪波。波無不盡。言無理非事等者。謂真理隨緣成諸事法。然此事法既帀於理。遂令事顯而理不顯。如水成波。動顯靜隱也。)

　　○三雙融俱離性相渾然門者。曲有十門。(三明雙融俱離性相渾然門中有二。初標牒。後開釋。曲有十門。於十門分之為二。初前之七門。明事理無礙。後之三門。明事事無礙。今初。)

　　○一由離相故．事壞而即理。二由離性故．理泯而即事。(初二門出理事相。於中初門。事壞即理。疏云離相故者。此標所以也。相即是事。此舉緣起如幻之事。非妄計定相之事也。事壞而即理者。正顯理相也。二明理泯即事。疏言由離性故者。舉其所以。此明無我理。非事外定空之理也。理泯而即事者。正顯事相也。)

　　○三由離相不壞相故。事即理而事存。以非事為事也。四由離性不泯性故。理即事而理存。以非理為理也。(第三門。舉第一門收第二門。明理時不失事。疏言由離相。即第一門由離相故。不壞相故．即第二門理泯而即事。即是反顯不壞相。此舉所以也。言事即理等者。正顯理時不失事。言事即理者。意顯非取理外定相之事。如摩尼珠空淨所現之丹青。非朱砂藍色之丹青。故於珠全空時不礙色存也。言非事為事者。意顯非是妄情所計定相之事。只以真理隨緣所成之事為事。故約理時不失事也。如摩尼珠體空淨。能現眾色。摩尼珠體空淨喻理。所現眾色喻事也。第四以第二門收前第一門。明事時不失理。疏言由離性不泯性故者。此標其所以也。離性即第二門離性故。不泯性者。即第一門。性即是理。言以非理為理者。意取緣起無性之理。非取事外定空之理。如珠幻色無體之空。非太虛之空。故於珠全色之時。不礙空存也。)

　　○五由離相不異離性故。事理雙奪。逈超言念。(第五收一二二門同時。故理事俱絕。疏言離相。即第一門明離相故。不異離性者。即第二門明由離性故。是即舉第一門收第二門同時。是以雙泯。又亦由前三四二門既不相失。隨一泯時。即一切泯。如前珠色。珠泯即色亦泯也。)

　　○六由不壞不異不泯故。有初事理二界俱存。現前爛然可見。(第六以第三門收第四門。明理事雙存。疏言不壞。即第三門中不壞相。不異不泯者。即第四門中明不泯性。此是舉所以。既不壞相．不異不泯性。即隨一存時。二皆存也。如珠現色。珠在色亦在也。)

　　○七由不壞不泯。不異離相離性故。為一事理無礙法界。使超視聽之妙法。無不恒通於見聞。絕思議之深義。未曾礙於言念。(第七舉第六門收第五門。明事理無礙。疏七由下。此中有三義句。一標所以。二正明無礙。三舉德顯能。不壞至離性故。此標所以也。不壞不泯。即第六門明不壞不泯。離相離性．即第五門明離相不異離性。此中亦明存泯無礙。第六明存。第五明泯。此二門既其同時。故無障礙也。亦遠收第三四。及一二門。疏言不壞。即第三門。明不壞相故。不泯。即第四門。彼明不泯性故。離相。即第一門。離性。即第二門故。總之一處。為一事理無礙義也。言超視聽及絕思議者。即指離相離性也。言恆通見聞及未曾礙於言念者。即指不壞不泯也。邐迤有此三重。事理無礙之義方備。智者一一審之。令見門門之意。不得率爾粗心。失其深趣。由上義故。成下三門事事無礙義也。)

　　○八由以理融事。令無分齊。如理之徧．一入一切。如理之包．一切入一。故緣起之法。一一各攝法界無盡。(八躡前意。明事事無礙之所以。及總相明一切諸法。一一皆能徧能包。各各無盡。言以理融事等者。以事無別體。全假理成。以諸緣起。皆無自性故。由無性理．事方成故。事既攬理．即事相全虛。既事理相即。故能一一包徧。言如理之徧者。謂諸事法與理非異。故事隨理而圓徧。全一塵普徧法界。法界全體徧諸法時。此一微塵。亦如理性全在一切法中。如一塵。一切皆爾。如理之包者。謂諸事法與理非一。故存本一事而能廣容。如一微塵。其相不大。而能容攝無邊法界。由剎等諸法。既不離法界。故俱在一塵中現。由上一事含於理故。餘一切事與所含理體不異故。隨所含理。皆於此一事中現。如一塵。一切皆爾也。)

　　○九由因果法界各全攝故。令普賢身中。佛佛無盡。佛毛孔內。菩薩重重。(九又躡前諸法之例。明佛菩薩各相全攝。重重無盡。)

　　○十由因果法界差別之法。無不恒攝法界無遺故。隨一一門。一一行位。各攝重重。故廣剎大身。輕塵毛孔。皆無有盡。(十又於前因果中。各自有多多差別。若分若全。乃至微細。亦各具攝重重無盡。故云剎身塵毛等也。廣剎大身等者。此明依正無礙。今釋此文。聊作六句。一以輕塵攝廣剎。大經云。佛剎微塵數。如是諸剎土。能於一念中。一一塵中現。又此經下文云。一塵中有塵數剎。一一剎有難思佛等。二以毛孔攝大身。現相品云。如來於一毛孔中。一切剎塵諸佛坐等。三以毛孔攝廣剎。故阿僧祇品云。於一微細毛孔中。不可說剎次第入。毛孔能受彼諸剎。諸剎不能徧毛孔等。四以輕塵攝大身。此經下文云。於一塵中塵數佛。各處菩薩眾會中。無盡法界塵亦然。深信諸佛皆充滿等。五以輕塵攝身剎。大經云。一一塵中無量身。復現種種莊嚴剎等。六以毛孔攝身剎。大經云。一毛孔中難思剎。等微塵數種種住。一一皆有徧照尊。在眾會中宣妙法等。此即皆由一一各攝法界無盡故。（此上二句中。皆有一多無礙。大小相容。）)

　　○以其後一。總融前九。為第三渾融門也。亦融前二。不離此門。(又此亦者。即是總。總融前故。如文可知。)(第一明所入竟。)

　　○第二明能入者。總即普賢行願。若別說者。略有二種。一者身入。二者心入。身由心證。故廣辨心入。心入有三。一者正信。二者正解。三者正行。此三無礙。謂於此行門。深忍樂欲．淨信不逾。於斯行門．曉了性相。依之起行．一一真修。解行相扶．自然契合。(於中二。一總標行願能入。二別說身心能入。文中又二。一略指身心。二身由下。廣釋心入。隨識則身阻礙。依智則身融通。先標列。然從凡至聖。不過信解行證。證是果相。義在契合中收。今明能入之因。故此但明三也。言此三無礙者。有信無解．增長無明。有解無信．增長邪見。有解無行．其解必虛。有行無解．其行必孤。若稱法界．三必無礙也。後解釋。疏謂於此至不逾者。釋信也。於斯至性相。釋解也。依之至真修者。釋行也。親證唯解行。故但結二。)(第二明能入竟。)

　　○第三能所契合者。正顯入義。入者。了達證悟之名。畧有二門。一者果海。離於說相。二者因門。可寄言說。(文三。初釋入字。次略有下。雙指因果。)

　　○今且略明．無分別智．證理法界．以為五門。一能所歷然。二能所無二。三能所俱泯。四存亡無礙。五舉一全收。(後今且下。寄說因門。於中二。初明入理法界。後明入無障礙法界。初中三。初標舉開章。二第一下。隨門牒釋。三結前五門。生後文勢。)

　　○第一能所歷然者。謂以無分別智。證無差別理。心與境冥。智與神會。成能證智。證所證理。如日合空。雖不可分。而日光非空。空非日光。(二中五如文。一明能所歷然。第一則法相宗證道。謂大乘始教也。夫法。約內．則分別名識。無分別名智。約外。則差別名境。無差別名理。亦名境也。心與境冥等者。即唯識見道偈云。若時於所緣。智都無所得。（與境冥。與神會。）爾時住唯識。離二取相故。二取。謂能所。即前加行推一切法名義自性差別空。能緣亦空。然未冥合。故偈云。現前立少物。謂是唯識性。以有所得故。非實住唯識。少物謂空相也。有所得者。未冥合也。日空者。喻理智。但晝明便是日光。不必須見日輪之相。及照物之相也。)

　　○第二能所無二者。以知一切法．即心自性。以即體之智．還照心體。舉一全收。舉理收智．智非理外。舉智收理．智體即寂。如一明珠。珠自有光。還照珠矣。(二能所無二。第二法性宗證道。謂大乘終教也。知一切法即心自性。是梵行品文。言即體之智等者。七祖云。只是無念之心。自知無念。文云。即體而用自知。即用而體自寂。又迴向品云。無有如外智能證於如。亦無智外如為智所證。)

　　○第三能所俱泯者。由智即理．故智非智。以全同理．無自體故。由理即智。故理非理。以全同智．無自立故。如波即水．動相便虛。水即波故．靜相亦隱。動靜兩亡。性相齊離。(三能所俱泯。第三即大乘頓教中證道。泯有二意。一互奪故。具如疏文。二本心頓現故俱泯。謂本覺心體自知。不可將知更知心體。以照體獨立故。如眼不自見。刀不自斫等。故七祖云。擬心即差。正證之時．無別能證。能證既無．即是本心。所證無得．亦唯本心。故能所本絕。般若心經云。無智亦無得。又四祖云。若以知知寂。非是無緣知。如手執如意。非無如意手。若以自知知。亦非無緣知。如手自作拳。非是不拳手。手不執如意。亦不自作拳。本手自然在。非謂於無手也。若知不知寂。亦不自知知。本心宛然在。非謂於無知也。疏文喻中。正喻互奪。亦合後義。水之動靜兩亡。即能所互奪。是前義也。而溼體顯現。不屬動靜。即為泯也。靈知本覺顯現。不屬理智．亦然。)

　　○第四存泯無礙者。以前三門。說有前後。體無二故。離相離性．則能所雙泯。不壞性相．則能所歷然。正離性相即不壞故．存亡無礙。如波與水。雖動靜兩亡．不壞波溼。(第四文相自顯。然必曰能證。方悟心體本絕能所。故三門無二也。)

　　○第五舉一全收者。上列四門．欲彰義異。理既融攝。曾何二源。如海一滴。具百川味。(第五總收也。前門但收存泯。此門又收開合。以前三門則存泯開。第四門則存泯合。此門復收開合為一也。故邐迤五門方備也。)

　　○上但約無分別智。證於真理。有此五門。(三結前五門。生後文勢。言但約者。意表義理未盡。四法界唯一也。就一之中。有此五門法相。又唯得第一一門義也。故知有云。唯識論一部。一切經論已備者。輕謗佛法之甚也。哀哉哀哉。)

　　○若以無障礙智。證無障礙境。境智圓融。難可言盡。總為能所契合。(後明入無礙境界也。無礙智者。即如理智。如量智。乃至三智。四智。皆無障礙。以成重重無盡也。無礙境者。正明事事無礙法界。含攝事法界。及理事無礙法界。俱無障礙。亦總成重重無盡也。又一切境。皆是自心。謂無心外境。能與心為緣。何以故。由心不起。外境本空故。出現品明如來境界云。如是如是思惟。如是如是顯現。即心見境界之佛。即境見唯心如來。又心中悟無盡之境。境上了難思之心。心境重重。重重無盡。言總為能所契合者都結也。)(第三明能所契合竟。)

　　○上之三門。以後契合。但合前二。故三門一揆。為入法界緣起普賢行願之宗矣。

　　其行願別相。文中具之。(第三總結歸宗。於中二。初結三門無二。後結行願在經。)(第二門辨教宗旨竟。)

　　○第三翻譯傳授。畧有二門。第一徵源。第二翻譯。今初。

　　【疏】徵源者。此經。即貞元新譯大方廣佛華嚴經第四十卷別流行也。(【鈔】文分為二。先標牒。後正釋。釋中又二。初正指其源。)

　　○故西域相傳云。普賢行願讚為略華嚴經。大方廣佛華嚴經為廣普賢行願讚。

　　以今觀之。理實然矣。

　　一經之主。即是普賢。初會即是普賢所說。窮終亦是普賢所說。五周之因．皆普賢行。五周之果．即普賢行之所成。亦是得果不捨因門之果用爾。復是四十卷之窮終。徧收玄妙。(後以略含廣。文中三。初引西域相傳是經之偈讚。故云行願讚。非謂讚唄。前譯不知是經。故謂之讚文也。次以今下。詳理印定。後一經下。釋其所以。言一經之主即是普賢者。普賢是法界體。（義在歸敬中說。）經唯詮法界故。初會等者。初會即菩提道場。總有三名。約處。名菩提場會。約人。名普賢菩薩會。約法。名所信因果會。普賢為主者。以此會舉毗盧遮那曠劫修因。嚴淨剎海。令物信受。知皆有分。修必契故。表佛所說。如所證故。成菩提處．即說此經。唯普賢行。方能證入。是故此會普賢為主。疏言窮終亦是等者。善財求友．徧歷諸位。至於最後因圓門中。亦是普賢所說也。疏五周等者。即顯大經一部。通有五周因果。初會有六品十一卷經。名所信因果。謂世界成就品。及華藏世界品。明其果德。毗盧遮那品明往因行。是所信故。第二從第二會至七會隨好光明功德品。總有二十九品。三十七卷。名差別因果。二十六品辨因。佛不思議法品下三品明果。因歷六會。果不該因。故名差別因果。第三普賢行品下。二品四卷。名平等因果。普賢行品為因。出現品為果。因是得果不捨之因。果是大用性起之果。因該果海。果徹因源。故云平等。第四以第八會一品七卷經文。名成行因果。具五位行。總名為因。現八相用。名之為果。沒彼位名。頓彰行法。故懸河二百問。瓶寫二千酬。皆明圓融普賢行故。故名成行。第五以第九會有一品二十一卷經。即今四十卷。總名證入因果。初明佛果大用是證入果。後明菩薩獲益是證入因。若漸若頓。若因若果。皆證入故。今言因皆普賢行。果皆普賢行所成者。明因果相攝。即位前及當位也。疏言得果不捨等者。明即果之因。即位後普賢也。言復是四十等者。謂前明五周。總指大部。此後唯指當品故。)

　　○第二翻譯。

　　【疏】翻譯者。自古及今。總有三譯。初即晉朝三藏佛度跋陀羅。唐言覺賢。譯出一卷。五字成偈。(【鈔】文三。初總標三譯。二會通今昔。三別明今經。初中文二。先總標。後別列。列中云初晉朝等者。即東晉朝時也。佛度跋陀羅者。此曰覺賢。古云佛賢。此三藏是北天竺人。五歲而孤。十七出家。一日誦習。可敵一月。及受具戒。修業精勤。博學羣經。多所通達。儀範率素。不同華俗。而至韻清遠。雅有淵致。每與羅什法師共論法理。振發玄緒。多有妙旨。後為郢郡內史孟顗．右衛將軍褚叔度。與沙門慧嚴慧義等百有餘人。請譯支法領所持來于闐所得大華嚴等一十二經中譯此經。五言成偈。故云晉朝等也。)

　　○第二大唐代宗之朝。大辨正三藏。翻譯一本。七字成偈。(第二大唐代宗等者。代宗即唐第八帝。言大辨正等者。此三藏號阿目伽。此云不空。即玄宗肅宗代宗三帝灌頂師也。本名智藏。是北天竺婆羅門族。先門早逝。育於舅氏。遂隨母姓康。至年十歲。隨舅氏至武威太原。至十三。事大弘教國師。十五落髮。二十進具。善一切有部。洞曉聲明。後往五天竺。徧學顯密。天寶五載。還歸上京。大弘顯密。三帝歸誠。親受灌頂。至代宗永泰元年十一月一日。制授大師。特進試鴻臚卿。號大廣智三藏。三朝恩澤。倍異常倫。灌頂度人。數盈億萬。至太歷九年六月十一日。有詔就加開府儀同三司。封肅國公。食邑三千戶。弟子因賀。大師不悅。而告之曰。聖眾儼然。垂手相慰。白月圓滿。吾之去時。奈何臨終。更竊名位。附表令懇讓。不從。遂更進表辭聖。因茲示疾。壘足而終。年有七十。僧臘五十一矣。後至七月十六日。就塔所具茶毗之禮。隨喜者億千萬人。是日有詔。令高品劉仙鶴。就塔所置祭。兼贈司空。諡大辨正廣智三藏。經歷三朝。所譯教法一百二十餘卷。更有諸佛示權。摧魔護國。非臣所堪聞者。緘在於天宮。其餘可聞者。頒宣於天下。於中譯此後偈經文。亦是七言。故云第二代宗等也。此則唯譯後偈經文也。以前長行文。祇此一譯故爾。)

　　○第三。即今貞元所譯。亦是七言。

　　○而上二本。並云是賢吉祥菩薩所造。而非佛經。今乃是經。普賢菩薩所說。良以普賢與賢首。名義相濫。又多別行。故昔三藏。謂非佛經。又前二本並無長行。故十行相。不得顯著。今有長行。條流各別。孱然不差。佛經無惑。(二會通今昔。文中有五。一明昔謂非經。二今乃下。以今證昔是經。三良以下。辨昔疑所以。四又前下。明昔文含隱。五今有下。明今文顯備。結定無疑。問。上二皆同是菩薩說。何得普賢即同佛說。得名為經。賢吉祥即名為造。不得名經。答。賢吉祥雖是菩薩。行位權實。不見有說處。例同馬鳴龍樹等。但得名造。故但名讚。不得言經也。此且據大分說。若據十身中。亦有菩薩身。又五人說法中。亦有菩薩說。名經亦無妨。然且依勝說。言名義相濫者。以梵云跋捺囉。此名為賢。若言三曼多跋捺囉。此云普賢。跋捺囉（二字合呼）室哩．（二字合呼）此云賢首。皆有賢字。故相濫也。問前言賢吉祥。此云賢首。何故不同。答。以梵云室哩。此有三名。一名德。二名首。三名吉祥。如曼殊室利。此云妙德。或云妙首。或云妙吉祥。此中亦爾。故亦無妨。又以西天頻遭毀滅。致令大部。或斷或連。今梵本昭然。文勢連續。故無疑也。余意亦謂實是賢首菩薩於經中錄出行願之意。述成讚文。即前二譯。文意可爾。)

　　○即貞元十二年。歲次丙子。詔罽賓三藏沙門般若。於京師大崇福寺。譯成四十卷。即舊經入法界一品。(後別明今經中二。初明翻譯一品。具諸勝緣。後明別行一卷。樞要可寶。今初有四。一正明翻譯。即貞元十二年六月五日起首翻譯。至十四年二月二十四日進上。故云貞元等也。言罽賓者。即北天竺界。羯溼彌羅國之別名。三藏般若金剛者。具云般若智。般若云慧。即三藏名金剛智慧也。於京師者。即西京也。公羊傳云。京者。大也。師者。眾也。謂天子所居。必以眾大之辭言之。故曰京師。言大崇福寺。古名西太原寺。為唐家起自太原。以報地恩。造五所寺。總名太原寺。後因天后重修。改名崇福。此即翻譯之處。此三藏自代宗朝。來至此國。梵夾既至。遂詔令翻譯。四十卷成部。與義學大德利言超悟良秀良愿圓照兼疏主等八人同譯。諫議大夫孟簡等潤色。餘即可知。二會通新舊。舊經等者。即古譯兩本。皆名入法界品也。晉本十四卷。唐本二十一卷。今展此文為四十卷也。)

　　○其經梵本。即南天竺烏茶國王吉祥自在之所進也。(三明得梵本之來處者。言烏茶等者。即彼表云。南天竺烏茶國。深信最勝善逝法者。修行最勝大乘行者。吉祥自在。作清淨師子王。上獻摩訶支那大唐國大吉祥天子大自在師子王中大王。手自書寫大方廣佛華嚴經百千偈中所說善財童子親近承事佛剎極微塵數善知識行中五十五聖者善知識。入不思議解脫境界普賢行願品謹奉進上。伏願大國聖王。福聚高大．超須彌山。智慧深廣．過四大海。十方國土．通為一家。及書此經功德。願集彼無量福聚。等虛空界。一切世界海無盡眾生界。一切皆如善財童子。得佛正見。具足智慧。見不思議真善知識。咸生喜歡。得佛廣大普光明照。離諸貪著。成就無垢普賢菩薩最勝行願。伏願書此大乘經典進奉功德。慈氏如來成佛之時。龍華會中。早得奉覲大聖天王。獲宿命智。瞻見便識。同受佛記。盡虛空。徧法界。廣度未來一切眾生。速得成佛。)

　　○然自古譯經。或三藏持來。或遣使迎請。未有如今彼國帝王。親貢梵文。越十萬之煙波。踰千日之險阻。紆彼御札。獻我聖君。若非德合乾坤。道光三古。威臨八極。化洽萬方。孰能有此光大休烈。難思圓極。再闡神州。(四正明勝緣。文中分三。初明得梵本之希奇。次辨翻譯之緣備。後校量今昔之具闕。初中言或三藏持來者。即騰蘭世高等也。遣使迎請者。如羅什和尚等。三古者。上古謂三皇。（一伏義。二神農。三黃帝。）中古謂五帝。（一少昊。二顓頊。三高辛。四唐堯。五虞舜。）下古謂三王。（一夏后。二殷湯。三周姬。）即帝道光絕前代也。言八極者。亦曰八宏。或云八荒。即總指方隅也。神州者。即唐國也。神者。靈也。總指唐國以為神州也。)

　　○然夫教流非一緣矣。要在時清道泰．正化可行。大國中華．皇城鳳闕。明王聖帝．崇重法門。輔佐賢良．翊贊玄化。人多聰敏．道器可持。方有聖靈．潛運冥衛。不憚勞苦．傳譯中華。音善兩方．義兼權實。明賢高識．啟發讚揚。內外悉心。潛顯兼衛。方令圓教．流通未聞。(二辨翻譯之緣備。有三。初標也。二列有十緣也。一時清。二處勝。大國中華。皇城鳳闕。言中華者。草盛曰華。謂此中國．觸事榮盛。故曰中華。三君聖。四臣賢。五器感。人多聰敏道器可持者。即譯場諸德。及通此方傳持之人。六聖應。若無聖力。譯必不成。七內護。即譯主三藏。八外護。即竇霍二中尉。九結內外。十結隱顯也。配文可知。三方令下。結也。)

　　○緬想昔傳。事多闕畧。具斯勝事。莫盛當朝。(三校量今昔之具闕。)

　　○今此一經。即彼四十卷中第四十也。

　　而為華嚴關鍵。修行樞機。文約義豐。功高益廣。能簡能易。唯遠唯深。可讚可傳。可行可寶。

　　三藏持命。國德專精。勉竭愚誠。以副詔旨。畧其廣疏。為此別行。(後明別行一卷樞要可寶。分三。一標經屬當。二讚重勸修。關鍵者。即門之橫關豎鍵。樞即門樞。機即弩機。言此一卷經。乃大部之樞機。最為切要也。功高益廣者。如下顯經勝德分中。經文廣明可取彼文。而於此說。能簡等者。以簡略易入之門。令到至遠至深之境。豈不妙哉。故疏云。可讚可傳等。三應請別行。三藏者。即譯主也。國德者。譯場諸德也。勉竭愚誠等。疏主謙也。)

　　○第四釋經名題。

　　大方廣佛華嚴經入不思議解脫境界普賢行願品之四十

　　【疏】於中二。先解總題。後明品目。總題即無盡修多羅之總名。品目即所宗之玄妙。以總該別。故存總名。(【鈔】即無盡修多羅之總名者。問。此經龍樹菩薩（此菩薩是如來在楞伽會中。已曾懸記。佛滅後七百年方出世。造智度論。中觀論。楞伽經云。吾滅度後七百年時。有大名稱沙門。厥號龍樹子。廣破有無宗。往生安樂國。）至於龍宮。見上本有十箇三千大千世界微塵數偈。一四天下微塵數品。此亦是有盡之名。何故此中言無盡耶。答。準大經疏中自狹至寬。總有十類。一略本經。即今大部八十卷等。二下本經。有十萬偈。四十八品。三中本經。有四十九萬八千八百偈。一千二百品。四上本經。有十箇三千大千世界微塵數偈。一四天下微塵數品。五普眼經。即海雲所持。以大海量墨。須彌聚筆。書此普眼法門一品中一門。一門中一法。一法中一義。一義中一句。一句中不得少分。何況能盡。但是深入法界菩薩陀羅尼力之所能持。六同說經。謂一類須彌山形世界。徧於虛空。容毛端處。以言聲說。無有窮盡。如不思議法品云。如一佛身。以神通力。轉如是等差別法輪。一切世界。法無能喻。如是盡虛空界一一毛端分量之處。乃至一一化身。皆如是說。音聲文字句義。一一充滿法界等。七異說經。謂樹形等世界。世界既異。其中眾生根類亦別。如來於彼現身立教。施設不同。不可定其色與非色。言與非言等。則部類難量。八主伴經。謂遮那所說。雖徧法界。然與諸佛。互為主伴。九眷屬經。為餘根器。各各不同。不能聞此通方之語。隨其說教。令入此門。皆為此經勝方便故。名眷屬經。十圓滿經。謂此上諸本。總融為一無盡大修多羅海。隨一會一品。一句一文。皆攝一切。無有分限也。然此十類皆是華嚴。望前四類。即有盡限。望普眼等。即是無盡。故云無盡等總名也。品目即所宗等者。此品是修證返源之意。故入不思議解脫等。是所宗也。以總該別等者。七字既該廣略。略中亦具七字之義。故存之也。)總名七字。略為四門。第一總顯得名。第二對辨開合。第三具彰義類。第四展卷難思。今初經題七字。即為七義。大。體也。方。相也。廣。用也。佛。果也。華。因也。嚴。總相也。經。能詮也。故人法雙題。法喻齊舉。體用無礙。因果周圓。故無盡法門。不離此攝。(疏中但顯得名。今即具彰名義。（皆有二義。）大以當體得名。常徧為義。（常即豎無初際。徧則橫該無外。不同法相。簡小為義。）方以就法得名。（疏云。相者。配三大也。由體大絕一切。用大但明應起。相大正當法之總相。故偏受方名也。）軌持為義。（雙持性相。永無損減漏失。軌生物解。照立則智圓也。）廣以從用得名。包博為義。（包則廣容。博則廣徧。）佛以就果得名。覺照為義。（覺則悟大夜之重昏。照即朗萬法之幽邃也。）華以從喻得名。感果嚴身為義。（感果。則萬行圓成。嚴身。則眾德備體。）嚴以功用受名。（疏云。總相者。以能嚴所嚴。皆云嚴也。）資莊為義。（資廣大之體用。莊真應之佛身。）經以能詮得名。攝持為義。（持性相之義。攝眾生歸源。如別釋中。）故人法至齊舉等者。明七字得名圓備也。如諸經得名。有其多種。或以人為目。或以法為名。人有請說等殊。（一從請人得名。如思益梵天所問經等。二就能說人得名。如無盡意菩薩經。維摩經等。三就所為人得名。如須達經。優田王經等。四依所說人得名。如金色童子經等。）法有法喻等別。（喻。即大雲寶積經等。法有多種。次下明之。）或體。（般若經等。）或用。（神足等是。）或果。（涅槃經等。）或因。（因行。則正恭敬經等。因位則十住經等。）乍複乍單。其類繁廣。單即可知。複有四雙。一法喻。如法華金剛經等。二人法。如勝天王般若經等。三體用。如十住斷結經等。四因果。如漸備一切智德經等也。設有名非全闕者。亦不過一雙。今經悉具如上等。故為周備也。言人法雙題者。大方廣。法也。佛華嚴。人也。法喻齊舉者。華即是喻。餘皆法也。體用無礙者。大。體也。方廣。用也。因果周圓者。佛。果也。華。因也。故結云。無盡法門。不離此攝也。)第二對辨開合者。總為十事五對。一經為能詮。上六所詮。即教義一對。二嚴為總相。上五別相。即總別一對。三華為能嚴。上四所嚴。即能所一對。四佛為能證之人。大方廣所證之法。即人法一對。五方廣者。用也。大方。體也。即體用一對。方字兩用。第三具彰義類者。七字各有十義。(第三具彰義類者。七字各有十義者。謂大有十義。方有十義等。又七字中一一各有七字義。謂大即七字皆大。方即七字皆方等。七字即為七節解釋。)一釋大字十義者。一體大。若性若相皆同真性而常徧故。二相大。恒沙性德徧於體故。三用大。業用周普。如體包徧故。四果大。智斷依正。周法界故。五因大。稱性德修。無不行故。六智大。謂大智為主。運於萬行。嚴法身故。七教大。一文一句。結通十方。稱法性故。上七如次。是上七字。八義大。無法不詮。窮法源故。總上七字。九境大。無盡眾生為所緣故。十業大。窮三際時。常將此法利含識故。故上七字。皆名為大。(一大十義。即經題大字也。一體大若相若性皆同真性而常徧者。上句性字。是諸法無性之性。下句性字。是本覺真性之性。上句性相相對。但明真俗一諦。下句真性。即第一義諦。故攝性相。全同真性而常徧也。二中即方字。云恆沙性德徧於體者。前則於德之相。不言存壞。但泯合不分。全同於體。而常而徧。此則不壞無邊之相。徧布於體。故異於前也。故七祖云。體上本具恆沙功德。猶如真金。本具千種之器。如摩尼珠。本具千般萬般非色之色。若不本具。作亦不成。對亦不同。以成時。無一塵之法從外入故。三中即廣字。言周普包徧者。即前無邊之相。以徧於體。一一如體。故成大用。一一能包能徧。一入一切為徧。一切入一為包。交參涉入。互相無礙。重重無盡也。周即周徧。普即普包。四中即佛字。由證於三大。故名佛也。煩惱本空。智慧本顯。自他皆爾。方周法界。故成正覺。見他皆成。如偈云。菩提菩提斷。俱名為菩提。說智及智處。二俱名般若。亦同此意。然由未兼自他依正者。如前序中。身剎無礙六句所明也。五中即華字。以稱性故。一行即一切行也。如前教起因緣。第六宣說勝行中明之。六中即嚴字。若無大智。縱修萬行。則行行住於自相。無由融合。嚴於法身。故須智也。嚴法身者。喻如描畫。彩色喻萬行。畫師喻大智也。問明品云。於佛法中。智為上首。則智為正道。萬行為助道。故此云為主也。七中即經字。諸宗能詮非所詮。故文有分限。此宗教即義故。故同法界。一一無邊。故每說一會。或一位義終。皆結通云。十方亦如是說。由是有海墨書一句不盡之說。（上如次是經題七字也。）八中云無法不詮者。重重無盡。固不在言。隨相門中。亦委細備說深淺之法。二地中廣明十惡十善。即該人天乘也。四諦品。及五地十重四諦。即該聲聞乘也。六地十重十二因緣。即該緣覺乘也。八部般若。不出三天偈文。涅槃法華。出現品中一兩門說盡。如斯事類。不可具陳。九中義。如教起因緣遂通物感中。廣明所被機也。八即經之貫穿義。九即經之攝持義。十中義。亦如十因。一法爾。二酬因。十利益中廣明也。)二釋方字十義者。方者。法也。即上十大。當體軌持。即十法故。(第二釋方字十義。方者。法也。如言藥方。即是藥法。應云。體法。相法。用法。果法。乃至業法。言當體軌持者。謂十皆具此二故。)三釋廣字十義者。一廣絕義。非是心識思量所能知故。二廣超義。無有諸法能比類故。三廣攝義。通攝無邊異類法故。四廣知義。具足種智。破邪見故。五廣破義。破一切障。無有餘故。六廣治義。具攝無邊對治法故。七廣生義。能生無量廣大果故。八廣德義。具足二嚴諸功德故。九廣依義。言教繁廣。為生依故。十廣說義。宣說廣大甚深法故。則七字皆廣也。(三釋廣字十義。總相而言。廣者。多也。用多繁興。包無不盡。故即前十皆多。一徧一切為大。一攝一切為廣。一中即大字。若但絕妄想分別。及下地智。此未為廣。直至等覺照寂微細之智。亦不當情。故云廣絕。以本性照體獨立。不可以智知。不可以識識故。擬心即差故。二中即方字。然性德無邊之相。雖不離世間法。要且世法無一能比。言廣超者。有二意。一德相。於世間法。法法超過為廣。二德相之法。法法皆超世間為廣。上云法法。是所超之世法。下云法法。是能超之德相。如摩尼珠所現之物。無一外物可能比之。如勝鬘經云。如來妙色身。世間無與等。此指色相。即世無等。亦分同此意。三中即正當廣字。如諸宗佛境界中。便無眾生。乃至因不攝果等。皆未為廣。今舉一。必攝一切。同類異類全收。故廣也。四中即佛字。以智收之。一切皆智。故出現品明。佛智徧於一切眾生身中。又成佛時。見眾生亦成。如此方名具足。智外更不見邪。名破邪見。此即以全法之智。而知全智之法。故云廣知也。五六七三義。皆華字。以三皆因故。五中。然此宗之法。必該橫豎。豎者。覺無始煩惱。本是菩提。破過去障也。此菩提從今日盡未來際。畢境不生煩惱。破現未障也。橫者。十方六道四生。本來清淨也。六中。無量義經說喻云。如有一人。詣良醫所。學醫多年。藝成欲去。師云。且與吾覓非藥之草。得乃任汝去。此人經年。天下徧求。所見之草。皆堪為藥。既求不遂。卻來白師。師云。汝醫術成矣。故相試也。若實解醫。無草非藥。故知若實解對治斷障。無一心而非智。故云具攝無邊。七中可知。八即嚴字。九十皆經字。義亦皆易。)四釋佛字十義者。即是十佛。一法界佛。二本性佛。三涅槃佛。四隨樂佛。五成正覺佛。六願佛。七三昧佛。八業報佛。九住持佛。十心佛。則七字皆佛。(四釋佛字十義。今便配七字。并配佛身上自有十身。簡非融三世間十身。參而釋之。即佛身十德。一體．性真常。名法界佛。當大字也。二本性佛。即智慧身。即當方字。三涅槃佛。即是化身。謂應化涅槃也。四隨樂佛。即意生身。感而遂通故。上二皆廣字。五成正覺佛。即是菩提身。覺樹道成故。即當佛字。六願佛。即是願身。願周法界故。七三昧佛。即是福德身。福即是定。由依大定。積福圓滿故。此二皆華字。八業報佛。即莊嚴身。即當嚴字。九住持佛。即力持身。流益無窮故。即當經字。十心佛。即威勢身。萬法由心回轉。威勢威容映奪故。此總標七字。十佛齊融。為斯教主。示物等有。證必玄同。)五釋華字十義者。一者含實義。表於法界含性德故。二光淨義。本智明顯。無不照故。三微妙義。一一諸行同法界故。四適悅義。順物機宜。令歡喜故。五引果義。行為生因。起正覺故。六端正義。行與願俱。無所缺故。七無染義。一一行門。三昧俱故。八巧成義。所修德業。善巧成故。九芬馥義。眾德住持。流馨彌遠故。十開敷義。眾行敷榮。令心開故。此之十華。如次對前。為十佛因故。亦不離題中七字。(五釋華字十義者。華有二種。一草木華。喻萬行感果。或與果俱。即喻圓融。如蓮華等。或與果不俱。即喻行布。如桃李華等。二金玉華。喻萬德嚴身。一向與果俱。十義如次。一一對前十佛。以配七字釋之。)六釋嚴字十義者。即上十華。同嚴一佛。為嚴不同。即是十義。又此十華。如次嚴前十佛。即是十義。故以華為能嚴。嚴前法界。成於十佛。故嚴為總相。(六釋嚴字十義。即上十華同嚴等者。謂前十華。亦即十度。一含實當般若。二光淨即智度。三微妙即方便度。四適悅即戒度。五引果即當忍度。六端正即願度。七無染即禪度。八巧成即檀度。九芬馥即力度。十開敷即精進度。以上十度。同嚴一佛。餘九皆然。又因既圓修。果亦圓證。云何圓修。以定慧雙流。靜無遺照。動不離寂。一念相應。十度便滿。次十華如次嚴十佛者。如上十華。以配十度。謂財法無畏。悅物令喜。成莊嚴身。即業報佛。二戒淨普周。隨心離過。成意生身。即隨樂佛。三忍可諦理。成菩提身。即成正覺佛。四進策萬行。成威勢身。即前心佛。五定引功德。成福德身。即三昧佛。六慧鑒心體。彰於法身。即法界佛。七方便巧應。成化身。即涅槃佛。八願巧成就。成願身。即是願佛。九力不可動成力持身。即住持佛。十智鑒於理成於智身。即本性佛。十華如次嚴前十身。而總別無礙。更有十義。一以因嚴果以成人。是華嚴果。由因得故。二以果嚴因以顯勝。成果之後。令一一因行。皆無際故。即佛華嚴三字也。三以人嚴法以顯用。謂佛曠劫修因。方顯法之體用。四以法嚴人以顯圓。若不得法之體用。因果不能圓妙故。總上六字。五以體嚴用令周徧。謂用不得體。不周徧故。六以用嚴體而知本。若無大用。不顯體本之廣故。即大方廣三字。七以體嚴相而知妙。謂相若有體。便即入重重故。八以相嚴體以明玄。無相不顯體深玄故。即大方二字也。九以義嚴教超言念。由所詮難思。能詮言離故。十諸用互嚴以融攝。如禪非智無以窮其寂。智非禪無以深其照等。此互嚴中。皆有相資相即四句。恐繁不敘。如上疏中。但有三句。謂十華嚴一佛。十華次第嚴十佛。十華更互嚴十佛。在初句中。亦可一華嚴十佛。以足四句。以成無盡也。故以華為等者。結也。言嚴前法界者。謂法界本含佛智。但假於行德嚴之即顯著。有佛之用也。)七釋經字十義者。一曰涌泉。二曰出生。三曰顯示。四曰繩墨。五曰貫穿。六曰攝持。七曰常也。八曰法也。九曰典也。十曰徑也。(七釋經字十義中分二。先標後釋。釋十義者。一涌泉。則注而無竭。二出生。則展轉資多。三顯示。則顯示事理。四繩墨。則楷定正邪。木隨繩而正直。心隨教而離邪。五貫穿。則貫穿所說性相之義。六攝持。則攝持所化眾生。歸於本源。不令攀緣六塵。輪迴五道。此二即佛地論中解經字義。故彼論第一云。能貫能攝。故名為經。以佛聖教。貫穿攝持所應說義。所化生故。七常也者。則萬古常規。八法也者。則千葉真軌。此二是梁昭明太子所出。九典者。則正理無邪。十徑者。則出死之徑路。上十中。前四即雜心五義中四。餘結鬘同貫攝。五六即明貫攝。依佛地論。後四即依此方訓釋。以圓十義也。)第四展卷難思者。謂本於清淨法界。初開理智二門。次理開體用為大方廣。智分因果為佛華嚴。經詮上六。即題中七字。次展此七字為此一經。所證法界．即大方廣。能證普賢行願．即佛華嚴。若更展此以為一部。則五周因果．皆佛華嚴因果。所證皆大方廣。乃至無盡。皆自此生。(第四展卷難思先標牒。後正釋。分四。一展。二卷。三展卷無礙。四結歸經題。初中五。一展真界至理智。二次理開下。展理智至總題。三次展此下。展總題至此卷。四若更下。展此卷至一部。五乃至下。展一部至無盡也。)收無盡法界以為九會。復攝九會為此一經。復攝此經以為總題。更攝總題以為理智。融此理智為真法界。能所兩亡。事理雙寂故。(收無盡下。第二卷也。文五。一卷無盡至一部。疏云收無盡法者。即總指大經。以為九會者。謂此一經。約七處說。三會普光。故有九也。二復攝下。卷一部至此一卷。三復攝此下。卷此一卷至總題。四更攝下。卷總題至理智。五融此下。卷理智歸真界也。)舒則彌綸法界。卷則足迹難尋。即舒恒卷。即卷恒舒。即展卷無礙。若展若卷。若廣若略。皆為大方廣佛華嚴經矣。(舒則下。第三展卷無礙。言即舒恆卷者。經云。無量無邊法門海。一言演說盡無餘。即卷恆舒者。經云。如來於一語言中。演說無邊契經海。若展若卷下。四結歸經題也。文並可知。)(已上解總題竟。)

　　【疏】第二釋品名者。略為三節。一不思議解脫境界。即所入也。二普賢行願。為能入也。三入之一字。通能所也。(【鈔】第二釋品目中二。初正解品目。後品攝經圓。今初也。然通釋得名者。心智契合為入。心言不及為不思議。作用離障為解脫。智造分域為境界。德用善順為普賢。造修希求為行願。是此一類之義為品。品中略出弘宣為別行。不接前次。故但為一卷。文中二。初分品開章。)第一釋所入者。何名不思議。心言罔及故。(後第一下。隨章牒釋。文三。初釋所入。次釋能入。後釋入字。初中四翻徵釋。一顯得不思議名。二指不思議體。三釋不思議之由。四辨不思議之意。今初也。心言罔及。法無名。故言不及。法無相。故思不及。於所緣境界。非定名相。故於心口不可思。不可議也。故云。口欲談而辭喪。心將緣而慮息也。復有三義。故不思議。一於人。謂超世間。越權小也。二於心。謂非聞思修。及報生識智之境。三顯法自體。此即亦超佛。及上位菩薩。所謂非智不能思。蓋是法體本來不可思。非辯不可議。蓋是法體本來不可議。故肇公云。非謂無辯。辯所不能言也。)何法不思議。謂即解脫境界。解脫有二。一作用解脫。作用自在。脫拘礙故。二離障解脫。具足二智。脫二障故。由內離障。外用無覊。二義相成。總名解脫。(何法下。二指不思議體。一作用等者。即如淨名所得也。故彼經云。有解脫名不可思議。若菩薩住是解脫者。以須彌之高廣。內芥子中等。二離障中。云二智者。即如理智。如量智也。二障者。即理障。事障也。言由內等者。然一切諸法。本自融通無礙。但由內心情執。累劫纏綿。故感得外境。妄相阻礙。無平坦長川。露地而睡。而夢見四邊擁塞。或險山深水。無由過得。若夢心覺寤。即觸向解脫也。即知迷情若悟。障盡智開。即萬境之中。作用自在。故云外用無羈也。愚者欲求神通。不解於心除妄。如何得也。淨名云。諸佛解脫。當於眾生心行中求也。)境界有二。一分齊境。如國疆域。各有分齊。佛及普賢。德用分齊。無能及故。二所知境。事理無邊。唯佛普賢。方究盡故。由證所知無邊之境。故成德用．無有邊涯。二亦相成。總為境界。即於二境。得二解脫。此二不二。故不思議。(言分齊境．橫論．從狹至寬等。所知境．豎論．從劣至勝等。言由證所知等者。先以智緣無邊境。境無邊故。智亦稱境無邊。故德用同佛及普賢之分齊也。即於二境下。後結成也。)何故不思議。略有四義。一事無邊故。二理深遠故。三此二無礙故。四以性融相。重重無盡故。(何故下。三釋不思議之由。言略有四義者。一事多無礙。廣不思議。二理無相狀。深不思議。三此二不二。故不思議。謂諸法全空。故不可作事思。性空緣起。故不可作理思。四重重無盡。故難思議也。)何用不思議。顯法超情。令亡言故。己知所入。(何用下。四辨不思議之意。徵意云。假名引導。尚恐難入。今泯絕蹤迹。於生何益。而說不思議耶。釋意云。法體實離思議之境。若令思議。永不能入。今說離言超情。眾生即亡言絕慮。自然入也。故六祖七祖皆云。若欲入者。一切善惡都莫思量等也。)第二釋能入者。總即普賢行願也。略唯此二。行之與願。如鳥二翼。如車二輪。具足方能翔空致遠。然人與法。俱稱普賢。若約人者。普賢菩薩之行願故。若約法者。是普法故。賢謂至順調善故。又賢謂真善。善契理故。法界之善。為普賢法故。(第二釋能入中。法普賢有二。一約體。二約用。初約體者。即本覺心體也。即諸法本源。一真法界也。謂此法界。周徧一切。四生六趣．無不有之。在聖在凡。用即有別。體即無異。即諸佛所師。羣生自體。萬物資始。眾行所依也。問。此真法界。何名普賢耶。答。以體性周徧曰普。隨緣成德曰賢。言隨緣成德者。由真理不守自性。妙能隨緣。成諸事法。若隨染緣而居生死。若隨淨緣而至涅槃。雖則隨緣染淨。而真性不變改也。故如來藏經疏。悟達國師云。在一塵而廣大悉備。隨萬有而獨立不改。此言隨緣者。約能起諸法義邊得名也。二約用者。謂以體上本有塵沙萬德德相妙用。謂此妙用。一一隨體普周。互相融攝。問。此何得名普賢耶。答。一即一切曰普。一切即一曰賢也。人普賢者。有三位。一位前普賢。即以地前資加二位菩薩是也。以曲濟無遺曰普。（事未必爾。意樂常然。）鄰極亞聖曰賢。（將至見道。）二當位普賢。即十地菩薩。及等妙覺位已來總是。如初地菩薩。具證二空真如。徧滿法界。名徧行真如。謂一一行中。皆徧法界。了一切法皆二空故。準攝論云。菩薩入初地時。證十百明門。一即一剎那頃。證百三摩地。二以淨天眼。見百佛國土。三以神通力。能動百佛世界。四能往百佛世界教化眾生。五能以一身化百類身形。令有情見。六能成就百類所化有情。七若為利益。能留身住世百劫。八能知前後際百劫事。九能以智慧入百法明門。洞達曉了。十能以二身現百類眷屬。餘地倍倍增勝。問。何名普賢耶。答。以德周法界曰普。至順調善曰賢。三位後普賢。則是得果不捨因門菩薩是也。謂已成佛竟。行德周備。障累永祛。自利已圓。上無求進也。為不捨悲願。唯務濟生。隱實德而現權形。示居因而號菩薩。即普賢文殊等是也。問。此何名普賢耶。答。果無不極曰普。不捨因門曰賢也。)若別說者。略有十普。一所求普。謂要求一切諸佛所證故。(一所求普者。即法門無邊誓願學。及無上菩提誓願成。謂修行人力雖未及。須常運此心。念念相續。不得自輕而生退屈。則欲求一切智。應起勝希望故。)二所化普。要化無盡眾生界故。(二所化普等者。即眾生無邊誓願度也。即第九門恆順眾生中。四生九類。盡未來際。恆常救濟也。)三所斷普。無邊煩惱．一斷便能一切斷故。(三所斷普等者。即煩惱無邊誓願斷也。上三門中。第一第三是智。即自利行。第二是悲。即利他行也。)四事行普。八萬度門。無邊行海。無不行故。(四事行普等者。即事門隨相行。八萬度門等者。即八萬四千波羅蜜門。亦云八萬四千法門。依賢愚經度無極品說。八萬四千法門者。時有菩薩。名曰喜王。問佛。佛為喜王菩薩說言。吾從成道。終至涅槃。都三百五十度大會說法。度者。徧也。始從第一修習度。第二名光曜度。乃至第三百五十。名分布舍利度。每徧說法。具足六度。即三百度。每度有六。三六十八。成一千八百。更有五十度。成三百。將此三百。合前一千八百。成二千一百。將此二千一百。對治四種眾生。謂多貪。多瞋。多癡。等分眾生也。多貪者。於境多生染著。多瞋者。於境多生憎恚。多癡者。於境多生愚暗。等分者。有二解。一云。一切有情。平等有貪瞋癡三法。名等分。二云。貪瞋癡中。一一有三類。一多貪。二等分。三薄塵。眾生於三境上作法。何名多貪。眾生於下品劣境上。起上上品貪心。名多貪。於中品境上。起中品貪心。名等分。若於上上品境上。起下品貪心。名薄塵也。瞋癡準此而知。謂此四類有情。各有二千一百。成八千四百。又將此八千四百。向四大六塵上配。四大者。地水火風。六塵者。色聲香味觸法。謂此十法上。各有八千四百。成八萬四千也。此八萬四千法門。據能對治藥說。若所對治病。亦有八萬四千。名八萬四千塵勞門。於十箇根本煩惱上作法。謂貪。瞋。癡。慢。疑。身見。邊見。見取。戒禁取。邪見。此十煩惱。互相資助。一箇為頭。餘九來助。十十相資成百。此通三世。過去未來現在．各有一百。成三百。又過去一百。一一為頭。資成一千。未來亦爾。二世共成二千。現在一百。更不相資。計二千一百。便於多貪多瞋多癡等分四種眾生上。各有二千一百。成八千四百。又將此配四大六塵上。即十箇八千。成八萬。十箇四百。成四千。即成八萬四千塵勞根病也。)五理行普。隨所修行。深入無際。徹理原故。(五理行普等者。即理門離相行也。)六無礙行普。事理二行。相交徹故。(六無礙行普等者。即事理無礙行。)七融通行普。隨一一行。攝一切故。(七融通行普等者。即事事無礙行。以隨修一行。必攝法性。性融攝故。令此一行。如性普收。無行不具也。應云。不異理之一行。具攝理時。令彼不異理之多行。隨所依理。皆於一行中現。一行既爾。餘行皆然。即一中一切。一切中一等。)八所起大用普。無有一用。不周徧故。(八所起大用普等者。即起用周徧行。上第四門事法界。五理法界。六事理無礙法界。七事事無礙法界。今此第八門。則普該四也。)九所行處普。上之八門。徧帝網剎而修行故。(九所行處普等者。即修行處。如下偈云。普盡十方諸剎海。一一毛端三世海。佛海及與國土海。我徧修行經劫海。皆修行處也。言上之八門徧帝網剎而修行故者。謂前八門。皆顯所修勝行。今此第九門。並收八門之行。於帝網剎而修行也。即一一剎中。凡修一行。具一切行也。)十修行時普。窮三際時。念念圓融。無竟期故。(十修行時普等者。此即圓教所詮稱性之修也。夫心冥至道。渾一古今。法界無生。本亡時分。以無時之時。況盡三際。念劫圓融。一念入劫。劫入一念。一念入過去未來現在三世各一切劫。一念既爾。念念皆然。故下文云。我能深入於未來。盡一切劫為一念。三世所有一切劫。為一念際我皆入。即念念圓融。無竟期也。)上之十普。參而不雜。為普賢行。文皆具之。第三釋入者。即能所契合。泯絕無寄。方為真入。廣如宗中。(第三下。釋入字。指在前文。)然此一品．即是一經。亦猶楞伽佛語心品。又於一品之內。分之別行。故無次第之異。(然此下。後明品攝經圓。文中二。初引例明備成一經。後釋不題次第之所以。今初。楞伽四卷。屬大部略出一品。得名為經。此四十卷。屬大部別行一品。全是一經。又於下。釋不題次第之所以。帙中對上三十九。題云四十。成次第。今此別行無對待。但云一卷。無次第也。)

大方廣佛華嚴經普賢行願品別行疏鈔纂要卷第一百之十八


大藏經補編第 5 冊 No. 2 華嚴經疏論纂要


大方廣佛華嚴經普賢行願品別行疏鈔纂要卷第一百之十九

　　(敕太原府大崇福寺沙門澄觀撰別行疏　終南山圭峯草堂寺沙門宗密述隨疏鈔　閩鼓山私淑比丘道霈纂要)

　　○第五隨文解釋。此經既屬大經。望貞元所譯。乃是五相之中。第五顯因廣大相之中。第五重示普因故。則三分之中。但有後二。(【鈔】五相者。此品初三卷明本會竟。從第四經已後。即文殊大士出善住樓閣。行化南方。文分四。一六千比丘會。二諸龍會。三三乘會。四明漸證所表。即善財歷事善友。徧求法門。名為末會。遇五十五聖者。所得法門。攝為五相。文殊等四十一人．名寄位修行相。謂文殊一人寄十信。餘四十人．寄三賢十地也。四十人者。謂德雲比丘。海雲比丘。善住比丘。彌伽大士。解脫長者。海幢比丘。休舍優婆夷。毗目瞿沙仙人。勝熱婆羅門。慈行童女。已上十人寄十住。善見比丘。自在主童子。具足優婆夷。明智長者。法寶髻長者。普眼長者。無厭足王。大光王。不動優婆夷。徧行外道。已上十人寄十行。鬻香長者。船師婆施羅。無上勝長者。師子頻申比丘尼。婆須密女。鞞瑟胝羅長者。觀自在菩薩。正趣菩薩。大天神。安住地神。已上十人寄十迴向。婆珊婆演底主夜神。普德淨光主夜神。喜目觀察眾生主夜神。普救眾生主夜神。寂靜音海主夜神。守護一切眾生主夜神。開敷一切樹華主夜神。大願精進力救護一切眾生主夜神。妙德圓滿主夜神。釋種女瞿波等。已上十人寄十地。已上共四十一人。兼文殊。名寄位修行相也。第二遇摩耶夫人等一十一人。名會緣入實相。謂摩耶夫人。正念光女。徧友童子師。善知眾藝童子。堅固長者。賢勝優婆夷。妙月長者。勝軍長者。最寂靜婆羅門。德生童子。有德童女。遇此十一人。名會緣入實相者。謂會前次位差別之緣。同入實相理。寄等覺位。親生妙覺。為佛母故也。第三遇彌勒一人。名攝德成因相。謂攝前會差別緣。歸一實之德。明一生補處。以為正因。第四再見文殊一人。名智照無二相。謂初遇文殊表信智。再遇文殊表證智。既與本智相應。冥合無二。離能所相。離分別相。照體獨立。故不見文殊身相。但摩頂得法也。第五遇普賢一人。名顯因廣大相。謂由前智極心冥。辭亡慮絕。故觸物皆道。法法全真。依正渾融。重重無盡。故隨舉一法。即是圓因。一切皆爾。由是善財於普賢一毛孔中所得法門。過前佛剎微塵數倍。一切皆然。大疏序云。寄位南求。因圓不踰於毛孔。既一切無非圓因。無不包徧。故云顯因廣大相也。第五顯因廣大相中。第五重示普因者。謂此第五相中。經有五分。一依教趣求分。二聞覩前相分。三見聞親證分。四聞佛勝德分。五重示普因分。前四分在三十八後一半。及第三十九卷中。第五分。即此別行一卷是。)序分在於四十卷中第一卷故。(補注曰。云序分在四十卷中第一卷者。以行願品全文四十卷。此卷最後。則序分在彼第一卷。今以此卷接大經第八十卷。三十九品後。則序分在此法界品第一卷首。此品當法界品末也。前疏云。今此別行無對待。是未接大經也。今接大經。依此判之。於理頗順。)今經別行。亦為三分。初明序分。即結前所說。第二若欲成就此功德下。以為正宗。第三爾時世尊與諸聖者菩薩摩訶薩演說如是不可思議解脫境界勝法門時下。辨其流通。三分之義。不異常談。(今經別行。亦為三分。初明序分。即結前所說者。此即發起序。非是證信序。今證信序在品之初。故文中但有發起序也。發起序者。謂指前所歎如來殊勝果德。說無窮盡。生起意勢云。修何因行。證得如斯之果。便說普賢行願。示以普因為正宗也。故以結前已說而為序分。自彌天（即道安和尚。時人號寶印手菩薩．辨摧鑿齒。智達百升．科經遠合於親光。立姓果同於增一。）高判。經無大小。例開三分。序。正。流通。以聖人說教。必有其漸。將演微言。先彰由致。故云序分。由致既彰。當機授法。故曰正宗。正宗既陳。務於開濟。近益當時之會。遠益未來之機。使千古洪規。傳芳不絕。故曰流通。)今初文二。一結前廣偈。

　　爾時普賢菩薩摩訶薩。稱歎如來勝功德已。

　　【疏】勝功德。即指前廣偈。

　　○二結說不盡。

　　告諸菩薩。及善財言。善男子。如來功德。假使十方一切諸佛。經不可說不可說佛剎極微塵數劫。相續演說。不可窮盡。

　　【疏】以前文云。無能盡說佛功德者。猶謂通於因人難說。今明果人。勝而且多。歷劫長久。相續無間。說尚不盡。況於凡小而能說耶。以是究竟無盡法故。(【鈔】爾時普賢菩薩者。標能讚人。稱歎等者。舉所作業。言菩薩等者。即是通稱。即凡是修行菩提行者。總名菩薩。言摩訶薩者。大般若三十六云。菩薩於大有情眾中。定為上首。名摩訶薩。地上菩薩皆得此名。況今普賢。是得果不捨因門菩薩也。上明能讚人竟。言告諸等者。告示令知也。言善財者。謂此童子。初入胎時。於其宅內。自然而出七寶樓閣。其樓閣下。有七伏藏。於其藏上。生七寶芽。所謂金。銀。瑠璃。玻瓈。赤珠。硨磲。瑪瑙。善財童子處胎十月。然後誕生。形體端正。支分具足。其七伏藏。縱廣高下。量各七肘。忽自開現。光明照耀。內外家族。視之無厭。復於宅中。自然而有五百寶器。珍奇雜寶。各各盈滿。以此事故。父母親屬。及善相師。共名此兒。名曰善財。領五百童子。於福城東古佛廟前。參禮文殊。最後參見普賢。即菩提場如來會中。為說顯因廣大相也。又以大聖知此童子。已曾供養過去諸佛。深種善根。信緣廣大。常樂親近諸善知識。身語意業。皆無過失。勇猛精進。淨菩薩道。求一切智。成佛法器。其心清淨。猶如虛空。以是當機。誠宜授法。故偏告也。讚所經時中。經言不可說不可說者。如大經阿僧祇品。明法數有一百二十四。謂十萬為一洛叉。百洛叉為一俱胝。俱胝俱胝為一阿庾多。此下倍倍。數至一百二十。名不可量轉。不可量轉不可量轉。名一不可說不可說不可說。名一不可說轉。不可說轉不可說轉。為一不可說不可說也。又以此倍倍數。名一不可說不可說轉。今言不可說不可說者。即當第一百二十三數。理實但是超過言說之數。名不可說不可說也。所言劫者。梵云劫波。此云分別時分。有其多種。今舉大數。但是多時。亦不定其是何等劫。設經大劫。亦不可盡。意取世界無竟期故。可知。疏指前廣偈者。第三十九品半卷經。廣以偈讚佛德。未後結云。剎塵心念可數知。大海中水可飲盡。虛空可量風可繫。無能盡說佛功德。若有聞斯功德海。能生歡喜信解心。如所稱揚悉當獲。慎勿於此懷疑念。疏以前文云。無能盡說。至而能說耶者。此對前偈讚說無盡。有三種過倍之勝。一前因此果。二前一此多。三前時短。此時長。謂前因位菩薩位劣。又只是一人。但一時間。說之無盡尚未為奇。今明是果佛已勝故。數又總包十方一切之多。時又剎塵長久之劫。如是而說。亦無窮盡。方為不思議玄妙之極也。)

　　○二正宗分。謂正示普因。即廣說能證普賢行願。令入法界。則成如來勝功德故。若不依此普賢行修。設經多劫。亦不成故。(【鈔】廣說能證普賢行願等者。賢首大師華嚴玄義章十五門。第十明入道方便門有三。一簡心。二簡境。三造修勝行。一簡心之中。有藥有病。病有粗細。粗謂二種巧偽修行。一內實破戒。外現威儀。二內雖持戒。為他知故。求名利故。細謂二種情計不破。一雖真心。而計我修行。二雖不執我。而計有法。藥中有別有通。別謂隨前病。粗細對治。通謂但觀諸法平等。諸病自盡。二簡境之中。有倒有真。倒謂情計之境。對前心病。故境顛倒。真謂三乘空有不二境。及一乘無盡境。對前藥治。故見真境。三造修勝行者。於中有始有終。一始中有三種。一捨緣門。有六。一捨作惡業。二捨親屬。三捨名聞利養。四捨身命。五捨心念。六捨能所。二隨緣門。有四種。一還於前六事中。守心不染。二凡於順情境。下至微細。皆應覺知不受。三於違情境。乃至斷命等怨。皆應守心。歡喜忍受。四凡所有作。遠離巧偽虛詐。乃至一念。亦不令有。三成行門。謂得前二門。成萬行也。二終者。亦三種。一捨緣門。即止也。唯觀諸法平等一相。諸緣皆絕。二隨緣門。即觀也。還就事中。起悲願行。三成行門。即止觀雙運。此科正標能證行願。又是十種之初。故用入道義章。令知總相行體。審詳文意。勿厭其繁耳。若不依此普賢行修等者。則積行菩薩曝腮鱗之意也。文在出現品。序中已具引。若更要說。即尋彼文。故須離念亡情。而本智自照。則所行之行。一一皆成普賢行也。)文二。一正陳所說二。一長行。二偈頌。長行中三。一正示普因四。一標示所應。

　　若欲成就此功德門。應修十種廣大行願。

　　【疏】上句指上佛德。下句正示普因也。希欲為願。造修為行。寄圓說十。

　　○二徵列名數。

　　何等為十。一者禮敬諸佛。二者稱讚如來。三者廣修供養。四者懺悔業障。五者隨喜功德。六者請轉法輪。七者請佛住世。八者常隨佛學。九者恆順眾生。十者普皆迴向。

　　【疏】然此即是長行禮懺。諸經論中。開合不同。若離垢慧菩薩所問禮佛法經。總有八種。一供養。二讚佛德。三禮佛。四懺悔。五勸請。六隨喜。七迴向。八發願。(【鈔】若離垢慧經。至八種者。此經唯一卷。其八種之益。若通說。則俱離諸障。俱至菩提。若別說。則供養除慳貪障。得大財富。讚佛除惡口障。得無礙辯。禮佛除我慢障。得尊貴身。懺悔除三障。得依正具足。勸請除慢法障。得多聞智慧。隨喜除嫉妒障。得大眷屬。迴向除狹劣障。成廣大善。發願除退屈障。總持諸行。速得妙果。其八種釋名辨相。具在下文。)或但為七。合禮讚故。或但為六。略供養故。或但為五。以發願迴向。但總別異故。如十住毗婆沙。第五迴向。亦同有五。或但有四。除禮拜故。或但為三。故智度論云。菩薩晝夜三時。各行三事。謂懺悔。勸請。隨喜。行此三事。功德無盡。轉得近佛。若善戒經。但有二事。謂懺悔。迴向。皆隨時廣略。今文具十。以表無盡。六七二事。俱是勸請。八九二事。迴向開出。餘至文顯。(六七二事俱是勸請者。如晨朝勸請文云。十方諸如來。現身成道者。眾請轉法輪。安樂諸眾生。即第六也。又云。十方一切佛。若欲捨壽命。我今頭面禮。勸請令久住。即第七也。八九二事迴向開出者。八即迴向菩提。九即迴向眾生。十正云迴向。即總該三處。而十種為行願。故發願一種。更不別標。則於前八中。增三減一。成圓十也。)

　　○三牒名別釋二。一總徵。

　　善財白言。大聖。云何禮敬。乃至迴向。

　　○二別釋。即為十段。段各有三。一牒名。二釋相。三總結無盡。第一禮敬諸佛三。一牒名。

　　普賢菩薩告善財言。善男子。言禮敬諸佛者。

　　【疏】由心恭敬。運於身口而徧禮故。除我慢障。起敬信善。(【鈔】言除我慢障者。謂由有我。故於他起慢。慢因我起。名為我慢。此禮敬行。能對治之。由斯生起敬信善業。故云除我慢等也。)勒那三藏。說七種禮。(言勒那三藏等者。高僧傳中。名勒那漫提。此翻寶意。本天竺人也。元魏時。來至洛京。住永寧寺。學善五明。兼攻道術。常講華嚴經。抑揚眾教。說斯禮敬。有其七種。疏主七外更加三種。以圓十禮也。其十門禮。今約賢首大師五教料揀。二非儀故非五教。三即通第一第二教。四亦第二教。五六第三教。七第四教。八九十合為第五教。)今加為十。謂一我慢禮。如碓上下。無恭敬心。(一謂我慢禮者。此兼下第二。令知非儀而不用也。如碓上下者。志公云。行道猶如推磑。禮拜恰似客舂。正訶此也。今禪學人。不得此意者。每用此語。一向毀於禮懺。甚為失也。)二唱和禮。高聲喧雜。辭句渾亂。此二非儀。三恭敬禮。五輪著地。捧足殷重。(三恭敬禮等者。此通人天。及二乘。并權教大乘六度菩薩等禮。五教中。即第一愚法聲聞教。及第二教中分教義也。五輪者。兩手。兩膝。兼頂也。離垢慧經。一一發願。初總者。我今五輪。於佛作禮。為斷於五道。離於五蓋。令諸眾生。常得安住五通。具足五眼。若別者。願我右膝著地之時。令諸眾生。得正覺道。願我左膝著地之時。令諸眾生。於外道法中不起邪見。願我右手著地之時。猶如世尊。坐金剛座。右手指地之時。震動現瑞。證大菩提。願我左手著地之時。於諸外道。以四攝法而攝取之。令入正道。願我頭頂著地之時。令諸眾生。離憍慢心。悉得成就無見頂相也。疏云捧足者。謂所禮者之足也。即此段能所具矣。三業備矣。謂以最尊之頂。鳴捧三寶最卑之足。敬之至也。故云殷重。殷重。意業也。發願。及稱名讚歎。即語業也。五輪。即身業也。故三業備也。)四無相禮。深入法性。離能所相。(四無相禮等者。正當第二始教禮也。謂空是大乘之初門。故中論云。以有空義故。一切法得成。既順於空。故是始教。)五起用禮。雖無能所普運身心。如影普徧。禮不可禮。(五起用禮等者。第三終教禮也。是從空入假。依體起用之菩薩也。由前空觀。悟法無能無所。故此知法無性。不計定相。故觀能禮所禮。皆如影像。一一全是性之緣起。故得普徧也。)六內觀禮。但禮身內法身真佛。不向外求。(六內觀禮等者。第三教中實教禮也。謂顯實宗。不計空假。直見本覺真性。故云法身真佛。故起信論云。離念相者。等虛空界。即是如來平等法身。依此法身。說名本覺。言離念相者。離空假之念也。背覺合塵。攀緣外境。為不禮敬。心不攀緣外境。背塵合覺。為歸依禮敬也。亦可第四空觀。禮真諦佛。第五假觀。禮俗諦佛。第六中觀。禮第一義諦佛也。)七實相禮。若內若外。同一實相。(七實相禮者。第四頓教禮也。前無相禮。但是初教空理。不名為頓。今非空非不空。非禮非不禮。非取內真佛。非棄外假佛。內外無寄。泯絕棲託。但得如此。不住於法。自然常冥法界。常禮諸佛。故云實相禮也。故仁王經說。佛問波斯匿王言。汝以何相而觀如來。波斯匿王言。觀身實相。觀佛亦然。無前際。無後際。無中際。不住三際。不離三際。不住五蘊。不離五蘊。乃至云。非相非無相。非取非捨。非大非小。非見非聞。非覺非知。心行處滅。言語道斷。同真際。等法性。我以此相而觀如來。佛言。善男子。如汝所說。諸佛如來力無畏等恆沙功德。諸不共法。悉皆如是。修般若波羅蜜多者。應如是觀。若他觀者。名為邪觀。疏言若內者。收前第四及第六門也。言若外者。收前第三第五門也。又若內者。即當一心三觀也。若外者。即當一境三諦也。)八大悲禮。隨一一禮。普代眾生。(八大悲禮者。此下三門。總為第五一乘圓教之禮也。然此第八一門。猶是同教一乘。同於終教。約能禮人。一具一切。故屬圓教。未顯事事無礙。事事融攝。故非圓中之別教。九十二門。方全是別教一乘也。大悲禮者。謂前雖觀智圓明。未顯大悲利物。豈名菩提薩埵之禮乎。謂上之四門．觀智圓明。但有菩提之義。未具薩埵之義。故次第八。明大悲禮。普代眾生也。故此明以同體大悲。物我無二。我既禮也。即眾生皆禮。我離慢也。即眾生皆離。故名大悲禮也。)九總攝禮。攝前六門以為一觀。(九總攝禮者。謂融前六門深淺之禮而為一觀。即事事無礙也。但攝六者。一二非儀故。謂夫欲禮敬者。先須五輪著地。捧足殷重。（三也。）深入法性。離能所相（四也。）普運身心。禮不可禮。（五也。）但禮內佛。不向外求。（六也。）若內若外。同一實相。（七也）。隨一一禮。普代眾生。（八也。）方稱普賢行願禮也。故云總攝也。)十無盡禮。入帝網境。若佛若禮。重重無盡。(十無盡禮者。重重無盡之義。如前後所明。大經云。一毛孔中悉明見。不思議數無量佛。一切毛孔皆如是。普禮一切世間燈。亦以言辭普稱讚。窮盡未來一切劫。一如來所供養具。其數無量等眾生。此亦兼證讚歎供養。又晉經云。於一微塵中。見一切諸佛。菩薩眾圍繞。法界塵亦然。一一如來所。一切剎塵禮。若依此禮。則一一禮無盡。功德豈可量哉。不入斯觀。徒自疲勞也。)文中正辨第五九十。實通後八。對文可知。(文中正辨第五九十等者。以第五起用禮。雖無能所。而普運身心。如影普徧。禮不可禮。此普賢行願。亦須如此普運身心。第九第十。正同此華嚴宗。故云正辨也。言實通後八者。以前第九中。總攝前六。故知此中。實通後八也。)

　　○二釋相三。一所禮境。

　　所有盡法界虛空界．十方三世一切佛剎．極微塵數諸佛世尊。

　　【疏】謂橫豎普周。盡帝網境。(【鈔】橫豎普周者。經中微細周徧。及眾會圍繞。具如第二稱讚。第三供養門中。文相備足。請互用之。下諸門中。兼有海會菩薩。及聲聞眾等。)

　　○二能禮因。

　　我以普賢行願力故。深心信解。如對目前。

　　【疏】略有二因。一以普賢行願力。此即法力。不依行願。不能徧故。二以深信解力。此即自力。謂印持諸佛。徧於時處。如對目前。(【鈔】以普賢行願等者。謂以普賢願力。見一切境。皆是諸佛。而為所緣。名為法力。以深信解之智。決定印可。攝持如上佛境。令現在前。名為自力。是則於所見境。不取生滅一多等定相之境。則融通佛境。於能見心。依智不依識。心則見佛之心。故大經云。一切法無生。一切法無滅。若能如是解。諸佛常現前。然心佛境智。雖亦融通。為約因緣親疎。故分法力自力。法即緣也。自即因也。若以緣奪因。即法力故。融通普徧。若以因奪緣。則自力故。融通普徧。今以因緣雙明。故齊舉法力自力也。)

　　○三能禮相二。一總明。

　　悉以清淨身語意業．常修禮敬。

　　【疏】謂三業皆徧。常無間故。(【鈔】能禮相中。經言悉以清淨等者。悉者。皆也。以者。用也。清淨三業者。簡異染業也。謂身無三惡。口離四過。意三業淨。故云清淨等也。由染業故。惡道輪迴。今成佛因。須憑淨業也。三業敬者。有其所表。大小乘各別。大乘三業敬者。表佛有三種通故。一為顯大師有天眼通。以身業敬。可見故。二為顯大師有天耳通。以語業敬。可聞故。三為顯大師有他心通。以意業敬。可知故。二小乘瞿波論說師三業敬。一在明而遠。須身業敬。以可見故。二在暗而近。須語業敬。而可聞故。三在暗復遠。須意業敬。不見不聞故。故三業敬為因。果中感得三輪。身感神通輪。語感教誡輪。意感記心輪。)

　　○二別顯。

　　一一佛所．皆現不可說不可說佛剎極微塵數身。一一身．徧禮不可說不可說佛剎極微塵數佛。

　　【疏】謂一佛之前。頓現多身。一身之禮。等剎塵數。是周徧相。(【鈔】一佛之前頓現多身等者。謂依前二力。故得於境能見多佛。於自能現多身。乍觀經文。若以一一佛所。皆現多身。則似身多佛少。若以一一自身皆禮多佛。則似身少佛多。據其義理。身佛齊等。經文欲明一多無礙。故於身佛。互舉一多。若令相對義足。應作四句。一一身禮多佛。即經後句。二多身禮一佛。即經前句。三一身禮一佛。如前十重禮中第三禮。四多身禮多佛。如前第十帝網禮也。第一第三句。諸宗容有。第二第四句。唯此華嚴所明。言身佛數同者。出現品云。如來成正覺時。以一相方便。入善覺智三昧。（覺不滯寂故名善。覺彼一相。故用為方便也。）入已。於一成正覺廣大身。現一切眾生數等身。住於身中。（既以一相為方便。則物物皆一相故。故一即現多。）是故應知如來所現身無有量。以無量故。說如來身為無量界等眾生界。佛子。菩薩摩訶薩。應如是知。如來身一毛孔中。有一切眾生數等諸佛身。何以故。如來成正覺身。究竟無生滅故。如一毛孔徧法界。一切毛孔悉亦如是。當知無有少許處空無佛身。佛子。菩薩摩訶薩。應知自心。念念常有佛成正覺。何以故。諸佛如來。不離此心成正覺故。如自心。一切眾生心。亦復如是。悉有如來成等正覺。釋曰。引此佛身。與眾生數等者。證前能禮之身。所禮之佛。數齊同也。又既佛有等眾生數之身。住於生界。眾生心中。又念念有佛成正覺。故知佛前本有多身。身前本有多佛。但以執境迷心。致令都不見耳。佛以善覺三昧而現之。即果門入也。今以普賢觀行而見之。即因門入也。因果之相雖異。所入之境無差。故得因該果海。果徹因源也。)

　　○三總結無盡二。一顯無盡。準十地經有十無盡界。今此有二。謂虛空。眾生。於眾生中。開出業惑。故成其四。眾生無盡。一一眾生有多業惑。彌顯無盡。(【鈔】準十地經有十無盡界。至故成其四者。即經初地說大願已。後結云。佛子。此十大願。以十盡句而得成就。何等為十。所謂眾生界盡。世界盡。虛空界盡。法界盡。涅槃界盡。佛出現界盡。如來智界盡。心所緣界盡。佛智所入境界盡。世間轉法轉智轉界盡。十言十盡者。窮盡彼無盡之願。令無有餘。故云盡也。若眾生界盡。我願乃盡。若世界。乃至世間轉法轉智轉界盡。我願乃盡。而眾生界不可盡。乃至世間轉法轉智轉界不可盡故。我此大願善根。無有窮盡。釋云。彼是成就大作用之願。故以無窮化生十盡句而結無盡也。)文二。一別明虛空。

　　虛空界盡。我禮乃盡。以虛空界不可盡故。我此禮敬．無有窮盡。

　　【疏】虛空下。反顯。以虛下。順釋。

　　○二總例餘三。

　　如是乃至眾生界盡。眾生業盡。眾生煩惱盡。我禮乃盡。而眾生界．乃至煩惱．無有盡故．我此禮敬．無有窮盡。

　　○二彰無間。

　　念念相續．無有間斷。身語意業．無有疲厭。

　　【疏】疲謂疲倦。厭謂厭足。下之九門無盡。例此。(【鈔】念念相續等者。若不以普賢觀行之力。如何得念念不斷。願智者審思此文。無以生滅之心。取相之禮而為禮。例下九門。亦無以生滅取相之讚歎供養乃至迴向等。而為普賢行願也。)

　　○第二稱讚如來三。一牒名。

　　復次善男子。言稱讚如來者。

　　(【鈔】第二稱讚行。先標名。稱謂稱述。讚即讚揚。稱述聖德。讚揚其美。又稱謂稱揚。讚即讚歎。如來者。於十號中。即倣同先迹號。金剛經云。如來者。即諸法如義。又云。無所從來。亦無所去。故名如來。涅槃經云。如過去佛所說不變。從六波羅蜜來。至大涅槃。故名如來。成實論云。乘如實道。來成正覺。故名如來。)

　　○二釋相。

　　所有盡法界．虛空界．十方三世一切剎土．所有極微一一塵中。皆有一切世間極微塵數佛。一一佛所．皆有菩薩海會圍繞。

　　我當悉以甚深勝解．現前知見。

　　各以出過辯才天女微妙舌根。一一舌根．出無盡音聲海。一一音聲．出一切言辭海。稱揚讚歎一切如來諸功德海。窮未來際相續不斷。盡於法界無不周徧。

　　【疏】文分為三。所有下。一所讚境。我當下。二能讚因。各以下。三能讚相。(【鈔】所讚境中。三重無盡。所讚境者。觀此及供養中經文。明多多之佛。微細所在。兼及眾會。無不皆徧具足。於前禮敬之中。文應影略也。能讚因者。乍看經文。似闕法力。既言悉以．即亦含在其中也。讚相中云。各以出過等者。辨能讚相。有四義句。初標能讚相。二正辨稱讚。三讚所經時。四明其周徧。初中辯才天女者。如最勝王經說。有大功德。能滿眾願。能施辯才。經云。有受持經者。我當益其智慧。具足莊嚴言說之辯。若於文字句義有所忘失。皆令憶持。能善開悟。復與陀羅尼。總持無礙。言辯才者。總有四種。一法無礙解。於一切法無不通達故。二義無礙解。於所詮道理無壅塞故。三辭無礙解。以智慧力。普應一切眾生心行差別。四辯說無礙解。此復有七。一應辯。一剎那間。應得一切眾生三乘五乘根性樂廣樂略者。總能應得也。二捷辯。謂言說迅捷而無蹇訥也。三峻辯。如懸河建瓴。四無疏謬辯。謂一一句義。稱理合機。無疏謬之失也。五無斷盡辯。說經長時。無間斷故。六豐義味辯。凡所演說。豐足義味。七一切世間最上妙辯。更無過者。總此七種。得名辯說無礙解。然諸經論中。或說辯才有多種者。皆是隨義展轉開出。根本不過四辯也。此四辯。第九地菩薩。方具得之。已前得者。非勝也。若窮理盡相。朗照無遺者。佛及普賢。方稱窮極具足辯也。)

　　○三總結無盡。

　　如是虛空界盡。眾生界盡。眾生業盡。眾生煩惱盡。我讚乃盡。而虛空界．乃至煩惱．無有盡故。我此讚歎無有窮盡。念念相續．無有間斷。身語意業．無有疲厭。

　　【疏】文少畧前。若具說者。皆如初段。(【鈔】第三總結無盡。疏云文少略前者。禮敬總結無盡有二。先顯無盡。後彰無間。就前顯中。先別明虛空。後總例餘三。今稱讚中。但有總舉四法。無先別明虛空之異。故云略也。今此文有二義句。初結無盡。後彰無間。前文中有二義句。如是虛空界下。反顯無盡。而虛空下。順成無盡也。)

　　○第三廣修供養三。一牒名。

　　復次善男子。言廣修供養者。

　　○二釋相二。一正明供行。

　　所有盡法界虛空界．十方三世．一切佛剎極微塵中。一一各有一切世界極微塵數佛。一一佛所．種種菩薩海會圍繞。

　　我以普賢行願力故。起深信解。現前知見。

　　悉以上妙諸供養具而為供養。所謂華雲。鬘雲。天音樂雲。天傘蓋雲。天衣服雲。天種種香。塗香。燒香。末香。如是等雲。一一量如須彌山王。然種種燈。酥燈。油燈。諸香油燈。一一燈炷如須彌山。一一燈油如大海水。

　　以如是等諸供養具。常為供養。

　　【疏】文四。所有下。所供境。我以下。能供因。悉以下。列所供具。以如下。正明供養。(【鈔】第三列所供具。於中有二。先總標。後別顯。今初。一切諸佛。皆修供養。如釋迦世尊。然燈佛前。得值八百四千萬億那由他諸佛。悉皆供養承事。無空過者。買華布髮等。又諸菩薩。常以種種塗香燒香。華鬘瓔珞。寶瓶劫樹。飲食燈明。寶山寶類。寶幢旛蓋。鈴珮珠瓔。宮殿寶帳。天男天女。水陸諸華．一切受用．一一皆成廣大雲海。為作事業故。供養諸如來。如是供養。一一皆有廣大果報。謂奉嬉常受悅。獻笑佛憐憫。奏歌得法音。供舞得神通。奉瓶得寶瓶。進寶獲覺分。亦感寶莊嚴。由供莊嚴樹。得莊嚴覺樹。奉幢得雨寶。能徧濟貧乏。供旛超勝旛。獻鈴眾歸敬。奉瓔獲嚴具。進鬘得寶冠。上華得佛容。如是一一皆獲勝報。今此文中。略標少分。廣如大經。羂索迴向輪大雲輪請雨等經廣明。供具皆云天者。表法界中。法爾自然。有如是不思議德用也。天者。自然義。皆言雲者。是隨緣義。表由行願力故。法如是故也。大經每欲說天地徵祥。皆標云。法如是故。佛神力故。法如是者。即法爾也。同此云天。佛神力者。即緣起也。同此云雲。行願以義例之。此亦應云。法如是故。行願力故。為緣起者。謂此供具。色相顯然。智鑒無性。從法性空無生法起。能現所現（能現即行願。所現即供具。）逈無所依。應用而來。來無所從。用謝而去。去無所至。而能含悲潤。注法雨。益濟萬物。重重無盡。故有雲像焉．菩薩修行如是供養之時。不礙上供養諸佛。熾然下濟含識。先作是念。無邊有情。漂淪六趣。由自心虛妄。感種種果報。內懷佛性而不自知。實可愍傷。云何當救。即作是念。由我獻華鬘。得佛殊勝相。願迴此功德。成妙覺華臺。舒光徧照觸。警覺人天。耽著欲境。報盡壽終。眾苦纏逼。願彼諸天。菩提心敷榮。獲普賢常樂。供鬘得寶冠。由獻音樂。得佛法音。獻蓋得覆陰。供衣得佛衣。願以此等福。令一切安樂。是為菩薩修供養行也。次明香供養。義分為三。先總標。次別顯。後分量。初中云種種香者。謂沈檀薝蔔龍腦鬱金．及諸華香。須曼那華香。闍提華香。末利華香。及天上所有波利質多羅樹香。拘鞞陀羅樹香。及人天本體之香。和合變易之香。一一皆成廣大雲海而為供養。次別列中。云塗香者。謂和合諸香。用塗身手。供養之時。當作是念。我獻塗香。願從此等流。五無漏塗香。磨瑩熱惱者。脫彼諸地獄。一切極炎蒸。獻焚香時。當作是念。由我獻焚香。得佛無礙智。悅懌具端嚴。願迴此香雲。氛馥寒冰苦。末香可知。後明分量者。如須彌山。須彌山者。取人間目覩。高大無過。又四寶所成。而具十德。表供具一一具德相妙用也。十德在須彌品疏文。然亦不繁具引也。下明燈供。文分為三。總標。別列。分量。二別列者。菩薩修燈供養時。當作是念。由我獻燈明。獲智慧光明。及清淨五眼。願為般若燈。照曜阿修羅。永改矯誑心。恚癡好𩰖諍。傍生鞭撻逼。互相害食噉。願得慈慧心。常生人天路。色無色界天。耽著三昧味。願脫此惑纏也。三分量中。言如大海水者。以表供養稱理故深。稱事故廣。以深廣故。喻之如海也。以如是等者。如何辦得如是等多多供具。如何常供如上多多佛耶。準藏和上述緣起章第三供養門中云。菩薩凡所施設。乃至一香一華。一衣一蓋。一供養具．無不稱於真理。等虛空界。即以全法之身。遊詣佛剎。稱真之物。供養於佛。是故菩薩。不虛行於所修。常值諸佛。恆不失時。一切供具。常稱理而成就。何以故。法施於佛。稱真理故。釋曰。準此。云一香一華等。又云常稱理而成就者。即知經中所列。皆以稱理。即一之多等也。修行者。但安心觀行。物物自多。皆徧佛也。故尋常云。願此香華雲。徧滿十方界。供養一切佛。)

　　○二校量顯勝二。一校量二。一舉所校量。

　　善男子。諸供養中法供養最。所謂如說修行供養。利益眾生供養。攝受眾生供養。代眾生苦供養。勤修善根供養。不捨菩薩業供養。不離菩提心供養。

　　【疏】諸供下。總指。所謂下。別明。別明七行。皆法供養。(【鈔】舉所校量中。先總。後別。別明所校量中云。如說修行供養者。智度論云。能行說為正。不行何所說。若說不修行。不名為智者。故如說行。方得佛法。不以口言。而可清淨也。又如大法句經云。雖誦千言。不行何益。不如一聞。勤修得益。利益眾生供養者。如十地品云。所修善根。皆為救護一切眾生。又云。諸佛出世。本為利樂一切眾生故。所以利益名真供養。攝受眾生供養者。彼名以慈悲心。隨順攝取。又云。諸佛出世。為以慈悲攝眾生故。如淨名居士。以善方便。居毗耶離。資財無量。攝諸貧民。奉戒清淨。攝諸毀禁。以忍調行。攝諸恚怒。以大精進攝懈怠。以禪定攝亂意。以智慧攝愚癡。乃至入諸酒肆。能立其志等。又一切菩薩。皆以普門示現等。皆為攝取一切眾生。安置佛道故。代眾生苦供養者。以代眾生。上契佛意故。勤修善根供養者。彼云不捨勤修一切善法。若不勤修一切善法。是亦不能利樂一切眾生不捨菩薩業供養者。彼名不捨一切菩薩事業。何以故。若捨菩薩所修事業。是亦不能利樂眾生故。不離菩提心供養者。彼名常不捨離大菩提心。離世間品中。有十種退失善根法。所謂捨菩提心。凡所修善。魔所攝持。前章又云。若暫捨菩提心者。是亦不能利樂眾生。何以故。善男子。夫為菩薩。為欲利樂諸眾生故。勤求阿耨多羅三藐三菩提。若無眾生。一切菩薩。不成正覺。善男子。汝應如是解法供養。則得成就供養如來。非以世間財寶飲食。名為供養也。)

　　○二正明校量。

　　善男子。如前供養。無量功德。比法供養一念功德。百分不及一。千分不及一。百千俱胝那由他分。迦羅分。算分。數分。喻分。優波尼沙陀分。亦不及一。

　　【疏】準先經文。以前本行。校量法供養。然法供養勝財供養。諸經論中。無不此說。文殊章中。已廣解釋法供養勝。(【鈔】準先經文下。於中二。先釋義。後銷經文。初中二。一敘先譯差錯。二申詳審正。初中二。一標先譯之意。二立理覈破。今初也。準先譯意。以本行觀想供養為劣。以校量法供養為勝也。然法供養下。立理覈破。文中四。一指餘文以明。二正斥其失。三借淨名對辨。四覈此文無端。今初。諸經論中無不此說者。彰其易知也。文殊章中者。即善財再遇文殊智照無二相之文也。彼經云。復次善男子。菩薩有十種法。具足圓滿。修真供養一切如來。何等為十。一者以法供養。二者修行諸行。乃至如說能行。如行能說。九者長時徧修。心無疲厭。十者常不捨離大菩提心。隨要引之。不能繁具。若諸菩薩具此十法。能成就供養如來。非以財寶飲食衣服。名真供養。何以故。如來恭敬尊重法故。猶如孝子。尊重父母。承順顏色。心無暫捨。若復有人敬其父母。其子倍復尊重是人。諸佛如來。亦復如是。若諸眾生供養法者。是真成就供養如來。以諸如來尊重法故。釋曰。法供養最。故名為真。若通相說。於佛深經難見妙理。起十法行。皆名法供養。以財供養資養四大。受持讀誦。解說修行。增於法身。又全其理。供養義也。今疏意云。善財再見文殊。已曾廣釋法勝。故知此中。更有深旨。不可以此觀行之供。還同前財食供也。)但先文意。將前本行觀想供養為財供養。校量於法。則抑其本行。(二正斥其失也。校量本為褒揚行願之妙。如何卻抑之耶。)何者。如淨名等。先明法供養。後以財供養校量顯勝。理則昭然。(三借淨名對辨。言等者．等於諸經也。淨名．即善德章。（多取意引。不具寫文。）佛命長者善德問疾。善德白佛言。我不堪任。詣彼問疾。便自說言。我於往昔。自於父舍。設大施會。供養一切沙門婆羅門外道貧窮下賤孤獨乞人。期滿七日。時維摩詰來入會中。云。夫大施會。不當如汝所設。當為法施之會。何用是財施會。我言。居士。何謂法施之會。法施會者。無前無後。一時供養一切眾生。是名法施之會。謂以菩提起於慈心。以救眾生起大悲心。以持正法起於喜心。以攝智慧行於捨心。以攝慳貪起檀波羅蜜。以化犯戒起尸波羅蜜。以無我法起羼提波羅蜜。以離身心相起毗梨耶波羅蜜。以菩提相起禪波羅蜜。以一切智起般若波羅蜜。乃至下文結云。善男子。是為法施之會。若菩薩住是法施會者。為大施主。亦為一切世間福田。（此先明法供養。）我時心得清淨。嘆未曾有。稽首禮維摩詰足。即解瓔珞。價值百千上之。不肯取。我言。唯願受之。隨意所與。維摩詰即受瓔珞。分作二分。持一分施此會中最下乞人。持一分奉彼難勝如來。一切眾會。皆見光明國土難勝如來。又見瓔珞在彼佛上。變成四柱寶臺。四面嚴飾。不相障蔽。時維摩詰現神變已。作是言。若施主等心施一最下乞人。猶如如來福田之相。無所分別。等於大悲。不求果報。是則名曰具足法施。（此上經文。是校量財供養也。）釋曰。此中但取維摩詰誡勸之意。即維摩詰為施主。乞人。難勝如來。是受施之人。瓔珞為所施物。謂運心寬廣。平等普緣。莫分高下之殊。無執物我之別。智鑒皆同於真際。悲救不礙於隨緣。悲智雙流。即度而無度。施而無施也。若如此者。其功大焉。即淨名教於善德。何不如是而作。若能爾者。財施即法施也。所以經云。若施主等心施一最下乞人。猶如如來福田之相。等於大悲。不求果報。是則名為具足法施。此則淨名先說法供養勝已。後自施瓔珞之財。平等布施。亦成法施。更無異也。疏主意說淨名起行。皆得名法供養。即知普賢深妙觀行。固得名為法供養也。豈可唯此七行。不兼前耶。問。未審善德長者。有何過失。被淨名訶之耶。答。為有三局。謂自於父舍．即處局。施七種人．即人局。期滿七日．即時局。又財施有限。法施無窮。財施世間果報。法是出世果報。以財不及法。是以訶之也。)今先明本行。後以法供養。抑前供養。本說劣行。為何所益。(四覈此文無端也。疏抑前等者。言抑者。屈也。謂屈於本行也。余亦謂此七種法行。但是所標之心。經言如說修行者。即如前所說觀行。如是而行。名如說修行也。言利益眾生等者。即修觀行之時。一一與此利益等心相應。是則名為真法供養也。若爾。即不必諍論也。然且依疏。)且下偈中。更無校量。但舉本行為勝供養。明知校量。欲顯本行供養為勝。(且下偈中下。二申詳審正。文三。先審正。次引二經。三以理結成。言迦羅者下。銷釋經文。)法華中喜見燒身。名法供養。淨名教於善德行施。無前無後。一時等施。名法供養。(雙引二經明法施差別有二。初引法華經。即第六卷中。藥王菩薩本事品說。過去日月淨明德佛。為一切眾生喜見菩薩。說法華經。喜見樂修苦行。滿萬二千歲己。得現一切色身三昧。歡喜。即念我得三昧。皆是得聞法華經力。即入三昧。從空雨種種華香。以供養佛。起定念言。不如以身供養。即服諸香。滿千二百歲以香油塗身。於佛前。以天寶衣而自纏身。灌諸香油。以神通力願而自然身。光明徧照八十億恆河沙世界。其中諸佛。同聲讚言。善哉善哉。善男子。是真精進。是名真法供養如來。若以華香瓔珞。乃至國城妻子。亦所不及。善男子。是名第一之施。於諸施中。最尊最上。以法供養諸如來故。所以引云。名法供養也。上但取意引。不具書文也。二引淨名經。疏淨名教於下。即前所引法施會者。無前無後。一時供養一切眾生之文。羅什法師云。若起慈心。則十方同緣。施中之等。莫先於此。故曰。無前無後也。僧肇云。夫以方會人。不可一息期。以財資物。不可一時周。是以會通無隅者。彌綸而不漏。法澤冥被者。不易時而普覆。)是財施若能稱法。皆法供養。況於深觀。非法供養。智者應思。(是財下。重釋前意。以理結成也。)言迦羅者。此行豎折人身一毛以為百分。言優波尼沙陀者。此云近少。亦云近對。謂少分相近比對之分。

　　○二徵釋。

　　何以故。以諸如來尊重法故。以如說行。出生諸佛故。若諸菩薩行法供養。則得成就供養如來。如是修行．是真供養故。

　　【疏】徵意云。何以過去財供養。不及今法供養。釋意云。佛尊重法。行法供養。故校量不及。前文殊章已有此意。

　　○三總結無盡。

　　此廣大最勝供養。虛空界盡。眾生界盡。眾生業盡。眾生煩惱盡。我供乃盡。而虛空界乃至煩惱不可盡故。我此供養亦無有盡。念念相續。無有間斷。身語意業。無有疲厭。

　　【疏】此最勝供養。即前觀行。若此最勝不及法者。何以無盡。(【鈔】後結無盡中。並同稱讚行也。若此最勝至何以無盡者。承此文便。重成前義也。)

　　○第四懺除業障三。一牒名。

　　復次善男子。言懺除業障者。

　　【疏】懺者。梵音具云懺摩。此云悔過。若別說者。懺名陳露先罪。悔名改往修來。除惡業障。成淨戒善。是故文中偏名懺業。實則三障四障。無不皆懺。(【鈔】除惡業障等者。此即懺意。及懺益也。懺業有三。一伏業懺伏令不生。二轉業懺。願於今身。常不入惡道受。三滅業懺。罪如暗室。懺悔如燈。不以暗多時。能拒燈也。於中一二事也。第三理也。又懺除罪。與智斷惑對治品類不同。謂懺與罪。遞相抑伏。要須敵對相當。方能除遣。若上品惡。下品善心懺。非敵對。強者先牽。故還要上品善。方除上惡。中下相對亦然。若智斷惑即不爾。謂下智斷上惑。上智斷下惑。由粗惑障理淺。還以鑒淺理之智遣之。微惑障理深。非勝智無以排斷。若就防未起之罪。則類斷惑。謂下品善心。能防上品重罪。若下品惡。微細難防。須要上品善心也。三障者。佛名經云。然其罪相。雖復無量。大而為語不出有三。一者煩惱。二者是業。三者果報。比三種障。能障聖道。及以人天勝妙好事。是故經中目為三障。所以諸佛菩薩。教作懺悔。此三滅者。則六根。十惡。乃至八萬四千塵勞。皆悉清淨。又云。此三障者。更相由藉。因煩惱故以起惡業。惡業因緣故得苦果。是故今日。先懺煩惱。然此煩惱。諸佛菩薩。入理聖人。種種訶責。名此煩惱以為怨家。能斷眾生慧命根故。亦名此煩惱以為劫賊。能劫眾生諸善法故。亦名此煩惱以為瀑河。能漂眾生入於生死大苦海故。亦名此煩惱以為羈鎖。能繫眾生於生死獄不得出故。所以六道牽連。四生不絕。惡業無窮。苦果不息。當知皆是煩惱過患。次懺業障。總云。所以六道感報不同。當知皆是業力所作。別者。先懺身三。次懺口四。其餘諸障。次第而懺。言身三者。謂殺盜淫。言口四者。謂妄言。兩舌。惡口。綺語。及意業三。謂貪慾。瞋恚。邪見。此三業十支。能感當報。十惡業道。教有明文。若不懺除。輪迴難止。如十地品云。十不善業道。上者地獄因。中者畜生因。下者餓鬼因。若依普賢行願力。志誠懺悔。皆得除滅。所以下文云。往昔由無智慧力。所造極惡五無間。誦此普賢大願王。一念速疾皆消滅。誦即懺也。三惡道報。罪苦無量。既預知者。固合遠避。志求善本。攝心在道。心若不住。緣諸惡法。當自責之。念老病死。甚為切近。苦海波深。都無際畔。汝無始淪溺。苦惱萬端。今偶獲人身。幸逢佛法。不修白業。更造惡因。再落三塗。復受諸苦。如是悔責。攝心不亂。安住於普賢廣大行願。精勤修習。一切罪報。無不得免。故下經云。悉能破壞一切惡趣也。四障者。如隨好品所列。業障。煩惱障。報障。見障。業報二障。約因果分異。煩惱及見。於煩惱中。約利鈍分異。故成四也。又所知障。亦名見障也。)

　　○二釋相。

　　【疏】然懺有二種。若犯遮罪。先當依教。作法懺之。(【鈔】釋相文中二。一敘義。二釋文。初中三。一明作法事懺。二明起行理事懺。三廣明逆順用心懺。今初。遮。即佛之遮制。違制成罪。性則法爾。犯之有罪。十重是性。餘皆遮也。準小乘宗。四重八重。不通懺悔。如斫頭破石等。僧殘已下四篇方許。故此但云遮罪也。相部律疏云。大乘滅重者。一理深藥妙。二對治行勝。三果勝。小乘理淺行劣。果非是妙。非是妙者。但滅輕也。作法者。小乘懺。要請大比丘為證。對大具五。一偏袒右肩。二右膝著地。三合掌殷重。四稱名說罪。五禮足。對小即闕無禮足也。若僧殘罪。須請二十僧。令六夜行摩那埵。供給承事。七日滿。僧為羯磨除罪。還令戒淨。如本所受。尼則四十。若輕罪即一日承事。不必集僧也。若大乘作法。如下所明。)若犯性罪。復須起行。起行有二種。一事。二理。事如方等佛名經等。通於萬行。理如淨名。觀罪性空。不在內外等。(若犯性罪下。二明起行。事理雙懺也。於中有三。一雙標事理。二廣釋事理。三雙結事理。二中三。一引佛名等經釋事懺。二引淨名經釋理懺。三引二經雙明理事二懺。今初。方等經令先嚴道場。香泥塗地。及室內作圓壇。彩畫。懸五色旛。燒海岸香。然燈。敷高座。請二十四尊像。多亦無妨。設諸餚饍。盡力用心。著新淨衣服鞋履。若無新淨。洗故亦得。出入脫著。令無參雜。七日長齋。每日三時洗浴。初日供養僧。隨意多少。別請一明了內外律者。為受二十四戒。及陀羅尼。對師說罪要。八日。至十五日。當以七日為期。此不可減。若能更延。隨意任情。十人已還。不得出此。俗人亦得。須辦單縫三幅帔。佛前結界。旋繞一百二十帀。卻坐思惟等。廣如經說。佛名經者。方等多明作法。亦兼起行。然惟事也。佛名多明起行。少說作法。又兼理也。經云。夫欲懺悔。必須先敬三寶。所以然者。三寶即是眾生良友福田。若能歸敬者。滅無量罪。長無量福。能令行者。離生死苦。得解脫樂。先當興七種心以為方便。一者慚愧。二者恐怖。三者厭離。四者發菩提心。五者怨親平等。六者念報佛恩。七者觀罪性空。生如是等七種心已。緣想十方諸佛聖賢。擎拳合掌。披陳至禱。慚愧改革。理如淨名。至內外等者。二引淨名釋理懺也。即優波離章。經云。佛告優波離。汝行詣維摩詰問疾。優波離白佛言。世尊我不堪任。詣彼問疾。所以者何。憶念昔者。有二比丘。犯律行以為恥。不敢問佛。來問我言。（云云。）願解疑悔。得免斯咎。我即為其如法解說。時維摩詰來謂我言。唯。優波離。無重增此二比丘罪。當直除滅。勿擾其心。所以者何。彼罪性不在內。不在外。不在中間。如佛所說。心垢故眾生垢。心淨故眾生淨。心亦不在內外中間。如其心然。罪垢亦然。諸法亦然。不出於如。如優波離以心相得解脫時。寧有垢不。我言。不也。維摩詰言。一切眾生。心相無垢。亦復如是。唯。優波離。妄想是垢。無妄想是淨。顛倒是垢。無顛倒是淨。取我是垢。不取我是淨。諸法皆妄見。如夢如燄。如水中月。如鏡中像。以妄想生。其知此者。是名奉律。其知此者。是名善解。於是二比丘言。上智哉。是優波離所不能及。持律之上而不能說（云云。）時二比丘。疑悔即除。發阿耨多羅三藐三菩提心（云云。）關中釋云。持律有二。一法身性淨之律。二陰身身口之律。今優波離持身口之律。見罪生滅。壞法身無相之律。故為訶也。天台云。菩薩法三。一戒門。依律法懺是。（如前作法。）二功德門。謂禮佛誦經。般舟方等道場是。（如前方等經也。）三無生門。令悟罪性空是。（即此段也。）問。若見罪無性。即罪滅者。亦可見福無性時。福亦應滅。關鍵見實罪滅中。答云。不也。罪違無性。見無性時。罪即滅。福順無性。見無性時。福不滅。何者。罪對無性。無性是能治。罪是所治。故見無性時。罪即滅。福對無性。無性是能生。福是所生。故見無性時。福廣大也。以能生現前故。故金剛經云。無住相布施。福德如虛空等。)普賢觀經。及隨好品。具二種懺。觀經中明晝夜精勤。禮十方佛。即是事懺。觀心無心。從顛倒想起。若欲懺悔者。端坐念實相。斯則理懺。(普賢觀經下。三引二經。雙明二懺。於中二。一引普賢觀經。二引隨好品今初也。此經令晝夜六時。對十方佛。普賢菩薩。徧懺六根。即事也。後令觀心。（如疏。）即理也。今常用者。一切業障海。皆從妄想生。若欲懺悔者。端坐念實相。（理也。）眾罪如霜露。慧日能消除。（通明一懺之功用也。）是故應至心。勤懺六根罪。（事也。）即此經後總偈也。皆事理雙明。)隨好品中。等眾生界善身語意業。悔除諸障。即是事懺。觀諸業性。非十方來。止住於心。從顛倒生。無有住處等。即是理懺。(隨好下。引隨好品也。此品經文。歎隨好功德。明佛為菩薩時。足下有隨好放光。照億那由他佛剎微塵數諸世界。阿鼻眾生遇之。生兜率天。天鼓發聲。令彼懺悔。)事懺除末。理懺拔根。(事懺除末等者。三雙結事理也。因迷理而起惑業。故理懺為根源。雙除之妙。固不在言。若難具者。必須先訪善友。令解理懺。何者。根拔枝存。容漸枯朽。若枝盡而根在。千回斫而還生。智者詳焉。)若具足懺。應須善達逆順十心。(若具足懺下。三廣明逆順用心懺。即天台止觀第四所說也。於中三。一總標。二謂先下。別釋。三對別品料簡。)謂先懺十種順生死心。以為所治。一妄計人我。起於身見。二內具煩惱。外遇惡緣。我心增盛。三內外既具。滅善心事。不喜他善。四縱恣三業。無惡不為。五事雖不廣。惡心徧布。六惡心相續。晝夜不斷。七覆諱過失。不欲人知。八虜扈抵突。不畏惡道。九無慚無愧。不懼凡聖。十撥無因果。作一闡提。從無始來。若自及他。無不皆爾。(二中二。一明所治順生死十心。二明能治逆生死十心。今初也。謂諸有情。與此十種順生死流相應。昏倒造惡。如廁蟲樂廁。不覺不知。積集重累。不可稱計。四重五逆。極惡闡提。生死浩然。而無際畔。但是凡流。總皆如是。故疏云。若自及他無不皆爾。)次起十種逆生死心。從後翻破。一明信因果。二自愧克責。三怖畏惡道。四不覆瑕玭。五斷相續心。六發菩提心。七修功補過。八守護正法。九念十方佛。十觀罪性空。(二次起下。顯能治逆生死十心也。云今欲懺悔。應當逆此罪流。用十種心。翻除惡法。一明信因果者。謂先須分明信有因果。決定孱然。業種雖久。久不敗亡。所以經云。假使滿百劫。所作業不亡。因緣會遇時。果報還自受。終無自作。他人受果。精識善惡。不生疑惑。是為深信。翻破第十作一闡提心也。)

　　(二自愧克責者。若欲放逸。當自責之。鄙惡罪人。無羞無恥。習畜生法。棄捨白淨。天見我屏處造罪是故慚天。人見我顯處造罪。是故愧人。以自翻破第九無慚無愧心。)

　　(三怖畏惡道者。行者當自思惟。人命無常。過於轉燭。一息不還。千載長往。幽途綿邈。無有資糧。苦海波深。船筏安寄。聖賢訶責。無所恃怙。年事梢去。風刀不賒。豈可安然。坐待酸痛。又佛名經云。若不懺悔者。大命將盡。地獄惡相。皆現在前。當爾之時。悔懼交至。不預修善。悔何及乎。當爾之時。欲求一禮一懺。豈可更得。眾等莫自恃盛年。財寶勢力。放逸自恣。死苦一至。不令人知。盛年壯色。無得免者。怖心起時。如履湯火。六塵五欲。不暇貪染。如佛滅度一百年後。波吒梨城。有王名阿輸柯。（亦名阿育。此云無憂。）此王位當鐵輪。深信佛法。毀諸外道。集佛舍利。徧閻浮提中。起八萬四千寶塔。設廣大會。供養阿羅漢三十萬餘。有學聖人。數復倍此。精進凡夫。無量無數。其諸所作。不可稱計。其王有弟。名毗多輸。（此云除憂。）深著邪見。見諸外道梵志。於山林中。修諸苦行。五熱炙身等。便生仰敬。復問梵志。汝起煩惱不。梵志答云。我見諸染境時。內發欲火。燒我身心。王弟聞已。心生疑惑。如此苦行。尚起情欲。佛之弟子。常修樂行。何能於欲。生厭離耶。又言。釋迦弟子。誑阿育王。令作功德。後王聞已。為愍弟故。遂設方便。語大臣言。我弟於外道生信。當以方便。令其得入佛法中。大臣答言。作何方便。王言。我今洗浴。入彼浴室。應脫天冠。及衣服等。汝當以我服飾。莊嚴我弟。令登王座。臣依王教。王入浴室已。其大臣等。語王弟言。若阿育王無後。汝當作王。今者試戴天冠。被天衣服。及登王座。語已。即便與著。令登王座。大臣令登王座已。密往白王。王出。見弟戴冠登座。王語弟言。我今未滅。汝已作王。即命行殺之人。身著青衣。披髮執鈴至王。王語殺者云。我捨此弟。汝可殺之。是時便有多人。執法器仗而圍繞之。大臣白王言。是王親弟。願王息怒捨過。王言。緣是我弟。於七日中。暫與國事。令其作王。待七日滿。即當殺之。即以種種伎樂。及諸采女。供給侍衛。一切臣民。皆往問訊。行殺之人。執刀門立。日日白王。今一日己過。六日當死。如是乃至六日已過。餘一日在。至第七日竟。大臣諸人。將王弟共往阿育王所。王問弟言。汝七日為王。百種伎樂。皆恣汝意。無數眾人。日日問訊。呪願於汝。汝好見聞否。弟答云。我為畏死。心怖懼故。都不見聞。是時阿育王語其弟言。汝於七日。思畏死苦。雖得上妙五欲而不生愛。出家之人。於十二入。思惟無量生死無常。云何而得起煩惱耶。又復思惟諸地獄苦。及諸畜生。更相殘害。餓鬼飢渴。眾苦所逼。思惟人中。四方馳走。初無安樂。思惟天上壞敗之苦。如是五道身心之苦。無有樂處。觀此五陰。無常。苦。空。無我。不實。譬如空村。無有居民。如是五陰。皆空無我。以無常火。燒諸世間。佛諸弟子。常作此觀。云何而得起煩惱耶。復說偈言。汝於七日中。思惟生死畏。而無有歡樂。不起貪愛心。佛諸弟子等。日日觀生死。云何觀歡樂。而起煩惱心。於飲食衣服。及以臥具等。思惟解脫法。而不起著心。觀身如怨家。三有如火宅。思惟何方便。而得解脫之。深樂解脫法。不貪於五欲。其心如蓮華。處水而不著。王以如是善巧方便。教化其弟。弟因回心。合掌向王言。我於今者。歸敬如來。及以法僧。而說偈言。我今歸依佛。佛面如蓮華。天人所歸依。無漏法及僧。時王見弟。回心歸向三寶。心大歡喜。種種軟語。安存其弟。其弟因茲供養三寶。聽聞正法。後得悟已。辭王出家。得羅漢果。謂此王弟。於七日中。雖有五欲。及諸玩好之事。為怖死故。都不味著。唯專憂死。是故行者。功德資糧未辦。莫著五欲。怖懼當來惡道。如彼怖王。如是方便調心。進求善本。以此翻破第八不畏惡道也。四不覆瑕玷者。根露枝枯。源乾流竭。若覆藏罪。是不良人。迦葉頭陀。令大眾中發露。方等令向一人發露。其餘行法。但以實心。向佛像前改革。如隱處有癰。若覆諱不治。則致於死。以此翻破第七覆藏罪心。)

　　(五斷相續心者。若懺已更作。如王法。初犯得恕。更作則重。初入道場。罪則易滅。更作難除。已能吐了。云何再啖。以此翻破第六惡心相續。晝夜不斷。六發菩提心者。謂菩提是所求果德。即無上菩提心。是現在能求之心。以發是求菩提之心。故名發菩提心也。或可菩提名覺。即覺察覺悟也。謂了諸煩惱過患。不起放逸。達本心源。慧光內燭也。以起是心。故名發菩提心。昔由不覺。惡心徧布。於一切境。起貪瞋癡。今起覺心照之。則知一切境本空。即不起過失也。又瑜伽論云。菩提心者。大悲為體。成佛正因。智慧根本。能破無明業報等。往昔為無智慧故。徧惱有情。今有慧兼濟。徧虛空界。利益一切發此心故。翻破前來第五一切處起惡心也。)

　　(七修功補過者。昔因三業。造諸過罪。不計晝夜。今以善身口意。策勵不休。匪移山岳。豈填溝壑。以此翻破第四縱恣三業心也。)

　　(八守護正法者。然人能弘道。法假人傳。人在法存。人亡法滅。故須得人護也。此有其二。一內護。二外護。內謂三乘聖賢。出家內眾。皆能弘闡。皆能護持。外謂國王大臣等。然內眾但能弘教護行。無力匡持。外有王威。方能護法。如仁王經說。佛告波斯匿王。我以是經。不付比丘比丘尼優婆塞優婆夷。所以者何。無王威力。不能建立。是故汝等。常當受持。此令守正法者。為昔自滅善。亦滅他善。不自隨喜。亦不喜他。令人守護諸善。方便增廣。令不斷絕。勝鬘經云。守護正法攝受正法最為第一。以此翻破第三無隨喜心也。九念十方佛者。昔因親狎惡友。信受其言。令念十方佛。念無等慈。作不請友。念無等智。信大導師。欲違生死之惡緣。須順菩提之正路。故須念佛。然念佛一門。修行之要津。攝心之關鍵。因此略明念佛之義。言念者。明記不忘為義。體即是慧。今名念者。即隣近彰名也。然念佛不同。總有四種。一稱名念。二觀像念。三觀想念。四實相念。且稱名念者。如文殊般若經云。復有一行三昧。若善男子。善女人。修是三昧者。速得佛菩提。欲入三昧。應處空閑。捨諸亂意。不取相貌。繫心一佛。專稱名字。隨佛方所。端坐正向。能於一佛。念念相續。即是念中。能見去來現在諸佛。念一佛功德。無量無邊。與一切佛功德無二。如是盡知恆沙諸佛法界。無差別相。阿難總持。多聞辯才。百千等分。不及其一等。二觀像念。謂觀如來塑畫等像。如大寶積經說。佛本因中。為大精進菩薩。因見比丘。畫佛形像。發心出家。持畫㲲像。入山觀察。觀察此畫像。不異如來。成就五通。得普光三昧。見十方佛等。三觀想念。於中有二。一明一相。於三十二相中。隨觀一相皆滅重罪。如觀佛三昧海經說。佛為父王。說白毫觀。但觀眉間白毫之相。右旋宛轉。猶如秋月。十稜成就。內外通明。如白瑠璃筒。亦如暗夜中明星。觀成不成。皆滅九十億那由他恆河沙微塵數劫生死重罪。常蒙攝受也。二明全身者。如坐禪三昧經云。若求佛道入禪。先當繫心。念佛生身。莫念地水火風。山樹草木。天地萬類。及諸餘法。但念佛身。處在虛空。如大海清時。有金山王。相好圓滿。出無量清淨光明。於此虛空青色之中。常念佛身。便得十方三世諸佛。悉在目前。若心餘緣。還攝令住。除無量劫罪。四實相念。亦名法身。謂觀自身。及一切法。真實自性。文殊般若云。不生不滅。不來不去。非名非相。是名為佛。如自觀身實相。觀佛亦然等。又云。繫緣法界一相。是名一行三昧。又智度論云。不以色身及相好念。以佛身自無所有故。以無憶故。是為念佛。又占察經云。思惟諸法平等法身。一切善根中。其業最勝。又大經云。一切諸佛身。唯是一法身。念一佛時。即一切佛。此之四等。各隨根器。從淺至深。最後為妙。以是濟要。是故略明。於善友中。最勝無過於佛。由是翻前順生死中第二外遇惡緣也。)

　　(十觀罪性空者。如前理懺也。若不解此十心。全不識是非。云何懺悔。設入道場。徒為勞苦。涅槃經云。若言勤修苦行。是大涅槃因緣者。無有是處。即斯意也。)若具此者。無罪不滅。隨好品中。具有能治。今文之中。含有不具。(隨好下。對他品料簡也。言含有不具者。缺觀罪性空。發菩提心二也。所以闕此者。以菩提心是十種行願之本。此修行願菩薩。必先己發菩提心故。性空是緣起之體。行願必是無性之緣起故。故此經文。不更別標也。餘八有者。如下文配。)文二。

　　○一舉所懺。

　　菩薩自念。我於過去無始劫中。由貪瞋癡。發身口意。作諸惡業。無量無邊。若此惡業有體相者。盡虛空界不能容受。

　　【疏】貪瞋癡是惡業因。身口意是造業具。三業十支皆由三毒。諸惡業。即是業體。有二三種。(【鈔】發身口意是造業具者。唯識論云。大乘三業。皆思為體。動身之思。發語之思。及思當體。皆言業也。故知身等。非即是業。動身等思。方名三業。故梵行品云。身身業。語語業。意意業。行相各別。身即渾濁臭惡。死屍蟲聚等也。身業即行住坐臥。屈伸俯仰等也。語即風息吐納。高低清濁。語業即起居問訊。讚歎毀說等。意即覺觀思惟等。意業即憂喜等。所以身等但是造業之具。如工巧之業。而錐刀等器。不是業也。有二三種者。有兩般三種也。謂善。惡。不動。是一般也。現報。生報。後報。是二般也。)一善。惡。不動。今唯取惡。二現。生。後。今通此三。(善惡不動者。此三即入六地中罪等三行也。彼經先說。凡夫執我。常求有無。次明三行之過云。不正思惟。起於妄計。後辨三行體相云。罪行。福行。不動行。彼疏釋云。謂由迷異熟果愚。違正信解。起感三塗惡業。及人天別報苦業。皆名罪行。由迷真實義愚。不知三界皆苦。妄謂為樂。起欲界業。名福行。四禪淨業。名不動行。故論云。真樂本有。失而不知也。彼經罪福之行。即此善惡之業。疏今唯取惡者。謂善不動。但以迷心取相求有者。故成過患。若離其病。不除其法。故此不懺。若惡業背理。一向須改。故此懺令滅也。所以超公關鍵中。明性起緣起不同。緣起法界。通於善惡染淨。性起唯淨。釋性起文云。性者。真如本性。起者。起於諸法。諸法者。謂善法也。善法順真。所以約性而顯。惡法違理。是故下明也。問上言性起。一切皆具。如何但約善說。答。以違順不同。親疏不等。故使言教有殊。何者。以善調柔。還同於性。以性有力。令所生之果。似因非異。善既親從性生。是故名為性起。惡法粗獷。既無明所熏。以屬疏故。故名緣起。以緣有力。能令果法。似緣不別。其猶穀芽。假土生已。土肥芽肥。土瘦芽瘦。相狀容儀。隨緣自類。終無改轉。因緣同時。位別親疏。懸隔各殊。是故果屬因緣。故有似不似也。由此諸義。故此經文。但悔惡業。二現生後有者。第二三種業也。佛名經云。六道形類不同。皆是業力所作。凡夫之人。多於此中。好起疑惑。何以故。現見世間行善之者。觸向轗軻。行惡之人。是事諧偶。致使愚人。謂言善惡無分。我經中說言。有三種報。一者現報。二者生報。三者後報。且現報者。現世作善惡。即現身受苦樂報。生報者。今生作善惡。次一生受無後報者。次二三生。乃至未來多生受報。疏今通此三者。三報皆懺也。)三三合九種。從三煩惱起。即其義也。(三三至煩惱起者。三三者。身等三。具善等三業。現等三報也。言合九者。前後不相捨離也。從三起者。本由貪等三毒起也。)若此下。顯其廣多也。以無形故。不見相貌。有則溢空。此即通說順流十心。(無形至溢空者。佛名經云。獨頭無明。為煩惱種。無始受身已來。經無量劫。則劫不可數。一一劫中受種種身。則身不可數。於一一身造種種業。則業不可數。故此云。若有體相者。盡虛空界不可容受。據理而言。若懺此業清淨者。所獲功德。亦盡虛空界。不能容受。以敵對相翻．一一即真功德故。故婆沙論。說懺悔功德云。此一念善有形色者大千世界不能容受。彼論但指一化之境。且以大千為量。量雖通局。意不殊此也。故以一念懺悔功德。便與無量劫所造之業。分量齊等。如一暗室中。須臾燈光之明。所徧分量。便與此室千年之暗。分量齊等。)

　　○二辨懺相。

　　我今悉以清淨三業。徧於法界極微塵剎一切諸佛菩薩眾前。誠心懺悔後不復造。恒住淨戒一切功德。

　　【疏】清淨三業。明懺業具也。昔因三業．無惡不為。今以三業．一時齊懺。謂虔恭胡跪。口陳辭句。徧於下。明所對境。徧者．畧有二意。一昔所造罪。心事徧布。故今懺悔。亦須周徧。二稱法性故．何罪不除。下正辨所對。極微塵下。即念十方佛。翻昔惡友。(【鈔】即念佛者。指前第九心也。)誠心．則簡不至心。緩縱情慮。罪不滅故。(緩縱情慮罪不滅者。佛名經云。生如是七種心已。緣想十方諸佛賢聖。擎拳合掌。披陳至到。慚愧改革。舒歷心肝。洗蕩腸胃。如此懺者。亦何罪而不滅。亦何障而不除。若復不爾。悠悠緩縱徒自勞形。事將何益。)懺悔．即含自愧剋責。怖畏惡道。不覆瑕玼。不造．即斷相續心。住戒．即修功補過。匪移山嶽．豈填溝壑。(即斷者。指前第五心．即修功者。指前第七心。)總此懺者。以明識因果。善惡影響故。亦即守護正法。(明識因果者。指前第一心。疏亦即守護正法者。指前第八心。智度論云。言正法滅者。謂修行滅。今意云。若不懺悔即修行滅。是不護正法。今懺悔業清淨。則修行不滅。為守護正法也。)

　　○三總結無盡。

　　如是虛空界盡。眾生界盡。眾生業盡。眾生煩惱盡。我懺乃盡。而虛空界。乃至眾生煩惱不可盡故。我此懺悔。無有窮盡。念念相續無有間斷。身語意業無有疲厭。

　　○第五隨喜功德三。一牒名。

　　復次善男子。言隨喜功德者。

　　【疏】由昔不喜他善。故今隨喜。為慶悅彼除嫉妒障。起平等善。(【鈔】第五隨喜行者。隨所見善而歡喜也。十住婆沙云。所有布施福。持戒修禪慧。從身口意生。去來今所有。習學三乘人。具足一乘者。無量人天福。皆隨而歡喜。別果報中。得大眷屬。翻嫉妒障故也。)然餘處隨喜在勸請後。謂先滌身器。次欣法雨。後攝他同己。迴向三處。故為此次。今明隨喜是懺中別義。事勢相連。故先明之。平等廣大。方堪聞法。(然餘至聞法者。對十住婆沙料簡。次第不同也。文中二。初舉彼次之意。初兩句標。次謂先滌下四句列。一懺悔。二勸請。三隨喜。四迴向。故為此次者。結成也。後今明下。明此次之意。言懺中別義者。懺除嫉妒故。廣大者。自他無二故。)

　　○二釋相。

　　所有盡法界虛空界。十方三世一切佛剎。極微塵數諸佛如來。從初發心。為一切智。勤修福聚。不惜身命。經不可說不可說佛剎極微塵數劫。一一劫中。捨不可說不可說佛剎極微塵數頭目手足。如是一切難行苦行。圓滿種種波羅蜜門。證入種種菩薩智地。成就諸佛無上菩提。及般涅槃分布舍利。所有善根。我皆隨喜。

　　及彼十方一切世界。六趣四生一切種類。所有功德。乃至一塵。我皆隨喜。

　　十方三世一切聲聞及辟支佛有學無學所有功德。我皆隨喜。

　　一切菩薩所修無量難行苦行。志求無上正等菩提。廣大功德。我皆隨喜。

　　【疏】文四。所有下。一喜如來善。(【鈔】從因至果為一切智者。為智修福。方是佛因。捨不可至手足者。舉內財之難尚捨。則身外財可知也。如心地觀經說。佛於往昔行難行苦行。為凡夫時。作雪山童子。為求半偈。棄捨全身。薩埵王子。捨身救虎。為六牙象王。自投獵者。作圓滿福智王施眼睛。為金色鹿王。捨身求道。作慈力王。施五夜叉。作莊嚴王。施妻無吝。為最上身菩薩。施頭目髓腦。如是一切難行苦行等。廣如菩薩本行經等說也。又法華經云。觀三千大千世界。乃至無有如芥子許。非菩薩捨身命處。)及彼十方下。二喜諸趣善。十方三世下。三喜二乘善。一切菩薩下。四喜菩薩善。謂隨喜四類以攝諸善。佛為最勝。所以先明。餘之三類。從劣向勝。(後校量勝德文中三。一會四類次第。勝劣合宜。佛為下。是。華嚴宗中。詮法次第例多如此。初發心時。便成正覺。直造最勝。然卻從十住。乃至十地等覺。即從劣漸勝也。意顯頓悟漸修之相也。二顯自益深。引他為證。有二。初引大品經。)大品經中隨喜品。明大千海水。一毛破為百分。滴取海水。可知其數。隨喜之福。不可知數。故結無盡等虛空界。法華隨喜。展轉至於第五十人。尚難校量。何況最初。(大品下。經云。復次憍尸迦。三千大千國土滿中海水。取一髮破為百分。以一分髮。滴取海水。可知滴數。是隨喜福。終不可數知。故結無盡下。指自當經益深也。二引法華證。即第六卷中隨喜功德品第十八也。經云。爾時彌勒菩薩白佛言。世尊。若有聞是法華隨喜者。得幾所福。佛答云。從會中聞隨喜。至於餘處。轉說至第五十人。其第五十人聞已。隨喜功德。今當說之。若四百萬億阿僧祇世界六趣四生充滿其中。有人求福。一一眾生。與閻浮提金銀七寶。乃至象馬車乘。奴婢人民。宮殿樓閣等。如是布施。經八十年。後以佛法而訓導之。總令得四沙門果。是大施主。所得功德。寧為多不。彌勒云。若是施主。但施眾生一切樂具。功德無量。何況能令得阿羅漢果。佛答云。如上功德。不如是第五十人。聞法華經一偈隨喜功德百分不及一。乃至算數譬喻。所不能知。何況最初。於會中聞而隨喜者。其福復勝。無量無邊。阿僧祇不可得比。彼既如此。有廣大益。今此隨喜。亦復如是。)此隨喜如來權實功德。故佛最勝。(三彰自所喜。重明佛勝。此隨喜如來等者。即簡異大品法華隨喜法也。言權實者。諸佛功德。不出權實二位攝盡也。且通途論之。佛身。及佛所修因行。皆有權實。如佛三身中。法報二身是實。變化身是權。又佛所證菩提涅槃。亦通權實。法報二身菩提是實。化身菩提是權。又涅槃有三種。性淨圓淨涅槃是實。方便淨涅槃權假。此唯就佛所證果論。若約佛從凡至聖所起功用自利利他門中。亦有權實。且如凡夫初悟時。始自十信初心。終妙覺位。於其中間。經不可說不可說佛剎極微塵數劫。施為種種難行苦行。自利利他等。則權實俱有。何以。謂六度十度有為萬行。一一真修故。則是其實。若為度眾生。隨根誘接。亦有權假也。何以。不施方便權巧誘之。彼難迴故。若約示生王宮。從初發心。踰城學道。種種苦行。乃至樹下成大菩提。說法利生等。則是權也。若言分布舍利者。唯是權假也．此意說從因至果。始終相收。該羅本末。都來總指也。故經云。從初發心等。斯乃佛之功德。若深若淺。若實若權。凡所施為。皆難可測。唯佛與佛。餘無知也。又況華嚴經所說真應相即。分圓全收。體用無礙者也。故宜佛為最勝也。)

　　○三總結無盡。

　　如是虛空界盡眾生界盡。眾生業盡。眾生煩惱盡。我此隨喜無有窮盡念念相續無有間斷。身語意業無有疲厭。

　　○第六請轉法輪三。一牒名。

　　復次善男子。言請轉法輪者。

　　【疏】即是勸請。除謗法障。起慈善根。聲聞自度。但懺而己。菩薩愍眾。故須勸請。請佛普雨。必自他霑洽。

　　○二釋相。

　　所有盡法界虛空界．十方三世一切佛剎極微塵中。一一各有不可說不可說佛剎極微塵數廣大佛剎。一一剎中。念念有不可說不可說佛剎極微塵數一切諸佛成等正覺。一切菩薩海會圍繞。

　　而我悉以身口意業種種方便。殷勤勸請轉妙法輪。

　　【疏】所有下。舉所請境。(【鈔】所請境中。經文分二。先標所徧處。後舉所請人。處中有兩重無盡。言一一各有不可說等者。此中具有二種無礙。一一多無礙。二小大無礙。所以然者。謂以性融相故爾。二人中。有果人。因人。諸佛即果。菩薩即因。言念念有不可說等者。意在境寬。能請無邊故。其所現身。應如第一門中說。一念尚然況經多劫。)而我下。正明請法。(問。既約圓宗。一切無非法輪。念念常轉。今要請者。蓋以情迷起念。滯於色聲。既五音令人耳聾。即不聞圓音徧演。故須請也。有隨緣請。有稱性請。隨緣可知。稱性請者。須恆悟一切聲如空谷響。緣起無性。非斷非常。一一全真。無非法界。既聞無所聞。即終日聞法。心觀如此。是請轉法輪。故出現品法輪章中云。知聲如響而請轉法輪。了於諸法真實性故。於一音中出一切音而轉法輪。畢竟無主故。又云。欲知如來所轉法輪。應知如是法輪所出生處。佛子。如來隨一切眾生心行。欲樂無量。出若干音聲而轉法輪。釋曰。既隨眾生之心。即知願請轉法輪。須令自心稱法。心若不稱。亦不聞故。故藏和尚緣起章第六請轉法輪門中云。由一切諸佛。唯智唯德菩薩即以窮法界之智而請佛說法。是故一切諸佛。無不雨大法雨。然菩薩唯願唯行。諸佛即以甚深願力而加所請。是故菩薩。無不獲於大益。當知菩薩常請。諸佛常說。未曾失時也。)

　　○三總結無盡。

　　如是虛空界盡。眾生界盡。眾生業盡。眾生煩惱盡。我常勸請一切諸佛轉正法輪。無有窮盡。念念相續無有間斷。身語意業無有疲厭。

　　○第七請佛住世三。一牒名。

　　復次善男子。言請佛住世者。

　　【疏】即是勸請中別義。(【鈔】偈云。十方一切佛。若欲捨壽命。我今頭面禮。勸請令久住。釋曰。眾生心淨。見佛常住。眾生心垢。見佛捨命。佛無生滅。隨機見殊。故知心淨觀佛。佛則常住。為真勸也。)

　　○二釋相．

　　所有盡法界虛空界。十方三世一切佛剎極微塵數諸佛如來。將欲示現般涅槃者。及諸菩薩。聲聞緣覺。有學無學。乃至一切諸善知識。我悉勸請莫入涅槃。經於一切佛剎極微塵數劫。為欲利樂一切眾生。

　　【疏】標從勝說。但請如來。釋從通意。三乘皆請。(【鈔】初別標如來中。先釋涅槃。後明示般。言涅槃者。具云般涅槃那。古譯為入滅。或云滅度。即滅障度苦也。準涅槃疏中。滅義有四。一事滅。二德滅。三應滅。四理滅。言事滅者。事謂生死因果事相。滅生死故。名為事滅。言德滅者。此有其二。一若以緣修名德。至果捨修。名為德滅。滅彼緣修故。二真德為德。即無性可取。無相可捨。以佛真德。離性相故。言應滅者。隨化世間。示滅有因。現亡身智。以應盡還源。名為應滅。言理滅者。此亦有二。一是相空。妄相諸法。空無有實。妄心所取。體相俱無。二是真空。如來藏中恆沙佛法。離相離性。名之為空。此體有相無。真即不空。空即不有。不空不有。即是涅槃。總名理滅。滅義雖眾。要唯此四。四滅之中。理滅為本。由見相空。成前事滅。由見真空。成前德滅。依體起用。便有應滅。由此理滅。具二種空。故以理滅為三滅本。具四滅故。名為涅槃。廣如彼說。然此涅槃有其多義。或云一種。謂大般涅槃。或有其二。謂性淨。方便淨。或有三種。謂性淨。圓淨。方便淨。又有三種。一性淨。二方便淨。三應化淨。或說有四。即前四滅。此上諸義。總曰涅槃。後明示般。於中先解般字。後明示現。今初。言般者名入。涅槃經疏。解入義有三。一就真以論。息妄歸真。從因趣果。故名為入。此解通因果。二據化辨入。示滅有因。現亡身智。名之為入。三就真應相對以辨入。息化歸真。故名為入。此解在果也。言示現等者。問。諸佛何故示現入於涅槃耶。答。如大經離世間品云。作佛事已。觀十種義。示般涅槃。所謂示一切行實無常故。示一切有非安隱故。示大涅槃是安隱處無怖畏故。以諸人天樂著色身。為現色是無常法。令其願住淨身故。示無常力不可轉故。示一切有為。不隨心住。不自在故。示一切三有皆如幻化。不堅牢故。示涅槃性究竟堅牢。不可壞故。示一切法無起。而有聚集散壞相故。佛子。諸佛世尊。作佛事已。所願滿已。轉法輪已。應化度者皆化度已。有諸菩薩應受尊號。咸記別已。法應如是入於不變大般涅槃。佛本常住。而云請住世者。眾生心垢業惡。不見如來。設有心開解發。曾得見佛。而情識昧。習氣忽起。還不現前。故今勸請者。但依智離識。常作佛觀。心清智明即常見佛。不曾涅槃。若瞥爾起心。塵勞相續。觀智間斷。即不見佛。名佛滅度也。)

　　○三總結無盡。

　　如是虛空界盡。眾生界盡。眾生業盡。眾生煩惱盡。我此勸請無有窮盡。念念相續無有間斷。身語意業無有疲厭。

　　○第八常隨佛學。此下三段。皆是迴向。前二即迴向中別義。故下偈中第七行竟。便標迴向。欲收此二屬迴向故。若別說者。即是所修二利行體。亦是別說所迴向善根。(【鈔】二利行體者。常隨佛學自利。恆順眾生利他也。別說所迴善根者。即第十門。將此二利功德。及一切福。迴向三處也。)文三。一牒名。

　　復次善男子。言常隨佛學者。

　　【疏】義同等一切佛迴向。亦自利行。(【鈔】常隨佛學者。謂托佛從因至果所歷之行。所為之事。以為所緣之境。引得心智。隨而學之。謂以觀智。融己身心。令常在如此之境。勿執身心定相。致令在慳貪瞋恚六塵五欲顛倒境也。若令佛所歷苦行境。常為自己心觀者。則遇諸苦事。乃稱本願。而無怨惱。遇諸樂事。自無耽染。以非常時心觀之所願故。智者善思。勉旃而學。疏義同等一切佛迴向者。十迴向中第三迴向也。此亦迴向中別義。故指同也。第七等隨順一切眾生迴向。即當下第九恆順眾生也。)

　　○二釋相二。一學本師二。一明所學。

　　如此娑婆世界毗盧遮那如來。從初發心精進不退。以不可說不可說身命而為布施。剝皮為紙。析骨為筆。刺血為墨。書寫經典積如須彌。為重法故不惜身命。何況王位城邑聚落宮殿園林一切所有。及餘種種難行苦行。乃至樹下成大菩提。示種種神通。起種種變化。現種種佛身。處種種眾會。或處一切諸大菩薩眾會道場。或處聲聞及辟支佛眾會道場。或處轉輪聖王小王眷屬眾會道場。或處剎利及婆羅門長者居士眾會道場。乃至或處天龍八部人非人等眾會道場。處於如是種種眾會。以圓滿音如大雷震。隨其樂欲成熟眾生。乃至示現入於涅槃。

　　【疏】如此下。明因行。乃至樹下。辨果用。(【鈔】因行中。娑婆世界毗盧等者。雖華藏世界。正是十身之依報。而娑婆界不相離。即最中香水海二十重中第十三重。是此娑婆也。意明即此穢土。眾生可以造觀修習。又佛本不離穢土修證。故界舉娑婆。而所歸之佛。便須稱實圓見。故佛舉光明徧照。即依正中真應影略耳。言從初發心等者。發心者。所謂發大菩提心也。瓔珞本業經云。具縛凡夫。未識三寶善惡因果。未於佛法起一念信。乃至從此住佛菩提正教法中。發菩提心。起一念信。爾時便名信相菩薩。此發心相。有其十種。一親近善友。二供養諸佛。三修習善根。四志求勝法。五心常柔和。六遭苦能忍。七慈悲深厚。八深心平等。九愛樂大乘。十求佛智慧。以此十事。皆是發心求大菩提之相也。又信心以心淨為義。然有四種。一信根本。謂樂念真如法故。二者信佛。有無量功德。常念親近供養恭敬。發起善根。願求一切智故。三者信法。有大利益。常念修行諸波羅蜜行故。四者信僧。能正修行。自利利他。常樂親近諸菩薩眾。學如實行故。剝皮為紙等者。有二。一隨相釋。二觀智釋。且初。或諸緣闕。必要記持聖言。故不惜身命。剝皮析骨。或雖竹帛紙墨不少。要須重法苦身。以展誠敬之志。所以如此也。如集一切福德三昧經云。昔過去久遠阿僧祇劫。有一仙人。名曰最勝。住山林中。見諸神仙。常行慈心。復作是念。非但慈心能濟眾生。唯集多聞。滅眾生煩惱邪見。能生正見。念已。便詣城邑聚落。處處推求說法之師。時有天魔。來語仙人言。我今有佛所說一偈。汝今若能剝皮為紙。刺血為墨。析骨為筆。書寫此偈。當為汝說。最勝仙人聞已。念言。我於無量百千劫中。常以無事。為他割截。受苦無量。都無利益。我今當捨不堅之身。易得妙法。歡喜踊躍。即以利刀。剝皮為紙。刺血為墨。析骨為筆。合掌向天。請說佛偈。時魔見已。愁憂憔悴。即便隱去。仙人見已。作如是言。我今為法。不惜身命。剝皮為紙。刺血為墨。析骨為筆。為眾生故。志誠不虛。餘方世界。有大慈悲能說法者。當現我前。作是語時。東方去此三十二剎。有佛國土。名普無垢。國中有佛。號淨名王。忽住其前。放大光明。照最勝身。苦痛即除。平復如故。佛即廣說集一切福德三昧。最勝聞法。得無礙辯。佛說法已。還復不現。最勝仙人得辯才已。為諸眾生。廣說妙法。令無量眾生住三乘道。經千歲後。爾乃命終。生淨名王佛普無垢國。由敬法故。今得成佛。佛告淨威。昔最勝者。今我身是。是以當知。若有人能恭敬求法。佛於其人。不入涅槃。法亦不滅。雖在異土。常面見佛。得聞正法。故云剝皮為紙等也。二觀智釋者。謂觀察此身。若皮若骨。都無定實。舉體全空。無我我所。雖目覩似有之相。而乃如聚沫。如泡。如燄。如芭蕉。既無自體。元同法界。如是一一推徵。三諦具足。成空假中之三觀。詮此義時。生得此解。契合圓機。便是寫經。經是詮表生解義。不觀不推。即心迷取相。是無經也。明果用中。現種種佛身者。謂即兩重十身。融三世間十身中。有眾生身。國土身。業報身。聲聞身。緣覺身。菩薩身。如來身。法身。智身。虛空身。即善財所遇諸善知識。皆不離佛身。故云種種。又統論佛身。有其多種。或說一身。即一法界身。或說二身。謂真身。亦名法界身。二應身。亦名生身。或說三身。謂法報化身。或說四身。開報為二。一自受用身。二他受用身。或說五身。一堅固自性身。二福德莊嚴聚身。三受用智慧身。四作變化身。五淨法界身。或說十身。如前所明。乃至法界無盡身雲。若束而言之。不過體相用三。體即法身。相即報身。用即化身。佛身功德。雖有無量。攝之不出於三身。今言種種者。即可知也。或處轉輪聖王等者。轉輪聖王。人中第一。千子圍繞。七寶隨身。統攝四洲。大弘十善。相圓百福。足蹈千輪。言七寶者。一輪寶。二珠寶。三女寶。四馬寶。五象寶。六主藏臣寶。七主兵臣寶。淨名經云。王有千子。端正勇健。能伏怨敵也。餘有銀輪。銅輪。鐵輪等。名為小王。如菩薩瓔珞本業說。銀輪五百輻。王三洲。銅輪一百輻。王二洲。鐵輪五十輻。唯王南洲。法華經說。名小轉輪王也。又諸剎利非輪王者。大粟散等。皆名小王。或作彼王。處於眾會。化彼眷屬。或現諸身。在彼眾中。說法教化。故云處等也。或處剎利婆羅門等者。此舉四種族姓也。西域記云。若夫族姓殊者。有四流焉。一曰婆羅門淨行也。守道居貧。潔白其操。二曰剎帝利。王種也。舊云。剎利。略也。後人訛也。弈世君臨。仁恕為志。三曰吠奢。舊云毗舍。訛也。商貨也。貨遷有無。逐利遠近。四曰戍陀羅。農人也。舊云首陀。訛也。肆力疇壠。勤身稼穡。凡茲四姓。清濁殊流。婚取通親。飛伏異路。內外宗枝。姻媾不雜。婦人一娉。終無再醮。自餘雜姓。實繁種族。各隨類聚。難以詳載。君王弈世。唯剎帝利。餘文可知。乃至示現入於涅槃者。後明歸真益物也。如我佛涅槃時。以佛神力。出聲普告。今日如來欲入涅槃。若有疑者。今悉可問。為最後問。即於晨朝。而門放於種種色光。普照世界。遇斯光者。罪垢消滅。有聞聲者。舉聲悲哀。嗚呼慈父。苦哉痛哉。舉手拍頭。搥胸號喚。大地山河。皆悉震動。天人大眾。皆來集會。娑羅林間。禮佛悶絕。徧體血現。如波羅奢華。爾時世尊。出八種聲。普告大眾。莫大號哭。猶如嬰兒。各相裁抑。勿自亂心。即為說法。我今於此。顯難思議。現方便力。入大涅槃。示同世法。欲令眾生。知身如電。生戀慕善。生死瀑河。漂流速疾。諸行輪轉。法應如是。汝等當知。此大涅槃。乃是諸佛金剛寶藏。常樂我淨。周圓無缺。諸佛於此而般涅槃。最後究竟。理極無遺。諸佛於此。放捨身命。故名涅槃。如是為說略教誡已。告語阿難。說茶毗法已。以金手卻僧伽梨顯出紫磨黃金師子之臆。上升虛空七多羅樹三十四返。告諸大眾。我欲涅槃。汝等深心。看我金剛堅固不壞紫磨黃金無畏色身。如優曇華。難可值遇。大眾應當。深心瞻仰。我涅槃後。應疾修行。早出三有。勿復懈怠。散心放逸。說是語已。出入諸禪。三返示誨已。於七寶床。右脅而臥。頭北足南。面西背東。即於中夜。入第四禪。寂然無聲。入於涅槃。佛涅槃已。時娑羅雙樹。東西二雙。合為一樹。南北二雙。亦合為一樹。垂覆寶床。蓋如來身。自然變白。枝莖皮幹。自然爆裂摧折無餘。是時大地諸山。悉皆崩裂。大海涌沸。江河枯竭。日月無光。黑風鼓怒。吹扇砂塵。諸樹草木。摧碎墮地。皆各有聲。歎佛入滅。世無依怙。諸天哀慟。震大千界。哀哉哀哉。奈何奈何。何期今日。人天之師。為事究竟。無能留者。於是阿難悶絕。遱逗慰喻。水灑乃蘇。人天悶絕。皆大號哭。不能自制。各各相抑。互相勸喻。然後各辦廣大供養。依法茶毗。如轉輪王法。千㲲纏身。灌諸香油。多積香木。然後以火焚而燒之。收拾遺形。起塔安置等。廣如經說。)

　　○二辨能學。

　　如是一切。我皆隨學。

　　○二例一切。

　　如今世尊毗盧遮那。如是盡法界虛空界。十方三世一切佛剎。所有塵中一切如來。皆亦如是。於念念中。我皆隨學。

　　○三總結無盡。

　　如是虛空界盡。眾生界盡。眾生業盡。眾生煩惱盡。我此隨學。無有窮盡。念念相續。無有間斷。身語意業無有疲厭。

　　○第九恆順眾生三。一牒名。

　　復次善男子。言恒順眾生者。

　　【疏】謂隨順眾生種種根性。饒益成就。即利他行。(【鈔】佛言隨學．生云恆順者。諸佛因果之行。可宗可慕。順於真理。故須運心倣學。眾生善惡之行。不離迷心。粗獷乖道。非可軌持等。故不言學。然不壞假名。不滅假相。法無自性。一切皆如。常以同體大悲。融通物我。故云恆順。如何順耶。先釋不順。反明順義。若見眾生是定有。定有則體異真性。則阻隔難化。故名非順也。若見眾生是定無。定無即斷滅。斷滅亦異真性。還成阻隔。亦非順也。今以普賢行願力故。普見眾生。無非性之緣起。既託真性而現。故無自體。既云現也。則幻相歷然。非斷非滅。如鏡現面像。但云面無骨肉之自體。豈不現面像耶。如此普見眾生。是為恆順也。故緣起章。以普賢行。入佛界眾生界門中云。由眾生寂滅．本來自盡時。即是法身界。法身隨緣成有時。即眾生界。今以寂滅非無之眾生。恆不異真而成立。又以隨緣非有之法身。恆不異事而顯現。是故菩薩入眾生界時。即是入佛界。入佛界時。即是入眾生界也。問。義理既爾。何得復云眾生乖道。非可學耶。答。眾生雖舉體全真。且不如是知。乖背此理。所作顛倒。不可倣學。故緣起章。約眾生門中所見佛及眾生。皆是生滅善惡境界。良以情計不破。故所見佛。亦同情計。當知眾生所見。未曾有一佛清淨解脫者。是故識倒佛亦倒。情迷佛亦迷。故此云不可學也。問。既爾。何必隨順耶。答。如有賢人。具足信義忠孝。忽然夢見殺害父母。造諸非法。眾人聞已。豈以夢造非法而棄之耶。然雖不可棄。豈可復欲倣其夢事造非法耶。若有棄者效者。二皆癡狂。是知學眾生迷心之行者。或隔眾生。全云是妄者。二亦皆癡狂。所以不可學。但言順也。然雖不學。必須曠蕩虛心。物我無二。自覺真性。凡聖不差。上合十方如來。下合六道含識。如斯見解。如是用心。方名普賢行願。故前門令合諸佛。此門令合眾生也。妙哉必爾。智者詳焉。謂隨順至他行者。順種類根性者。則不壞隨緣假相。饒益成就者。則順理觀之。令其稱真。一一離也。如下文中。為作光明。貧得伏藏等。此義類例。如下七種代眾生苦中六七二義。利他行也。故前隨佛學中標云。自利也。亦可前智。此悲也。)

　　○二釋相二。一正明。

　　謂盡法界虛空界。十方剎海。所有眾生。種種差別。所謂卵生。胎生。濕生。化生。或有依於地水火風而生住者。或有依空。及諸卉木而生住者。種種生類。種種色身。種種形狀。種種相貌。種種壽量。種種族類。種種名號。種種心性。種種知見。種種欲樂。種種意行。種種威儀。種種衣服。種種飲食。處於種種村營聚落。城邑宮殿。乃至一切天龍八部人非人等。無足。二足。四足。多足。有色。無色。有想。無想。非有想。非無想。

　　如是等類。我皆於彼隨順而轉。種種承事。種種供養。如敬父母。如奉師長。及阿羅漢。乃至如來。等無有異。於諸病苦為作良醫。於失道者示其正路。於暗夜中為作光明。於貧窮者令得伏藏。菩薩如是平等饒益一切眾生。

　　【疏】謂盡下。所順眾生。如是等類下。正明隨順。四生九類。義見普救夜神。(【鈔】乃至下。攝所餘類中。言天龍等者。具如經末所明。有色無色下。後明餘五。義如下辨。後會釋疏意。疏四生至夜神者。四生。即卵胎溼化。更加有色。無色。有想。無想。非有想。非無想等。都成九類也。普救夜神。即前寄十地中之善友也。具足應言普救眾生妙德主夜神。住菩提場。寄燄慧地。得菩薩普現一切世間調伏眾生解脫門。彼亦有九類之文。隨順而轉者。隨如上彼彼眾生。生起觀智。故云轉也。言如敬父母者。如本生心地觀中說。父有慈恩。母有悲恩。長養之恩。彌於普天。憐愍之德。廣大無比。世間所高。莫過山岳。悲母之恩。踰於須彌。世間之重。大地為先。悲母之恩。亦過於彼。若背恩不順。令其怨念。父母發惡。子即隨墮。世間之疾。莫過猛風。怨念之徵。復過於彼。以百千種上妙供具。供養一百五通神仙。一百淨行。一百善友。不如以微少物。供養父母。校量其福。不可為比。如須闍提太子。自割身肉。供養父母。行菩薩道。涅槃亦云。供養父母。得無量福。廣如經說。言如奉師長者。生我者父母。成我者朋友。生我法身。皆由師長。乃至教誨引導。直至菩提。阿羅漢者梵語。翻就唐言。有其數義。今取三義。真諦三藏解云。阿羅漢者。此云不生。謂不於三界煩惱之中。更受生死之報。故云不生。二名應教。謂自學已滿。將己所證。堪應教人。故名應教。三名應供。善見律云。是人智斷具足。是勝福田。堪銷物供。能生大利。故名應供。具此等義。故以名焉。今言恆順。還同於此也。如來可知。但以普賢行願之力。令觀行徧法界。於如上種類眾生中。念念如此。以彼彼眾生有解會者。自霑如上之益。言平等者。稱性普觀普益也。)

　　○二徵釋二。一令佛喜。

　　何以故。菩薩若能隨順眾生則為隨順供養諸佛。若於眾生尊重承事。則為尊重承事如來。若令眾生生歡喜者。則令一切如來歡喜。

　　【疏】徵意云。但應順佛。何要順生。釋意云。若順眾生。則為順佛。若不順生。佛不歡喜。(【鈔】順生則為順佛者。此文既略。更以海印之喻以明。如香水海澄渟。須彌日月。四天下中種種眾生。種種國土。居處屋宅。皆於中現。若執此像是有命之眾生。有質之世界。是乖像也。非唯乖像。亦乖海也。必須定知此像。一一具鹹溼之體。及不宿死屍等十種之德。（華嚴經三十九卷。說海有十德。以況十地。）始名順像。既順像也。始得名為順海。海即如來。像即眾生。餘義昭然可見。故出現品云。佛子。譬如大海。普能印現四天下中一切眾生色身形像。是故共說以為大海。諸佛菩提。亦復如是。普現一切眾生心念根性欲樂而無所現。是故經云。順生即是順佛。乃至尊重承事歡喜等。是故說名諸佛菩提也。)

　　○二增大悲二。一徵意云。生佛懸隔。何以順生。諸佛歡喜。二釋意云。佛以大悲而為體性。若不順生。不合佛體。(【鈔】大悲而為體性者。諸佛從因至果。所作無不為生。大悲般若。常相輔翼。方名無住涅槃。故悲是體也。)文三。一法說。

　　何以故。

　　諸佛如來以大悲心而為體故。因於眾生而起大悲。因於大悲生菩提心。因菩提心成等正覺。

　　【疏】即標示同體大悲。(【鈔】因於眾生至成等正覺者。大悲欲化眾生。須學化生之智。智既圓矣。自名成佛。而菩提心。必具大悲大願大智等也。所以言諸佛如來以大悲而為體也。謂佛普賢攝化門中。普解一切。彌綸而不漏。稱之為大。見諸眾生恆處生死。五趣輪迴。造眾惡因。受諸苦楚。如來愍傷。深加惻愴。是故名悲也。即世間之悲。不得名大。出世之悲。方名為大。出世中。二乘之悲不名為大。佛菩薩悲。方名為大也。謂此大悲。是眾行之首也。故理趣六波羅蜜經云。佛告慈氏菩薩摩訶薩。修行靜慮波羅蜜多。應當修習大悲無量。謂此大悲。於諸善業而為導首。譬如命根。於出入息而為其先。輪王七寶為先。大乘萬行。大悲為先。譬如長者。唯有一子。父母憐念。徹於骨髓。菩薩大悲。亦復如是。於諸有情。住於極愛一子之地。又此大悲。能作方便成辦一切助菩提法故。又此大悲。能悟無師自然智故。又此大悲。能除一切自心熱惱。隨順有情為饒益故。是故如來。以此為體也。初標指經文中。疏同體大悲者。如向所引海中萬像。與海同體。佛菩提中眾生。與菩提同體。法喻備矣。)故出現品云。如來成正覺時。於其身中。普見一切眾生成正覺。乃至普見一切眾生入涅槃。皆同一性。以了眾生皆無性故。大悲相續。救護一切。(二引教證成。出現品云至一切者。此但以佛為門。故云於其身中。若以眾生為門。即佛於眾生中成。故出現品次下云。菩薩應知自心。念念常有佛成正覺。何以故。諸佛如來。不離此心成正覺故。如自心。一切眾生心。亦復如是。悉有如來成等正覺。廣大周徧。無有休息。更引此文對前者。以此門意明生佛交徹。故大悲相續。救護一切也。)

　　○二喻明。

　　譬如曠野沙磧之中。有大樹王。若根得水。枝葉華果。悉皆繁茂。

　　【疏】生死懸絕。迴無所依。名為曠野。不生善根。喻以沙磧。佛菩提法。如大樹王。智慧禪定。猶如枝葉。菩薩依學。況之以華。諸佛證此。目之為果。一切眾生以為其根。以大慈悲而為其水。水滋樹根。華果繁茂。悲念萬類。成佛果因。合文備矣。(【鈔】從喻至法。委細推之者。應當先須分明見曠野中之樹身。就樹根而灌水。先須分明悟生死中之覺體。就覺心而起悲。若不見樹也。徧曠野而虛灌。但益疲勞。畢竟不生華果。若不悟覺體也。徧生死而起悲。但益愛見。畢竟不證菩提。或見樹根而不灌。亦華果不生。或悟覺體而不修。亦菩提不證。勉旃求悟。不得徒自勞形。努力修行。不得撥無因果。斯文圓妙。諦而思之。)

　　○三法合。

　　生死曠野菩提樹王。亦復如是。一切眾生而為樹根。諸佛菩薩而為華果。以大悲水饒益眾生。則能成就諸佛菩薩智慧華果。

　　何以故。若諸菩薩以大悲水饒益眾生。則能成就阿耨多羅三藐三菩提故。

　　是故菩提屬於眾生。若無眾生。一切菩薩終不能成無上正覺。

　　善男子。汝於此義。應如是解。以於眾生心平等故。則能成就圓滿大悲。以大悲心隨眾生故。則能成就供養如來。

　　【疏】文四。一正合法。畧不合枝葉。二何以故下。重徵釋。三是故下。反結成。四善男子下。結示令知。(【鈔】經云一切眾生而為樹根者。一切諸佛。無不從迷而悟。從妄而真。淨名經云。煩惱即菩提。又云。諸佛解脫。當於一切眾生心行中求。法句經云。塵勞諸佛種也。重徵釋者。徵意云。何以益生。而成佛菩提智。豈不似與他飲食。而自己空口飽耶。無此理也。答意難見。略更分別。如何難見。以前文云。大悲益生。成就佛智。此還云。大悲益生成就菩提。但以結前義。不似通難。今此再出經意。令其顯然。經意通云。夫智慧圓滿成就者。必須自他無異。物我同如。見一切眾生。皆是我覺心所現。故益他即是益我。生圓我智方圓。故卻牒前語。生起義勢云。以大悲水。饒益眾生。即能成就阿耨菩提故也。更詳連次下兩節經文。斯意轉顯也。上釋同體之文。雖具明此義。緣要出此節經意。須更用之。言阿耨多羅者。此云無上也。言三者。此云正。對邪立名。所言藐者。此云等。齊等義故。又言三者。此亦云正。圓滿義故。言菩提者。此云覺。可貫上四處。應云無上覺。正覺。等覺。正覺。並有所簡。所言正覺者。簡凡夫外道。彼邪覺故。言等覺者。簡二乘聖者。彼偏覺生空故。又云正覺者。簡十地聖人。分覺二空。非正滿覺故。初言無上覺者。增勝而言。偏在法身。若通相論。三身如來並無上覺故。具上四義。故得阿耨多羅三藐三菩提名也。是故至正覺者。意明菩提屬於眾生。傷念滯權教執文字之流。皆譏頓宗云。是佛境界。何關汝事。苦哉苦哉。今釋此一節有二義。一對緣釋。二觀心釋。對緣者。如前文云。因於眾生而起大悲乃至成正覺等。二觀心者。自有二意。一攀緣妄想。即是眾生。妄起即不覺。覺即無妄。合於本覺。名為成佛。二思惟觀察法義。此心念念生起。亦是眾生。必因此心念念推察。方見正理。成智方證菩提。故云爾也。【校】但以結前義．清藏續藏及金陵會本作但似結前義。)

　　○三總結無盡。

　　菩薩如是隨順眾生。虛空界盡。眾生界盡。眾生業盡。眾生煩惱盡。我此隨順。無有窮盡。念念相續無有間斷。身語意業無有疲厭。

　　○第十普皆迴向三。一牒名。

　　復次善男子。言普皆迴向者。

　　【疏】迴謂迴轉。向謂趣向。迴己修善。向於三處。謂實際。菩提。及與眾生。除狹劣障。生廣大善。(【鈔】迴己修善。至及與眾生者。然隨所向。義有眾多。以類通收。不出此三處也。或開為十。一迴自向他。二迴少向多。三迴自因行向他因行。四迴因向果。五迴劣向勝。六迴比向證。七迴事向理。八迴行布行向圓融行。九迴世間向出世間。十迴順理事。向理所成事。十中初三眾生。次三及第九菩提。七八實際。第十通三。雖然開為十。又合為二。謂隨相。離相。眾生菩提隨相。實際離相。或眾生隨相。菩提離相。實際非隨非離。然雖開合多端。此二闕一不可。故光明覺品云。若於一切智。發生迴向心．隨相也。見心無所生．離相也。當獲大名稱．迴向也。若闕隨相．則墮二乘。若闕離相．則墮凡夫。隨相護二乘。離相護煩惱。除狹劣障成廣大善者。顯益及所為也。心不迴向。即為狹劣。以迴向心。一毫之善。皆徧法界。故云廣大。如迴聲入角則遠聞。)

　　○二釋相二。一明所迴善根。

　　從初禮拜。乃至隨順所有功德。

　　【疏】即前九門也。

　　○二正明迴向。此中正明迴向眾生。令成菩提．即向菩提。盡於法界．義同實際。所以要此三者。凡是菩薩。必大悲下化。大智上求。而離眾生及菩提相。又此三者。其必相資。一即具三。方成其一。謂證實相須向眾生。以化眾生成其自利斷障證真故。亦向菩提。速證菩提具一切智。斷於二障．方窮實際故。餘二準思。更以類取略有十意。謂依三法故。滅三道故。淨三聚故。顯三佛性故。成三寶。會三身。具三德。得三菩提。證三涅槃。安住三種祕密藏故。言三法者。即體相用。亦三般若。謂向實際者。依於體法。向菩提者。依於相法。向眾生者。依於用法。餘九三法。次第準知。(【鈔】言三般若者。謂真性般若。觀照般若。資成般若。此三名。五般若中。真性即實相。觀照名同。資成即攝境界眷屬文字等。三般若。開即為五。合即成三。後釋餘九三法。次第準知者。即準初三。配向實際菩提眾生也。謂二云滅三道故者。見實際。方能滅苦。照煩惱空。即得菩提。回結縛業。為利生業等。三淨三聚者。謂向實際故律儀離過。向菩提故。廣攝眾善。向眾生故。即是饒益有情也。四顯三佛性者。謂向實際正因。向菩提了因。向眾生者。即是緣因。五成三寶者。向實際成法寶。向菩提成佛寶。向眾生成同體僧寶。六會三身者。謂法報化。七具三德者。謂向實際成斷德。向菩提成智德。向眾生成恩德八得三菩提者。謂向實際得實相菩提。向菩提得實智菩提。向眾生得方便菩提。菩提樹下示成佛故。九證三涅槃者。謂性淨涅槃。圓淨涅槃。方便淨涅槃。薪盡火滅是也。十安住三種祕密藏者。由向實際則住法身。佛以法為身。清淨如虛空故。由向菩提能成般若。菩提朗鑒。居然照極故。由向眾生能成解脫。自既無縛。令他解縛。隨機應現。亦無礙解脫也。又此十內。舉一為首。展轉相由也。)文二。一願離苦成善。乃至涅槃。

　　皆悉迴向盡法界虛空界。一切眾生。願令眾生。常得安樂。無諸病苦。欲行惡法皆悉不成。所修善業皆速成就。關閉一切諸惡趣門。開示人天涅槃正路。

　　(【鈔】皆悉迴向至涅槃正路等者。既普法界一時皆願。則橫徧十方也。言常得等者。則豎窮三際也。)

　　○二發心代苦。

　　若諸眾生因其積集諸惡業故。所感一切極重苦果。我皆代受。令彼眾生悉得解脫。究竟成就無上菩提。

　　【疏】苦由業生。何能代之。略有七意。一起悲意樂。自居凡境。事未必能。二修諸苦行。後能與物為增上緣。即名為代。三留惑潤生。受有苦身．為物說法。令不造惡。因亡果喪．即名為代。四若見眾生造無間業。當受大苦。無異方便．要須斷命。自墮地獄．令彼脫苦．即名為代。五由初發心．常處惡趣。乃至饑世身為大魚。即名為代。六大願與苦。皆同真性。今以即真之大願。潛至即真之苦。七法界為身。自他無異。眾生受苦。即是菩薩。上七義中。初唯意樂。次二為緣。次二實代。後二理觀。然約有緣。方能代爾。(【鈔】然約有緣下。通伏難。為有問云。若依四五二義。應能普代。何故猶有眾生受苦耶。故此答云。然約有緣。方能代爾。準大經鈔。更有二意。一業有定不定故。不定則可代。二若受苦有益。菩薩令受。方能究竟得離故。如父母教子。付嚴師令治。如是密意。非凡小能知也。)

　　○三總結無盡。

　　菩薩如是所修迴向。虛空界盡。眾生界盡。眾生業盡。眾生煩惱盡。我此迴向無有窮盡。念念相續無有間斷。身語意業無有疲厭。

　　○四結益令知。

　　善男子。是為菩薩摩訶薩十種大願具足圓滿。若諸菩薩於此大願隨順趣入。則能成熟一切眾生。則能隨順阿耨多羅三藐三菩提。則能成滿普賢菩薩諸行願海。是故善男子。汝於此義。應如是知。

　　(大科初正示普因四科竟。)

大方廣佛華嚴經普賢行願品別行疏鈔纂要卷第一百之十九


大藏經補編第 5 冊 No. 2 華嚴經疏論纂要


大方廣佛華嚴經普賢行願品別行疏鈔纂要卷第一百之二十

　　(敕太原府大崇福寺沙門澄觀撰別行疏　終南山圭峯草堂寺沙門宗密述隨疏鈔　閩鼓山私淑比丘道霈纂要)

　　○二顯經勝德二。一校量聞經德。

　　若有善男子。善女人。以滿十方無量無邊不可說不可說佛剎極微塵數一切世界上妙七寶。及諸人天最勝安樂。布施爾所一切世界所有眾生。供養爾所一切世界諸佛菩薩。經爾所佛剎極微塵數劫。相續不斷。所得功德。若復有人聞此願王。一經於耳。所有功德。比前功德。百分不及一。千分不及一。乃至優波尼沙陀分。亦不及一。

　　○二顯餘眾行德二。一總明法行略說功德。

　　或復有人。以深信心。於此大願。受持讀誦。乃至書寫一四句偈。速能除滅五無間業。所有世間身心等病種種苦惱。乃至佛剎極微塵數一切惡業。皆得銷除。一切魔軍。夜叉羅剎。若鳩槃茶。若毗舍闍。若部多等。飲血啗肉諸惡鬼神。皆悉遠離。或時發心親近守護。

　　【疏】或復下。總明法行也。總有十種。一書寫。二供養。三轉施。四聽聞。五披讀。六受持。七開示。八諷誦。九思惟。十修習。今但有四。謂一受持。二讀。三誦。四書寫。兼前聽聞。唯舉五行。乃至二字。義攝所餘。(【鈔】此十法行。辨中邊論頌云。書寫及供養。施他聽披讀．受持及開演。諷誦與思修。則通而言之。謂受持大乘教法。入理之方便也。賢首大師所製華嚴三昧觀門第四簡教門中。假問云。眾生修行。為要受持聖教耶。為要捨教耶。答有十類。一者。自有眾生無識。懸捨聖言。師自愚心。復隨邪友。違教修行。巧偽誑惑。此為惡人也。二者。又有眾生。亦背聖教。以質直心。謂為出要。勤修苦行。竟無所益。此上二人。俱捨聖教。不依義理。三者。唯誦聖言。不解義意。依傍聖教。求名求利。違自所誦。亦名惡人。四者。唯逐文句。不知義理。但以直心讀誦。雖無巧偽。亦無所益。此上二人。俱不捨教。不得義理。如上四門。皆不可依。五者。讀誦聖言。分知解行。多讀文句。少有修行。六者。廣尋聖教。徧知解行。漸略聖言。取意專修。七者。受持得意。唯在修行。不復尋言。八者。尋教得旨。知一切法。無不稱性。是故於教。亦不持捨。即此言教稱性。約教修行。九者。常持稱性之教。不捨不著。恆觀絕言之理。不棄不滯。此上五門。猶未究竟。十者。尋教得實。理教無礙。常觀理而不礙教。常持教而不礙理。此即理教俱融。合為一觀。方名究竟。此上十門。前四門全不可依。次五門從淺至深。隨根悟入。然但是革凡成聖之方便。猶未究竟。唯第十門。方為究竟也。自教至大唐。古今有依法修學者。靈通感瑞。其類實繁。具如華嚴傳五卷。纂靈記兩卷所說。略而言之。謂一書寫。經輝五色。即後魏王延明。王元熙。英明博達。嘗以香和金。寫經一百部。每部五香為藏。七寶函盛。日夜清齋行道。即放神光五色。照燭庭宇。眾所咸覩。因而發心者。不可計數也。楮香四達。僧德圓。妙統宗極。修一淨園種楮。鮮華香草雜之。每洗浴。方入園。溉以香水。楮生三載。香氣四達。後以為紙。寫經纔書數行。每字皆放光明也。二供養。瑞鳥㘅華。僧法誠。於藍谷造華嚴堂。畫七處九會變相。兼寫此經。專精供養。每有瑞鳥。形色非常。㘅華入室。旋繞供養也。三轉施。灌掌之水尚拯生靈。僧彌伽多羅。師子國第三果人。因至西太原寺。遇諸僧轉華嚴經。忽然改容云。不知此處亦有此經。合掌歡喜讚歎言曰。此大方廣經。功德難思。西域相傳。有人稱讚此經。以水灌掌。水沾蟲蟻。而捨命者。皆得生天。何況受持讀誦。思惟觀察等。四聽聞。功齊種智。金剛菩薩云。聞此法門。如一切智行所集福德。五披讀。眇然履空。隋朝禪定寺僧慧悟。持華嚴經。與持涅槃經僧同隱終南。巖棲木食。各專其業。後有一人請齋。二人相讓。請者云。請華嚴悟和尚。即便隨往。乃是山神。千羅漢皆推之。令於上坐。齋畢。神呼一童令侍。乃入悟口。便得神通。卻歸取經。辭涅槃僧。眇然履空而去。莫知所往。六受持。煥若臨鏡。僧辯才。事裕法師學華嚴經。久而不悟。淨室專精。三年。乃夢普賢指授。覺後悉通。煥然猶如臨鏡也。七開示。華梵通韻。宋朝三藏求那跋陀羅。天竺人。精華嚴。來至此土。七百餘人請講。恨以華言未通。禮懺虔請。乃夢一人執劍。持一人頭。刎卻跋陀羅頭。安提來者。遂通唐言。講數十徧。故云通韻。人天共遵。魏朝勒那三藏。中天竺人。既至此土。華音又通。講華嚴經次。忽有一人執笏。形如天官。云天帝令請師講華嚴經。都講維那梵唄。咸須同去。勒那曰。待講畢去得否。使云。可爾。及講終。即與都講等。奄然卒於法座之上。人皆歎仰。神光入宇。法藏和尚。字賢首。十七辭親。求法於太白山。後母病歸覲。時儼和尚於雲華寺講華嚴經。至中夜忽見神光照燭庭宇。知有異人。及明過儼和尚。即敬事之。深入華嚴旨趣也。良以一文之妙。攝義無遺。故一偈之功。能破地獄也。京兆人。姓王。不得名。死。被二人引至地獄。見一僧。云是地藏。令誦偈云。若人欲了知。三世一切佛。應觀法界性。一切唯心造。遂得解脫。聲所至處。有受苦者。悉脫其苦。後一日卻蘇。憶持此偈。向道俗說。諸德尋經。方得知是華嚴經夜摩天偈也。八諷誦。每含舍利。安定郡樊玄智。依順和尚誦華嚴經。每因誦經。口中頻獲舍利。前後數百粒也。適會神僧。京兆苑律師。貞觀年初。宿灞橋店。有一僧同主人別房安下。飲酒噉肉。律師持戒精潔。勃然戒之。其僧餐了。以灰水嗽口。誦華嚴經。俄終一軸。未滿五更。一部都畢。其律師入房。悲泣懺謝訖。至明便乃分袂。不告名字。不知所至。九思惟。則無生入證。偈讚排空。即解脫和尚。臺山佛光寺。立精舍讀華嚴經。依經作佛光觀。又求文殊。得見云。何須禮我．可自悔責。後因自求。乃悟無生。遂欲廣禮諸佛。證此因緣。感諸佛現。與說偈言。諸佛寂滅甚深法。曠劫修行今乃得。若能開曉此法眼。一切諸佛皆隨喜。又問寂滅之法。若為可說教人。佛即隱身。但有聲曰。方便智為燈。照見心境界。欲究真實法。一切無所見。十修習。海神聽而時雨滂沱。僧道英。亳州人。年至十二。親為之娶。五年同居。全無世事。後因聽講華嚴經。乃出家入太行山栢梯寺修止觀。時年天旱。唯講華嚴。感二人．云是海神。來聽講經遂令下雨。須臾滂沱也。天童迎而大水瀰漫。隋朝靈幹。講華嚴經住興善寺。常作兜率及華嚴觀。臨終之日。有天童來迎而不隨去。云吾志在華藏矣。尋見大水瀰漫。蓮華滿中。乃忻然曰。此果吾願。遂與同住僧童真相別。別訖奄然而逝也。)速能下。略說功德也。唯說離惡。亦即現報。(言五無間業者。一受生無間。二壽命無間。以無中夭者。三身量無間。以身徧滿故。四受苦無間。無等流處所故。五受報無間。以決定順生故。由具上五義。故名無間。隨造一業。便招此報。所言五者。即五逆罪。謂殺父。害母。出佛身血。殺阿羅漢。破和合僧。此五隨犯一件。皆得逆罪。墮阿鼻獄。經一中劫。受無間苦。故名五無間業。又此五逆。有小大之異。上說五逆。猶是小逆。佛月藏經等。名為大逆。故彼第八云。但出一佛身血。得無間罪。尚不可算。墮阿鼻獄。況出萬億佛身血者。終無有人說彼罪報。若有惱亂罵辱打縛為我剃髮著袈裟片縷不受禁戒及破戒者。得罪多彼。況持戒者。故名為大。下偈中云。極惡五無間也。又四重罪。名近無間。其罪亦重。故名為近。除普賢願王。及陀羅尼法威德力。無能除滅也。言所有世間身心等病者。依涅槃經說有二種。一者身病。二者心病。身病有五。一者因水。二者因風。三者因熱。四者雜病。五者客病。客病有四。一者非分強作。二者忘誤墮落。三者刀杖瓦石。四者鬼魅所著。二者心病。亦有四種。一者踊躍。二者恐怖。三者憂愁。四者愚癡。復次善男子。身心之病。凡有三種。一者業報。二者不得遠離怨對。三者時節代謝生。如是等因緣名字。受分別病。因緣者。風等諸病。名字者。心悶肺脹。上氣咳逆。心驚下痢。受分別者。頭痛。目痛手足等痛。是名為痛受所分別也。言種種苦惱者。此有二種。一即直指諸病。有種種苦惱。二即兼攝餘諸苦惱。謂諸所有逼迫等事也。明魔鬼潛護中二義句。初明魔鬼遠離。後顯發心守護。初言魔者。梵語。具云魔羅。此云殺者。殺修行人智慧命故。此為生死之根本也。略說有四。一煩惱魔。是生死因。二天魔。是生死緣。三蘊魔。四死魔。是生死果。今言魔軍者。即天魔也。軍者．眾也。即下鬼神。皆魔軍眾也。言夜叉者。此云猛捷．即捷疾也。羅剎者。即食血肉之鬼類也。海中有羅剎城。人落其中。多遭食噉也。鳩槃茶者。此云守宮神。亦云冬瓜鬼。以其陰囊似冬瓜也。毗舍闍者。噉精氣鬼。餓鬼中此稍勝也。部多者。此云大身鬼。亦云自生鬼。此類若從父母生者。名曰夜叉。若自生者。名曰部多。飲血等者。總舉諸類也。皆悉遠離者。後結遠離也。亦即現報者。對生報後報以滿三也。)

　　○二偏舉一行廣顯眾德二。一舉一行。舉一例餘也。

　　是故若人誦此願者。

　　○二廣辨德。具多勝德。不出五果。(【鈔】不出五果者。俱舍顯相云。異熟無記法。有情有記生。但是無覆無記。故不通餘。從善惡因所感。名有情有記生。又瑜伽云。諸不善法。於諸惡趣受異熟果。善有漏法。於諸善趣受異熟果。)

　　(等流似自因。相似同類。兼說自因。又瑜伽三十八云。習不善故。樂住不善。則不善法增長。習善法故。樂住善法。則善法增長。為等流果。或似先業。後果隨轉。此有二義。後義果似於因。即此意也。如殺生短命等。前義即後果之報。如前世樂於殺生。今還好殺等也。離繫由慧盡。離諸結縛。名離繫果。慧者．擇也。盡者．滅也。謂此擇滅。離繫所顯。故將擇滅。釋離繫果。瑜伽論云。以道滅惑。名離繫果。又諸異生。以世俗道滅諸煩惱。不究竟故。非離繫果。)

　　(若因彼力生。是果名士用。若法因彼力生。如因下地加行力。上地有漏定生。然離繫名為不生。由道力證得。亦得名為不生士用果也。除前有為法。有為增上果。謂有為法生。餘法不障。是增上果。故增上果。唯有為法。除前已生有為之法。非增上果。謂果望因。或俱或後。必無前果後因。故云除也。除此前後。餘諸有為為增上果。論云。增上之果也。又瑜伽云。若眼識等。是眼根增上果。乃至意識。是意根增上果。眾生身分。不散不壞。是命根增上果。解云。眼等諸根。不障識生。身分不壞不散。令不斷命根。皆以不障義邊名增上果也。仔細詳意用之。)

　　(問。士用增上何別。答。士用唯對作者。增上通對所餘。如匠所成。對能成匠。具得士用。增上果名。對餘非匠。非匠非造。故非士用也。然上所引。是俱舍根品。彼以六因。成斯五果。非今所要。今但以誦普賢行願一因。自然具斯五果。)文三。一通明五果。一增上果。

　　行於世間無有障礙。如空中月出於雲翳。諸佛菩薩之所稱讚。一切人天皆應禮敬。一切眾生悉應供養。

　　【疏】增上果。有增上用故。

　　○二等流果。

　　此善男子善得人身。圓滿普賢所有功德。不久當如普賢菩薩。速得成就微妙色身。具三十二大丈夫相。

　　【疏】等流果。亦滿普賢功德行故。(【鈔】言三十二相者。一足下平如奩底。二足下千輻輪。三足跟梵王頂。四手指纖長。五其身方直。六手足網縵。七手足柔軟。八節踝𦟛滿。九身毛上靡。十鹿王腨。十一其身圓滿。十二垂手過膝。十三頂有肉髻。十四無見頂。十五馬陰藏。十六皮膚細滑。十七身毛右旋。十八身紫金色。十九七處平滿。二十柔軟聲。二十一缺骨充滿。二十二師子上身。二十三臂肘𦟛纖。二十四齒白齊密。二十五四十齒。二十六得二牙。二十七師子頰。二十八口中上味。二十九廣長舌。三十梵螺聲。三十一目睫紺青。三十二眉間白毫相等。如是諸相。下自三賢菩薩。作轉輪王。雖圓明已有此相。乃至等覺。猶經百劫修佛相好。應知皆自十善為因。百福莊嚴。方得成滿。言百福者。謂十善法。具起百思。如一不殺有五思。謂離殺思。勸導思。讚美思。隨喜思。迴向思。如是乃至不邪見亦爾。於一一相引布自身。必須前起五十思。乃引一相。後起五十思以覆之。前後合為百思。名為百福。百福具足。方成一相。此名共因。如涅槃經師子吼品。如是三十二相。一一皆有別因。如彼經云。若有菩薩摩訶薩。持戒不動。施心不移。安住實語如須彌山。以是業緣。得足下平如奩底相。若於父母師長。乃至畜生。以如法財。供養供給。以是業緣。得足下千輻輪相。若不殺不盜。於父母師長。常生歡喜。以是業緣。得成三相。一手指纖長二足跟長。三身方直等。若修四攝法。攝取有情。得網縵指。如白鵝王。父母師長若病疾時。自手洗拭。捉持按摩。得手足柔軟。若持戒聞法。惠施無厭。得二相。一節踝𦟛滿。二身毛上靡。若專心聽法。演說正教。得鹿王腨相。於諸有情。不生害心。飲食知足。常樂惠施。瞻病給藥。得身圓滿。如尼俱律陀樹。立手過膝。頂有肉髻。及無見頂。見怖畏者為作救護。見裸跣者施與衣服。得馬陰藏相。親近智者。遠離愚人。善喜問答。掃治行路。得皮膚細軟。身毛右旋。若以衣服飲食臥具醫藥香華燈明施人。得身金色。常光照耀。若行施時。所珍之物。能捨不吝。不觀福田及非福田。得七處滿。於布施之時。心不生疑。得柔軟聲。若如法求財以用布施。得缺骨平滿。師子上身。臂肘𦟛纖。遠離兩舌惡口恚心。得四十齒白齊密。於諸眾生修大慈悲。得二牙相。常作是願。有來求者。隨意給與。得師子頰。隨諸所須之食。悉皆與之。得味中上味。自修十善。兼以化人。得廣長舌。不頌彼短。不謗正法。得梵音聲。見彼怨憎。生於喜心。得目紺色。不隱他德。稱揚其善。得白毫相。如斯一一各別修之。方能滿足三十二相。今以普賢行願一因。即能感此三十二相也。)

　　○三異熟果。

　　若生人天。所在之處。常居勝族。

　　【疏】異熟果。乘因感果故。

　　○四士用果。

　　悉能破壞一切惡趣。悉能遠離一切惡友。悉能制伏一切外道。

　　【疏】士用果。有善菩薩用故。

　　○五離繫果。

　　悉能解脫一切煩惱。如師子王摧伏羣獸。堪受一切眾生供養。

　　【疏】離繫果。八支聖道。滅煩惱故。(【鈔】言一切煩惱者。謂根隨煩惱也。根本有六。一貪。二瞋。三無明。四慢。五疑。六不正見。開即為十。開不正見為五。一身見。二邊見。三邪見。四見取。五戒禁取。故開為十。即六通俱生。十分別起。是惑之根本。故名根本煩惱。二隨煩惱有二十。一忿。二恨。三惱。四覆。五誑。六諂。七憍。八害。九嫉。十慳。十一無慚。十二無愧。十三不信。十四懈怠。十五放逸。十六昏沈。十七掉舉。十八失念。十九不正知。二十散亂。於中忿等十箇名小隨。無慚愧二名中隨。不信等八名為大隨。以隨根本惑勢力而起。故名隨煩惱也。亦通俱生分別。分別起者。行相粗淺。入見即除。俱生起者。行相微細。至果方盡。總舉諸惑。故云一切也。如師子王等者。師子獸中之王。一吼之時。眾獸潛伏。行願威神。亦復如是。由茲行願。正念現前。乃至成佛。永斷諸惡。故云如等。言八支聖道者。即八正道也。謂正見。正思惟。正語。正業。正命。正精進。正念。正定等。)

　　○二別明淨土果二。一顯法功能。

　　又復是人。臨命終時。最後剎那。一切諸根悉皆散壞。一切親屬悉皆捨離。一切威勢悉皆退失。輔相大臣。宮城內外。象馬車乘。珍寶伏藏。如是一切無復相隨。唯此願王不相捨離。於一切時引導其前。一剎那中。即得往生極樂世界。

　　【疏】謂報盡捨命。一切不隨。唯此願王。引生淨土。同無常經。眷屬皆捨去。財貨任他將。但持自善根。險道充食糧。(【鈔】如俱舍論。通說臨終之時。有多般事。或惡業緣厚者。有斷末摩苦。然於身中有極少節解便致死。是為末摩苦。地水火風。隨一增減。如利刀刃。觸彼末摩。因此便生增上苦受。業斯不久。遂致命終。又復人間。復有多種死相。或中他毒藥。或風病失音。或鬼神所錄。或懷胎娩難。或大水漂溺。或野火所燒。或惡獸傷殘。或無辜誅戮。或雷電霹靂。或戰陣敗亡。或王法臨刑。或怨家鋒刃。諸般捨壽。難可具名。乃至諸天命將終位。亦先有五種小衰相現。一者衣服出非法聲。二者自身光明忽然昧劣。三者於沐浴位。水滯著身。四者本性囂馳。今滯一境。五者眼本凝寂。今數瞬動。此五相現。定死不疑也。復有五種大衰相。一衣染塵垢。二華鬘萎萃。三兩腋汗出。四臭氣入身。五不樂本座。此五相現。必定應死。金光明經說人死之相云。兩眼白色變。舌黑鼻梁欹。耳豎項筋垂。下脣垂向下。又涅槃云。於醫人所不生恭敬心。於諸親友生荊棘心。此是死相。如寶積經說。最後捨壽之際。心極明了。一切善惡。皆悉現前。畏喜心生。即便往趣也。此即通說一切死相。今誦持人。即不為彼如是惡相之所逼迫也。二諸根散壞。三親屬捨離。四威勢退失。五一切不隨。文顯可知。此願不離。義分為三。一願王不離。二引導長時。三得生極樂。言極樂世界者。謂其國眾生。無有眾苦。但受諸樂。故名極樂。或名安樂。亦名安養。即阿彌陀佛所依之國土。其國乃地瑩七珍。池通八德。風搖樹響。與天樂以齊鳴。水激清波。將法音而同韻。是以六方調御。金口稱揚。三世如來。致心護念。總斯多義。故以為名也。)

　　○二別明勝果。

　　到己。即見阿彌陀佛。文殊師利菩薩。普賢菩薩。觀自在菩薩。彌勒菩薩等。此諸菩薩。色相端嚴功德具足。所共圍繞。其人自見生蓮華中蒙佛授記。

　　得授記己。經於無數百千萬億那由他劫。普於十方不可說不可說世界。以智慧力。隨眾生心而為利益。

　　【疏】到己下。明利生正化。亦異熟果。乘此善因。淨土生故。(【鈔】阿彌陀佛者。此云無量壽。由二義故。名阿彌陀。一光明無量故。二壽命無量故。故阿彌陀經云。彼佛何故號阿彌陀。彼佛光明。無量無邊。照十方國。無所障礙。是故號為阿彌陀。彼佛壽命。及其人民。無量無邊阿僧祇劫。故名阿彌陀。由昔因中大願。光明與壽。俱無量故。故以名焉。故大無量壽經云。設我得佛。光明有限。下至不照百千億那由他諸佛國者。不取正覺。又云。若我成佛。壽量有限。下至億那由他百千及算數劫者。不取菩提。璘云。阿彌陀者。六十萬億那庚多恆河沙由旬是其身。無量無邊不可思議阿僧祇劫是其壽。目澄四海。毫映五山。光明無有涯。眷屬不知數。足不行而十方徧。口不言而萬類聞。左侍觀音。右翼勢至。國有十善。土無三惡。一稱名字。滅殃罪八十億劫。一禮形像。獲相好八萬四千。舉手低頭。無非是益也。)得授下。明利生大用。亦士用果。(【校】上疏明利生正化．清藏續藏及金陵會本作正明化生。)

　　○三究竟成佛果。

　　不久當坐菩提道場。降伏魔軍。成等正覺。轉妙法輪。能令佛剎極微塵數世界眾生發菩提心。隨其根性教化成熟。乃至盡於未來劫海。廣能利益一切眾生。

　　【疏】亦離繫果。究竟離故。然前段中。初一現報果。今此成佛。即後報果。中間諸果。皆是生報。唯誦一行。五果具足。三報昭彰。終至菩提。於何不習。(大科第二顯經勝德竟。)

　　○三結勸受持。

　　善男子。彼諸眾生。若聞若信此大願王。受持讀誦。廣為人說。所有功德。除佛世尊。餘無知者。是故汝等。聞此願王。莫生疑念。應當諦受。受已能讀。讀已能誦。誦已能持。乃至書寫。廣為人說。是諸人等。於一念中。所有行願。皆得成就。所獲福聚。無量無邊。能於煩惱大苦海中。拔濟眾生令其出離。皆得往生阿彌陀佛極樂世界。

　　【疏】善男子下。結前勝德。上猶畧歎。今說無盡。是故汝等下。正明勸持。通十法行。是諸人等下。重舉勝德。殷勤頌德。意在勸持。然此經一卷。文少義豐。實修行之玄樞。乃華嚴之幽鍵。功高德遠。何不修持。西域王臣。未有不習。(【鈔】經言皆得往生等者。自此詣彼。名之為往也。準十六觀經說。往生之人。總有九品。隨其品類。隨其行業。方得往生。言九品者。一上品上生。發三種心。謂菩提心等。又有三種。一者慈心不殺。具諸戒行。二者讀誦大乘方等經典。三者修行六念。迴向發願。具此一日乃至七日。壽尊與二菩薩。無數化佛。聲聞大眾。執金剛臺。至行者前。授手迎接。纔生彼國。即悟無生。須臾至十方界。名上品上生。二上品中生。謂於第一義心不驚動。深信因果。不謗大乘。壽尊與二菩薩。持紫金臺。至行者前。與千化佛。一時授手。一念生彼大寶華中。經宿即開。七日便得菩提不退。飛行十方。名上品中生。三上品下生。亦信不謗。但發大菩提心。臨終見佛。與二菩薩。持金蓮華。五百化佛。一時授手。一日一夜。蓮華乃開。至七日後。即得見佛。三七日後。遊歷十方。蒙佛授記。名上品下生。四中品上生。不造五逆。持五八戒。臨終見佛。讚歎出家。得離眾苦。便坐華臺。未舉頭頃。即生淨土。蓮華尋開。得阿羅漢果。名中品上生。五中品中生。受持八戒。若一晝夜。持沙彌戒。若具足戒。威儀無缺。臨終見佛。慰喻往生。七日華開。得預流果。六中品下生。孝養父母。行世仁慈。遇人為說佛土功德。及法藏比丘四十八願。雖不見佛。命終亦生。七日華開。亦得預流果。七下品上生。雖不謗經。如此愚人。多造惡業。無有慚愧。臨終聞讚大乘十二部經文。復稱佛號化佛慰喻。即得往生。經七七日。華開見聖。聞甚深法。八下品中生。毀犯眾戒。偷僧祇物。不淨說法。無有慚愧。諸惡嚴身。臨命終時。獄火俱至。遇善知識。為說如來十力威德。光明神力。及戒定慧解脫解脫知見。聞已。除滅八十億劫生死重罪。火變涼風。化佛迎接。一念往生。六劫華開發無上道意。九下品下生。五逆十惡。具諸不善。應墮惡道。受苦無窮。臨終苦逼。不遑念佛。但稱名號。令聲不絕。具足十念。命終之後。見金蓮華。一念往生。滿十二劫華開。得聞諸法實相。除滅罪行。發無上道意。是即九品往生。各各須具多種功德。方得往生也。又如大藏中。有百餘本。或經或論。說修彼因。莫非勤積。方得生彼。今唯誦經一行。一剎那中。便得往生。蒙佛授記。甚為奇妙也。)(大科第三結勸受持竟。)(已上長行三大科竟。)

　　○二偈頌二。一標舉。

　　爾時普賢菩薩摩訶薩。欲重宣此義。普觀十方而說偈言。

　　(【鈔】言重宣者。重頌之意。總有其四。一為後來不聞。欲令得聞故。二為未悟之者。重聞令悟解故。三為長行文略。以偈廣之。令易曉會故。四為結句受持。文於易故。有斯四意。故重頌之。)

　　○二正頌三。一頌正示普因二。一別頌前十門。文但有七。後三合故。文八。一頌禮敬諸佛。

　所有十方世界中　三世一切人師子　我以清淨身語意　一切徧禮盡無餘
　普賢行願威神力　普現一切如來前　一身復現剎塵身　一一徧禮剎塵佛

　　【疏】初二句頌所禮。次一句頌能禮。次句明周徧。次句辨徧因。後三句別顯禮相。謂一一佛所。各有多身。一一己身．能起多禮。故晉經云。一一如來所。一切剎塵禮。

　　○二頌稱讚如來。

　於一塵中塵數佛　各處菩薩眾會中　無盡法界塵亦然　深信諸佛皆充滿
　各以一切音聲海　普出無盡妙言辭　盡於未來一切劫　讚佛甚深功德海

　　(【鈔】稱讚二偈中。前偈明所讚。唯深信二字屬能讚因。後偈全顯能讚。於中前半偈明讚相。次一句明讚時。末後一句。正明稱讚。)

　　○三頌廣修供養。

　以諸最勝妙華鬘　伎樂塗香及傘蓋　如是最勝莊嚴具　我以供養諸如來
　最勝衣服最勝香　末香燒香與燈燭　一一皆如妙高聚　我悉供養諸如來
　我以廣大勝解心　深信一切三世佛　悉以普賢行願力　普徧供養諸如來

　　【疏】此中唯說本行供養。不頌校量法供養勝。豈得唯舉劣供養耶。明知長行。校量本行。(【鈔】供養中三偈。初二偈前三句。標所供具。後一句。正申供養。後偈中除一切三世佛五字。是所供境。末後一句。正申供養。餘皆能供因。)

　　○四頌懺除業障。

　我昔所造諸惡業　皆由無始貪瞋癡　從身語意之所生　一切我今皆懺悔

　　(【鈔】四懺悔偈中。初句標所懺業。次句明造業因。次句指造業具。末後句。正申懺悔。)

　　○五頌隨喜功德。

　十方一切諸眾生　二乘有學及無學　一切如來與菩薩　所有功德皆隨喜

　　(【鈔】次隨喜偈中。前二句。餘四字。明所隨喜。後三字。明能隨喜。前中初句有情。次句二乘。後句大乘。就初句中。前四字。通標一切。後三字。正顯有情。【校】通標一切．纂要作通標切．誤。)

　　○六頌請轉法輪。

　十方所有世間燈　最初成就菩提者　我今一切皆勸請　轉於無上妙法輪

　　(【鈔】次請轉法輪偈中。前二句標所勸請。次一句正明勸請。後一一明所請事。)

　　○七頌請佛住世。

　諸佛若欲示涅槃　我悉至誠而勸請　唯願久住剎塵劫　利樂一切諸眾生

　　(【鈔】請佛住世偈中。初句標所請。次句正明勸請。下二句申勸請意。於中初句．明住所經時。下句．述所為事。)

　　○八合頌後三。以後三行皆迴向故。八九但是迴向別義。八隨佛學。是向菩提。通於二利。九順眾生。是向眾生。一向利他。故此三門。不相捨離。文二。一合頌三門。二頌願生淨土。初中三。一總標迴向。二別頌三門。三結歸迴向。彌顯三門皆迴向也。今初。以該八九。故不依前次。

　所有禮讚供養福　請佛住世轉法輪　隨喜懺悔諸善根　迴向眾生及佛道

　　【疏】前三句牒前所迴善根也。八九二門屬迴向。故但牒前七。後一句正明迴向也。略舉二處。實際離相。徧該於二。在無盡中。

　　○二別頌三門。即分為三。雖同迴向。長行既開。故略標別義。文三。一頌隨如來學。

　我隨一切如來學　修習普賢圓滿行　供養過去諸如來　及與現在十方佛
　未來一切天人師　一切意樂皆圓滿　我願普隨三世學　速得成就大菩提

　　(【鈔】頌隨佛學中。初句標示。次四句正明隨學。次一句示隨學所因。次一句結成隨學。後一句隨學意。言天人師者。天者。名晝。天上晝長夜短。是故名天。又天者。名無愁惱。常受快樂。是故名天。又天者。名為燈明。能破黑暗而為大明。是故名天。亦以能破惡業黑暗。得於善業而生天上。是故名天。又天者名吉以吉祥故。得名為天。又天者名日。日有光明。故名曰為天。以是義故。名為天也。人者。名曰能多思慮。又人者。身口柔軟。又人者。名有慢。又人者能破慢。經云。善男子。諸佛雖為一切眾生無上大師。然經中說為天人師。何以故。善男子。諸眾生中。唯天與人。能發阿耨多羅三藐三菩提心。能修十善業道。能得須陀洹果。斯陀含果。阿那含果。阿羅漢果。辟支佛道。得阿耨多羅三藐三菩提等。故號佛為天人師也。)

　　○二頌恆順眾生。

　所有十方一切剎　廣大清淨妙莊嚴　眾會圍繞諸如來　悉在菩提樹王下
　十方所有諸眾生　願離憂患常安樂　獲得甚深正法利　滅除煩惱盡無餘

　　【疏】以順眾生。即順諸佛。故先舉諸佛。又佛坐樹下。為化眾生。故晉譯云。如來坐道場。菩薩眾充滿。令十方眾生。滅除諸煩惱。明知不相違。(【鈔】外難云。本明順生。何先舉佛。故疏釋云。以順眾生．即順諸佛等。)

　　○三頌前迴向。前略今廣。此下大願。亦是伽陀。迴向與願。大同小異。異者。謂迴向要有所迴善根。發願．無善亦可要誓。言大同者。十迴向位。大願為體。總願別願。皆迴向故。今此即是迴向大願。(【鈔】三頌前迴向者。即我為菩提修行時下三十偈。於中三。一會通長行。二會通初地。三解釋本文。今初。疏亦是伽陀者。梵云祇夜。此云重頌。謂頌長行也。如前偈等。梵云伽陀。此云諷誦。謂孤起諷讚。非頌前文。然此十願。若以頌前迴向。則是祇夜。若以長行文中無別十大願之文。即是伽陀。故云亦也。亦者．非全一向。疏總願別願者。如願成就佛菩提。為總願也。於中自利利他不同。為別願也。是迴向大願者。十迴向。既是大願之迴向。故知大願。是迴向之大願。)文有十願。全同初地。但次不同。彼中次者。一供養願。二受持願。三轉法輪願。四修行二利。五成熟眾生。六承事。七淨土。八不離。九利益。十成正覺。今次如經。文二。一別發大願十。一受持願。

　我為菩提修行時　一切趣中成宿命　常得出家修淨戒　無垢無破無穿漏
　天龍夜叉鳩槃茶　乃至人與非人等　所有一切眾生語　悉以諸音而說法

　　【疏】亦名護法願。故十地經云。願受一切佛法輪。願攝一切佛菩提。願護一切諸佛教。願持一切諸佛法。今文初句攝菩提。次句持佛法。次二句護佛教。修行戒行．為護行故。破穿之義。已見上文妙住章中。(【鈔】第一我為下二偈。明受持願。即彼第二願也。疏故十地云。至一切諸佛法者。此四句全寫彼行相之文也。彼釋云。（但言釋云。即彼疏引論釋也。下皆準此。）四句皆通二利。然若約能受持等說。受謂領受。攝謂攝屬。護謂防護。持謂住持。故勝鬘經云。攝受正法。護持正法。若約所受持等。即一教。二果。三行。四理。三云護教。判為行法者。論云。謂修行教法。於修行時。有諸障難。攝護救濟。故能受等。文雖互舉。義實皆通。言常得出家修淨戒者。家謂家宅。以拘繫為義。離煩惱縛。名曰出家。又在家迫窄。猶如牢獄。出家寬曠。猶如虛空。又智度論云。孔雀雖有色嚴身．不如鴻鶴能遠飛。在家雖有五欲樂。不如出家功德深。又如心地觀經。佛為智光長者。說出家在家二種勝劣。佛言。出家菩薩。勝於在家無量無邊。不可為比。何以故。出家菩薩。以正慧力。微細觀察在家所有種種過失。所謂世間一切舍宅。積聚其中。不知滿足。猶如大海。容受一切大小河水。不知滿足。又云。在家之人。心恆起妄想。執著外境。不能了真。無明昏醉。顛倒觸境。亦常不住。惡覺易起。善心難生。由妄想緣。起諸煩惱。因眾煩惱。造善惡業。依善惡業。感五趣果。如是如是。生死不斷。出家菩薩。能如是觀。厭離世間。名真出家。偈云。出家菩薩勝在家。算分喻分莫能比。在家迫窄如牢獄。欲求解脫甚為難。出家閒曠若虛空。自在無為離繫著等。又云。若有男子女人。一日一夜出家受戒。二百萬劫。不墮惡道。以是因緣。故願常得也。疏破穿之義至妙住章中者。即善財第四善友妙住比丘。大經則名善住也。此善友寄第三修行住也。此章中說二十種戒。彼疏將配迴向品二十梵行。於中第十二名不缺漏戒。配第二不缺梵行。又第二十無垢戒。配第一不破梵行。彼釋云。若破四重十重。猶如破器。無所復用。最粗重故。今經云。無垢。即無垢戒。又云。無破。即不破梵行。無穿漏。即不缺漏戒。雖加穿字無缺字。而穿與缺．義亦不殊。故指彼釋。此意亦同涅槃經愛見羅剎乞浮囊之喻也。)後偈願受一切佛法輪。即是如來以一切音而說諸法。令能徧受持故。上經云。能令三界所有聲。聞者皆是如來音。

　　○二修行二利願。

　勤修清淨波羅蜜　恒不忘失菩提心　滅除障垢無有餘　一切妙行皆成就
　於諸惑業及魔境　世間道中得解脫　猶如蓮華不著水　亦如日月不住空

　　【疏】於中一切妙行皆成就者。此是總句。謂廣大無量。世出世間種種行故。亦行方便。(【鈔】此是總句者。文云一切。故是總也。以隨義便。故不依次釋之。下多倣此。疏謂廣大無量至種種行故者。彼經云。願一切菩薩行。廣大無量。不壞不雜。論釋云。廣大無量是世間行。意明俗智之行。廣從初地。乃至六地。大者．七地。無量者．八地已上。不壞不雜。是出世間行。不雜世間有漏法故。不壞者．冥同真性故。疏亦行方便者。彼經行中有四位。行相。行體。行業。行方便。行方便中。以六相圓融。令一行具一切行為方便。經云。攝諸波羅蜜。淨治諸地。總相。別相。同相異相。成相。壞相。所有菩薩行。皆如實說。教化一切。令其受行。心得增長。今云一切妙行皆成就者。文含彼意。故指云行方便也。餘三此配之。在疏可見。)餘句為別。初句行體。即十波羅蜜。除蔽清淨。(初句行體者。前云廣大無量者。世出世間等。正辨此十波羅蜜之相。故此云體也。)第三句是行業。以十度行。淨十種蔽。助真如觀。淨十種障故。(十度行可知。十種蔽者。謂一慳貪。二毀禁。三瞋恚。四懈怠。五散亂。六愚癡。七耽滯。八退屈。九怯劣。十昧事。此十隱蔽妙行。故以十度。如次除之。疏助真如觀者。智觀真如為正道。十波羅蜜為助道也。故云助觀。以淨十障。十障十如義。在玄談鈔中明也。)後偈行相。於諸惑業得解脫者。即出世間行。及魔境界。世間道中得解脫者。即世間行。猶如蓮華及日月喻。雙喻二行。處於世界。猶如虛空。亦如蓮華。不著水故。身心清淨。超彼岸故。(地經行相之文。即前所引廣大無量。世出世間等也。今此一偈。前半法。後半喻。法中上句即出世間行。下句即世間行。解脫之言。意兼上句出世解脫。出世解脫。即全超世間。世間解脫。即處之不染。下半偈喻雙喻二行也。亦可日月喻出世解脫。不住空故。蓮華喻世間解脫。在水中故。)上之七句。皆是能增長行。第二句是所增長心。由依此義。此行亦名心增長行。故十地云。令其受行。心得增長。(以地經地論文勢。故以諸行增長菩提心。若直據此文。亦可由菩提心而增長諸行。即心是能增長。行是所增長故。離世間品云。若忘失菩提心而修行諸善根者。是為魔業。又標在二千之行最初。況此次云。出魔境等。義亦相扶彼文。此一段文。謂以疏中所引地經。及此經偈。相對詳之。【校】相扶．清藏及金陵會本作相符)

　　○三成熟眾生願。

　悉除一切惡道苦　等與一切羣生樂　如是經於剎塵劫　十方利益恒無盡
　我常隨順諸眾生　盡於未來一切劫　恒修普賢廣大行　圓滿無上大菩提

　　【疏】第五句為總。餘句為別。初句離苦。因果皆離。次句得樂。乃至涅槃。第三豎長。第四橫徧。後三句。總結長時所成因果。即十地經。令其安住一切智智道。(【鈔】地經先舉所化四生九類眾生。後明所為云。如是等類。我皆教化。令入佛法。令斷一切世間惡趣。令安住一切智智道。文勢全似金剛經也。斷世間趣即上句。令入佛法。即此下句也。)

　　○四不離願。

　所有與我同行者　於一切處同集會　身口意業皆同等　一切行願同修學

　　(【校】會．纂要作食誤。)

　所有益我善知識　為我顯示普賢行　常願與我同集會　於我常生歡喜心

　　【疏】謂願於一切生處。恆不離佛。及諸菩薩。得同意行故。亦名心行願。願不離一乘故。(【鈔】於一切生處恆不離佛及諸菩薩等者。如智度論三十二云。如以少湯。投冰池上。雖消少處。返更成冰。菩薩未入法位。若遠離諸佛。以少功德無方便力。欲化眾生。雖小利益。返更墮落。以是新學菩薩。不應遠離諸佛也。又念我未得佛眼。如盲無異。若不為佛所引導。即無所趣。菩薩見佛。得種種利。得大智慧。隨法修行。而得解脫等。又大品云。菩薩漸近薩婆若。漸得身清淨。心清淨。相清淨。是故不生貪瞋癡慢。乃至邪見心故。終不生母胎腹中。常得化生。從一佛國。至於佛國。成就眾生。乃至菩提。不離見佛等。亦名心行願者。以同心志。在於一乘故。即為心行願也。)初句為總。同志一乘故。餘句為別。於中先三句自分行同。意業同者。平等一緣故。身業同者。同得如意神通故。語業同者。同說一味法故。上即三輪同。一切行願同者。若福若智。萬行皆同。後一偈勝進同。以更成益。復顯示故。(後一偈勝進者。前云同行。故名自分。此云益我。故名勝進也。)

　　○五供養願。願供勝田故。

　願常面見諸如來　及諸佛子眾圍繞　於彼皆興廣大供　盡未來劫無疲厭
　願持諸佛微妙法　光顯一切菩提行　究竟清淨普賢道　盡未來劫常修習

　　【疏】第三句為總。興廣大供故。大有六種。一心大。無疲厭故。二供具大。財法正行．皆具足故。財供攝在總句。正行即第五六句。三福田大。即初二句。四攝功德大。即第七句中究竟普賢道。是勝功德故。五因大。即第七句中清淨二字。如空清淨。為無常愛果。及常果之因故。六時大。即第八句。(【鈔】大有六種者。彼經行相及德能中。各有三義。通成六大。顯初供養大願之義。行相中三大者。經云。所謂生廣大清淨決定勝解。以一切供養具。恭敬供養一切諸佛。令無有餘。一心大。二供具大。三福田大。然俱舍偈云。由財田主異。故施果差別。今財田主三。一切皆勝。果即不差別也。審詳德能中三大者。經云。廣大徧法界。究竟如虛空。盡未來際。一攝功德大。二因大。無常愛果無量因故。三時大。此因得涅槃常果故。以如上六大。一一對今疏文。六義即顯也。如虛空清淨。為無常愛果及常果之因故者。即十地經六決定中第四因善決定也。經云。究竟如虛空盡未來際。論云。是因善決定。此有二種。一成無常愛果因。如虛空依是生諸色。色不盡故。二常果因。得涅槃道故。故經云。盡未來際。上皆論文。彼疏釋云。今明此智有其二能。一寂而常用。故為無常果因。用雖虧盈。智無起滅。如所依空。非無常故。經明此智究竟如虛空。二用而常寂。故為常果因。雖涅槃永寂。而智體不無。若不爾。將何窮未來際。若會三身者。即用為化身。寂為法身。智見報身。非無常矣。不同法相宗。報身是有為無漏。論云。無常愛果者。用適機故。此上皆十地地體中經文疏文也。彼常果因。在時大中已辨也。)

　　○六利益願。

　我於一切諸有中　所修福智恒無盡　定慧方便及解脫　獲諸無盡功德藏
　一塵中有塵數剎　一一剎有難思佛　一一佛處眾會中　我見恒演菩提行

　　【疏】願於一切時。恆作利益眾生事業。無空過故。亦名三業不空願。前偈修福智等為不空因。獲無盡藏是不空果。謂暫見身．則必定佛法。暫聞音聲．則得實智慧。纔生淨信．則永斷煩惱。得如大藥王樹身。得如如意寶身。名功德藏。(【鈔】一切眾生有二種苦。一種種諸苦。謂逼迫等。若身若心。藥王治之。出現品云。譬如雪山有藥王樹。名曰善見。若有見者。眼得清淨。若有聞者。耳得清淨。若有嗅者。鼻得清淨。若有嘗者。舌得清淨。若有觸者。身得清淨。若有眾生取彼地土。亦能為作除病利益。佛子。如來應正等覺無上藥王。亦復如是。能作一切饒益眾生。若有得見如來色身。眼得清淨。若有得聞如來名號。耳得清淨。若有得嗅如來戒香。鼻得清淨。若有得嘗如來法味。舌得清淨。具廣長舌。解語言法。若有得觸如來光者。身得清淨。究竟獲得無上法身。若於如來生憶念者。則得念佛三昧清淨。若有眾生供養如來。所經土地。及塔廟者。亦具善根。滅除一切諸煩惱患。得賢聖樂。佛子。我今告汝。設有眾生。見聞於佛。業障纏覆。不生信樂。亦種善根。無空過者。乃至究竟入於涅槃也。二貧窮苦。世財法財。如意治之。言得如意寶身者。此即出現品。明十身相中第十相。名如如意寶身。故彼經云。復次佛子。譬如大海。有大如意摩尼寶王。名一切世間莊嚴藏。具足成就百萬功德。隨所住處。令諸眾生災患消除。所願滿足。然此如意摩尼寶王。非少福眾生所能得見。如來身如意寶王。亦復如是。名為能令一切眾生皆悉歡喜。若有見身．聞名．讚德。悉令永離生死苦患。假使一切世界一切眾生。一時等心。欲見如來。悉令得見。所願皆滿。佛子。佛身非是少福眾生所能得見。唯除如來自在神力所應調伏。若有眾生。因見佛身。便種善根。乃至成熟。為成熟故。乃至得見如來身耳。佛子。是為如來身第十相。即兼前如大藥王樹身。並喻佛身。以塵沙功德積集成故。名功德藏。)後偈利益時處。謂徧於時處。求能益法。利眾生故。十地經云。願乘不退輪。修菩薩行。令見諸佛。演菩提行。即乘教誡輪。修菩薩行故。

　　○七轉法輪願。

　普盡十方諸剎海　一一毛端三世海　佛海及與國土海　我徧修行經劫海
　一切如來語清淨　一言具眾音聲海　隨諸眾生意樂音　一一流佛辯才海
　三世一切諸如來　於彼無盡語言海　恒轉理趣妙法輪　我深智力普能入

　　【疏】亦名攝法上首願。謂轉佛法輪。願皆攝取而轉授故。文中初偈轉法輪處。若據有修行之言者。合屬前段為修行處。前已有處。此中晉譯。及興善本皆無修行。故屬此段。(【鈔】此段通伏難也。難云。此偈雖標剎海。而結云我徧修行。應屬前段。云何判屬法輪願中。通釋如疏也。)次一偈能轉圓音。次二句轉法輪時。第十一一句．所轉法輪。末後一句。能攝方便。

　　○八淨土願。

　我能深入於未來　盡一切劫為一念　三世所有一切劫　為一念際我皆入
　我於一念見三世　所有一切人師子　亦常入佛境界中　如幻解脫及威力

　　【疏】願清淨自土。安立正法。及能修行諸眾生。(【鈔】通論淨土。有其三種。一常寂光土。二常受用土。三常變化土。言常寂光土者。亦名法性土。即法身佛所依土也。普賢觀經云。釋迦牟尼佛。名毗盧遮那。其佛住處。號常寂光。謂法界真理不生不滅。故名常。無相無為。故名寂。性離垢染。體常明照。故名光。依止義邊。名之為土。故名常寂光土。問。法身如來徧一切處。何有所依土耶。答。唯識論云。雖此身土體無差別。而屬佛法相性異故。此但約義強分。以法界理有二種義。一者覺照義。即名為佛。二者與塵沙萬德為依止義。即名為土。屬佛之處。相義名身。謂實相之相也。屬法之處。性義名土。即自性身。假分身土也。二常受用土者。有二。一自受用。二他受用。言自受用者。謂大圓鏡智淨識所現。周圓無際。眾寶莊嚴。自受用身。常依而住。名自受用土。問。何以鏡智現此土耶。答。以因中有漏第八識。能變山河大地器世間等。佛位無漏。轉成大圓鏡智。還能變起自受用土。與自受用佛為依止。故云鏡智所現也。言他受用土者。由平等性智為他所變。或小或大。展轉精嚴。他受用身。依止而住。言變化土者。由成事智。大悲願力。為未登地菩薩。二乘異生所變。或淨或穢。大小不同。三類化身。依之而住。問。何故化土有淨穢耶。答。此有二說。一由佛本願。二由生感變。由佛願者。如阿彌陀佛往昔曾為轉輪聖王。名無諍念。於寶藏佛所。發菩提心。願取淨土。利樂有情。今既果滿。亦現淨土。釋迦牟尼如來。時為大臣。名曰寶海。願攝穢土。成熟有情。故今果中。亦處穢土。言由生感變者。由生心淨。感變淨土。故淨名云。欲得淨土。當淨其心等。由生心濁。故感變穢土。如釋迦本願。十方佛土。所不容受惡業眾生。悉生我國。又心垢故眾生垢。心淨故眾生淨。即其義也。餘義極多。緣疏文窄。不敢繁敘也。言清淨自土者。即自受用土。如淨名云。欲得淨土。當淨其心等也。安立下。即他受用土。如淨名云。直心是菩薩淨土。菩薩成佛時。不諂眾生來生其國等也。)略無淨土之言。以影在後段故。而具淨土七種淨義。(七種淨義者。論判彼淨土願中為七種淨。今疏全依。但次第少差耳。亦不須會之。)初偈即同體淨。以同法性。故令一多。互相即入。(同體淨至即入者。彼經云。願一切國土入一國土。一國土入一切國土。彼釋全是此疏文也。既同法性。性則融之。故使一多相即相入。相即者。約體以明。一即一切。一切即一。則諸法相即自在門也。相入者。約用以明。一入一切一切入一。則一多相容不同門也。疏即入二字以攝十玄門之二門也。言十玄門者。準清涼國師四十二策問中。具以法喻明之。問云。竊聞華嚴深義．謂之十玄。請列其名。略申其義。答云。十表無盡．一一造玄。隨舉一法。即具斯十。謂一同時具足相應門。如大海一滴。含百川味。二廣狹自在無礙門。如徑尺之鏡。見千里之影。三一多相容不同門。若一室千燈。光光涉入。四諸法相即自在門。如金與金色二不相離。五祕密隱顯俱成門。如片月澄空。晦明相並。六微細相容安立門。如琉璃瓶。盛多芥子。七因陀羅網境界門。若兩鏡互照。傳耀相寫。遞出無窮。八託事顯法生解門。如立象豎臂。觸目皆道。九十世隔法異成門。如一夕之夢。翔飛百年。十主伴圓明具德門。如北辰所居。眾星同拱。十無前後。舉一全收。斯為華嚴不共玄旨。餘義如大疏明。與金師子章具列也。)今文雖辨念劫圓融。意取時中圓融之剎。二有半偈。明自在淨。如摩尼珠。美惡斯現。自在圓通。是故文云。於一念見。舉其佛者。顯是佛土。(自在淨者。彼經云。無量佛土。普皆清淨。彼釋全同此疏。但加淨穢圓通。故云普皆。疏舉其佛者。人師子即佛也。佛是人中之師子故。)三有一句。亦常入佛境界中者。即是因淨。因有二種。一者生因。謂六度等。如淨名說。(謂六度等如淨名說者。即佛國品。初標云。寶積。眾生之類。是菩薩佛土。所以者何。菩薩隨所化眾生而取佛土。乃至云。布施是菩薩淨土。菩薩成佛時。一切能捨眾生來生其國。一也。持戒是菩薩淨土。菩薩成佛時。行十善道滿願眾生來生其國。二也。忍辱是菩薩淨土。菩薩成佛時。三十二相莊嚴眾生來生其國。三也。精進是菩薩淨土。菩薩成佛時。勤修一切功德眾生來生其國。四也。禪定是菩薩淨土。菩薩成佛時。攝心不亂眾生來生其國。五也。智慧是菩薩淨土。菩薩成佛時。正定眾生來生其國。六也。)二者依因。此復有二。一鏡智淨識為土所依。二後智通慧為土所依。此二皆是諸佛境界。(鏡智淨識為土所依者。總論佛智。有其四種。一大圓鏡智。二平等性智。三妙觀察智。四成所作智。問。何名大圓鏡智。答。從喻為名。謂此智性淨圓明。能鑒照萬物。故名大圓鏡智。即一切有情。心行差別。品類各異。及菩薩影像。三世諸佛之影像。乃至五趣影像。若事若理。及有為無為。萬德無不朗鑒。悉於中現。故名大圓鏡智。即猶如大圓鏡。能照萬物也。故唯識論云。大圓鏡智相應心品。純淨圓德。現種依持。能現能生。身土智影。無間無斷。窮未來際。如大圓鏡。現眾色像。通持業。及分取他名有財二釋也。言平等性智者。平謂均平。等即齊等。謂緣一切境時。自他平等。以第七識在因位時。執我執法。有高有下。起不平等。今成無漏。二執已除。自他平等。即約境得名也。故唯識論云。二平等性智相應心品。謂此心品。觀一切法。自他有情。悉皆平等也。言妙觀察智者。謂神用無方。稱之為妙。具緣諸法自相共相等。名為觀察。決斷無礙。名之為智。謂此心品現通朗鑒。說法利樂。故名妙觀察智。即從用得名也。故唯識論云。妙觀察智相應心品。謂此心品。善觀諸法自相共相。無礙而轉。於大眾會。能現無邊作用差別。皆得自在。雨大法雨。斷一切疑網。令諸有情。皆獲利樂也。言成所作智者。亦名成事智。謂能成辦所作利樂有情之事。名成所作智。即從境及用得名也。故唯識論云。成所作智相應心品。謂此心品。為欲利樂諸有情故。普於十方。示現種種變化三業。成本願力所應作事也。此之四智。唯佛具有。轉八識而成。即轉第八識成大圓鏡智。轉第七識成平等性智。轉第六識成妙觀察智。轉前五識成成所作智。問。既有八識。如何轉成四智等。答。理實合轉成八智。以前五名同。故但立四。開亦無失。皆是決斷為義。總取別境慧。及同時意。二十一法為體也。問。八識是心王。慧是心所。如何轉心王。卻為心所耶。答。言轉者。但轉心所中慧成智。非轉識體也。謂因中識強智劣。但言八識。即攝諸心所。皆在其中。若至果中。即智強識劣。但言四智。即總攝八識。皆在其中也。即各轉自識相應之慧也。問。若因中前七識有相應慧。至果可言轉。第八既因中無。至果如何轉。答。第八因中雖無有漏慧相應。至果。即從無漏鏡智種子中生現行。亦無過失也。因疏中云。鏡智淨識為土所依。鏡智。即四智中大圓鏡智。因茲略釋四智也。此疏中言鏡智淨識為土所依者。唯識論云。大圓鏡智相應心品。謂此心品。離諸分別。所緣行相。微細難知。不忘不愚。一切境相。性相清淨。離諸障染。純淨圓明。現種依持。能現能生身土智影。無間無斷。窮未來際。如大圓鏡。現眾色像。言後智通慧等者。後智即後得智也。簡非根本智也。以根本智唯內證故。若現身現土。皆是後得智也。然此通說三土所依。雖身土種子在第八識中。而現身現土。要假諸智為能擊發。自受用土。鏡智後得。他受用土。平等後得。變化土者。即成所作。此唯後得。各由後智。擊發鏡智淨識內種子。發生現行故也。言通慧者。即神通智慧也。依此通慧。現身現土。故以此為身土所依。)又境界者。即是相淨。謂七珍等。第八一句。攝於三淨。謂四以如幻二字。即是果淨。果亦有二。一所生果。即是相淨。畧在境界。廣則影在後承事中。二示現果。臨機示現。故云如幻。五解脫威力。即受用淨。謂受用淨土離過成德。如用香飯。得三昧等。(如用香飯得三昧等者。淨名經香積品。佛語阿難。從眾香國取食。食者一切毛孔。皆香若此。阿難問維摩詰。香氣久如。維摩詰言。若聲聞人未入正位。食此飯者。得入正位。然後乃消。乃至得無生忍。一生補處等。釋曰。入正位得無生忍．等。即三昧也。)今解脫煩惱。即是離過。道力之能．即是成德。故十地經云。成就清淨道。六梵本此句。無及威力三字。有眷屬二字。即住處眾生淨。人寶為嚴故。(無及威力三字。有眷屬二字者。此句應云。如幻解脫眷屬力。故判為住處眾生淨也。)七者相淨。已如前說。(相淨已如前說者。即第三因淨句中。指境界二字為相淨也。)

　　○九承事願。

　於一毛端極微中　出現三世莊嚴剎　十方塵剎諸毛端　我皆深入而嚴淨
　所有未來照世燈　成道轉法悟羣有　究竟佛事示涅槃　我皆往詣而親近

　　【疏】願往諸佛土。常見諸佛。恒時敬事。聽受法故。第八句為總。餘皆是別。初一偈即承事處。初二句通是真實義相。互相涉入。如帝網故。(【鈔】真實義相者。彼經有三種相。一一切相。二真實義相。三無量相。今即第二也。彼經云。如帝網差別。釋云。土土同體。不守自性。互相涉入。故名真實。)就中三世莊嚴剎。即一切相。淨土體相有差別故。(就中至差別故者。就上兩句中。取不守自性為一切相淨也。彼經云。廣大無量。粗細。亂住。倒住。正住。若入。若行。若去。彼釋後三句云。入者。攝他入己。去則徧於他中。行則往來不住。)第三句。即無量相。謂前二相。徧十方故。(第三句即無量相者。彼經云。十方無量種種不同。彼引菩薩藏經云。虛空中世界重數。多於大千所有微塵。但由業力。不相障礙。一處重重尚爾。況復橫周。)其第四句。辨能知見。故地經云。智皆明了。現前知見。明為智知。非識境故。(辨能知見者。以彼科為兩段。一所知。即前三種相。二能知。即此所引兩句是也。彼釋云。真實義相。但可智知。餘一切相。可現眼見。)梵本云。我甚深入莊嚴剎。深入有二。一智深入。二身深入。入彼莊嚴剎中。承事如來。非嚴淨彼。若去而字。下加剎字。理無違矣。(若去而字。下加剎字者。此句應云。我皆深入嚴淨剎也。)第五一句。所承事佛。所有佛故。六七二句。即承事時。八相故。地經中但列土相。殊闕此經。

　　○十成正覺願。

　速疾周徧神通力　普門徧入大乘力　智行普修功德力　威神普覆大慈力
　徧淨莊嚴勝福力　無著無依智慧力　定慧方便威神力　普能積集菩提力
　清淨一切善業力　摧滅一切煩惱力　降伏一切諸魔力　圓滿普賢諸行力

　　【疏】願與一切眾生。同時皆得無上菩提。恒作佛事故。文有十二力。前九明業用。後三結因成果。前中九句。有其七業。前之六句。力字居中。(【鈔】有七業者。以彼經有兩段。一成菩提體。即自分已圓。經云。於一切世界。成阿耨多羅三藐三菩提。二作業。即運他不息。文有七業。今疏全依彼。但不次耳。故云有其七業也。次第不同。亦不須會。力字居中者。以隨義便。且回經文。釋之令顯。如初應云。神通力速疾周徧。意云。由神力。故得速徧。力字在中。義則易見。下五句準知。)初一句即自在業。以神通力普周徧故。二一句示正覺業。不離一毛端處。而於一切處八相成道。故名普門。(八相成道者。彼經云。不離一毛端處。於一切毛端處。悉皆示現初生。出家。往詣道場。成正覺。轉法輪。入涅槃。一切諸佛示化門中。多現八相。但名目前後稍別。義意大同。一升天相。二降母胎。三初生。四出家。五破魔。六成正覺。七轉法輪。八入涅槃相。此是大莊嚴經中說也。)合云。以大乘力徧普門。謂大乘稱理。互相即入而普徧故。三次三句。即說實諦業。謂說實諦。令物悟故。文中通舉說德及益。謂一以智行力。內滿功德。二以大慈力。普覆而說。故梵本云。以智行力功德滿。以大慈力覆一切。後句以福德力徧清淨。即是自他離障。亦說之益。(說實諦業。至亦說之益者。以彼經此一業中。文有兩段。一明能說。經云。得佛境界大智慧力。念念隨眾生心。示現成佛。二明說益。經云。令得寂滅故。此云。通舉說德及益。意配彼文全備也。)四以第六句。即證教化業。說自所證。以化物故。謂以菩提智。契涅槃理。故無所依。梵本云。以智慧力無所依。(證教化業至無所依者。彼經云。以一三菩提。知一切法界。即涅槃相。釋云。以一極無二之菩提。契無差別之性淨涅槃。則不復更滅。說此令物生信。名教化業也。今云智慧力。即彼一三菩提。云無著無依。即彼涅槃相。)五一句。種種說法業。具足定慧方便等故。(種種說法業者。彼經云。以一音說法。令一切眾生心皆歡喜。即定慧方便也。)六一句。不斷佛種業。積集菩提佛種豈斷。(不斷佛種業者。彼經云。示入涅槃而不斷菩薩行。)七一句。法輪復住業。依大智慧能淨一切諸善根故。(法輪復住業者。彼經云。示大智慧地。安立一切法。釋曰。唯一事實。即是佛智。能生萬物。故名為地。而智慧門隨機萬差。名安立一切。前即涅槃能建大事。此即於一佛乘。分別說三。對實施權。故名復住。)後三句。結因成果。由內伏煩惱。外降諸魔。普賢行圓。故成菩提。亦可後三復為三業。以成圓十。八摧滅煩惱業。九降伏魔怨業。十普圓勝因業。(已上別說十願竟。)

　　○二總結大願二。一總結十願。

　普能嚴淨諸剎海　解脫一切眾生海　善能分別諸法海　能甚深入智慧海
　普能清淨諸行海　圓滿一切諸願海　親近供養諸佛海　修行無倦經劫海
　三世一切諸如來　最勝菩提諸行願　我皆供養圓滿修　以普賢行悟菩提

　　【疏】前之八海。結前九願。謂一淨土願。二成熟眾生願。三轉法輪願。四受持願。五修行二利願。六利益願。由願圓故。七有二願。親近二字。即承事願。供養二字。即供養願。諸佛海言。通上二願。八即不離願。同志行故。長時無倦。(【鈔】不離至無倦者。若離同見同志法緣眷屬修行。即厭倦也。)後之一偈。成正覺願。以三世因圓。正覺果滿故。

　　○二結歸二聖。反攝所餘。歸二聖者。謂普賢文殊。彰行所屬。亦即釋成普賢行名。法門主故。言攝所餘者。謂餘不說一切大願。是故文云。一切願海。即同地經。如是無量百千萬億阿僧祇大願。文二。一偏同普賢。所以同者。普賢行故。稱法界故。(【校】反攝．行願品疏及續藏金陵行願品疏鈔會本作及攝。)

　一切如來有長子　彼名號曰普賢尊　我今迴向諸善根　願諸智行悉同彼
　願身口意恒清淨　諸行剎土亦復然　如是智慧號普賢　願我與彼皆同等

　　【疏】言長子者。最尊勝故。出現品亦云。誰是如來法長子故。若表法界者。既表法界。先萬物生。無過此故。如有偈云。普賢真身徧法界。能為世間自在主。無始無終無生滅。性相常住等虛空。既無有始。即是長義。不捨因行。故為佛子。(【鈔】既表法界至故為佛子者。三聖觀中。先明二聖。三重表法。初重普賢表所信法界。即能生如來藏。此是緣起法界。非直指一真法界也。以真法界但是根本。於真界中。就能起諸法義邊為普賢。能照法界義邊為文殊。其所信法界。帶能所故。亦屬緣起。第二重理智契合者。即會緣釋歸一真法界也。故諸法相生。千差萬別。莫不皆在能生普賢之後。故知能生之主。最初全以真界為體。以合體故。生即無生。由是下偈云。徧法界。為世間主。無始無終等。此偈即金剛瑜伽頂經偈也。所徧．即一真法界也。能徧．即普賢也。世間。即一切緣起諸法也。主．即最初能生也。無始終者．全同真界也。)但云同等。非但無量阿僧祇願。如法界量。無盡願行。皆悉願同。

　　○二雙同二聖。文殊表解。解發願故。普賢表行。解起行故。故願與行。分屬二聖。理實皆通。又表理智。一相契合。行願相扶。所以雙同。(【鈔】故願與行分屬二聖者。此意以解為願而對行也。餘表法等。義兼前段。普賢等義。廣如歸敬請加中具明。)

　我為徧淨普賢行　文殊師利諸大願　滿彼事業盡無餘　未來際劫恒無倦
　我所修行無有量　獲得無量諸功德　安住無量諸行中　了達一切神通力
　文殊師利勇猛智　普賢慧行亦復然　我今迴向諸善根　隨彼一切常修學

　　○三結歸迴向。

　三世諸佛所稱歎　如是最勝諸大願　我今迴向諸善根　為得普賢殊勝行

　　【疏】上來諸願。皆屬迴向。彌顯三段。皆屬迴向。

　　○二頌願生淨土。

　願我臨欲命終時　盡除一切諸障礙　面見彼佛阿彌陀　即得往生安樂剎
　我既往生彼國已　現前成就此大願　一切圓滿盡無餘　利樂一切眾生界
　彼佛眾會咸清淨　我時於勝蓮華生　親覩如來無量光　現前授我菩提記
　蒙彼如來授記已　化身無數百俱胝　智力廣大徧十方　普利一切眾生界

　　【疏】全同長行。顯經勝德。轉生之益。此令起願。彼約說益。為意不同。不生華藏而生極樂。畧有四意。一有緣故。二欲使眾生歸憑情一故。三不離華藏故。四即本師故。(【鈔】略有四意者。一彌陀願重。偏接娑婆界人。二但聞十方皆妙。此彼融通。初心忙忙。無所依託。故方便引之。三極樂去此。但有十萬億佛土。華藏中所有佛剎皆微塵數。故不離也。如大疏說。華藏世界。底布風輪。須彌塵數。普光摩尼海中出大蓮華。名種種光明蕊香幢。不言其數。安測其量。華藏剎海。處在蓮臺。臺面純以金剛為座。四周輪圍。金剛雜寶。有十不可說佛剎微塵數香水海。列在其中。如天帝網。安布而住。一一香水海。各以四天下微塵數香水河。右旋圍繞。一海一種。種所持剎。各有不可說佛剎塵數自下而上。列二十重。一一相去。各有佛剎塵數之剎。一一種剎各有剎繞。如經所引重數。繞數漸增。準其一一剎。各有十剎微塵之剎而為圍繞。各攝眷屬。橫豎交絡。一一相當。遞相連接。成世界網。故知阿彌陀佛國。不離華藏界中也。四即此第三十九偈讚品云。或有見佛無量壽。觀自在等共圍繞。乃至賢首如來。阿閦釋迦等。彼並判云。讚本尊遮那之德也。)

　　○二總頌十門。

　乃至虛空世界盡　眾生及業煩惱盡　如是一切無盡時　我願究竟恒無盡

　　【疏】總結無盡也。亦別屬十願十無盡句。(【鈔】亦別屬十願十無盡句者。具如禮敬諸佛門中所引。今將此偈。正則總結十門。亦兼同十無盡句。以結迴向一門中之十願也。以偈文加世界之言。不全依長行。長行但有虛空眾生及業等四故。此總別皆取也。【校】加世界。加．續藏金陵會本作如。業等四。四．續藏金陵會本作三。案上長行．虛空．眾生．業．煩惱為四。今加世界。應從纂要本。)

　　○二頌顯經勝德二。一頌校量聞經益。

　十方所有無邊剎　莊嚴眾寶供如來　最勝安樂施天人　經一切剎微塵劫
　若人於此勝願王　一經於耳能生信　求勝菩提心渴仰　獲勝功德過於彼

　　○二通頌顯眾行益。長行有三。一通明五果。二別明淨土果。三究竟成佛果。其生淨土。在前願中。但頌初後。文二。一通頌五果。

　即常遠離惡知識　永離一切諸惡道　速見如來無量光　具此普賢最勝願
　此人善得勝壽命　此人善來人中生　此人不久當成就　如彼普賢菩薩行
　往昔由無智慧力　所造極惡五無間　誦此普賢大願王　一念速疾皆消滅
　族姓種類及容色　相好智慧咸圓滿　諸魔外道不能摧　堪為三界所應供

　　【疏】初偈增上果。次偈等流果。次偈離繫果。次半偈異熟果。後半偈士用果。(【鈔】惡知識者。如涅槃經德王品云。菩薩摩訶薩。觀於惡象。及惡知識。等無有二。何以故。俱壞身故。菩薩摩訶薩於惡象等。心無恐怖。於惡知識。生畏懼心。何以故。是惡象等。唯能壞身。不能壞心。惡知識者。二俱壞故。是惡象等。唯壞一身。惡知識者。壞無量善身。無量善心。是惡象等。唯能破壞不淨臭身。惡知識者。能壞淨身。及以淨心。是惡象等。能壞肉身。惡知識者。壞於法身。為惡象等殺。不至三惡趣。為惡友殺。必至三惡趣。是惡象等。但為身怨。惡知識者。為善法怨。是故菩薩。常當遠離諸惡知識也。言無量光者。即阿彌陀佛名也。言無量者。超諸數量。謂一一光。各有眷屬。一一眷屬有若干色不可數量也。十六觀經云。無量壽佛。有八萬四千相。一一相。各有八萬四千隨形好。一一好。復有八萬四千光明。一一光明。徧照十方世界念佛眾生。攝取不捨。又阿彌陀經云。彼佛光明無量。照十方國。無所障礙。是故號為阿彌陀。此皆由彼國中大願之所致也。無量壽經示。若我成佛。光明有限。下至不照億那由他百千及算數佛剎者。不取菩提。而諸佛行化。莫先光明。可以反愚成智。拔苦與樂。不言而化。是故願求也。是故彼佛。復有異名謂無邊光等。即十二光也。十二光者。無量。無邊。無礙。無對。燄王。清淨。歡喜。智慧。難思。不斷。無稱。超日月等。二明等流果者。此人善得勝壽命者。謂隨前業力所感異熟。一期壽限。有短有長。謂之壽命。此壽命者。若小乘有宗解云。謂壽煖識三和合。（三中壽煖體是假。）命根異色心外。別有實體性。若大乘宗。取第八識種子上建立命根。不取現行。謂種子是本。能生現行。復能持彼。約斯勝義。偏取種子。此中意說。依普賢行願修行者。各隨前業住壽短長。盡一報之身。修習勝行。不虛度時。名勝壽命。則反顯縱恣不善三業之者。靡惡不為。不任調伏。設住世間。報命經劫。轉使惡因彌廣。苦果無窮。善滅惡增。非勝壽命。故法句經云。人壽百歲。慳貪逾盛。不如一日。割捨財色。人壽百歲。樂不持戒。不如一日。淨心守戒。人壽百歲。多忿不忍。不如一日．含喜不瞋。人壽百歲。怠惰不勤。不如一日。策勵身心。人壽百歲。拙禦身心。不如一日。巧便運致。人壽百歲。常懷怯弱。不如一日。勇猛慧力。人壽百歲。不起善願。不如一日。發行四弘。人壽百歲。不生一智。不如一日．慧性聰利。釋曰。百年縱恣。過罪逾深。一日修持。便獲大益。所以不如也。)

　　○二頌究竟果。

　速詣菩提大樹王　坐已降伏諸魔眾　成等正覺轉法輪　普利一切諸含識

　　(【鈔】後究竟果者。速詣菩提大樹王等者。謂諸佛示化。臨成正覺時。皆坐菩提樹也。)

　　○三頌結勸受持。

　若人於此普賢願　讀誦受持及演說　果報唯佛能證知　決定獲勝菩提道
　若人誦此普賢願　我說少分之善根　一念一切悉皆圓　成就眾生清淨願
　我此普賢殊勝行　無邊勝福皆迴向　普願沈溺諸眾生　速往無量光佛剎

　　【疏】初二句結前諸行。次六句重顯勝益。後一偈結成迴向。

　　○二結說讚善。

　　爾時普賢菩薩摩訶薩。於如來前說此普賢廣大願王清淨偈已。善財童子踊躍無量。一切菩薩皆大歡喜。如來讚言。善哉善哉。

　　【疏】如來讚善。乃是義生。此會入定。未有佛說。古德共立。令眾頓證。(【鈔】此會入定未有佛說者。會初世尊入師子頻申三昧。便令逝多林。忽然廣博。現種種莊嚴之事。普賢開發。文殊讚述。大眾頓證。後文殊出至福城東。教示善財。展轉求道。乃至品末。佛無自說之處。故此云如來讚言者。乃是義生也。)

　　○三流通分二。一指所說法。

　　爾時世尊。與諸聖者菩薩摩訶薩。演說如是不可思議解脫境界勝法門時。

　　【疏】向普賢說。已是結義。今云佛說。亦是義生。意欲總該。亦有二意。一此之一會。佛為會主。雖諸善友。以總該別。亦屬佛說。二徧該九會。以皆不起菩提樹王。徧一切處。一時頓說。(【鈔】此之一會至亦屬佛說者。謂初會來。皆菩薩為主。欲有所表。謂初會普賢為主。初會是九會之總。表佛依正二果。體是法界。普賢主法界故。二文殊為主。主十信故。足下放光。三法慧為主。十住是解位。足指放光。四功德林為主。十行森聳為林。故足趺放光。五金剛幢為主。迴向高出故。兩膝放光。六金剛藏為主。入地能生無盡之功德。故眉間放光。七普賢為主。位滿還同法界故。於一會中。隨品別有所表。故有餘菩薩等說者也。八普慧普賢等為主。託法進修。慧能引行故。普賢主行故。九至此會初。方是佛自為主。表證入因果。若不冥合佛心。無由證入。故此云佛為會主也。則諸善友。皆佛十身中餘類身。故以總該別。縱前八會說主。亦佛十身中菩薩身也。故一一會初。皆先標佛。淺識不曉此意。云華嚴多分非佛親說。未為極妙者。渾是街巷之談也。疏二徧該九會至一時頓說者。謂不起菩提樹。而升忉利天等三天也。皆不起而升之。今更以喻顯。譬如朗月。流影徧應。且澄江一月。三舟共觀。一舟停住。二舟南北。南者見月千里隨南。北者見月千里隨北。停舟之者。見月不移。是謂此月不離中流而往南北。設百千共觀。八方各去。則百千月各隨其去。諸有識者。曉斯旨焉。)向見普賢在菩提場。攝末歸本。以本該末。並為佛說。(向見普賢至佛說者。然第一會初。是菩提場證道。佛既不離菩提樹而在逝多林。文殊從佛會而出。乃至福城東。開發善財。是從本起末。善財求友。展轉南行。並是末也。從寄登地已後。多不指方。最後見普賢時。在菩提場內。是攝末歸本也。故云以本該末。並為佛說也。)

　　○二時眾受持二。一列能持眾三。一菩薩眾。

　　文殊師利菩薩而為上首。諸大菩薩。及所成熟六千比丘。彌勒菩薩而為上首。賢劫一切諸大菩薩。無垢普賢菩薩而為上首。一生補處住灌頂位諸大菩薩。及餘十方種種世界普來集會。一切剎海極微塵數諸菩薩摩訶薩眾。

　　【疏】文有四類。前之二類。多在此會。第三普賢。義通常隨。則徧該九會。第四種種世界普來集會。亦通二義。一是前來遠集新眾。二通九會。集有遠近。而梵本無文。(【鈔】言比丘者。新云苾蒭。唐言具淨。西天有苾蒭草。有其五德。以況佛弟子有其五種德也。一體性柔軟。如比丘調伏三業。制伏煩惱。不起卒暴。柔和善語。不觸於人。二引蔓傍布。此況比丘須傳佛教。勸化一切。互相接引。展轉相化。如一燈然百千燈。三香氣遠騰。覺香氣者。悅樂身心。此況比丘。戒香芬馥。眾人聞者。皆生歡喜。發其道意。四觸身安樂。有患者。此草拂著。皆悉平復。以況比丘自斷煩惱。以求無上菩提。外則教化眾生。皆令斷惡。滅煩惱惑。安住善品。五不背日光。猶如葵藿。常隨向日。此況比丘。行住坐臥四威儀中。常向如來。不曾外緣邪見。是為五德也。復有五義。一曰怖魔。初出家時。魔宮震動。此約淨心出家者。說。二曰乞土。謂上從諸佛乞法以資慧命。下從檀越乞衣食以濟色身。求無上菩提。三曰淨持戒。佛地論及婆沙論說。具足六義。名淨持戒。一具住淨尸羅。二能自防非。別解脫戒。三具足三千威儀。八萬細行。四所行具足。離五處不應行。即處女。寡女。沽酒。屠兒。惡黨等。五於微細罪。生廣大怖。故世尊言。莫輕小罪以為無殃。水滴雖微。漸盈大器。慎之妙矣。六受學處。須依勝師。不現邪見。如是六義。名淨持戒也。四曰淨命。離四邪命及五邪命。四邪命者。一下口食。謂種植樹木。耕田墾土。二仰口食。謂觀瞻星象。以求衣食。三方口食。謂四方通耗等。及媒嫁事。四維口食。謂呪術推算。祿命決疑。用怖於人。以求衣食。五邪命者。一為利養故。詐現希奇。二為利養故。自說功德。三為利養故。占相吉凶。為說令怖。以求衣食。四為利養故。稱得供養。激動人心。五為利養故。廣置徒弟。高聲現威。令人怕怖。恐動求財也。若能離得四邪五邪。所獲資身。名為淨命食。得名比丘也。五曰破惡。謂能降四魔也。)

　　○二聲聞眾。

　　大智舍利弗。摩訶目犍連等而為上首。諸大聲聞。

　　【疏】唯局此會。

　　○三雜類眾。

　　并諸人天。一切世主。天。龍。夜叉。乾闥婆。阿修羅。迦樓羅。緊那羅。摩睺羅伽。人非人等。一切大眾。

　　(【鈔】言天龍等者。總舉八部眾也。一天者。有四。一名天。如世國王。名為天子。緣有福諸天。減一分福與今天子。二生天名天。下從四天王天。上至非想非非想天中有情。三淨天。但於人中得聖果者。名為淨天。有自在義故。四生淨天。謂二十八天中諸聖人是也。今言天者。四中多取第二生天也。二龍．有四種。一天龍。持天宮殿。不教墮落者。二人龍。人間興雲致雨者。三地龍。能持山河大地。四王龍。守護王之庫藏等者。復有四種。一者虬龍。虬龍有角。二者鷹龍。鷹龍有翼。三者驪龍。驪龍有珠。四者蛟龍。蛟龍有鱗。又龍離五般障難．方能降雨。一火大增盛。二風吹雲散。三阿修羅收雲入海。四風伯雨師。放逸懈怠。五者眾生造諸惡業。龍天瞋責。雨亦不下。五中隨有一障。雨即不下也。三夜叉者。新云藥叉。此云輕捷鬼。唐三藏翻為暴惡神。亦名勇健神。雌者名可畏攝。地行．食啖生類。雄者名藥叉．有翅而能飛空。唯喫孩兒。居下天。守天城門也．四乾闥婆者。正云健闥嚩。此云尋香行。亦云食香神。謂食氣作樂求乞。天帝須樂。體有異相便往奏之西天呼一類音聲人。名健闥嚩。謂不作生計。尋食香氣。作樂求之。五阿修羅者。古翻不飲酒神。謂海水鹹苦。釀酒不成。因茲不得喫。名不飲酒神。新云阿素落。此云非天。謂無天實德。故云非天也。六迦樓羅。此云金翅鳥。正云羯路茶。此云妙翅鳥。身有四色。黃金色．白銀色．瑠璃色．頗胝迦色。以有四般寶色。翅羽嚴麗。故名妙翅鳥。此具四生。如前已辨也。七緊那羅者。正云緊捺洛。此云歌神。有其四類。法華經中呼為清歌雅樂眾。此樂神體是畜生。形狀似人。面貌端正。頭上有一角。人見生疑。不委是人是畜。亦名疑人也。八摩睺羅伽。正云莫呼洛迦。此云大腹。莫呼云大。洛迦云腹。即莽蛇蝦蟇之類也。此之八類。於一一類中。各有無量。總在會中。問。此等何緣。得至佛會。答。慈恩和尚云。由佛慈悲。廣為引化。有靈之類。皆悉奔波。希法雨以潤萌芽。冀智藥而除眾苦。如歸慈父。若趣醫王。但由平等慈悲。恩霑動植者也。動者有情。植者。無情草木等類。如來行處。有情遇之。便得超升。無情枯木。再生華結果也。)

　　○二總顯受持。通前諸眾。

　　聞佛所說。皆大歡喜。信受奉行。

　　【疏】然此流通。偏通第九。若通九會。於理無違。何必將斯。要該九會。又準前例。說法之後。尚闕現瑞。及證成等。但案梵文。足有始終。(【鈔】何必將斯等者。古德多云。經來未盡。故無流通。即意懸指此文。通於九會。今不用之。故云何必也。尚闕現瑞等者。諸會說竟。皆有之也。即知各自流通也。)

　　○第四慶讚迴向。

　　【疏】

　我佛昔於大劫海　修行苦行為眾生　證此難思解脫門　何幸得聞能讚演
　願此勝因皆上薦　寶祚長安帝道昌　四恩百辟及含生　同證玄門齊智海

　　(【鈔】文有二偈。初偈慶遇申讚。後偈舉益迴向。前中初三句。述所證難思。後一句。慶聞讚演。於初中初二句。標佛悲願．後一句。顯證難思。初中上句標行願時長。下句正明行願。於中上四字。正舉修行。下三字。標行所為。下一句。顯證難思中。言難思等者。即所入不思議解脫境界也。門者。即能入普賢行願也。此正舉所讚也。後偈中。初四字舉所迴善根。下三字等。正申迴向。於中初即迴向有情。末後一句。迴餘二處。初中先明上報四恩。下三字。明下及含識。上四恩中。初別顯王恩。皆上薦寶祚等。下通舉四恩。謂一王恩。二三寶恩。三父母恩。四眾生恩。此上一一有大恩德。故迴向上報也。廣如本生心地觀經所明。言百辟者。總舉臣寮。同上王恩也。及含生者。即有情之異名。總有十種。一名類生。二名膚生。三名羣生。四名懷生。五名蒼生。六名眾生。七名含生。八名異生。九名緣生。十名有情。今即一數也。末後一句。迴餘二處者。玄門二字。即真如實際智海二字。即無上菩提。願四恩三有。同證斯道也。此中及含生等。是向眾生。即隨相行。齊智海。是向菩提。即離相行。玄門是向實際。實際即非隨非離。隨相行是大悲下化。離相行是大智上求。即隨相與離相二行。闕一不可也。何以。隨相若闕離相。則成有漏。離相若闕隨相。即墮偏空。以離相得隨相。故觀空而萬行沸騰。隨相得離相。故涉有而一道清淨。如此二行不闕。方可觀空不礙有。涉有不礙空。所以然者。謂事即理故。色即空故。理由事顯。事藉理空。理空即觸目全真。事顯乃無非是佛。又空即色而萬別。事事皆真。色即空而一如。相無不寂。若如是解者。無一心而不證。念念道成。無一事而非真。塵塵佛土。此乃圓宗所詮也。所以此教。圓無不妙。廣無不周。玄而復深。普而能徧。逈異諸教凡小權乘之行。成普賢圓融稱性之行也。)

　　南天竺烏茶國。深信最勝善逝法者。修行最勝大乘行者。吉祥自在作清淨師子王。上獻摩訶支那大唐國。大吉祥天子。大自在師子中大王。手自書寫大方廣佛華嚴經百千偈中。所說善財童子。親近承事佛剎極微塵數善知識行中五十五聖者善知識。入不思議解脫境界普賢行願品。謹奉進上。伏願．大國聖王。福聚高大超須彌山。智慧深廣過四大海。十方國土通為一家。及書此經功德。願集彼無量福聚。等虛空界。一切世界海無盡眾生界。一切皆如善財童子。得佛正見。具足智慧。見不可思議真善知識。咸生歡喜。得佛廣大普光明照。離諸貪著。成就無垢普賢菩薩最勝行願。伏願書此大乘經典進奉功德。慈氏如來成佛之時。龍華會上。早得奉覲大聖天王。獲宿命智。瞻見便識。同受佛記。盡虛空。徧法界。廣度未來一切眾生。速得成佛。

　　貞元十一年十一月十八日進奉梵夾。十二年六月五日奉詔於長安崇福寺譯。十四年二月二十四日譯畢進上。

　　罽賓國三藏賜紫沙門般若宣梵文

　　東都天宮寺沙門廣濟譯語西明寺賜紫沙門圓照筆受

　　保壽寺沙門智柔迴綴

　　保壽寺沙門智通迴綴

　　成都府正覺寺沙門道弘潤文

　　章敬寺沙門鑒虛潤文

　　大覺寺沙門道章校勘證義

　　千福寺沙門大通證禪義

　　太原府崇福寺沙門澄觀詳定

　　千福寺沙門虛邃詳定

　　專知官右神策軍散兵馬使衙前馬軍正將兼押衙特進行鄧州司法參軍南珍貢右神策軍護軍中尉兼右街功德使元從興元元從雲麾將軍右監門衛大將軍知內侍省事上柱國交城縣開國男食邑三百戶臣霍仙鳴　左神策軍護軍中尉兼左街功德使元從興元元從驃騎大將軍行左監門衛大將軍知內侍省事上柱國邠國公食邑三千戶臣竇文場等進

大方廣佛華嚴經普賢行願品別行疏鈔纂要卷第一百之二十(終)

　　中華民國三十三年甲申十月普慧大藏經刊行會敬刊


