大藏經補編第 9 冊 No. 38 安慧三十唯識釋略抄


安慧三十唯識釋略抄

　　呂澂

　　引言

　　唯識有古今學．非徒立說先後精粗之別已也．傳習根本諸論又各異文焉。此說證之我國新舊諸譯而信．證之西藏新譯亦信。今得親接梵本乃尤信。傳世親唯識論者．舊稱十大師。然唯護法說備東土．安慧書存藏衛．餘見稱引．鱗爪而已。安慧一家傳承更久．故晚唐以後猶得流布西藏．大暢厥宗。三十唯識譯籍存者．有本頌．有釋論．(安慧)有論疏．(律天)備三類焉。然其梵本湮沒千年．不可得也。四載前．(西紀一九二二年)法人萊維 Sylvain Levi 重遊尼泊爾．得見皇家藏書．有梵文三十頌釋寫本．審其題尾．儼然安慧論也。亟乞諸王師影寫而歸．為梵學者講習於巴黎大學。三年．(西紀一九二五年)校訖．附世親二十唯識論梵本．(亦得諸尼泊爾)題成唯識．合而刊行。同時日人榊亮三郎亦校三十論首六葉載諸藝文雜誌(第十七卷第五號)增田慈良又就論前序分比較梵藏漢譯．著為論文．載諸學苑雜誌。(第二號)於是安慧釋論原本廣播世間．余亦得備致誦覽。因知梵本與藏譯最近．(據萊維校刊．梵本第六七頁多有缺文．餘與藏譯出入甚微。)所據本頌．文意大同．獨與唐譯時相逕庭終不可合。古今學異文之說．於此乃定讞也。至於循釋通頌．比較研求．復備數益焉。

　　其一．「得以窺見安慧所傳本頌之特徵」也。　西方造頌．撮要填詞．每每文言簡拗，尋解遊移。長行分疏．而後楷定．是為訓釋。西方造論．逐本著文．隨標隨釋．常不別舉。全文割裂．意義洞然．是為章句。一家傳本異文之意．即存於訓釋章句之間。故孤頌異同無從解說．有論廣成乃可知耳。今由安慧釋論推頌．傳本特異之處．莫不瞭然．是一利也。(萊維印本順釋所牒頌文．提行排列．頗醒眉目。但仍有小疪應改。如三十五頁第十七頌末句重提兩處．又全篇引頌亦復提行．皆生混淆。但此猶無關文旨。若我國舊譯釋論另提論本於前．至於釋文標牒皆不區分．因以晦失意義不少。唐譯二十唯識論亦不免此．誠憾事耳。)

　　其二．「得以尋繹唐譯本頌之真相」也。　唐譯唯識三十頌．雜入科文徵起．蓋是成唯識論摘出。文意與護法解說最符．疑即一家傳本．以無佐證．未能定也。得安慧論而後曉然譯本之果為別傳。不寧唯是．憑藉梵本頌法推勘唐翻．又見譯文尚不盡實．所謂別本真相．乃另有在焉。蓋西方頌法有多體裁．此三十頌用首盧迦體．八言一句．二句一行．二行一頌．用韵短長一一有則。頌文隨順．或省文．(如安慧傳本第十頌．列善心所名目無捨．但云俱。)或增字．(如第十七頌末句一切唯識．末加是字乃足八言。)或倒綴名目．(如第十二頌．六煩惱中．見前於疑。)或多致牒言．(如第三四五頌解藏識．凡五以彼字牒前文。)或成單句．(如解藏識有二頌三句．遞至第八頌解六識遂成單句．不滿一頌。)或有賸詞。(如第七頌首句末賸一餘字．屬下句觸等。)是皆屈曲立言．不能如散文之順暢。至於轉譯．限制五言．又非恰順頌本．愈違原意。有如唐譯．詳其所畧．損其遊詞．順從文理．釐然有式．此亦便於觀覽之至也。然而增損稍過．面目即失。其細者．如第二十頌彼彼分別．譯作遍計。返譯梵文．則多一韵不合頌法．又與前後稱分別者義不相隨。其甚者．如第二十四頌解三無性．併譯兩句不足一頌．又增後由遠離前兩句。返譯梵文．皆成蛇足．而次頌三句本解第三無性．乃別科判漠不相關。若是種種．為例甚多。譯文善巧未見其失．格量梵本而知有過不可掩也。必加披疏．乃得異本之實。則如心所中悔眠等為不定．(安慧本頌云悔眠亦如是．此亦如是三字論無解．即是餘文．改為不定不破頌式。)又如第三能變緣境為性等．(安慧本云第三若六種境能緣者是．多有餘詞．改為性相亦不破頌式。)真是傳本異文耳。故由安慧論格量唐譯．真相乃明．是二利也。(因此又知新譯唯識諸籍．傳今學本．而譯文敷衍．與舊譯古．本情形畧同。直據其文以相是非．固難得其平耳。)

　　其三．「得以推想世親本頌之原文」也。　謂安慧所傳本頌為古學本．不必即當世親原文．但推想原文亦必與是最近。奚以見其然也。唐譯三十論以前有轉識論．(舊傳陳真諦譯。)即三十頌一家之釋。譯義雖多乖違．但依安慧論勘．此釋應在前出。(安慧論每云復次．即存舊說。轉識論所解．數見安慧論復次文中．其為前出之作可知。)所釋本頌必近原文。今以安慧頌本相較．如出一手．若第七識思量為性．(唐譯本乃云性相。)餘觸等是餘之觸．(唐譯本餘作實字．乃可云餘及觸。)悔眠等是隨惑．(唐譯本乃作不定。)出世智無能緣心．(唐譯本乃作不思議。)為例皆同。從可知安慧本之近於原文也。復次．釋原文者異義紛披．勢必原文涵此種種契機．乃有生發。今即准此勘安慧本。如第六頌．一家解．末那與四惑相應．又是無覆無記。(轉識論。)此必原本四惑與無覆無記相次為文．乃有此解。勘安慧本云云．則恰合也。(唐譯本乃出無覆無記於後。)又如第十頌．一家異解．善心所但有十種。此必原本名數不全乃生此說。勘安慧本云云．又恰合也。(唐譯本具出行捨名目．善法十一．即不容異解。)又如第二十頌．一家解．所分別境是無體．故成唯識。(成唯識論卷八．又轉識論。)此必原本無字可承所分別言．乃生此解．勘安慧本云云．又恰合也。(唐譯本所分別下云由此彼皆無．義勢則隔。)今世親三十頌原本雖不可見．得安慧本想像髣髴．此三利也。

　　其四．「得以探求世親頌文之古義」也。　如上辨析古今傳本不同．非僅備文字考訂而已。竊謂理解所資．文義相涉．非見古本亦不得古義也。余非偏愛於古．治此學多年．出入注疏．徬徨旁論．繁瑣附益之說備為困縛．而後痛感有直探驪珠之要．捨是則治絲愈棼也。注疏之說．條理細微是其所勝．而懸想之談每每掩其精采。如成唯識論．糅十家之書者也．於十家說即應有辨。乃疏家時稱難陀云云．今勘多出安慧。其間是否相因雖不可知．然如舊說．則失之安慧也。又每稱安慧云云．今按多得其反。如說見相分是遍計．安慧但言分別所取二取遍計．不說見相也。(餘有多處勘文可知。)大處已乖．釋文尤甚。如三類識變本指其事．解為能變則屬法體．以至因果二變釋意糾紛．卒不可解。(勘下出安慧論文．短長自辨。)是其辭愈繁而意愈蔽．安所得頌本義乎。又旁論推徵．是護法說精華所寄。今以安慧論勘成唯識．大抵釋文十同五六．其他異義多在旁論。如種子．如四分．如三依．如四緣．安慧論不一言．蓋皆其後出也。論以明頌．不得本義．則偏詳旁論猶病流漫．况復注疏曼衍其辭者乎。故治此學應知本．即非明古義不為功也。安慧論釋不繁．堅守家法．如釋識變則從中邊．釋心所則從集論五薀．釋三性又從攝論．理解一貫．古義之說其在茲乎。嗚乎．無著世親之學亦久蔽矣。唐疏復興．啟迪甚盛．然而有志之士研鑽莫入．每望望然去之。雖不敢菲薄精深．但云繁奧難解耳。夫以繁難為精深．此學不將愈晦歟。今謂古疏之說應別為唐人學治之．若明西土論書則必由古義直接得之。有安慧論啟此端緒．是四利也。

　　茲篇抄譯安慧釋論．以明本頌為主。出其訓釋章句．達意而止．餘悉從畧。頌文對校梵藏翻譯．釋論多依藏譯．(內院樹因研究室藏本．安土版。)以其譯意更明暢也。此皆講次所出．未暇覆勘．脫誤不免．願識者指正之。

　　三十唯識釋

　　阿闍黎安慧造

　　為使迷謬人法無我者正解人法無我．故剏茲三十唯識論。此中使解人法無我者．為斷煩惱及所知障故。如是貪等諸煩惱由我見生起故。人無我對治薩迦耶見．彼斷則一切煩惱斷。法無我對治所知障．彼障則斷。使斷煩惱及所知障者．為得解脫及一切智故。諸煩惱障得解脫．故斷彼則證解脫。所知障是諸染污無知．於一切所知中碍彼智轉．故斷彼則一切所知無着無礙智生．證一切智。復次．執人法者不能正知唯心．為使解人法無我次第得入一切唯識．故剏茲論。復次．或執所知如識．亦有實體．或執識如所知，世俗雖有勝義則無．遮茲偏執．故剏茲論。

施設我及法．　各別種類起．

　　具足應言於世間及論議中（有各別種類。）

彼皆由識變。

　　此貫初句。施設我及施設法．是為施設我法。言各別種類者．謂有多種。若我．命者．生者等。是施設我。若諸蘊界處．色受想等．是施設法。兩類施設皆以識變為性．非有實體．離識變外無諸我法故。變謂變異。若因剎那滅同時．成就與彼不離果性．是為變。此中由我等分別色等分別攝植習氣故．從藏識生起分別現似我等色等。此中雖無外我外法．而由分別似外．無始時來施設我法而轉．譬如翳目見髮繩等。言施設者．謂於彼處施設所無為有。是故識自性外無諸我法．此等即遍計性．勝義無有。但為施設所依識變自性不無。

　　未知識變復有幾種．今分別說．故云。

此變又三類．(第一頌)

　　若處施設我法．復有因性果性不同。此中因變者．謂即藏識中異熟等流習氣滋長。果變者．謂由宿業招引圓滿．異熟習氣得起．而有餘生藏識現行。又等流習氣得起．而有轉識染污意及藏識現行。此中由善不善轉識．於藏識中生異熟習氣。由無記(轉識)及染污意生等流習氣。

　　又復未知三類是何．今分別說．故云。

異熟與思量．　及於境了別。

　　彼三類變．所謂異熟．所謂思量．所謂於境了別。此中善不善業習氣成熟力故．引果現行．是為異熟。又染污意以常時思量為性．是曰思量。六識各別現似色等境界．是為於境了別。

　　是等自性是何．以次當說．故云。

此中名藏．識．　異熟．一切種。(第二頌)

　　云此中者．次前所說三類變中。云名藏者．謂即名彼藏識．即彼識為異熟變。彼是一切雜染種子所依為藏。云藏．云依．異門施設。復次．此中攝藏一切法為果性．一切法中攝藏此為因性．故名為藏。了別為識。於一切界趣生類中．由善不善業成熟為異熟。一切法種子所依為一切種。

　　若轉識外別有藏識．應說所緣及行相．無所緣行相不成識故。此雖不無．然不可分別。所以者何。藏識內有執受了別．外有行相不斷器界了別．兩類生起。此中內執受者．謂愛著遍計性者習氣．及所依(身．)俱有諸根名色。彼為所緣甚微細故。

不可知．執受．　彼及處．了別。(藏譯順釋．作彼執受及處．了別不可知。)

　　執受何等不可知．又依處了別不可知故．是為藏識執受及處不可知。此中執受者．謂所執受．亦即我等分別習氣及色等法分別習氣。藏識有彼習氣故．乃執受我等分別色等分別．故名彼諸分別習氣以為執受。於此受此．不可知故．說彼執受不可知。處了別者．謂器世間分別。彼亦難知．又復行相不斷而起．故說不可知。如是此識所緣行相不斷而起．入滅盡定時亦成就此故。

　　由如是說藏識決定是識．必與心所相應．應說此心所是何等．復有幾種．又得常時相應否耶。故云。

常與觸．作意．　取．想．思相應。(第三頌)

　　云常者．謂藏識恒時與彼觸作意受想思五遍行法相應。(頌中)取即是受。此中觸者．由三和合分別諸根變異．是受所依為業。作意者．令心生起．於所緣持心為業。受者．領納自相。想者．於境取相。思者．令心造作。

　　受有三種．樂．苦．不苦不樂。法有四種．善．不善．有覆無記．無覆無記。藏識中受上雖已說．未知是三種中何受．又是善不善何等。了决此義．故云。

於彼是捨受．　彼無覆無記。

　　云於彼者．貫彼藏識自相。即彼藏識受是捨性．非樂非苦．此二(受)所緣行相有間斷故。云彼無覆無記者．亦貫藏識。云無覆者．簡別有覆無記故。云無記者．簡別善不善故。不由意雜染心所覆故說為無覆．是異熟所成故說為無記。

觸等亦如是。

　　如彼藏識是異熟．所緣行相不可分別．常與觸等相應．為捨受性．及無覆無記。如是觸等亦復是異熟．所緣行相不可分別．常與自餘四法及藏識相應．又捨受性．及無覆無記．皆如藏識。諸相應法應爾．故說亦如是。

　　彼藏識流轉中恒無異耶．或復不爾。應說一類無異．故云。

彼流如瀑水。(第四頌)

　　云彼者．貫上藏識。流者．因果相續成流。水聚續流不斷．是為瀑水。如彼水與草木便溺俱流．如是藏譯成就福非福不動諸業習氣．又攝觸作意等法．恒時輪轉不斷成流。

　　如是流轉何時得捨。故云。

羅漢位捨彼。

　　羅漢位謂得盡智無生智。彼藏識中粗重無餘斷故．則成捨彼藏識．亦即彼時為阿羅漢。異熟變已釋訖。

　　今說第二思量變故．云依彼而生起等。如彼眼等識．眼等為依．色等為緣．則已共知．今染污意依緣未知是何。决定說彼．故云。

依彼而生起．　緣彼．名為意　識．思量為性。(第五頌)

　　依彼．彼聲貫上藏識。藏識是彼習氣所依．故依彼俱起。意謂相續而生。復次．隨一界地藏識得異熟時．染污意亦即是彼界地．依藏識而轉故．為依彼起。云緣彼者．即緣藏識。謂與薩迦耶見等相應．緣彼藏識以為是我故。（是）名為意（之）識者．依緣藏識之識說名為意．簡別轉識及與藏識。次復說彼自相．故云思量為性．是由訓釋言詞說意。

　　既是識性．應與心所相應．未知何等心所．何時相應。故云。

與四煩惱俱．　常．有覆無記。(藏譯順釋意譯云．與有覆無記．四煩惱常俱。)

　　心所有二類．煩惱及餘．此中簡餘．故說煩惱。煩惱又有六．彼非一切相應．故說四。云俱者．即是相應。煩惱復有二類．不善及有覆無記．簡別不善．故云有覆無記。有覆識不能與諸不善法相應．彼染污即是覆故。云常者．謂一切時．乃至有彼即與此等相應。

　　前說差別未知．故云。

謂我見．我癡．　又我慢．我愛。(第六頌)

　　於諸取蘊觀我是為我見．意謂薩迦耶見。癡者．無知．於我無知是為我癡。我慢者．緣我心傲．意謂（七慢中）我慢．我愛者．於我貪著．意謂我貪。此中迷惑藏識自性．(我癡)則於彼識有我見生。由此心傲．而為我慢。由此三故．貪著樂欲我體．是為我貪。

　　如有頌言．此我癡等諸煩惱．亦如彼意有九地．未知是彼自性相應．或復與餘相應。故云。

隨生是．

　　云隨生者．謂隨所起處。云是者．隨所生何界何地．即惟與彼界地相應．非與其餘。

　　然亦非說唯與四煩煩惱相應．復云。

及餘　觸等

　　相應。云及者．總攝之義。云觸等者．謂觸作意受想思五遍行法與一切識相應。此等亦隨所生處．即與彼界地相應．非餘界地。復次．言餘者．簡別諸與本識相應者故．根本識觸等無覆無記．此則有覆。

　　若染污意善染無記等時悉無差別而轉．彼則無捨．云何不成不能解脫。此亦不爾．故云。

羅漢無．　滅盡定中無．　出世道亦無。(第七頌)

　　羅漢於煩惱無餘永斷故．無有染污意。又以滅方便力得滅盡定．亦如方便無彼意起．出定時乃從藏識復生。出世者．簡別世間故．世間道起染污意。若觀無我為我見對治為出世道．彼不能起．由道出時復從藏識而生。

是為第二變。

　　廣釋已訖．如是結成。

　　第二變後應說第三變．故云。

第三於六境．　若能緣者是。

　　第三者．具足應言識變。云六者．六種．即色聲香味觸法自性境。若能緣（彼境）者．意謂能取及分別。

　　此復是善不善或無記耶。故云。

善．不善．俱非。(第八頌)

　　言俱非．即無記。（此若）與無貪（Ma-chags-pa）無瞋無癡相應．（Ldan-pa）則善。與貪瞋癡相應．則不善。非（Ma-yin-pa）與二相應者．則俱非．意謂非善亦非不善。

　　(（附記）日人寺本婉雅最近重校藏文三十頌．載於佛教研究七卷三號。謂頌善不善俱非下原缺一句．應據釋補云．非有無貪。 | Ma-chags-par ldan-pa ma-yin-pa | 按原頌單句．係因前文遞次而然．本無所缺．安用其補。且所補云云．隨意連綴．勘梵藏兩本論文．毫無所據。又藏譯頌皆七言一句．今補乃有八字．亦非程式。種種乖違．不可置信。又其本餘頌亦謬誤多端．不勝指摘。)

　　彼復何類心所相應．又各有幾．故云。

遍行．决定別．　及善心所法．　彼相應．煩惱．　隨煩惱．三受。(第九頌．藏譯云．三受彼相應。)

　　遍行等未知是何．由是顯示．故云。

第一是觸等。

　　最初說故．是為第一。即彼遍行．如前廣說．常與觸作意等。彼觸為首．故云觸等。此等五法遍行於一切心．故名遍行。如是於藏識染污意及諸轉識．無差別而起。

　　次及定別．故云。

欲．勝解．念俱．　定．慧．為定別。

　　於差別中决定．是為定別。彼等境界皆是有差別性．非是一切。此中欲者．於所願事樂欲．勤依為業。勝解者．於决定事定執如彼．不可移轉為業。念者．於所習事不忘明記．心不散亂為業。定者．於觀察事心集一性．智依為業。慧即是智．此亦於觀察事簡擇理非理等．離疑為業。釋諸定別已訖。

　　次復應說善等．故云。

信及與慚．媿．(第十頌)　無貪等三．勤．　輕安．不逸俱．　不害．善。

　　具足應言此等有十一法。此中信者．於諸業果諦寶德能等忍可．心淨．希求．欲樂所依為業。慚者．依自及法力故羞畏罪過．善滅惡行所依為業。媿者．依世間力羞畏罪過．業同慚說。無貪是貪對治．貪謂遍貪樂著有及有具．彼對治為無貪。無瞋是瞋對治故．於有情．諸苦及苦依處心能堪忍。無癡是癡對治．癡謂於諸業果諦寶無知．彼對治為無癡。此三法皆以惡行不轉所依為業。勤者．怠惰對治．於善策心．此能圓滿及成就善品為業。輕安者．所依惡損對治．身心安適性．由彼力故轉依離煩惱盡為業。不逸俱者．不逸及所俱法。俱善性故．未顯說故．無餘善法故．應知（所俱）說捨。此中不逸是放逸對治．無貪至精進中為不逸．能圓成世出世一切勝善為業。捨者．心平等性．平靜性．及無功用性．一切煩惱隨煩惱不起所依為業。不害者．損害對治．不由殺縛等損有情是為不害．即不損惱為業。釋十一善已訖。

　　次復說諸煩惱．故云。

煩惱　謂欲貪．瞋．癡．(第十一頌)　及與慢．見．疑。

　　欲貪及瞋．及癡．故云貪瞋癡。此中貪者．於諸有及受用果貪著樂欲．一切苦生為業。瞋者．於諸有情損惱．不安樂住及惡行所依為業。癡者．於諸苦樂正因果一切無知．雜染生起所依為業。慢者．一切依薩迦耶見而起．心傲為性．不敬及苦生所依為業。見者．上雖已釋．但此屬煩惱見唯彼五種煩惱為自性者．謂薩迦耶見等．世間正見等非此所攝。釋六煩惱已訖。(藏譯論文於此分卷．上第一卷訖．下題後第二卷。但梵本不分。)次後釋諸隨煩惱．故云。

復次忿及恨．　覆．惱．及與嫉．　慳及與謟俱．(第十二頌)

誑．憍．及與害．　無慚．媿．惛．掉．　不信及懈怠．　放逸及忘念．(第十三頌)

散亂．不正知。　悔眠亦如是．　又尋及與伺．　隨惑．二各二。(第十四頌)

　　此中忿者。依於現前損惱心怒．割截等所依為業。(恨等體業文繁．不具出。)於惡作境心不喜樂．是心所位說名為悔．損害心所依為業。眠者．不自在轉心畧．轉謂轉於所緣．此是癡分．損害所作所依為業。尋者．遍尋求意言．是慧及思差別。遍尋求者．謂起分別「此是何等。」意言者．是意之言．與言相似．即境義言。伺亦是慧思差別性．各別分別意言．於前所習說為「是此」故．是以亦名心細。尋伺二者皆以安住不安住所依為業。云二各二者．二種二各有二．即悔眠二與尋伺二．彼四法皆二類．染與非染。此中若已作善．心悔未作不善．是染污悔。反此非染。(如是眠等皆分別說。)此中染污悔眠尋伺為隨煩惱非是其餘。此中如彼色聲等六種能緣．與諸遍行等一切心所隨應相應．如是亦與樂苦不．苦不樂三受相應．由樂意不樂意及俱非色聲等起故。又與善不善無記相應。

　　或作是計．眼識等五同時遇所緣緣．但從藏識生起一識．非二非多．無彼無間緣故．一識不能為多緣故。此亦不定．若遇一緣則唯起一．遇二及多亦得起多。故云。

諸五依本識．　隨緣而生起．　識或俱或否．　如諸波依水。(第十五頌)

　　諸五者．謂眼等諸識．又次後諸與意識俱者．藏識是諸五（識）種子所依．能生起彼．又生諸趣能執受故．名根本識。云隨緣者．遇彼彼緣．即彼彼識得生。起者．成就。云或俱或否者．謂同時或次第。云如諸波依水者．依於藏識生諸轉識．或俱或否。如經云．廣慧．譬如大河水流．若有一浪生緣現前則一浪起．若二若三若多生緣現前則多浪起．如是廣慧．即彼流轉藏識為依止故．若眼識等一生緣現前則一眼識起．乃至廣說。(見解深密經)

　　今復當說．彼意識者必與眼等識俱起．或無彼時亦得生起。故云。

意識生起者．　是常．除無想．　及二種等至．　無心眠．及悶。(第十六頌)

　　云常者．一切時．意謂與眼等識或俱或否。但除彼諸違緣無想等。此中無想者．謂生彼無想諸有情中．心心所法一切皆滅。二種等至者．無想等至及滅盡等至。無想等至者．已離第三靜慮貪．猶起上貪．出離想作意為先．意識及彼相應諸心所皆滅．是為無想等至。滅盡等至者．已離無所有貪．以安靜想出離作意為先．意識及染污意諸相應皆滅。此亦如無想說依及位差別。無心眠者．所依不適覆心故．乃至彼位意識不起．名為無心。又無心悶者．卒然風痰等不平等為依．意識不起．為無心悶。除彼等五位．應知意識一切時起。於彼識變施設我法．此有三類．廣釋已訖。

　　彼起我法施設者既識變為性．是我與法離識變外．應皆無有。今成此義．故云。

即彼識變是　分別．所分別．　彼無故．由此　一切是唯識。(第十七頌)

　　如次上釋三種識變．即是分別。云分別者．增益義相三界心心所法。如（中邊論）說．虛妄分別者．三界心心法。由彼藏識等三種分別自性及相應法有所分別．若器．若我．若色聲等．彼等體性是無．故說是識變分別．所緣是無故。謂惟因緣或順或違而起．此外無有。廣說乃至增益性故．應知識所緣是無。復欲離增損兩邊故．說由此一切是唯識。云由此(第三轉聲)者．即是此故。(第五轉聲)如彼轉變自性分別．彼所分別是無．此則無境故．一切是唯識。一切．謂三界及無為。唯聲．意在遣心外境。云是者．填頌之辭。

　　若一切唯識無別作者能作．云何根本識無能作．諸分別得生。是故說云．

一切種子識．　如是如是變．　由展轉力故．　彼彼分別生。(第十八頌．藏譯順釋．顛倒第二三句。)

　　此中成就生一切法功能．是為一切種子。識者．藏識。以有識而非一切種故．說一切種子。又為分別一切種而非識故．復云識言。如是如是變等者．從前藏識位而有變異．是為變。如是如是．意說成就彼分別及後生起功能位。言展轉力者．如彼眼等識為熏各自功能而轉．則為藏識功能差別之因．即彼藏識變時．又為眼識等因．是為由展轉力。兩俱起故．不待外力．亦有彼彼多種分別得生。

　　此則已說現時藏識如何生起轉識．現在既滅．應說未來云何相續。故云。

諸業習氣與　二取習氣俱．　前異熟既盡．　彼餘異熟生。(第十九頌)

　　福非福及不動思是為業。若由彼業．為成未來自體．於藏識中生起功能．是為業習氣。二取者．所取取及能取取。此中深著離識別有所取自類相續而住．是為所取取。若復决定取著．由識了知．分別．是為能取取。前能所取熏習起彼當來二取種子．是為二取習氣。此中由業而有各別異趣自體．由二取習氣有自體生時諸俱有法。如是非獨由業習氣能生異熟．故說二取習氣俱。言前異熟既盡等者．前所集業異熟既已現行．由餘業力．又與二取習氣俱．所餘異熟即彼藏識又生．離藏識外無別異熟故。說前異熟盡則遣常邊．餘異熟生則遣斷邊。

　　若此等是唯識者．經說有遍計依他圓成三種自性．云何不與相違。即於唯識性中安立三性．故亦不違。此復如何。故云。

由彼彼分別．　分別彼彼事．　即彼是遍計　自性．彼無有。(第二十頌)

　　顯示內外諸事差別無邊分別故．說由彼彼分別。云分別彼彼事者．即內外事。在佛法中．此皆遍計自性。說此因故．云彼無有。分別境界諸事．由無自體為無。是以彼事唯是遍計自性．非依因緣自性。

　　次遍計後當釋依他．故云。

依他自性者．　分別．由緣起。

　　云分別者．此說依他自體。云由緣起者．是說依他得名所由。此中分別．即是諸善不善無記各別三界心心所．如前所說．皆依因緣他增上．故為依他。意謂所生．依於自餘諸因緣法而得生故。釋依他訖。

　　圓成如何。故云。

成者即於彼．　前者常離性。(第二十一頌)

　　由不變異．是為圓成。云於彼者．謂依他性。云前者者．謂遍計性。遍計能所取體是無有．於依他中常一切時遠離此者．為圓成性。

故此與依他　非異．非不異。

　　云故此者．依他與遍計常離是為圓成。此常離性即法性．法性與法不可言異非異。圓成是依他法性故．應作是觀。若相異者．依他應不能離遍計成空。若非異者．圓成又不能成清淨所緣．依他是雜染自體故。

說如無常等。

　　具足應言．亦異亦非異。譬如無常性．苦性．無我性．與無常等非異非不異。

　　若能取所取是無．依他起有執無執云何分別。故云。

此不見．彼昧。(第二十二頌)

　　云此不見者．謂圓成性。云彼昧者．謂依他性。圓成性是出世智無分別現觀。言不見者．即未無分別現觀。依他性是由此後得世出世智所取。故不見圓成．即昧依他。

　　若依他是實性者．云何經說一切法無自性．不生不滅。此亦不違。故云。

依三自性之　三種無自性．　密意故說言．　一切法無性。(第二十三頌)

　　自性唯三．故說彼數。各自有其相現．是為自性。三種無自性者．相無自性．生無自性．及勝義無自性。一切法者．即遍計依他圓成自體之法。

　　今說三自性無何種自性．故云。

第一者．由相　無自性．餘復　由非自生起．　為餘無自性。(第二十四頌)

彼諸法勝義．　彼亦是如性。

　　第一者．遍計自性。彼由相無自性．相是分別故。如說色相有礙．受者領納等．皆無自體．猶如空華。云餘復者．依他自性。彼如幻等．由他緣生．故無自性。又現似如彼。實不如彼生故．為生無性。云彼諸法勝義等中．勝謂出世智．彼無上故．彼義亦為勝。復次．猶如虛空一切一味．無垢不變．法是圓成．說為勝義．如是圓成自性．是依他自體一切法之勝義．為彼法性故．即是勝義無自性．圓成為無性之自性故。豈唯勝義說圓成耶。不爾．彼亦是如性。亦聲．表非獨說如性．亦應說法界等一切。

一切時皆爾。

　　即彼如性．異生有學及無學位中一切時皆如彼．由不變異說為如性。

　　為即彼如性圓成是唯識性．或復有餘唯識性耶。故云。

此即唯識性。(第二十五頌)

　　由此言說現觀。

　　若此等亦是唯識．彼眼耳等取色聲等．心由何起。故云。

若於唯識性．　識未依住時．　彼二取隨眠．　爾時則未遣。(第二十六頌)

　　復次．前說諸業習氣與二取習氣俱等．彼遣不遣．其如何等．故今說頌云云。(按此是另一章句．)若時識未依住於心法性所謂唯識性者．爾時猶緣所取能取。二取者．所取取及能取取。彼隨眠者．為生未來二取．攝藏於藏識之種子。乃至瑜伽師心未轉依於無二相唯識性．彼時二取習氣未遣．意即未斷。此中顯示外所得未斷故內所得未斷．乃作是計．我由眼等取色等。

　　今復應言．離境有唯心可得．即住於心法性(唯識性)耶。不爾。

設想唯識性　如是有所得．　隨應現安立．　彼未住唯識。(第二十七頌)

　　復次．為對治慢心惟有所聞即計已住．故頌云云。此中云唯識性者．遣境．謂無外境。如是有所得者．意謂能取及能相。現者．現前。安立者．即隨所聞由意安立。謂瑜伽師多種所緣中隨應取一．如白骨青瘀等。彼未住唯者．未斷識有所得故。

　　何時則斷識能取而住心法性耶。故云。

若時識所緣　都無得．爾時　住唯識．所取　無故．能取無。(第二十八頌)

　　若時於言說所緣乃至色聲等自性所緣．隨一知為識外不可得．一無所著．如是實見不同生盲。此時識能取亦斷而住自心法性。說此因云．所取無故能取無。有所取則起能取．無所則無餘。(能取)如是於能所取無分別平等出世智起．二取愛着(即二取取)隨眠則斷．而於自心法性亦得轉依。

　　若心轉依於唯識性時．復如何等．故云。

彼無思無得．　亦出世間智．　彼依復異轉．　斷二粗重故。(第二十九頌)

彼即無漏界．　不思議．善．堅．　彼樂解脫身．　名大牟尼法。(第三十頌)

　　此二頌說．依瑜伽道入唯識性．漸次勝進得圓滿果。此中無能取思惟．亦無所取義可得故．說彼無思無得。無戲論集起分別超出世間故．為出世間智。彼智後說轉依．故云彼依復異轉。依者．藏識一切種。轉者．一切粗重．異熟．及二習氣體．轉為正受．法身．及無二智體。彼轉依復由斷何而得耶。故說斷二粗重故。所謂二者．煩惱障粗重及所知障粗重。粗重者．即所依不正受性．亦即二障種子。又彼轉依．有斷聲聞所有粗重而得者．是曰解脫身。斷菩薩所有粗重而得者．是曰名牟尼法。由斷二種障差別．說轉依有上．或無上。由煩惱障縛聲聞．所知障縛菩薩．斷是等則得遍知性。云彼即無漏界者．謂轉依自性是無漏及界。無粗重故．離一切漏．是為無漏。聖法之因．是為界。界聲．因義。不思議者．非分別所行境．各別證知．又無喻故。善者．清淨所緣．安樂．及無漏法之自性故。堅者．常．不滅故．樂者。常性故。若無常則苦．此常故樂。由斷煩惱障為諸聲聞解脫身。彼轉依相為名大牟尼法身。若由地．度．及定．斷所知障．轉依真實．故名大牟尼法身。不流轉．無煩惱．得一切聖財故．名為菩薩法身。云大牟尼者．覺者成就最勝．為佛世尊．是大牟尼。

　　(〔附記〕西藏譯三十頌本一種．亦勝友等譯．亦存安慧之說。本刊第一輯中．已為重譯矣。但對勘此論引文．乃見其中錯誤凡有多處。（藏譯中頌本與釋論參差者．時常見之。）自宜依釋訂正．不容異說．今不詳舉。)

　　(作者識)


