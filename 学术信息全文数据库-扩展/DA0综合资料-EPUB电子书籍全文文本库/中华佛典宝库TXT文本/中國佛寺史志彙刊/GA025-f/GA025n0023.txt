中國佛寺史志彙刊第 25 冊 No. 23 雲林寺續志


　　續修雲林寺誌序

　　杭郡雲林寺誌自乾隆九年厲徵君鶚增修後迄今八十餘年宸翰曡頒照耀震旦實為諸剎之冠嘉慶丙子秋寺燬於火工鉅費繁建復之舉曠懸數載事聞於朝仁宗睿皇帝特賜帑金一萬兩諭令興工由是浙之大吏暨文武僚屬咸捐俸以助而同里汪君大臨倡商綱增捐之議偕四所總商呈請長官指示綱領酌定規模住持儀謙復虔募於遠州㫄郡於是材辦役集擇吉鳩工葉君道傳朱君嘉猷孫君培徐君志震輩并力運籌灰燼之餘以次營造還靈鷲之壯觀復名山之勝境經始於道光三年孟秋落成於八年孟夏當局者及住持因寺誌年遠蹟湮以續修諄諄諈諉余惟程功效材諸君子身任其勞而校讐之役亦載筆者之責也其毋庸辭爰是不揣譾陋彚天章之巍煥訪金石於巉巗薈萃前聞引證時事班次部居續為一編以補前誌之未備焉朱甍碧瓦式炳莊嚴墜跡遺文僉臚記載推其所自實出於聖天子之錫賚龐鴻用能百廢具舉度越前規文物升華隱秀呈露恆沙士女暨遠邇緇流瞻香界而攬珠林咸知慧日慈雲聖佛同體眷顧所及龍象一新實千古希有之因緣受簡之下載仰靈異敬述緣起垂示來兹然則此誌之修豈僅流連山水網羅佚聞留美譚於灋苑而已哉是為序

　　道光九年歲次己丑八月賜進士出身翰林院編修充武英殿纂修官仁和沈鑅彪撰

續修雲林寺誌卷一

　　翰林院編修(臣)沈鑅彪恭纂

　　本山住持(臣)僧儀謙南屏行者(臣)僧達受恭校

　　宸音

　　高宗純皇帝南巡詩

　　乾隆十有六年辛未暮春題雲林寺二十韻

靈隱古禪林　佳稱乃自今　佛原泯名象　天與闢幽深　奇絕驚初見　清閒試重尋　嶤巒先陟頂　靜室一開襟　自內尤綜要　居高總照臨　澄懷參月相　對面賞雲岑　稍憩塵中跡　聊清物表心　冷侵泉潄玉　靜聽澗調琴　乍啟玲瓏竅　憑吹金石吟　呼猿時踔洞　招鶴早鳴陰　辨茗傳初火　攀松騐五鍼　洞天窮窈窕　乳竇注渟涔　路盡忽開豁　巖攢復鬱森　綫光常漏日　鳥道欲捫參　丹閟仙人竈　草生王母簪　棲巖鏨龍象　鎮海協祥祲　蘿薜蒙櫹蔚　雲霞護嵂嶔　認峰垂羽翼　續句美球琳　誰識西來意　徒嗤門外音　便當旋翠蹕　無逸以為箴

　　冷泉亭

不礙靜中喧　看取動時定　小坐忘萬緣　湱然滿清聽

　　雲林寺

水盡山幽趣轉奇　中宏恰當闢檀維　明珠仙露垂乎聖(寺內存皇祖御筆)　布襪青鞋始者誰(用杜甫句意)　僧足高閒宜遠俗　佛無揀擇曷居斯　尋巖步屧吾原慣　更覺雲深意與遲

　　雲林寺方丈小憩示僧

雲居十笏暫徘徊　悅可蒼松及古梅　何事山僧門外立　招呼且向箇中來

　　飛來峰歌

武林山高九十丈　迴巒複壑含萬象　舊時靈隱今雲林(靈隱康熙間賜今名)　月地雲居虛且朗　天龍八部共諮議　宜有奇嵐作屏障　調御丈夫破顏笑　何須爾力勞鞅掌　惟而天竺靈鷲峰　彈指飛來大方廣　飛來閻浮人不識　碧眼胡僧識非誑　恒河沙數無量佛　佛坐峰頭白毫放　但看相好及手印　一一不異梵銅像　厯劫萬億不飛去　鎮以佛力信無爽　我來徒躒未前逢　玉堂雲鏤相偃仰　怪石斜墜挂天紳　異木倒生謝土壤　猿吟鶴唳演摩訶　不襍人間絲竹響　奇境至此無更奇　大士如如不動想

　　乾隆二十二年丁丑春日冷泉亭恭依皇祖靈隱寺詩韻

嶺是西方鷲　飛來住岌峩　名山觀不少　此地比寧多　法苑開龍象　清襟洽薜蘿　諸天應供護　御輦昔曾過

　　飛來峰歌

我欲靈隱陟高峰　經兹且𢢔窮窈䆗　三十六曲既盤降　韜光庵已散幽抱　奇境當面竟失之　山靈感我麤疎笑　辭騎屧步聊爾為　乘輿何必拘葩瑵　千億化身棲碧巖　法華國土奚能考　一佛一樹經所之　非色非空誰則曉　是時雨後幻陰晴　洞中鍾乳垂津寶　便當擺脫六根塵　如是法味餐以飽　而我先憂後樂人　與佛有緣無就道　作歌亦如慧理歎　傳名而已堪絕倒

　　乾隆二十七年壬午暮春冷泉亭用宋之問韻

飛來矗翠嶤　屏障已清寥　月地開如鏡　雲璈沸似潮　柏烟林外寫　花雨座中飄　泉冷石為瘦　峰高樹與遙　考功昔遊厯　此處感榮彫　五字殊難屬　一聯渾解囂　江南曾有贈　當面眯津橋

　　冷泉亭再依皇祖靈隱寺韻

飛來峰畔路　法相坐嵯峨　宛識祗園近　已聞梵唄多　法雲開月宇　仙籟下烟蘿　到處瞻光被　羹牆豈是過

　　乾隆三十年乙酉春用李紳杭州天竺靈隱二寺詩韻

西湖一帶西峰護　入谷偏欣諸寺連　遮曲徑常逢野竹　落斜澗便有鳴泉　春輝萬卉噴芳霧　日照千峰生紫烟　可惜鬧中真靜地　闍黎若箇解參禪

公垂已日重雕飾　厯代斯風益以深　但識莊嚴僧取相　豈知清淨佛無心　偶然尋勝聊登筏　那為修齋事布金　此日杭州尚天竺　當年靈隱易雲林

　　冷泉亭三依皇祖詩韻

冷泉繞曲曲　鷲嶺矗峩峩　襟帶有如此　清涼那見多　雲居懸月地　塵跡埽風蘿　分付庭前柏　記予四度過

　　乙酉閏春仍曡宋之問韻

五字轉嶤嶤　千秋屬和寥　兩章笑多事　一滴欲增潮　緬想驀然遇　重尋去若飄　都成佳話許　漫惜勝期遙　過雨花如笑　經冬松不凋　原來符道趣　那得惹塵囂　識取冷泉畔　橋為信度橋

　　乾隆四十五年庚子暮春駐驆軒詩

靈隱易雲林　奎章歲月深　名從工部借　詩意考功吟　詎必頻賡韻　那無一寫心　偷閒成五字　佳境向前尋

　　曡李紳杭州天竺靈隱二寺詩韻

聖湖西畔多佛宇　靈隱原來天竺連　兩北南峰竿峙剎　八功德水鏡呈泉　筠篁萬个仍護徑　香火諸方不斷烟　僧海於斯信然矣　就中誰透上乘禪

一富一貧分兩寺　李紳尚未悉之深　因教僧籙周急體　不異法王平等心　自昔已稱雕與飾　即今仍燦碧還金　促成七字歸鞍控　靜聽鐘聲送出林

　　飛來峰得四絕句

西天竺與東震旦　大地三千一掌平　宇宙以來便有此　甯資慧理始傳名

玲瓏峰裏崎嶇棧　熟路之中展步尋　以世悟形容弗得　虛空體現妙明心

嵌巖梵像無央數　聞說鐫成自大元　福業禍因齊置卻　景增萬古護祗園

𡵿㠙奇峰烘翠烟　緩尋詭徑意祺然　閱兹常住威光裏　彈指頃過十六年

　　冷泉亭四和皇祖靈隱寺詩韻

峰入飛來路　玲瓏復崎峨　即看佛宇富　應識祖恩多　春物鬯階卉　山雲潤壁蘿　豈期十五載　仍此一相過

　　乾隆四十九年甲辰季春驆軒詩

今日雲林昔靈隱　雲林越邃隱滋靈　相資殷故聖留額　本合相知佛有經　苦行僧常修業白　清吟客祗悅山青　卻憐文物斯邦久　何少劉家陋室銘

　　再遊雲林寺

靈隱山陰雲林寺　臨安會稽會尺咫　仙家尚有縮地術　佛法寧無轉面理　浙中諸寺此最古　磵壑幽深尋迤邐　冷泉亭可換洗心　較量雲棲斯麗矣　其貧富又殊天竺　為之酌劑亦偶耳

　　再曡李紳杭州天竺靈隱二寺詩韻

天竺居南靈隱北　一岡為隔路原連　湖西自古兩巨寺　徑側恒通幾道泉　之間五言窘觀日　公垂合相詠侵烟　至今僧海依然夥　幾箇能參指月禪

二寺唐時各殷富　頓殊此日歲年深　旬宣雖是示公道　鎮撫未嘗無別心　仍看撐船收盞飯　幾曾解橐贈檀金　祗宜聽耳無關政　詠罷歸輿度谷林

　　雨中由風篁嶺下至靈隱寺路作

明當旋蹕歸　勝境欲重顧　風篁越迥嶺　即入靈隱路　雖云石徑仄　舍近求遠誤　溼霑旁拂雨　暗衝低羃霧　黃山縱未觀　木蘭實屢遇　昔策馬直行　今乘輿緩步　老矣不覺慚　婆娑興猶故

　　冷泉亭

飛來峰之側　呼猿洞之口　曲澗宛轉間　中有玉龍吼　功德任彼稱　清冷恒自守　曰空尚弗可　曰色更何有　林洪惜流出　未免失享帚

　　五和皇祖靈隱寺詩韻

皇祖題靈隱　奎文山並峨　雲林實後易　歲月亦云多　映砌長禪草　拂窗密慧蘿　觀韶如季札　不擬重相過

　　乾隆十六年辛未春遊韜光寺

雲林境已幽　韜光幽更極　蜿蜒盤雲逕　仰視天一隙　琅玕輪尺圍　過雨翠欲滴　蔥蒨交風枝　似埽行人跡　野禽送春聲　可見不可識　猶嫌山寂厯　間以泉淙石　攀陟造其巔　長烟一空白　稍待烟旋消　千里來几席　近湖遠者江　由江達海直　足力不能窮　結攬須臾得　譬如虛室光　其通乃在塞　留兹片晌興　酬彼萬古客

　　再至韜光

前日坐韜光　觀海窮境遠　今日登高峰　韜光又平坦　以此識萬里　進界無止滿　徒愛境致幽　輒復紆畫罕　嵐翠度重重　逕險遵踠踠　山鳥及山花　夾道紛不斷　松翻綠雲濤　竹帶碧琅粉　不厯百磴囏　安知十里近　山僧縱慣經　和南笑而莞

　　二十二年丁丑仲春再至韜光坐金蓮池上用白樂天寄韜光禪師韻

最愛翠鬟處　因之白足家　鳥啣飛葉竹　魚上落溪花　倡和成陳迹　林泉自道芽　上人者箇在　不領一杯茶

　　暮春月再至韜光

雲林別室小徜徉　深秀真稱委宛藏　兩寺由來分一寺　湖光無際接江光　奇松詭石天然靜　澗草山花自在芳　不辨北高峰下路　碧琅玕表矗蒼蒼

　　金蓮池用韜光禪師答白樂天詩韻

苾蒭林下剙開泉　結得茅庵自然眠　官舍何妨辭玉粒　山池好在自金蓮　想他謝往招來日　仍此行雲流水天　何藉海寧稱好古　苔華重見碧峰前

　　二十七年壬午暮春月再至韜光

韜光寺裏一泓水　奇蹟應同卓錫泉　此日偶然臨碧鏡　當年見說現金蓮　常涵古往今來月　不異雲容山色天　七字促成旋命駕　清新卻愧白家篇

　　又

言遊淨室別雲林　曲曲山蹊步步深　輪尺筠竿紫粉墜　垂尋泉脈玉絲斟　不因初狹厯層磴　那得中宏暢遠襟　耽靜未宜歸敕政　安能箇裏學安心

　　三十年乙酉春閏月再至韜光擬白居易寄韜光禪師仍用其韻

試言太守第　何似法王家　入逕多松竹　盈庭有藥花　其來對蒲席　相與剝蕉芽　奚必金蓮畔　恒耽泉煮茶

　　閏月中澣再至韜光雜用三首

幽絕雲巢棲碧嶒　綠琅玕裏厯階磴　笑予詩句非杭守　又此無端訪蜀僧

襲芳曲徑滿蘭蓀　出竹纔看柰苑垣　自是佛無人我見　玉虛上相坐當門

金蓮池上小逡巡　名蹟千秋幾不堙　斷碣何從覓蘇趙　書詩惟見近時人

　　韜光庵曡舊作韻一首

竺庵猶隔幾重林　靈隱西廂路入深　借石為關誰許敂　引泉接竹遞相斟　上方殿塔寂鐘磬　下界湖山自帶襟　比喻漫同虛空白　箇中祗合證無心

　　又

巢溝塢裏有清泉　足供枕流潄石眠　那籍多人聯白社　願同枯木守青蓮　一泓清泚甯非水　萬古空明亦耽天　莫怪山僧不出戶　伊蒲領在未招前

　　韜光詩一首

靈隱暢清遊　曲徑西北向　翠雲入叢篁　赤城盤曡嶂　尋幽極蓊翳　造端乃宏曠　近山遠者湖　縱橫歸一望　竺庵名韜光　其義藴無量　衣錦復尚絅　儒佛豈殊狀

　　又

重尋幽谷入筠林　步步非塵得得深　佛宇不期行以到　詩情相與酌而斟　松聲泉韻近宜聽　山色湖光遠豁襟　此是天龍一指處　去來今那覓從心

　　四十九年甲辰季春月下澣至韜光

竺庵幽隱號韜光　尚絅惡文義足方　誰謂墨儒不同道　從之亦可用其長

辛未初遊斯甲辰　怱怱不覺卅餘春　每來必有詩留詠　光弗能韜卻費神

　　韜光庵三曡舊作韻

平生志不厭山林　況此山林處最深　螺髻龕參檀篆結　金蓮池汲茗漿斟　片時靜可消塵慮　七字成聊託素襟　行漏泠泠促歸轡　日歸曰住兩無心

　　擬韜光禪師答白樂天三曡其韻

蜀人性本樂林泉　偶爾結庵供食眠　覆釡漫招積廚飯　巢溝難捨耨池蓮　禪宗頗慙曾參月　師囑聊安此遇天　偶撫遺蹤三曡韻　底論成佛後和前

　　擬白居易寄韜光禪師三曡韻

莫說毘尼守　弗遊居士家　甯忘彼摩詰　曾見散天花　筇竹何妨筞　禪杖不復芽　有來應有往　擬去領杯茶

　　墨寶

　　聖祖仁皇帝賜飛來峰三字

　　高宗純皇帝賜鷲嶺龍宮匾一方佛殿對一副涌翠披雲匾一方雲林五言排律詩一軸石刻金剛經寶塔圖一軸石刻心經寶塔一軸

　　以上俱乾隆十六年賜三希堂法帖一部計兩套三十二本石刻水月觀音像一軸

　　以上廿二年賜石刻蓮經一部和宋之問冷泉亭詩匾一軸

　　以上廿七年賜鷲嶺龍宮匾一方石刻黃龍洞祖師像一軸

　　三十年賜湻化閣帖一部

　　三十八年賜墨碑貫休羅漢十六軸

　　四十年賜無量壽佛經二卷五百羅漢名號二卷石刻娑羅樹畫一軸玉如意一柄

　　以上四十九年賜欽頒白傘葢經一匣蓬萊仙島硯一方石刻蘭亭手卷一個

　　以上五十年賜

　　諭旨

　　乾隆四十三年二月二十七日，布政使(臣)徐　題奏竊照西湖雲林禪寺為杭州一大叢林恭逢皇上翠華臨幸宸翰曡頒東南勝地名藍光增佛日前因殿宇年久漸圮曾于乾隆四十一年據寺僧之請(臣)稟商撫(臣)三　與司道各府捐廉修葺業已竣工惟是雲林寺僧五百餘眾食指浩繁向無齋糧香燈之產止藉募化居民齋飯以資餬口因與天竺相近前因撫(臣)周人驥飭令雲林寺僧就近帶管以天竺香火之有餘補雲林齋糧之不足嗣於乾隆三十八年雲林住持年老不能經理另選戒僧接管天竺因非一派於是天竺香燈遂與雲林無涉(臣)查寺僧五百餘眾僅藉日募齋飯已虞不足設遇風雨之期更恐未能接濟昨蒙皇上詢及雲林天竺情形仰見惠養仁恩無微不浹如蒙聖恩仍令雲林寺僧帶管天竺俾得齋糧充裕靜志修持五百餘眾頂頌鴻慈益深歡祝於無量矣謹奏

　　乾隆四十三年二月二十九日奏奉旨交軍機處寄信浙江巡撫查辦欽此

　　乾隆四十三年三月初七日准兵部火票遞到承准大學士公阿　大學士子　字寄浙江巡撫王　乾隆四十三年二月二十七日奉上諭昨召見山東布政使徐　因其在浙厯任司道最久詢其該處水利情形據稱湖州一郡地近太湖上承安吉孝豐天目諸山之水為杭州之下游全藉宣洩得宜以衞田廬而安民業向有漊港七十二道不特湖州一郡水利攸關即毗連杭屬各縣亦藉疏洩之利並據口稱將來若蒙親臨指示寔為民生攸賴且由杭州白雲橋而進至江南平望歸於官塘路程亦不甚紆折等語湖州既有應修水利關係杭湖兩郡農桑自應取便前往閱視但湖郡向未經臨該處河道是否寛廣水營縴路有無妨碍民田不甚費事着傳諭王　悉心籌酌是否可行據實具奏又徐　另片奏稱雲林寺僧食指浩繁向無齋糧香燈之產止籍募化以資餬口從前曾令兼管天竺以香火之有餘補齋糧之不足嗣因雲林住持年老另選戒僧管理天竺遂與雲林無涉若仍令雲林寺僧住持帶管天竺齋糧庶得充裕等語雲林為浙中古剎僧眾甚多自當為之調劑前此令該寺住持兼管天竺以有餘補不足較為兩便若天竺剎小而僧少原不值令其獨擁厚貲更為量為妥辦並着交與王　即行查明令雲林兼管天竺仍具摺覆奏俾禪流無虞缺食將此諭令知之徐　摺着鈔寄閱欽此

　　乾隆四十三年三月二十二日撫(臣)王　夾片奏覆奉上諭雲林兼管天竺較為兩便着(臣)查明覆奏(臣)查雲林天竺住持向來更換不一(臣)前於藩司任內因念雲林清苦令天竺於餘剩香資內每歲幫貼銀五百兩曾經詳明立案至今遵行今蒙鴻慈普被無隱不周自應遵旨即令雲林兼管天竺(臣)現在酌定章程飭令永遠遵守外合先奏覆　四月二十五日奉硃批覽欽此

　　乾隆四十四年三月初九日為恭摺奏明事竊照雲林一寺僧多糧少上年欽奉諭旨令其兼管天竺飭(臣)查明妥辦當經(臣)將遵旨辦理并現在酌定章程緣由先行恭摺奏覆在案旋據司道具稟天竺出息全在香市彼時香市已過所入銀數難以細查應如何調劑之處亦無憑酌辦應俟今春香市之後再為覈實妥議兹接據布政使國　會同按察使孔　糧道楊鹽道陳　詳稱天竺雲林均係杭城古剎兩寺各有荒瘠山地三千六七百畝花息無多惟三春香火較盛今細加查核雲林寺歲入地租香火佈施約有二千餘兩天竺法喜寺歲入地租香火佈施約有五六千兩先因雲林寺僧齋糧不敷曾令天竺於餘剩香資內每年撥給銀五百兩以資幫補而雲林之僧徒較眾天竺之出息較贏挹彼注兹庶可永遠遵守第雲林天竺兩寺厯來各有住持雖更換無定而責成宜專且天竺祈晴禱雨為　大士靈感道場更須設有專僧常川經管從前雲林兼管天竺兩寺一僧顧此失彼以致日就廢墜自另選圓照寺僧人明水經理以來百廢具舉甚為出力詳加斟酌天竺雲林二寺住持似應均仍其舊惟是天竺出息既兩倍於雲林而雲林僧徒又兩倍於天竺必當裒多益寡以示均平今仰體　皇仁應令天竺於每年幫貼雲林銀五百兩外再增幫銀一千五百兩連前共二千兩則雲林齋糧更得寛裕天竺方丈仍有專僧兩寺緇流均鴻恩於無既矣等情具詳到(臣臣)覆加查核似屬周妥所有辦理緣由理合恭摺

　　奏覆伏祈皇上睿鑒謹奏　四月十一日奉到硃批好知道了欽此

　　禁約免糧碑附

　　禁約碑

　　浙江杭州府正堂加十級蘇　為禁約事照得飛來峰形勢巉聳巖壑玲瓏收聚黃山天目來龍之氣其鍾靈毓秀有關省城文脈之興替東晉咸和年自西域聖僧慧理於峰前峰後開建靈隱靈山兩剎其名益著隋仁壽二年敕建浮圖七級以鎮壓之名曰神尼塔其以神尼命名者葢因尼智仙神通夙具文帝沐其點化故於塔中既埋世尊舍利且供神尼之像焉事詳龍藏法苑珠林班班可攷自是之後此峰遂稱為國家禁地宋相韓侂冑欲於其上妄卜牛眠民謠曰靈山一片地上有王者氣丞相營首邱不知主何意其覬覦之心遂不敢逞及明天啟元年有陳宦者復萌侂冑之心事聞巡撫蘇公除一面審斷外另於懸崖峭壁鑿擘窠四大字曰天子萬壽款曰天啟元年都御史臣蘇茂相恭立至今炳炳煌煌萬目畢覩其稱臣者示名器所在即天威咫尺之所在禮曰齒路馬有誅蹴路馬芻有誅夫以君王之馬與馬所食之芻齒之蹴之罪且不宥何況山有天子之號而敢於其頂上尚可謀葬之人哉此猶往事也康熙二十八年聖駕南巡駐蹕靈隱賜以雲林之額尤鍾愛此峰題詩紀勝有曰靈山含秀色鷲嶺起嵯峨又曰開襟對層碧下馬撫煙蘿則是前日之禁惟閑勢豪謀佔之邪今日之防更為天子神明所注是一草一木尤當愛護使無損也近聞不法僧徒利欲熏心不畏國典公然將峰頭地畝盜賣於豪家葬墳兼有不逞之輩竊盜塔磚朋奸作孽盜賣者固不懼王法盜買者豈不愛身家乎夫以韓相不能得之於宋陳宦不能得之於明今何物勢豪而敢謀此龍穴也哉若謂價買非謀天下名山莫非王上延僧奉守香火以祝聖壽名為千年常住不同俗家父祖所遺之私產也若使一朝僧可賣千年常住凡屬天下匪人無所投奔相率逃入空門今日削髮明日賣山是恒岱嵩華皆偷兒乞丐起家之本也天下名山僧佔多葢常聞之天下名山僧賣多有是理乎本府有守土之責聞此奸宄切齒恨之是以細攷圖籍詢之耆老不惜至再至三知前人守護之艱難如彼今人廢敗之容易如此天竺靈隱同一慧理開山為之後者何度量之相越若是乎合行給示勒石永禁為此示仰軍民僧俗地方保甲人等知悉嗣後飛來峰上亟宜栽樹修塔培養名勝永不許營葬墳墓敢有蠢不受化仍蹈前轍其盜賣盜買之輩以及堪輿看墳之人一體依律治罪決不姑貸更有諭者從來名勝之地疆畔遷變雖不無各有管業若其風水關乎萬姓古蹟建於前朝仍是天下公器此峰此塔晉隋故物也且闔省文風所係國家王氣所鍾嗣後若靈隱盜賣此山寸土許下竺協同地方報官若下竺盜賣此山寸土許靈隱協同地方報官立刻鎖拿究明仍通詳各憲重處此出於本府親訪事關地方故不辭叮嚀告誡爾等當悔過自新毋以身試法可也須至示者右仰知悉

　　康熙三十一年五月二十三日給

　　杭州府錢塘縣加一級黃為禁約事照得靈隱寺前有靈鷲一峰奇石叢崱青蒼玉削且巖扃窈窕嵌空玲瓏雖為古剎之屏障實係杭郡之文峰自古賢哲挺生莫不鍾秀於此其飛來之名始自晉僧口讚然而峰巒一帶奇秀無窮故形家之說以為有王者氣宋相明宦曾經圖維祗不過徒然遺笑百代耳又何濟於事哉兹有欲蹈前轍者寧不以往鑒作誡意欲何為耶前聖駕南巡曾經駐蹕寺賜雲林峰加題咏附近僧俗尤當加倍守護以成勝地即一草一木勿許擅動今本縣訪聞有不法僧徒貪其貨利敢將峰頭地畝擅行議賣致使本地奸棍溺於風水百計營求罔顧從前刊碑藐視各憲禁約一有損傷所關非細合行嚴禁為此示仰闔郡軍民以及僧眾諸色人等知悉嗣後恪遵禁示勿效昔日痴人務於飛來峰上廣為培植勿損靈塔豈特增輝乎佛境抑且裨益於文巔倘有不遵仍想窀穸有傷來龍者或經訪出或被告發本縣即據實通詳定將賣山買山之人立拿究解斷不稍為寛貰也慎之特示

　　康熙三十一年五月二十九日給

　　免糧碑

　　特受浙江杭州清軍驛傳總捕分府帶管錢塘縣事加二級秦　　為籲恩奏免徵輸以廣皇恩以庇靈山香火事雍正四年十月三十日奉署本府寧紹分府加二級徐憲牌奉布政司憲牌奉巡撫都察院李憲批據具呈雲林寺僧智廣呈稱竊雲林寺永為浙江祝釐道場省會禪門但荷聖祖施法外之仁凡翠華臨幸處所如省城淨慈甯波普陀等寺應輸錢糧均沐恩免惟雲林已邀聖祖仁皇帝巡幸七次未奉恩免且雲林實無出息田畝所有寺基與寺外至九里松大路計共二百六畝并石[榻-木+石]荒山共三千四百畝些利全無輸納維艱仰懇轉達恩免等情奉批仰　布政司查例詳覆等因批示行府下縣遵即查明淨慈免糧之例詳覆蒙署府徐核議請將該寺戶下山地三千六百畝照依淨慈之例概行攤免具詳前藩憲許批仰再確議覆蒙前府憲孫議將該寺戶下丈明寺內　行宮殿宇基址徵地一百一十四畝七分三釐二毫五絲土山四十一畝九分五釐一毫并該寺戶下攤加鄉市丁銀具詳請照淨慈寺免糧之例均攤各里其餘一切山地條糧仍令僧完詳奉　　轉詳總督浙江部院管巡撫事李憲批錢邑糧額因勻丁加增較各邑稍重現在酌量於許村丈出沙地案內議補仰候彼案丈明之日另詳核奪兹於雍正六年正月十三日蒙本府憲牌為曉諭丈出隱佔地畝抵補仁錢二縣市丁錢糧等事雍正六年正月初九日奉布政司憲牌雍正五年十二月十六日奉總督浙江部院管巡撫事李憲牌前事行司到府飭行清出許村沙地銀內于雍正六年為始抵補仁錢二縣市丁銀兩并抵補雲林寺原詳批免銀米等因知照下縣于雍正六年五月初三日遵將該寺戶下批免山地條銀六兩八錢七分三釐漕米五石五斗二升三合三勺漕截一兩四錢六分九釐二毫該寺戶下攤加鄉市丁銀一十二兩九分三釐四毫造冊具詳前藩憲彭轉呈總督浙江部院管巡撫事李憲批知照題明咨部俟海防廳徵追前項沙地租銀內照數發縣抵補在案于雍正六年九月十五日奉前府憲郭憲牌奉總督浙江部院管巡撫事李憲牌前事行司到府仰縣即將先後詳批雲林寺基應免數目分晰備敘原委頒給帖文令其勒石遵照以垂久遠仍將碑摹詳送附案等因奉此為查免山地畝分字號細數先經給示曉諭并詳覆註冊于雍正六年為始扣免外合行勒石永遵為此示仰雲林寺僧即便遵照憲批永各遵守須至碑者

　　計開率字八百三十八號徵地四釐一毫二絲率字九百六十七號徵地一分四釐八毫八絲率字一千七百五十九號徵地一畝四分六釐八毫八絲率字一千七百六十一號徵地三畝八分一釐二毫二絲率字一千七百六十四號徵地八分二釐六毫九絲率字一千七百六十六號徵地一畝三分一釐三毫九絲率字一千七百六十九號徵地五畝五分三釐四絲率字一千七百七十二號徵地一畝四分四釐五毫一絲率字一千七百七十八號徵地五畝九分八釐六毫率字一千七百八十一號徵地四畝八分一釐七毫四絲率字九百二十五號徵地一畝八分三釐九毫五絲率字一千七百五十八號徵地五畝六分五釐一毫七絲率字一千七百六十號徵地四分七釐九絲率字一千七百六十二號徵地一畝二分七釐率字一千七百六十五號徵地六分四釐九毫九絲率字一千七百六十八號徵地三畝二分一釐一毫八絲率字一千七百七十一號徵地三畝九分六釐九毫八絲率字一千七百七十四號徵地九分五釐八毫率字一千七百八十號徵地六畝四分七釐八毫二絲率字一千七百八十二號徵地一十九畝二分三釐四毫率字一千七百八十三號徵地四分四釐三絲率字一千七百八十七號徵地六畝一分五釐三絲率字一千七百八十九號徵地六畝五分一釐四毫八絲率字一千七百九十三號徵地一畝三分四釐三毫率字一千七百九十六號徵地七分一釐七毫五絲率字一千七百九十八號徵地一畝九分三釐九毫一絲率字一千七百八十四號徵地二畝六分八釐八毫一絲率字一千七百八十八號徵地三畝二分三釐率字一千七百九十號徵地二十畝二分四釐率字一千七百九十三號徵地一畝九分一釐二毫二絲率字一千七百九十七號徵地四分二釐九毫六絲以上共徵地一百一十四畝七分三釐二毫五絲率字二千八百六十八號內土山五畝率字二千八百七十號土山十五畝三分二釐二毫率字二千八百六十四號土山四畝二分二釐六毫率字二千八百六十七號土山二畝六釐九毫率字二千百六十九號土山五畝三分三釐四毫率字二千八百七十一號土山一十畝

　　以上共土山四十一畝九分五釐一毫

　　雍正七年歲次己酉夏五月　　　日立石

　　敕賜雲林禪寺免糧碑記

　　雲林禪寺為浙省祝釐叢林聖祖仁皇帝七巡浙江屢蒙賜額匾對皇恩曡沛有加無已寺無寸田粒租惟不毛山三十六頃有奇糧無所出雍正六年前住持(智廣)將寺內殿基園場地一頃一十四畝零土山四十一畝零歲該條漕六兩八錢零許寺戶攤加鄉丁銀一十二兩零漕米五石五斗零漕截銀一兩四錢零呈奉前宮保督憲李批准豁免於乾隆元年前閣憲嵇題明奉免在案乾隆二年又據前住持(明覺)復將寺外官路并飛來峰亭基共徵地四十四畝零土山六十二畝零石山八十六畝零歲該條漕銀三兩七錢漕米二石四斗條漕截銀六錢復呈前閣憲嵇題准豁免二次奉免之外尚存徵地三十八畝零土山七頃二十四畝零中山二十四頃零石山一十四畝零水蕩二畝零歲該條漕截銀并徵銀三十六兩八錢漕米一十七石零今住持(義果)監院(德球)又於乾隆四年呈巡撫都察院盧批送藩憲張府憲姚轉行仁邑縣主葉錢邑縣主王勘明詳奉會同閩浙督憲德漕運督憲託合詞具題奉　旨准於乾隆四年為始通數全免欽遵在案除三次豁免字號銀產數目已蒙錢邑縣主開造印冊給發常住收執并蒙出示飭禁毋許地棍侵佔外為此遵奉　旨憲立碑寺內鐫記前案如左

　　乾隆五年三月日雲林監院(德球德語)公同兩序等敬摹立石

　　免糧碑

　　戊申年十月七日謁佛雲林住持僧(重照)指呈免糧碑並殘缺不全之狀按係乾隆二年九年兩次　題奏奉免外尚存徵地土山石山水蕩三千一百七十八畝零於乾隆四年先中丞漢亭公巡撫浙江　題奏豁免僧眾感激聖恩立碑鐫記三次全案歲久斷缺剝落難徵敬維　皇仁所被先澤所留爰泐新碑依文照刻附跋於後

　　乾隆五十三年歲次戊申十月兩浙江南等處鹽法道加四級紀錄十次襄平盧崧書

續修雲林寺誌卷一終


中國佛寺史志彙刊第 25 冊 No. 23 雲林寺續志


續修雲林寺誌卷二

　　重興

　　雲林寺興廢

　　(仁和)翟灝

　　雲林寺舊名靈隱寺晉咸和元年僧慧理登飛來峰曰佛在世日多為仙靈所隱今此亦復爾邪因建寺名靈隱相傳寺額乃葛洪書或云宋之問書山門曰絕勝覺場正殿曰覺皇殿唐會昌廢教寺毁後稍稍興復規制未宏吳越錢氏命僧延壽開拓建經幢于寺門左右宋景德四年增寺額景德二字南渡高孝兩朝屢幸號禪院五山之第二山元明興廢靡常今寺則順治時僧宏禮所重建也宋志聖蹟有百尺彌勒閣蓮峰堂白雲堂千佛殿延賓水閣望海閣巢雲亭松源菴直指堂及梁簡文石像記唐司空曙詩僧遵式五峰合澗詩石刻宋理宗御書覺皇寶殿妙莊嚴域大字元明聖蹟有一笑軒交蘆室妙應閣安遇堂禪悅堂面壁軒歸雲庵淨居庵白雲菴今惟覺皇殿直指堂尚仍舊名新蹟則有羅漢殿金光明殿輪藏閣大樹堂南鑑堂聯鐙閣華嚴閣青蓮閣梵香閣玉樹林紫竹林蒙堂萬竹樓諸勝康熙二十八年敕賜名雲林寺乾隆十六年御題覺皇殿曰鷲嶺龍宮直指堂曰涌翠披雲

　　重修雲林寺記

　　三寶

　　溯自漢明帝時白馬西來名都梵剎遂徧寰區其最勝者莫若錢塘之西湖西湖諸山又以靈隱為特勝葢其眾山圍拱一峰中斷林石秀萃雲煙萬狀中遠睇湖光朗然石鑑洵屬東南異境五季以前興廢勿論矣唐大厤時廢而復興錢氏有國令僧延壽起石幢殿仍咸和覺皇之舊後又建千佛閣法堂彌勒閣等處其時尚沿東靈鷲西靈隱故址析而二之宋景德間合為一改絕勝覺場為靈隱禪寺理宗時駐蹕屢幸又改法堂為直指堂嗣後廢興代嬗明洪武永樂宣德間若惠明善才良玠諸僧先後增復勝槩至隆慶三年燬於雷火萬厤壬午僧如通說經募眾始得黝堊有加此勝代以前相沿梗概也國朝順治戊戌大殿燬僧宏禮鼎新之康熙癸亥癸酉及辛巳等歲恭奉聖祖仁皇帝鑾輅曡次南巡御書雲林二字改名雲林禪寺賜金佛一尊香金五兩御書禪門法紀額恩賚有差雍正戊申前制府彭城李公募修重整葢自宸章屢賁香靄恒春固足合蘭若甘膏長沾衣盋也今我皇上懋舉時巡翠華之莅兹寺者前後共七次輝煌睿藻之隆與日月湖山常瞻瑞彩其視東晉以來規模宏遠矣惟是永澤期於宣化而集福本諸善緣余自乾隆癸巳春奉命撫浙閱今五載幸時和歲稔凡政治之導揚主德嘉惠民生者謹次第修舉歲乙未雲林寺僧告以殿宇傾圮援前李制府例請加修葺余諮於前署藩司徐君命杭郡噶守詣寺揆計度程議既定爰首率闔屬官僚共捐廉俸七千四百兩有奇僧又募輸千金撰吉鳩工官課勤惰僧司出納不擾不撓孚忱趨事於是御供金佛殿御碑亭駐蹕亭與夫大殿天王殿大山門殿及法堂羅漢堂春淙冷泉翠微諸亭以次繕治經始於乾隆四十年十月至四十二年六月事竣計工三萬餘綜費九千二百餘兩適當落成後新承命移任兩湖總制將戒程去僧德照礱碑石請余記之余惟浙人稟山川清淑之氣士秀民湻為善最易兹寺之修豈惟崇象教哉上以彰熙時宸翰之昭垂下以慰瞻禮皈誠之眾願殆亦善俗宜民之一助也遂允所請而為之記巡撫浙江等處陞授湖廣總督都察院右都御史兼兵部尚書世管佐領三寶譔

　　布政使司布政使孫含中前署布政使司按察使徐恕按察使國棟督理糧儲漕務道陸允鎮兩浙江南鹽驛水利道噶爾弼善分巡杭嘉湖海防兵備道梁鈺分巡金衢嚴道吳恩詔分巡温處兵備道楊漌前署湖州府知府候補道巴國柱杭州府知府邵齊然嘉興府知府張紹元湖州府知府楊成龍寧波府知府徐崑紹興府知府席椿台州府知府衞詣金華府知府凌廣赤衢州府知府王士澣嚴州府知府吳微士溫州府知府鄭澐處州府知府王榮勣署嘉興府知府西防同知王燧同勒石候補道汪秉德候補道汪立德原任湖北黃州府知府夏瑚直隸州加二級黃寧知州撫轅巡捕謝士超管理仁和場蔣照通判顧歧山杭州府鹽鹺公商許南江沈大進王佩箴仁邑典商眾姓錢邑典商眾姓錢邑金武錫仝男秉剛助鐵栗木一枝

　　乾隆四十二年歲次丁酉孟秋吉旦

　　兩浙鹽漕察院廣摺奏稿

　　十月十三日(奴才)在京面奉諭旨上年雲林寺失火焚燒大殿飭發運庫鹽課銀一萬兩交該寺僧承領起建等因欽此仰見聖恩廣被特發帑金俾名勝古剎仍復舊觀之至意(奴才)回任後遵即傳到該寺住僧恭宣恩旨並于運庫征存鹽課內動支銀一萬兩備具綵亭敬謹送往合寺僧人焚香跪接叩謝天恩(奴才)復親詣履勘查該寺被焚大殿一座工程雖不甚多而需用木料較大未免難于購求即經費亦尚須預為籌備(奴才)諭令該住僧將承領欽賜帑銀即速購備大號木料以便興工一面會同撫(臣)程　率同在省文武大小官員及商人等分別捐輸共勷盛舉除俟捐有成數陸續發交該住僧自行經理其不敷銀兩飭令該僧捐募外合將僧人感激悃忱繕摺代謝天恩伏乞聖鑒謹奏

　　嘉慶二十三年十一月二十三日附片具奏

　　兩浙鹽漕察院廣札

　　知照摺奏回任并飭發起建雲林寺大殿銀兩札鹽運司知悉照得本院於本月二十二日具奏回任謝恩一摺并附奏恭宣恩旨飭發運庫鹽課銀一萬兩起建雲林寺大殿一摺俟奏到硃批另行恭錄行知外合先鈔摺札知札到該司即便遵照竝於運庫征存鹽課內動支銀一萬兩備具綵亭敬謹送往交該寺僧承領具報毋違

　　嘉慶二十三年十一月二十七日下

　　重建雲林寺碑

　　余奉命撫浙之明年值雲林寺殿工告成諸紳士請余誌碑以垂久遠按雲林為古靈隱寺在會城之西十餘里襟江帶湖夙擅形勝晉咸和間竺僧慧理始卓錫開山因山署名連建五剎唐時屢更興廢四剎湮沒無考而靈隱獨存吳越錢王飭僧延壽恢拓舊基規制較備其後大殿一燬於宋再燬於明三燬於國朝順治十五年皆甫燬旋建克復舊觀近於嘉慶二十一年八月二十九日大殿復燬延及行宮觀音殿經前撫(臣)楊頀循例入奏仁宗睿皇帝恩旨賞給運庫帑銀一萬兩以資建復於是前撫會同鎮浙將軍率各僚屬首先倡捐得銀一萬一千兩有奇存貯運庫道光紀元四所商人金肇新等呈請以各憲仰體聖慈捐廉勸助今眾商咸願每引捐銀三分共銀十萬七千兩有奇隨綱遞輸存庫備用餘由住持儀謙虔心叩募浙東西及鄰省紳士之踴躍樂輸者前後亦以萬計閱歲凡六經費乃裕三年運司宋如林請發存項開工興建前撫委今遴擇董事葉道傳朱嘉猷孫培徐志震四人副以徐沂詳示規模責成領款搆選木石甎瓦各料或分任或專司通力量才悉心經理遭燬之宇以次營造及歲久傾圮之天王殿羅漢堂俱一律鼎新座補像裝金碧照耀其梁棟榱桷之修亘瓴甋垣墉階砌之崇廣悉準前式勿侈勿媮方鳩工時頭山門又為鄰火所燬諸董事捐資重築並買民居被焚地拓之前繚以牆旁界以衖觀瞻之肅視昔有加是役也用建造修葺數百十楹首各殿堂次經閣次碑亭以至客舍僧寮庫藏庖湢之所靡不一一完整堲茨丹雘赫然煥然經始於道光三年七月初七日落成於八年四月十六日計用銀十三萬七千餘兩工鉅費節期速制堅無損民生有資象教來觀者悟華嚴法界如聖域賢關不可磨滅因起樂善悔過之心厥功偉矣獨念斯寺深藏林壑遠隔市塵而自宋以來屢遭火燬豈寺僧之不慎亦有數存乎其間耶繼自今住持僧當思締造之艱益矢護持之力安禪鷲嶺邀佑龍天斯誠余所深望者夫名勝之區莫敢終廢況寺為列聖翠華之所臨幸仁廟恩帑之所寵頒墨寶儲藏山靈森衞余來適觀其成是不可以無紀也爰徇諸紳士之請而敘其建復之端委俾後之修志乘者有所考焉

　　欽命兵部侍郎兼都察院右副都御史巡撫浙江等處地方提督軍務兼管兩浙鹽政加一級紀錄十四次劉彬士撰并書道光八年歲在戊子夏四月初一日建

　　具呈四所商人金肇新等為籲請公捐以期仰嗣皇仁而資重建事切西湖雲林禪寺為全浙古剎創由晉代擴自聖朝鷲嶺岧嶤實東南之勝境蓮峰秀削乃吳越之禪宗恭逢高宗純皇帝六次南巡屢沐翠華之臨幸曡邀宸翰之輝煌溯自雍正年間前宮保兼鹽政李興修殿宇整舊一新志乘昭埀班班可考詎嘉慶二十一年不戒於火大殿被焚時際大憲大運進京面奉仁宗睿皇帝埀詢荷蒙恩旨欽發帑金一萬兩令寺僧募建現奉(鹽撫)二憲暨(道司)府廳州縣場所捐廉勷助除撥寺僧赴楚購料運回以備工用外惟是殿宇高深廣闊總須按照舊時成式辦理約計現在存買之料只敷工需十分之二其餘料物工作不敷甚鉅委是工程浩大勸募為難若不急籌興建則以前領帑購存木料值常年露處雨淋日漸朽腐必致前功盡棄經始無期(商)等目擊情形緣思該寺前因閣宇損壞鹽務眾商曾經立款捐修有案此次被焚分別仰體皇仁憲德共効眾擎之舉爰是公同籌議等情願專立林廟捐款每引輸銀三分即于詳准奉批之日為始無分綱分隨卯起輸以為該寺建復之資數足停止所有工程事務另容公舉誠實諳練董事數名責成會同該寺僧實心經理一俟廟工銀兩捐有成數即由董事會同請領俾得即時庀材鳩工以期速成善舉庶旃越復重沾聖澤涵濡輸奐重新共仰憲恩優渥為此備情環叩伏乞大憲大人俯賜鑒准批司立案誠為德便上呈道光元年正月初五日呈

　　批　據呈雲林寺工料等項不敷甚鉅該商等議請每引捐輸銀三分以為該寺建復之需甚屬可嘉應如所呈無分綱分隨卯起輸俾成善舉仰鹽運司即飭該商等公舉誠實諳練董事會同該寺僧實心經理務須工歸實在毋得稍有虛糜致干未便

　　重建雲林寺記

　　朱嘉猷(菊溪)

　　靈隱寺在今杭州武林山距城十餘里其山控湖拒江有龍盤鳳翥之狀東晉咸和三年竺僧慧理至武林見飛來峰而歎曰此為天竺靈鷲峰小嶺不知何代飛來徘徊久之於是結山水之因緣闢僊靈之區宅連建五剎靈鷲靈山靈峰等或廢或更惟靈隱獨存後因年久穨廢寺燬僧散復經永明壽禪師重為開拓殿宇一新宋宣和五年閏十二月八日正殿被焚九年住持曇瓚建復舊規旋于前明隆慶三年燬于雷火萬厤壬午住持如通開講說法士庶雲集鳩工庀材百廢俱舉越五年而竣事國朝順治六年住持具德和尚重加修整殿宇一新戊戌年大殿遇灾至辛丑七月十七日大殿與天王殿同日興建宰官護法檀越施財貧者用力役夫助工不三年而各殿俱成今於嘉慶二十一年八月二十九日大殿又遭焚燬沿及行宮觀音各殿當奉前撫憲楊附片　奏明奈工程浩大建復綦難住持儀謙堅金剛心發勇猛力不避風雨寒暑沿街拜經叩募兩載以來誠心感格上蒼護佑于二十三年十月奉前鹽憲廣大運回浙傳奉　仁宗睿皇帝恩旨賞給運庫帑銀一萬兩餘聽該住持自行募化以資建復旋荷各大憲首先創捐銀一萬數千兩至道光元年正月經四所眾商金肇新等仰體恩憲德呈請每引捐銀三分為建復之資緣董理乏人未及興建延至道光三年經前運憲宋誠心啟建延董事指示規模責成請領捐款時葉道傳孫培徐志震及嘉猷并外延幫理董事徐沂購選木石磚瓦各料雖分任其責仍總理其事督同各匠實心經辦於道光三年七月初七日破土興工承辦數載不獨大殿建復煥然悉循其舊并兩傍之行宮觀音殿一齊復建前至天王殿及西戒堂下之羅漢堂五十四間按查碑記式樣逐一補裝週圍佛像嚴麗金碧輝煌以補前建之不足共計建造修葺數十餘進自內至外各殿各堂各樓各亭各寮各舍脫體更新悉因大殿焚燬建復詎於七年正月二十五日頭山門又被鄰火沿焚幸大工未竣經董事等復捐資購買焚燬民地添建照牆併於山門兩傍置買餘地建設水衖又將山門建復一新併得不連民屋尤壯觀瞻更避風煙而資經久皆仰天恩覆育聖澤涵濡得資興復如此巨麗殆一時罕覯也謹記

　　重建雲林寺大殿記

　　梁田(春塍)

　　雲林寺建於晉咸和元年代有興廢今寺則國朝順治時僧宏禮所募建也康熙四十二年曾遭祝融之灾越百餘年為嘉慶廿一年復不戒於火延及大殿工費繁重未能猝復蒙睿皇帝賜帑金一萬兩其時撫浙者黃梅帥公承瀛鹺使則長白廣公泰都轉則長白宋公如林相與謀捐貲並諭商樂助未及舉行俄奉命裁鹽政歸巡撫兼治而帥公適當其任定議即於鹽課內每引捐三釐得銀若干商眾踴躍遂以集事擇於道光三年七月初七日興工四所商人公舉董厥事者而以(田)預其數具呈院司允准行札知飭時(田)服初闋將為赴都計力辭不獲命以中丞前為大京兆(田)曾為屬吏相待甚優都轉在京第又與(田)望衡對宇過從晨夕兩公皆以舊識故樂(田)為之贊襄也董事五人(田)之外有葉君道傳金君枝朱君嘉猷孫君培後金君命其子世樟代其役葉君旋病沒改舉徐君沂金君世樟又奉派總杭所商事復改舉徐君志震諸董事各有專司或工程或出納或購材木或辦瓴甓之屬葢都轉宋公親為之鬮定而以(田)贊襄之於是鳩工庀材邪許之唱聲入雲際空山猨寉聞而為之翔舞得梁木於漢口得柱木於南京皆浙地所不能有也中間山門復燬拓地而崇大之次第畢舉珠梯鳳鐸輪奐一新花曳虹幡霞連繡栱固不待給孤長者之布金空地也三十六相復莊嚴而重飾之四方過而瞻仰者莫不贊歎嗟異合十膜拜無虛日積五寒暑之勤始吿成功實道光八年七月也物力愈囏於前宏規無減於舊非佛慈之佑曷能臻此計前康熙建此為癸未七月興工今復道光光癸未七月興工成於戊子七月前後百廿載中日月遙遙相應洵有數存乎其間哉(田)既身司其事目覩其成從此千百年後聞替戾之岡追溯今時盛事安可無一言以記之因敘其緣起俾觀者識其大略如是見能和尚入院後重建飛來峰坊續置山地數率字號地五釐率字號地五釐率字號地三分八釐四毫二絲五忽率字號地四毫一絲六忽

　　重建大殿破土疏

　　道光三年癸未秋七月七日重建大雄寶殿興工破土師執拄杖云太平天子正當陽八載虔求佛放光感動檀施過百萬淨除瓦礫下錢唐古德云世尊昔日隨宜說法諸天圍繞佛即以指指其地云此處可建一大梵剎爾時天帝釋即拈一莖草插其地而白佛言建梵剎已竟佛乃宛爾微笑這個妙義有大因緣在並非遊戲神通事末法比邱何能參究本寺仰蒙皇上天恩賜帑重興一時地方各憲縉紳居士諸大善人盡力捐輸筮吉奉旨興工是日祥風應律秋日清華恭迎大中丞以下各憲並諸大護法善人降臨賴我佛慈悲百靈效順工作取裁合度職司備辦咸宜頓令首剎粵興實仰被於皇仁帝德大工經始期不辜於檀度信施今日雲林鳩工運木與昔天帝拈草插地是同是別若道同去凡聖差殊若道別似法門有二果能道得此話圓山僧與爾拄杖子良久云

圓機入妙道昌隆　薦領能教隔礙通　剎剎塵塵興梵剎　都緣佛一指圖中

　　即開工

　　附謝土疏

　　道光八年歲在戊子大工告竣謹擇於四月十五日謝土先期起建水陸道場上報國恩並酬檀信次則延羽士另結華壇崇宣寶笈為謝土安神法事奉請十方真宰靈祗本寺十八伽藍當境諸大侯王齊登法會雲馭與芻靈共獻香花偕肴核並陳回向先申證明此意百司隸責不失保持六載趨工誠非容易落成首剎端賴神庥念經費之浩繁幸邀蕆事宜奉安於座次下鑒愚忱

　　住持(儀謙)謹具

　　鑄鐘疏

　　開鑪鑄鐘師拈如意云載筮載祝吿備吿虔五金積地重離耀天古德云般若似大火聚所以大末蟲處處能緣卻不能緣於火聚世間心亦處處能緣唯不能緣於般若山僧看來火聚即是般若不見善財參見熱勝婆羅門輒令先入火山隨後相見善財時有所悟躍入火中忽然通身解脫徧體清涼目前之事卻與古人無二舉如意云

頑金待鑄　聲徹山中　發界清涼　智慧潛通

　　即開鑄

　　駐蹕軒上梁說法

　　師執拄杖云聖跡昭垂後山林永不磨會當天藻現下賜野僧和一卓云此是高宗純皇帝於乾隆十六年仲春之月翠華臨幸爾時聖心悅豫下　示一偈

雲居十笏暫徘徊　翠柏蒼松及古梅　何必山僧門外立　招呼且向个中來

　　飭令或和句或答轉語時我三峰第四代上巨下濤果祖即頃奉和恭呈御覽僧出問請和尚這轉語如何下師云不見道咫尺天顏毋敢隕越恩許拜颺入門匪粹進云這是七八十年前與今日事不相交涉舉此何義師以杖指樑偈云頌聖題樑因緣是一世有三朝天無二日上昇

　　重建觀音殿上梁說法

　　師以杖叩樑一下問大眾云有聲否眾答言有聲師拄杖良久復問大眾無聞否眾云無聞師云爾眾盡皆隨語生解不向這裏尋求聲無聲有是彼聲塵或有或無豈爾聞性復以杖叩樑而作頌云

仰荷鴻施檀度力　層層法宇遵前式　山僧非是善尋求　若計有無翻褊仄

　　三尊主佛開光說法

　　弟子荷蒙皇上天恩地方各憲縉紳居士諸大善人鴻施之力俾大功告蕆莊嚴三尊主佛金相選吉開光奠安寶座敬謹醮筆恭誦

手胼足胝十三年　血汗通流佛見憐　今目青蓮華目現　三峰家事少安全

　　諸仁者山僧從爐錘裏煅煉一回終然濟不得個恁事不過紀恩紀事而已大展三拜

　　梵宇

　　山門

　　飛來峰三字(恭摹　宸翰重鐫)

　　雲林二字(恭摹　宸翰)

　　禪門法紀四字(恭摹　宸翰)

　　鷲嶺龍宮四字(恭摹　宸翰重鐫)

　　涌翠披雲四字(恭摹　宸翰)

　　春淙亭

　　瀑來亭(道光乙酉荷澤何斌書舊名瀑雷亭)

　　冷泉亭(甲子冬日梁同書補書時年八十二)

　　翠微亭(道光乙酉長白松齡書)

　　天王殿

　　最勝覺場(錫山龔勉書)

　　大殿

　　大雄寶殿(重建高十三丈五尺道光八年四月十六日落成)

　　法堂

　　高提祖師(杭州等處織造陳秉正書)

　　解脫佛法(雍正四年孟冬浙江巡撫李衞書)

　　正法眼藏(王時敏書)

　　如來正印

　　方丈

　　慧力重光(乾隆丁酉秋九月撫浙使者陞任湖廣總督三寶書)

　　直指堂

　　客堂

　　仙嶠雲歸(巨濤書)

　　梵香閣下額

　　名山慧業(晉陵錢維城書)

　　看月樓(巨濤書)

　　青蓮閣

　　華嚴閣三字(雍正九年歲次辛亥孟夏宮保尚書李衞書)

　　嵩華翠嶺(乾隆二年丁巳四月西川胡瀛書)

　　水陸堂

　　天香法界(乾隆己酉嘉平月徐觀政書)

　　曇花深處(同上)

　　普賢閣

　　正等覺(何咸書)

　　靜寄

　　聯燈閣

　　雲林經藏(嘉慶庚午吳門石韞玉書)

　　大悲閣

　　雲隱書藏(嘉慶十四年阮元題)

　　千佛閣下額

　　千江明月(浙江布政杜官清書)

　　萬峰直入(浙江學政潘世恩書)

　　伽藍堂

　　功參亭毒(雍正八年住山沙門智廣書)

　　鷲峰屏翰(雍正八年王國賢書)

　　祖堂

　　徧界香浮(梁同書書)

　　塔院

　　慧日塔院(射州宋曹書)

　　永鎮靈山(弟子王時敏書)

　　功垂寶地(康熙三十四年季春浙江總督朱宏祥書)

　　慧日高懸(康熙七年戊申原總兵周方蘇書)

　　法壽堂(忍山道人書)

　　經書寮(晦叟書)

　　補梅軒(阮元題)

　　守正樓(徐觀政書)

　　補雲軒(了緣頭陀題)

　　禪堂

　　選佛場(王時敏書)

　　祇園房

　　松靄(梅昌言有松篁發春靄句取以為額竹垞居士朱彝尊入分書)

　　紫竹林(海甯陳世倌)

　　法施勝因(董其昌)

　　施無畏(九沙萬經)

　　棲雲軒(趙仲穆大小皆篆)

　　妙應閣(三字華亭陸祖修書)

　　香積度門(九十五翁陸樹聲題華亭董其昌書)

　　淨業堂(三河孫隆書)

　　祖席重恢(儀部郎黃汝亨題)

　　古香堂(夏時書)

　　九蓮堂(無所住菴丁敬書)

　　借秋閣(華亭陸祖修為匡友願海二道丈題)

　　緇流狷者(湖山長雲間沈匡濟題為無新上人)

　　敕賜雲林寺募化重建大殿緣啟

　　釋律明(德慧)

　　浙杭西山北高峰即郡誌所載武林山者是也山之麓有慧理道場古靈隱寺在焉粵自東晉咸和間慧公由西竺至此讚山水之奇絕與西鷲相似遂名案山為飛來峰意若西竺之小峰飛來住此故名遂建兹寺厯唐宋元明以來人物之代出寺院之興廢不可詳舉至我朝順治間寺景蕭條舊僧不忍棄置商同鄉紳耆老請我具德祖和尚來寺寺雖中興功實重建迄今殿宇崇高佛相雄偉誠大江以南一名勝前剎也曡荷翠華臨幸宸翰頻施凡車轂往來無不登臨游覽焉詎於嘉慶二十一年八月間因殿西側觀音閣不戒於火致將大殿一時燬去當蒙撫憲大人楊附片奏明仍著寺僧上緊募建以復舊觀等因在案伏思雲林為浙江之首剎而正殿乃全寺之要區兹經燬燼切歎坵墟既不特晨昏功課朔望祝釐之無所凡官憲士民瞻拜者亦悼其失憑衲律明延逢至此分應遵飭上緊叩募爭奈僧盈五百與往來挂單食指浩繁謀食不暇特派同儕各路分募俾襄大舉尚望十方善士五福貴人慨賜矜全咸捨珍財共成善果佈金錢於勝地解厚橐以多施庶令鳩工庀材經營有日行見岧嶤紺宇仍還千古之舊觀卓偉金容復煥一時之新相謹疏(嘉慶二十二年)

　　敕賜雲林寺重建大殿募緣疏

　　釋儀清(聖川)

　　葢聞大地山河本四輪而常轉普天日月厯萬劫以增輝經馱白馬記洛下之伽藍相衍青鴛說須彌之蘭若巍峩金剎炳煥琳宮結緣願者因創始既垂不朽樂成功者力更新敢懼維艱浙省雲林寺者古名靈隱之山夙昔叢林之首東南都會惟此稱雄西北浮雲於兹集瑞真欲界之仙都塵寰之淨域也詎意歲當丙子月屆中秋忽遭熒惑之威星馳電激倏盡如來之界霧歇煙消衲(儀清)衋傷大廈之焚如痛憫諸天之闃若計其建造朱提非十萬而難完算彼功程白鏹豈錙銖而能積惟有虔誠叩募立志重興溯維昭代之初元亦被炎精之肆烈時則住持僧(宏禮)殫心力之勤發人天之願頓成華構之觀大啟靈山之鎮聖祖仁皇帝高宗純皇帝鑾輿屢幸賜物頻頒御札飛毫動雲霞之氣象天文表額煥星斗之昭回遂厯千古以常新咸仰三垣而快忭兹則禪心映月年年頌帝道之遐昌海水澄波歲歲祝皇輿之鞏固雨成多寶信佛力之無涯雲護重輪合天心之有眷兹於二十三年十一月荷蒙皇上賜給大殿工料銀一萬兩爰作建修之費誠為極大之恩聚億萬姓黃頭白首而懽騰會十一郡鄉宦紳耆而舞蹈但蕆工則尚期佐助故帑項暫請存司駕海為梁重建香雲之宇成裘集腋大開甘露之門積十萬外之金錢復二千年之院宇惟望大邦貴宦省會名賢作喜捨之檀那成樂輸之護法爾昌爾熾願分布地銀沙立德立功樂灑彌天玉雨竚見龍鱗棟起居然花散維摩雀目窗開依舊風清羅漢謹疏

續修雲林寺誌卷二終


中國佛寺史志彙刊第 25 冊 No. 23 雲林寺續志


續修雲林寺誌卷三

　　檀越

　　錢塘趙夢祥捨田碑記曰

　　予兹年六十有五矣憶自幼就傅讀書稟資椎魯比長習舉業弱冠後始博一衿斯時父母俱存予切思稍得寸進榮我父母庶不負生育教養之恩無如困躓場屋偃蹇半生俯仰之餘愧怍良不淺也父卓齋府君於乾隆乙卯歲四月見背予仍偷生人世日惟以不得顯揚府君為已恨嘉慶丙辰春予即敬謹擇地歲之十二月卜葬於留下大嶺金鐘山之麓母黃太孺人歲在甲子時年七十有七予常瞻依色笑竊見其精神康健飲食如常因欣然援例太學思就北試不期事未果而母病目且失明遂至抑鬱成疾壽終於丁卯三月噫予之隱痛無窮期也戊辰冬即合葬於先考之墓由是功名之心淡然矣予娶婦章氏身多疾病生一女後遂無所出父母在日屢廹予置妾以為後嗣計予私自嘆曰我不能顯親揚名已為不肖予即有後亦安望其賢且能也是以惟唯唯應命而終不果從歲癸酉十月予婦亦歿予亦急為之葬焉至此而子息之心更淡然矣既而思之無名不彰無後不孝罪重孽深將何以逭因思予自兼經營數十載稍有積蓄予婦歿時將所有已貲集胞姪十餘人一一酌量分與無忘一本餘則留置田畝以奉祭祀惟是置田一事非誠實精明者未敢輕託是以曠延時日今春三月有同里徐公宗魯於公誠天何公聖懷皆先考莫逆交不期而遇談心永日見予鬱鬱而問焉予即剖其心腹之事而告以故遂即長跽請託此三人本樂成人善而又憫予志之肫誠皆嘅然諾何幸默叨庇佑不一月竟得紹興府蕭邑二十都白露塘邱家橋同在制字號內民田三十五坵計田九十二畝三分零六毫急來告慰予欣然拜謝日予之素願遂矣微三君子之力亦安能玉成其事耶惟念向日所留存者因他用而不能滿數予乃傾其所有以付齊田價當即過戶完糧投納契稅共計制錢肆千捌百千文竊思田畝得之固難守之更難是以立願將此田永遠捐於西湖雲林禪寺常住際此年豐歲稔每年得收縣市斗晚稻租米壹百零壹石伍斗柒升以供大眾一粥之助伏冀方丈屆予考妣及予婦生歿忌日不忘超薦無負予志聊以報生育教養之恩於萬一云爾

　　嘉慶己卯四月八日夢祥記

　　禪祖

　　在瞻元禪師

　　蘇州震澤縣人氏自幼喜聞母氏口誦佛號至七八歳時亦能侍誦真宿具善根人所不及年十歳自願出家於龎山妙智寺依西嵐老宿為師嗣受具于雲林巨濤老人并傳心印千七百則公案一一深究于乾隆十八年繼主法席七載蒙高宗純皇帝幸寺賜紫衣一襲及香金等師兼善唫咏詩稿語錄若干卷皆未付梓世壽詳於塔銘塔建北高峰麓名曰耐亭塔所同門弟宣信為之銘

　　禹傳源禪師

　　海甯州人氏出家于本州崇教寺幼而頴悟究習儒業博通釋典年甫弱冠蔬食布衣誓為佛子父母許之後捨俗出家即持戒律從巨老人咨受禪理於乾隆二十四年主持方丈二載退居靜室有年終日禪課之餘吟哦為樂事嗣法者十餘人所著諸稿弟子俱欲付梓師怏怏然曰昔初祖東來不立文字我等如許饒舌恐為後人覆醬瓿耳遂不果其事乾隆某年秋忽示徒曰我所願歸安養耳飲食頓減至旬餘書畢彈指而逝

　　印圓泉禪師

　　湖州府烏程縣沈氏子出家於雲林祗園房年滿二十受具後心專戒律日益精究惟蒲團竹椅作為消磨歲月工夫巨祖延為首領乾隆二十五年推舉直指堂頭四載退居本房壽得古稀結跏而逝

　　玉山琳禪師

　　蘇州府吳江縣人氏出家于全福寺受法于巨祖凡寺中首領一一網維機鋒迅利得巨祖奧旨可稱入室弟子乾隆二十八年春雲林虛席蒙浙江撫憲熊公并文武各憲闔郡紳縉洎兩序大眾公舉主席據室云者是我乃祖乃父拈烏豆子換人眼目憑他道德力挽頹綱重光祖道之所情知今日迴避不及又被業風吹轉露頭露面承伊嫡派兒孫不敢攺腔換調若是依樣胡盧一向目視雲霄從不辜負自己拈主杖喝一喝云試看拔劒攪龍門下座三十年閏二月十日蒙高宗臨幸寺中迎鑾并賜物件時奉各憲兼任法喜寺師以事繁辭院閉關習靜三間茅屋七破蒲團於三十七年夏法兄淡山和尚告退院事兩序大眾復請主持兹寺三載嗣法徒十有餘人著有玉山語錄行世壽得花甲餘塔建本山

　　淡山旵禪師

　　南京江甯府上元縣人氏出家于萬壽寺工詩書參訪名山至雲林適巨祖上堂垂釣師禮畢遂問鷲峰既能飛來因何終日不動答云等個人來進云何時飛去答云大事未明又進云初祖一葦航來不立語言文字今日和尚有何法說答云提起提起放下放下遂禮謝云天人一切皆歡喜晝夜六時恆吉祥即侍巨祖為記室數載得盧行者舂米工夫巨祖授衣缽真傳為三峰五代孫也篤意釋典暇攻儒術於乾隆三十五年住持方丈三載一日索筆書云生也空來死也空不知南北又西東泉臺不論貧與富只問陽間六字功擲筆而逝

　　燦光照禪師

　　湖州府人氏出家于仁和縣滿月菴少游京師乾隆五年蒙高宗開建皇壇授戒師遂圓具也嗣後出都至雲林巨祖授職多年凡詩書佛事皆出師手即為囑咐乾隆三十九年主席方丈至四十七年重修大殿而辭院事嗣法徒三十餘人未祝髮徒皈依雲集後得無疾而終

　　顯微慧禪師

　　嘉興府石門縣董氏子出家于杭州府仁和縣下水陸寺依徹源老和尚脫俗受大戒於雲林燦祖於禪教二宗參訪殆徧遂得燦祖之衣缽職任班首乾隆四十七年主持方丈至五十一年退院本寺靜養有年無疾示曰兩拳打破塵埃擾一杖曾挑芒履歸結跏而逝

　　大千禪師

　　諱重照號竹堂海昌許氏子也披薙於永福寺乾隆丙午主講雲林得法于澹山旵禪師庚戌年恭逢高宗純皇帝八旬壽誕奉撫憲奏明進京祝壽敬禮無量壽佛懺欽賜藏香福字黃縀等物辛亥孟夏退居滴翠軒圓寂於嘉慶十二年六月十九日酉時距生於乾隆甲子年十二月二十五日午時壽六十有四

　　振修瑞禪師

　　海甯州人氏出家于蕭山縣關帝廟得在祖心印於乾隆五十六年主席方丈至五十八年退院辭眾念佛而化

　　元瑞密禪師

　　嘉興府秀水縣人氏出家於真如寺記莂玉祖自幼一目數行穎慧過人本分以外兼工書畫乾隆五十八年兩序大眾恭請主席兩載凡筆墨不輕為人作世故罕見壽得七十有三嘉慶六年秋偶得微疾月餘具浴更衣書曰

父母未生以前　不知何形何迹　父母既生以後　今日臨命呼吸　任他黃金尊貴　總不如南無阿彌陀佛

　　書畢趺坐而逝

　　德恆恩禪師

　　嘉興府石門縣蔣氏子兒時聰慧異常稍長父母願捨出家于杭州仁和縣仙靈寺依師肄業常於經懺句中深領妙旨年壯至雲林受具足戒留常住授頭首之職暇惟靜坐觀心故凡所作絕無輕忽因嗣印祖之法于乾隆六十年憑眾推出為法王座主在位未及一載因其專任治生故多勞悴遽忽示疾抺浴更衣索筆書偈曰

一三五七九　生死如翻手　去來無所從　蝦跳不出斗

　　書罷擲筆而逝

　　志安秀禪師

　　浙江湖州府歸安縣人氏出家于本縣正福寺依師即現僧相年二十餘來雲林受戒發明毘尼大義自甘苦志不忍踰矩留於常住執事多年無犯得禹傳老人導其入室親為印證于嘉慶元年主持方丈三載嗣退養於千佛閣師深心渾厚本分之外不加毫末老囘正福寺遂終於二十二年壽年五十有九嗣法眾門人迎龕歸雲林塔建北高峰麓

　　道隆覺禪師

　　嘉興府桐鄉縣王氏子從幼出家杭州錢塘縣雲林寺祗園房依師習禪歲壯在本寺圓具因人才出眾心志不凡遂得禹祖付受心印於乾隆五十年適上天竺法喜寺虛席蒙各憲點充此任至嘉慶三年兼攝雲林方丈至四年示疾年壽六十有四

　　心安中禪師

　　浙江湖郡烏程縣翔翱村王氏季子生於乾隆九年九月十六日子時甫生三歲時喜趺坐合掌有韜光位三師過其門見而異之謂其父曰此子大似佛門種子他日定為梵天之精進幢也父曰稍長當捨出俗至年八歲果來從位三師出家至十八歲除染依師講習有年僅明心地俄承外護崇奉重新韜光寺貌尋受戒于報恩寺弼山和尚歸受雲林顯微老人之法至嘉慶四年四月眾推主席兹寺方丈後仍退居韜光於十一年正月二十一日沐浴更衣命門人輩焚香點燭趺坐合掌念佛至戌時奄忽而逝世壽六十三歲僧臘五十六歲龕葬於龍門山

　　德山如禪師

　　湖郡歸安李氏子出家於邑中寶寍寺依性榮老宿薙染後住雲林參顯微慧禪師有年遂嗣授記莂於嘉慶四年夏蒙大中丞玉公舉主兹寺方丈輪奐重新禪門振作後退居本寺至道光元年十二月十六日偶染微疾旬餘起作偈云

六十六年飄蕩　前後中間一樣　若道今歸何處　龜鼈緣墻而上

　　擲筆而逝嗣法者十有餘人塔建於龍門山麓

　　性宏潤禪師

　　心在和尚法嗣嘉慶十年主持方丈半載餘

　　淨一禪禪師

　　浙江嚴州府桐廬縣人氏出家于環翠菴受囑大千照老人于嘉慶十年主持方丈三載退養於觀音殿示疾于二十二年

　　若水來禪師

　　江南徽州府歙縣劉氏子壯年厭棄塵俗願入空門來依雲林元瑞密老人薙染即於本寺具戒自肯深研律中義味故每誦戒不輟而兼潛心宗教即承密老人之咐囑于嘉慶十二年大眾請接雲林方丈之位初則堅辭三請而後勉然從之無何嫌住持事繁心向外應恐失內照之功十四年即退而養靜於慧日塔院晝夜精修㴱得念佛三昧嗣因身力漸衰自知幻軀將應脫落遽于道光元年辭世壽六十有六召門弟子遺囑後事羣弟子問曰師今棄此何歸答曰無明暗處聲絕而逝

　　品蓮月禪師

　　號藕船江南揚州府江都縣徐氏子一十八歲出家年滿二十來雲林求戒戒相既圓堅持無犯窮研教典竟入悟門其所工蘭竹㴱得所南翁之旨時與筆墨交者惟揚州八恠之一吳貫之名唯者是也師兼精琴理其所作詩詠書法別有逸趣依志安秀老人而獲證也於嘉慶十四年眾舉主持方丈於十六年退養于千佛閣禁足禮華嚴經禪課之餘惟翰墨鼓琴為樂耳且得禪理功深心多解脫故所有詩句語錄均不收集瀟洒一生臨終談笑而逝壽年六十有六

　　惠周慈禪師

　　浙江嘉興府石門縣王氏子出家于本縣羔羊寺東房依師修學尋至雲林受具足戒即任寺職苦志清心煉磨有日徹悟無生之座也師條陳得緒導眾有方其風範之規真堪紹隆三寶旋即退居於十八年惟日以禮誦亦解吟咏時能覓句自遣于道光五年示疾召門弟子曰吾欲化去爾曹切勿悲傷口音纔絕撼之不動而已逝矣壽六十六歲

　　朗緣和尚

　　諱律杲德恩老人法嗣於嘉慶十八年住持方丈三載現住法喜寺方丈十餘載

　　定蓮凝禪師

　　浙江杭州府餘杭縣嚴氏子自幼出家于本府錢塘縣集福菴依師講修懺法而兼及經教年餘二十來雲林授三壇大戒遂留職事一心勤慎絕無掛誤餘閒神留宗教一日靜坐忽嗅罏香恍然而悟曰者個元在這裏得法於惺一初老人於嘉慶二十年紳耆洎兩序延請而登兹寺方丈位也于二十一年登座說法辭眾化去壽五十有六

　　研菴和尚

　　詳後

　　德慧明禪師

　　江南常州府宜興縣劉氏子幼喜清淨二十二歲父母雙亡捨俗出家於本府荊溪縣六峰菴親師五載稍會禪理具戒于鎮江府丹徒縣金山江天寺歸即辭師來雲林挂搭遂授職多年嗣承大千老人之法參叩緜密頓明心地旋陞座于嘉慶二十一年間蒙撫憲楊公命任住方丈僅於本年冬身亦無病將知湼槃召眾示偈曰

唯此一事實　心迷難着跡　餘二則非真　塵空無分別

　　壽年六十有六

　　聖川清禪師

　　浙江嘉興府桐鄉縣沈氏子幼依本省杭州府錢塘縣昭慶寺經房性謙師出家既壯詣雲林學律忽悟三千威儀八萬細行均從律起上來諸大祖師無不以此精進而得成道者自此醉心律部雖力殫神疲不改初志俄因若水泉老人知是法門龍象授與衣缽于嘉慶二十一年大殿被災後方丈虛席迨於二十二年春蒙各憲之命而任方丈之職自此日夜周章計建大殿即行疏叩十方于二十三年冬蒙內庭恩賜帑銀壹萬兩欽命重建又感趙檀越願捨齋田九十餘畝其志固在復興身任過勞日漸減膳誰知大願難酬竟於二十五年冬病入膏肓而召大眾說辭世曰

者個原無名相　能為法王大將　面南觀北工夫　此日始知方向

　　說畢右脇而逝

　　心在□禪師

　　印圓老人法嗣於乾隆五十一年住法喜寺方丈五載

　　心一□禪師

　　大千老人法嗣於嘉慶四年住法喜寺方丈四載

　　友三戒禪師

　　顯微老人法嗣於嘉慶七年住法喜寺方丈十一載

　　竺軒安禪師

　　法嗣住安隱寺方丈數載

　　寶林鑑禪師

　　浙江嘉興府人氏幼通儒釋之典壯則負笈來雲林具戒依玉山老人座下扣决心要而得通明一切遂承嗣也餘閒工寫梅蘭親受一泉老人指示而得畫名後於乾隆五十五年出世主持勝果寺方丈至嘉慶十年退院壽七十歲將衣缽付與品高

　　品高峰禪師

　　兼命繼主其席師俗杭州陳氏子承師之學亦善畫梅故得師資道合真所謂明月梅花師若弟子也於嘉慶二十五年退院即於道光元年患疾不起服藥罔效而終世壽五十七歲

　　道先悟森禪師

　　松江府華亭縣陳氏子性多靜默雅喜坐禪師與懷清老人參論個事頗為稱理遂受記莂也旋將遠近同志知是禪門飽學內外首領無不紀綱辭懷老人參訪名山十有餘年嘉慶二十年間復來雲林延為首座之職凡冗中佛事皆師秉拂也師靜養於普賢閣除佛事以外終日杜門不出著有詩稿語錄若干卷忽于道光九年九月四日索筆書偈曰

這一隊無用漢子　在人間六十六年　將千七百陳爛葛藤　覆去翻來　言三語四　咄　今朝撒手歸西去　兩袖清風明月囘

　　寂然而逝師法嗣見初號懶堂精篆刻晶玉陳㬅生司馬甚契之

　　體純大師

　　諱潔號粹白江南吳江縣柳氏子自幼出家於雲林妙應閣依昇達象禪師脫白後隨師主席京都方丈日結詩社與名士大夫往還唱和至道光初年南還養靜本房凡故舊出京過訪辭不納惟鎮浙將軍薩宥阿常許過從而請决禪要也然師與小顛學誠相埒顛師詩酒生涯著名寰宇師則性心無礙枯寂空山世誰知之哉于六年夏減膳旬餘遂作偈曰

卌年功德兩茫然　想被前程業識牽　今用金剛王寶劍　一揮斬絕死生緣　生來死去總分明　老病猶能自遣情　忽地一聲參已透　便應一一了無生　一點向人瞞不得　石龜脫殻事何如　可堪常口光中樂　定裏身心了幻虛　萬事雲烟榮𥈋眼　百年榮辱不關心　平居自信塵緣淨　久約慈航直到今　靈明湛寂家中寶　罔象撈空海底針　紙上任君拈頌得　圓機逗徹意何深　松鬣驚風鳴萬壑　梅梢得月影逾幽　緣心若不離緣影　何啻虛空釘橛頭

　　畢泊然而逝年六十有六

　　古塔巨濤果禪師(塔在寺中慧日院)在瞻元禪師(塔在天聖院東側耐亭塔)禹傳源禪師(塔在青龍山麓聯輝塔)印圓泉禪師(塔在龍門山)玉山琳禪師(塔在青龍山麓聯輝塔)淡山旵禪師(塔在青龍山麓聯輝塔)燦光照禪師(塔在青龍山麓聯輝塔)顯微慧禪師(塔在龍門山)大千照禪師(塔在龍門山)振修瑞禪師(塔在青龍山麓)元瑞密禪師(塔在方丈後山)德恆恩禪師(塔在龍門山)志安秀禪師(塔在龍門山)道隆覺禪師(塔在龍門山)心安中禪師(塔在龍門山)德山如禪師(塔在龍門山)性宏潤禪師(塔在龍門山)靜一禪禪師若水來禪師(塔在青龍山麓)品蓮月禪師(塔在青龍山麓)惠周慈禪師(塔在龍門山)定蓮凝禪師德慧明禪師(塔在青龍山麓)聖川清禪師(塔在青龍山麓)有三戒禪師(塔在龍門山)惺一初禪師(塔在龍門山)(三十四世　尚)巨濤果燦光照顯微慧心安中德山如見能謙有三戒玉山琳寶林鑑品高峰元瑞密若水來聖川清在瞻元振修瑞惠周慈(三十五世　德)(三十六世　重)(三十七世　律)(三十八世　儀)印圓泉德恆恩朗緣果心在□性宏潤淡山旵大千照廣浩海惺一□淨一禪定蓮凝德慧明新明誠禹傳源志安秀品蓮月道隆覺竺軒安□□□

　　世系圖

　　釋達受(六舟)

　　三峰支派為漢月藏禪師由江蘇之虞山三峰至雲林自立之門戶也故曰三峰家自藏祖以下法派孫厲兩志已載各有失收因世遠年湮無從細詢備載今從巨濤和上之下始分為六支定例充此任者由六支議舉六人拈鬮以定甲乙輪流繼主是席此世系圖凡直綫下者俱是六支正宗綫之偏傍下者或分出別院者主席或寺所屬院者主席以及將來俟鬮者此三等皆書小字別之凡同儀字輩頃就知者錄入餘俟再補

　　住持年分巨濤(雍正十年接乾隆三年復住十八年退)在瞻(乾隆十八年接二十四年退)禹傳(二十四年接二十五年退)印圓(二十五年接二十八年退)玉山(二十八年接三十五年退三十七年復接三十九年退)淡山(三十五年接三十七年退)燦光(三十九年接四十七年退)顯微(四十七年接五十一年退)大千(五十一年接五十六年退)振修(五十六年接五十八年退)元瑞(五十八年接六十年退)德恆(六十年接本年退)志安(嘉慶元年接三年退)道隆(乾隆五十五年接法喜寺方丈嘉慶三年退本年接雲林寺方丈四年亡)心安(四年接本年退)德三(四年接九年退)性宏(九年接十年退)靜一(十年接十二年退)若如(十二年接十四年退)品蓮(十四年接十六年退)惠周(十六年接十八年退)朗緣(十八年接二十年退)定蓮(二十年接二十一年退)見能(二十一年接二十二年退二十五年復接)德慧(二十二年接本年退)聖川(二十二年接二十五年退)素風(二十五年接本年退)

　　以上諸方丈接退年分係查萬年簿并碑記以此為准也

雲林寺續誌卷三終


中國佛寺史志彙刊第 25 冊 No. 23 雲林寺續志


續修雲林寺誌卷四

　　語錄

　　五代清聳禪師法語

　　杭州靈隱清聳禪師參法眼眼指兩請師曰滴滴落在上座眼裏師初不喻日後因閱華嚴感悟承眼印可上堂曰十方諸佛常在汝前還見麼若言見將心見將眼見所以道一切法不生一切法不滅如是解諸佛常現前又曰見色便見心且喚甚麼作心山河大地萬象森羅青黃赤白男女等相是心不是心若是心為甚麼卻感物象去若不是心又道見色便見心還會麼祗為迷此而感顛倒種種不同於無同異中强生同異且如今直下承當頓豁本心皎然無一物可作見聞若離心別求解脫者古人喚作迷波討源卒難曉悟(見指月錄)

　　豁堂法語

　　釋正嵒

　　靈隱具和尚讚

鐵硬手　鋒快口　放行則倒岳傾湫　變幻則移星換斗　直得四海翻騰　五湖奔走　四殺雄大振門風　三玄要丕揚家醜　不惟開已之瓊花　且復留欲謝飛之靈鷲　夫是之謂聖恩諍子　叢林魁首

　　靈隱重建鐘樓募疏

　　竊以耆闍小嶺原從天竺飛來靈隱禪叢始自理公拈出煙雨樓臺六代之規模未墜晨昏鐘皷諸天之號令長新其間雖遭刧火暫輟空雷幸蒙張冡宰之宏持得延通法師之載造爭奈家賊難防復飽蠧蟲之腹門賓共弔徒貽燕卵之憂苟非機先一著准備方將必至末後數椽郎當不少雖閻羅老子殺人刀猶難自免則地藏比邱活人劒何用渠為據屋裏事原該我輩關心縱路上人也要大家出手但糧逐軍興須有胸中完竹法隨緣起安能舌底生蓮若欲功期可必無如事擇易行要知步步皆金只在針針見血始得大地春囘再發已枯之木空山雲起重吟久臥之龍至乎秋高響落根塵之境一空夜半敲殘夢覺之關兩破則不離耳目之間直透威音那畔可謂種麻得粟不唯贈李還桃所願見聞隨喜一枝纔動百枝搖大小相融少許亦如多許福事到意來凡有熱腸難坐視拳堪落處幸逢好手共彰名

　　書冷泉送別詩後

　　憶在癸未之秋温公于石以進士選徽李南歸就道訪舊于杭之北峰余酌冷泉而餞之亭上贈之以詩別去二年公以大義死於官至甲午秋去與公別者十二年去公死者十年矣時余在三峰適閒居檢藳見中有行將觀子太平業可勿疑余謫墮人之句殊大不類蓋唐之李公長源見懶禪師於衡陽宋之錢公若水見陳希夷及老僧於華陰懶師老僧各以二十年宰相許二公更加錢以太平之記李夜聞懶清嘯先悽激而後怡悅曰師必謫墮中人也夫李公天下士不必懶師始識老僧雖不知何如人然以希夷信亦不必錢公始識惟懶師非李公老僧非錢公皆不能識也余庸人也安得公之如李而識之俛而深惟竊有似之者惟一懶耳然此又余膏疾即愛我如公不能療此豈公所取我敢望以謫墮見目乎是公不余識也至若李公太平不及錢公功業過之今温公不惟無李公之功業并非宰相不惟無錢公之太平返歿於禍難是我不公識也余詩用事豈不悖乎既而歎曰使公不遇禍難與錢相反則公之大義亦何從而並李不朽耶雖然使公不死必隨所處之治亂皆當各有可觀即為太平宰相亦自有不同時人之泯泯汩沒于榮利者余因有以慨夫今之出世者既棄其所最親極重而不事其實從朝至暮思千計百惟喧熱是務陽則假題法門陰則實為榮利以此視彼俗士不若况能以道自任耶然終其身無倦者惟勤有餘耳以余之懶較彼之勤其所成就固遠不相到然其塵勞苦惱庶得有以少息如放翁所謂天欲放閒先與老人因見懶悞稱高之句則公之所以識我將無是歟則余與公之相識得果之味而略果之色可也事何必確

　　靈隱月用禪師塔記

　　為靈隱書記月用禪師靈骨入塔湖著聖明山飛龍鳳地靈斯效人傑是生恭惟明寂月用禪師斐公少挺拔俗之韻十五年高視橫山早負絕倫之才數千里喧騰藝苑持論惟公不以喜怒為毁譽投分非黨不以附離為親疏濁流清流二俱不足以溷真是指非指一往無勞乎置辨把臂入林半是狷者狂者無心合道豈問儒耶釋耶良由胸中無物故能腕下無塵善泄嘻罵為文章時吐性靈為吟詠礪坡叟石公瓜牙褫剝班馬之優孟鼓謫仙放翁罏炭捉敗漢唐之汞銀但行空天驥非芻棧之可羈不世祥鸞惟雲霄之是舉且夙有奇情願言秃老爰就魔宮以揮智劒從鬼國而入慈門方藉鋒開筆陣直掃邪宗湯沸研池深溝法壍奈何數不待期天不衞道致使若人云往有識興嗟所賴名無偽立得建歳寒霜雪之標交不苟同能感有道死生之誼往者曾為嵩明教祖塔捨舊山以歸永安今則竟就古先生西鄰卜寂土而近靈隱可謂觀果知花報施不爽舉函索蓋人地相宜惟是千生鑄就一具富貴性底舌頭雖饑不喫宿食百刧帶來兩隻貧賤相底手掌寍困不使他錢把無孔籥炊烟現乾闥婆半空樓閣將無粒米煮飯撒維摩詰平地珠璣這箇希奇物件古怪東西即今落在顯寍手中要且向何處馳騁神通展施伎倆不見道你有拄杖奪卻拄杖你無拄杖與你拄杖你還甘也無以拂子作圓相送入骨具云龍得水時添意氣虎逢山勢長威獰

　　與許借庵居士(戊子)

　　靈隱法席賴妙師唱導頓令千秋祖令一旦斬新所謂臨濟法道大行吳越之間者不基是乎竊惟萬峰老人平生為法之心於此足以仰慰居士夙宿宏護之願亦足以雅酬矣更喜入門一著居士即以甫田為福田使一切人落在第二尤屬快舉但妙師慣用借句明公竟致平日膏肓攢簇不得然致病之由山野實不能巽責愧無神力變大地作黃金使之花開枯木只索遠請晉陽之師望為答一轉語庶不死在句下耳

　　復靈隱剖玉首座

　　鷲嶺珠泉相去無幾乃越夏徂冬促膝之緣甚寡時方以此為悵既復杖笠飄然益使追晤無從其割情之刃抑何勇乎雖道人行徑如火消冰非世間刺刺臨歧者可擬然座下有千里之行動成累歳之別曾未一具威儀入告方丈恐座下於此亦未有安則區區省覲似不能闕然於新歳也悲今法季塜狐竊北斗之光沐猴登衣冠之場左右當老人屬望乃能獨立遠引其高節謙光固足以媿末流而砭增慢苐據我輩本分自有可行可止一條聖賢大道其視負青天揭白日者猶硜硜乎其小哉矧紛紛齷齪輩曾屑與之爭白黑乎靈隱法道日隆正恨成褫乏人座下豈能高枕竟以一紙之使以塞眾望耶

　　奉靈隱具老和尚

　　頃違杖侍久失候敬竊惟和尚為眾過勞似宜攝養故凡得已之文概就節簡不敢加煩無已之思惟願和尚安隱少惱以堅法幢使直指祖堂一新兩浙聖恩道化獨振諸方則某冷舍廿年籌紆置壘破堂七載守類抱關其深衷密願於是乎為不虛矣故雖背中非人闞室之戈身遭異已排墻之壓亦所甘焉小子璨生叨溉秀末荷噓枯嗟乎業重福輕志長年短固云死生無憑彭殤妄作其如玦珮之器未就以致追琢之功罔酬感念交并慚歉莫寫謹此布意并代面頌

　　賀晦山法弟新住靈隱

　　頃蒙垂照不擇污潢已見真公之於南老非他人可及兼洒楊瓶濡我魚陸誼甚原鴒諷咏何極靈隱祖庭故五大禪剎之一山川人物實甲海內蓋自晉理公而厯一十五朝五焰更暉如日月燈明傳光無盡餘列十科而登高僧傳者勿算奈於成宏以降法運頹瀾非止參士無歸即雲水簞瓢求一食了不可得愚童齡入山每覩餐風藉草之士念昔憮今輒思所以安之而力莫能逮愧歎無已後見天山老祖於淨慈便能簡點玉石謂此勝場非得正法眼有力大人不能起二百年墜緒已承檀護寺眾謬以破堂見委因假此守靜以待賢者致感山友谹公及諸耆彥雅意萬峰恭請雲門和尚至期赴院連雨忽晴法座纔敷喜登靈鵲一時瑞應道俗喧傳由是湖海浩歸鉢指動以萬計爐鞲宏開室籌莫數羣材效用信施雲臻未幾百廢一新傑出浮幢海剎但恆情所慮多謂物極必變太盛難繼或引天童之寮宇迄今空者什幾日久雨雪磚瓦補易猶難况近省會其間供應接待交際徭役守成之難不更倍於開刱耶然天人之應既有其開便有來者昔吾弟方首眾時杭之紳掖共得我心之同早有成望於座下故今一十九年果應期而得環錫雖在人則積修之依報在地則當興之嘉會惟是厯代祖庭獲傳吾宗正脉讖應滹沱道行吳越以副愚平生願望故方處憂患不禁合掌北高峰下稱慶莫能巳也兹緣還山未即先命下執事代為布意萬惟為法為人省節餘勤以專錘煅無任祝切

　　晦山法語

　　釋戒顯

　　濟顛本傳敘

　　維摩云菩薩住於生死不為污行而布袋濟顛酒仙蜆子竟為污行者何耶良以既證果人欲度執相凡夫不得不隱聖現劣故也濟顛本天台羅漢示跡塵中出家靈隱繼遷淨慈蹤跡最為奇特予嘗謂因中果地二種行事迥不相同果地中人示為污行便顯神通貌混凡夫旋彰靈異決不與癡闇愚夫同一顛倒而迷惑也今以因中人冒果地相不過獅蟲狐種敗壞僧儀而已何足為正人所齒錄哉近世有等魔禪口說宗教妄餐酒肉以為吾學濟顛也此雖可學而濟顛來蹤去跡種種奇特能學否耶濟顛示夢太后口吐金佛乃至觸境逢緣現種種神通三昧能學否耶濟顛錦繡蟠胷出口珠玉盡大地儒釋皆讓一頭地能學否耶此不能學而徒學其餐酒肉一種真泥𧉮學龍必至全身敗露識法者懼矣濟顛行實杭地則有小說語雖近俚事事皆實余門人毱堂刪其俚俗彙成本傳以流通道俗則又為靈隱淨慈增一段佳話也

　　臨濟正宗第三十三代顯甯梵音詠禪師塔銘

　　臨濟法道至太白而重興嗣太白而令行吳越大振海內者厥惟三峰三峰下十二人皆宏揚濟宗負大聲望子孫步武繼繼繩繩獨顯甯澹予坦老和尚嗣法無人靈應先師具老人性敦友愛誼重繼絕力鍛二人續其後一曰仁菴義一曰梵音詠兩兄梵音兄初與余同參先師於顯甯繼同省悟於秦郵又分外針芥相契最深師逝六載後法姪祖韶請余銘其塔情與誼其可辭乎按師諱真詠字梵音武林仁和籍俗姓白幼依象光寺祝髮年二十稟具戒於白雀笠菴和尚初依顯甯澹老人迥無入處未幾老人將遷化以衣拂託先師令擇器付授亦猶太陽之託浮山也先師住顯甯師充維那董堂務外苦心參究亦未有省發丙戌冬隨先師至高郵地藏菴結制時先師道望傾動大江南北龍象雲擁先師令參無位真人話晝夜發猛三七後覺身力稍疲值煎藥次忽見藥涌沸五岳兄鼓掌高呌云梵兄要會無位真人話向這裏薦取師廓然開悟頓見臨濟棒喝用處隨進方丈呈解云咬碎楊岐栗棘蓬杖頭吐出威音毒抛向人前知不知咄先師乃曉夕徵詰師酧對無滯蓋用心最細而悟處最真也嗣後侍先師至佛日靈隱温研密諗承事數載透盡法中堂奧先師因念澹和尚末後遺囑惟仁梵兩公係曾親炙克圓前話乃以所託衣拂付授兩兄即令仁兄住顯甯師充普化克符輔佐三載乙未春受普甯請進院次殿宇傾頹僧堂閴寂師往未半載學侣輻輳檀護欽崇師提持佛法外復營土木叢林大概奐然改觀矣時方多故土寇內訌顯甯祖席幾罹兵燹合院耆宿通郡緇素敦請師住師堅執不允靈隱老人曰叢林有難忍坐視耶師不得已移錫進住後二虎朝夕環繞哮吼一月有餘盗氛方息衲子漸集虎亦絕跡矣住持六載四眾歸投道風徧洽癸卯秋忽示微恙圓寂前三日鼻中流出一珠大如豆作琥珀色光爍四表眾爭求供養師索云待老僧自驗看纔接過復投入口中泊然坐化時八月二十六日也師性最慈忍素不與人牴牾同代調和水乳無間所至料理叢席識大體謹細務又入文字三昧深穩精到能穿貫經史法語偈頌皆超出尋常頌麻三觔云

洞山直撒縵天網　信手三觔不用秤　無面金鱗轟霹靂　盲龜只顧定盤星

　　頌龎居士參馬祖云

馬師一口西江水　吸盡龎公萬頃家　拈得笊籬無活計　諸方眼裏慣淘沙

　　頌浮盃淩行婆話云

盡道遭他陷虎機　橫身虎口有誰知　若還不遇趙州老　哭到如今沒了期

　　尖新徹透手眼出格諸方傳誦師與仁菴兄後先唱導響振松堂不負靈隱代囑真臨濟睡虎也師壽六十僧臘四十有幾嗣法弟子四人某某等以某年月日奉全身塔於本山鉢盂峰下銘曰

滹沱一派　吳越令行　松堂圓智　爰闢祖庭　於太師塢　厥號顯甯　澹予坦翁　崛起再興　澹翁西歸　梵兄繼美　虎吼賊消　山門固壘　法說雷轟　僧歸雲委　磐石斯安　頌聲肆起　六年行道　鎮靜不撓　擊塗毒鼓　發王庫刀　兩浙左右　道望日高　何期一旦　覺樹花凋　舍利流珠　堪留供養　一口吞卻　何處近傍　鉢盂峰下　法身無相　更問如何　滔天白浪

　　請天衣乾和尚住靈隱啟

　　伏以逆風飛鈍鳥自慚拙者占先大海趁遊龍應識後來居上高才捷足喜在伯仲之間人傑地靈伫看風雲之會難逢快便驗在目前恭惟老兄石城間氣白社畸人久受印於先師稱入室之真子五千衲之光孝表顯奇能十一載之天衣發明利器弟以無能妄肩靈隱愚不知分類飛蠓之負山位過其才笑醯雞之飲海兹以因緣既滿老病相尋瓜期久過苦覔代以無人虎背難騎每興懷而欲下謬將重任累及老兄非出已私實邀神聽六人而首膺大器三祝而獨攫高標禀佛祖之至公力爭之不得由伽藍之暗點天定者勝人喜眾志以和同實天然而端正愧弟如聾如啞久撑順水之舟仗兄新令新條一整皮寛之樹能別施其照用庶有補於桑榆匍匐虎谿肅迎象駕

　　復靈隱兩序諸兄啟

　　竊以靈山祖席震旦禪關老人騁蓋代功勛海內推潑天門戶絕盛難繼蟭螟焉敢負須彌自見稍明蝘鼠安能吞巨海伏承兩序諸兄徹底婆心多方援手連章累篋呼囘演若之頭異口同音扶上香巖之樹顯也才慚樗櫟日薄桑榆二十年江右楚天頭童齒豁七八區殘山破院拽耙拖犂征塵已倦於津梁隻影惟甘於燕息何期老人成功不處喬遷雙徑之巔重以諸兄推轂惟勤勸返冷泉之席因緣既定推托無門自知進步以非時只得全身而就父直指堂前之三拜恠萬壑之栽根丹陽道上以重宣笑南屏之拍掌歸歟此日業在其中父子聚頭重問三生之石弟兄促榻相依九里之松會面非遙肅函布復

　　復靈隱眾護法啟

　　夙仰眾護法閣下金粟前身匡廬應跡掌擎佛剎譽久響於毘耶力衞燈傳望夙高於公美預靈山而承付囑推願海而矢金湯藉藉高賢稜稜間氣唯冷泉巨剎赤縣雄瞻百四十代祖山雲蒸霧擁三千餘衲舊席鳳繞麟翔况加老人挺蓋代之宏勳闢彌天之法海蟬聯雀起須遴過量之人豹變龍驤應待拏雲之客山野樗櫟庸姿鐺瓢朽質浪棲江楚分老巖阿何期眾護臺推多年之社誼懷我好音屬再至之簡書星言夙駕自憐鈍駑勉試鉛刀久為窮子以迷家喜聽德言而就父藉兹鶴和長瞻有道之光望以嚶鳴更賜如天之翼削函先復領誨非遙謹啟

　　復靈隱各房耆宿啟

　　竊以靈隱巨席列祖覺場海日江潮佳話千年現在三千八百靈山一會儼然喜遘老人功高再造鯨鐘鼉鼓雷霆響徹乎神州畫棟飛翬金碧光浮於赤縣欲求繼席須用搜奇豈意匪材謬加推轂萬壑公之三拜刺腦已入膠盆玅應閣之苦留蝦跳何曾出斗久居窮子復返家鄉雖師命以難違實眾情之過沃時云既至勉爾趨前謹復

　　復武林眾文學啟

　　夙仰眾護法大居士門下儒宗威鳳法苑祥麟竹椅蒲團久受靈山之囑青鞋布襪共推蓮社之賢乘金粟之願輪作冷泉之宏護竊以聖湖雄剎厯祖洪基文喜宗風冠曹溪而傑出瞎堂道望空少室以橫行百四十代之雷轟珠囘玉轉千七百年之電閃虎驟龍驤况經老人巨靈再闢蓋代無雙雙徑重登成功不處欲得拔萃超羣之作須俟金聲玉振之人豈意匪材謬承俯採津梁已倦愧飛蠓之負山分量難容笑醯雞之飲海辭之弗護勉爾請前望魯縞而思穿顧馬鞍而再盻藉瞻有道一聞金玉之音喜遇新知永固宗雷之好謹復

　　在廬山復靈隱眾護法啟

　　葉舟西渡時懷鷲嶺之春片紙南來頓發匡廬之彩正爾金輪坐斷誰知琅簡驚傳五老峰頭笑藏蹤之未密三峽磵口訝問津之有人湖海相存雲天知戴恭惟靈隱眾護法人倫喬嶽法苑祥麟竹椅蒲團夙受靈山之記青鞋布襪久推蓮社之賢矢心牆塹祖庭赤手金湯法窟冷泉鐘鼓再振事豈小緣雲門法道大光端繇眾力兹者念三生之舊好辱千里之郵筒久隔知音儼如覿面就巖中而晏坐豈拒天花聞大地之琴聲自應起舞止以禪扄幽邃法海淵宏自慚榆枋之姿難翥扶搖之翼丹崖翠壁望雪竇以遙辭松食荷衣慕大梅之棲隱孤峰度德絕壑捫心鏌鎁之劍無成能離素匣神仙之藥未就敢躍金瓶是用破壁孤撑雲瓢高挂月明彭蠡如聞六橋風雨之聲翠倚香爐恍見九里松杉之色况兼蘭社重以瑤華然而垂手入廛自知非分種田博飯正合今時身衣蘚苔雖讓西山之座主目朝雲漢暫同南嶽之閑僧癖匪痼於煙霞跡且儕於麋鹿聊云藏拙豈曰養高目前匡頂眠雲伴千巖之瀑布有日泉亭攜手聽萬壑之奔雷時可則決若江湖人遠而心同水乳遙瞻紫鳳敬謝青猿

　　天童三峰靈隱三代老和尚贊

堂堂三代　法中之王　鵬飜虎踞　創闢禪荒　或一條白棒而開疆定鼎　或五家宗旨而四剎雄强　至我靈山　則機神鐵鶻　用驟龍驤　潑天門戶　高跨大方　若非乘仰山夙願　誰能使滹沱冷竈如雷霆之震　而日月之光　咦　祖孫鼎立非兒戲　撥轉乾坤在一堂

　　靈隱老和尚像贊

奮鐵鶻眼　攪毒龍湫　釘嘴鐵舌　鬼哭神愁　雖沒頭腦　卻有機籌　靈山大會　太煞風流　湖海浩歸　座擁五千之衲　付授不苟　名高四百之州　大可笑者　吾輩老弟兄　人人自謂機能陷虎　氣可吞牛　被者老漢穿卻鼻孔　把住繩頭　蝦跳何曾出得斗　咦　除卻簸揚家醜外　更於何處雪深讐

　　靈隱禪堂募重新翻蓋大雄寶殿疏

　　靈山殿閣聳出雲霄體勢嵯峨金碧瑰麗成浙地通天之名勝增武林莫大之輝光不但東南雄鎮誠為海岳崇瞻實先師老人蓋世之奇功不朽之盛業也但以昔年輻輳因緣成功太速亦由匠工蓋法鹵莾不得真傳以致筒瓦削薄雨久而泥水侵椽柳杉太長雪壓而瓦鱗脫節苦四圍之發漏悲聖相以沾淋三十二大士之湧壁立見損傷二十四諸天之寶容漸憂圮坼佛像偕菩薩像以俱危大殿與天王殿而同病若不早圖翻蓋後此愈費經營為此特具因緣敬告十方檀護昔也初經焚蕩平地上湧出寶坊繼殫勤勞一隻手擎來佛國而今也覩前功之漸壞豈不寒心知急救之有方大家着力伏乞尊官長者大力檀那遇兹勝事慨發喜心傾汀水之家珍布祗園之金地因風吹火補漏未遲望大殿以圓成并石臺而鋪就現天宮之妙麗滿佛國之莊嚴登廣大之門庭還修廣大之福瞻奇特之殿閣更收奇特之功種大因於華藏海中定受記於靈山會上有緣到此盡請當機切莫躊躇當面錯過謹疏

　　募化絫石增靈隱山門景致疏

　　靈山勝境海內奇觀怪石堆青繡出崑岡之骨冷泉漾碧噴來雁蕩之湫秀絕天然豈待人工點綴花鋪錦上何妨幻景莊嚴文卿姚居士眼底煙雲胷中邱壑具南垣之妙手蜚東海之高名過浙地觀光到靈峰呌絕擬於廻龍橋之古逕冷泉亭之四周築成分外峰巒添出游人坐磴春郊雜遝香會奔騰大啟茶亭廣施甘露俾緇素雲歸盡得停筇而憩賞輪蹏霧擁不妨晏坐以盤桓誠法窟之奇緣屬名山之韻事顧高山流水有待知音白雪陽春還期屬和但得同心解佩便裝成廬阜溪橋眾手移山立現出虎邱石座允關好事諒所樂聞

　　募老和尚塔引

　　先老人法運方隆慈幢忽仆天崩地陷愴窮子以何依日隱月沈歎羣蒙之失照龕歸靈鷲應圖堅固之藏帷供法堂宜卜安貞之吉敬輸血淚用告同人疏山一文二文價未酬於往日雪峰七尺八尺驗乃在於目前有漸源之肩鍬雖白浪滔天正好着力請國師之塔樣倘黃金充國拈出當陽潭北汀南並作靈山之佳話天長地久不愁雙樹之潛輝凡抱泰山梁木之悲共出隻手苟懷孝子仁人之痛請作前茅咸盡乃心以襄厥事

　　碩揆法語

　　釋原智

　　靈隱普覺房囘祿後募化重造屋宇聖像佛櫃供器等疏

　　靈隱寺開山於慧理尊者普覺房得名於獨孤禪師從晉至元有靈隱則獨孤續慧理之燈自元及明無獨孤故普覺分靈隱之爨釋迦南面韋馱北面彌勒與伽藍居然別開生面翬飛主房鳥革羣房朱檐映碧瓦共稱大好禪房奈造物之多忌歘於辛酉歲悉火其廬幸肯構之有人旋於壬戌年聿新其廢但浮圖必聚沙以就而大厦非一木可成若要屋其屋佛其佛復還舊日規模必須財施財力施力共勷今朝勝事文徵主人難於向誰開口碩揆長老是以代其勸緣倘得佛堂完佛像完更有佛櫃要完伫看一人善一家善還與一國同善

　　靈隱庫司房化建準提閣禮華嚴經疏

　　靈隱除禪堂接待十方同鍋喫飯而外另有二十四房為子孫世守之業自立煙爨庫司其一也然餘皆居常住西偏相距或一箭一牛鳴惟庫司房在其左與常住之羣廡肘腋相連其房之主人曰亮宗齒德並茂日以禮誦華嚴為課六時不輟信僧中之精進幢也但其屋宇隘陋徃來喧囂頗妨清修謀欲另搆精舍一所兼供準提大士其中但慮所費不貲未敢擅舉而索余一言為之緣起余曰華藏莊嚴初不離當人塵勞業用但能一念精進破卻此塵所謂三世諸佛所同證十方菩薩所同修大千聖眾所同仰法界眾生所同具當處現前不從他得況又濟之以佛母準提之靈瓊樓玉殿當下圓成不過一舉心動念間之事耳何慮此心之外有一不具足之法哉雖然理上到事上不到非華嚴境界但能利已不能利人亦非華嚴境界亮公此舉是欲圓卻理事以利益十方檀那者也便請檀那下一轉語使此話大行

　　靈隱蒙堂菴化造白衣大士殿疏

　　語云一莖草上現瓊樓玉殿決定有此事瓊樓玉殿為一莖草蓋卻莫被他熱瞞嗟乎天下不被其瞞者幾人哉夫慳草也貪草也愛欲草也營營逐逐只顧直前而不肯囘頭一視皆草也今有人焉大聲疾呼且將返其一向所熟者而生之而掉轉之而喜捨解脫之非從一莖草上現出瓊樓玉殿乎然天下誰是有呼則應者有則百千諸佛在汝身內更不消另起三間安著他有像底一尊其或未然蒙堂主人名然謨宿德也擬造白衣大士殿一座又從何處現出請檀那另下一轉語

　　靈隱澗西菴募建藥師閣疏

　　道無居必求安之道一把茅儘可蓋頭身有眾不可寡之身三間屋何以容䣛澗西移暉麟上人久矣欲窮千里目靈隱碩揆志道者勸其更上一層樓不徒是位置自已金繩界道專為奉藥師如來從此先福利他人綵縷結名故來叩賢奉長者資解重橐以相成何消費中人十家之產基指初地而再闢只要損大檀一草之功

　　拈花天境靈璽兩禪師頌古合刻題辭

一葉扁舟泛渺茫　呈橈舞棹別宮商　雲山海月都抛卻　嬴得莊周蝶夢長

　　此妙總發明婆生七子之頌也噫婆子被巖頭一橈伎窮力盡將懷中兒子抛下水中據實而論大似不奈船何打破戽斗雲山海月雖則抛卻而觸目傷懷前途更有事在何嘗得帖然安眠而妙總謂其嬴得莊周蝶夢長何哉蓋總為丞相蘇公頌之孫女早裂塵網皈事空王一旦於大會棒頭徹見本有囘視世間可愛可欲如水一漚百年倏忽如晝一夢故曰雲山海月都抛卻嬴得莊周蝶夢長不過借婆子鼻孔出自己之氣耳何嘗膠膠然說公案哉拈花天境靈璽兩禪師亦然其在俗為懿親在揚為華族厭世出家同參天寍恆和尚得旨遂嗣其法於是同堂切劘互舉公案作為頌古曰拈花合頌共計若干首以呈閱於余余讀畢不覺置卷長歎此妙總之遺響也有時一句不著而古人之公案在其句中有時著在一句而眼光在公案之外且也塤篪迭唱殊路同歸孰謂今人不及古人哉雖然言裁錦繡語製雲霞天下說禪者非無人焉至於行在說處誓以身命報佛祖恩德求之儔輩今罕其匹謂非乘願力來扶此一方法門不可吾故於題句之外表而出之此亦靈隱頌兩姪禪師之頌古也

　　重建靈隱大雄殿疏(代)

　　買地布金給孤之功超鑿海投標建剎賢于之智過補天崇隆大化古既如然佐揚正宗今豈不爾惟兹靈隱禪寺浙右名藍厯國朝一十五代坐知識八十四員首創宏基爰自西天慧理中興正法實賴此土瞎堂錢武王遺名勒石豈獨炳煥梵宮宋孝宗命駕入山且圖發明心要松杉百萬雙徑猶遜雄圖樓閣三千五山推為右出良以法運久沈獅絃絕響大檀不作金碧何依蒼苔長而古道封西風起而聖僧冷某祖庭是念慧命惟心勉奉諸勤宿之召不辭負山恐辜眾紳士之誠尤為履錯九年躑躅固不逮臨濟栽松十載驅馳庶幾效三平拽石其如一簣方崇諸緣未續繩牀纔據萬指來奔雖羣廡小構粗成庇眾之規而正殿既頹罔售重新之願嗟梁棟之傾危蟻殘鼠嚙痛垣牆之腐落日炙霜摧思昔三車曲誘慈父之愛子既然顧今片瓦不修眾生之報德奚在有力不竭誠典守之責也見義不為復何人是望哉恭具短疏普告大方變世界作黃金一任擎來掌上現瓊樓於莖草伫看運出毫端文彩未形難施好手面目現在請注芳名

　　募靈隱法堂地平大方磚疏

　　買園償太子之金隨地布地委髮承然燈之足見泥掩泥此諸佛建法之本因豈人天莊嚴之小果第理由事顯而古與今殊誠欲使兒孫腳下立處皆真還須向萬行門中逢人即出近施力遠捨財不妨眾手齊舉工磨棱匠合縫伫看一片打成雖曰凡聖交參爭容抛潔淨毬子要且龍象蹴踏未可著眼裏塵沙舉步知方入寺觀額把來親切何須更問那三般道得分明便請驗取者一塊

　　江西景德鎮化靈隱供眾碗盞疏

　　喫粥先問鉢盂趙州端貴知有點茶驀舉盞子文殊且論投機此佛彼佛既扳例而行千人萬人亦少他不得第物各有主而水必溯源苟不從本地薦取安能使日用現成是磁底是瓦底全憑信手拈來或哥窰或弟窰切忌一模脫出非是鷲嶺家風設化都無揀擇見說西江法道器量貴應方圓木蘭舟裏但使功德歸山金牛堂前好看龍象應供

　　靈隱寺重建大悲殿疏

　　大悲佛具一千手眼無寶剎手眼不彰圓通門足八萬福田有檀那福田始備變餬餅為饅頭聞聲既可悟道化荊榛為寶所見色又好明心莫問舊壇場囘祿之日佛在何方但看新殿宇重建之年恩歸何地梁有梓柱有楠不更買祗陀之樹地無甎天無瓦只索布給孤之金總大匠散工而完未了費必千緡計雕甍繡闥而告成功期以三月眾手那移固非小可佛事一肩擔荷愈顯奇特丈夫

　　靈隱寺化供眾食油疏

　　叢林開門七件事油次其三檀那種福八邱田財為第一即此因獲此果要求將來調鼎和鼐以其有濟其無但從今日供佛及僧豐則請羅山辨主一任銅䤬鑼裏滿盛來儉亦送投子還家也索磁州瓶子傾得出莫道喫底化了點燈又化須知今年來過明歲還來

　　靈隱寺化齋僧錢糧疏

　　鷲嶺在南北兩峰之間曾開祖席八十九代靈隱冠吳越諸剎之首現有大眾千二百人安居於伽藍之內年年四季參禪剗草在佛殿之前期期三壇說戒五湖龍象競頭奔人門都言訪道一日鉢盂兩度溼無米何以為炊要求七朝褒寵之地常轉法輪須投四事具足之鄉以告長者衣服臥具醫藥非敢一槩有所希求紅粟白粲黃梁不妨眾手擎來布施莫謂檀那粒米須彌山喫了作何消受試觀衲僧此口香水海填滿是什東西

　　靈隱重塑四天王像疏

　　靈隱寺天王四尊法身久已摧剝先老人補處五子常住各有增崇吾以尠德而謬繼諸昆但問那件事情可緩眾皆異辭而同出一口都道者鋪功德宜先木換骨泥換胎既已大集工匠而動之金其身玉其面焉有不告檀那而成者在秦為秦在楚為楚在吳越莫道吳越匪承他力修福得福修慧得慧修菩薩要知菩薩即在爾躬

　　靈隱寺募化重建華嚴閣疏

　　靈隱寺大厦三千惟華嚴閣稱雄壯第一具老人法嗣六十獨碩揆子為迂鈍無雙頗怪丁巳之歳所謂雄壯者突罹劫灰次至辛酉之年謬責迂鈍者來為補處覩梵剎東南之半壁忍使前人締搆之艱鞠為茂草納藏海理事之四重敢乞檀那身屋之潤再整靈山金非千鎰良未易還其舊觀人聚一沙抑何難成此大事造法界於一心豈止善財童子在目前可驗開樓閣於彈指伫看彌勒菩薩從別處入來

　　靈隱老和尚讚

乃祖大臨濟之門庭　一棒到底　乃父高臨濟之牆壍　棒推向裏　為渠親孫　為渠嫡子　安得右與左　互袒其肩　有時建立　有時埽蕩　何妨權與實　相闡其美　三十年縱雲門鐵鶻之機　四百州飛冷泉蠱毒之水　死者不飲　飲者必死　此老胡一宗　所以不滅於天童　三峰之龍爭一珠　而滅於靈隱之虎收二尾歟

　　靈隱禮和尚像讚(師到乍浦陳山寺主人慧賢長老請)

我在雲林　師辭不過月厯酉丑　師在者裏等我　乃有五年之久　若非法乳在在能周　似泉出於地　誰令吾心頭頭得達　如子得其母　非得母　龍湫之主　翁之孫　我說法要他稽首

　　復證南法姪及靈隱兩序

　　遽聞堂頭師兄之變殊為惋歎然天下豈有不陞覩史之祖佛哉顧其所分之身何如耳新廣孝行在說處諸方口碑曾不間於宗黨之所期是吾師兄猶在也何必歎至靈隱繼席之招揣蚊之力苟可負山豈宜故為推避以市名但念尼山氏栖栖列國非不求仕也及於衞則又曰必也正名均名也可以市可以無市何難定孔子之去就應當正應當弗正其權又在衞國之君臣矣靈隱方丈顏曰直指堂宋孝宗為瞎堂遠公贈也重建直指堂者具德和尚也於直指堂額外另為一額而南面其中者乃具和尚輪守方丈之法子號某者也子守父堂不數年一換居然高揭名號南面於方丈之中前不見有師長後不見有弟兄名之不正孰大於是在彼一人毋足論也使有高明如張詠者見之謂具和尚之子若孫總是不曾讀過霍光傳則將何辭以對三年前於雲居別業蓋嘗與吾姪論析是義蒙阿師謬賞其說許為別正別後又不之講即此一言尚不能求斷金於同心之人所繼者何席此吾之雖欲報命而不能自主者也吾姪其必有以處我矣若曰待汝叔和尚進院正之我於三峰為祖額而退院今又於靈隱為父額而進院哉

　　上靈隱老和尚

　　離崑雖以遠避狂人其實與私願合故不俟稟命而遂乘此抽身也臘底抵潤州方擬江楚買舟不謂揚人越江來以上方見招其主事僧則志之桑梓舊知也其蓄意蓋出自彼第志之素心切於山水又淮南人初無意淮南住會巨兄和尚與凡相知者皆贊成之曰此揚之名剎又古聖賢應化地即遠邁將恐大方充塞無地投閒且道人行處無可不可何必捨波濤而求源泉乎志然其說遂許之已於一月二日進院矣寺據蜀岡去城約四五里岡下有輦路里許路盡有橋曰月明鎻之橋南更半里則大河矣山上有泉通蜀味極甘舊名禪智寺上方蓋隋朝改敕也但頹廢久矣故事陳迹十沒七八所存惟殘碑剩殿與新搆寮屋數楹殿亦復改建也獨喜其無房僧舊住耳應用什物百無一有往來應接悉隨家之豐儉而入院施設姑謝絕之蓋不敢草草效嚬博一時熱鬧以驚俗眼玷師道也若乃隨宜啟導不負參隨數十百眾行腳本志是又素所蓄積而不敢他委者原志所樹不及先德有願不為今人而早自離師不能盡諳天下事又不欲便安輭暖與草木同朽腐一旦肩此荒院謬為人師誠知力不勝任私竊藉此為勉進地用副師長之望耳前路誰何利鈍悉付之龍天亦不敢置成見於心胷也狂兒遠遁猶恃父慈敬遣客司侍僧代申頂候具白前事伏惟老和尚必另賜教督也不勝激切懇禱之至

　　上靈隱老和尚

　　曾兩以書白住慶雲之由皆未得囘示今復有所請敢悉布之蓋此地自仁兄遷化之後看守者惟一自達而檀越又二三其議故虛其席者一年有奇從甲辰至乙巳秋乃彼中緇白忽以補住之任舉及原志志訊其故則曰一請開之兄不就再請天甯天甯又不就也其時自達已有不能立腳之勢矣適值禁僧之變欲一遣人稟白而不能惟念老和尚發軔之所春秋大夫出疆事有利於國家者則專之竊附此義遂勉應其請意者以為雖不告猶告也又先是仁兄至武林自達乞假他往兄度其勢不可留乃以手書相託於志其致詞有曰後堂達公頗自愛雖質性稍魯然肯用心參究昔聖門以魯得參故是上品流亞素慕兄英特令親椎拂百日義歸結夏當來邀之昔死心晦堂與三佛學者彼此交參味同水乳今人人我攖懷互相攫攘甚矣古風之難復也想我兄與義同心復古拯時惟勿吝鎚拶此仁兄手蹟也觀其詞旨是終欲成就此子惟恐原志不遣其歸也及兄於慶雲化去而遂不及自達者非必謂其出於所付諸公之下以其猶在上方故耳故原志應其請且半為自達私意須其他日有一線之長然後稟命老和尚亦如老和尚之於仁兄以不負其生前之託耳此志之隱衷而未即告人者也不圖此子奄忽化去則是原志所以費許多起倒之本皆於私心相剌謬矣不然上方一片地尚在荊榛中二三學者莫非新集豈有餘力分身兩處且分一班執事為兩班哉事已無可奈何然則今日不能不請命於老和尚矣或同門昆弟中有願住者隨指一人志當轉達檀護延請之不然則有仁兄之子指菴公在聞其剃染時早定為仁兄之嗣以祖之命繼父之統而原志又從而周旋之以其不得施於自達者效之此公指一快舉也不識老和尚以為何如或渠不欲遂為叢林主姑令其任一職以隨志俟一二年間寺中大差畢志當一為料理之志竊計此有四利焉一則可以分老和尚為指公之勞二又償志之所以待仁菴兄三指公不合以杭人而即便居杭四原志索居江北舉目無可共語不啻牧羊之蘇武誠得如指公者一人相聚年載或不無彼此之益也總此四利開設兩端或即命指公繼席或姑令同門赴請一聽老和尚裁斷之志不惜曲陳底藴者恐竊議之人謂當日住持何不呈白而乃於今日呈白也

　　與靈隱願雲和尚

　　向以拙錄稿三冊求教想已塗抹矣特專侍頂拜冀即擲還是處不是處急欲見剷削證據之所在改轍易路也說法古無定格而欲期盡眾生之性譬良醫不自炫我有神丹而以瘳人之疾為良馬師百丈黃蘗臨濟是也興化而下海會而上或用硝黃以瀉穢而無法與人或用參苓以補元而為物作則莫不通變臨時愈出愈奇較之前者又一更新初無規規之式使人可步躋而至迨昭覺錄出是藥者採將來盡大地之病於是乎生非妙喜善述變其劑用其方幾以山堆嶽積之物掩其殺人活人之效後之刻鵠求飛者圓陀陀露堂堂猶然金科玉律遵不敢違起死囘生之術固如是哉弟心不人然而不能逃人之不然亦所說到此而所行不必到此也海會上其人可法而法之則難昭覺下其人易法而於法不屑先師既遠鍼艾無聞思一悱我憤我者落落無所適從和尚法中長兄內外典之飽學也幸以一言開我昧昧其惠不小

　　與靈隱晦山和尚

　　和尚託鉢出門弟有要語欠與和尚一商不日道詳下當事諸公將送弟還山矣弟意頗欲乘此交代但交代之法須稍用權宜而交代之人又必須與弟同一性命念非和尚不堪此任非弟獨私於和尚也與八十五箇老子合夥面上不慚儘百千萬雙眼睛相著心裏不怕豈是兒戲事且和尚嘗有意返江楚矣與其向天上雲居為兒孫理百年家業曷若在天下徑山替祖宗挑一日擔子哉時至勿失先聖名言脫使和尚住靈隱不三年弟不敢啟此口也必欲和尚謝脫靈隱而住徑山弟亦不敢啟此口也住定彼山遲遲尋替手交割此山在和尚轉換處討許多便宜於先師常寂光亦增許多聲價也豈不可喜和尚未出門時不即面為懇請緣府案未白懼以疑事搖旁人之舌耳今白矣特煩睿公通其悃欵望垂允諾弟當預為料理之言所不悉睿公可代悉也

　　與雲林廿四房耆舊

　　某福淺人也尸位靈隱一十二年自顧無纖毫好處有益廿四房耆舊乃辭院之後荷蒙道誼之厚種種出於情謂中心藏之何日忘之九月初十重進三峰院此地雖愚舊曾住過之席又經一十六年數更主法壁壘旌旗大費整理又值去秋失收前人所遺官錢私債二百餘金措置無所坐此之故幾欲專人一展謝私而未遑以致愆期至今也歳序更新竊惟雲林廿四房老幼少長皆我故人亦皆我之法屬諸惟精進辦道使人稱天下名山所出身之人宛爾不同即此便是雲林再造之秋也南望額手言不盡意

　　與戶部王阮亭侍郎

　　從乙巳七夕至今歳丁丑暮春之閏計與先生別三十三年矣總此三十三年祇於辛酉春草小札託蛟門汪比部一候食息時以從三峰應請維揚善慶之便故有此寄也不半歲即有杭州靈隱之役此剎為先我而住者一敗於訟再敗於火某收合餘燼誓以身命前後一十四年始得復還先師具德老人創建之舊觀所可傷者自汪比部謝人間世遂無從藉手再達鄙私於大人先生之前哀往思存不能不臨風悵結耳癸酉春以不甘受無故殺士之辱復從靈隱抽仗來憩三峰囘思禪智山堂夜集名人一十八位賦詩贈行曾幾何時今觀其姓字赴天上修文者過半惟新城阮亭王先生德與位皆巍然如魯靈光屹立天以下為名教主盟入世出世之士一被顏色之接不啻登龍門而受華衮之賜顧(某)與先生有石上三生之緣反如慶喜見阿閦佛國一見更不再見由禪智而徑山而三峰而五州善慶靈隱今又從靈隱而再住三峰七處八會作驢作馬每誦浩刧西來重會合之句既會合矣又成別離豈能無歎竊惟先生為坡公後身坡公又五祖戒和尚後身然則是阮亭先生現身宰官不過出於偶然遊戲其扶救末法之真悲夙願則在吾佛世尊之雙手擎拳處也今法運之衰如百川東頹先生登岱一呼有萬山響應之勢獨不可以其全響為蒼生以其餘響作一分佛事施之吾儕成千古佳話哉三峰乃先師祖漢月和尚得道開法之初地上下百年三峰二字之名雖布在天下而殿宇堂寮之規模尚屬草創先是某從徑山來謬補其處曾有經營締搆之願而未逮今又重承其乏三年以來勉力拮据規模稍稍就緒意欲結集一往名公鉅卿之文字成一寺志昭示後來心竊自惟顧安所得天下第一如我阮亭先生其人者賜以片言為鎮海明珠豈非三門之幸哉抱此妄想申請無階會有冬月桃花之開成七言律詩十首一時屬和者饒有其人八十六歳之錢湘靈陸燦七十二歲之孫赤崖暘其首列者也兩公曰江黃滕薛非不南面自稱為小國諸侯若乃執牛耳以登壇則葵邱城濮更有人在愚問人為誰兩公曰阮亭先生儒林之齊桓晉文也不有其作何以得話行天下愚耳此言不覺心眼為之一開前所謂申請無階者忽而有階可進敢因嚴進士寶成家報郵遞之便附此以候即求命筆賜以和章嚴進士寶成汪司成東川某於兩君皆有物外襟期之雅并聞原倡求塗抹所懼巴里之謠不足邀引商刻羽一應其請則慙惶無地矣諸惟為國為民善自珍攝曷勝北望頌禱之至

　　復錢塘仁和遲衞兩邑侯請住靈隱啟

　　恭惟仁錢兩大護法治下蒼生父母白社金湯西天鷲嶺久標散花持杵之功東土靈山不忘額手擎拳之囑指西湖作西江何消一口吸盡扶南終于南土真成兩鏡高懸齋心作宰龜鶴隨身學道愛人絃歌溢耳參徑山柏子之禪直同張侍郎格物八匡廬蓮花之社不比陶彭澤攢眉以異政應金甌之卜伫見簡在　　帝心鎮名山𢬵玉帶之留還期不違本願原志耳盈五袴之歌久欽叔度心懷兩歧之麥跡阻漁陽方悔盛時未親治化何期靈隱補處之符謬及廣陵遐陬之士聞命矍然發函惕若乘招手金地之緣而瞻有道固所願也取執除糞器之人而繼寶位可不諒哉但念王臣宰官猶然記佛勅而不忘豈可釋子沙門公然置祖庭而不問僶勉趨前端為帡幪之厚徬徨就道總恃化育之仁謹復

　　復武林縉紳諸護法請住靈隱啟

　　伏以佛選三千非彌勒敢補世尊之處天圍百萬惟大梵能扶正法之幢獻一花如來弟子流花一通施三拜達磨兒孫傳持三拜大事因緣既不越王城四部之請小可禪道何以當靈山一會之招恭惟諸大護法閣下儒門山斗法苑金湯身依紫闕萬姓伫霖雨以遂生心係名山諸方倚光明而布席與陶謝宗雷結蓮花之社合蘇黃楊李參鐡鶻之禪四大掀飜佛印也留玉帶鎮山門一拳識破黃龍不怕鐵蛇橫古路談妙談玄等同遊戲作屏作翰流出真誠志才非世間之倚馬每恨不識韓荊州賦讀方外之佩韋久願一交李商老徒以拄杖腰包離師太早遂致吳山楚水思德滋深方愧文殊草履未蹋毘耶孰意長者琅函遽投石室呼猿洞口遺薪期我負荷冷泉亭上積水要我激揚聞命以驚發函而懼先師之靈骨猶在持鍬何難上法堂小師之塔樣未諳寸木豈容支大厦取貌似聖人而師事之已欠斟酌以生從佛口而位置焉可煞慚惶但念名教大人猶然秉佛敕而不忘何況釋氏兒孫豈可望寶所而自退勉策駑馬用試鉛刀承先起後敢云有一法與人讓主推賓更望舒眾手庇我謹復

　　重刻字彚題

　　字彚一書宣城梅氏酌古準今以二百十有四部統三萬三千一百七十九字以該三教諸書而釋典殊難綜核然審音會理大端不踰此誠後學之津梁也嘗見世俗嘲人不識字則必勃然怒不知讀書難識字尤難魯魚亥豕毫釐之差謬以千里且字心所歸也徒精六書不稟方寸字日以增心日以減字日以真心日以偽夫如是反不若一丁不識者之為得也嘗思上古畫卦之始止一奇一耦自無而之有雖三萬三千一百七十九字不為多自有而之無雖一奇一耦不為少庖犧老人多此一事轉使後人混沌曰鑿墮文字禪也老僧不識字故胷中無一事雖然一奇一耦之始即儒門之達磨宗也達磨言不言文字不是不識文字諸人又不可以老僧之不唧𠺕藉口也兹緣本山重鏤此板成司刻者請題卷首書此付之

　　時康熙戊辰浴佛日靈隱碩揆道人原志題并書

　　諦暉法語

　　釋慧輅

　　住杭州靈隱禪寺

　　康熙乙卯年秋七月二十一日徑山五嶽和尚同闔郡紳衿文學居士本寺各房老宿三竺集慶諸師洎闔院新舊兩序執事恭請和尚主持靈隱丙辰夏四月十三日進院兩序諸執事諸陞座師云身在至化中當宣第一義便上香云

　　萬歲證明祇如東宮殿下檀護宰官時向者裏得何三昧得何受用又上香云瑞氣彌新本寺各房老宿隣山諸位耆英即心即佛常住新舊兩序兄弟非心非佛便恁麼去且道是一義是二義再上香云面目現在復舉香云看看雲居師兄燒在雪裏天衣師兄燒在水裏徑山師兄燒在火裏新長老今日從雲居天衣則是從徑山師兄則是乃炷香罏中云莫道雷同阿耶阿耶恰恰觸着先師鼻孔遂噴嚏一下云小子識之徑山和尚白椎已僧問靈山一座大眾雲臨正令開張何人及第師云大清國裏只三人進云恁麼獅子吼時芳草緣象王行處落花紅師云兩個被你道破還有一個作麼生註腳進云一番提起一番新師云大似撞彩問門庭施設祖令當行和尚將甚麼表示師云聞風買扇進云一句迥然開祖印三玄三要整藂林師云只恐三玄未會在進云相續一句千古奇逢舊店新開是何面目師云俗氣不除乃云遠放近收絕滲絕漏先師之心也乃左顧云可是真的一啐一啄或威或慈先師之用也乃右顧云可是真的人能用得是心方堪入此門戶立個宗眼不然總屬依草附木影響異流喝一喝云新長老之心也用在甚麼處又喝一喝云新長老之用也心在甚麼處又復喝云點頭者一任點頭吐舌者一任吐舌復舉云昔日知聖住靈樹時二十年不立首座鄭重如山常曰我首座生也我首座牧牛也我首座行腳悟道也誰不恁麼一日聲鐘令山門外接首座眾出迓而雲門至若合符節靈樹曰奉遲久矣即請為首座一眾皆驚最後封一函令知事呈廣主劉大王曰人天眼目堂中上座靈山授記未必如此復云為物作則事非草草言不合乎靈樹之心行不得乎雲門之髓而稱佛祖兒孫終為忝竊還知此二老傑出肝腸古今不墮道理麼乃點胸云終不敢辜負乎此結椎竟便下座

　　結夏陞座僧問如何是透徹一着師云指天指地有誰知進云可謂驚天動地師云試驚天動地看僧擬議師便喝問盡大地是個禪堂教學人向那裏坐香好師云上座貼單也未進云牽累人不少師云還是你自累問說玄說妙指東話西設有不受羅籠的來和尚有何相為師云我不指東話西僧擬議師便打進云明知和尚有此一棒師云猶嫌少在乃云拶着痛處彼此不饒爬着痒處孰不意消我王庫內無如是刀是故黃龍向手腳間設關臨濟於料揀處作主若要驗龍蛇辨得失猶未可在秪如古人道道得也三十棒道不得也三十棒還能喫此也無重賞之下必有勇夫

　　實相監院仝道一大德領瑞雲德宏二禪士設齋請陞座僧問四大本空五蘊非有請問和尚以何接待眾流師云言前須薦取末後意難詮進云個中消息蒙師指物外新光意若何師云試道個中消息看僧喝師云除卻喝別道將來僧擬議師便喝云只解爭先未能奪後乃云向上轉去烈日應寒向下轉去薰風成醋折中而論破得佛見堪與文殊為師劍為不平離寶匣破得法見堪與普賢為師藥因救病出金瓶若是沒量漢聞靈隱恁麼舉便解遇塵破塵遇垢破垢遇誵訛破誵訛遇虛幻破虛幻通身轉轆轆通身活卓卓不為分外正恁麼時文殊畢竟何處安身普賢畢竟何處立命便鞠躬云此去江干不遠

　　解夏日兩序執事請陞座僧問夏末秋初諸學人東去西去直向萬里無寸草處去如何是萬里無寸草處師云上座還曾走過麼進云走過師云何勞再問僧擬議師便打云話墮阿師乃云本分着子不是冠上之纓亦非腰間之帶又非葛藤樁子是非鞨靼將甚麼作結將甚麼作解若言有結有解徒勞揑目而妄生花若言無結無解爭奈滴水能興丈波舉雲門大師云直得盡乾坤大地無纖毫過患猶是舉句師云地動也不見一色始是半提師云弄泥團漢有甚麼限直得如此更須知有全提時節師云喉中着骨非賤性之所能忍諸兄弟若向者裏分疏得下管帶得行十方世界一任獨露全身若有纖疑不但出門便是草即不出門亦是草漫漫地也珍重

　　道證雪嶺二禪德同戒香上座領眾信為惟一監院入塔請陞座師云鳥無羽而不飛人無骨而不立要展橫翔捷出之翮而欲立其所立喝一喝云斷斷乎少他不得所以在天則天為之驚在地則地為之震還委悉麼若以三十五日以前求之溪邊樹凋葉落若以三十五日以後求之檻前山深水寒正當三十五日之際又作麼生良久云若到多寶塔前捉敗迦文老子始得復喝一喝云實不敢欺

　　師五十誕日遠塵禪德領餘杭眾檀越設齋請陞座問答不錄師云山僧未出母胎以前撞着個興教以其肝膈不異便與之性命相許及出母胎以後又撞着個高峰亦以其肝膈不異而又與之性命相許已往不論即此五十年來或通或塞或順或逆或是或非或曲或直總不敢背興教而黨高峰背高峰而黨興教吞聲飲氣彽要保者鼻孔而一大家出氣今日舉示大眾且圖兩得相見顧左右云撲落非他物海底泥牛啣月走縱橫不是塵崖前石虎抱兒眠山河及大地鐵蛇鑽入金剛眼全露法王身崑崙騎象鷺鷥牽其中有一句能縱能奪能煞能活復顧左右云靈隱到者裏不得不全身擔荷而為萬世之下滅狐種族者立個宗眼便下座

　　覺先得敬二禪德領紹興眾檀越設齋請陞座師云行不在足解不在心一囘相契干花競秀可笑天下人都盧只向足上着倒心上稱量所以一失足無以立一忘心無以言當知此事不在內不在外不在中聞不見雪竇道閉門不造車通途自寥廓汝若瞎得眾生眼要透法身邊事有甚麼難汝若瞎得佛祖眼要透法身向上事有甚麼難拄杖頭上更有一眼汝又作麼生驀攛拄杖云一任諸方貶剝

　　義方禪德領富陽眾檀越設齋請陞座師云飛來峰石磈磈是佛解遮護者唯有孤雲冷泉亭水滴滴是珠解啐啄者唯有野鶴且喜紅葉從旁忍俊不禁勃然作色欲向佛頭上着彩珠影裏爭輝即使隨風飄流亦片片不落在別處若人識得者片紅葉落處分明要着者件袈裟也不難

　　結制日息微禪德領杭城眾檀越設齋請陞座示眾問煅煉聖凡鉗鎚佛祖請師曲垂方便師云上座還受煅煉麼僧呈坐具云佛祖未興時者個在甚麼處師云山僧卻疑進云蒙師指出波心月躍海魚龍意自殊師云煅煉且緩緩乃云透脫一路只在諸人咬嚼不行處然一生心動念即便白雲萬里山僧今日亦無別說只將小釋迦之圓相作汝頭雪峰之木毬作汝足雲門胡餅做汝心吹毛劍作汝骨浮山九帶作汝肝腸靈雲桃花作汝手破沙盆作汝口乾矢橛作汝眼拄杖子作汝鼻踞地獅子作汝爪牙青州衫庭前柏作汝耳通上徹下無毫髮許不是佛法心髓還迴避得麼推委得麼其中着得悟麼着得迷麼着得自己麼着得非自己麼不妨伶俐好喝一喝云我但一串穿卻不愁汝承當不下也

　　啟戒日靈超大德設齋請陞座問如何是離四句師云掩耳有分進云如何是絕百非師云承當無路進云如何是祖師西來意師云不必重言問既是飛來峰因甚不飛去師云前人曾道破進云冷泉水因甚只去不囘師云把住不得乃云佛是心之垢心是拄杖子之讐如不滅得是垢安能殺得者讐驀卓拄杖云若是靈山種草自解恁麼提持金翅鳥無端高呌曰感伊不徹感伊不徹水潦鶴放生大笑曰說甚感伊不徹直是恩大難酬復卓一下下座

　　解制日陞座僧問打開布袋頭放出溈山水牯牛放去且住當時水牯牛溈山作麼生收師云叱叱僧擬議師云畜生退後僧云通生無影像處處絕行踪師云轉見不堪乃云掀翻得列祖窠窟方堪獨步稱尊所向無礙不然行被行礙坐被坐礙用棒則棒礙用喝則喝礙遇江湖則江湖礙遇天日則天日礙即使有個自己而亦為之礙山僧一冬以來行坐處與諸人方便棒喝時亦與諸人方便江湖天日間無不與諸人方便惟其自己分上不敢加一毫方便何故莫是識法者懼麼非也莫是再犯不容麼亦非也不加一毫方便意在甚麼處便起身云知恩者少負恩者多

　　稽修五居士薦嚴設齋請陞座師云枯木裏龍吟血脈不斷銀盌裏盛雪分別不得前念即是後念金聲有餘後念即是前念玉振無盡一不得則異異不得則一此雖人人本有之常其如一囘舉示一囘新也伶俐漢一聞舉着必不作世諦流布之想然而居之不疑行之無倦還有其人麼揮拂子顧左右云我佛我祖斫額相望久矣下座

　　玉山琳禪師法語

　　乾隆三十年閏二月十二日皇上駕幸雲林(臣)僧(德琳)率眾恭迎聖駕進佛殿拈香拜佛(臣)僧擊磬拜畢(臣)僧皇上問云你是住持麼囘奏(臣)僧住持皇上問云十六年的是甚麼人奏云十六年的義果是(臣)僧的師父皇上云你就是義果的徒弟麼囘奏云是皇上問云二十二年的聻奏云二十二年的(德元)是(臣)僧的師弟皇上云你還是的師兄麼囘奏云是皇上又問云那二十七年的聻囘奏云二十七年的(德泉)亦是(臣)僧的師弟皇上問云德泉那裏去了奏云已經退院去了皇上又問云你是那一箇舉的聻囘奏云(臣)僧是蒙撫憲熊大人舉的皇上云你就是熊學鵬舉的了狠好(臣)僧謝恩皇上進行宮用茶(臣)僧復進新茶皇上笑云知道了供佛罷即起駕到飛來峰　命侍臣吹石洞吹響了皇上一笑即起駕(臣)僧率眾送駕出山十三日皇太后駕幸雲林　賜住持(德琳)飯　賜香金五十四兩皇后賜香金五兩十四日奉旨到宮門領　賜香金五百五十兩　衣縀八疋　藏香八束　唵叭香四封　石刻佛像一軸十五日皇上駕幸天竺(臣)僧(德琳)率眾恭迎聖駕進殿拈香祈晴(臣)僧(德琳)擊磬拜畢(臣)僧謝恩皇上問云你是雲林的住持囘奏云(臣)僧是雲林住持奉各憲兼管法喜事皇上云好你是甚麼字輩囘奏云(臣)僧是實字輩皇上云你是實字輩的可參禪麼囘奏云參禪皇上云參甚麼話頭囘奏云參萬法歸一皇上云即今一歸何處聻囘奏云大清國裏聖天子皇上云莫這便是你的見處麼囘奏云南無無量壽佛皇上微笑命　賜法喜寺香金一百兩　藏香八束唵叭香四封　石刻佛像一軸即起駕囘宮(臣)僧率眾送駕出山十九日囘鑾(臣)僧同諸山方丈在武林門外送駕皇上看見云雲林和尚也在這裏了囘寺去罷(臣)僧謝恩囘寺二十日雲林法喜兩寺大眾恭謝皇恩請陞座問祖師西來即不問聖駕來山意若何師云步步不離皇上進云世法應用個個向前接駕佛法商量人人退後歸家還是向前好還是退後好師云家活隨時用安排便不真進云聖明天子於萬歲牌前有何話會師云日面佛月面佛進云萬歲供佛及僧和尚陞座酬恩畢竟如何祝讚師云一爐沈水干聲佛用祝我皇億萬年進云一枝無孔笛共慶太平年師云時逢堯舜世自合樂無為問聖恩曡霈即不問當陽一句請師宣師云芳騰六合香噴大千進云翠華臨幸和尚相見如何師云雪覆萬峰青不露一枝春綻野梅花進云恁麼則蠻夷戎狄分諸國盡在我皇化育中師云知恩始得乃云聖皇應世萬國歸心草木禽魚咸沾恩澤僧居山野共沐皇恩真得處處仁風徧野人人喜氣盈眸所以一人有慶萬民賴之大眾此恩此德人人頂戴且道作麼生酬報遂炷香合掌云紫煙籠帝闕睿算等天齊乾隆三十七年四月十二日前住淡山和尚同闔院大眾兩序諸師復請主席據室鷲嶺雲林古杭名剎禪門法紀聖祖格外殊恩最勝覺場諸方推重殷心敢云廣大宗風實乃潑天門戶山僧前膺灑掃今又全墮裏許芭蕉云你有拄杖子奪卻你拄杖子還是與底是奪底是拈拄杖卓一卓選佛若無如是眼宗風那得到如今江南蘇州府吳縣福田菴運慈大師設齋請陞座拈香此香紫摩金色光照乾坤玉髻青螺氣吞宇宙祝延當今佛心天子龍馭萬年此香堅愈岡陵量等江海恭祝滿朝文武本省大僚當道尊官紳笒檀護本寺兩序同門耆碩共維法化扶豎綱宗此香恩冤難酬報復難泄兹當二囘拈出供養即此堂上先師巨老人大和尚珊瑚枕上兩行淚半是思君半恨君就座垂問絲綸收拾未多時今日無端一竿持應向煙波深處裏金鱗衝波莫來遲(問繁不錄)

雲林寺續誌卷四終


中國佛寺史志彙刊第 25 冊 No. 23 雲林寺續志


續修雲林寺誌卷五

　　藝文

　　冷泉聽猿賦

　　(明)釋銘(古鼎)

　　暮秋九月天物凛瘁林氣凄薄余寓冷泉佛舍時夜風挾雨橫更四鼓鼓三點風雨一斂如戰勝逐北賈勇初足起闖玉宇披豁呈露忽聞有響莫知其形始疎疎而流暢復圓圓而引吭不雜不遝如端如莊厲飛霜以肅韻掣傾泉而揚清非八音之吼調如翕繹而有成情安慮消憤泮氣平若彰婉孌若耀娉婷或斷或續以聯以縈或決以駛或幽以明耳以聰而司聽心以靜而察靈類劉琨之奏笳潰賊圍于遠方比韓娥之豔喉發嬌音乎繞梁奚必孫登朗嘯雜金石之鏘鏘予撼几待曉詢鄰壁叟曰何聲之若斯哉叟曰子不聞少陵之詩巫峽聞猿者乎吳筠之賦雰嵐昬而共嘿風雨霽而爭吟者乎噫嘻悲哉此猿聲之出於高林而咈吾人之心也葢猿之為物色或黃而或黑慣綆緣乎叢木通背脛身梯柔倐雲花餐果食逍遙自適狖㹳㹶猱莫之與儔抱朴子記周穆南征一軍盡化君子為猿為鶴小人為蟲為沙物理縱誕變化無涯天地四時物隨氣而鳴者非一鳥鳴春雷鳴夏蟲鳴秋風鳴冬遞喧迭響甯論厥終伊猿之吟將渾乎同若乃道經三峽路出巴東千巖轇轕萬樹蔥蘢露濕枯草之候雲疎日薄之空鰥夫寡婦之思遷客騷人之衷觸愁肝而欲裂迸酸淚而濺胸人悲猿耶猿悲人耶曷不知其所從鐘儀抱南冠之恨莊舄懷舊國之思班超感停燭之坐蘇卿嘅雙鳧之飛此世之大丈夫有不得而不為豈皆冒猿聲以悽愴囿猿聲以歔欷其因物悲而我悲因物喜而我喜靜為物役動為物移受聒于外易撓於中者婦人女子也豈丈夫之事哉叟不見荅予不復論俄有大風拔屋流雲如奔朝暾既埋聲亦塞聞

　　臥雲樓賦

　　(明仁和)沈仕

　　楚有無稽生謁吳之廣虛子而言曰爾沈默守靜與物無犯若將高蹈遠遊狎征僑駕靈羽永息於遐山曠海之間雷霆不能動搖鬼神無可叱咤並壽堪輿流芳世代何其烈耶迺以臥雲自託則吾未之知也夫雲者藉坎為體應需為用其象不專其勢常動細而察之與爾所為大相天壤矣豈非謬哉或有說焉可得聞乎廣虛子曰可僕存精養氣于兹幾三十年矣凡物之巧拙根於有生于有殺者皆無所取未若雲也雖載乎色而不泥於色雖見乎形而不滯於形或聚或散或晦或明變幻無方周流天地亦猶人能以太乙真氣隨機應化驅陰返陽逃于死生之外縱則彌六合以無垠斂則纖阿耨而為懷有有無無常存不息是以託焉無稽生曰記固若也卧何以耶廣虛子曰臥之義妙矣哉非易言也無稽生曰願略以喻之廣虛子曰唯唯若余棲生于澒洞之間以風為匠以氣為材峻結層宇牖戶自開左俯盧敖右凌鹿臺招搖伏于南坎單狐倚於北隈上入重霄下際闇海日月二道眇若糾纏江河眾流細如髮纖於是衾霞枕霧閉日噓煙皎然于靆𩅾之內豁爾于縹緲之前氣綏甯而體逸光晃耀而志全若遊太始之境經爰皇之界超混沌之先出穹窿之外擴莫可拘邈無所礙赤龍噴焰以自滅白榆吐花而何侵杳杳冥冥相無其相虛虛寂寂音無其音委蛇之間克周遐邇恍惚之際聿超古今所謂宇宙在乎手萬化生乎心者也無稽生辴然而噱曰有是哉臥雲之妙也吾今而後願與同遊日臥雲中

　　飛來峰賦

　　吳穎芳(西林)

　　石氣騰上漭漭沆沆鳩英發靈千彚萬狀灕廔欐連狠戾倔彊竀冥顛攢跳透迭逷回穴相寤厈[虱-(乏-之+虫)+干]相向配藜趺于糅擾孟浪疇劖鬼斧玷㪜天匠獰䫏旴咢孰可名象其大勢也若雲若霞若濤若波壘𡸖戢[?/孖/目]矗側污斜儵起瞥滅咫屈尺拏其於物也若案若几若篋若匭若積旱凷若斫弃柹無根若茵有綴若蘂若無形模不成方員巨細廣狹隨意而然貌出想外阞理自聯其在人也若仰若俯若立若臥若揖若翹若顧而坐若負兩嬰若挾一个若生若死若耄若稚㒼胡其面反蹠其趾齲若墮齒攣若卷耳盎甕癭疣髡刖馘刵其擬於飛走也鹿奔猿接熊經豕立喙伸鬛駊爪攫角𧥄故其升於高也若逐羣排隊𢷘其尾尻而遐登于霄其俛於低也若遊娛顧命踠其肘蹄而下飲于溪其肅穆則若列陳營兵銜枚無聲悠悠旆旌其燦爛若琥牙圭璧會朝羣辟是以始至猝眄醜惡刺眼撐腸拄腹顛倒瞑眩久而自得神奪意轉幽情來餉懷抱申展忘疲破昬塵氣如洗晷刻莫計欲去難遣無言內娛莫定所善藥我褊狹空妙取儁若乃躡梯峻登則又坦衍壇漫左右肆玩眾山屏圍拱揖宵漢其或尋歴巖洞則谽谺豁張嵌空玲瓏石室石戶窈窕四通稍進偪側肩背不容偊僂僅達跼步蟻同若出無徑顧無戶窗仰勢盡壓石稜如峰天開小明穿漏日光側首而睨有石欲舂上聞驚聲險情自訌忽出洞底泉鳴秋瀧震動崖谷進退莫從亦有龕佛千身一形銘勒櫛比僅辨百名鍾乳融積繡為古花上成波譎虯蟉龍蛇水脈沮涇移晷一滴老禪如尸靡見而覛洞有三出一入地底極視深黑敢以身試嘗聞地道巴陵洞庭誰爇炬火幽尋仙靈若此奇妙有山無之天何孕育地何設施巧奪意搆戴目共知雖樂其妙終莫名其奇有西域胡師睹之而眙曰此身毒耆闍窟山也胡為乎來哉迺卓錫於兹山之陰諡名飛來用是神物設供道場金剎大開爾後近二千祀為我寶法護持若乃覈其方域綴述嘉蹟天竺峙其南韜光互其北稽留蓮花殊號共脈康樂翻經之臺圓澤長歌之石許邁之室已荒葛洪之川未塞上有神尼之浮屠下有理公之塔婆兩間灇灇圓梁竝馳西源斜徑匯於其涯清澄冷泉翠光蕩摩五亭餘一崢嶸駕波面峰面水喧靜得宜徒觀其魚鳥娛戲草木茀離古榦橫度日月蔽虧根著寸泥抱石合皮幾轉冤抑怒發不羇懸藤糾[糸*(壓-猒+(烈-列+里))]人工指摩巢鳩唶叱咳嚄若為倒漾漪淪妄生嵯岈鯈遊影中咂緣運渦鬼嘯蘿亂尖風淒而非仙佛者曷能狎斯昔白公暨蘇公竝以絕德魁能函彚造化美月桂之夜落玩跳珠之晝瀉流連登涉每憩遊駕所為謌詩氣概天下迄今寂寥風流迢遙探索而模似者輩屬然而蟬嘶蛩唱曾何補於風騷不揣庸陋布之辭條謹接末唱系以長謠謠曰

靈鷲名峰插天起　神物西來幾萬里　飛時合送扶搖風　絕迹還過望洋水　一墮南州不計年　蒼山臥老埋雲煙　媧皇若假巨靈手　煉取能完半壁天

　　豁堂禪師語錄序

　　馮溥

　　豁堂禪師祖三峰而高曾龍池太白獅絃所震狐外潛蹤雖太白諸嗣子無不折行輩自以為不及無論緇素歸仰也三峰與太白法乳相承密印別傳不啻克家之子顧以從上宗旨貽書往復葢太白機鋒迅利如太阿鋩刃刜鍾無聲而三峰慈憫導引法雨沾濡欲令人人自得故密雲漢月之辨論無殊溈仰父子之唱酬虛空逼拶落草盤桓有何分別而愚者妄指淄澠自忘鹽水至今猶惑試讀豁公語錄而後知函葢之地截斷眾流二老婆心無不為之呈露南屏曉鐘西陵夕照亦似無不為豁公提唱也豁公天才敏異其詩與西陵諸子相贈答說者以為晝公再出世諦文字瀾翻犀頴皆足以表裏黑白故士大夫往往從之扣擊余友高念東謂豁公著述敻出寂音尊者之表然要以迦葉慶喜拈花倒竿心心相授遠至臨濟於今又三十餘傳而明星不改海印依然則公語錄具在不愧嫡裔而又豈近日諸方所能彷彿也余未及見豁公讀其書而慕之嘗欲延之都門豁公不可聞其性愛山水雖卓錫之地四眾坌集常輕衣曳杖獨買小舟於六橋之側嘯咏移日是殆不可强致故不復更申前請而豁公今已示寂數年矣侍者定悉以余之嘗知豁公也裒其生平語錄總為一編以乞余序余往從檇李覓化城藏板留供善果寺中間時輩所附痛為汰去非敢妄意稱量也欲使醍醐出乳都無雜味若豁公之錄此真足繼古德以續佛慧命固余向之所皈慕而不勝贊歎者也世有達太白三峰之旨以追印世尊之正法眼藏者當不河漢余言矣

　　康熙己未初夏撰

　　又序

　　王澤宏(昊廬)

　　蓽菴禪師持其師豁堂語錄若干卷自錢塘走京師三千餘里屬余序予未習佛家言而蓽菴余鄉人也又嘉其意不能辭乃為之序曰夫學佛者之有語錄猶夫學儒者之有集云耳自穆子三不朽之說並立言於德功而後之學者莫不鉥心擢腎瘁畢生之力以蘄成一家言傳後世然間攷前史漢藝文志所載至隋已亡十六七歐陽修稱唐之學者自為之書多至二萬八千四百六十二卷宋存者僅十三以今日所見求之宋元亦復如是嗟乎是皆世所稱能言之士也其文往往汪洋奥美足震動一世之耳目世之好奇愛博者𨓒𨓒慕說稱道之而數十百年間已凋殘磨滅不可勝紀彼其說雖未必盡合聖人然類多依本孔孟之指以成其說然猶不能傳遠如是况乎虛無澹泊如浮屠氏之言者歟聞浮屠師有達磨者以為三藏皆筌蹄不立文字而後世學其學者顧喋喋呫呫欲以信今而傳遠母乃惑歟雖然吾夫子欲無言矣而又謂無行不與通其說者則彼達磨氏以楞伽印心與吾儒文行忠信之四教垂範後學古今一貫所繫以不朽也豁堂為臨濟宗其傳自天童以下遠有端緒常與今相國益都馮公交相國欲延之京師豁堂堅謝既示寂相國銘其塔予為作重建淨慈寺碑記今又序其語錄大略如此若夫師說之㴱奧與其傳之久遠已詳具相國馮公序中固不待余言而後信也

　　康熙十八年孟夏撰

　　又序

　　(武林)張文嘉(仲嘉淨慧)

　　古德有云出家乃大丈夫事非將相之所能為夫功業被乎羣生勳名流乎奕世至于將相稱極盛矣而猶似不屑為則此所為大丈夫者豈非全乎道德之風遠去凡陋之迹體高亮之弘姿挺孤奇之雅操上足以合乎佛心下足以拯乎含識確然足為人天師表照耀古今者乎乃去聖逾遠人心雕斲主者俯仰以取世資學人隨波而溷保社佛法下衰漸有江河之勢此妙喜竹菴二大士所以有寳訓之作也夫二師當程朱倡明儒學之日方容矩步所談者正心誠意所辨者義利公私其于釋氏真若冦讎然者然今觀所列自明教嵩而下諸大尊宿見地超卓踐履真實非惟僅能固其藩籬而已而又能使勲業若富鄭公趙清獻文名若蘇子瞻黃魯直道學若胡康侯張子韶其他名公鉅儒無慮數十百家莫不皈敬投誠入廛垂手即程子亦從而歎曰三代禮樂盡于此矣朱子亦有言顧盼指心性名言超有無其意雖欲折之而卒無瑕隙可指者則非特諸君宿透悟之微宗風之盛足以杜其口即其臨事施為之際崇道德厲廉隅遠榮名抑利養光明正大實有以大服其心也向使趨炎附勢逐利鑽名或貢高我慢背蔑師友破碎大道紊亂先規問其名則巍然知識之稱而綜共實有出于庸俗之所羞為者亦何以紹隆佛種主持正法令世之賢人君子無所議其後乎即世或為所蒙蔽而清夜思之甯不內愧于心耶故夫二師是編扶衰起蔽足與儒家近思錄諸篇相表裏誠釋門之龜鑑而衲子之楷模也歟顧其書雖行頗患殘缺乃東吳善師補綴于前而雲棲建師音義于後可謂全矣然音義雖具而獨本單行飜閱不便余故與弟程叔刪其繁蕪增其未備酌為定本各附註于本條之下以便觀覽惟願有志于為大丈夫者自學地以至于出世為人日手此一編以作韋弦之佩可也

　　武林西湖高僧事略序

　　莫子文

　　人生五濁惡世根塵濡染昏沈著其能出離火宅者蓋寡至於剪髮披緇而為僧固已高於眾人矣然僧之為僧豈若是而止哉識心見性超出生死精持戒律真積力久詮演教法垂範將來百千萬僧中間見一二表表偉偉卓乎不可企及舉世佛徒莫不宗仰之此高僧所以有傳也作者有人讀者有人修之者又有人然未有思其人追其踪想像其高致即其曩昔經行宴坐之地崇餙傑閣而嚴奉之紀述行業而偈贊之圖繪頂相而瞻敬之者瑪瑙講師元敬節菴乃克為之也閣始剏於前主僧了性工未就而遷住他剎節菴實踵成之始會萃名宿嘗駐錫於錢唐者得二十四人命東嘉僧元復摭其事實而繫之贊續訪求又得六人焉節菴併述而贊之圖其形置之閣又虞不能流布四方乃合而成書名以西湖高僧事略鋟梓以惠學者噫佛法盛於東南異人輩出前人既為後人所高俟燈燈相續傳佛慧命將使後人而復高後人深有望焉

　　寳祐丙辰長至日序

　　碩揆和尚語錄序

　　楊雍建

　　西湖諸山最高者南北峰峰之下兩寺淨慈靈隱而北峰靈隱尤著始東晉咸和元年西天僧慧理為靈鷲飛來之說因挂錫造寺嗣是以後千三百有餘年世為佛土為東南最勝道場康熙辛酉十二月碩揆禪師自廣陵善慶來住是寺寺中百廢具舉飛樓傑閣千霄壓山朝鐘暮鼓弟子如雲靈隱山水既擅東南之勝師梵行高劭名播遠近四方車騎來西湖者必過靈隱送迎往還多繁劇師苦喧耽寂恒欲去之丙寅冬月應三峰請刻期將行藩臬諸當事洎今宮詹邵公戒三入山固留又三年值乘輿南巡頒賜御書雲章爛然輝映金碧於是海內人士無不裹糧重繭來拜雲林新額下瞻仰踴躍而去夫名山古剎必得其主然後人天歡悅誌公飛錫感動帝王法欽禪師坐石牀之上素衣老人願捨地結菴辯才復歸天竺山中百物皆有喜色故語云人傑地靈師即欲舍喧趨寂擇宴坐之地為勇退計吾知其不能遂也且喧寂兩境生於其心曰惟營逐雖閉門荒山坐馳萬里兀然灰槁精明靜妙則身居城市不異山林況此白雲蒼松清泉恠石煙霞滿眼之靈隱哉庚午十月師以語錄如千卷問序於余則皆自丙寅以後海內緇素問答機緣余故知師今讀是錄知益詳用不辭捉筆借以頌師之賢而道諸公所以欲留之意如此若其中予奪之機殺活之用開示後學為功匪淺自有宗門老宿擎拳竪拂者宣揚讚歎之余復何贅

　　康熙二十九年歲次庚午仲冬望日謹序

　　又序

　　錢陸燦

　　自孔子生而以儒設教而世世孔子為儒宗自釋迦生而以佛設教而世世釋迦為禪宗儒與禪猶日之與月不能相無者也而日不自日月不自月儒家之論無極為太極太極生兩儀則日月到今而太極不自今也謂孔子以前無孔子乎則中古堯舜禹諸聖人何以與於道然則泝中古而上之至於未始有而儒之道未嘗亡於未始有也於釋迦以前無釋迦乎則莊嚴刦毘婆尸尸葉毘舍浮諸聖人何以與於道然則泝莊嚴刦而上之至於未始有而禪之道亦未嘗亡於未始有也千萬古此道也千萬古此日月也此不能相無者也宋儒有曰我學佛然後知儒至哉言乎夫儒自儒禪自禪乘流示現門庭施設各自為宗此其分也學佛然後知儒者此其合也儒中有真禪禪中有真儒此其所以合而不能相無也當其盛儒盛則兼禪禪盛則兼儒當其衰無真儒故無真禪無真禪故無真儒昔者王荊公問張文定公曰孔子去世百年生孟子亞聖而其後絕無人何也文定曰又有援孔子道者江西馬大師汾陽無業雪峰巖頭丹霞雲門輩是也葢自儒門澹泊收拾不住皆歸釋氏耳荊公久之歎服其言福州陳善又曰馬大師輩在孔孟門下今不必論然自馬大師之後釋門又復澹泊收拾不住而後又無多人合當復生吾儒中近世歐文忠司馬温公范蜀公皆不喜佛然其聰明之所照了德行之所成就豈復在馬大師下不知諸公後數十年當復生釋氏中何等人合此二條論之則知儒禪不可相無而迭為盛衰其勢也今天下之無真儒久矣無儒而有禪遠不具論我三峰堂上藏祖一傳而靈巖儲祖徑山禮祖靈巖再傳如先師黃山檗老人徑山再傳今雲林上碩下揆和尚此諸大老皆以儒起家而得法於禪親提正印扶植綱宗三峰徑山靈巖諸會語錄流布諸方何其盛歟諸老人遄歸覩史祖庭秋晚何其衰也今惟我新雲林法叔一人在耳雲林之道三峰靈巖徑山黃山之道也即釋氏莊嚴刦已前厯諸祖佛之道也此陳善所謂聖人復生釋氏中中流砥柱一髮千鈞之時也廿年以來龍天推出雷霆鐘鼓之音訇琅江南北浙東西諸方仰之如毘盧遮那大佛頂首詳見靈巖黃山前二序中非他人所容贅一詞明矣惟雲林業以一身橫當吾道絕續之關力接佛祖父師之命己巳今上皇帝南巡首垂訪道讚嘆希有敕改靈隱新額雲林湖山傾動鴻朗莊嚴諸會諸法已經侍者記錄將來入藏轉輪一字一句芟薙不得矣語錄自世尊說法以來名山宿德因所說之法編以成書始號語錄學者結習纏繞名義達摩不得已而救之故取拈花微笑之旨此一化導之法門也釋迦云吾誓不為二乘聲聞人說法又曰住世四十九年未嘗說一字非謂四十九年所說之法皆為剩語陸放翁之序拙菴曰拙菴之道棟梁大法無語可也拙菴之語雷霆百世無錄可也序佛照曰未見妙喜大事了畢豈有住山示眾之語可累簡編若不投之水火無有是處即先師前序亦曰一爐爇却免至遺殃認為實法早立背後此皆為學者句上生根言中覔響故與截斷眾流收歸上科然而出格卒未易得因病予藥沿波拯溺不得不藉語言文字即是孔門之教窮理盡性致命精義入神顏卓曾唯之外門弟子先後問仁仁豈有二迺若答樊遲不再設於子張謂顏淵不復陳於仲弓列在學宮未易披簡即游夏諸賢議論異同載入禮經無容割裂况法王位中金口所宣第一句末後句無字句不謂少廿句百句千句萬億句不謂多先師恐人認語錄為實法者又豈可認先師語句為實法哉余同門兄弟雪罏冶童樹蔭眼還明親承罏鞲遣歸黃山相次記莂法門骨肉彼此成褫諸方欽服公心大心焉先治奉師命委(燦)作序第三篇曰靈巖猶父黃山吾兄得(燦)子而三世自顧何人濫竽斯典今治兄又侍先師數年矣明兄來自新雲林申責前諾粗於罅縫中窺見光明一線先師序謂上方初參徑山時己私淑靈巖探其法奧又曰志師兄以法自任心心不置靈巖而靈巖亦特以祖庭補處屬之(燦)廼恍然吾碩師叔心心不忘三峰以來從上一脈傾倒於靈巖父子辱收(燦)備員中郎虎賁也遲之又久謹書所得東西兩聖人之旨附於兩先老人之末簡苟不藉此因緣何敢謦欬真人之側哉

　　康熙二十九年庚午正月三峰下法小姪鐵牛居士錢陸燦法名道燦盥手書時年七十有九

　　辨魔須知錄序

　　錢陸燦

　　宏宗也闡戒也二者我佛門之大網也雖化儀不同然溯其派所從出各有父各有祖孰為父孰為祖其不可抹摋抵讕而毁滅之則一也南磵天竺禪師秉具戒於頂目徹和尚目徹戒則三峰漢祖所傳也故祖以宗門眷屬視南磵特一從法姪耳論戒則南磵實三峰之嫡孫也不知其近因何故突假古南牧雲老人之名捏造一書名曰叛師五論謂漢祖為天童弟子而與童持論宗旨為叛師其中有曰三峰憎師嫉師蓄有逢蒙之心吾輩讀至此不覺駭然心骨俱悚使南磵於佛教中甘自蹈於一闡提不畏三塗之人為此逆天害理之語以毁三峰則不必揀辨其非或於世教中甘自外於綱常倫紀而願為禽鹿之人亦可以為此逆天害理之語以毁三峰則亦不必揀辨其非若猶靦然面目欲厠於為人師範之一數則三峰祖也南磵孫也以孫毁祖佛法王法宥之乎夫以三峰為其得戒之祖而毁之則磬山天隱和尚為其得法之祖庸知不毁夫終身所藉以為設教誨人之具曰安禪說戒耳今代之設身處地而極其勢不盡起而毁滅之不止矣魔高十丈殃祖及宗大可懼也懼斯揀辨之矣或曰宗門之所以重世系也在禪不在戒南磵雖毁三峰未嘗毁磬山余曰否悟道為禪守道為戒苟以為戒不足重則莫如不受既外假受戒之名陰乃敗檢踰閑以犯之因犯戒而并犯其傳戒之上以此為禪以此為繩武於磬山之禪轉相傳授自悞悞人不揀辨則人不知也非必為南磵揀辨不可不為天下之說戒參禪者揀辨也且南磵非不說戒也非望其受戒者不更有戒子也又非望其戒子之子他日亦為此逆天害理之語以報南磵也我為人戒子之子則為毋食其人之梟獍人為我戒子之子則望其為不我反噬之祥麟此猶種蒺藜而思得甘露也非愚即悖耳矧三峰以抗論宗旨而不協於得法之師便以逢蒙名之南磵以無端而血噀其得戒之祖則又以何者名之人亦有言無施不報此楚珍闍黎所以有辨魔須知之刻也其意以為法丁秋晚師門淆亂佛此面魔亦此面其難於辨則有不容髮必欲辨其何者為魔須知有以孫滅祖如天笠一流之沙門也若乃雲居語錄靈隱轉語又其次焉或又曰南磵不病狂易必無無端捏成一書希冀毁滅其得戒之祖者其事無憑未可盡信曰古南之孫現在雪鑑和尚秀峰和尚及為其所誤之西資(即果得)親賫此板至吾虞興福集合邑紳士耆舊禮佛懺悔劈板付金剛燄訖庶幾不遠之復是日之會余實與焉戊辰五月二十三日也非憑而何先是報國和尚告本宗書天寧和尚普說至報國所遣侍者道復云刻者西資助之金者南磵是日適於興福架上翻得嬾齋四悉書六卷果得識其後曰賴同參南磵大和尚校訂續謀梨棗合璧等句四悉之刻果得既推南磵首功今五論之續南磵又嘖嘖以義膽忠肝自詡此處無金三十兩毋乃南磵親言出親口歟既毁板之後余嘗札報許青嶼兄曰是役也非為三峰奮螳臂正是為古南拔寉箭耳鄭人爭年先息為勝又有兹刻者夾山復檗巖一書召之有父有祖從上事重楚珍不得已也

　　康熙二十九年歲次庚午浴佛日

　　玉山和尚語錄序

　　錢陳羣

　　香山云東南山水餘杭為最就郡言靈隱寺為最何最乎爾則以飛來峰廻龍橋春淙亭冷泉石門諸勝盡萃於是是以地得之而為勝地心得之而為妙道東安參禪之窟無此名區江右選佛之場遜兹寶界宋元迄今品第禪院獨推靈隱為浙省第一祖庭定不誣也況乎南嶽青原而後五宗迭興靈隱皆得而有之即如真觀之為曹洞文喜之為溈仰延壽之為法眼契嵩之為雲門瞎堂佛智密菴諸人之為臨濟也五宗之賢聖指不勝屈靈隱皆得而有之靈隱真靈矣哉如是而欲紹三峰之絕傳接黃蘗之逸響先以聞解信人後以無思契同於廣大林中插標結界衝繁窟內敷座談真萃五千衲子之緣拈百億瓊花之偈是非上根大器莫能擔荷先德今我玉山和尚禪風凛然道氣徹骨以山海為胸襟視道俗如一子不超寂滅安居之座變現釋梵龍天之宮初究本來面目從窺鏡處照破娘生皮骨復研向上綱宗於扁擔頭悟得自家活計辨鐵石身心為人天師表蒲團夜梵闢第一之元機麈尾高揮廣不二之法旨遂使癡猿捉月悉解苦輪渴鹿馳煙頓明覺路徧塵徧界普利含生成始成終得全善逝固已非空非有唯識惟心矣惟時兩登法席屢易裘葛將出其語錄付梓問序於余余聞夫真性妙空竝無一物者謂之清淨法身具一切莊嚴萬行者謂之圓滿報身隨機設教善利無窮者謂之千百億化身以觀和尚提宗攝教借教詮宗權實雙融有無互徹祛守默之癡禪埽尋文之狂慧所謂千百億化身曾何缺陷耶若云老夫為他點出光明今教照天照地去也則我豈敢唯是人以地傳地緣人顯靈隱山川之奇和尚道法之勝同符千載迥絕恒蹊庶幾頓超十地寄無言於有言悟彼三空歸有法於無法者歟是為序

　　乾隆三十八年歲次癸巳十月既望嘉禾壽民錢陳羣合十題時年八十有八

　　又序

　　張光

　　余常遍禮諸尊宿絕不肯之見其我相重慢幢高所謂忍辱精進者未易幾也況所稱大善知識語空眾妙機透重元者乎時序遷移宗風消歇不有大覺孰證迷津憶自丁亥客居龍川妙智禪院始得交於前住平陽方丈文山和尚和尚為文覺禪師之肖子冲淡樂道意泊如也盡大地儒釋皆讓一頭地越六月其徒孫今住環翠寶林和尚來禾一見余相視而笑莫逆於心即之終埋光剷采絕不露圭角唯極稱其法和尚現住靈隱方丈玉山和尚平實學道本色住山以臨濟七事鉗鎚衲子入室者甚眾不置云余猶以為得見文和尚而不得見玉和尚也歲辛卯赴試省城從問往參玉和尚視其貌凛然豐頤眉目慈秀所謂歡喜地菩薩福慧兼修者非與聆其言如岱宗出雲層層動蕩滄溟浴日轉物光華又所稱一真歸源萬幻咸空者耶繼又出其語錄相示讀之如河懸缾瀉綺互波瀠稱性吐露迥奪望洋深辨來風窾綮洞中至普說大篇如長江萬里巨浪千尋擬諸大慧中峰庶幾生瑜生亮葢和尚既讀百家書又透向上一著故橫說豎說用鈎用錐蜜果葫蘆之移換萬頃百折之汪洋宗門極則事在是直指人心見性成佛之機亦莫顯著於是余聞六祖住曹溪卓錫泉湧贍足大眾東坡有銘曰問從何來初無所從若有從處來則有窮和尚之說法無窮和尚其有從耶無從耶抑聞具老和尚常云諸方是講底綱宗我是用底綱宗故鍛鍊稱方內獨步和尚真用底綱宗耶何據座說法悉徵從上作略也當與靈山之宗鏡錄三教篇鐔津集內典集暨禪門鍛鍊說十三篇竝垂不朽矣閱歲既久篇帙益富將登黎棗以壽世而屬序於余余不知灋要唯記其企慕之情相交之意如此并寄文公暨寶師以為何如也

　　歲在癸巳十月十六日

　　冷泉亭記

　　李鐸

　　夏日舒長炎風正燠思得清凉之地以滌煩襟有告我者曰雲林之間有亭焉幽人所棲雅絕塵俗曷往遊之遂歴其所徜徉彌日塵襟頓舒乃枕石藉裀而臥甚酣豁然有朗曠之致仰而視之則蒼蒼者天也近而玩之則青青者林也傾耳聽之則泉流之涓涓也嶔崎嶃峭則怪石之玲瓏也杳然陰翳往來莫定者則無心之雲物也山樹高而禽鳥啼山徑幽而猨狖嘯萬物熙熙各得其所逍遙乎此若夢若迷予其仙耶僧耶樵耶予不自知而此山之為何山此亭之為何亭予亦不知也心為之曠焉神為之怡焉混兮其若虛茫乎其若失融融焉自有其樂而樂之所極則予又莫能言嗟乎人或百年其遇不遇數也遇則為出世之懽不遇則有負俗之累煙波之釣叟江湖之散人彭湘之漁父皆得乎此者也是以少伯有五湖之遊子陵有羊裘之樂彼自有所得于其心故能相從於汗漫也子曰飯疏食飲水曲肱而枕之樂亦在其中矣又曰一簟食一瓢飲人不堪其憂回也不改其樂今日之遊溪流可以飲野蓛可以茹煙雲竹樹岩谷禽聲可以賞心而快意予以非仙非僧非樵者忽焉而飄飄其若仙寂寂其若僧詡詡然其若山間之樵父則不能自言之樂又何可不以語人也為記記之是曰西湖之冷泉亭

　　時康熙三十三年閏五月初五日鐵嶺李鐸記

　　重濬雲林冷泉碑記

　　釋重照

　　飛來之峰下有名泉曰冷泉唐元藇築亭其上而香山居士白居易記之所稱雲從棟生水與堦平者既歲久不治則蕪漸塞流漸淺至政和中本寺住持雲公等始濬之廣逾其舊者三然後斯泉之勝獨擅名山至於今又數百年泉之草生沙壓秋冬水落其流如綫無復舊日之觀夫形家者言山停水蓄則生氣居旺況雲林乃五山十剎之首徒眾數千指為檀信祝福之名藍不尤藉形勝以為外衛者乎前此吾祖巨公亦曾築三壩以蓄泉然其流淺直終以無濟乾隆甲辰有樂善居士數輩來遊亭上慨焉興重濬之志於是集料鳩工倡成勝事業費工數百緍錢一百三十餘千而泉之規模已約略可觀無如土皆石砂水能浸潤旋以細流潄齧積久成源穿梳石罅注洩而出泉又不能停蓄重照承乏兹山遑敢弛善士之勝績用是於戊申之秋復踵告於諸君子乞完盛舉以奏厥成因復董工集事運畚鍤輦土石清其閘趾去其砂磧其中加以橫亘之石棧壘以縝密之複垣填以三和之膠土築以千工之椎杵俾堤脚堅似鐵城則去流不復穿成乳竇而泉乃蓄矣至冬十月告竣計又費工千餘緡錢三百千有奇而游者疏流者聚涵青貯綠湛若無底與其上之蓮花峰紺碧交暎方廣盈池倚亭俯瞰可鑒毫髮其瀾渺瀰浮閘環穴而出則又源源汨汨雷奔電激過於合澗入於平湖曠然不知其所往也靈山名勝復還舊觀不可謂非時節因緣從此合形聚氣洵足為檀信之福奚止林下緇流蒙其潛利陰益也哉重照樂於功德之成不敢忘所自謹為勒珉以紀善蹟以告來者知有考焉謹將樂善檀施芳名序列於右俞南筠朱文珊金蓬山黃名揚王赤懷吳子祥何廣輿范玉麟俞名敬范莘耕

　　乾隆五十三年冬十一月吉旦雲林住持重照監院重瑞重倫謹記

　　杭州靈隱書藏記

　　阮元

　　周禮宰夫掌官契以治藏史記老子為周守藏室之史藏書曰藏古矣古人韻緩不煩改字收藏之與藏室無二音也漢以後曰觀曰閣曰庫而不名藏隋唐釋典大備乃有開元釋藏之目釋道之名藏葢亦摭儒家之古名也明侯官曹學佺謂釋道有藏儒何獨無欲聚書鼎立其意甚善而數典未詳嘉慶十四年杭州刻朱文正公翁覃溪先生諸集將成覃溪先生寓書于紫陽院長石琢堂狀元曰復初齋集刻成為我置一部於靈隱仲春十九日元與顧星橋陳桂堂兩院長暨琢堂狀元郭頻伽何夢華上舍劉春橋顧簡塘趙晉齋文學同過靈隱食蔬笋語及藏復初齋集事諸君子復申其議曰史遷之書藏之名山副在京師白少傅分藏其集於東林諸寺孫洙得古文苑於佛龕皆因寛閒遠僻之地可傳久也今復初齋一集尚未成箱篋盍使凡願以其所著所刊所寫所藏之書藏靈隱者皆裒之為藏也大矣元曰諾乃於大悲佛閣後造木厨以唐人鷲嶺鬱岧嶤詩字編為號選雲林寺玉峰偶然二僧簿錄管鑰之別訂條例使可永守復刻一銅章徧印其書而大書其閣扁曰靈隱書藏葢緣始於復初諸集而成諸君子立藏之議也遂記之

　　嘉慶十四年夏五月庚申朔

　　條例送書入藏者寺僧轉給一收到字票書不分部惟以次第分號收滿鷲字號厨再收嶺字號厨印鈐書面暨至首葉每本皆然每書或寫至腦或挂綿紙籤以便查撿守藏僧二人由鹽運司月給香燈銀六兩其送書來者或給以錢則積之以為收書增厨之用不給勿索書既入藏不許復出縱有繙閱之人但在閣中毋出閣門寺僧有鬻借霉亂者外人有攜竊塗損者皆究之印內及簿內部字之上分經史子集填注之疑者闕之唐人詩內複對天二字將來編為後對後天二字守藏僧如出缺由方丈秉公舉明靜謹細知文字之僧充補之

　　觀世音菩薩三十二應身畫像記

　　(錢塘)吳錫麒

　　慧海居士以真實力行利濟心愍念眾生思所以救度之者而禮導師焉干是其友王春波為指畫觀世音菩薩三十二應身像以證明之定慧互嚴悲智兼運上合諸佛下合羣生隨順根機以手代舌大矣哉凡慈悲勇猛皆傳之圖繪中而締此勝緣也可不謂之無量功德哉按諸經所釋觀世音言者圓悟圓應之號也於音言觀者以觀智照之不以耳識聞之也其有三十二應身者猶是虛空應物現形本是虛相豈云實形因所利益隨通說法亦仍是心之所感而已故求諸義諦如首楞嚴以人非人為二應而闕迦樓羅普門品八部有迦樓羅而以人非人總八部其名或有參差要知現身說法時即是身即無是身有滅有生何生何滅又奚必於跡事而起對執哉然則春波此畫以畫觀可耳即不以畫觀亦可耳往時凱頭陀傅雯嘗指畫是像流傳京師梵剎中四方來瞻者咸加敬禮今春波復倣為之每幅皆具丈六身偉麗雄奇真力彌滿實能於盧伽楞尉遲乙僧外另立一剎竿者聞其畫成時十指皆秃亦可為慘澹經營者矣今慧海裝治完好將施之西湖靈隱寺中以為普同供養而屬予記之予謂菩薩誓願普度世人豈有我輩而不欲登之種覺者然則慧海具大願船行不住法手雨七寶掌出雙金此菩提種也當得最勝果者也春波申五輪掌開三昧門此精進幢也當傳無盡燈者也若僕者打論議鼓說杜撰禪不無罪過然聞人施捨輒生歡喜心以此因緣度亦不失為豪薜荔而已爰說偈曰

頂禮觀世音　具足妙相尊　本來無一相　乃有諸相見　慈眼視眾生　欲拯一切苦　來入微塵國　現生而說法　宏宣海潮音　方便令解脫　猶恐後來者　末由共瞻仰　爰有大導師　一一為分別　佛身梵王身　長者居士身　以及於八部　天龍人非人　各放大圓光　各現菩薩身　匪唯菩薩身　亦見菩薩心　是唯大神通　一念一菩薩　故令蓮華中　定水湛然滿　是唯大神通　五指五獅子　故令妙莊嚴　頃刻自騰涌　樓臺虛空起　音樂諸天接　以非思議故　至不可思議　復有大長者　禮足生歡喜　護以祇陀林　供以般若味　如彼功德雲　徧滿乎四海　而來入丈室　亦復大自在　花雨飛曼陀　寶網覆瓔珞　福聚海無量　念彼觀音力

　　香雪山南侍者吳錫麟合十撰古香林學人石韞玉書丹

　　觀世音菩薩三十二應身畫像跋

　　陳預

　　佛人也則所有者亦與人同也乃空諸所有以明心見性而一歸於無是自有而之無者也惟佛既妙於無則無定在者實無乎不在無所有者亦無所不有故精心奉佛之人積想成緣因緣成象凡慈悲莊嚴威猛之容昭明洋溢得心應指現之圖繪使夫緇素瞻仰迷悲悟捫此佛在人心即心即佛之義又自無而之有者也則今慧海居士指迷之功德春波示現之願力不均為無量哉居士與予誼故其劬躬濟物勤矣然不自己也復施此圖於祗園以資救度惟寺僧敬奉而謹守之毋怵誘於勢利以贋貿真俾此圖不至自有而之無則居士之功德與寺長在可也居士既請穀人太史為之記又屬予跋其後太史精內典其言皆證上乘法予未能也而以贅語附其末是所愧爾

　　嘉慶甲戌八月宛平陳預識丹徒蔣廷贊立石鄞縣陳權題額

　　梁簡文帝賜靈隱石像記辨

　　杭世駿

　　簡文此記咸湻臨安志及成化萬厤杭州府志及白珩靈隱寺志均未載孫治宇台遂謂侯景立帝在太清三年明年為大寶元年逼帝辛西州者再又明年幽帝永福省大懟在側尚欲賜沙門田為之作記當非人情疑為晉簡文帝而非梁愚以為治特未之考也簡文屢參御講般若湼槃諸經參迎佛像從舍利入殿禮拜并侍皇太子元圃園講頌在藩時作唱導發願諸文從幸同泰光宅等寺蒙華林園戒預懺直疏各有詩紀事高祖嘗以金銅苦行佛并佛蹟供養具等賚使供養又賚錢二十萬白檀薰陸機香各十斤供造善覺寺塔露槃又使呂文强賚柏剎柱一口銅一萬斤供起天中天寺又使監作舍人王景明材官將軍沈微御仗吳景等監看善覺寺起剎帝皆有啟申謝帝亦以錢一百萬奉阿育王寺并為人造丈八夾[綜-示+一]金薄像當時藩獻若湘東王廣信侯比邱若正教慧𤥎皆手書慰問宏闡宗風所謂論辨青豆之房遣惑赤華之舍者殆無虛日石像之記雖不見於集中舊乘指為帝作必非無據治以為晉簡文帝舊為會稽王與支道林往返賜田賜像或有其事此直臆度揣測之辭錢塘無會稽王之蹟靈隱非支道林所棲舍確有證佐之梁簡文而從漫無影響之晉簡文是何饒舌也治又以晉簡文帝未嘗為文章尤誤七錄有帝集五卷(見道古堂集)

　　靈隱經藏碑

　　石韞玉(琢堂)

　　將執文字以求佛可乎曰文殊問維摩之疾會意而忘言達磨安神光之心迎機而縣解學佛不可執文字也將離文字以求佛可乎曰佉盧造字釋伽亦傳習多師博達多聞慶喜為總持第一學佛又不可離文字也是故龍威授簡九流著於萟文鳩摩譯經千佛標其名義雖華裔分域儒墨異流而問迷途者必伏神鍼游覺海者先尋寶筏彼大士假圓通說法非教何宣中華由聲音入觀捨經奚悟昔之尊宿六如觀幻四諦徵空入精進之林則手書貝葉轉嚴華之藏則舌吐蓮花非偶然也靈隱寺者西湖之上剎也兩峰映帶四眾皈依佛開法會飛來嶺鷲一峰帝賜嘉名敕賜雲林二字然燈座下習四種之威儀卓錫山中授十方之供養游觀者無金狄之譏受持者有木义之戒真東南一大道場也惟是舊藏經文不戒於火珠林祕筴遽化秦灰石室曇章無存魯壁九譯莫詳其文三寶竟闕其一將何以闡揚聖教接引學人余寄公樂土訪道名山適若水品蓮兩禪師先後住持方丈每談斯事輙為太息余因發願重加結集時則有吳中會一師在嘉興楞嚴寺修治經板遂意商搉凡集大藏經論等一千六百五十五種裝成一千四百三十八冊又附貯藏外論疏語錄各書一百五十種裝為四百五十六冊綜為二匵藏諸寺之蓮燈閣上伏願典守有自紹隆無替瑯函萬卷常宣木鐸之音寶歴千秋永絕風輪之劫爰撰斯記以示後人是役也其用白金三百四十兩此邦紳笏贊我勝緣者別勒芳名同昭善果

　　胥山祠銘

　　(唐)盧元輔

　　有吳行人伍公子胥陪吳之職得死直言千五百年廟貌不改漢史遷曰胥山今云青山者謬也夫差既王宰嚭受賄太伯廟血將乾闔閭劒光先失公朝焉晏焉入則諫焉屬鏤之賜竟及其身鴟夷盛屍投於水濱憤悱鼓怒配濤作神迄今一日再至海鴟羣飛陽侯夾從仲秋闕望杭人以旗鼓迓之百城聚觀大耀威靈蕩漭千里洪波砥平有滑有腯有鹹有腥遙實乎下庭山海梯航雞林扶桑交臂乎卯階金狄在戶雷鼓在堂魏尊漢豆六代笙簧可謂奉天爵之馨香獲神人之盛禮佐皇震怒驅叱大邪萬里永清人觀斗氣銘曰

矯矯伍員　執弓挾矢　仗其寶劒　以謁吳子　赫赫王閭　實聽奇謨　錫之金鼓　以號以誅　後王嗣立　執書不泣　顛越言潤　宰嚭讒輯　步光欲飛　姑蘇待執　吾則切諫　抉眼不入　投於江上　自統波濤　晝夜兩至　懷沙類騷　洗滌南北　簸蕩東西　夷蠻卉服　罔敢不來　雖非命祀　不讓瀆濟　帝帝王王　代代明明　表我忠哉

　　(見西湖志)

　　飛來峯贊

　　顧元熙(耕石)

虛其中廓乎　數百人之可容　峭其外森乎　如戟鋩與劒鋒　不雨而潤　靈泉琤瑽　不土而植　老幹虬龍　縮青蓮界　六一芙蓉　示西來意　為震旦宗　或謂此方有飛來之一石　則彼方失飛去之一峰　既飛來而自在　豈飛去而無從　噫　去來如一　法性真空　吾方謂飛來者非真實相　而又何處問彼方飛去之奇蹤

　　冷泉贊

靈山之泉　混沌之原　人力穿鑿　引諸石閒　水石相激　其聲潺潺　湲湲之聲　是亦天然　謂為天然　已落言詮　謂非天然　豈非迷根　浮生一瞬　浩劫無邊　及今不學　更待何年　及今而學　何學可言　遊將歸矣　夕陽在山　山空雲淨　旃檀如煙　風琴水筑　與耳為緣　偕吾此贊　聞於諸天

　　墨跡

　　宋天聖八年賜杭州靈隱山景德靈隱禪寺牒墨跡

　　中書門下牒杭州靈隱山景德靈隱(下缺一寺字)

　　(缺杭)州靈隱山景德靈隱寺住持禪定大師延珊奏先(下缺一奉字)

　　(缺皇)太后聖旨宣賜莊田祝延今上皇帝聖壽今已五年累設過齋僧粥食肆拾餘(下缺萬祝二字)兩宮聖壽其田土見今供納秋夏二稅紬絹叁拾肆(下缺一字)壹疋肆赤綿貳拾壹兩貳錢米共計柒拾叁石柒(下缺一斗字)係屬杭州秀州兩處鄉縣乞與放免上件稅物取聖旨牒奉敕宜令逐州子細勘會如委實是宣賜到莊田據合納夏秋二稅並與放免即不得將不係宣賜到田土內稅物一例放免牒至准敕故牒

　　天聖八年十二月六日牒

　　工部侍郎參知政事王　押

　　給事中參知政事薛　押

　　給事中參知政事陳　押

　　吏部侍郎平章事吕　押

　　此敕傳今幾六百年乃鎮山一寶也穆生為修檀越志始得請一觀其最美者仁宗聖帝四公名臣瞻其遺恩覩其親押今日者山人恍游天聖之年尚友四公之側矣何幸▆按是時吕秉政文移閔末陳薛以外任故稱給事中印凡三面一背二乃中書門下之印六字其書曡中書二字為一平章事三字為一亦中書體內先字下失一字疑是(奉蒙)字及壹疋肆赤綿不可曉四公吕名夷簡陳名堯佐薛公奎王公曾易考見者也南州主卍厤庚寅六月晒經日時梅雨頗涼武林山中人兼靈隱寺行者住宰相峰下古庵

　　邵穆生肅題

　　右宋天聖八年放免杭州靈隱山景德靈隱寺莊田夏秋二稅牒文寺中護法之寶也不知何年藏𡸅光庵內主僧守護惟謹不敢失墮亦可嘉已葢庵係寺中屬房兒孫相承專一可守出入可稽乃主席者立法之善也按仁宗乃章懿皇后李氏所生時章獻明肅皇后劉氏以為己子終章獻之世舉朝未敢泄也章獻臨朝李后進位宸妃以薨未得遽稱太后則牒中所云奉皇太后聖旨宣賜莊田祝延今上皇帝聖壽者當是章獻而武林梵志作章懿皇太后所賜者葢誤也牒頒於天聖八年十二月而延珊奏中之語云宣賜莊田今已五年計之正當天聖四年梵志以為三年者亦誤也延珊字慧明洪覺範僧寶傳言雪竇顯禪師在其座下甚久堂中常滿千僧其法席之盛道行之卓亦可槩見吳之鯨亦錄其問答機鋒上堂語句於梵志中而孫宇台先生修靈隱寺志所列師名寥寥數語未與標舉大略何也古庵邵先生乃吾杭高士兩山志乘最盡研削而是跋精當尤足備寺中故事惟云壹疋肆赤綿不可曉米公書史云朱長文所收織成諸佛闊四赤長五六赤赤尺二字古通先生偶忘之耳是牒當時背面皆鈐中書門下之印欲裝難於措置故閱七百餘年未經糨潢今漸就麋爛予以背紙二印綴諸牒尾出所藏古錦犀軸整頓之將來庶免損剝之患矣

　　乾隆九年甲子佛生日錢唐丁敬洮頮謹跋

　　董文敏墨跡卷

　　右白傅記(文不重錄)董其昌書丁未秋七夕

　　大清國男子彭元瑞喜捨雲林寺常住時乾隆四十有四年歲在己亥天中節薰沐敬記

　　近杭人厲太鴻修靈隱新志不收此誠為有見

　　董文敏墨跡卷(詩不錄附原跋紙心)

　　唐時步虛詞有云我居清空表君處紅埃中李太白語也東坡江山清空我塵土葢用此東坡又有海市詩與此詩並稱雄麗歐陽永叔廬山高學蜀道難皆宋時傑作近來名公集中披剝宋詩曾無能續蘇歐語作如此歌者

　　董其昌識

　　董文敏題米家山墨跡卷(詩不錄綾心)

　　題米家山董其昌書

　　密雲和尚跋宋密庵祖師頌墨跡卷

　　不肖於崇禎辛未年欲天童事有布徒侍者於中峰菴基榛莽中得一殘碑洗出打之乃自不肖至上二十代祖佛果圓悟勤禪師示十九代祖虎邱隆禪師法語墨筆及十八代祖應菴華禪師送十七代祖密菴傑禪師頌真蹟眾皆謂自宋厯元至今已六百年以為奇特至寶乞密雲跋密雲曰斯皆傳燈錄具載之烏足異哉第其異者異於今時主教外別行單傳直指者及毁機關要立理致滯名相以古人門庭建立為實法乃至種種穿鑿恐情識摶量為高見者想必當時也有恁摩人故有如是叮囑耳是知此語此頌誠萬世之模範所以虎邱祖復以遺應菴祖應菴祖復以遺密菴祖而密菴復以勒碑者當可見以為至寶眾等身體力行為法式可也

　　遠孫密雲圓悟謹跋

　　三峰法藏和尚墨跡卷

　　癸亥四月望後余從閶江放舟夜渡巨區抵華藏山房入寺雲霧乍收山日初上樹深遙徑禮大雄於蓮華之房峰巒環翠花香逼人與數輩道侣集方丈地一坐七日俯之仰之見華藏如青蓮之花浮白波清渚之上今日親在花中坐卧始證三十年披圖傳說種種勝妙不我欺矣於是遊興似盡便欲解維往金閶搜靈巖洞庭之奇絕乃揖寺主而別寺主曰子得華藏之勝槩乎曰然曰華藏者香海一花花作巨區一勺之水以無量世界為七十二峰須彌盧具種種山王種種法界子今祗作花房中一小太末蟲周遊徧覽七日登厯所見華藏非別有華藏也身出華藏而見登上蓮華最高之顛凴虛縱目見蒼茫浩渺之中自天目湧一脈蓮根疾驅乎余曰唯唯因與同心相攜着屐拄杖華藏莊嚴世界東金閶北毘陵前者不過一針孔中浥青蓮之少分色耳何千百億葉葉千百億海海千百億須彌盧左右環裹不下千百瓣瓣中各各自成香水海折妙蓮花擲向空劫那邊更那邊不暫留數日登蓮花之頂收大香水海無遺剩矣是知前日寺中所見之華藏非不華藏也全身在華藏也今日所見之華藏也在華藏而華藏為華藏礙出長馳起銅官落夫椒隱隱一枝盈盈出水華藏而見華藏華藏為見礙是知碍碍之外百億香水亦不過華藏中之華藏而已若夫竭武林後瀛海皆在花鬚上脈脈分理了回身入華藏山中方丈裡看山看湖方不為寺主所誚兹因豫林嚴三居士有老圃賣花說以一花之外更無別花乃勸居士勿以一華自坐不復求花須向千葉萬鬚重重諦審看盡花中脈理然後一花別花一時揉掬他方佛前若遇信心買花者不妨信手拾取一鬚一脈與之作真正賣花翁始是優曇鉢華時一出現復說偈曰：一花拈出不知花，花裏何人是作家。透盡一花花裏秘，拈來隨手撒金沙。

　　三峰法藏書

　　永明智覺禪師遷塔䟽墨蹟卷

　　募為佛日永明宗照智覺大師遷塔緣起䟽伏惟大師韶國師嫡子法眼宗之正傳入定則尺鷃巢衣誦經則羣羊跪聽種種道蹟不可殫述故吳越國王特加尊號首請中興靈隱次繼永明潛師法席宏造淨慈先後功德如山日無刻暇又于百八課外慨彼多聞寡約暗證無稽已見各封師門互牴爰集三家義虎五派禪雄據同銷異會教鎔禪親為折衷其間成書百卷惟立一心為宗照萬法如鏡故名其錄曰宗鏡于是異學殊宗莫不炳如三光之長晝融若五味之同羹其宏法之功直追龍樹而溯鷲峰可已久見淺識狂流多執性廢修服垢為淨身土不即心佛相違師復起大方便巧立四種料揀務從三品指歸禪淨兼資喻虎帶角廣誘火宅之癡兒現證清涼之樂國故定光古佛直以彌陀勸信大師生相冥受閻老皈誠況哲人云往像教方崇苟非靈塔是標將使福川奚植故當示寂之晨輒葬于大慈山下然厯年雖遠去寺非遙何緣寺未沈淪塔竟湮沒幸元津壑公得法雪浪之門乃飲不忘源思同誓墓因遍窮荊棘忘憶雪霜喜獲靈骨一片舍利數枚有類貧子之得家珍用酬檀越之索塔樣乃擇萬厤庚戌重建窣堵于宗鏡堂後實便四方瞻禮足成萬善同皈不謂世運行衰山門亦落厯代焚修之產阡陌桑沈木山參學之賢百一種絕或謂祖塔頂殺陰宅占陽殿宇前大塔亭後小皆非所利也房眾惑之屢有謀遷之議嵒以一山凶吉千載興衰切戒司工慎毋輕舉至甲辰之春羅漢堂燬丙午夏五三日嵒復罹障江甯寺眾益危遂于七月十七日移祖于寺右普同新塔之中嵒聞而駭絕次冬還山告謁見開山顯祖一旦去正就偏且陸沈四眾之中聿來瞻禮殊失尊特之威雖古佛慈悲是法平等奈事義未安人情難協因即擬別營而難得其地近陟南屏之麓有址負山面湖據奇攬秀既局勝而有端拱之尊且祭近而無迷失之患苟于寺無傷即于祖亦允嵒故不辭已退願任厥勞雖時詘舉嬴非老而謝事忘緣者所宜竊謂宗鏡一錄祖之嘉惠非淺則法乳諸師人之思報者無涯適聞獅有真窟可為萬古不易之計固知三宗宿德二桂耆英當必爭先樂助豈如在家二眾因閻羅之敬而後勸哉敢書以為請

　　雷峰返照朽木貞嵒和南書于三家邨院

　　諦暉和尚墨跡卷

　　三生石上箇漢欲避出此一義終不能得又害吕源居士陷於父母未生已前不能跳出自己之圈繢葢為自性之毒也譬如口之喫甜也安得不甜喫苦也安得不苦而口如故非甜苦舌頭能換之也心之迷悟也亦然迷也非心乎悟也非心乎則知心之為心也在迷悟外也非迷悟可得而二三也明矣迷時之口與悟之口二乎一乎非一非二三之義不特口有之心亦有之矣不特心有之手之與足醒之與睡痛之與癢莫不有之矣以此推之喜非喜矣怒非怒矣默非默矣言非言矣總是乾矢橛矣雪峰以之而𣮎毬世尊以之而拈花無一不與巨主規同吟同笑也體

　　體悉悉雲林輅九十六筆

　　巨濤和尚先妣陰太孺人墓誌銘墨跡卷

　　章母陰氏墓誌

　　有僧章鯨素服拜堦下容戚然問其喪曰母喪也僧未有戚其母者鯨故名家子其外大父陰元伯為邑諸生生女而嫡妻死鞠於妾妾虐使之女不敢言年三十矣始嫁於章有婦道嫁十二年而夫死夫性懦弱不善治生身死益貧其弟迎其孤嫠厚賑卹之然陰氏雅不欲累叔猶自辟纑繼食積寒暑不倦浸以成疾後十一年竟死死之時鯨已薙髮為僧然好讀書為歌詩臨摹古金石字畫賢士大夫樂與之遊鯨之言曰自吾為僧定省闕而菽水不充抱慚抱恨無過於鯨鯨之母少不得於親及嫁而所天又沒有子煢然莫能盡一日之養使吾母苦節清操泯然無聞鯨之罪通於天矣敢丐大人先生矜閔而賜之銘是吾母死且不朽噫釋氏為親事佛以得法為開乳視其母之死如途人也鯨僧也泚然重哀其母而乞銘於予此彼所謂顛倒迷惑而不能自割於恩愛者耶此吾所謂秉彜之良不學而知雖浮圖人有不能盡泯者耶非孝者無親於鯨之願銘其母也猶信陰氏生於某年月日卒於某年月日即葬某縣某山經營葬事鯨為多鯨有弟三人獨鯨為僧猶是稱章鯨云銘曰

有陰嫡女　晚媲於章　厥養孔孝　不永其良　良殞子髠　嫠緯是卹　亦及中身　而顛厥歲　髠之慕思　墨名儒行　於粲斯銘　仁親以正

　　歲在癸巳仲夏吉旦賜進士第中憲中夫前知江南蘇州府事務特旨署理江南江蘇等處承宣布政使司布政使事務內廷供奉方輿館纂修官江南江寧府事加四級長沙陳鵬年譔并書

　　昔地藏大士因中為報母恩發願度盡眾生方乃成佛所以至今猶滯菩薩之地凡稱佛菩薩弟子者皆宜效之苟不能發此大心非其弟子也僧章鯨學出世法而益篤至性因其母苦節一生乃乞大人先生傳其事以表彰於世吾知其用心不止此也必至以母之遺體至成等正覺即以正覺之道度生便生無不度以度其親庶不負為菩薩弟子公其勉之公俗字章鯨僧名果號曰巨濤云

　　雍正乙卯仲春草亭鴻老人書(時年七十有二)

　　天童密祖像贊

　　孫宏禮(具德)

棒煞東土西天　拳踢五宗崖岸　斬新條令　當時畢竟以何為驗　咄　其用也闢輓近之禪虎　其機也開太古之法戰　即千佛列祖　到來撞着　固不別是非　沒面目底天童　硬糾糾　乹剝剝　卻與一時生按

　　三峰漢月藏祖像贊

　　嗣法徒宏禮(具德)

檄號五宗　鞭笞列祖　獨跨大方　成褫萬古　四百年印文重燦　我亦相承半剎那　毒皷橫撾　誰當陷虎　直得海水羣飛　須彌起舞　野老門前倒剎竿　捩轉三光　濟上家風重振舉

　　具德老人自題像贊

者漢不會禪　不會教　馬面驢頭　隨人所好　謂是元要　主賓初無與麼倣傚　謂是杜撰　差排卻又千差一照　及至被人推上法座　真個可說　只得呵呵大笑　且道笑箇什麼　笑道無形本寂寥

　　天童和尚像贊

　　釋圓信(雪嶠)

這個天童和尚　捏條生鐵拄杖　不論是龍是蛇　劈頭便打　可憐生　三十年道價賣不嬴　今何躱在一尺紙上　咄　題天童悟師兄

　　真寂大師像贊

　　釋明定(補山)

奇哉丈夫　瓶窰出谷　紙墨威儀　超榮與辱　也不持杖　也不拈拂　平常一串菩提珠　呌出幾聲佛佛佛

　　雲棲大師像贊

　　釋圅修

這古老錐　做人忒煞　破傘下安居　沸湯裡刺潑　婆婆而和和　晝夜一百八　甚麼喚作淨土　貲糧乾屎橛

　　紫柏尊者像贊

　　顏俊彥

這阿師　嘮嘮叨叨　逢人便提句　假借四大　火熖中下把種子　塗毒鼓直恁利害　師嘗自讖云　走遍天下圜中自在　這便是寂光三昧

　　雪嶠大師自題像贊

爾欲像我　我不像你　彼此不像　脫空忘想　當中一點原無樣　不許時人容易描　呵

　　卓吾老子像贊

　　王思任(季重)

西方菩提　東方滑稽　箭起鶻落　刃騞牛飛　快如嚼藕　爽則哀梨　是非顛倒　罵笑以嬉　公之生死　藏書楚書

　　以上像贊裝一匣

　　蔣南沙設色金扇面牡丹花(臣)蔣廷錫恭畫

　　陳滄洲墨跡卷(詩不錄)

　　癸巳初春移寓城南張氏園亭紀興四首為巨濤開士屬書長沙陳鵬年

　　胡文恪書五百羅漢名號冊上下兩卷

　　(臣)謹案佛書諾俱那與其徒入震旦以五百眾居天台故蘇軾有薦誠禪院五百羅漢記禪宗法藏亦以五百羅漢名號附列後葢顯示圓通宜與迦葉阿難諸大弟子並著婆羅門也今攷其名云利婆多者凡三見(第二百十九尊與二百七十一尊二百七十五尊同)云無垢藏者凡再見(第三百十七尊與三百七十二尊同)竊以梵音切譯或字近而義殊或義同而音異往往有之如十八應真中賓頭盧之重其名羅怙羅等之紊其序自經睿鑒正以同文韻統合音而向之傳聞異詞者始得所證信矣夫此五百眾承最正覺現福德相洵足以丕應蕃釐潢龍華而恢象教敬願宣號真如普揚慧業以誌無疆之慶焉

　　(臣)胡高望敬書恭跋

　　翁覃溪閣學書金剛經墨跡冊(經文不錄)

　　大清嘉慶四年秋八月望日鴻臚寺卿翁方綱敬依南唐壽春永慶寺石本盥手書謹因安邑舉人宋葆湻寄奉杭湖靈隱禪寺永資諷誦

　　又

　　大清嘉慶十三年歲在戊辰秋九月之吉賜加三品卿銜大興翁方綱依南唐壽春永慶寺本盥手敬書大般若波羅密多經卷第三百二十三(只此一卷計四十一頁經文不錄)

　　大宋熙寧十年歲次丁巳十一月二十六日起首句當寫大藏賜紫　思恭誌

　　唐貞觀十九年命僧三藏翻譯聖經凡六百五十七部此卷寫於宋熙寧十年幾厯劫而卷帙完好如故為家穆菴都轉珍藏重付裝潢將舁之雲林寺中余視臬之江出以見示捧誦一通因思雲岩紺宇普蔭鷲峰法雨慈雲瀰淪竺國是帙香花供養得所皈依當與家穆菴信善奉行之志並垂不朽時余將之任黔中謹誌其顛末于後

　　嘉慶辛酉九月守意張百齡

雲林寺續誌卷五


中國佛寺史志彙刊第 25 冊 No. 23 雲林寺續志


續修雲林寺誌卷六

　　詩詠

　　竹垞先生松靄山房六詠(祗園房藏墨跡卷原倡前志已收不重錄)

　　(右竹垞先生六詩清老簡遠句外有味山房之勝趣備矣此菴本名祗園又名紫竹林竹垞讀梅昌言靈隱詩有松篁發春靄旬遂易今名昔柳柳州嘗云美不自美因人而彰蘭亭之佳非遇右軍則清湍修竹焉知不蕪沒於空山信乎松靄之待朱老而標也乾隆二年重九前二日倪君敬堂招同人再宿于此漢昭禪兄出此卷求續題余以為詩不貴多若力搆而强綴之是何異污銀屏而施點規竹枝而加斤耶至詩之不逮竹垞姑且無論乃相與閣筆而識數語於軸尾并屬漢昭異時勿遽索和)

　　(杭州後學汪惟憲書)

　　四松徑(和作)

　　梁同書

微徑緣秋豪　入門四松在　蒼濤欎飛翻　側身下煙靄

　　山茶院

雜蕋紅相對　山花已自開　童童狀車蓋　卻倚蓮花臺

　　清籟居

石亂上雲氣　山光見鳥情　秋窗猶曙色　虛閣自松聲

　　西磵

急雨捎溪足　茅堂石笋西　山家葉正鋤　日暮還灌畦

　　栗園

樹密當山徑　風吹細細香　山家蒸栗暖　野果充餱𩞯

　　竹筧

野水日泠泠　風雨颯長夏　竹竿接嵌竇　山頭到山下

　　(先外舅水蓮先生記而不題以為詩不在多且囑主僧無遽索和余小子乃於五十年後忽犯汙屏規竹之戒耶姑以山僧再三之請集少陵句如數應之他日以為口實當自余始慙愧慙愧罪過罪過)

　　(乾隆戊申中秋後三日頻羅菴主不翁同書并識)

　　四松徑(見頻羅菴集改本四首)

入門四松在　清風為我起　高入浮雲端　響下浮雲裏

　　山茶院

紅稠屋角花　春色浮山外　卻倚蓮花臺　童童狀車葢

　　西磵

澗水空山道　未盡喬木西　畦丁負籠至　洗藥浣沙溪

　　竹筧

竹竿接嵌竇　嵌竇潛洩瀨　山頭到山下　通流與厨會

　　(餘二首同前自戊申至今越七年偶於小年孝廉齋頭復見此卷因別錄二紙附致山房主人不敢重污卷尾也)

　　(時甲寅三月十五日同書又記)

　　四松徑(和作)

　　丁敬

偶坐松下石　愛此石上松　輕鼬忽窺人　露滴聲重重

　　山茶院

誰以赤玉盌　滿注黃金芽　闍黎供佛久　兩樹山茶花

　　清籟居

淡然溪上居　月好樹先得　老僧斷聲聞　一任風起滅

　　西磵

西澗雲林西　曲折遞隱見　流出冷泉亭　閒浸雲一片

　　栗園

霜飽栗房開　風勁栗葉墮　錦里先生園　清味甯是過

　　竹筧

泉脚青裊裊　筠筒與之俱　客來熱惱捐　冰液滿香厨

　　松靄山房

　　厲鶚(樊榭)

垂蘿絕壁明畫燈　我來亭午無炎蒸　上方佛面如滿月　平地松影疑層冰　八分門牓百金直(松靄二字匾朱竹垞太史八分書)　六時茶板諸天稱　白公有語即吾語　他生願作此山僧

　　夜宿松靄山房

閒房駛雨過　林杪挂星漢　涼深欲添衣　不但殘暑逭　蔬盂供細食　花巾奉清盥　相偕靜者流　共待疏鐘斷　夜闌空山黑　月吐翠微半　澄輝漾庭戶　秋影互凌亂　露蟲鳴始急　坐覺歲時換　人生非學佛　詎免遲暮歎　感此不能眠　裵回以申旦

　　姚比部遠翿招遊靈隱華嚴閣晚眺

　　杭世駿(堇甫)

傑閣奇天半　招擕同躋攀　靜釋城中戀　飽看門外山　眾綠堆蓊蔚　楓柏插其間　微霜為渲染　著色黃朱斑　妙趣非獨領　偉觀不眾慳　頗疑錢屏列　巧與高閣環　萬象斂冥色　一鳥投空閒　清梵驚夜課　華鯨催客還　踊踣喜前猛　窘步嗟來艱　俄延林月黑　岫幌乃不關(見道古堂集)

　　靈隱寺月夜

　　厲鶚

夜寒香界白　澗曲寺門通　月在眾峰頂　泉流亂葉中　一燈羣動息　孤磬四天空　歸路畏逢虎　况聞巖下風

　　借秋閣藏貝葉經并序

　　丁敬(龍泓)

　　(庚辰重陽奉香天竺入雲林寺與佛基上人登寺右借秋閣林容豔爽茶話頗久閣主出貝葉經見示奇古尊重開筴肅然綈几徐繙恍遊忍士但媿懵昧梵字未辨攝自何藏耳因賦長歌以俟彥琮元奘其人且幸吾生斯緣之非偶)

蔡侯造紙精思獨　海內方知擣麻榖　敝縑敗網盡入用　未成十寸逾千幅　印埽典籍散天下　倭澨蠻陬皆易畜　篋穿誰謂鼠無牙　厨扃多付蟫充腹　遣一難逢從事賢　在片翻資奸相毒　藤糜竹爛石臼穿　應使嗷嗷鬼騰哭　何如天竺古先生　惟用本來真面目　多羅力义質蠲異　產自建耶補羅國　形模簡尺翦刀裁　書寫靈文備恭肅　不涴人間造孽塵　能使蒼生罪還福　雲林禪房頗幽曠　上九風光媚梧竹　借秋閣上一來看　慚愧闍黎為開櫝　稽首皈依四悉檀　齋心冀代三熏沐　展舒鄭重妙香中　潑眼山光浮几綠　橫纔半肘縱三指　顏色渾同截蒲籜　次第流觀卌四番　梵字㫄行往而復　緜聯髣髴隊行蟻　勻整依希布元粟　起左迄右書反覆　載字雖多用材縮　細探筆法轉奇妙　氣勢盤拏森縱伏　橫牽逆拂合頓挫　側點斜飛存蹙衂　緬想西天尊者閑　林下徐調墨瓶墨　毛錐未合揀鵞翎　松液縣知煉雞足　洗手聊為謝客繙　彈舌慚工阮咸讀　恍共涪翁觀寶軒　失卻人間垢坌黷　中央環束貫弱綹　上下平齊夾輕木　紐以紺文昔代錢　馬奔陰縵銅姿活　橫書進歲記咸平　趙宋官家舊曾矚　瑤島香飄供養嚴　鼎湖雲合升遐速　世易還同佛爪飛　物存亦似龍髯脫　霧黃灰黑任塵寰　鬼護神呵自幽谷　疑是分來榆欓中　供出摩騰法蘭袱　求經昔者聞顯永　元奘遐踪實私淑　白羽雖能軫客心　黑獅未畏饕人肉　鱷齒驕河波浪勁　羊腸澁徑峰巒矗　䭈𩜴濟餒口頻　噤楖栗支疲手常瘃　林紆野迥萬由延　國異城荒幾重複　開士從來悲願洪　誓將大地迷雲霩　筴啟齊裁詎偶然　書親半滿休匆促　寶光舊祕載南都　溥山往賜傳西蜀　三葉僧誇開福專　閩人姚旅猶登錄　伊予所覯况圓成　湛湛摩尼動盈掬　一卷還聞貯國清　慈光我浙瞻雙燭　佛語真文遭遇難　何啻靈山親付囑　老夫貪佛能自信　飽卻平生清淨欲　再觀粘紙字分明　彈鋏後人知不俗　芸槴荃囊獲弆藏　信渠古佛因緣宿　捨到香龕定幾時　得無避起龍蛇陸　懷古摩挲意轉長　不覺頺陽閃林麓　日月無端祗促人　難駐景光當眼新　一穿薄葉千年在　誰識禪枝劫外春

　　(貝葉計四十四番兩面皆有梵字弟八十七面無梵字小楷橫書咸平三年九月十七日進十字粘紙注護經木面之腹粘箋紙一條上左書貝葉經三字下右書古佛弟子馮武敬藏下扣馮武私印字立陵兩雌字印氣韵妍雅是明季人也)

　　(貝多出摩伽陁國長六七丈經冬不凋此樹有三種一者多羅娑（一曰婆）力叉貝多二者多梨婆（一曰娑）力叉貝多三者部婆（一曰娑）力叉多羅梨（一曰多梨貝多）並書其葉部闍一色取其皮書之貝多是梵語漢翻為葉貝多婆（一曰娑）力叉者漢言樹葉也西域經書用此三種皮葉若能保護亦得五六百年唐段成式酉陽雜俎)

　　(嵩山記稱嵩高寺中有思惟樹即貝多也（仝前書）釋氏有貝多樹下思惟經顧徽廣州記稱貝多葉似枇杷並謬（仝前書）交趾近出貝多枝彈材中第一（仝前書）右嵩高記以下三條並著於段氏酉陽雜俎思惟樹即菩提樹也云即貝多乃嵩高記之謬誤葢釋氏有貝多樹下思維經顧徽廣州記稱貝多葉似枇杷並謬乃段公注嵩高記一則下以闢其謬者後之抄書者不審誤抄為二則至明代詹景鳳小辨遂言貝多葉中華多有西域特以佛教異之皆不審之誤耳至段公自言交趾近出貝多枝彈材中第一亦是未經目擊貝多樹全體惟憑口傳之誤貝多樹當以大唐西域記為可據依葢當日元奘法師親至西域出貝多之林目擊所記最為真確也亦並不言有一種皮可書者此乃段公據他書所輯西域記段公當應未之見矣惟段公所引漢譯兩語惜宋僧大雲作翻譯名義未得收入豈大雲未得見段公書耶當再考之敬身叟記往客維揚見亡友汪雪礓所藏吾鄉湯少宰西涯先生詩稿一冊塗乙過半寶之幾與魯公爭坐位等今觀丁隱君貝葉經歌凡七易其稿誠薝葡林中之名蹟也寺僧其寶藏之何琪)

　　(右貝葉經四十四葉第一頁只有一面字餘俱兩面梵書至末頁背書咸平三年七月十九日進字橫列左旋字徑二分梵書字徑一分丁龍泓歌共有七易藳本張芑堂審定計九十八旬六百八十六字後又有清藳另書冊頁一本并後附貝葉經考)

　　貝葉經詩

　　梁同書

龍泓先生貝葉歌　稿凡七易稿不磨　點竄塗改無罅縫　結字如蟻如蝸蠃　誰其藏者門弟子　幅幅清河印泥紫　春松魏矦偶乞(去)得　橫卷𧚌池丈餘咫　榆欓為函贉錦新　隸古鐫題丁隱君　置之借秋閣下多羅側　正本副本齊齋薰　又添鷲峰一段好清話　定有騷人墨客傳詠新詩文　嗚呼　古人吟安一箇字　撚斷數莖頷下髭　况此長歌六百八十字有奇　推敲豈免無遺疵　紙尾敬叟定本記至再　想見先生落筆慘澹經營時(八月朔日山舟同書時年八十有四)

　　(錢塘丁隱君名敬字敬身自號鈍丁自泓山人其品概詳杭太史世駿所撰丁憶君傳矣著硯林詩集集中貝葉經歌有手書冊藏借秋閣此歌凡七易稿歲久參錯不能辨次第余弟春岑茂才景萬諦審竟日排定前後作者句斟字酌之苦心於是乎見)

　　(後學魏嘉穀謹記)

　　貝葉經歌

　　吳錫麒

我聞貝多葉經四十夾　道圓獻自乾德年　此經乃題咸平之中進　惜哉姓氏已不傳　當時我佛吉祥坐　思惟願結菩提緣　上垂瓔珞互圍繞　下誦銀塔紛排連　金剛作身瑠璃幹　埽除八十萬眾天魔纏　手披不彫葉　寫以阿耨泉　五指突現五師子　筆鋒所到神力全　厯萬由旬達中國　牟尼照耀空王筵　或云馱來自白馬　或疑佛力渡以大願船　豈知遠隨鷲嶺夜飛至　千年尚帶靈山煙　借秋閣裏秋正好　簷花灑露涼娟娟　開奩客請開淨眼　諦視但覺光瑩然　青蒼一色無向背　竹膜失滑苔輸鮮　長尺有半濶二寸　肌理密似兜羅緜　其書非草非篆隷　旁行欲與天左旋　一圈一點各殊勢　不逢鳩摩羅什誰能詮　平生瓶鉢有夙契　敢謂文字非真禪　舊聞泓龍老居士　題詩語語工琱鐫　吹螺貝　鳴獅絃　惟有此經足稱琳瑯篇　惜哉　僧如啞羊不能讀　竊恐一旦藥义失守成棄捐　安得百罌牛乳相灌注　俾之葉葉展放有如千葉蓮　揮毫盡書六百一十七部大乘旨　庶幾三千大千世界永遠垂無邊

　　(此余壬辰舊作也詩久不存今年偶檢舊稿復得之敝篋中適春松觀察以此卷索題即為書之于上以見前輩一詩之成至七易稿而不倦如是余輩信手塗抹自以為詩無恠於其不足存也因并以志愧云)

　　(丙寅七月穀人吳錫麒)

　　借秋閣觀貝多葉經

　　黃模(書厓)

四十四葉金仙經　非縑非楮非汗青　芭蕉紋瑩籜膚膩　一串重無鵝百翎　墨痕香沁蠅頭聚　八分二篆爭奇右　左行繚繞往復還　末題進自咸平閒　當時四海獻祥瑞　此經亦自西天至　萬本靈芝轉眼空　千年薄葉留龍宮　借秋閣下新來看　翠涌蓮花晴對案　君不見　蓮花峰畔古層臺　謝公曾此繙經來

　　貝葉經詩

　　魏成憲

借秋閣貯貝葉經　誰其歌者丁鈍丁　長歌與經意無極　禪枝時吐天葩馨　洗心已悟諸妙諦　覔句曾掩雙林扃　苦辛幾度蛾時術　塗乙七稿鴉翻形　乃知經營先慘澹　吟成擊鉢鏘流鈴　世人言詩太鹵莽　操觚率爾鐘撞莛　張生手持蠧殘本　謂如初寫傳黃庭　一回北出一新義　幅幅點竄思通靈　感生贈我重遺翰　先友寥落嗟晨星　不藏於家藏僧舍　以貽來者見典型　他時洛誦資副墨　山門同鎮頻伽缾　護持四十四番梵文古　永與閣外鷲峰相對青

　　(丁隱君龍泓先生貝葉經歌舊與經同弆靈隱之借秋閣此歌凡七易稿張芑堂同年全得之舉以見贈因裹池成卷屬寺僧並藏之以為山中故事云)

　　(嘉慶丙寅臈月朔春松魏成憲并識)

　　遊靈隱同受銘賦四首

　　(秀水)汪筠(珊立)

南山路未踏　且與尋北山　陰陰九里松　磵水流琤潺　過橋寺門見　弗藉藤蘿攀

湖邊花減色　山中樹已陰　煙雲況繚之　臺殿相高深　風鈴靜無語　自下雪堂禽

何來竺國峰　飛來不飛去　下洞雲吐納　陰林泉沮洳　誰歟宋平章　苔蝕題名處

嶙峋理公塔　兀立斜陽肅　憑憑何處雷　法鼓動天竺　欲觀滄海月　更上韜光宿

　　坐冷泉亭汲泉煮茶

泉韵竹之清　泉色雪之潔　峰陰萬古冷　非竹亦非雪　虛亭人影悄　落日雲光徹　汲煎了真意　不在冰芽啜　青天此間靜　林鳥六時悅　日來泉上坐　安得塵心熱

　　登飛來峰尋蓮花泉

　　程之章(柯坪)

連山隱湖西　詭狀走嶧蜀　靈鷲峰最奇　嵌空滴乳綠　住探愜恲性　矧可逃暑溽　涼蟬導我前　煙術幾縈曲　初穿猨洞窙　旋跨石梁矗　側笠遲松吹　撥䇿散雲族　登頓躋其顛　演漾一潭淥　老衲為指點　蓮泉名自夙　團團規洩珠　皛皛奩啟玉　漪漪簟縠鋪　蓛蓛風葉撲　酌宜𣂏藥瓢　煮可供茗斛　源深徑轉僻　伊誰叩幽躅　參寥昔未嘗　桑苎偶失錄　既絕水符調　亦鮮竹筧續　如彼遺世仙　抱影寄空谷　三歎感微言　出山泉水濁

　　甲午春季同得真姪巨曉上人重遊雲林遇雨

　　(錢唐)徐鑰(心潛開亭)

亭亭桫欏林　厯厯生肖石　來游而來歌　夢寐縈日夕　天官展新霽　似勸理舊跡　竹間開行厨　捨舟復理策　傴僂入洞府　異境太古闢　仄徑僅容趾　懸巖屢觸額　迴環應真像　何止艁五百　忽聞闍黎鐘　疑布道安席　徑思染縑素　寫此好窟宅　兩師不我貸　亂灑飛點白　邨厖吠迎人　歸途見笠屐

　　靈隱書藏歌(嘉慶己巳冬十二月二十二日)

　　翁方綱

靈隱書藏事孰始　始自杭刻朱翁詩　朱公未及藏記讀　阮公索我書之碑　我詩已愧阮公刻　緣此議藏能毋嗤　同人去夏集湖上　石子鐫我禪壁詞　僉曰一集末盈篋　盍仿曹氏書倉為　遂啟佛閣厨七十　以備續度籤裝治　主以二僧編以例　匡廬白集寧聞兹　石子書來趣函寄　正我盥寫金經時　古稱大都與通邑　名山藏副于京師　名山名剎更增重　豈比家刻傳其私　苟非懸之免指摘　或且倍甚來瑕疵　往者新城王叟集　青藜劉君隸寫之　頭藏嵩少果踐否　林吉人楷名空馳　嗚呼寸心千古事　甚於鏡影公妍𡟎　念此仿偟汗浹背　頭緘油素又屢遲　上有靈峰下湖水　鑒我樸拙心無𣢮　繼有裹函來寺者　何以助我加箴規　寫經微願那足補　日日齋祓勤三思

　　寄題雲林寺壁(戊辰秋九月)

未忘迦葉散花天　敢擬繙經宿墨緣　盥手初煩僑舍客　齋心聊當汎湖船　青藜分隸曾何有　白傅匡廬不偶然　幾句研屏新偈子　多慚紫竹石幢邊

　　和作

　　石韞玉

手寫曇章付梵天　靈山結集舊因緣　復持法藏真如印　接引迷津大願船　古德莊嚴千劫在　新詩微妙一燈然　他時同證菩提果　仍約皈依綘帳邊

　　和作(己巳立夏日)

　　陳廷慶

遡昔蘇齋立雪天　於今白社遂奇緣　身能不壞塵中劫　情自頻移海上船　初地千秋繙般若　清齋一食致翛然　同欣香瓣栴檀護　夢遠西泠鷗鷺邊

　　戊午五月二十六日靈鷲峰銷夏聯句

出郭緬澂波(奉賢陳廷慶古華)沿隄快新霽　綵罨千樹穠(安邑宋葆湻芝山)　紅擎萬荷麗　筍輿先後來(婁縣楊之灝簣山)　松磴兩三憩　曡足山巃嵸(錢唐何元錫夢華)　撲眼石淩厲　泉喧橋影圓(儀徵阮元芸臺)　亭敞茶煙細　呼猨已無聲(古華)　飛鷲頗有勢　張翼障日高(芝山)　垂咮啄雲銳　迦陵遠流音(簣山)　圓澤近同諦　結夏慧理巖(夢華)　論古咸和歲(開山自晉咸和歲始)　　蠟屐穿玲瓏(芸臺)　藤杖閱迢遰　一派瀉龍泓(古華)　千盤擁螺髻　狊相嵌莊嚴(芝山)　題名雜分隸　洞窺一綫天(簣山)　臺譯千佛偈　登頓竟忘疲(夢華)　脫略了無繫　高軒尋補梅(芸臺靈隱東軒有老梅已枯余屬僧補栽之為題補梅軒額)　層椒遲訪桂　往迹追白蘇(古華)　忘形到支惠　佳荈浸清寒(芝山)　伊蒲出新脆　解衣任劇譚(簣山)　臨池更游藝　畫法尚夏圭(夢華)　硯懷抱劉蛻(余藏晉咸和甎研及唐劉蛻研)　竹陰午夢清(芸臺)　槐院晚蟬嘒　歸思趁吟鞭(古華)　涼風襲行袂　出山尚聞鐘(芝山)　瀕湖重鼓枻　回指翠微閒(簣山)　卻䛡煙波際　此游殊灑然(夢華)　後會良可繼　溽暑翻避人(芸臺)　我東日西逝(古華)

　　(夢華裝此卷留藏靈隱後此游踪續到皆可識於卷尾)

　　(戊午六月既望予與泰州宮芸欄詔元和張勿詡詡同為月夜之游自金沙港策騎過九里松濤月色皓潔林徑無人夜鳥呼應至冷泉亭將二更泉聲泠然塔影自直三更入補梅軒聽揚州偶然上人彈琴接榻小夢東方曙矣)

　　(阮元識)

　　(芸臺中丞視學浙江時偕賓客鷲峰消夏聯句作圖載之定香亭筆談中洵盛事已嘉慶丁卯六月望日侍家大人遊靈隱上𡸅光還憩補梅軒聽品蓮上人彈古琴數弄林陰自移川瀨相答翛然有松風水石之思不知炎曦之退舍也上人出眂此圖圖中之人各已星散而妙墨依然巾瓶無恙益歎嶺上白雲不如老僧為更閑也)

　　(吳郡潘世恩識)

　　雲林看雨圖題句(小引　己巳九秋)

　　(元和)顧宗泰

　　(時同古華太守琢堂殿撰蔣邨學博簡塘茂才應品公長老招適山中下雨相與茗話竟夕蔣村倩西澗徐君為繪斯圖題得七古一首)

西竺飛來一靈鷲　林泉勝槩無出右　五山雲影案前奔　九里松聲簾外吼　年來攜杖游龍龕　陰晴殊態分虛嵐　幽淙合澗穿亭人　寒翠環門取逕探　蘸筆池頭一夕雨　雨中留客揮松麈　三五同人無雜賓　湖山得地皆為主　況結名僧翰墨緣　偕擁書城半壁天　惠遠香溪招淨社　己公茅屋賦新篇　昨朝霽訪巢枸曲　人行叢篠鬚眉綠　清江入掌紫煙消　滄海回眸紅日浴　今逢晝晦花冥冥　窗中窈窕迷山屏　一掃塵機多逸趣　差堪酌茗兼談經　佳游猥入龍眠手　話雨圖成良不偶　他日重來證此因　催詩又恐風生牖

　　題雲林看雨圖(庚午上巳)

　　石韞玉

步出鳳山門　眾峰揖我前　二三素心侣　相約同逃禪　初參慧理塔　乃登妙喜筵　洗心八德水　合掌九品蓮　白雲鐘方撞　綠雪茶已煎　是時尚盛夏　晝日長如年　讀畫逢快雨　鼓琴和鳴泉　或觀貝葉經　或讀山居篇　樂哉山中趣　主客皆流連　偶留一夕話　亦係三生緣　有圖復有詠　共託名山傳　而我轉一語　天地風輪旋　四大偶和合　成此法界圓　空華倐生滅　萬物無完堅　擊電機易失　觀河境屢遷　世間有為法　執著皆煩撋　嗟彼春蠶絲　何苦多牽[糸*(壓-猒+(烈-列+里))]　吾生幾須臾　飄若火上煙　摸象鮮定見　得魚終忘筌　埽除一切淨　覺海真無邊

　　題雲林看雨圖(庚午大暑七日)

　　陳廷慶

餘杭山水甲天下　靈鷲飛來更奇絕　五峰蜿蜒三竺蟠　中有猿洞龍泓穴　流泉琅琅奏玉琴　過客飲消熱中熱　晴朝月夜遊固佳　冐雨看山心眼澈　雨珠噴薄泉紳垂　坐對定僧忘言說　香山作記香光書　拈花妙手瀾飜舌　蘇齋夫子渡迷津　衣盋西湖悟釵折　醉僧不作休種蕉　智師若在當裹鐵　己公茆屋賞新詩　尊酒肯為陶令設　書藏觀書一再來　羣公巨筆許燕掣　同游顧石兩詩仙　客來先留鴻爪雪　能事迫促癡虎頭　坐使驊騮笑疲鼈　境過情遷詩思枯　迴觴似困䱐魚轍　百年富貴艸頭露　一老風燈悵飄瞥　欲行不行香積慳　未共春游良會𡙇　蘸筆池邊汨汨源　為感逝川轉嗚咽　如來無來亦無去　眾生不生亦不滅　為締名山慧業緣　且襍琳瑯羼木屑　冥思欲踐生前諾　方苦鈍根遲下劣　忽驚幽壑舞潛蛟　巨瓢傾倒黃梅節　濡豪溉瀋蘭亭池　渴猊一飲橫流決　間於齊楚吾誰從　蕞爾小邦陋滕薛　蓮公且勿笑磨甎　墨妙應教蚤鐫碣　徐凝匹練涴青山　銀河挽上金尊凸

　　題雲林看雨圖(庚午七月)

　　顧翰

遙看靈鷲繞雲根　萬綠溟濛到寺門　涼雨灑巾輕墊角　曉煙拍袂欲留痕　風高檜影有巢鶴　香細旃林正飯猿　聽到琴言遺世慮　心清不礙冷泉喧(是日聽品公彈琴)　六時清課閉松關　鐘磬琅琅木石閒　夢入水晶依淨界　髮晞蒼翠近煙鬟　世間文字最能壽(時靈隱書藏落成)　物外禪心只是閣　惆悵塵緣一彈指　徐熙愁墨畫春山(家星橋先生已物故矣)

　　由靈隱至韜光

　　陳均(受笙)

乍盤飛磴上青天　回首諸峰化碧煙　泉響細穿千筧落　竹光高捧一樓圓　禪床暖抱初生日　丹竈香留不死仙　坐久鐘聲催客起　白雲無數拂吟肩

　　飛來峰

我聞雪山葱嶺西萬里　鷲嶺青橫祗洹水　五印度出羣靈朝　叱咤能教頑石起　風雷擲落湖西頭　眾山無色真宰死　至今矯首摩蒼穹　欲落不落天門空　全身亂垂紫瓔珞　萬柄倒插青芙蓉　羊腸百折洩雲氣　笙簧眾竅鳴天風　分明一石一天地　太古面目無一同　客游不辨諸洞戶　駭觸蛟蟉踏鐘鼓　日光一綫穿空青　照見天形若懸杵　暗雲盡日吹奇香　石液相和化鐘乳　乳間的的蓮花開　承趺上有千如來　手招玉狗灑秋雨　笑弄飛瀑成春雷　呼猿老衲去不反　但看日月照曜青林臺　君不見　祖龍鞭石海難渡　五丁驅山險如故　理公此語亦太奇　石儻能言定生悟　華嚴妙理本虛空　卻與詩家證幻趣　還尚招手告山靈　祗許飛來不飛去

　　龍山次韻

　　釋慧明(性原)

龍山吾兄瘦無肉　度量汪汪幾千斛　看他小小現神通　彈指遍遊諸佛國　枯禪久甘藜藿腸　節身不在飡楓香　頂𩕳一著超言義　二三四七空摶量　從古風顛稱普化　格外元機未為蹉　等閑打出觔斗來　傳得師真能幾箇　而今痛自發其光　卧雲深處開巖房　是非榮辱我何有　二時粥飯還如常

　　又

乳虎已有食牛氣　况是親從道塲至　入門未辨主與賓　輒問西來祖師意　水之冰也藍之青　當陽哮吼人皆驚　豁開自己神通藏　剖破微塵出大經　永嘉作顯唯證道　凡聖兩途俱淨掃　曹溪一宿歸去來　珊瑚枝上日暠暠

　　淨慈次韻

十里平湖一鏡開　六橋險峻滑如苔　直饒不滯程途者　到此依然喫跌迴

　　以上三首見各僧輯略

　　還俗僧復祝髮入靈隱

　　釋袾宏(蓮池)

數年佛殿蔓延　一瞬魔宮震肅　即非新起規模　原是本來面目(見雲棲大師山房雜錄)

　　飛來峰

　　釋元尹(宇亭)

飛來峰既是飛來　何事飛來更不回　今日果能飛得去　飛來方不使人猜

　　壽諦暉和尚九十

十百春纔九十春　童顏皓首正精神　壽同寶掌山同佛　海內今推第一人

　　題雲林仲齡禪宿照

淨法界身　本離名貌　七十餘壽　如海一泡　紙上描來　何肖不肖　恐後無憑　寫此為照　要識仲師　真面目麼　生也不道　死也不道

　　以上三偈見泊齋集

　　鷲峰度夏

　　釋義果(巨濤)

人間三伏苦炎蒸　一入雲林爽氣增　翠篠陰森開石壁　冷泉聲瀉濯溪藤　蒲團竹版形先樂　茗椀爐煙興更勝　何用他山重策杖　應教於此學南能

　　辛未三月初四日聖駕臨幸雲林恭進迎鑾三首錄一

天垂紫氣下穹霄　萬類歡騰樂奏韶　花萼齊開春正麗　雲霞五色慶非遙　南山瑞靄嵩呼迥　北闕恩波盛代饒　山野欣然爭獻祝　太平綿遠賀熙朝

　　冷泉亭晚步

日落支藜一散人　竹深泉冷最怡神　忘歸踏徧空亭翠　海月飛來不是塵

　　清明後一日聖駕再幸雲林欽命採茶敬進一首

霧鎖雲籠春豁開　翠華重幸鷲峰來　恩高親選龍芽嫩　片片香吹遍九垓

　　咏飛來峰

飛來八面石玲瓏　片片如雲嵌碧空　六月清涼森翠篠　三秋燦爛醉丹楓　藤蘿猿嘯藏仙跡　蓮萼峰高護梵宮　千古令人頻仰止　根同天地壽無窮

　　冷泉雪夜次韻寄桐孫先生三首

雪滿山中一短亭　鐘魚聲杳罷談經　不眠自愛焚香坐　但覺心空境已靈

鷲峰周匝護寒雲　玉屑霏霏照夜分　遙憶故人當此候　新歌白雪許誰聞

名高江左負雄才　別後相思夢幾回　老興應須重訪舊　孤山梅待破春苔

　　冬杪歸雲林和韻奉寄王桐孫先生二首

木落滄江暮　扁舟意獨閒　僧歸千里外　雲接兩峰間　卓錫開詩卷　回頭憶蓼灣　徘徊冷泉月　夜照鶴孤還

佳侣愁離別　音書望雁行　夢深疑化蝶　鬢短欲生霜　已入層峰隱　其如一葦航　應期重問字　更索檢奚囊

　　韜光即事用陳長沙公韻

密竹深藏磴　岧嶤上翠微　山空容樹老　僧定見雲歸　香界消塵思　疏鐘送落暉　窗開湖海近　指點片帆歸

　　詠飛來峰

𤫩瓏一拳石　何代自飛來　古洞吹清籟　蒼藤結綠苔　山根泉冷潔　峰頂塔崔巍　誰更攀猿嘯　詩成白雪才

　　丁酉秋杪雲林紀興二首

兩峰高矗碧天低　白石蒼苔路不迷　斷壁雲飛泉獨冷　深松人靜鶴雙啼　六朝山色常迎座　五夜鐘聲忽度溪　真令往來多駐足　煙蘿捫徧好丹梯

憑高一嘯眾山低　霜葉飄空望眼迷　扣石靈峰應解悟　呼猿深洞似聞啼　憑誰聯步臨丹壑　送客回頭見碧溪　多謝天親微指示　蒲團坐處有雲梯

　　雲林賞雪

鶴唳空中不見飛　六花堆滿薜蘿衣　練拖雙澗凝寒碧　玉削千峰失翠微　大壑風迴清籟迥　虛亭人靜野雲依　短筇更發孤山興　欲折疏梅踏凍歸

　　冷泉亭

亭開煙水愛憑臨　千古空塵一鏡明　雲定竟忘棲竺國　客來應說到蓬瀛　澄涵月色心俱冷　響雜松濤夢轉清　自笑句留延歲久　軍持贏得世緣輕

　　余得交汪玉依先生幾三十年矣己未春先生由淮揚之天台道經武林重過冷泉枉顧以佳什茗果見貽適值他出未獲相迎因和原韻二首卻寄

遁跡頻驚歲序新　芒鞋筇竹老閒身　三年未晤天都客　二月猶寒鷲嶺春　曾許攀依風度好　最懷酬酢性情真　雙鳧暫駐留佳句　繞徧梅花亦惱人

廣陵一水趁晴春　路入天台景倍新　嫩柳那知遙別夢　仙桃應待舊時人　蘭言想像渾如玉　雪曲推敲早脫塵　直欲從君重選勝　不同劉阮乍迷津

　　松靄山房新閣看飛來峰紅葉兼贈主人

鷲嶺千層綴晚風　枝枝霜葉總𤫩瓏　霞明五色呈奇瑞　錦襯三秋妙化工　仙客嘯歌雲樹裏　高人吟醉畫圖中　不辭晚暮看無倦　宛在蓬萊第一宮

　　奉和博菴同門飛來峰看紅葉原韻

霜醉秋林片片紅　飛來峰更不相同　雲章灼爍南山北　霞彩光華西竺東　曠代奇觀留勝跡　仙人椽筆繪虛空　冷泉映帶猶堪賞　錦繡全收一鏡中

　　冷泉亭(滿江紅)

　　(宋)辛棄疾(稼軒)

直節堂堂　看夾道　冠纓拱立　漸翠谷　羣仙東下　佩環聲急　誰信天峰飛墮地　傍湖千丈開青壁　是當年　玉斧削方壺　無人識

山木潤　琅玕溼　秋露下　瓊珠滴　向危亭橫跨　玉淵澄碧　醉舞且搖鸞鳳影　浩歌莫遣魚龍泣　恨此中　風物本吾家　今為客

　　明李太后寫九蓮觀音在借秋閣(西湖月)

　　厲鶚

悤悤夢了華胥　早鷲嶺窗前　現將圖畫　翠瓔長帶　穠纖筆勢　冷綃光砑　巖居瞻瑞相　傍一榻　松風塵外挂　任世上　苦入秋心　依舊九蓮開也

署年髣髴神宗　說侍養深宮　白頭閒話　月輪圓裏　山河小影　似驚飄瓦　興亡多少事　便指與　枯禪應淚灑　已零落　監當時　奉香黃帊

　　(九蓮觀音又稱瑞蓮聖像明萬厤己丑年製上打一印其文曰慈聖宣文明肅皇太后之寶徐楙識)

　　冷泉亭(高陽臺)

　　(桐鄉)朱方靄(春橋)

密樹凝煙　幽泉咽石　人從寒綠中來　小樣山亭　扶闌恰面陰崖　須臾月映前溪路　似平磨菱鏡初開　看浮光　漸到空林　又到空階

皋禽警處人聲靜　只露滋竹粉　風墮松釵　好夢今宵　定應不落塵埃　歸途况與花宮近　聽鐘魚更愜孤懷　又何妨　如水涼天　小住為佳

　　冷泉亭(清波引)

　　(上海)張熙純(策時少華)

古潭如鏡　浸山骨　一泓綠淨　乍窮苔磴　有亭面蒼嶺　竹梧蔭寒翠　卻與香林遙映　石泉當檻泠泠　似琴筑　澹相應　危闌悄凭坐清晝　幽趣自領

壁華妍靚　谷禽哢煙景　白雲忽飛去　遮卻前溪樵徑　試聽上界疏鐘　月來松頂

　　飛來峰(壺中天)

摩天玉筍　怪岧嵉聳峙　玲瓏誰鑿　見說靈根分雪嶺　還似舟移夜壑　碧磴斜通　紅泉側瀉　霞表孤莖擢　人行木杪　烈風　時撼青蒻

況值葉落蒼崖　苔空翠壁　一片霜棱削　樵跡塵踪渾不到　寂寞招提鈴鐸　古洞煙封　危亭徑絕　地迥渺難托　夕陽欲下　切雲還唳寒鶴

　　冷泉亭(步月)

　　(吳趨)張詡

碧巘雕雲　玉壺卷暑　老蟾夢醒瑤闕　露華潑翠　濺廣寒冰屑　俯流泉　一掬秋心　移晚境　滿林晴雪　松陰靜　蟹眼乍翻　素瓷凝滑　朱絃清弄發疑　喚起姮娥　環珮葉葉　瓊田萬頃　更新涼萬曡　問裝就　七寶樓臺　記留我　桂叢香窟　憑闌久　休做睡鄉倦蝶

雲林寺續誌卷六終


中國佛寺史志彙刊第 25 冊 No. 23 雲林寺續志


續修雲林寺誌卷七

　　題名

　　唐源少良等題名

　　監察御史源少良陝縣尉陽陵此郡太守張守信▆寶六載正月廿三日同游

　　右題名在下天竺摩崖文五行正書徑寸按源少良新舊唐書皆無傳惟唐書宰相表有之元和姓纂少良為國子祭酒匡贊之子又為司勳員外郎御史臺精舍碑陰二見其名北魏書源賀傳太武帝謂秃髮僧傉檀之子賀曰與卿同源可為源氏源之得姓始此陽陵官縣尉行事無考唐書有陽惠元陽城當是其族也張守信官餘杭郡守史傳皆失載咸湻臨安志亦遺之惟太平廣記謬誤門引紀聞云唐張守信為餘杭太守據此可與題名補入志乘也唐天寶元年改諸州為郡改刺史為太守改杭州為餘杭郡而地理志于江南東道十九郡更名者僅錄常睦處福四郡其餘皆從略未書宋周文璞遊天竺詩靜看唐人刻相連坐石陰又尋得數行天寶字破他一夜草堂眠皆指是跡云

　　唐盧元輔詩刻

　　游天竺寺

　　大唐杭州刺史盧元輔

水田十里學袈裟　秋殿千金儼釋迦　遠客偏求月桂子　老人不記石蓮花　武林山價懸隋日　天竺經文隸漢家　苔壁媧皇鍊來處　泐中修竹掃雲霞

　　右在飛來峰神尼塔傍磨崖文九行左行正書徑二寸此詩全唐詩未載按盧元輔於德宗時自河南縣令除杭州刺史嘗於武林山作見山亭見咸湻臨安志又胥山碑銘元和十年盧元輔文王遹書見輿地碑目此疑亦元和和時刻又陝西通志云盧元輔滑州人曾為華州㓨史郎官石柱題名有金部郎中盧元輔白樂天有盧元輔除杭州刺史制中云嘗守商都再領京縣皆其厯官也石本泐中修竹掃雲霞泐字係原刻修竹二字係改鑿大唐二字亦添補西湖志作洞中蓋據文理未見石刻也

　　錢塘吳氏尺鳧(焯)跋尾曰此詩其文左行自題杭州㓨史咸湻志古今郡守表列元輔名于德宗之朝攷元輔胥山祠銘序云元和十年冬十月朝散大夫使持節杭州諸軍事杭州㓨史上柱國某視事三歲據此則元輔於元和八年守杭是為憲宗朝事非德宗也命守時白文公當制制云河南縣令盧元輔蚤以學藝列在周行嘗守商都頗聞有政再領京縣益見其才江南列郡餘杭為大征賦猶重疲人未康藉爾登車往分憂矚勞徠安緝稱朕意焉懸賞旌能以伫報政可杭州㓨史此刺見白氏長慶集元輔山畿邑得領大郡在杭作見山亭于靈隱山其銘胥山之祠文辭浩博斐然可誦獨此詩諸志失之惟宋僧遵式著天竺靈苑集有桂子詩序僅載此詩月桂蓮花二句又稱其名為盧公輔于是此詩閟于蒼煙翠靄中者幾一千年余仿求得之亟命洗刷敲搨喜其字劃完好且可以補唐人詩之闕惟昔曹通政奉旨刊全唐詩于揚州巡鹽使院上命詞臣十人事校對吾浙三人時議唐人之未備者當訪石刻以補之事急不復增益識其語于凡例竹垞老人偕余適在比南下約余及其宗子寒中門生戴坤釜擬搜一編號日補天石後竟不行因見此幀惜不與曩日諸公共見之

　　雍正庚戌七夕蟬花居士吳焯書于玲瓏簾

　　唐蕭悅等題名

　　前太常寺奉禮郎蕭悅前太常寺奉禮郎王亘

　　右題名在鷲峰摩崖文四行左行正書徑寸餘乾隆庚子歲為某大守磨去另刻他文此從趙氏拓本補錄按白氏長慶集載協律郎蕭悅善畫竹世無雙厯代名畫記亦稱其工竹白居易游恩德寺詩序中有蘭陵蕭悅則此題名當是長慶間

　　唐烏重儒題名

　　泉州刺史烏重儒寶厯二年六月十八日赴任過游此寺

　　右題名在通天洞口摩崖文三行左行正書徑寸餘烏重儒唐書無傳其官泉州刺史見何喬遠閩書但稱寶厯中任其事跡亦不載

　　釋達受曰此題名下為嘉慶戊午年玉制軍題詩其下剗去第一行重儒二字第二行月十八三字第三行此寺二字

　　後晉冷求等開路記

　　天福四年己亥歲五月二十五日開此路上山作基址豎造觀音殿宇都句當興國中直都隊將冷求都軍頭李安記

　　右刻在下天竺摩崖文六行正書徑一寸釋氏紀錄云天福己亥僧道翊於山間見光華往視之得奇香木命良工刻成觀世音菩薩像錢王常夢白衣人求葺其居遂建天竺觀音看經院又十國春秋文穆王世家載天福四年僧道翊得奇木前澗斷為觀世音法身王命建天竺道場據二書所載天竺之奉觀音始于五代此記即興建時開路作也

　　後周滕紹宗造象題名

　　當山清信弟子滕紹宗□□右紹宗敬捨淨財于石室內鐫造彌勒□尊觀音勢至伏為自身恐有多刦冤𠎝今生故悞伏願□不□之勝因滌累劫之債濫時廣順元年歲次辛亥四月三日鐫記

　　右造像題名在靈隱飛來峰摩崖文八行左行正書徑六分按靈隱山洞內外鐫列佛像大小無慮干數大抵皆五代時所為每像之旁皆有題此其一也至元周伯琦理公巖記所言元帥伯顏載鑿巖石為十佛及補陀大士之像則皆製作精巧不若此之古樸矣

　　吳越造彌陀佛像記

　　上直都管軍都頭弟子周欽右欽謹發虔心捨淨財□西山靈鷲禪院製造彌陀石佛一軀所申意者為先亡考九郎亡妣魏氏龔氏亡三兄追薦淨識□□□□承泰亡姪女□□娘□□娘□□娘亡姪承訓亡新婦泰二娘亡孫子□□□願早生淨土各得超昇離苦解脫生前罪業籍此雲銷沒後冤□□□解釋其功德今已相□□圓恒□□□永充供養時

　　己未建隆元年三月十九日記

　　右在飛來峰摩崖正書十一行行字不等高五寸廣七寸又覆刻篆書皇帝二字于上字徑三寸五分毁去數字按上直都管軍都頭是吳越時官又書己未為周顯德六年而建隆元年則庚申也是時尚未奉宋正朔何由書建隆且字迹改鑿顯然必納土後補改以己未庚申相近遂爾書之也今附吳越之末

　　宋雲林寺經塔二

　　大佛頂陀羅尼(經文不錄左幢)

　　隨求即得大自在陀羅尼呪(右幢)

　　新建佛國寶幢願文(二幢同)

　　蓋聞慧炬西然法雲東被眷言興建實煥簡編我國家裂壤受封帶河礪岳既勤(右幢作覲)王而繼世諒荷寵以乘時言念真宗聿懷多福於是旁搜勝景廣闢宏規築湖畔之山堽搆城西之佛國莫不遐森杞梓妙選楩柟營崪漢之基坰列倚天之像設釋迦化主中尊而高儼睟容慈氏彌陀分坐而淨標妙相仍於寶地對樹法幢雕琢琅玕磨礱琬(右幢落此二字)琰勒隨求之梵語刊佛頂之秘文直指丹霄雙分八面伏願興隆霸祚延遠洪源受靈(右幢設雲)貺於(右幢落此二字)祖先助福禧於攸(同悠)久軍民輯睦疆場肅寧宗族以之咸康官寮以之共治四十八願永符法處之良因八十種好(右幢落此四字)更倍曇摩之圓智得大堅固不可稱量凡在含生同躋覺路　天下大元帥吳越國王建(西湖志衍錢俶二字)時大宋開寶二年己巳歲閏五月日(二幢並同正書)靈隱寺住持傳法慧明禪師延珊于景祐二年十一月內移奉先廢寺基上石幢東西二所歸寺前添換重建立四年四月十日畢工謹題誌耳(在右幢上正書)

　　右雲林寺門東西各一雲林寺始晉咸和元年慧理葛洪榜曰絕勝覺場唐會昌時廢西湖志謂吳越錢氏命僧延壽開拓建經幢于寺門左右按幢便題字乃景祐二年延珊于廢奉先寺移歸奉先寺不知在何處據文有云築湖畔之山堽搆城西之佛國必在臨湖之嶺而非今地明矣西湖志謂延壽建于寺門左右未讀此記也

　　宋郝濬等靈隱題名

　　太平興國三年戊寅十二月二日內供奉郝濬與知府正郎範轉運使副劉杜巡檢大保翟□戶部判官杜通理孟同至此

　　右在靈隱青林洞摩崖正書八行字徑一寸餘知府正郎范者接咸湻臨安志太平興國三年五月丙戌以考功郎中范𣅐權知兩浙諸州事初𣅐自淮南歸朝上將用為翰林學士盧多遜言杭州初復非𣅐不可洎上乃謂𣅐曰卿且為朕行即當召卿矣𣅐字貴參大名宗城人見宋史本傳

　　宋王昭等靈隱題名

　　太平興國三年十二月四日與節推王昭遠錢塘尉閻吉殿前承旨程□□記

　　右靈隱飛來峰青林洞中摩崖正書四行字徑一寸餘縣尉閻吉舊志未載

　　宋胡□題名

　　太平興國三年十二月四日到此殿前承旨胡□

　　右在青林洞中摩崖與前三題並列左旋三行行字不等正書字徑八分

　　宋劉觀察判官題名

　　太平興國四年正月三日觀察判官劉與諸官員遊此

　　右正書三行字徑一寸摩崖在青林洞中

　　宋維恩天竺靈隱二寺遊記

　　時神宋咸平貳𥜥月届夾蓂生五葉有內殿崇班瑯邪守後自彤庭奉命于浙協體量民物察俗之暇□□□時禁閤門祗候杭郡都監西湖維恩觀覽天竺靈隱二寺凡奧勝鷲□□□遊仍修流觴曲水之□□日躋攀與事而□因刊石□識歲華□講僧自因書

　　右在飛來峰摩崖正書十二行

　　宋查仲道等題名

　　江右查仲道錢塘周世科

　　右青林洞摩崖正書二行字徑四寸此題無年月按崇寧元年查應辰等續題名有後百有四年之語此刻當是咸平二年故列于此舊志列四人有西蜀曹山閩人孔庭訓細詳石刻非一時書而曹孔明人俱載施郡志中今特正之杭州府志又載查仲道字文夫寧州人嘉靖二年任杭州知府抑姓氏偶同歟

　　宋咸平造像題名

　　清信弟子文大□先考八郎造羅漢第十一尊者咸平三□□□□

　　右文四行行字不等字徑三分

　　清信弟子□生□□捨淨財造□八身羅漢一尊者咸平三年二月日

　　右文四行行字不等字徑三分

　　弟子陳行□捨淨財造彌勒佛壹身伏為四三支永充供養咸平三年□□□

　　右文四行行字不等字徑三分

　　清信弟子高□宋捨淨財□第□羅漢□□□咸平三年二月

　　右文五行行字不等字徑三分

　　□子周延慶造大阿羅□第五身□□三年五月日

　　右文四行行字不等字徑三分

　　□信弟子吳□□□捨淨□□大阿□□□者第一身□□平三年五月日

　　右文行行字不等字徑三分

　　清信弟子董延贊為亡妻殷四娘捨淨財造大阿羅真者第一身咸平三年五月日

　　右文六行行字不等羅字下書時失一漢字字徑三分

　　□□弟周延紹捨淨財造大□羅漢尊者□身咸平三年五月日

　　右文五行弟字下失一子字行字不等字徑三分

　　清信弟子董□金捨淨財□大阿羅漢尊者三身□平三年五月日

　　右文五行行字不等字徑三分

　　清信弟子□□恭捨淨財造□□八身羅漢尊者咸平三年十月

　　右文四行行字不等字徑三分

　　□信弟子□像□淨財千十□羅漢尊者咸平三年十月

　　右文四行行字不等字徑三分

　　清信女弟子蘇氏七娘捨淨財造第十六尊者咸平三年十月

　　右文四行行字不等字徑三分

　　弟子俞贊造羅漢一身咸平三年□□月日

　　右文三行行字不等字徑三分

　　□□弟子□照捨淨□造弟十八身羅漢尊者咸平四年三月日

　　右文五行行字不等弟與第古文通用字徑三分

　　弟子儲□贊為四恩三有并妻應□乙娘造羅漢一身咸平四年三月日

　　右文六行行字不等字徑三分

　　□□□□□□□□為□□□造□□□漢弟十三□□□平四年三月日

　　右文五行行字不等字徑三分

　　弟子湯用捨財造第十二身羅漢資薦亡考亡妣生界咸平四年三月日

　　右文五行行字不等字徑三分末句想往生仙界失書往仙二字

　　弟子備匡贊為亡考七郎亡妣范一娘子造羅漢一身咸平四年四月日

　　右文六行行字不等字徑三分

　　弟子□□道為□□此届妣□□羅漢一身咸平四□□□日

　　右文五行行字不等字徑三分

　　弟子朱承贊造羅漢一身保人身位咸平四年五月

　　右文五行行字不等字徑三分

　　清信弟子□正□造第十五身羅漢尊者咸平四年十月日

　　右文四行行字不等字徑三分

　　弟子張旺為自身造羅一身咸平四年十月日

　　右文五行行字不等字徑三分羅字下失去一漢字

　　弟子樊仁厚造羅漢一身咸平四年十月日

　　右文四行行字不等字徑三分

　　□□□子趙□□造羅漢一身咸平四年十月日

　　右文四行行字不等字徑三分

　　女弟子沈十娘造羅漢一身咸平四年十月日

　　右文四行行字不等字徑三分

　　女弟子洪二娘造羅漢一身咸平四年十月日

　　右文四行行字不等字徑三分

　　女弟子吕七娘造羅□□身永充供養咸平四年十月日

　　右文五行行字不等字徑三分

　　越州客司戴讚保身位□羅漢一身咸平五年四月日

　　右文五行行字不等字徑三分

　　女弟子㽵五娘為亡考㽵五郎亡妣沈四娘刻羅漢一身咸平五年五月日

　　右文六行行字不等字徑三分

　　弟子李□興為亡妣□氏一娘刻羅漢一身咸平五年六月日

　　右文五行行字不等字徑三分

　　弟子相福造羅漢一身保身位咸平六年

　　右文五行行字不等字徑三分無月日

　　女弟子朱壬娘造羅漢一身咸平六年

　　右文四行行字不等字徑三分無月日壬宜作五弟子田德□造羅漢一身保身位咸平六年

　　右文四行行字不等字徑三分無月日

　　弟子錢□福造羅漢一身咸平六年

　　右文四行行字不等字徑三分無月日

　　清信弟子慶還□□造十五身羅漢尊者咸平□年十月日

　　右文四行行字不等字徑三分

　　□子陸承□為陸三□□財造□漢尊□□身□□□□五月日

　　右文六行行字不等字徑三分(以下二十三段附於咸平未)

　　□州弟子□□宮判官元聲造□□一身□□□□□月一日

　　右文五行行字不等字徑三分

　　慈光院僧□卭子□□造羅漢一身

　　右文四行行字不等字徑三分無年月

　　弟子周德保男佛壹造羅漢一身

　　右文四行行字不等字徑三分

　　□□□□□造彌陀佛一身永充供養

　　右文五行行字不等字徑三分無年月

　　弟子唐仁□為母親□□十六娘造彌陁佛一身永充供養

　　右文四行行字不等字徑三分無年月

　　弟子陳行善奉為母親魏氏一娘造釋迦佛一身□充供養

　　右文七行行字不等字徑三分無年月

　　弟子錢簡□造羅漢一身

　　右文四行行字不等字徑三分無年月

　　弟子周延□造羅漢一身保身位

　　女弟子胡一娘造羅漢一身為四恩三有

　　右文四行行字不等字徑三分無年月

　　弟子陶延□造羅漢一身奉為四恩三有

　　右文四行行字不等字徑三分無年月

　　弟子喻門為母親朱四娘子造羅漢一身

　　右文四行行字不等字徑三分無年月

　　龍興寺比邱智興造羅漢一身

　　右文三行行字不等字徑三分無年月

　　弟子黃□為亡考亡妣造羅漢一身

　　右文五行行字不等字徑三分無年月

　　弟子汪仁禮羅漢一身

　　右文三行行字不等字徑三分無年月

　　龍與寺□□弟子姜承□□眾造□□羅漢一身保狀

　　右文五行行字不等字徑三分無年月

　　□□□□謹造羅漢一身

　　右文三行行字不等字徑三分無年月

　　王近保一身

　　右文兩行五字字徑三分無年月

　　花勝□亡妻謝一娘子□羅漢

　　右文四行行字不等字徑三分無年月

　　弟子□□為□□□□造□□□□

　　右文三行行字不等字徑三分無年月

　　吕承惠一身陳一娘

　　右文四行行兩字文法顛倒字徑五分無年月

　　沈德昇一身

　　右文三行行字不等字徑五分無年月

　　沈暉為亡妻

　　右文三行行字不等字徑五分無年月

　　宋張文昌等題名

　　皇宋景德三年正月二十二日前錢塘知縣光祿寺丞張文昌前越州蕭山尉郝知白吳山□□□羽人馮德之餘杭山人盛升同游謝太守翻經遺跡刊石立

　　右在翻經臺側摩崖正書六行字徑一寸張文昌知白舊志皆不載此題重刻梅違黃安仁同游七大字于上

　　景德三年仲春月□日光祿□丞前知錢塘縣張文昌仁和縣尉□從諫越州蕭山尉郝知白吳山寓居羽人馮德之餘杭山人盛升同游于此胡題記耳

　　右摩崖正書三行行字不等字徑一寸餘

　　宋胡承德造象題名

　　弟子胡承德伏為四恩三有命石工鐫盧舍那佛會一十七身所期來往觀瞻同生淨土時大宋乾興□□四月日記

　　右在青林洞正書三行字徑一寸餘摩崖佛會一十七身一十七軀也

　　又胡承德造象題名

　　胡承德并合家眷屬同發心刊下生彌勒尊佛親□三身記

　　右在飛來峰隸書四行字徑一寸餘摩崖此刻無年月按上二刻亦同時所作

　　宋陸慶造象題名

　　清信弟子陸慶并妻李一娘造觀世菩薩一尊乾興元年四月日記

　　右在射旭洞口摩崖行書三行字徑一寸文書觀世菩薩西湖志直作觀音字

　　宋楊從簡造象題名

　　清信弟子楊從簡捨財造太祖第一身天聖四年二月日立

　　右在玉乳洞東口三行行字不等字徑五分後人覆刻瞿爵二字于上字徑八分

　　宋馬一娘造像題名

　　清信女弟子馬氏一娘捨淨財造六祖像二身天聖四年二月日立

　　右在玉乳洞東口三行行字不等字徑五分後人覆刻吳綸二字于上字徑八分末行後又刻崔興道三字字徑一寸

　　宋李諮等題名

　　李諮劉楚鄭向史温錢仙芝黃補天聖戊辰中秋前二日游此

　　右在青林洞中倒刻懸崖左旋五行行字不等字徑二寸餘戊辰為宋仁宗第一改元之五年也

　　宋柴清臣題名

　　寶元己卯孟夏乙酉柴清臣來

　　右在青林洞中正書三行行四字字徑九分

　　又

　　寶元己卯孟夏乙酉轉運副柴清臣來蒙𡨝過筆義𡨝捧硯仙𡨝侍書

　　右在繙經臺下摩崖前兩行左旋字徑寸餘後二行字徑六分

　　宋張奎等題名

　　太常寺太祝張奎拱微太常寺太祝張覲經臣進士何文安肅之康定辛巳□夏十日同游謹記

　　右摩崖正書四行字徑三寸按職官分紀大常寺官屬有太祝實本之周禮也

　　宋李公謹等題名

　　李公謹唐卿楊洎損之慶厯六年七月十二日來

　　右在飛來峰頂正書四行字徑二寸

　　宋錢德範莆陽僧貽孫同遊皇祐二年六月二日

　　右在理公巖石臺上正書左行文七行行三字末一行二字字徑二寸許覆刻于羅漢記之上

　　徐問籧曰理公巖石臺上橫列懸厓刻靈山聖德□建造羅漢記正書文左行七十九字行字不等字約徑三分許時代年月無存磨滅者大半筆畫皆在隱隱中其可識者九十五字餘偏旁尚存者數字其字上覆刻皇祐錢德範熙寧時石景衡嘉祐癸卯沈遼嘉靖二十年盛紀等題名

　　宋沈遼等題名

　　癸卯重午日王伯虎來二弟遫[這-言+鹵]偕行沈遼題

　　右在青林洞摩正書四行字徑一寸按沈遼字叡達錢塘人癸卯為仁宗嘉祐八年此在宋史本傳所載監杭州軍資庫轉運使之前題名同日凡二處以後山題名證之知伯虎字炳之遫字善述[這-言+鹵]字素道當時有三沈之目宋史僅列遘遼而遺遫[這-言+鹵]惟王安石樂安郡翟氏墓志載沈扶君之男遘迥遼遫[這-言+鹵]為尤詳也史言遼以文章歌詩唱酬蘇黃間不知其尤工八法蘇東坡謂其學家傳師樓鑰謂其妙于楷隸諸書備古今體落筆輒為人爭取今遺刻僅存無有過而詢之者矣

　　叡達善述素道與炳之來癸卯重午

　　右在靈隱後山摩崖正書二行字徑一寸餘說見前跋以同日所題變文書字以備參考

　　宋李谷題名

　　治平甲辰五月七日趙郡李谷容之遊男侑奉命謹題

　　右在飛來峰頂正書三行字徑一寸

　　宋孫覺等題名

　　孫覺張徽　戊申十一月晦同來

　　右在龍泓洞摩崖正書二行行徑二寸欵字正書三行字徑一寸宋史孫覺傳覺以疏邵亢希旨奪官通判越州復右正言徙知通州是刻戊申為熙甯元年題名應即此時所刻明年詔知諫院同修起居注云

　　宋沈立等題名

　　立之中行伯敭子雍子明熙甯辛亥九月廿三日同游

　　右在青林洞摩崖正書三行字徑二寸宋史沈立傳立字立之厯陽人厯官兩浙轉運使後知越州任杭時曾上神宗自著名山水記三百卷西泠巖壑在所品題惜皆散佚無傳是年蘇文忠通判杭州立之為守集中有唱和詩立之即于是年罷去

　　宋蘇頌等題名

　　蘇頌子容蔣之奇頴叔岑象求巖起李杞堅甫熙甯壬子二月二日題

　　右在龍泓洞口摩崖正書二行字徑一寸按宋史本傳蘇頌字子容南安人父紳葬潤州丹陽因徙居之第進士皇祐五年授秘書監知通進銀臺司吳越饑選知杭州咸湻臨安志以熙甯九年正月之任此題在五年已先居杭矣蔣之奇字頴叔宜興人進士第擢監察御史神宗立進副端厯諸道轉運遂為江淮發運由寶文閣待制河北都漕守瀛入為戶部侍郎知熙州紹聖間召為中書舍人知開封除翰林學士出守汝慶徽宗擢為知樞密院除觀文殿學士知杭州以與議棄河湟事奪官職卒後以嘗陳紹述之事盡復之岑象求字巖起梓州人元祐四年為考功郎以蘇文定薦拜殿中侍御史文定執政徙金部郎事徽宗于王邸終寶文閣侍制續通鑑長編載元祐間言事甚多六年六月為兩浙轉運副使後入元祐黨籍東坡集有送岑著作詩提舉梓州路常平時也有岑象求知果州敕未知何時也文獻通攷吉凶影嚮錄十卷岑象求于熙寧末閑居江陵所著李杞字堅甫事蹟屢見續通鑑長編中熙甯七年以三司判官提舉成都茶事初立茶法禁民私賣東坡詩茶為西南害岷俗記二李謂杞與稷也集有贈答詩

　　宋石景衡等題名

　　石景衡叔平杜僎升陽同遊

　　右刻理公巖石臺上正書左行兩行按紹興府進士題名碑熙甯八年余中榜石景衡衍之子

　　宋晁端彥題名

　　晁美叔熙甯八年七月八日題

　　右青林洞摩崖正書四行字徑三寸左行

　　又

　　晁美叔遊

　　右玉乳洞摩崖正書左行橫列字徑五寸

　　宋蘇頌等題名

　　子容濟翁彥聖潛夫潛叔元卿平叔守道熙甯丙辰八月癸巳自淨慈南屏下天竺過靈鷲遂遊靈隱而歸

　　右在飛來峰摩崖正書二行字徑一寸

　　又

　　蘇子容李端臣蘇浩然彭志權蘇及之曹潛夫熙甯丁巳六月初九日遊

　　右在飛來峰摩崖正書五行字徑一寸按咸湻臨安志子容以召修仁宗英宗實錄趙格自越州代之五月去任此題名將赴京時也

　　宋高荷題名

　　子勉游　熙甯丁巳下元日題

　　右在龍漢泓洞摩崖正書字徑四寸行書二行字徑一寸此題名與蘇頌二刻俱刊于宋人小記之上猶有上皇及釋子題名數十字可見舊志俱作高荷荷字子勉見吕居仁江西詩派圖山谷集云荊州人極有豪力使之凌厲中州恐不减晁張荷葢以詩名而兼善八法者

　　宋曹潛夫等題名

　　潛夫同德卿仲文懿老聖咨游

　　右在香林洞摩崖正書一行字徑四寸曹潛夫見熙甯丙辰丁巳蘇頌二題名故附熙甯後

　　宋李琮等題名

　　李琮朱明之楊景略黃頌胡援林希　元豐二年五月四日游靈鷲洞

　　右在龍泓洞摩崖正書六行左行橫列字徑二寸餘西湖志林希誤作熙欵字正書三行字徑一寸餘宋史李琮傳琮字獻甫江甯人徽宗朝以戶部判官使江浙後又以寶文閣待制知杭州此題名在神宗時與史不合楊景略字康功洛陽人見東坡詩元豐間以起居郎使高麗稱旨賜金紫擢中書舍人待制龍圖閣知揚州徐競高麗圖經元豐七年左諫議大夫楊景略為祭奠使王舜封副之續通鑑長編元豐六年承議郎左司郎中楊景略為高麗祭奠司七年試給事中朝奉郎守起居郎楊景略為試中書舍人

　　宋楊景略等題名

　　楊景略胡宗師范峋黃頌彭汝礪王祖道林希　元豐己未七月十三日游靈隱洞

　　右在龍泓洞摩崖正書七行字徑三寸欵字正書二行徑二寸

　　宋胡宗師題名

　　胡宗師蔡舉用同游　元豐二年七月十七日

　　右在青林洞摩崖正書一行字徑一寸

　　宋彥舟等題名

　　彥舟定老倬道文亨悳甫同游靈鷲洞　元豐癸亥仲夏十日

　　右在龍泓洞摩崖正書三行字徑三寸欵字正書四行字徑一寸

　　宋陶揆題字

　　元祐己巳十一月廿一日陶揆來刻題名到此

　　右在翻經臺側摩崖小楷一行

　　宋吳棫等題名

　　吳棫張□彥□□□龍廷實周執□吳□信周之翰凌哲吳□潘良能陳得祿袁相石延慶錢同□張闡陳之淵范雲程敦□冏□許□微□□紹興壬戌同校藝春闈

　　右在飛來峰之陽麓摩崖正書八行字徑二寸按吳棫宣和元年海寧縣令見杭州府志潘良能金華人紹興五年汪應辰榜進士秘書正字

　　宋查應辰等續題名

　　後百有四年兵部查公曾孫朝散大夫提舉兩浙常平等事應辰察推周公曾孫承議郎通判越州軍州事穜復同遊此洞敬觀遺刻實崇甯改元歲次壬午八月二十月有八日也

　　右在青林洞摩崖正書六行周氏錢塘人王安石有周氏世德碑在滿覺壠即此周氏也又東坡年譜元祐元年有舉江甯府司理問穜充學官事此通判越州紹郡志亦末載

　　宋查應辰等題名

　　查應辰靈□尹□微之趙固夢吳修敏甫庚申上元□游　吳雍子中來

　　右摩崖題名正書三行行字不等徑二寸餘吳雍一行五字似別一題也按應辰有青林續題名書崇甯改元壬午此書庚申前為元豐三年後則紹興十年也

　　宋政和間殘題名

　　(闕)弟楊庭(闕)棠守富(闕)大北自(闕)來遊政和(闕)月廿九日(闕)

　　右在飛來峰摩崖殘字五行行書徑寸餘上半已泐

　　釋達受曰此題名在飛來峰通天洞口上闕數字非泐也蓋元時造像其上為匠人剗去

　　宋王競等題名

　　王競皇甫彥李聞王慎修俞俟同遊　宣和四年三月十一日

　　在靈隱後山摩崖正書三行左行字徑三寸欵一行字徑一寸餘

　　宋路公弼等題名

　　路公弼翁端朝傅國華容吉老麥公明孟子與徐明叔宣和五年夏四月己亥同來

　　右在飛來峰陽麓摩崖篆書四行字徑八寸按西湖志引書史會要稱徐競字明叔篆法極佳路公弼名允廸宋城人宋史宰輔表建炎三年正月自資政殿學士提舉洞霄宮除簽書樞密院事

　　宋胡庭等題名

　　建炎戊申三月十四日□□胡庭孫文□□□□□彥周自上天竺同過香林洞探勝至此

　　右在青林洞摩崖正書四行字徑一寸餘

　　宋連道善等伏犀泉題名

　　連道善鵬舉張文尉同遊建炎三年閏八月廿一日

　　右在伏犀泉摩崖正書五行左行字徑三寸餘按樓攻媿北行日記趙州石橋洞題刻甚眾多是昔時奉使者有云連鵬舉使金至絕域實居首選宣和六年八月云云道善或其名邪又廣州九曜石有紹興九年二月連南夫鵬舉題名曾官廣東轉運使後知廣州又直齋書錄有連寶學奏議二卷寶文閣學士安陸連南夫鵬舉撰紹興初知饒州扞禦有功及和議成南夫知泉州上表曰不信亦信其然豈然又曰雖虞舜之十二州昔皆吾有然商於之六百里當念爾欺由是得罪殆鯁直之士而題名書法復爾開張史雖未傳合此數刻足徵梗概

　　宋韓世忠靈隱建翠微亭題名

　　紹興十二年清涼居士韓世忠因過靈隱登覽形勝得舊基建新亭榜名翠微以為游息之所待好事者三月五日男彥直書

　　右題名在飛來峰半文八行行六字字徑二寸許西湖志曰翠微亭韓世忠忤秦檜解樞柄逍遙湖上最愛此山故建此亭邵古菴曰紹興十一年冬岳飛死十二年三月韓公即建此亭謝兵柄時獨游焉按岳飛有登池州翠微亭詩曰經年塵土滿征衣特地尋芳上翠微好水好山看未足馬蹄催送月明歸韓當時憶岳此詩故以名亭而亦隱痛之也亭在飛來峰半董其昌登翠微亭詩云煙迷楊柳洲水拍芙蓉岸我憶南湖秋西山暮雲亂按宋史本傳韓彥直世忠子六歲入見高宗命作大字即拜跪書皇帝萬歲帝拊其背曰他日令器也親解孝宗丱角之繻傳其首

　　宋黃清真造像題名

　　□三主正一盟□弟子□妻正一延□保命□□□黃清真鐫太乙救苦天尊上答鴻休　皇宋開禧元年二月二日

　　右在飛來峰摩崖正書六行行字不等高四寸五分廣四寸三分

　　宋沈甯造像題字

　　御前祗應沈寧同妻徐氏家眷等捨羅漢一尊開禧元年三月初九日鐫

　　右在飛來峰摩崖正書五行行六字高五寸廣二寸五分

　　宋造像題字

　　食飯保傅同□□□開禧元年四月一日

　　右在飛來峰摩崖正書三行字不等高三寸廣二寸五分

　　宋造像題字

　　嘉定元年五月六日明州比邱僧□□□年五十二歲捨羅漢一尊□身宮康泰眼目光明

　　右在飛來峰摩崖正書四行字不等高四寸五分廣二寸八分

　　宋李艮等題名

　　湻祐丁未立秋二日天台李艮夏紹基武夷翁孟寅金華何子舉嘉禾葉隆禮宛陵吳琪來游喜雨

　　右在翻經臺側摩崖正書十行字徑二寸按葉隆禮嘉禾人湻祐七年進士題名時正登第之歲宋史不見其名氏著有契丹國志傳世咸湻臨安志開禧元年十一月一日以朝散郎直秘閣兩浙運判除軍器少監兼知臨安府閏十一月二日摩勘轉朝奉大夫景定元年正月一日除軍器監兼職仍舊二月六日除直寶文閣知紹興府惟咸湻志作台州人此書嘉禾知咸湻志誤通志亦作嘉興人終秘書丞錢宮詹謂是科有闕雨請免瓊林賜宴此題有喜雨之語疑李艮諸人皆新進士檢通志止隆禮一人而書郡望有武夷金華二人

　　宋陸德輿等題名

　　陸德輿載之趙與譍致道與訔中甫湻祐戊申中伏後一日避暑同來

　　右在龍泓洞摩崖正書六行字徑一寸按陸德輿崇德人嘉定十年吳潛榜進士曾知寶祐元年貢舉有理宗賜詔厯官至吏部尚書嘉興縣開國男見至元嘉禾志與譍曾任富陽縣令與訔安吉人景定二年以兩浙運使兼知臨安府五年除戶部侍郎並見咸湻臨安志與訔孟頫之父元贈集賢大學士榮祿大夫追封魏國公見楊載趙孟頫行狀

　　宋吳璞等題名

　　金陵吳璞吳琳眉山袁炎焱宛陵李雲龍湻祐庚戌

　　右在翻經臺側摩崖正書五行字徑四寸

　　宋吳璞等題名

　　湻祐壬子春仲之九日吳璞吳琳重偕行薛可久

　　右在翻經臺側摩崖正書五行字徑四寸

　　宋湻祐題名

　　□□□□□□□□□□陳□□□□□□□□□□□□□□湻祐丁未年春望前一日同游

　　右在寶珠房後香林西洞口摩崖正書題款剝蝕不可識八行字徑一寸三分

　　宋陳詩等題名

　　陳詩　閩山王晉　和晉齋□□　冷泉拉畊　寶祐乙卯中　□□□齋

　　右在飛來峰摩崖正書六行下半殘闕字徑二寸

　　宋賈秋壑題名

　　咸湻丁卯七月十八日賈似道以歲事禱上竺回憩于此客束元嚞俞昕張濡黃公紹王庭從子德生侍期而不至者廖瑩中(沈堅刻)

　　右在通天洞口摩崖正書六行行九字字徑五寸

　　宋道宗等題名

　　道宗用晦行甫己未三月三日游

　　右在青林洞摩崖正書一行字徑一寸西湖志云宋刻石

　　宋薌林洞題字

　　薌林

　　右在薌林洞口摩崖篆書無年月字徑一尺傍有路公弼篆書宣和五年題名此二字疑同時所刻也

　　歀賓臺

　　右在薌林洞西摩崖正書年月泐字徑八寸左右宋人題名甚夥想當時名人雅集於此

　　宋王庭龍泓洞題字

　　龍泓洞金華王庭書

　　右在飛來峰摩崖正書徑八寸已剗去欵字正書徑一寸王庭賈似道客也見題名中庭又書林逋墓碣今不傳

　　元徐僧錄等造像題名

　　大元國功德主徐僧錄等命捨淨財鐫造毗盧遮那佛文殊師利菩薩普賢菩□三尊端為祝延皇帝萬安四恩三有齊登覺岸者至元十九年八月日□授杭州路僧錄徐□□潭州僧錄李□□

　　右在飛來峰摩崖正書十行字徑二寸

　　元楊思諒造像題名

　　昭□大將軍前淮安萬戶府管軍萬戶楊思諒同妻朱氏發心施財命工鐫造阿彌陀佛觀音勢至聖像三尊祝延皇帝聖壽萬萬歲者至元二十□年　月丙午日吉辰建

　　右在飛來峰摩崖正書五行行字不等

　　元釋教都總統題名

　　功德主江淮諸路釋教都總統所經厯郭(正書下闕字徑一寸餘)至元二十四年歲次丁亥三月(小楷書下闕在右)

　　右在飛來峰摩崖在宋王庭書龍泓洞三字之左疑亦造像題名西湖志誤作書龍泓洞者署名仍靈隱寺志誤今分列于此

　　元董□祥造象題名

　　總統所董□祥特發誠心施財命工刊造觀音聖像上答洪恩以祈福祿增崇壽年緜遠者大元戊子三月吉日題

　　右在飛來峰摩崖正書五行行字不等按總統所應即前釋教都總統所也

　　元國書讚刻字

　　至元二十五年八月□日建功德主　僧錄液沙里兼讚

　　右在飛來峰摩崖七層字徑寸餘未詳歀字正書徑一寸末云兼讚是亦造像題語也

　　元釋淨伏佛國山石像贊

　　大元國杭州佛國山石像贊

永福楊總統　江淮馳重望　旌靈鷲山中　向飛來峰上　鑿破蒼崖石　現出黃金像　佛名無量亦無邊　一切入瞻仰　樹此功德幢　無能為此況　入此大施門　喜有大丞相　省府眾名官　相繼來稱賞　其一佛二佛　悉起模畫樣　花木四時春　可以作供養　猿鳥四時啼　可以作回向　日月無盡燈　煙雲無盡藏　華雨而紛紛　國風而蕩蕩　願祝聖明君　與佛壽無量　為法界眾生　盡除煩惱障　我作如是說　此語即非妄

　　至元二十六年重陽日住靈隱虎巖淨伏謹述大都海雲易菴子安書丹武林錢永昌刊

　　右刻在西湖飛來峰摩崖正書十四行字徑一寸按楊連真伽刻諸佛像于靈隱石壁而以已像雜厠其中即此淨伏作贊事也明嘉靖間知府陳任賢覓得之擊其像梟其首于山下同時田汝成有誅秃記詎知大書深刻猶有為之頌德者蓋當時未及見之也

　　元造釋迦像殘題名

　　□□江□□□□□□特發誠心施財命工刊造釋迦如來一尊上□報□皇恩以祈福祿增崇壽年遠者大元庚寅歲四月吉日題

　　右在飛來峰摩崖正書五行行字不等

　　元脫脫夫人造像題名

　　大元國功德主榮祿大夫行宣政院使脫脫夫人□氏謹發誠心願捨淨財命鐫造金剛手菩薩聖像一尊端為祝延聖壽萬安保佑院使大人福祿增榮壽命延遠家眷安和子孫昌齡至元二十九年閏六月日建

　　右在飛來峰摩崖正書六行行字不等

　　元楊謹造多聞天王像題名

　　大元國大功德主資政大夫行宣政院使楊謹發誠心捐捨淨財命工鐫造多聞天王聖像一尊端為祝延皇帝萬歲國泰民安法輪常轉四恩總報三有遍格法界眾生齊成佛道者至元壬辰二十九年七月仲秋吉日建

　　右在飛來峰摩崖正書七行字徑寸餘

　　元王達等題名

　　泰定五年春二月吳郡王達莫維賢葉森陸友同游

　　右在香林洞摩崖隸書四行字徑二寸餘按王達吳人號耐軒居士有題王紱山水詩見六研齋二筆莫維賢字景行好學能詩築別業于靈隱時人比之輞川著有廣莫子集葉森字景修早從貞白先生吾子行游古今歌詩咸有法則陸友字友仁平江人著有研北雜志四子惟陸友書名㝡著同時虞集柯九思皆善書見吳中人物志墨史書史等書此題名居後或即其所書也

　　元楊瑀等題名

　　至正六年秋九月朔太史楊瑀翰林張翥謁福初上人因登蓮花峰留名崖石從游者施維才郯韶

　　右在翻經臺摩崖正書七行字徑二寸按楊瑀字元誠杭人天厯間擢中瑞司典簿超授奉議大夫太史院判官改建德路總管有惠政進階中奉大夫張翥字仲舉晉寧人父為吏從徵江南調安仁尉又為杭州鈔庫使因家焉累官翰林學士承旨著有蛻菴集忠義集

　　元趙篔翁等題名

　　至正六年丙戌九月庚寅聞喜趙篔翁夏縣樊益吉安邑介好仁因尋三生石同登

　　右在靈隱繙經臺摩崖正書七行字徑二寸餘左行趙篔翁見至正三年蕭山覺苑寺興造記

　　元兀氏也先帖木題名

　　皇元至正庚寅春吉日副崇教兀氏也先帖木

　　右在龍泓洞摩崖正書三行字徑二寸西湖志誤兀為亢按元史百官志至正二年江浙行宣政院設崇教所擬行中書當理問官以理僧民之事不書幾人此副崇教當有二人也

　　元周伯琦題名

　　至正戊戌二月廿三日浙省參知政事鄱陽周伯琦伯温將鎮中吳專別允若教師重游香林題名厓石以紀歲月是日就謁觀堂菩薩慧炬篆理公新嵒記靈鷲主者友□來會從遊男宗仁宗智

　　右在翻經臺石壁隸書字徑二寸按續宏簡錄伯琦子宗仁字克復官山東行省郎中篆書宗家學然不逮其父慧炬諸暨人住理公巖洪武初海潮衝岸壞民居廬為潮神說三皈戒楊枝洒處即止不崩時稱炬菩薩

　　元周伯琦理公巖記摩崖

　　理公嵒晉高僧慧理師嘗燕𡧯焉在錢塘虎林山天竹招提之東南玲瓏幽邃竹樹岑蔚至正九年上人慧苣來居觀堂起廢緝敝爰開是巖窈窕繚復霩如堂皇雲涌雪積發渫霝藴後七年丞綏寧楊公之弟元帥伯顏清暇游愒抉奇樂靜捐金庀工載鑿嵒石刻十佛及補陀大士象金碧炳赫恍躋西土冀徼福惠𠷎我重親利我軍旅冰釋氛沴永奠方岳嵒之異勝誕增於昔為虎林奇觀實苣公軌行精慤有以致之居甿號曰菩薩蓋非夸益天竹和尚允若師臘已八十與苣同志徵文示久乃篆諸石

　　浙省參知政事番陽周伯琦伯温記并書

　　右在射旭洞口篆書十三行字徑三寸按兩浙金石志載云是記書于至正十八年二月廿三日見三生石題名伯琦精篆學篇中以竹為竺敝為弊渫為洩蕰為藴夸益為夸溢皆根柢說文不涉俗書者

　　冷泉上對聯云

山淨源澄流出冷　峰靈石妙自飛來

　　右在冷泉亭對面摩崖行書年月泐歀云濟南古於阳王錫栻題字徑八寸歀字四分疑是明人字蹟

　　元楊遵理公巖題字

　　理公巖(楊遵書)

　　右在射旭洞內摩崖篆書橫列字徑八寸許歀字正書字徑一寸許按書史會要楊遵字宗道浦城人徙居錢塘篆隸皆師杜待制續宏簡錄云字宗正元至正閒人也

雲林寺續誌卷七終


中國佛寺史志彙刊第 25 冊 No. 23 雲林寺續志


續修雲林寺誌卷八

　　遺事

　　貫休字德隱婺州蘭溪人俗姓姜氏風騷之外尤精筆札昭宗以武肅錢鏐平董昌功拜鎮東軍節度使自稱吳越王休時居靈隱往投詩賀中聯云滿堂花醉三千客一劒霜寒十四州武肅大喜令改為四十州乃相見休曰州亦難添詩亦難改即日拂袖去至蜀以詩投孟知祥云一缾一鉢垂垂老萬水千山特特來知祥久慕非常尊禮之(辛文房唐才子傳)

　　秦檜既殺武穆向靈隱祈禱有一行者亂言譏檜檜問其居址僧賦詩有相公問我歸何處家在東南第一山之句檜令隸何立物色立至宮殿見僧坐决事立問答曰地藏王决檜殺岳飛事數卒引檜至身荷銕枷囚首垢面呼告曰傳語夫人東窗事發矣(江湖襍記)

　　靈隱寺僧元肇號淮海寺有古松大數十圍與月波亭相對史彌遠遣人伐松淮海作詩云

大夫去作棟梁材　無復清陰覆綠苔　惆悵月波亭上望　夜深惟有鶴歸來(靈隱遺事)

　　穆陵在御閻貴妃父良臣起香火功德院欲于靈竺下伐松供屋材淮海又作詩曰

不為栽松種茯苓　祗緣山色四時青　老僧不為移松去　留與西湖作畫屏

　　詩徹于上遂命弗伐(山房隨筆)

　　菌蕈類皆幽隱蒸溼之氣或蛇虺所生食之皆能害人而好奇者每輕千金之軀以嘗試之殊不可曉靈隱寺僧得異蕈甚大而可愛獻之楊郡王王以其異遂進之上方既而復賜靈隱適貯蕈之器有餘瀝一犬過而舐之跳躍而死方知其異而棄之此事關涉尤大(癸辛雜誌　嘉慶廿三年九月間雲林有僧五六人結伴歸山將至寺見兔一羣竄於林下共逐之盡失所在惟見古冡上鮮蕈一叢喜甚競相採擷烹食之凡食者無不越夕殞命至今相戒雲林前後之寒露蕈不可食也此毒以地漿解之掘地作坎瀉水攪渾謂之地漿飲之立愈)

　　靈隱寺前澗水中有螺無尾有魚半焦相傳濟顛僧過此見人釜中煎魚乞放生人知其靈異與之說偈投水中悠然而逝螺之已去尾者放之無不活至今尚留其跡當春水暴漲時尤多如杜陽襍編所載蛤蜊中菩薩東城襍記圓魚大士像皆是釋氏聖跡

　　叭喇洞在瀑雷亭後飛來峰趾石上小竅以口就之適如當二錢許大乾隆三十年高宗幸雲林命侍臣吹之有聲天顏乍啟凡鄉鎮游人來此者皆知由冷泉壩上度過石脊其處僅容二趾以手攀石凹處試之厯久光可以鑑

　　雲林前後多桫欏樹葉與花皆七出花開於夏秋之交形似玉簪幽香發越歲歲有之大者成抱不止惡鳥相傳來自天竺國廣韻云似桄榔出麵而格物要論則以為出湖廣及安南謂之倭羅

　　瘋和尚吳江人氏嘉慶二十三年往來於靈竺閒左手持帚右手持鉢沿路乞食人問之未嘗一語露頂赤腳寒暑一衲人捨之食物餘者即分與乞丐故乞丐紛紛常隨其後居中竺老人洞皈依者甚眾或告以病隨手拾花草土石煮湯食之立愈不數日洞中成市禮拜供養衣食堆積如山錢塘邑侯宣聞之驅之出境者三卒復來移居呼猿洞仍往還於靈竺閒人屢詢之惟搖手而笑至道光三年五月初向人乞薪積之飯猿臺上於初九日將薪架空洞中手持香三炷登薪上趺坐少頃復出向積薪三禮進而復坐從香上三昧火而化矣土人葬之龍門山或曰慧照其名

　　糾誤

　　唐盧刺史天竺寺詩詩載題名門泐中修竹掃雲霞西湖志誤洞中待我埽雲霞今據精拓本錄入

　　謝運靈三生石詩丁龍泓云乃唐人圓澤事安得孫志所載一詩康樂預詠於數百年前必有誤者白孫徐三先生皆一代通人何不檢點耶殊不可解又云豈以謝公此詩有似詠三生事者遂移附以此題乎亦可笑已

　　丁隱君歌手中半掩青羅衣孫志中字誤巾又前度相逢正賣文正字誤止又今來利作採山客山字誤樵

　　孫志司空曙靈隱寺詩題丁龍泓云按唐詩鼓吹作題靈雲寺又注云或作淩雲寺當再考

　　賈浪仙靈隱寺詩云峰前峰後寺新秋孫志誤初秋

　　白香山靈隱寺詩云一山門作兩山門孫志誤作一山分作兩山門

　　葛洪題絕勝覺場四字至明龔勉絕字易最字丁龍泓云絕是眾累無能攀援無有再出其上之義何必迂拘作此繆解

　　陸龜蒙嘗至靈隱晤丁翰之孫志前作翰字後作飛字

　　天王殿外左右兩經幢跋云天下大元帥吳越國王建時大宋開寶二年己巳歲閏五月日誤開寶八年又靈隱寺住持傳法慧明延珊於景祐二年十一月內移奉先廢寺基上石幢東西二所歸寺前添換重建至四年四月十日畢工謹題誌耳白孫厲三志俱誤吳越國王命延壽建於寺門左右

　　蘇東坡立秋宿寺詩云寂寞山棲老更便更字誤漸又起看雲漢更茫然起看二字誤口舌

　　清涼居士翠微亭題名榜名翠微孫志名字誤云以為游息之所所字誤地三月五日五日二字簡空未刊男彥直書男字上加一立字

　　又東坡游靈隱寺詩最愛靈隱飛來峰孫志愛字誤後又高松高字誤喬又擾擾下笑柳與蒲擾擾字誤優優又清風徐來驚睡餘徐字誤時又歸時棲鴉正畢逋畢字誤早又孤煙落日不可摹摹字誤逋又我在錢塘六百日誤百六日

　　張天雨二十棄家游名山晚入開元宮從真人王壽衍為道士孫志壽字誤素

　　古澗窪泉記明貝瓊撰孫志貝字誤具

　　兀氏也先帖木題名至正孫志誤至王

　　厲志邵重生武林山辨宋湻熙志下失言漢書三字又小山明矣下失去夏公斷以靈隱後山北高峰為武林山矣十六字又乃以靈隱山飛來峰二山靈隱二字誤武林又飛來峰為武林山是似矣武林下失去一山字又萬厯志皆不列武林山而以靈隱山下注一名武林山失去下注二字凡都邑都字誤郡又蟻蛭字誤垤又發於東晉其先秦失去其字又慧理既來以後有飛來之名焉有靈鷲之名焉有靈隱之名失去焉有靈鷲之名六字又焉有天竺而後三竺之名失去焉有五印度而後有中竺之名十二字五雲雙檜檜字誤桂又又後之濫觴也失去一之字又盧襄西征記杭地北環天隱天字誤靈又且求武林山者失去一求字又若為靈隱山為武林山靈隱下多一寺字又若以飛來峰為武林山若字下多一惟字當㨿西湖志校補

　　孫志引契嵩武林山志過秦望蜻蜓二山丁敬身云雍正閒人於秦亭掘得唐代于府君墓塼其銘詞有大墓高岡新亭之陽乃知此山古名新亭秦亭蜻蜓聲之轉譌耳此塼今藏皮市符氏厲樊榭有詩見集中

　　禪祖補遺附

　　慧理禪師塔銘

　　虞湻熙

　　理公本靈山羅漢垂跡晉咸和間鷲飛猿騰先來震旦公錫後落飯而問之誰摘陶輪若猶磨磑會物不遷乃歸院焉宋之靈隱寺也俄窺神足圉相堲周開寶三載崇為方墳直清繞橋在式公新開澗上青鳥氏曲鈐回龍則凡骨僭入塔矣萬厯丁亥夏雨夜圮庚寅春釋如通袚穢新之檀者程理于時崩石洞扃公所周身可撫也當期覩史下生乘鷲呼猿而回龍華乃稱回龍哉梵網戒眾虞湻熙庸作銘辭銘曰

石燕拂雲　嶺鷲入吳　公錫于飛　猿心可呼　安安而遷　月運雲駛　生滅毁成　亦復如是　謂公葢殔　雞足與夷　謂𩤇葢傾　鼇傾與支　幡搖鳥驚　栱積星礙　骨妖斯濯　黑囊虛佩　如梵天宮　乘往當來　南紅泗影　不騫不摧

　　明萬厤十八年歲在庚寅仲春望日白下弟子程理書

　　晉三藏法師(行狀不重錄)

　　贊曰

一峰飛來　自西而東　師亦戾止　爰指其踪　呼猿洞冷　宴坐巖空　花開花落　幾度春風

　　隋下竺觀法師

　　師名真觀字聖達錢唐范氏世本顯仕師生有奇相舌紫羅紋手左右掌為仙人字出家通經律論時彥曰錢唐有真觀佛法當天下一半尋謁天台智者請受禪觀智者以師齊年止為法兄弟開皇十五年於靈隱山頭陀石室宴坐眾於南去建南天竺寺請師居焉是為開山始祖常講法華以為心要感皋亭神請講捨祠宇為佛殿每盥洗餘滴地不為濡人尤異之師有雅操文帝三徵秦王兩延皆以疾辭大業中因山行自標葬地未幾示寂夢與智者同輩翼佛還山覺而歎曰吾六十二應終以講法華力延一紀今七十四生期畢矣中夜入寂塔在東岡久廢不治天禧中慈雲重修贊曰

一乘妙法　闡自台祖　年齊道同　宜襲其武　徵命頻繁　弗移砥柱　清風凜然　可激千古

　　中竺千歲和尚

　　師名寶掌中印土人魏晉間東游自云六百七十三歲周威烈王十二年丁卯生左手握拳有珠在掌中因以為名始抵峨嵋五臺南返衡廬入建鄴與達磨遇於梁朝遂扣法焉洎來二浙愛天竺之勝結茅而居者四十五年復往四明天台及諸名山游厯將遍唐貞觀十五年還竺峰久之移居浦江寶巖顯慶二年正旦手捏一像九日而成與其貌無異即告徒曰吾誓住世千歲自來支那忽四百歲今已過七十有二年矣說偈而化世稱千歲和尚遺記滅後有僧來取吾骨勿拒越五十四年刺浮長老至彼作禮塔戶倐開得其骨皆連鎖金色因持來別建塔藏之為中竺開山始祖贊曰

人壽幾何　朝露逝川　生周涉唐　本誓則然　東遲達磨　心印始傳　孰云佛法　獨在西天

　　唐下竺標法師

　　師名道標富陽秦氏七歲神氣清茂有沙門過而識之勸令出家至德二年詔通佛經七百紙者命為比邱師首中其選得度居南天竺寺護戒甚嚴永泰中住持奏賜寺額居十二年其徒多歸之嘗於鷲嶺峰之南面嶺下葺茅為堂號西嶺草堂怡然養浩不干人事尤工詩章搜鍊精巧與吳興皎然會稽靈徹鼎立齊聲時人有洞冰雪摩雲霄之譽稱西領和尚一時名公如李益白居易陸羽之流皆敬之長慶三年示寂葬于山中贊曰

出塵異相　挺見垂髫　業真空法　怡然養高　適意吟咏　配雅與騷　名標當世　可摩雲霄

　　唐圓澤和尚

　　師名圓澤居慧林與洛京守李源為友約往蜀峨嵋禮普賢大士師欲行斜谷道源欲泝峽師不可源强之乃行舟次南浦見婦人錦襠負甖汲水師見而泣曰吾始不欲行此道者為是也彼孕我已三年今見之不可逃矣三日浴兒時願公臨門我以一笑為信十二年後錢唐天竺寺外當與公相見言訖而化婦既乳兒源往視之果笑尋即回舟如期至天竺當中秋月下聞葛洪井畔有牧兒扣角而歌曰

三生石上舊精魂　賞月吟風不用論　慚愧情人遠相訪　此身雖異性常存

　　源知是師乃趨前曰澤公健否兒曰李公真信士也我與君殊途切勿相近唯以勤修勉之又歌曰

身前身後事茫茫　欲話因緣恐斷腸　吳越江山尋已遍　卻回煙棹上瞿塘

　　遂去莫知所之贊曰

京洛有約　峨嵋是行　機先一語　洞達三生　汲甖事異　扣角詩清　永懷陳跡　山空月明

　　唐𡸅光禪師

　　師號韜光莫詳族里穆宗時結茅於靈隱西峰巢枸塢與鳥窠林公為友刺史白居易重其道嘗具饌飯之以詩邀云

白屋炊香飯　葷羶不入家　濾泉澄葛粉　洗手摘藤花　青芥除黃葉　紅薑帶紫芽

　　命師來伴喫齋罷一甌茶師答云

山僧野性好林泉　每向巖阿枕石眠　不解栽松陪玉勒　惟能引水種金蓮　白雲乍可來青嶂　明月難教下碧天　城市不堪飛錫到　恐驚鶯囀畫樓前

　　其高致如此菴以師號得名宋丞相陳公堯佐留題菴中賡唱者甚眾紹興中宗正少卿馮檝作修菴記贊曰

道藏於身　所存異轍　或入市鄽　或居深樾　翳翳巢枸　牧守折節　豈曰𡸅光　若揭日月

　　宋明教嵩禪師(行狀不重錄)

　　贊曰

閉戶著書　引古連今　披誠帝闕　真氣森森　名馳海宅　道振禪林　百煉不耗　斯表精金

　　唐無著喜禪師(行狀不重錄)

　　贊曰

未見仰山　五臺遭賣　既見仰山　何勞緣鼐　物罕為奇　客頻招恠　咄咄文殊　草賊自敗

　　以上俱見高僧事略

　　宋道濟和尚塔復向碣

　　梁同書(山舟)

　　和尚名道濟宋紹熙三年降生於台州李氏出家初參瞎堂遠公不為禪律所縛遂以顛傳往來於靈鷲慧日兩峰間者且六十年圓寂於嘉定二年五月十六日南山定慧禪寺和尚茶毗所也即藏骨於其西為窣堵波歲月既久草交石泐　大清乾隆元年善男子邱文晉善女人王氏欽師之行重加修治誤改塔扉舊向識者惜焉越二十餘年南屏住持明中插草倡緣得京師潭柘院主琮璋為之募資復定庚山甲向遵古兆也屬佛弟子梁同書書年月於碣同書惟常住不壞是謂法身五通十力是謂報身石塔無縫藏此色身後事因緣莫非化身常寂光中無相無身遊戲三昧現自在身顛師顛師圓滿十身自今以後盡未來際又添卻一重公案矣

　　時乾隆二十有六年歲在辛巳冬十月十又八日

　　石揆

　　石揆諦暉二僧皆南能教也石揆參禪諦暉持戒兩人各不相下諦暉住杭州靈隱寺香火極盛石揆謀奪之會天竺祈雨石揆持咒召黑龍行雨人共見之以為神諦暉聞知即避去隱雲棲最僻處石揆為靈隱長老垂三十年身本萬厤孝廉口若懸河靈隱蘭若之會震動一時有沈氏兒喪父母為人傭工隨施主入寺石揆見之大驚願乞此兒為弟子施主許之兒方七歲即為延師教讀兒欲肉食即與之肉兒欲衣繡即衣之繡不削髮也兒亦聰頴通舉子業年將冠矣督學某考杭州令兒應考取名近思遂取中府學第三名月餘石揆傳集合寺諸僧曰近思余小沙彌也何得瞞我入學為生員也命跪佛前剃其髮披以袈裟改名逃佛同學諸生聞之大怒連名數百人上控巡撫督學僉道姦僧敢剃生員髮援儒入墨不法已甚有項霜泉者仁和學霸也率家僮數十篡取近思為假辮以飾之即以己妹配之置酒作樂聚三學弟子員賦催妝詩作賀諸大府雖與石揆交而眾怒難犯不得已准諸生所控許近思蓄髮為儒諸生猶不服各洶洶然欲焚靈隱寺毆石揆大府不得已取石揆兩侍者各笞十五羣怒始息後一月石揆命侍者撞鐘皷召集合寺僧各持香一炷禮佛畢泣曰此予負諦暉之報也靈隱本諦暉所住地而余一念爭勝之心奪之此念延緜不已念己身滅度後非有大福分人不能掌持此地沈氏兒風骨嚴整在人間為一品官在佛家為羅漢身故余見而傾心欲以此坐與之又一念爭勝欲使佛法勝于孔子故使入學以繼我孝廉出身之衣鉢此皆貪嗔未滅之客氣也今侍者被杖為辱已甚尚何面目坐方丈乎夫儒家之改過即佛家之懺悔也自今已往吾將赴釋梵天王處懺悔百年纔能得道諸弟子速持我禪杖一枝白玉盂鉢一箇紫衣袈裟一襲往迎諦暉為我補過羣僧合掌跪泣曰諦暉已逃出三十年音耗寂然從何地迎接曰現在雲棲第幾山第幾寺戶外有松一株井一口汝第記此去訪可也言畢趺坐而逝鼻垂玉柱二尺許羣僧如其言果得諦暉沈後中進士官左都御史立朝有聲諡清恪雖貴每言石揆養育之恩未嘗不泣下也

　　諦暉

　　諦暉有老友惲某常州武進人逃難外出披甲有兒年七歲賣杭州駐防都統家諦暉欲救出之會杭州二月十九日觀音生日滿漢士女咸往天竺進香進靈隱必拜方丈大和尚諦暉道行高貴官男女膜手來拜者以萬數從無答禮都統夫人某從蒼頭婢僕數十人來拜諦暉諦暉探知瘦而纖者惲氏兒也矍然起跪兒前膜拜不止曰罪過罪過夫人大驚問故曰此地藏王菩薩也託生人間訪人善惡夫人奴畜之無禮已甚聞又鞭扑之從此罪孽深重禍不旋踵矣夫人惶急求救曰無可救夫人愈恐告都統都統親來長跪不起必求開一線佛門之路諦暉曰非特公有罪僧亦有罪也藏主來寺而僧不知迎罪亦大矣請以香火清水供養地藏王入寺緩緩為公夫婦懺悔并為自己懺悔都統大喜布施百萬以兒與諦暉諦暉教之讀書學畫取名壽平後即縱之還家曰吾不學石揆癡也後壽平畫名日噪詩文清妙人或問惲沈二人優劣諦暉曰沈近思學儒不能脫周程張朱窠曰惲壽平學畫能出文沈唐仇範圍以吾觀之惲為優也言未已以戒尺自擊其頸曰又與石揆爭勝矣不可不可諦暉壽一百零四歲(按墓志云壽九十九歲)

　　以上見新齊諧

　　巨濤和尚塔銘

　　聞人儒

　　天下非常之人始建非常之業必有非常之德斯享非常之名往往信而有徵殆非虛語雲林巖洞之幽秀澗泉之清冷洵屬奇觀甲諸宇內自應挺生間氣鍾毓奇英或不為國家棟梁即為禪門上乘稽之古牒厯代正法眼藏總持宗教如明教佛海諸大老樹幟於前具德諦暉諸禪宿超絕於後此靈山之鐙燄用是不熄然道場之興復時會之遷流皆乘除因緣遭際於其間各有所殊未可同年而語也惟我巨濤大和尚本偉丈夫秉奮迅之力矢真實之心覺行圓滿醍醐蜜諦故能上承佛祖下建巨功荷聖主之恩施繼講堂於鼎盛今者聖鐙既掩靈塔巍然嗣法弟子玉山琳公在瞻元公等抱心喪於無窮思表彰之有自乞序行狀揚扢萬一蓋銘者記死之文也記死之文貴其信斯愈於生蓬居侍師久稔悉其生平梗概何可不質言之按師諱義果字巨濤潤州丹徒人姓章係望族後裔母陰氏感靈異而姙誕之日光香滿室幼即頴悟長復岐嶷性孝友和粹惟見浮圖輒喜若有宿根然年十一依含暉尊宿學出世法薙髮焦山朝夕禮觀音像操行甚虔定慧日生凡六時內觀不特了徹塵義抑且躭嗜風雅博涉羣書太守滄洲陳公見而心賞甚器重之後從遊遂稱入室弟子學益富名噪祗園與交者皆當代賢士大夫逮父母繼亡經營窀穸遂畢志參方走齊梁宋趙間卒詣京師受具潭柘山德彰和尚念力彌精勤矣未幾南還聞雲林宗風丕振諦公爐冶精嚴願持苦行執持直指堂下初命掌記典參三不是句研窮匪解蓄極斯通徹底掀番一超直入即呈偈云

一擊敲開海底天　塵塵剎剎盡歸源　當陽拈出無私句　鐵馬嘶風躍九淵

　　諦公頷之自此機鋒峻利心心相印服膺九載不釋語稱力行不怠者非歟際歲歉香積缺如願救時灾涉江淮廣募以濟不給或遺大投艱必奮往爭先刻期解紛其不顧利害不怵顛危類如此雍正三年親受諦公記莂當諦公圓寂惟師諠篤伯仲願總院務以匡扶中間鳩庀之功興復宏整咸推師力不少師則勞而不伐自視欿然有足多者既而盤錯既經松柏乃見遂開法於雍正十年復補住於乾隆三載於是重闢規模另開生面俾鷲嶺飛來之瑞理公閎建之堂繼跡而聿興真所謂寶鐸含風響徹天外聲聞不脛而走宜四方碩德川委雲從恒滿座下食指動以萬計仁之入人深者固不在形勢求耶其時光祿汪公應庚以舊緣好施復將百廢頓舉聳金碧於琳宮蔚雲霞於鹿苑論者謂自具公重興而後克繩祖武惟師一人豈不偉哉十六年春恭遇翠華南幸師跽迎鑾駕奏對稱旨蒙寵錫宸翰并御製雲林方丈憩詩師應制恭和原韻進呈天顏嘉悅欽賜涌翠披雲匾額竝帑金五百兩衣縀荷包香茗有加無已誠千古得君之遇恩施優渥未有盛於此者十八年夏五月犬眾乏糧師率眾冐暑出山舟次平望偶示微恙急命返棹於十八日還山即集眾訣別固自知彌留之期者香焚盥畢從容取筆書偈數語端坐而逝是日陰晦雲翳芳香繞戶庭花風散林鳥絕聲其感於物者又甚神於戲珠藏澤媚玉韞山輝理有必然鐙傳續燄師之立念極人力之難能者卒如願以償又值坎壈而不迫於維持將數百年之鐘板依然猗歟休哉何其德之隆耶此其因緣遭際之殊殆天假之非人力也然則非常之人非常之業舍師其誰與歸乎師壽六十四僧臘五十三法臘三十一前後主席雲林共十有九年度人無量眾得法乳者二十三人所著語錄若干卷薅草行人詩集若干卷行世兹奉全身於慧日塔院其生也高行大度其歿也白日青天良可銘也銘曰

明明者德　𡽺嶽者形　持身出世　覺性長惺　勤勞克殫　提唱祖庭　和粹外標　淵懿內朗　叩之則鳴　底藴悉暢　脗合真如　道行彌廣　爰愛靈山　南還受具　領要醍醐　飽參法乳　立願恢宏　仔肩艱巨　鳩庀雲興　重新剎宇　心印顯跡　超古越今　奏對稱旨　照耀叢林　仰頌聖德　嵩祝重臨　五鐙續燄　萬禮悉欽　所闡者道　所建者功　功深道振　雲委景從　清操刻苦　無我無人　實心度眾　撒手歸真　圓通永矅　不滅貞珉　慧日靈塔　神爽憑焉　莫高匪山　莫浚匪泉　明月在澗　白雲在天　無上妙義　直指勿刊

　　時維大清乾隆二十三年歲次戊寅夏六月上浣　吉旦　嗣法門人　瑞林　德琳　德溥　如滿　徹源　宣德　德球　德璧　德語　德嗣　覺聰　德元　自定　心堅　德明　道源　德照　德如　隆明　恒水　常旵　宣信　德樹　仝閤院大眾等　立石

　　傳臨濟正宗第三十五世雲林在瞻元和尚塔銘(有序)

　　師諱德元字在瞻號耐亭吳興潯溪丁氏子生而端靜風采不凡總角即禮龎山妙智寺西嵐禪宿為驅烏入塾肄業屬句倣書恒度越餘子一時名流爭相刮目焉年二十受具戒於餘不之覺海寺歸而嚴淨毘尼晝夜六時精勤念力暇則神游典籍杜門宴寂即有叩戶者傴不為轉也既而忽憬悟曰文字非究竟法出家兒當別大事可不求諸遂杖笠辭師參先師薅草老人於鷲峰之下老人一見器之俾充執侍妙密鉗椎惟師克辦肯心不違終食日征月邁參究累載真積力久將有所得一日聞老人舉萬法歸一公案恍然契悟獲印可也然師每持毖慎不露圭角願居學地透盡淵微乃證不染不遷之域乃泯差別次第之門匪上智宿根能至此哉得法之後服勤有年厯充庶職輔弼叢林識大體謹細務任勞任怨不亢不隨故一眾秩秩恒以老成目之歲庚午出世於華亭船子道場進院次僧堂閴寂師住未幾學侣輻凑檀護歸崇乃於垂機化物之餘復營土木鼎新山門並天王殿而西林舊面於奐然改觀矣唱導三載漸欲化成會老人有助之呼師即橫肩榔栗退返鷲峰過雁流雲曾不少留顧戀應緣解脫有如此至癸酉夏老人示寂眾議住持同門曲為一遜師獨毅然而起乃獲先繼席焉提策方來不務緣飾赤心白行為法為人從此道風遐布緇素雲歸一時賢士大夫交相許可故方伯葉公呵護孔嚴又以法喜召師兼攝此其因緣作合為何如視彼包苴暮夜詭遇終朝者顧不可少風範一世耶二十二年春恭遇翠華再幸師率眾跽迎鑾輅仰荷蒙顧問奏對從容上協天心重沐紫衣之寵錫並佐以帑金衣緞荷包恩賜曡曡人爭榮之師則不以自衒意漠如也卒因維摩善病欲息勞肩謀之於眾乃投艱大於禹兄而自此石門掃軌屏絕諸緣惟以泉聲林影自娛永作終焉之計又可不謂之知微善退歟爰記其時則在己卯春之二月也越明年庚辰秋疾復作師知化緣將畢誡門弟子尅日營建窣堵百事具備預定歸期力拒醫藥終日危坐不交一言至十五早果索浴更衣委順而化師誕生於康熙庚子七月廿八入滅度於乾隆庚辰九月十五閱世四十有一坐夏二十有四三坐道場得法者若干人得戒者若干人歸依者幾千眾塔全身於天聖院之左正面蓮峰之下按師生平內性耿介外則坦夷與人易親逢强不弱不矯情以立異不逐物以邀名又能嘉與後進善誘多方喜臨池嗜諷詠然只以自娛不輕炫燿所有上堂小參示眾拈頌等語先是門弟子將欲梓傳師以為一大藏教言言見諦句句朝宗後學初機尚不一覽刊此區區奚為盡付丙丁不留隻字惜也今日無以問世惟師三坐名藍播十載之清風賜一朝之紫服光明又伊誰得而抹卻之也哉師歸藏後諸門弟子等乞予銘其塔顧予不文言之莫能行遠然辱在同條知之最稔若不直為表彰竊恐一生美盛久而無徵抑有後賢聞風而起者將何考鏡而致景行之懷歟用是敢忘固陋序而銘之銘曰

熊熊香象　毓於潯溪　截流而渡　為法羽儀　嚴操冰雪　早證菩提　了得一統　萬法咸歸　萬有朗融　即心是佛　出世西林　垂機化物　繼住鷲峰　宏揚祖道　響震威音　驚聾啟聵　門開甘露　碩大無朋　紫衣寵錫　聖遇何隆　匪師之獨　有光於宗　吳山楚水　花雨香風　夫何秋晚　彫此覺樹　本無生滅　示有來去　不來不去　法身常住　奕奕光明　燈傳萬炷　巍巍窣堵　靈所憑兮　玲瓏八面　維山之西　蓮花作供　白雲為侣　千古萬古　瞻之仰之

　　時維乾隆二十七年歲次壬午仲秋月上浣之吉黃海同門弟宣信槃談謹撰并書嗣法眾門人洎法孫等仝立石

　　研庵和尚住持雲林本末

　　釋達受(六舟)

　　研庵和尚法名儀謙字見能浙江桐鄉沈氏子父諱文相母李氏生於乾隆乙未年七月二十日自襁褓即厭葷茹髫齡不為兒戲既就外傳讀書聰慧尊父云此子夙具善根可捨為佛子丱歲遂依仁邑法海禪院嵩年老和尚剃度旋受具於聖因寺中立老和尚座下細究毘尼精參內典嗣後遍厯諸方尋入雲林為記室禪課餘暇工寫山水可登巨然之堂因禮德山老和尚真傳衣鉢凡寺中首領之職無不紀綱嘉慶二十一年丙子秋眾推繼主祖席是年適遭祝融之災由觀音閣延及行宮以及大殿於是誓卸院事叩募十方是時德慧嗣之甫八月儀清嗣之而師方適楚購木不辭勞瘁幸蒙撫憲楊公具奏後於二十三年戊寅鹺憲廣公入覲召見垂詢天語丁寧頒給帑銀萬兩於是年冬命住持儀清鳩工重建未幾儀清卒時邑侯宣公以師功行懇誠辛勤備至俟師自楚遄歸仍命銷假重興土木至道光八年工程告蕆殿堂廊廡輪奐一新而師心力亦憊即告諸檀越洎兩序大眾云我今復住又及十載精神困乏可選眾中舉充此任大眾怏怏而退繼復具禀邑侯石公批云該僧勞積居多久為上憲嘉尚若因工竣退院何能即邀憲允仍照舊住持方丈為囑是年冬沈太史聽篁囑(受)協修雲林寺志釐訂之暇為師粗陳梗概如此

　　小綠天庵主曰研庵苦志清修事經百折而卒能成其願人為之邪抑天為之邪至於功成身退轉勿能遂其願其福正未有艾矣

　　定光閣記

　　陳樹蓍

　　定光古佛者崇慧大師長耳相之真身也按師俗姓陳名行修號性真泉南人唐景福元年正月六日母夢吞日而生異香滿室少而穎異長而過目成誦旁及內典幡然欲游方外至金陵瓦棺寺遂祝髮受具焉去參雪峰禪師得心印再游天台國清寺用苦行力後梁開平閒至四明山中獨棲松下又趺坐龍尾巖結茅為蓋坐磐石當膝處成坳後唐同光二年至杭之西湖南山喜其後塢依石為室禪定其中嗟夫大師一生所遊非一處皆有奇祥異跡非所謂觸而不亂至而能應不住於相如如不動者乎吳越王以誕辰飯僧有永明禪師者亦異人也王問今日有真僧降否永明曰長耳和尚乃定光應身也王趣駕參禮稱師為定光出世師默然但云永明饒舌跏趺而化宋崇寧三年僧司以事聞賜號崇慧大師建寺於南高峰之麓名曰法相寺凡療疾疫與求嗣者禱趨之無不驗後為金兵火燬因寄像於雲林迄今數百餘年矣歙人候補知縣程鍾字葭應者忠信醕懿好善樂施捐建普濟堂于淮安四方無告之民賴其養育者甚眾其他益民生之事捐施樂助者不可勝紀乾隆丙寅偶過雲林見佛像而深敬謂不可以側處也遂捐資囑主僧儀果建閣而專奉之上與像稱四方瞻仰之士莫不悚然起敬今己巳春程君復過武林厥功告竣因請記於余余於內典素不究心但觀孔門諸賢莫不各有耑祠及至聖殿而兩廡之下七十二賢無不畢集焉今雲林為諸寺之冠則諸佛之畢集於雲林非猶諸賢之畢集於孔廟乎余膺簡命來浙每游兩峰三竺閒且見定光古佛蹤跡於本傳兹因程君之請舉其略而記之非謂深知梵教闡揚其說為禪門添一重公案也

　　巨濤和尚薅草行人詩集序

　　沈廷瑞(㯉翁)

　　達磨東渡不立文字禪直參宗旨肰自白馬馱經如來與須菩提問荅莫非藉是以傳道而覺世禪教有頓悟積漸即吾儒之尊德性而道問學二者何可偏廢然非徒尚花藻工文翰為精修上乘也巨濤和尚潤州名家子生秉夙因髫齡祝髮于焦山時郡守滄洲陳公被吏議寓焦巖巨公獲與游陳乃心賞其妙年好學不吝指授遂為入室弟子禪誦之餘討論古今究習風雅既得其要領學殖漸益閎肆偶涉吟咏燦然成章攻苦勤習彌覺精進豈泛泛胸無底藴徒拾他人唾餘獵取名譽者可同日語耶巨公積年苦行雲水參學遂得綱宗提正印持白椎主雲林法席皈依數萬指宏開覺路大闡宗風得正法眼藏願力深長人天廣助千年大剎巍煥增觀是具德和尚與晦公諦公之後繼起一人也予忝交有年兹來雲林游眺匝旬間一索觀詩帙氣味清古風調雋逸無棒喝習時時天真流露不假雕鎪蓋以性禀孝友篤師傳尚友朋氣誼纏綿悱惻惓惓懇懇詞句之工不期肰而肰者而益知其拈韵琢句廼其餘事耳其生平樂與文人墨客遊而癖嗜山水名區勝槩流連不忍去以是集中多登臨酬唱之作慧遠開白社于東林不外陶謝少陵之于贊公齊已昌黎之于無本大顛東坡之于了元佛印蓋諸君子樂與方外交而諸禪侣亦未嘗不見重于文人士夫也吾于巨公益信肰矣豈僅僅以詩名傳哉

　　乾隆七年歲次壬戌桂秋月宣城八十七叟拜手序

　　品蓮上人遺藳序

　　張雲璈(簡松)

　　東坡贈惠通詩云語帶煙霞從古少氣含蔬筍到公無語人曰頗解蔬筍語否謂無酸餡氣也夫以蔬筍為酸餡坡之言亦不達於理矣僧詩而無蔬筍氣則思必出位語必離宗不惟五衍八正之旨無所幽求即四始六義之藴亦同外道嘗見世之披紫衣持金鉢卓錫名山而游心塵世膠膠擾擾無異凡流下此或結緣於豪門貴室藉鐘魚梵唄以希布地之金者比比然矣此其人未必知吟咏即有吟咏亦不過供官設客之緒餘塵羹塗飯豈復有蔬筍之味在其胸次也品蓮上人高行澄澈詩雖不多皆清絕滔滔意在雲表煙霞之氣縈繞筆端何處更容埃堨此正蔬筍味也蔬筍味之清而腴者也予嘗襆被八山止於野人之家煮葵燒筍以為供引羹御飯如享太牢坡公種菜詩序云味含土膏氣飽霜露二語蓋深得蔬筍之真者即以論上人之詩誰曰不宜豈酸饀之謂哉上人既寂弟子將謀諸梓介余戚好屬為點定既卒業為識於簡端惜乎未嘗一坐已公茅屋同論詩於茶瓜枕簟之間也

　　道光癸未三月譔

雲林寺續誌卷八終


