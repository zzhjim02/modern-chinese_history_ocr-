中國佛寺史志彙刊第 15 冊 No. 14 明州岳林寺志


　　敕賜大中岳林禪寺

　　序

　　按浙省志書，明州著三佛地，其一為彌勒道塲。世所傳長汀子恒攜布袋自隨，游行度世，遺蹟即奉化縣勅建岳林寺是也。寺創唐大中，自僖宗朝迄今約八百餘載，其間興壞屢更，而封山一片石，香火巍然獨存。雖販夫村婦，無不知有活佛隱身處，敬禮之恐後。噫嘻，何其神哉！葢天下無二道，聖人無兩心，三教□□□□□□□莫為之前，雖美弗彰；莫為之後，雖盛不傳。嗣法之隆替亦難言矣。丁卯夏季，余以放廢，落拓江湖間，遇楷公和尚於岳林。晤對經旬，相視莫逆。其後長汀而振法者，非斯人而誰歟？奉邑土瘠民貧，俗儉朴。康熙初，寺僧因逋糧他徙，以故寮舍盡傾，殿閣皆置瓦礫中。楷公杖錫來此，出其法力，悉舉而新之，耳目改觀。時邑中士大夫及鄉里父老，無不以是為楷公頌。而余之所以頌楷公者固不在是。方今世教波靡、人心陷溺。彼金玉其外、敗絮其中者，未嘗不卓然自命主持法輪；求其能澹樸真如、實證無相、成己兼成物者，蓋亦罕矣！以余觀楷公於書無所不窺，於事無所不歷，於心無所不空，於世無所不度，固將矯斯世之積弊，以振聾發瞶、亷頑立懦，此雙林大士亦當為額首稱道、歡喜接引者也。余獨訝彌勒世尊示現塵寰，雖酒壚屠肆，其隨口指授皆法印心宗；乃誠信皈依者僅得蔣摩訶一人。足徵耳食者多，慧眼正復不易。余性根久錮，今得謝棄一切，與楷公叅究大事因緣，且獲瞻依法像、頂禮定應寶塔，則又余之私幸也。夫戴子葺志成，遂書此以為序。

　　旹康熙二十有六年，歲次丁卯，六月望日，澹雪居士顧岱止菴撰　　<<PIC>GA015pb006_01.gif</PIC>　　<<PIC>GA015pb006_02.gif</PIC>

　　岳林寺志序

　　剡上以彈丸小邑僻處海隅，其俗儉陋而民淳，無錦繡珠玉之飾、泉刀枲布魚鹽之饒，無園林陂池臺榭為燕樂之所，無琳宮貝宇極金碧莊嚴之觀。正如子瞻在儋州時，大率皆無耳。予才識闇淺，竊幸兹土僻簡，可安吾拙。兩年來，公庭閴寂，吏抱文牘判紙尾外無他事，然亦鹿鹿無寧時。聞雪竇山水奇秀，為東南絕勝，思一登其巔而未有暇也。東郊外距城三里有岳林寺，長吏迎春講社，歲一至再至焉。予見其殿閣嵯峨，左右禪房歷歷備具，雖悃愊無𦶎，而花竹暢茂，差可游息。顧謂諸父老曰：「此奉邑之所絕無者，而何以有是哉？」或告之曰：「是唐大中時勅建，布帒老人顯化處，鞠為茂草久矣。近庀材而更新之，惟和尚楷菴是賴。」楷公曰：「山衲何功之有？實藉雲間諸檀那廣種福果、前邑侯曹公護持之力居多！」予不覺瞿然曰：「是何言之謙而避之㴱也！凡物之成壞有數，而興廢在人；若非道力超羣、法緣幅凑，曷由致是？」越一年，丁卯，楷菴手一編示予曰：「岳林舊無志書，今寺已落成，法鼓復振，恐湮沒無攷，不得有傳於後，是以璧城志之。」請予文弁其首，予曰：「可哉，子之遠慮也！」今上振興文教，命諸儒臣纂輯《一綂志》，海內名山古剎，俱𢯱採編入。岳林彌勒道場為四明法窟，則寺志誠不可少！况予同鄉賢士大夫好善樂施，前輩曹公教養元元，共成不朽盛事。楷菴經營有年，手口卒荼，誠孚遐邇，非衲子時輩所可及。則昔日所無，不妨為今之所有。是皆不可以不記也，於是乎書！

　　錫山施𠟭曾（省園氏）題

　　<<PIC>GA015pb012_01.gif</PIC>　<<PIC>GA015pb012_02.gif</PIC>

　　明州岳林寺志目錄卷一寺圖梵宇卷二名勝古蹟卷三法產法系卷四藝文(序、記、傳)卷五詩賦(請啟、募疏、附)卷六名釋塔銘

　　敕賜大中岳林禪寺

　　<<PIC>GA015pb016_01.gif</PIC>

　　<<PIC>GA015pb017_01.gif</PIC>

　　<<PIC>GA015pb018_01.gif</PIC>

　　<<PIC>GA015pb019_01.gif</PIC>

　　岳林圖說

　　岳林建于晚唐，舊時紺宇珠宮遺圖尚在，明季衰廢不可復睹矣。自楷公中興，締造增煥，因編寺志，繪圖以弁於首。蓋岳林居縣治東北，種一邑之龍秀，繪寺必先繪縣治，其發源也。雉門之東為龍溪，惠政橋而下，金沙擁秀水、遶寺門。殿閣巍峩、廻廊修整，披圖而見楷公拮搆苦心矣。西為封山彌勒真身在焉，乃寺之祖隴，固當與寺俱傳。至若陸公祠、普惠寺、普同塔，形勢相附，例應並繪。後為三山、廣平湖，寺之坐山入之尺幅中矣。東為長汀，金鐘屹峙、錐塔砥流，善塘之拱護、驛道之紛馳，并繪之以集其全。一圖一書而志乃成。于是乎招提勝槩盡從摩詰點染出矣！

　　邑人劉鴻聲識

明州岳林寺志卷一

　　澹雪居士．顧岱（止菴）鑒定

　　奉川後學．戴明琮（璧城）纂輯

　　梵宇

　　岳林禪寺

　　古志，寺距縣北五里，梁大同二年始創溪西，名崇福院。唐相李紳書額，會昌中毀。大中二年(歷志載三年，誤)閒曠禪師徙建溪東，改岳林寺。僖宗時，有僧遊寓，常擕布袋乞食，人稱為歡喜和尚，自號長汀子。至貞明三年，坐東廊磐石，說偈而逝。宋真宗祥符八年，賜額「大中岳林禪寺」。仁宗賜御製書札。徽宗賜號「崇寧閣」。文岳禪師建，有十景題閣，後燬復建。元至元十九年九月閣崩，住持梵中重搆。明永樂癸卯火。宣德正統時修復。萬曆間又火，南禪師同僧萬金等重建大殿崇寧閣。皇清順治間，自閒、天伊、解齊諸禪師相繼主持寺事。後寺僧因官逋他徙，寺圮。康熙十二年癸丑，眾檀護敦請楷菴和尚入院，大暢宗風，皈依雲集；創天王殿、方丈、大殿兩廂，又造普同塔，百廢具舉。臬司印周王公碑記。

　　大雄寳殿

　　明萬曆三十六年戊申九月二十六日，住持南禪師同萬金、萬全捐貲協建。計七楹，高六十二尺，縱九十八尺，廣一百二十四尺。康熙庚申，臬司印周王公重新舊額「勅賜大中岳林禪寺」八字。

　　崇寧閣

　　明崇禎三年二月初十日，僧守愚、法緣重建。計七楹，高五十二尺，縱七十四尺，橫一百二十四尺。中五楹，上供千佛，下供彌勒大像；左閣為祖堂，餘為首事寮。中有「大光明藏」、「古崇寧閣」、「彈指門開」等額。

　　兠率宮

　　址遺千佛閣後。剙自定應大師，今圮。

　　天王殿

　　七楹。高五十二尺，縱六十三尺，廣一百二十四尺。中三間供天王，東為雜務寮，西為雲水堂。康熙十五年丙辰建。

　　方丈

　　居崇寧閣左，共五楹。高二十五尺，縱四十二尺，廣八十九尺。左右各廂五楹，左為指南軒，右侍寮。康熙戊午年建。

　　禪堂

　　五楹。即崇寧閣下，基址在方丈前。

　　祖堂

　　即崇寧閣左。康熙丁卯春上堂安座。

　　伽藍堂

　　大殿前左。康熙戊午年建。戴元賢題曰「正氣冲霄」。

　　祖師堂

　　大殿前右。康熙辛酉年建。

　　應供堂

　　五楹，在大殿左。康熙戊午年建。

　　日新堂

　　大殿前左，五楹。康熙己未年建。

　　香積廚

　　五楹，在大殿左。舊存二。

　　客堂

　　大殿前右，五楹。供大悲像。康熙辛酉年建。

　　至善堂

　　為崇寧右輔，三楹。安住戒師，舊存。

　　湼槃堂

　　在祖師堂側，計二楹。

　　茶房

　　崇寧閣右，計三楹。舊存。

　　庫房

　　崇寧閣左，三楹。康熙戊午年建。

　　浴室、淨房、碾磨坊、田寮、園房

　　十三楹，俱在茶房後。康熙戊午年建。

　　鐘樓

　　天王殿左，高五丈餘。元天曆三年鑄成，銅萬觔有奇。(聲聞二十里。僧越凡司鐘不法，邑侯蔡公復歸常住。康熙乙丑年，用價貳拾肆兩贖田肆畝。丁卯春重修。)

　　輪藏

　　與鐘樓相對，在天王殿右，所以藏經者。中置轉輪，畵柱雕龍。時或轟雷閃電帶雨發聲，亦一奇也。唐布袋和尚建，順治間毀。

　　山門

　　在天王殿前，五楹。今圮。

　　幻住經堂

　　本寺之左。水南湘禪師所建，今圮。

　　鐘樓經堂

　　寺左數十武，即鐘樓下。三楹兩廂，今存。

　　塔院

　　三山園左，面挹廣平湖。正三楹，㫄各五楹。坐乾向巽，乃楷菴老人壽藏也。自題曰「宴然」。康熙癸亥年造。

　　普同塔

　　寺園之東，坐卯向酉。砌石為藏，三頂三壙。康熙乙丑年造。

　　寶塔

　　天王殿前，龍眼池側。左右兩座，高四丈餘。相傳謂之龍角，布袋和尚遺蹟也。

　　又山門前浮圖七座(其一久毀)。

　　彌陀亭

　　寺左。道旁有彌陀石像，高可八尺。其亭鄰義塜，遠近居民謂能為禍福，皆祀以雞黍。解齊大師入院，見薦牲者殊穢褻，遂說偈，火其像，亭亦燬。

　　佛塔亭

　　封山之腹，距寺三里。梁貞明間建大殿五楹，結龕為窣堵波。亭中塑布袋和尚、十八兒童環遶之。四圍石座，彌勒法身藏焉。後圓明禪師重新塔亭，里人馮斯道、何智施山地，增擴其基，忽發異光；掘之獲黃色淨瓶、六環錫杖，制度奇古，觀者太息。有司上其事，敕賜「定應大師塔」。康熙十七年，住持如暢，同徒性聞，復新中塔，建左廂三楹供關聖，右廂七楹供祖師，外為客寮。理刑黃端伯題曰「分身揚化」，邑侯孫嗣先題曰「常羊淨土」，邑令夏時正題曰「真跡傳宗」，大參鄔鳴雷題曰「勅賜定應大師之塔」，邑侯蔡毓秀題曰「佛化真境」，進士俞廷瑞題曰「古佛重來」，牧雲門禪師題曰「龍華現相」。

　　定應塔院

　　封山之麓。順治五年，僧三笋重建大殿，邑令王奐書疏。左廂五楹，供伽藍祖師，今圮。右廂為齋堂；後二十餘楹，客堂、廚房并各寮。康熙丁卯，如暢、性聞建山門。

　　奉師塔

　　寺北六里，在應家山東。創自蔣摩訶居士，明季毀。康熙乙卯年，僧恒泰，同徒聞悅，重興三楹兩廡，莊嚴佛相，修古洞塔，并置產若干。石城編修陳捷撰記。

　　青雲菴

　　寺西六十里，石門銀坑嶺側，徐宅所施。順治間，僧真寂（字體常），始創精廬供佛。今為岳林退居。

　　柴菴

　　在城西嶴相去十里。山八十餘畞，內四十畝錢偉才所施。屋三楹兩廊，康熙庚申年建。

　　岳林莊

　　求村十字塘，距寺八十里。布袋和尚以囊沙壘為塘，塘成如石，以捍海潮。仍設三碶以禦旱潦。塘內得田二千餘畝，每歲收穫給僧徒。歲久，碶塘為潮所衝，悉成海塗。康熙間奉旨遷海，僅存田三十三畝、地四十三畝、山五百畝。順治初，莊屋廢，今重復。

　　普惠莊

　　寺東浦口。莊二，東西各一。計田四百三十畝。至明季，田莊為房僧盡廢。西莊址為豪右所奪，東莊址尚存。康熙十八年，岳林常住新置田三十餘畝。

　　(右寺中，已建者錄其實，未建者存其名；昔所建而今不必建者亦附載之，以識舊蹟云爾。)

明州岳林寺志卷一終


中國佛寺史志彙刊第 15 冊 No. 14 明州岳林寺志


明州岳林寺志卷二

　　澹雪居士．顧岱（止菴）鑒定

　　奉川後學．戴明琮（璧城）纂輯

　　名勝

　　三山

　　岳林主峰也。脉自南來，入廣平湖，過峽為三山。高丈許，松篁掩映，花鳥爭香。

　　龍溪

　　自鎮亭發源，由惠政橋至寺前，循栗樹塘，抵金鐘墪。屈曲環抱，夾岸蘆花，遊人競渡。

　　廣平湖

　　唐奉化令宋嗣宗係文景公璟之曾孫，卜居邑東斗門。不忘其祖，故名湖曰廣平。在三山左。元至元間，取資國堰水入湖，溉田二千餘畝。延祐庚申，知州事馬公浚之。至正中，郡侯李公復開利甚溥。宋榮詩云：「相業何人補？湖光自古流。」

　　龍眼池

　　在天王殿前。左右二池，周圍三丈許。相傳謂之龍眼，大旱不竭。真宗禪師詩曰：「欲知慈氏靈湫遠，龍眼雙池萬古明。」

　　封山

　　脈自大雷來，逶迤而至日嶺。側起一峰，遞轉為數峰。嶄然突起，曰青錦山，又名蓮華巖。左開一面，體勢雄壯，曰封山。茂竹蒼松，蔚然深秀。中建佛塔亭，布袋和尚真身隱此，有鉢盂古迹存焉。

　　淨土池

　　在天王殿右，廣可丈許。芙容繞岸，綠樹埀陰。

　　長汀渡

　　距寺五里。水出龍溪，潮通北渡。布袋老人曾浴此，與羣兒嬉。長汀子所由名也。

　　金沙灘

　　即寺前左首。灘湧石沙，色如金。廣數十丈。樓㙜瞰碧，鷗鳥迎人。水南禪師詩曰：

　　兩岸樓臺不一家　年年流水泛金沙　幾囘曳杖閒中望　石上青苔覆落花

　　惠政橋

　　距寺左一里。宋乾道中建，復壞。大觀中，架木為梁，覆以屋，攺今名。廢興凡五次，載縣志。

　　皇清康熙五年，邑令張奎胤延解齊大師重建，綿延二十間。南接台溫，北通寧紹，奉邑之雄鎮也。

　　金鐘墪

　　寺北五里，長汀之下。或傳錢氏載大金鐘過此沉焉，漲沙成墪。墪絕小，下有龍潭。六月二十日，有司致祭。林木頗茂，雖山泉衝盪，亦無損。見志兀誌。

　　耀碑潭

　　去寺一里，在大溪之西。父老相傳「官清則碑現」，載寰宇紀。

　　古蹟

　　大鐘

　　沙門景湘水南氏識曰：

　　余住持岳林十有三載，經營鑄造已渉九年，凡募化隨緣，錙銖所得，輒運寺中。於天曆三年庚午四月二十日穀旦，方得告成。敬為之述其事而系以銘曰：

　　晨昏扣擊　警醒愚蒙　𡨚親平等　俱出樊籠　隨喜聞見　耳覺圓通　旌之我銘　祖室攸崇　幽冥息苦　塵刦靡窮

　　洗面石

　　長二丈，濶四尺二寸，深四寸。可以出水，并石魚四尾安置茶房門首。左刻「梁貞明四年三月八日吉旦」。

　　布袋和尚行卧處

　　在封山中塔後。路旁石巖處，鉢盂、足跡隱隱猶存。

　　娑羅樹

　　定應大師手植。歷唐、宋、元，寺幾經灰燼，樹獨無恙。明季枝葉凋零，至楷老人入院，仍復暢茂。騷客多所題贈。雲間鷹垂周公撰記。康熙乙丑春，方丈前忽生一小株，眾異之，今並列云。

　　彌勒涅槃石

　　梁貞明三年三月三日，布袋和尚涅槃。此石方四尺五寸，安置千佛閣下。順治間，提督田公駐劄，為兵所損，尚存片碣焉。

明州岳林寺志卷二終


中國佛寺史志彙刊第 15 冊 No. 14 明州岳林寺志


明州岳林寺志卷三

　　澹雪居士．顧岱（止菴）鑒定

　　奉川後學．戴明琮（璧城）纂輯

　　法產

　　岳林寺清丈田、地、山、人丁實數

　　田

　　共壹百陸拾壹畝玖厘陸毫

　　地

　　共壹百壹畝壹分伍厘貳毫

　　山

　　共叁百柒拾玖畝陸分

　　丁

　　共捌丁壹分貳厘

　　口

　　共貳拾壹口陸分捌厘

　　按：明嘉靖十一年，謝澭纂《奉化縣志》，為岳林首剎常住田叁千肆百伍拾貳畝，山壹千壹百拾貳畝陸分。今廢。

　　法系

　　梁

　　大同二年，僧始創溪西，名崇福院。姓氏無考。

　　唐

　　閒曠達禪師

　　諱延達，四川人。少時聰穎，性質孤高。後出塵，遍參法席。大中二年，徙建溪東，百廢具舉，殿閣改觀，遂號岳林寺。為開山第一祖焉。

　　布袋和尚

　　師不知何許人也，唐僖宗時見於明州奉化縣，蹙額皤腹、形體腲脮，日夕寢食無常處。世莫知其姓氏。每以杖荷布袋，且有十八小兒譁逐之，不知所從來。入𨞬肆聚落，見醯醢魚葅，輒乞入口，餘以投袋中。自號長汀子。曾往閩化木一袋，從寺井中出，取之不竭。岳林梵宇大興，共神異之。梁貞明三年丙子三月，師將示寂，說偈曰：

　　彌勒真彌勒　化身千百億　時時示時人　時人自不識

　　偈畢，即於本寺東廊下，端坐磐石而化。結龕封山為窣堵波，賜額「定應塔」。後復現于他州，亦負布袋，眾競圖其像。

　　有僧在師前行，師撫其背，僧回首，師曰：「乞我一文錢。」曰：「道得即與！」師放下布袋，叉手而立。白鹿和尚問：「如何是布袋？」師放下布袋。又問：「如何是布袋下事？」師負之而去。保福和尚問：「如何是佛法大意？」師放下布袋，叉手。又問：「莫更有向上事否？」師乃負之而去。師立街𠊓，有僧問：「和尚在這裏作甚麼？」師曰：「等個人來。」曰：「來也，來也！」師曰：「汝不是這個人。」師在閩中，有陳居士謂師曰：「和尚此去不可墮他人是非！」師曰：

　　是非憎愛世偏多　仔細思量奈我何　寛却肚皮常忍辱　放開笑口暗消磨　若逢知己須依分　縱遇冤家也共和　能使此心無𦊱礙　自然證得六波羅

　　士曰：「和尚有法號否？」師曰：

　　我有一布袋　虚空無掛礙　展開遍十方　入時觀自在

　　士曰：「有行李否？」師曰：

　　一鉢千家飯　孤身萬里遊　覩人青眼在　問路白雲頭

　　士曰：「弟子愚頑，如何得見佛性？」師曰：

　　即個心心心是佛　十方世界最靈物　縱橫妙用可憐生　一切不如心真實

　　士曰：「和上此去莫依族舍而住。」師曰：

　　我有三寶堂　裏空無色相　不高亦不低　無遮亦無障　學者體不如　求者難得樣　智慧解安排　千古無一匠　四門四果生　十方盡供養

　　居士異之，復作禮，留齋宿。是夕師復書偈于門曰：

　　吾有一軀佛　世人皆不識　不塑亦不裝　不雕亦不刻　無一滴灰泥　無一點彩色　工畫畫不成　賊偷偷不得　體相本自然　清淨非拂拭　雖然是一軀　分身千百億

　　僧問：「如何降伏𡚶心？」師曰：

　　心是何物　徒勞調伏　妄本無根　放下無跡　諸緣擾攘　一真寧寂　如如法界體堂堂　砍不破兮遮不黑

　　師受田家齋，田家問道，師曰：

　　手揑青苗種福田　低頭便見水中天　六根清淨方成稻　退後原來是向前

　　師在大橋夜坐，忽有强人窺探，示以偈曰：

　　由貪淪墮世波中　捨却貪嗔禮大雄　直截凡情無所得　圓明寂照汝心宗

　　師出街衢，見市人擠擠，歎曰：

　　奔南走北欲何為　百歲光陰頃刻衰　自性靈知須急悟　莫教平地陷風雷

　　又曰：

　　趨利求名空自忙　利名二字陷人坑　疾須𨑰照娘生面　一片靈心是覺王

　　僧問：「如何是頓漸法門？」師曰：

　　汝心即聖智　何須問次第　聖凡都不到　空華映日飛

　　僧問：「如何是化導？」師曰：

　　肩挑日月橫街去　把定乾坤莫放渠　遇聖遇凡俱坐斷　寂光勝地可安居

　　僧問：「如何修持則勿虛生浪𣦸？」師曰：

　　無生無死佛家風　不墮古今莫定蹤　觸處圓明常湛寂　龍華雞足兩無從

　　僧問：「如何是道？」師曰：

　　碧水映孤峰　寒潭迎皎月　爾我不知宗　須彌足底越

　　(附錄)蔣摩訶

　　諱宗霸，桐城縣函人，即函亭侯裔也。梁四明州評事，罷官，居於奉川(考自蔣姓宗譜)，時與布袋和尚遊。其出處、飲食、相往來尤密。每日自課念摩訶般若波羅密多，世因呼為「摩訶居士」。初隱應家山，距寺北六里。創精舍以焚修，名「奉師塔」，至今猶存焉。洎師示滅後，復築菴於東湖跘跨山十二盤之高處以居。畜一黃犬自衞。頌布袋和尚曰：

　　兜率宮中阿逸多　不離天界降娑婆　相逢為我安心訣　萬劫千生一剎那

　　迨蜀使致師命歸，即設齋會親友，沐浴趺坐而逝。塔全身於盤山頂上。

　　宋

　　圓明禪師

　　師，福州陳居士裔孫，得法於東林照覺延。主寺事，重修大殿兩廡，并創東西方丈，規模丕振，大暢宗風，遠近名緇雲集，洵稱為岳林開法之祖焉。年八十有四，沐浴更衣，端坐而逝。

　　上堂云：

　　從來學道原非易　鐵石心肝始自堅　不用思維尋古句　還須努力向前參　忽然露出虛空骨　直下當知般若船　一點湛湛無所繫　月明遐嶼水中天

　　揮拂子。

　　海印宣禪師

　　諱志宣。宋真宗賜紫，主席岳林，創立定應大師塔碑。邑侯黃敬山特撰銘。

　　頌世尊初生曰：

　　抉霧騰騰下大荒　指天指地不尋常　雲門忒煞唇皮快　無限癡人漫度量

　　穎悟聰禪師

　　諱廣聰，杭州人。初參雪竇顯，得省。入岳林海公之室，命主維那。一日，海下堂云：「穎維那在此堂中還知彌勒消息也未？」師云：「此處無銀三十兩。」海云：「也須着地還錢。」師云：「蒼天，蒼天！」海呵呵大笑而出。越明年，付衣拂，繼席岳林。

　　上堂云：「岳林這裏龍溪水白浪滔天，崇寧閣迴出青霄，汝等諸仁向什麼處攀仰？」時二僧並出，師云：「一箭落雙鵰。」一僧喝，師云：「這一喝未有主在。」一僧作禮，師云：「汝見什麼道理？」僧以坐具打圓相。師云：「弄虛頭漢！」僧便喝，師云：「果然！」

　　宗尚禪師

　　師，元豐四年住持，門庭整肅，不以外護營心。稍不如意，拽杖便行。年五十餘辭世。

　　僧問：「如何是岳林境？」師云：「娑羅遍覆雲來影。」「如何是岳林人？」師云：「高提七尺辣烏藤，人境已蒙師指示。」「轉身一句作麼生？」師云：「脚跟踏破錦乾坤。」

　　如恂禪師

　　師住持岳林，刊布袋和尚一偈於石，并所書真本九字，承事郎呂振親授也。

　　僧問：「天上無彌勒，地下無彌勒，即今在什麼處？」師云：「錯過了也。」僧云：「主賓互唱，覿面相逢，且道是誰錯者？」師云：「汝錯過了也。」僧喝，師打，云：「錯過了也！」

　　曇振禪師

　　師嗣瑞巖鴻。崇寧三年，徽宗皇帝於福寧殿賜紫衣。後建崇寧閣。越十年，示疾，集眾焚香，跏趺而逝。

　　示眾云：「今日布袋頭開，還有買賣者麼？」時有僧出云：「有！」師云：「不作貴，不作賤，作麼生酬價？」僧無語。師云：「老僧失利。」便歸方丈。

　　宏智覺禪師

　　諱正覺，隰州李氏子。七歲，日誦數千言。十五薙染，十八遊方。受具慈雲智瓊律師，得法於丹霞淳。初住泗州普照寺，繼住舒州太平，江州圓通、能仁，真州長蘆，晚住天童。應岳林之請，遂回太白。惟宋樓鑰公一詩載在邑乘。紹興丁丑十月七日，別郡紳檀那。翌日辰時，沐浴更衣，端坐說偈曰：

　　夢幻空華　六十七年　白鳥煙沒　秋水連天

　　擲筆而逝。龕留七日，顏貌如常。丙午乃奉全身塟於東谷。龍圖閣學周葵撰銘。

　　文岳中禪師

　　諱行中。紹興間，寺經回祿而閣俱煨燼。時有饒道者，燃一臂化緣，重建寶閣，有十景題咏。

　　上堂，僧問：「一莖高竪，寶閣凌空，未審有何祥瑞？」師云：「雲際橫梁懸日月，大千沙界悉光輝。」進云：「今朝布袋重提起，兜率玄風播宇寰。」師云：「讃歎有分。」進云：「還是神通妙用，為復法爾如然。」師竪拂云：「所仗這一點兒。」進云：「某甲到這裏，有口難辨。請和尚別轉機輪。」師便喝，僧亦喝。師云：「知恩者少。」乃云：「星飛電轉，作用通天；玉振金聲，風光動地。今日到這裏，不是神通妙用，亦非法爾如然。且道畢竟承誰之力？」以拄杖畫一畫云：「的的沒量大人，總不出這點光明不得。」

　　大川濟禪師

　　諱普濟，奉川林氏子。披薙棲真，得法於浙翁琰。琰嗣佛光照，照嗣大慧杲。嗣師法者，天童石門來、雪竇野翁同。住岳林，赴臨安靈隱之請。後曾撰修《五燈會元》二十卷行世。

　　題世尊出山相曰：

　　龍章鳳質出王宮　肘露衣穿下雪峰　智願必空諸有相　不知諸有幾時空

　　益州懷禪師

　　師嗣智環公，環嗣大璉公，乃雲門宗第七世也。受奉川紳衿之請，主持寺事、置產業、修殿堂，至老而寂。

　　僧參，師問：「到此作麼？」僧云：「特參布袋和尚。」師云：「布袋和尚即今在什麼處？」僧禮拜。師云：「你見什麼道理？」僧擬對，師便打。

　　正眼具禪師

　　諱炳具，義烏王氏子，與獨菴禪師為友。

　　師誕日上堂：「汝等東走西走，不如覿面一覯。山僧母難之辰，拂拂清風滿袖。無端舉示禪流，也是一場漏逗。光陰迅速如馳，且莫尋言討句，急須早早回頭，看取父母未生前的無量壽。大眾且道如何是無量壽？」以拂子倒握云：「相救，相救！」下座。頌魯祖面壁曰：

　　池陽面壁成何事　無數英雄當下收　大抵還他肌骨好　不搽脂粉也風流(已上宋室禪師，俱依年號編次；載封山塔碑誤。)

　　元

　　栯堂益禪師

　　師，溫州人。嗣法於徑山珍禪師。有法語載《五燈續略》，山居詩四十首行世。

　　上堂：「古者道：『我這裏無法與人，只是據欵結案。』彰聖這裏亦無法與人，亦不據款結案。」拈拄杖云：「如何是佛？赤脚踏蓮華！如何是佛向上事？雕梁畫棟。」擲下拄杖，便歸方丈。

　　二月十五日上堂，擊拂子一下云：「彰聖今日將三十年前冷灰爆出烏豆，換老胡眼睛去也。」喝一喝曰：「設有一法過於涅槃，我此一喝不作一喝用。」

　　(此二則係彰聖法語，緣徧尋全錄無蹤，今識之以存一代住持。)

　　水南湘禪師

　　諱景湘，奉川汪氏子。披薙廣法，禮曇馨為師。精持律儀，氣宇溫和。入雪竇野翁同公之室，巾侍二年，付以衣拂。受請於天皇，遷兹寺。晚居岳林，座下名緇蟻附。募鑄大鐘，確有成勩。行道之餘，建幻住經堂，佛懿禪師曇噩為記。

　　師誕日上堂：「天高氣爽勝巖阿，竹杖閒擕帶月歌；一枕繩牀忘歲序，任教滄海泛清波；麻衣澹飯隨緣過，懶向人前說法多。只在廣平湖龍溪畔一醉清風是什麼，敢問大眾？若說即此便是頭上安頭，若說即此不是浪裏淘沙，正當恁麼時，畢竟如何是？」以拂子打○云：「秋水長天一色，落霞孤鶩齊飛。」

　　性初聞禪師

　　諱壽聞，係吉安人。得法於靈隱聳。主席年餘，結廬天台華頂峰。

　　僧參，師問：「仙鄉何處？」僧云：「吉安。」師云：「原來是鄉里。」僧云：「不敢！」師云：「還帶得鄉里人事來麼？」僧無語。師云：「將謂是鄉里，原來假的！」

　　明

　　復菴初禪師

　　諱守初，洪武二十四年住持。創亭封山塔祠之前，校其正文，重鐫定應大師塔銘，以崇舊觀。季潭泐公書丹，一初仁公篆額。

　　重刻封山塔碑，說偈募眾云：

　　宋室遺文蓋有年　離離斷碣卧荒煙　堪憐聖蹟俱烏有　扶起還須古越賢

　　真宗忞禪師

　　諱元忞，隆慶間住持。修崇寧閣，裝嚴千佛。大司成愚齋公常往來問道，有〈千佛閣記〉。其上堂語錄失傳。

　　(自梁至明，年代荒遠，行業祖系十失其七矣。及閱封山塔院碑文與布袋和尚傳記，內稱：住持沙門，嗣法詳明者，俱登祖位；外此或混禪師代數并明季僧會，盡行削之，不敢濫入。但碑列七十有三，其間佩服心印亦難委悉，名字姑附。如兀峰峻、海月朗、戒定振、隱菴顯、大同全、東雙穎、嶮崖遇、泥犂印、足翁▆、一菴仰、癡翁瑩、南𡶩岳、不倚中、絕崖恩、古航慈、石心圮、梵中節、孚中信、象先輿、璞先珵、可中然、東明晟、虛舟濟、獨任荷、白雲閒、性海筏、古光覲、古嵓嶙、▆菴貞、草堂閒諸師，俟博雅者考訂補入。)

　　皇清

　　自閒覺禪師

　　諱行覺，蜀之重慶合州金氏。八歲隨父禮本邑當馬山太空師脫白，十九出山聽教，二十六受具於天童密老人。參萬法歸一話，驀觸露柱，有省，拈偈云：

　　心佛眾生　三無差別　撞破乾坤　露柱饒舌

　　後得法於林野和上，是歲甲申，三十有五也。初住嘉定羅漢寺，繼住崇明慈濟、奉川法海。壬寅之冬，請主岳林，後受芙蓉之請。於順治十八年十二月十七日，沐浴更衣，書偈而逝。世壽五十三，僧臘二十八。嗣法弟子三十三人。建塔於寺之屏風山麓。

　　上堂：「古殿洞明，溪光散彩，崇寧聳翠，岳色增輝。打開本有家風，撥轉從前氣象。是處是慈氏，無門無善財，慣與十八孩兒同門出入。一天風月，獨自逍遙。高枕瓶盂，橫拖布袋。在市盈市，在村滿村。與狸奴、白牯同唱無生之曲，蝦蟆、蚯蚓共轉根本之輪。水到渠成，山堆海集。且道報國裕民一句又作麼生？四明山月朗，三佛地風清。」

　　天伊澐禪師

　　諱行澐，俗系姚江。嗣浮石賢禪師，傳臨濟三十二世。康熈乙巳冬主席岳林，時山海作祟，拮据經營，糧役僅有其緒。

　　上堂云：「解開布袋頭，放出百千牛，撞倒須彌山上頂，踏翻華藏海中漚。直得燃燈寶體，分身無量，普光爍破，四洲堪嗟。糞草堆邉爛籌子，臭氣尚未脫也。與麼隨人打鬨，行色匆匆，引教木上座咬碎拇指，忍笑不禁。只得唱個啝啝曲子，一任瞎驢趂大隊，由他鮑老送燈臺。雖然，若到諸方去，休云見我來！」擲下拂子。

　　解齊純禪師

　　諱行純，舜江人。得法於牧雲門和尚，嗣臨濟三十二世。康熈戊申，受岳林之請。修惠政橋，告成即退院歸里。

　　上堂，僧問：「飛錫三山天地震，祥雲起處遍乾坤。祝聖開堂於此日，斬新條令事如何？」師云：「天高羣象正。」進云：「恁麼則兵隨印轉，將逐符行。」師云：「海濶百川朝。」進云：「九重深密全尊貴，赫赫威光震九垓。」師云：「朝到西天，暮歸東土。」乃云：「昔年曾向剡溪游，未遇知音暫且休；今日復從溪上住，金沙灘裏一拋鈎。大眾！山僧蒙十方檀護、本山耆宿特地相邀，隨緣住此岳林。光祖道、闡宗風，攅花簇錦，自有諸方。臨濟喝、德山棒、雲門餅、趙州茶，冊子上歷歷分明，山僧才踈德尠，薄福少緣，皤然鬚髮，不諳世故，向此鼓舌搖唇作麼？久參上士，未舉先知；後學初機，一任吞吐。」遂竪拂子云：「紹隆惟孝子，匡弼在能臣。」復舉：「古德云：『向上一路，千聖不傳。』又有道：『向上一路，千聖不然。』岳林者裏不說向上，亦不說向下。逢人便笑，還有薦取者麼？」卓拄杖兩下。

　　楷菴承禪師

　　諱真承，字緒芳，別號楷菴，俗隸奉川茅嶼，鮑氏子。十八依大顯師剃度，二十七受具於天童牧雲禪師。朝夕苦參，不得入路。一日擔柴遭跌，有省，作偈云：

　　未知生　焉知死　輪廻覓處無起止　白雲盡處見青山　行人不在青山裏

　　次參寶慶離言和尚，問：「自遠趨風，乞師一接！」離云：「放下著！」師云：「欲窮千里目，更上一層樓。」離云：「更放下著！」師禮拜云：「謝師答話。」充侍寮。一日看朝宗錄云：「『我手何似佛手？』答云：『某甲也有！』」師遂大徹。離問：「羅堠羅以何為第一？」師云：「寧可截舌，不犯國諱。」離休去。頌臨濟三頓棒云：

　　患得秦朝毒　良哉楚國醫　只消灸一艾　脫骨換新皮

　　三十一佛成道日，離付師拂子。源流職南禪西堂。東歸，住靜五龍山，受邑南登山之請。後住台州香嵓、廣福，松江超果、普照，嘉興靈祐諸剎。今住岳林，重新彌勒道場。有全錄十卷并崇寧閣詩集行世。嗣法另刊，兹不載。

　　上堂：「岳林古剎，彌勒道場，天高地迥，水遠山長。兜率樓閣儼然，布袋典型猶在。今朝法筵大啟，凡聖交參，丕振千年福地，全彰古佛家風，揭示滹沱的旨，洞明少室真機。諸佛不傳之妙心，切須頓契；父母未生之面目，直下圓成。若也坐斷千差，猶是釘樁搖櫓；更乃棒喝交馳，未免拕泥帶水。」驀竪拂云：「這個千聖同其源，萬靈合其轍。向無言處演言、無事處作事、無佛處現佛、無祖處示祖，直得木人拍板、石女謳歌、寒嵓發燄、枯木糝花，國運與佛運齊興，皇風與宗風並扇。雖然如是，這猶是利生邊事。且道如何是向上事？大野風清三佛地，一天月朗四明州。」復舉布袋和尚偈云：

　　彌勒真彌勒　化身千百億　時時示時人　時人自不識

　　師云：「這老漢負著布袋，等個人來，大似靈龜拽尾，臨末梢頭。又恁麼道，未免手脚俱露。且道這老漢意在於何？從前汗馬無人識，只要重論蓋代功。」

　　冬至上堂，璧城居士問：「簾外三竿日，新添一線長。文字語言都掃却，圓機暗合請師宣。」師云：「合却口門問將來。」士左劃○云：「是什麼？」師左一拂。士右劃○云：「是什麼？」師右一拂。士云：「左右逢源前後斷，大千沙界獨稱尊。」師云：「如何是獨尊之旨？」士云：「天不能蓋，地不能載。」師云：「非公境界。」乃云：「晷運推移，日南長至。佛法大意，如何話會？若也會得，野外梅開一朶兩朶，全彰格外風規；池上冰浮四片五片，獨露寰中節令。靈雲桃、香巖竹，大有生機；柏樹子、麻三觔，徐增意氣。因甚燈籠與露柱長年如是？」揮拂云：「寒來暑往無遷變，鐵石身心不受磨。」喝一喝。

　　竪天王殿，上堂：「竪一柱，高拄乾坤；架一梁，普擎日月。大機圓應，大用縱橫，大施門開，大功克就。風調雨順，海宴河清。全彰彌勒家風，丕煥山門氣象。不是神通妙用，亦非法爾如然。且道畢竟成誰功幹？」拈拄杖云：「瓊樓玉殿一莖草，福國裕民億萬年。」下座。

卷三終


中國佛寺史志彙刊第 15 冊 No. 14 明州岳林寺志


明州岳林寺志卷四

　　澹雪居士．顧岱（止菴）鑒定

　　奉川後學．戴明琮（璧城）纂輯

　　藝文

　　布袋老僧小序

　　沈一貫(相國，諡文恭)

　　聖人觀眾生心是般若智，生死海是涅槃城。昧而不知，速須道破。念慈氏受釋尊之記，當末世開度生之方。由是降兜率，遊四明。觸處建光明藏，逢人施甘露味。以布袋為佛事，以小子現童真。四儀神變莫測，六時妙化無窮。登禪窟者，死偷心於絕解之處，活佛機於難辨之時。是故拈花悟旨，響應千古；笑談垂手，針芥相投。俾放下布袋，默契禪宗。政不待言思而得者，教外別傳之旨也。噫！余以為補處老僧贅千百載之剩語耳。

　　刻布袋大師傳贊序

　　戴澳(大京兆，號斐君)

　　大慈氏為未來佛，此釋氏之言也。夫既謂之佛，有何現在？有何未來？如曰如來，則已來而為傅大士，又來而為布袋僧。且曰化身千百億，則其不為傅大士、不為布袋僧，而原為彌勒者，恒河沙中又不知其幾！故曰：「時時示時人，時人俱不識。」其曰未來者，是其補處正位；其無時不來者，是其大慈熱膓。蓋慈之一念，無刻能與眾生相忘，無刻不與眾生相接。誰無佛性，忍其沉迷？誰非佛身，忍其流浪？則誰非彌勒，行化之時，忍委之未來，而徒以百億樓閣自祕其笑口？布袋之為彌勒，時人原未嘗識；彌勒之不必為布袋，時人更未之識。彌勒既欲時時示人，又欲人時時必識，則慈化亦不厚矣。布袋已是彌勒影子，又欲而為之傳贊。傳布袋耳、贊布袋耳，百億化身局一布袋。時人眼根終是不圓，秖能識布袋師，終未能識彌勒。則彌勒原在不動寂場，則謂之未來亦可。

　　明州布袋和尚序

　　王章(鄞令，忠烈)

　　我不識彌勒何許人？現示何世？明州人傳云，這胖和尚喫酒喫肉，布袋自隨。生大輕慢，以紙包屎物示人云：「這是彌勒內院的、這是兜率陀天的！」惡氣熏布，惑亂此方女男。前莆田令好沒來由，與渠往來通消息。當時幸不遇我，遇我則問渠：「是甚麼？」待他放下布袋叉手，向前便驀頭一棒。他問過在甚處？又與一棒曰：「打破布袋子！」管教他無言可答，且教他那十七八個小孩子都哭啼啼呌腦痛去也，咄！

　　彌勒傳序

　　包士瀛(百登)

　　吾聞聖賢之道，當人自具，不假外求；秖因塵勞自閉，彼岸自迷，平白地屈陷於生死之中，飄泊於輪廻之際。且阿逸多氏，釋尊授付佛乘，囑行佛事。故修途萬品，總攝一宗；即妄顯真，就事明理。納諸佛法印於袋中，運無量神通於掌內，直欲將諸人無始劫來學識因緣，今日要與和盤翻轉，截却生死根源，徹悟無生性智；即是全體彌陀，惟心淨土，只爭迷悟一著耳。故傳云：「即個心心心是佛，十方世界最靈物；縱橫妙用可憐生，一切不如心真實。」豈欺我哉！

　　題布袋和尚後序

　　張庚星(孟辛)

　　不佞星乃懸榻齋中、臯比座上人也，與天竺禪宗了不相入；亦不知赤鬚白足為佛果上乘。晚讀《寶積》、《楞嚴》，頗能作點頭石狀，始知太傅之與如滿，蘇長公之與了元、道潜，作空門針線，良有以也。昨者，管子無棘以朗寂上人所撰〈布袋和尚後序〉示余。盥而讀之，訝然悟「布袋」之為「補代」也。蓋權位菩薩假布袋以遊嬉三昧，而世人不識耳。余初不識朗寂，安能識布袋之為彌勒？由朗寂而識彌勒，由彌勒而識朗寂；以佛門上乘寫青蓮彩毫，其於《寶積》、《楞嚴》，若親授記莂於如來，匪但拈槌竪拂於蓮池大師也。火煨蹲鴟熟否？幸分惠我一枚，容作〈再來布袋後序〉以謝。

　　重刻彌勒傳序

　　周綸(鷹垂，雲間人)

　　韓之言曰：「道於楊墨老莊佛之學，而欲之聖人之道，猶航斷港絕潢以望至於海也。」韓之言亦不審天地之大、古今氣運之變。儒其人、孔孟其衣冠，而肆然蕩閑敗檢於君師政教所不及者多耳！然則季世末俗生天地獄之說，謂即大易神道設教之旨也可。歐文忠平生詆佛老，晚聞富韓公得道於淨慈本老，以為富公非苟下人者，因時與法師住。白曰：「吾學空門非學仙」，而世傳有海外「樂天院」，乃知天地間英靈之氣不在此則在彼，正不必吾儒之與佛老岐而別之也。白有詩云：「無事日月長，不覊天地闊。」要為吾輩長坎壈人急用犍椎，較孟東野「出門即有礙，誰謂天地寬」句，奚啻徑庭哉？晦堂老子嘗問山谷「吾無隱乎爾」之義曰：「聞木樨香乎？」山谷曰：「聞。」晦堂曰：「吾無隱乎爾！」山谷大服。宗杲論禪云：「譬如人載一車兵噐弄，便不是殺人手叚，我則只有寸鐵。」朱文公亦喜其說，此即曾子守約地位。趙清獻告老歸，暮冬尚能日禮佛百拜、誦經；司馬溫公亦曰：「吾豈謂天下無禪乎？」夫人學問行誼如數公亦可已矣。數公之於二氏，其盡闢乎？不盡闢乎？今人類不能如數公儒其人、孔孟其衣冠，動曰：「老氏、釋氏，吾與之為芟榛莽、刮瑕垢。」噫，亦隘矣！唐書載陸餘慶與釋懷一為方外十友。當武后中宗時，士多暴貴驟顯；其禍敗誅死亦不旋踵。獨餘慶官太子詹事，雖不甚顯，訖無咎悔；要其得空門棄去一切之益為多。葉少蘊言，唐自懿僖後，人才日削；至於五代，謂之空國無人可也。浮屠中乃有雲門、臨濟、德山、趙州數十輩人，卓然超世，自可與扶持天下、配古名臣；然後知其散而橫潰猶有在此者也。佛者言，布袋和尚亦介唐僖宗時，嘗卧雪中，不沾衣；示人吉㐫，應期無爽；而岳林宗風藉以不墜。今楷菴和尚為費老人法孫、離言和尚克家子，蚤契真如，精進上乘，兼攻苦我儒之所為業。向駐錫松之超果，人天皈仰。時貶抜示文字禪；書摹董宗伯，詩酷似三唐。歲在癸丑，應明州士大夫之請，主席岳林，闡揚宗旨。至則披荊範土、度材鳩工。自天王殿、方丈，迄僧寮、庖湢等，顛者植，汙者堊，闕者復，輪奐一新。復念岳林為彌勒古道場，舊有傳記鋟棗棃，蕩焉煨燼。募檀信顧居士聞遠捐貲，高足璧城校訂，重付剞劂，屬予為之序。予一日邀公設茗，相訂岳林遊屐，恍膜拜彌勒座下。因誦杜老詩云：「昔遭衰世皆晦迹，今幸樂國養微軀；依止老宿亦未晚，富貴功名焉足圖……」我竊為斯人執鞭，我素願也。

　　康熙癸亥閏六月望前五日

　　敕賜岳林禪寺幻住經堂記

　　慶元路開壽普光禪寺住持沙門．曇噩撰文

　　正議大夫．開元路總管．兼管內勸農事．王元恭書丹資德大夫．浙東道宣慰使都元帥．張完澤篆額

　　幻住經堂者，岳林水南和尚之所作也。和尚以逹摩氏心宗為世師表，是宜扞絕文字、直見性元以倡後學；而猶尋章討句，蔽義理、滯知解，匪徒加諸己，且將淑諸人，何哉？蓋時有弗同而然也。時弗同而心同，則達摩氏之紓急救獘？抑亦和尚之紓急救弊歟？方今風俗媮薄，叢林隳弛，禪悅之理僅資笑談。然欲以此事日相激揚，有誰能領之者？惟靈山最上一乘之旨，開權顯實，總攝羣機。當象季眾生根器之利，易以悟入，而無梁宋諸家論議牴牾之陋。狥緣適變，不即不離，宜取為法則焉。堂處寺左而偏，縈流依薄。屋數十間，中置佛菩薩像，旁布几筵，列牀帟、鐙明、鑪熏、坐具。每月大合眾流習。歲終修水陸齋事以善其成。尤靖邃則虛之以待竁云。此幻住之扁所從得也。和尚嘗謂曰：「祕密理藏固無幻、無不幻者。如是而住，其幻住乎？顧生死復何所與哉？子必為記之。」

　　和尚名景湘，生汪姓，乃四明奉川人也。初薙染於廣法院，禮曇馨禪師，受具聽律。後遍參，入雪竇野翁同公之室，推為侍者，掌藏鑰。越明年，主席天皇。遷兹寺。功業俱有碑碣可考。至若耄期康健，別創精廬以便燕私，夫豈有他故哉？則誠以統緒而迪似續也。祖意、教意，或莫能辨契，此翁在，盍赴諸邑中而問焉？

　　至正三年四月望日吉旦，徒弟淨滿、如玉、子愿、淨慈，禪寺住持如玘仝立石

　　千佛閣記

　　戴洵(大司成，號愚齋)

　　佛，假名也。一佛本無，況千乎？雖然，佛者覺也，覺者心也。隨心所覺而行出焉，隨行所成而佛名焉。心無量則覺無量，覺無量則行無量，行無量則佛名無量，而豈止於千乎？故千行惟一心，而千佛惟一佛。雖然，釋迦示眾又謂：「首華光，下至毘舍浮，為過去千佛；首拘留孫，下至樓至，為現在千佛；首日光，下至須彌相，為未來千佛。而常住在世者，則首普光，下至一切法常滿，為五十三佛；首釋迦牟尼，下至法界藏身阿彌陀，為三十五佛；共八十八佛。」則既實有是人、實有是佛矣，謂千佛惟一佛，似又不可也。雖然，覺是行者心也，具是心者人也。行以表心，而人以立行。實有是心則實有是行，實有是行則實有是人矣。故舉一行以名一人，而不可謂其心覺之不滿；滿是心以全是覺，而不可合其全覺以名人。是故覺仁以行仁，因名為仁人，而非不義也；覺義以行義，因名為義人，而非不禮也；覺禮以行禮，因名為禮人，而非不智也；覺智以行智，因名為智人，而非不信也；覺信以行信，因名為信人，而非不仁也。是故謂千佛非實有是人，似又不可也。雖然，過去千佛可知也；見在千佛可知也；未來千佛，釋迦雖聖，何以逆知之乎？謂將來千佛必有是人，又似不可也。雖然，佛者覺也，覺者法也，法一而已。法身一立，則必有報身、有化身，而為三矣。三而曰化，則必化十、化百、化千、化萬億、而化無量矣。故過去雖千佛，而總一法身也；見在雖千佛，而總一報身也；後來雖千佛，而總一化身也。故報身者，法身之所報也；化身者，法身之所化也。謂已能化之而又不能知之乎？謂後來千佛必不可知其實有是人，又似未可也。雖然，佛一而已；三佛者，一佛之所分也；千佛者，三佛之所化也。不觀三佛則不知千佛之為統，不觀千佛則不知三佛之為全。迷則一佛且不知其所由也，而況三佛乎？而況千佛乎？悟則知千佛即三佛也，三佛即一佛也，一佛本無佛也。嗟乎！佛者假名也，假名者象教也，象教者理真也。由無佛而悟一佛，由一佛而悟三佛，由三佛而悟千佛，由千佛而復悟無佛，由無佛而復悟無量佛，則知動色、靜空二邊本無也。有二邊者，諍也。過去、見在、未來三際本無也，有三際者幻也。中觀、空觀、假觀三諦本無也，有三諦者著也。無諍而又諍，無幻而又幻，無著而又著，由是可以知無假之名，可以見無象之教，可以得無理之真矣。其斯以為真空？其斯以為法性？其斯以為大覺乎？今世佛寺必有三佛，而千佛則多不具，何也？佛以法立，法以僧行。寺無真僧，故人無真信；人無真信，故財無喜捨；財無喜捨，故象無莊嚴；象無莊嚴，故世無教化；世無教化，然則寺可廢也，法可滅也，是亦不足慮矣乎？吾奉岳林寺有僧曰真宗，余嘗於二十年見之，好酒任氣，為僧未真也。後數年而聞其長齋持戒，未信之。又數年而聞其說法化人，未信之。今特至岳林訪之，則見其莊嚴千佛，妙相具足；又修閣以安之，皆出自金陵檀越度海歸山者也。然則金陵之人已真信之，真宗其庶幾真僧矣乎！佛法當有興焉，世之教化可廣也。余日有望焉，真宗其終勉之！余故特為之記。

　　中興大中岳林禪寺碑記

　　賜進士第．浙江等處提刑按察司使．今陞江西承宣布政司使．雲間王日藻撰文

　　通議大夫．光祿寺少卿．前欽差總理．直隸刑名．驛傳道．按察司副使．宋之鉉篆額

　　文林郎．知奉化縣事．三韓．蔡毓秀立石

　　昔余家食雲間，每聞彌勒活佛道場，去奉邑城東不下四五里許，高敞壯麗。蓋自唐僖宗朝，活佛肩橫布袋，親詣閩中募化杉木一袋，而木不盈櫜；約僧從井內取木，日撈不竭。遂建大雄殿、千佛閣、鐘樓、經藏、金剛寶塔。藏柱雕龍，時能轟雷閃電、帶雨發聲，及沐浴金沙、豁開眼背、叫徒入藏等事，不勝私心嚮往者久之。嗣後適有奉人楷菴禪師（費隱容公之法孫也，因伊師離言法公逝世，吾邑紳衿請繼席超果禪寺）為余言活佛道場始終巔末，與余所前聞者悉相符合。然興言及此，輒以廢興、成毀相尋無窮為感。余固知楷公早有南音之隱思也。後余宦遊四方，楷公應奉邑士民敦請入院，諸凡傾圮者修葺，舊毀者重光。且另搆天王殿，裝塑四天王，創造方丈兩楹、大殿左右廊屋，及廚房、齋堂、寮舍，計六十間餘，約費數千兩。拮据勞神，安排次第，其神輸鬼運乎？抑點鐵成金乎？此與彌勒募木袋中，後先輝映矣！余聞而益為私心嚮往者久之。余適典職兹邦，楷公掛瓢、肩笠訪余臬署，談及寺志，余欣然援筆為記。嗟乎！以余數十年夢寐岳林之勝而不得遂者，今幸得以文字掛名不朽，快何如哉！因叙其大畧，發檄行縣，命工勒石，以當遊觀，以傳盛事。至若寺中糧役向被俗僧紊擾，今在甲外自運。後之令兹土者讀余文而加禮焉，庶可永遵為例，俾勿壞云。

　　康熈庚申朔旦

　　岳林寺娑羅樹記

　　周綸

　　唐僖宗時，布袋和尚手種娑羅樹於岳林寺之崇寧閣前，迄今發榮滋長，高三丈許，大一合抱。初夏開花，長尺餘，色白如雪，香似擁老梅，沁人鼻。觀八九月果熟，大能利益人，救人一切氣症。住山楷菴和尚，為方外老友。楷公向掛錫我松超果寺，支許交爭，事公恐後。臨去岳林，嘗屬〈彌勒傳〉序，因悉岳林名勝焉。布袋和尚，故彌勒化身。岳林東廊，其端坐留偈處也。娑羅樹出自西域，布袋移根植此。西域曰拘尸那揭羅國，故城周十餘里，城西北三四里，渡阿恃伐底河西岸，不遠至娑羅林。其樹類槲而皮青白，葉甚光潤。五祖曰：「莫是和尚化後橫出一枝佛法否？」公其似乎？楷公具戒定慧，得真如法寶。一日重來超果，再屬余作〈娑羅樹記〉。昔山谷有〈雙松堂詩〉曰：「文殊堂下松，永日如鳴琴……中有寂寞人，安然無古今。」以公主席闡法，蒼翠盈几案間。花光四照，人天瞻仰。視寶手菩提手中出無量花差等。余竊歎有心世道人不易多得！願我佛取三千大千急用犍椎，鍼砭一二，無徒樹子楚楚、分大醫王功德也。

　　日新堂記

　　戴昆槱

　　楷菴大師重興岳林，百廢具舉。巍宮傑閣，廣廈長廊，或修或建，靡不就緒。輪奐已搆，金碧斯輝，駸駸乎大觀復矣。古蹟既新，向往彌眾，冠蓋之所往來，杖履之所遊憩。華蹤芳躅，萃止日繁，則為之設延待之區，備叢林之制，於殿之左建一堂焉。楹敞棟高，輔以羣室，迎來畢具，賓至如歸，命之名曰「日新」，題而揭於中焉。夫日新之義，見於儒經，以勉學而進德也。道可造於高明，功必加於省惕。進無止境，日有改觀，無亦使賢士大夫、雅人名輩憩息於斯者，覩名思義，刮垢磨光，勤修廣證，新新無已，增其向上之誠，以羣趨於覺路也。嗟夫！世風日下，道心惟微。溺於聲利者方沉酣於五濁，遑致意於三乘？雖或因境而生心，亦即興衰而遂止。浮慕者多，精求者少也。至或藉佛法為懺過之資，效清言為飾名之具；錦繡其容，土苴其腹，假慈良而匿憸險者，又往往然也。苦海淪胥，故我已喪，則日見其敝之可哀耳，亦何有於新哉？登斯堂也，其不惕然心動、憬然顏頳耶？夫半偈可以明心，片言因之悟道。昔人所以化導無方，隨在警覺，斯名之揭，無問慧業文人、頑冥鈍漢，皆足以開其錮而引其萌。則謂之當機一棒可也，謂之頂門一針可也，金繩寶筏洵無以過之矣！蓋楷公之悲願普度、深切為人之意已概見於斯也。且輪奐者，頹圮之藉也；瓦礫者，金碧之媒也。千百年來，廢興何數？千百年後，成毀何期？後之於今，亦猶今之於昔。佛蹟不磨，道傳常繼。將起而新之者又何限？楷公於重新之際而復為是名也，意或并出於此達識而預計之歟！璧城方輯寺志，索記於余，謬以此言書之。

　　岳林禪寺重修鐘樓記

　　釋覺元(逸菴，住雪竇)

　　四明稱三佛地，而奉化岳林寺彌勒佛道場其一也。自佛化現岳林已來，逮今千有餘歲。中間興而廢，廢而興，不知凡幾。蓋得其人則興，失其人則廢，固必然者。余向覩寺之衰，歷更主法，俱不克振而去。及今楷菴和尚一住則興，百廢具舉，不假餘力而頓還兜率天之舊觀，豈非得其人而興者乎？今丁卯清和，復新懸鐘之樓，高其榱桷，壯其簷棟，塗金刷碧，耀日輝霞。遐邇見聞，莫不歎頌。其弟子璧城戴居士，念師締搆多艱，感寺振興不易，參考邑乘，搜剔殘碑，備悉寺之顛末，輯為志書若干卷，用傳諸遠。訪余於寄廬，併述寺鐘緣起，命余作記。余謝不敏，而璧城請益堅。余因詳夫鐘之設也，司昏曉、定陰陽、警遠近、惺聾聵，故稱美叢林曰：「晨昏鐘鼓分明，必有賢住持也。」況岳林之鐘非僅為一寺之號令，實為統邑之攸關。創自元天曆間，中興岳林住持水南湘禪師，厥功甚鉅。湘公即奉川人，今中興楷公亦是奉川。昔彌勒佛化現岳林，投機擊節弟子蔣摩訶；今楷菴和尚光顯岳林，成裭裨贊弟子戴璧城，何出處事跡之相類若是耶？余於是知楷菴和尚者，設非千百億化中之一身，亦必水南湘公之再來也，故與兹寺始終願力之堅之備也如此。余愧不文，不能綴述其萬分之一。特為舉此以證岳林道場之得其人耳。

　　康熙二十六年歲次丁卯夏午望日記

　　指南軒記

　　鄔棐

　　凡百招提，入門見彌勒佛坦胸微笑，其笑也何笑？世人爭利、爭名於朝、於市，貿貿焉相尋無窮而靡知所向，是則其笑之者隱有以指之乎！然謂以笑之者指之，弗若以指之笑之也。岳林方丈側有軒，顏曰「指南」。說者以軒南向，遂名之，似矣；抑知所由名之義乎？夫佛法傳燈各有所指，奈貪嗔癡輩塵沙填胸，障乎凡穢，目盲於朱紫，耳聵於繁音，不啻行積霧中，晦暝渺茫，莫知所歸。故大覺世尊多方指示，其義無上，其法不二。靈山會上，以月指之也；現身說法，以身指之也；象教流傳，以象指之也；經誦三千，曹溪無一句，以無言指之也；教宗上乘，馬祖一喝，三日耳聾，以有言指之也；痛棒三頓，如蒿枝拂，以棒指之也。指之而回南轅之岐路，起慾海之陸沉。昔有得天龍一指，一生用不盡。大矣哉指之為功乎！楷公而前，彌勒指之；彌勒而後，楷公指之。不示其指於笑，而示其指於軒。然云指南者何？昔黃帝擒蚩尤於涿鹿，大霧迷幔，苦無歸向，爰作指南車以歸。且指其為南，餘則不指而自定。指南軒亦猶指南車乎！或曰：「聖人南面而聽，天下向明而治，故取諸此也，無何也！」苦海茫茫，迷津渺渺，理慾之介，毫釐千里，指之以示所向。即心即佛，非心非佛，各得所歸云爾。是為記。

　　岳林紀事

　　戴明琮

　　岳林彌勒道場，去縣治五里許，面封山而帶龍溪，稱四明三佛地之一。世傳唐僖宗朝有布袋和尚，示寂後復得其偈，始知為彌勒云。初布袋和尚募木閩中，納之袋，約僧取諸井，不竭，遂建精藍。又於海濱壘塘捍潮，得田二十頃餘，歲收其入。二事顯異，何時人俱不識耶？且崇樓寶閣燬而屢新，安知非藉靈彌勒歟？考古邑乗，梁大同二年，先建崇福院於溪西；唐大中二年，沙門閒曠徙建溪東，曰岳林。迄布袋和尚，時幾三百載，非因彌勒名也。嗣後聖師如海印宣、大川濟，遞相登座揮麈，代不乏人。歷元至明，崇寧閣每遭於火，重建者三。萬曆中，住持南公等新大雄殿。又數年，僧守愚、法緣協力募資，并創崇寧閣。守愚航海至閩購杉，遇盜；夜夢梵僧立其前，盜驚疑而釋之。法緣復被誣興販，得叔祖銓部公書致當事，幸脫厄回。先是，禪堂止司香火，而房僧藉塗田之利，別置蘭若，厚藏恣睢。明季漸衰，膏腴半屬他有。潮囓塘崩，滄桑已變，賦役仍存。房僧逃絕，精舍悉為丘墟。糧無所歸，責之禪眾。歷年艱於質成，重貽後累。廢興之際，即慈氏亦無可如何耳。康熙初，延自閒禪師株守。踰年，翛然告退。旋請天伊禪師，白之道憲王公，疏免。幸沿海上田奉旨遣棄，虛糧盡捐。而天伊適遭奇禍，於是姚江解齊禪師應請而來。憫惠政橋將傾，行者病涉，募資修葺。功竣，謝院事去。遺僧鐵機、積勤盜鬻宗器，拆毀藏殿巨木，而寺益敗壞。癸丑季春，本邑諸壇護請靈祐楷和尚，慨然飛錫。時香積塵埋，僧舍頹圮，饔飱且不繼；遂甘清苦，與眾操作。未幾而佛像改觀。越歲而天王殿成。次年建左廊房寮舍二十六間，右亦如之。又次年創方丈及兩楹十餘間，周匝垣牆，約費數千金。不重擾檀那，已經營大備矣。昔慈氏募木於閩，世稱靈異。師不從天降地出，似有神運鬼輸。則今之所有，又安必昔之所無哉？師在超果時，學憲印周王公締交最善。適陞浙臬，師擕杖渡江抵署，談寺中顛末。公乃手書碑文，發檄行縣。一齋蔡君勒石於天王殿之東。勝因快事，亦豈偶然哉？(琮)鈍根下慧，濫厠宗門，不辭搦管之譏，爰述其始終云爾。

明州岳林寺志卷四終


中國佛寺史志彙刊第 15 冊 No. 14 明州岳林寺志


明州岳林寺志卷五

　　澹雪居士．顧岱（止菴）鑒定

　　奉川後學．戴明琮（璧城）纂輯

　　詩賦

　　唐

　　㝛岳林寺

　　盧天驥

　　病骨倦鞍馬　禪居欣少留　暮雲山盡路　孤磬月鳴樓　林靜𨊵輈晚　風香䆉稏秋　重來坐磐石　相對語歸休

　　其二

　　歎息老禪宿　消閒心自如　買松栽別塢　引水過新渠　草色經行外　禽聲宴坐餘　猶慚雙鬂白　垂老尚征車

　　其三

　　報國竟無補　敢辭山路遙　晚寒生竹徑　新漲斷溪橋　奔走真逋客　安閒愧老樵　令人心欲折　風雨夜瀟瀟

　　遊岳林寺

　　方干(狀元)

　　投閒猶自喜　古策剡東尋　祇樹隨僧老　龍溪遶岸深　樓高春色晚　天近日光陰　共笑家聲舊　何時解盍簮

　　宋

　　寓岳林寺

　　李端民

　　岳林溪畔接遙途　兜率凄凉蔓草蕪　幸有竹松閒作伴　鐘聲夜半起羣烏

　　登封山

　　高元之(邑侯，號萬竹)

　　彌勒藏真處　招提映碧空　春風時聽鳥　明月夜聞鐘　欝秀屏開竹　穹窿石畔松　公餘閒眺望　煙雨滿城中

　　送宏智禪師還太白山

　　樓鑰(參政，號大防)

　　堪憐宦跡逐風塵　延訪猶疎覺路人　明月迥懸無曲照　片雲浮蕩屢傷神　高山思仰方嗟晚　古策殷遙悵暮春　布袋一肩資選勝　錫飛太白任天真

　　秋半尋岳林寺

　　梅堯臣(郎官，號聖俞)

　　杖履信天涯　尋幽遍落花　殿高秋氣爽　林靜夕陽斜　對茗情偏洽　談玄興轉賖　遠公相識好　三笑過金沙

　　送別敬山黃邑侯(諱特)

　　釋志宣(海印)

　　紫藤花發送君行　惜別龍溪暗愴神　目斷歸帆何太疾　風吹柳絮正愁人

　　惠政橋

　　曾鞏(郡守，號子固)

　　城東新雨歇　橋下水瀰瀰　酒斾搖官柳　漁舟傍野陂　波平江岸濶　沙漲石堤卑　散步堪揮袖　憑虛聽鳥啼

　　寄大川禪師

　　徐獻忠(邑侯，號長谷)

　　剡邑春期覲法王　朱袍猶帶雨花香　一從飛錫還山後　殿角風微生夜涼

　　元

　　奉訪南公同登崇寧閣

　　戴表元(進士，號剡源)

　　眾香壇晝靜　游屐思頻來　心轉談經處　塵空說法臺　葵花憑古碣　竹色上蒼苔　傑閣同禪院　懸河有辨才

　　惠政橋柱下詩

　　無名

　　鑿開蒼璧玉稜層　叠作溪橋兩洞成　影落波心雙月合　光含石眼一星明　鰲頭近接東西市　鯨背平分南北程　須信巨川從此濟　區區溱洧浪傳名

　　懷岳林水南禪師

　　釋曇噩(夢堂，邑人)

　　百里鶯花入翠微　孤城遙望白雲飛　蘭生幽谷緣泉瘦　蕨採衡茅帶雨肥　鉢響儘催無澁體　箭鋒不觸是玄機　幾時重與支公話　共笑龍溪挽落暉

　　廣平湖

　　栯堂益

　　蘭若清幽處　平湖瀲灧開　波光留夜月　雨色點蒼苔　鷗浴蘋花動　僧吟芳草催　興來彈淥水　俯仰自徘徊

　　題幻住經堂

　　黃溍(諡文憲)

　　碧溶寺左老僧菴　幻住深藏惠遠龕　經有天龍來護法　錫為埜鶴舞飛𩥵　生公驚點千頭石　優鉢能鋪滿座曇　夢遶堂中花木勝　禪關未許俗塵參

　　娑羅樹

　　王宗信(邑侯)

　　移來西域此中栽　歷盡風霜倚石臺　最羨靈區能獨秀　枝枝葉葉淨氛埃

　　明

　　駐金沙灘偶咏

　　胡濙(諡文定)

　　身承王事肅　征轡耀金沙　潮湧波光赤　月明樹影斜　樓臺冲碧落　鷗鷺傍蒹葭　悵望西風裏　何年返故家

　　岳林寺前作

　　戴德彝(探花，號邦倫)

　　望中不盡龍溪水　流入長江作大波　獨有慈尊能砥柱　清光一道鎮娑婆

　　題岳林寺

　　沈九疇(方伯，號箕仲)

　　肩輿隨處得相尋　衰草荒烟古佛心　莫問興亡前代事　殘碑讀罷起孤吟

　　封山禮定應塔

　　錢璠(邑令)

　　布袋依然在　天門下座通　石牀香界定　寶塔法輪雄　一笑風塵外　千竿梵唄中　無生誰共語　可許問支公

　　過岳林寺

　　樓則中

　　龍溪斜抱梵王宮　樓閣蕭然映碧空　芳草萋萋烟雨外　誰憐慈氏冷春風

　　遊岳林宿崇寧閣

　　沈一貫(相國，諡文恭)

　　為尋淨土到龍宮　笑口依然覿面逢　池色雙空天界迥　山光半落剡城東　行看脩竹惟尊者　坐對高樓有遠公　參罷本無元字脚　清溪鐘度吼松風

　　登封山佛塔亭

　　戴璟(通參，號屏石)

　　梓里投閒久　封山禮塔頻　香臺藏隻履　佛蹟表千春　巖下竹林秀　庭前柏子新　去來成幻景　窣堵自嶙峋

　　岳林禮彌勒大士

　　黃端伯(司李，號海岸)

　　名剎巍巍俯碧川　疎林喬木上參天　僧從定處窺無相　龍自蟠時護有年　兜率荒基閒日月　崇寧古閣繞雲煙　我今稽首空王殿　一片心香了夙緣

　　國朝

　　同提督田公宿崇寧閣

　　王爾祿(海憲，號念尼)

　　西征欣有李將軍　戎馬關山萬里雲　內院棲遲聊晏卧　悲笳短角不堪聞

　　夕陽行倦息崇樓　風捲旌旗動暮秋　四野羣黎驚鶴唳　三山孤月獨清幽

　　宿岳林寺

　　羅心樸(理刑，字夢章)

　　路出長溪夜未閑　龍華臺畔寂中看　霜飛木落千山靜　月照庭空萬籟寒　莫問雙林垂古蹟　猶驚隻履現秋巒　前朝事業都成夢　心挹慈風法界寬

　　送楷菴和尚還岳林

　　董含(進士，號閬石)

　　舊山松檜已成圍　萬叠煙雲一衲歸　擬向岳林分半席　娑羅枝上挂儒衣

　　又

　　張若羲(進士，號昊東)

　　四月綠陰滿　送師歸越山　經行青嶂裏　洗鉢白雲閒　去住原無著　飄然不可攀　何時隨布袋　相對碧溪灣

　　岳林寺贈楷大師

　　史大成(閣學，號立菴)

　　蕭梁古寺剡溪隅　為覽重興到勝區　藉有安禪提祖印　遂令雄剎麗輿圖　娑羅樹放華為寶　優鉢龍生雨是珠　已見家風傳定應　樓臺內院景還殊

　　送楷菴和尚還岳林

　　王日藻(尚書，號印周)

　　杯浮白苧記何年　五閱霜華結制邊　松徑待開卓錫地　珠宮留滿布金緣　慈雲輪演空中劫　法雨花飛覺後天　布袋一肩忘去住　本無去住與茫然

　　贈岳林楷和尚

　　錢光繡(聖月，鄞人)

　　沿堤十里溯平津　綠樹陰藏古寺春　脈接龍溪臨孔道　池開淨土在紅塵　長汀寶所依然舊　兜率玄風卓爾新　岳色千秋鍾瑞氣　於今果是再來人

　　定應塔

　　釋超朗(弢穎，住超果)

　　浮屠存異蹟　隻履鎮封山　蟬露神僧意　花開古佛顏　爐頭香氣藹　石罅蘚痕斑　一笑空歸去　千秋天地間

　　送別楷菴大師

　　吳騏(日千，松江)

　　每過南郊寺　清談接楷公　樓高坐永日　花靜度微風　忽渡越江去　蕭然嵓壑中　閒雲兼野鶴　相望隔遙空

　　八聲甘州：步東坡送參寥子韻懷岳林楷公

　　周茂源(進士，號釜山)

　　歎士衡白帢被收來　爭似季鷹歸　問具區東畔　華亭谷口　釣艇殘暉　細數微名蝸角　深悔少年非　午榻槐安夢　點破禪機　身入遠公蓮社　看松枝拂處　玉屑霏霏　喜詩人相對　車馬客來稀　怪今朝聲沈清磬　只隔思千里久相違　何時曳杖龍溪上　踏破苔衣

　　遊岳林寺

　　洪圖光(進士，字輝吉)

　　緣溪入古寺　曲水映襌扉　境別應超世　僧高自息機　紺壇清梵靜　丹閣午鐘微　初地重新後　秋來滿碧輝

　　題岳林贈楷大師

　　顧岱(郡侯，號澹雪)

　　虛空無體迥無羣　彌勒尊前香自焚　破盡妄緣依片石　撥開眼界任浮雲　踏蘆渡海存何跡　說偈飛花是此君　化現至今留法乳　松陵到處有鴻文

　　指南軒同施大尹楷和尚茶話

　　塵情佛土兩歸空　永日南軒一笑中　學士參禪無色相　遠公揮麈起清風　庭前柏子枝還綠　戶外茶聲火正紅　莫道虎溪今僅事　會看獅座據高崧

　　秋日過楷菴指南軒

　　施𠟭曾(邑侯，號省園)

　　山淡明秋色　乘閒到梵林　落花聞說法　疎雨見禪心　牆拂梧陰亂　𥦗含雲影深　三酸堪續畫　竹院且行吟

　　澹雪省園護法指南軒茶話次韻

　　釋真承

　　指南靜坐萬緣空　偕有維摩話此中　竹影蒲團雲入畫　茶香石鼎腋生風　窺簾桐葉雙眉綠　傍檻芙容滿眼紅　機鈍那堪留玉帶　儼然一會在廬崧

　　岳林次原韻酬澹雪先生

　　戴明琮

　　治郡高名久出羣　何當解組瓣香焚　清吟梵閣千秋韻　勝賞龍溪萬頃雲　三絕長康原玩世　重來支遁幸逢君　西湖事業東林興　喜勒新編有大文

　　娑羅樹

　　顧峵(渭若，孝廉)

　　優曇花不發　難得此娑羅　西域移根古　南天洒露多　香臺擎皓月　密葉證微波　碩果由來結　菩提永不磨

　　長汀渡

　　長汀遺聖蹟　彌勒亦浮沉　偶逐兒童戲　誰知天地心　中流依斷石　古岸覆清陰　問渡秋林晚　幽蹤何處尋

　　同周玉光至岳林

　　鄭愫(邑令，號蒼巖)

　　白業高僧得　青蓮法雨遙　官閒能話舊　寺古記前朝　花氣流雙袂　鐘聲到一瓢　重來磐石上　趺坐萬緣消

　　題指南軒茶話

　　趙玉涵(藍田，錫山)

　　山色秋光影動搖　幽窗開處草蕭蕭　蒲團日照禪心靜　香案花飛法界遙　四壁澷題摩詰句　一牀猶掛虎丘瓢　客來爐火茶初熟　相對談詩破寂寥

　　封山

　　釋淨敏(融徹，住水簾)

　　古佛留遺跡　千年舊梵宮　鳥啼青靄外　磬響翠微中　徑竹埋雲暗　巖花帶雨紅　夕陽遲返屐　高閣聽松風

　　臘月宿崇寧閣留別楷公

　　曹鼎臣(邑侯，字掄生)

　　剡東崇閣插浮雲　信宿棲遲歲欲分　蓮社尋常欣有托　輿情未恤竟無聞　霜鐘風鐸閒來韻　檐鴿林鳥自作羣　正擬談玄何遽別　梅花枝上雪紛紛

　　遊岳林寺千佛閣

　　陳錫嘏(編修，號怡庭)

　　真空原不滅　定應至今存　百億身常現　樓臺景自繁　寶林雙樹茂　金相一龕尊　我亦來彈指　雲關許叩閽

　　龍眼池

　　王喬新(貢士，號鳬僊)

　　龍眼雙池碧　芳名千載傳　宦遊搔鬢短　臨照更皤然

　　廣平湖

　　戴昆槱(芃菴，文學)

　　唐相遺徽著此鄉　澄波原自傍雲堂　蕖枝應是青蓮種　荇帶猶含紫綬光　勝聚一杯留古蹟　澤涵千畝玩滄桑　名傳長列山門景　還與梅花賦並香

　　崇寧閣

　　禪宮巍閣壯林丘　金相層層列上頭　彌勒化身真百億　崇寧遺制自千秋　應令浩劫傳文岳　況復中興有惠休　題額肅瞻先蹟在　梵天長映五雲稠

　　贈楷公重興岳林

　　蔡毓秀(邑侯，號一齋)

　　一竿布袋已重新　岳色蒼然別有春　偶爾宦遊親覿面　虎溪三笑再來身

　　讀書古崇寧閣

　　鄔棐(迪公，孝廉)

　　耽靜棲身百尺樓　凉飇拂袂思悠悠　疎鐘聲徹龍溪月　孤幌光寒鴈蕩秋　滿架詩書千古事　經年勛業寸心籌　翛然地僻紅塵遠　嬴得心空萬慮休

　　寄贈岳林楷大師

　　曹王雲(進士，號鶴坡)

　　聲聞補處會人天　金粟如來授記年　坐久繩牀餘半偈　興來蓮社著新篇　蒼崖鹿趁擕笻路　碧澗龍依洗鉢緣　何日重逢方丈室　塵蹤遠絕共逃禪

　　題岳林寺

　　釋真心(自牧，住法海)

　　漫勞彈指對雲扉　樓閣重重敞曙暉　水漾雙池龍眼活　風搖萬竹鳳毛揮　老僧接客無三等　稚子逢人露一機　為問眾中誰姓蔣　而今布袋更堪依

　　同璧城登崇寧閣

　　釋德禮(乾岳，住粹陽)

　　滿目春山澹欲浮　偶然到此共登樓　風吹隔岸垂楊外　野渡閒橫一葉舟

　　岳林攬勝

　　劉鴻聲(殿聞，貢士)

　　金沙秀擁龍津頭　奈苑重興三勝流　閣闞四郊峩嶺道　門迎一葉剡溪舟　朝暘初出懸燈曉　宿霧新收紺殿秋　支遁雨花天際下　長汀白水遶朱樓

　　懷岳林楷菴兄兼述景勝

　　釋真貫(山慵，住雁蒼)

　　客從梓里來　言師老益健　蕭蕭半白須　風骨純鋼鍊　手扶舊剎竿　金碧輝雲漢　古佛亦有光　粲然開生面　長汀渡口船　盛接方來彥　有樹曰娑羅　死株復榮蒨　紛紛樹陰中　赤眉白足踐　任渠捋虎鬚　龍眼明如電　金鐘日鍠鍠　聾者自不見　所以淨土池　別開一方便　繇梁迄至今　千載古壇墠　莖草現寶坊　絢赫如內院　縱有他心通　莫測其神變　快哉聆此言　手脚輕欲漩　顧據此席者　屈指曷勝筭　機用若較師　蓋一以敵萬　即如契此翁　風顛亦何羨　偎卧惠政橋　飲啗不擇膳　臨行四句偈　技癢露一線　既曰百億身　有何定可戀　必謂竁封山　豈應別州縣　吾生廣平鄉　與師同里閈　幼戲三山園　聚塔金沙岸　今老天一方　川廷豈汗漫　疎慵性所躭　鄉情獨不倦　溯其何從來　彌勒亦親串　長汀懷舅氏　暌闊欲一看　崇寧高閣中　併期慰深眷

　　送楷公歸岳林

　　宋慶遠(進士，號源餘)

　　白苧西城送客歸　臨岐搔首倍依依　𡧓留法語當慈筏　聊摘山雲補衲衣　夜半聞鐘人乍醒　天涯擕錫鶴同飛　金峩雪竇松風夢　別後相思隔翠微

　　龍眼池

　　顧岱(止菴)

　　古剎雙池闢　清淵見太和　江湖同一脈　日月此中過　野色澄初地　閒雲映碧莎　千年常寂歷　何處有風波

　　定應塔

　　妙有已乘化　真如此獨存　一坏留杖履　雙眼納乾坤　翠竹籠雲氣　蒼松印石痕　借山應借水　歷劫與誰論

　　遊岳林酧楷公

　　黃尚賓

　　龍溪活水護禪林　自在莊嚴彌勒心　忽遇楷公一拍掌　亂雲孤月耀千尋

　　淨土池

　　釋心謙(古田，住青蓮)

　　異景傳初地　清涵淨土池　一洼綿浩劫　半畝照須彌　白玉浮蓮瓣　明霞漾錦漪　臨波梵天月　珠色燦摩尼

　　三過岳林喜晤楷公

　　張起宗(孝廉，號目山)

　　坐愛松林干樹青　袈裟長日對雲屏　留分鉢粒香𢊍暖　喜看珠宮花雨零　揮麈不教靈鴿避　談[玄-ㄙ+ㄥ]時有毒龍聽　到來重憶經遊地　依舊門前溪水泠

　　訪楷兄時璧公輯志初成

　　釋延瑞(景雲，住大慈)

　　飄然恣遠屐　野徑剡城東　溪闊藏鳬鳥　樓高俯雁鴻　新髯玄欲白　古剎替還隆　有子搜遺典　先賢法眼通

　　崇寧閣

　　梁塤(令吹，文學)

　　倚杖登危閣　憑空望泬寥　日斜村樹杳　風送海雲遙　竹影飄青幔　鐘聲度綠蕉　忽聞天語近　疑上白雲霄

　　宿岳林呈楷菴法叔

　　釋性標(則峰，住法海)

　　契此相羊古道場　苔碑三復憶朱梁　四花亂落晨鐘靜　雙樹垂陰晚殿香　高下雞聲溪隔岸　參差塔影水中央　曾聞內院無凡骨　幸得時來宿上方

　　賦送岳林楷公

　　張淵懿(孝廉，號硯銘)

　　瓢笠西來五度春　皈依靜業指迷津　講堂花雨盈香案　寶地金鋪遍法輪　鉢底龍吟三泖水　杖頭衲補四明雲　支公去住渾無著　竊近相思類許詢

　　崇寧閣

　　釋真承

　　信步登高閣　閒擕杖一枝　遠山來樹杪　流水入花池　簾捲千家雨　屏開半壁詩　掀髯空世想　笑指白雲垂

　　定應塔

　　示應人緣畢　空山入定深　春花同面目　秋水即禪心　長笑聲猶在　孤笻蹟莫尋　年年峰頂樹　枝葉自垂陰

　　娑羅樹

　　西域堦前樹　移來此地栽　葉新青翠結　花老白雲堆　疎影搖庭月　微香下石臺　禪林榮眾木　惟爾出羣材

　　三山園

　　山小煙常翠　園深草自芳　窺人徑有月　留客石為牀　蝶戀花枝曉　蟬鳴樹葉霜　閒吟無限意　日涉趣偏長

　　龍眼池

　　門外雙涵碧　相傳龍眼名　山光浮綠沼　塔影亂青萍　垂柳搖風細　游鱗躍浪輕　有時良夜月　分作兩池明

　　廣平湖

　　瀲灧湖光渺　蒼茫不計深　水聲穿石罅　山影落波心　鷗靜蘆花夢　人閒芳草吟　幾回歌撥棹　時過綠楊陰

　　長汀渡

　　十里長汀渡　人來只喚舟　潮生孤月上　葉落片帆收　石徑通村舍　山烟隱寺樓　昔年憨布袋　曾浴此中流

　　金鐘墪

　　洪鐘神變化　飛躍隱岡陵　紫草香生石　青松影射屏　雲深無覓處　月朗有餘聲　物尚弢形迹　人何不晦名

　　惠政橋

　　溪曲抱山城　金沙兩岸平　橋橫知廓近　波險恃梁成　煙樹雨中密　樓臺雲外清　遙聞喧市語　雞唱客催行

　　淨土池

　　慧遠青蓮社　因開淨土池　芙蕖紅佛面　祇樹綠僧眉　影徹法雲現　澄空性地知　虎溪三笑客　到此復何疑

　　龍眼池

　　釋寂昂(澹也，漳州人)

　　慈氏流風遠　雙池萬古清　徘徊情脈脉　倒影一天晴

　　崇寧閣

　　舒明邃(谷崖，文學，邑人)

　　傑閣清流遶　雲霞俯萬重　諸天標雁塔　列嶂藹雲松　幙捲星河近　秋深花雨封　悠然羣動息　聲度上方鐘

　　指南軒贈楷公

　　戴石臣(天柱，文學)

　　古剎仍如此　欣看道已南　無梁能駕殿　有榻可投簪　景引千峰入　禪從一指參　迷津今得路　丈室現瞿曇

　　禮定應塔

　　吳雋(英千，錫山)

　　一片寒雲挂碧蘿　封山入定幾年過　蕭蕭綠竹當堦埽　夜月時來汀上波

　　廣平湖

　　宋鑅(鶴樓)

　　賢相傳來澤自長　廻波猶帶白雲廊　玉蓮簇水名藍景　瑤草緣堤異代芳　覽古每從懷灌溉　尋幽時得問滄浪　晴川一片龍華境　勝概欣看擁法王

　　登崇寧閣

　　釋永覆(雲笠，住松隱)

　　傑閣凌霄十餘尋　老僧陪我來登臨　窓開四靣風拂拂　一溪之外環青岑　青岑羅伏眼中小　定應塔前紫雲繞　金沙灘色映疎簾　桑柘人煙又非杳　路接龍溪通玄都　疑是蟾宮晶皎皎　乃知軒豁無與儔　凭欄自覺清懷抱　博山爐中沉水煙　馥郁時時熏八表　岳林有此勝概奇　億萬斯年鎮國寶

　　岳林秋夜作

　　戴明琮(宗玉)

　　燈花香穗共相羊　千百年來古道場　兜率餘身纔駐足　娑羅枯樹又重芳　秋深桂子風敲瓦　夜靜鐘聲月到牀　可信此時同內院　不知何處有滄桑

　　題塔院和韻

　　湖邊一穴為誰開　水遶山廻實壯哉　基自威音今始闢　花從靈鷲獨移來　諸天合璧留雲錫　千佛交光擁露臺　謂是吾師埋玉地　轉教慈氏笑盈顋

　　崇寧閣

　　釋衍操(松山，漳州人)

　　高閣侵朝靄　扶笻得共躋　窗窺千里遠　簾捲眾峰低　樹影蒼隨檻　河流碧繞隄　漫勞彈指頃　直入不曾迷

　　廣平湖

　　俞郊(月襄，文學，邑人)

　　繞寺湖千頃　猶傳相國名　新荷浮水綠　皓月映波明　柳色陰晴異　烟光曉暮生　何須通雪棹　萬古浴鷗清

　　岳林贈楷翁和尚

　　釋真熾(洞照，泉州人)

　　明州佛窟好安禪　法社燈傳幾百年　門對寒山收遠翠　樓看曲水入蒼烟　頻揮玉麈花縈座　閒洗茶鐺葉煮泉　更羨吾師多逸事　穿池引水種金蓮

　　長汀渡

　　朱獻(文徵)

　　碧澗依山勝　幽汀繞寺長　尋源知德水　問渡有慈航　日映寒沙淨　風牽翠荇香　當年曾浴佛　名蹟永流芳

　　娑羅樹

　　釋明藏(隱言，古菫)

　　根自西天竺　移來古佛場　敷榮因應兆　滋長豈尋常　葉茂凌霜翠　花開帶露香　空庭當夏日　喜有綠陰凉

　　賦得春暮步三山

　　釋明淨(一默，慈水)

　　松竹森森秀　三山似畫圖　春深穿鳥道　履杖喜同扶

　　再宿岳林呈楷公和尚

　　張起宗

　　短櫂重過古岳林　別開丘𡋹費追尋　頻年書劍勞塵夢　此夜鐘魚啟道心　疎影碧梧寒待月　亂烟垂桺晝成陰　支公多少栽培意　獨許征人一寄吟(時余將北行，▆以志別。)

　　錫飛茂艸看重新　太白燈傳第一人　共仰慈雲成佛國　欲從寶筏渡迷津　經營梵宇留真素　卜築幽栖遠俗塵　偷得浮生唯此地　乘閒時擬趁芳辰(楷公重建殿宇，不施丹雘，故語及之。)

　　遊楷公塔院賦贈二章并屬題壁

　　從遊塔院當雲亭　遙對封山攬翠屏　秀色早應瞻五嶽　宗風自喜接長汀　坐間竹影時添綠　望裡嵐光遠送青　公且晏然成獨笑　杖藜肯許俗人停(公自題額「晏然」)

　　年來題句未曾刪　素壁殊慙翰墨斑　五夜松聲風瑟瑟　四時花氣鳥關關　娑羅樹老曾栖鶴　薜荔墻低為看山　無限徘徊堪坐卧　斜陽茗椀不知還(千佛閣前有娑羅樹)

　　咏塔院次張目山韻

　　釋真承

　　卜幽藏幻此中亭　山色遙瞻入翠屏　法濫嶺南空布袋　道慚濟北繼長汀　墻低竹影寒生綠　樹接芳郊春自青　世事浮漚何所住　朝昏惟與白雲停

　　從來無句不須刪　愧老空門鬢漸斑　夜坐秋風鳴颯沓　曉眠春鳥聽間關　寒聲繞塔知深水　翠色窺庭惜遠山　何幸宗雷題素壁　詩人拭目竟忘還

　　遊楷公塔院次張日山韻

　　胡羙壎(亦陳，文學，鄞人)

　　散步三山到塔亭　松風瑟瑟響雲屏　夕陽鳥倦還依樹　清夜鷗閒梦宿汀　竹影天光浮塔綠　餘雨山色入簾青　支公自適情何限　漫寄遊人一暫停

　　請啟

　　請楷菴禪師住明州岳林禪寺開堂啟

　　伏以禪燈朗徹，盡大地可遍流輝；妙義宣揚，凡諸山不分應用。去無作相，住亦隨緣。恭惟楷老和尚以過去佛為再來人，開不二門，久作迷途之津筏；施無盡藏，宏敷覺海之筌蹄。蓮種無邊，杖依有日。兹岳林寶剎為彌勒道場，雖法象猶存，空有樹同金粟；而主人既去，寂然落地曇華。將名蹟之苔封，百億身無從坐卧；致遺碑之蘚剝，十八子何處追尋？(鼎)等每對蒼茫而不返，悵矣金沙；常懷奕葉之相傳，睠焉布袋。爰埽拈花淨榻，特延飛錫高蹤。倘得鉢洗龍泉，漁唱一溪齊梵語；庶幾珠傳象罔，鐘聲千載響祇園。凡属皈心，胥為候駕。謹啟。

　　曹鼎臣、夏大謀、徐日敞同具

　　請楷菴承禪師住岳林禪寺開堂啟

　　伏以道法攸關，惟在傳持慧命；叢林克振，全憑整頓山門。布袋重提，法輪復轉。恭惟楷菴大和尚，南越人品，東吳大禪。曾於竹箆翻身，動容正揚古路；後從醬瓿撲破，爪牙重奮獰威。家學淵源，懋修聿力。克維名教，乃正道之籓籬；繩武聖賢，為人中之豪傑。兹者岳林古剎，彌勒道場，闢草誅茅，功由開創，撒風打雨，端賴中興。邇來鐘鼓不靈，幾使禪林之隳廢；時方人天共仰，豈宜法席之久虛？伏冀俯順羣言，力肩大任；允副輿望，立舉弘綱。會見石鼓驚天，桐扣訕茂先之拙；行看桃花照地，尋劍笑靈雲之遲。祈蒞名山，慰予仰止。謹啟。

　　李國標、舒其昌、鄔銓明、項壽祖、宋之鉉、俞廷瑞、梁塤、項强、王喬新、汪緯、呂道昌、劉鴻聲、孫翼清、劉志高、周志宣、江卓、孫懋賞、嚴泗、舒勳、周舜臣、張進昌、戴陞、宋湯建、王所勸、孫冢、戴昆槱、傅備、舒順方、戴周禮、孫際亨、舒明邃、孫嗣顗、戴亨運、項一蜚、舒順正、呂大紀、陳禹謨、戴元賢同具

　　募疏

　　岳林禪寺齋僧募疏

　　史大成(閣學，號立菴)

　　璧城，剡源先生裔孫也。憶癸丑歲，同家姪孫嗣仁刻感應諸書，詣余索序。幾六載，復訪於余，快談竟日。璧城曰：「自方外遊，素不曾供眾。行行當來，必少其福。岳林古道場，楷老人大興佛宇，緇素雲臻，特請題疏，以募四方。」余曰：「唯，唯。」當今盡大地，凡出世而精勵者，莫不受靈山付囑，皆以植福為念，此璧城深植德本故耳。俗家以布施齋僧為種福，僧家以行行供眾為修福，其理即一。然則將以求福而福歸之，其故何哉？蓋所施者齋，而所以施者非齋也。但世間有勸之而念始興，導之而意始發。惟祈諸賢同志廣成其願，故曰「大家有分」云耳。余故不辭璧城之請，而樂為之弁其▆


中國佛寺史志彙刊第 15 冊 No. 14 明州岳林寺志


明州岳林寺志卷六

　　澹雪居士．顧岱（止菴）鑒定

　　奉川後學．戴明琮（璧城）纂輯

　　名釋

　　宗源傳

　　黃紹中(邑侯)

　　宗源首座篤於修行，究明經論，能詩并擅草聖；一生直截提持，惟以法門鄭重。宋徽宗崇寧三年召曇振禪師，源隨入福寧殿，巾侍悉周。後臨終自書偈，筆力視平昔特勝。

　　饒道者傳

　　錢光祖(邑侯)

　　宋紹興間有饒道者，不知何許人；目不識丁字，惟事禪那。參岳林文岳和尚，喝下得省。戊寅冬，寺閣俱燬，饒跪佛前，燃臂立誓募建崇寧閣，七載告成。及終，示微疾，沐浴入龕。說偈畢，於彈指上歘然火起自焚。是蓋得力於禪定以入滅者。

　　桂堂傳

　　陸經正(復古，進士)

　　海慧，字桂堂，茸城陳氏子，骨格飄然。受具後遍參知識、名山，入超果楷公之室，機緣相契。上堂說法，付衣，復說偈曰：

　　透徹吾宗向上機　崢嶸頭角𡚒雄威　興雲布雨從君去　普潤三千振祖基

　　遂職以西堂。康熙丁巳延主盤龍，連丁𩜆饉，翛然告退，住奉川余家笆。不踰年卧病，忽淨身書偈云：

　　歸去好　歸去好　閒花落地無人掃　鷓鴣聲裏夢還家　蝴蝶枝頭蘿月曉

　　擲筆奄然而化。其語錄尚未入梓，有《禪餘草》行世。

　　天機傳

　　項强(恂如，孝廉)

　　書記天機，西鄔化城院僧，俗隸鄞邑。性禀柔和，好讀莊老，而筆墨亦自可人。入岳林參楷菴和尚，痛加鉗錘，漸覺棒頭落處會悟。山中百廢具興，不辭勞苦。康熙己未授拂，遂得疾。一日清晨集眾，出缽資三十兩造普同塔。即午喚行者云：「我今去矣！」行者云：「何不說偈？」機云：「不說偈，難道去不成？」話畢，吉祥而逝。

　　幻夫傳

　　釋行紹(弘遠，住雪竇)

　　幻夫珏禪師，岳林楷公嫡子也，俗系剡城樓隘，祝髮於大慕坪。幼好吟詩，逼似唐人口吻。及長參方，遍歷名山。入雲間結社，號「法門騷客」。歸隱龍溪，職典西堂。嘗救親割股，有《蓼莪篇》、《在田集》，廣布明州。卧病，擬放鰲，詩曰：

　　曾在三山浮碧海　橫眠宇宙跨金橋　明晨吐霧翻身去　頭角猙獰上九霄

　　明早果示寂。乙丑暮春，宏音擕幻師靈骨至，乞余入塔，復述其概以識之。

　　塔銘

　　明州府奉化縣岳林定應大師塔銘(并序)

　　崇寧五年，特自西省編修官，蒙恩除僉書武安軍節度判官㕔公事。以道遠累重，擬求一近地居。久之，有道人擕小浮圖像過，曰：「此聖僧也，方自外來，請售之。」家人輩不窮其語，遂與百金貸之，留佛室中。大觀改元，特得旨許免武安軍，命就部領邑來此。越三日，謁祠廟，至岳林寺崇寧閣，瞻禮定應師像，乃與前日所售浮圖像不異。由是感悟出處之不在人，而知定應師有若預報不爽也。因訪師出處之跡，得皇祐中逸民張浩與前縣令都公所撰行狀，及長者圓明錄偈頌示現之事。圓明曰：「定應歸寂二百年，今塔在縣東北封山。雖龕開人去，當年塋寢於此，願求文以銘其塔。」按：僧賛寧撰《高僧傳》，并劉繼業序事，歷歷可據，迄今存焉。蓋師之出處應現，與普照明覺同，而形性乃與菩提達摩、臨濟之普化等。人謂之慈氏應世，其詳不可得而知也。銘曰：

　　定應法身若虛空　應物現形水月中　混塵示眾皆妙智　程表莫測其高宏　隨緣赴感證沙界　一肩布袋無內外　卷舒舉放傳上根　喚醒迷途絕知解　停雲寥廓[(└@入)/心]今昔　清風自傳瓶與錫　鳥跡乘空聲度垣　少林革履普化鐸　演出菩提無量門　不開貌相起沉淪　悟士須知端的處　寶燈續焰妙玄論　有師圓明志堅固　修葺幾經歲月暮　巖生雲兮岫生風　百世人依作甘露

　　承議郎．知明州府奉化縣．管句學事兼兵馬司公事．管句勸農公事．黃特撰

　　開法沙門圓明緝

　　岳林賜紫住持．志宣立石

　　重刻定應大師塔銘文

　　「定應大師」者，宋仁宗賜奉化縣布袋和尚號也。自唐末出現於世，至梁貞明三年，端坐說偈，示寂本寺。晉天福初，泉州莆田縣令王仁煦復見閩中，得其親寫一偈，後書九字云「不得狀吾相此即是真」，始知示寂偈相為符合，非彌勒佛之化身乎？皇宋熙寧三年，凡一百三十五祀，莆田裔孫鑄尚能寶藏之。𣈆安劉繼業摹其偈文，并寫大師像，刻石於宜春，遺其九字。元豐四年，沙門宗尚得其本，復刻石岳林寺內。踰年，承事郎呂振來監明州市舶，出其所藏九字，遺住持沙門如恂刊於偈後。蓋閩中所書真本也。恂以幻相非和尚意，命去之。乃移偈新石，後附九字，將使見聞之者悟諸相之非相，非徒為好事也。考諸傳記，歷有明徵。惟縣令黃特所撰塔銘石刻，久而隳冺。往往主席者雖有志摹勒，或作而復輟。今住持復菴初禪師，開法經年，取為已任，校其正文，創亭於塔祠前，購堅珉而重鐫之，以崇舊觀。季潭泐公書丹，一初仁公篆額，皆相其成也。夫大士之神化奕奕，在人耳目間，豈尋常世諦語言文字所能增損？然四方禮拜者，苟無登載，究知聖迹，殊不愜其向慕之誠。況大師入滅以來幾五百載，而岳林香火賴以不墜。復菴汲汲焉注意於斯，可謂知所本矣。予竊獲親見之，將以結龍華會中參慈氏之勝緣，非至幸歟？

　　洪武二十四年歲在辛未二月八日，前台州瑞巖寺沙門存義識

　　岳林嗣法住持守初重立

　　鼎建普同塔銘(有序)

　　釋真承

　　在昔姬文垂掩骼之仁，莘野抱納溝之恥，書有明徵，可攬而誦也。矧我如來以慈悲度世，頑艶殊科，統歸一致，為其苖裔者勿思繼述慈悲，一肩擔荷，汗顏莫甚！兹岳林彌勒道場遡自五季梁代以還，綿歷不知凡幾，而普同塔曾未之前聞。豈當時無暇旁及？抑留以待後之學者補其缺略歟？余於癸丑應檀那請，勉主斯席，積燬新創，土木驟興，且物力維艱，捉襟露肘，人亦未免誚譏，而余安之若性，何也？既已圓頂方袍，而下儷於圈牢蒭豢，大知其不可也。所以數年內，披榛範土，鳩工庀材，整葺殿宇，莊嚴金相，竭蹶不遺餘力，僉曰：「落成汔可少休矣！」然委積殘骸，風雨不蔽，中心耿耿，夙夜靡寧；用是搜括枯囊暨徒天機助資外，并募諸賢，建普同塔於寺之東園。時康熙乙丑十月望日吉辰也。蓋至是而余之心乃大安。今日者，骨安有口？以無口之口念無字經，適凖西來不立文字之程。骨安有手？以無手之手輪如意珠，堪嘲象罔求珠之誤。骨安有足？以無足之足朅來如飛，竊比赤白乘雲之致。骨安有眼？以無眼之眼視於無形，有何露柱燈籠之憾？骨安有耳？以無耳之耳聽於無聲，自恰太音正希之旨。總之，骨已無身，以無身之身，逍遙於廣漠之野，出入於無何有之鄉，永脫有身是苦之患。序畢而復系之以銘。銘曰：

　　塔之中　倥倥侗侗　風雨密不通　塔之外　矗天三峰　日月時過從　塔之右　臨梵王宮　朝暮兮鼓鐘　塔之左　陸廟神封　畫棟兮盤龍　金沙湧兮溶溶　潮水環兮潀潀　挺翠柏兮偃蒼松　靈骨呈祥兮牛斗之墟紫氣衝

明州岳林寺志卷六終

　　後序

　　彌勒，天下之彌勒也。若溯其化身之處，則必以吾剡岳林為重。余嘗閱〈彌勒傳〉、〈封山碑〉，洎家司成公〈千佛閣記〉，僅得其住持大概，恐達士高真慕名山、禮活佛而來游兹土者，未悉布袋始終，山川勝蹟非所以傳示後世也。久欲彚訂志書，與雪竇、雁宕、天台諸山志並垂不朽，惜為貧驅未暇。一日，方丈茶次，楷和尚曰：「寺肇蕭梁迄今千有餘載，燬復屢更，非有以志之，則今之廢而復興者，安知其後之不興而復廢，令活佛道場零落滅沒於荒煙蔓草間，得不如今之悼昔乎？」遂謬承是役。歲丙寅，假館吳學士家，不避寒暑，草創分編為二。至丁卯夏，初稿脫方告竣。適蓉湖澹雪先生覽勝而來，棲遲兹地，與吾師莫逆交。蒲團、佛火、茗椀、爐香之下，輒取而較定之，釐為六卷。倘亦彌勒有靈，默邀先生之鴻文以光厥集哉！今而後，浮圖殿閣、異蹟奇觀，盡從先生筆尖點出，為布袋一放大光明也。讀者須另具隻眼。

　　康熙丁卯仲秋日戴明琮敬題　<<PIC>GA015pb178_01.gif</PIC>


