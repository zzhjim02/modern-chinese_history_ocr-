中國佛寺史志彙刊第 15 冊 No. 13 七塔寺志


　　七塔寺志題辭

　　泱泱海水　杳杳蒼穹　巍巍七塔　兀兀靈鍾　東津禪院　肇唐大中　初祖心鏡　拈花正宗　威鎮毒蟒　德感神龍　入那伽定　剡寇潛鋒　崇壽題額　補陀鳩工　宋元逮明　興廢重重　迭經刦火　紺宇塵封　迄於清季　法運再隆　中興慈祖　略偉圖宏　高建法幢　式煥金容　五百羅漢　鎮山之雄　奏請龍藏　募鑄大鐘　彌陀寶殿　萬緣喜同　百廢俱舉　羣材集中　頡頏育王　媲美觀宗　輝揚雪竇　法流天童　燈燈續焰　繼紹芳蹤　化被四明　名聞崆峒　弈弈靈光　今推溥公　誕降湘南　卓錫甬東　戒壇法座　華雨漫空　臺瀛緬印　十方雲從　凡茲盛業　宜標管彤　不有寺志　曷垂無窮　仗斯眾擎　成其大功　披圖按冊　指掌羅胸　勒之金石　昭示纖洪　藏之名山　垂跡梵宮　播之藝文　江筆花濃　按之譜牒　支派衍通　傳鐙光遠　壽世文鴻　萬禩千秋　丕振宗風

　　粵東許聖妙

　　次水月上人〈感懷〉原韵，題七塔寺志

　　勤磨古鏡發新明　幻作人寰一化城　盡導迷流歸覺海　更憑仙筆助文情　廢興舊事殷殷記　緇素遺聞細細評　珍重甬東留七塔　天童雪竇共長庚

　　丙子初夏，雪竇山人太虛

　　七塔寺志讚

　　南海之北　甬江之東　寺名七塔　始唐大中　觀宗延慶　育王天童　名藍楚楚　並峙稱雄　觀音徙跡　臨濟遺風　弘宗演教　與藥施功　憐斯病苦　導彼羣蒙　虛空有盡　厥志無窮

　　丙子夏，觀宗弘法沙門寶靜

　　題七塔報恩寺志並贈溥常上人

　　忍將歲月任蹉跎　蒿目中原感慨多　救國無能慚學子　潔身有意羨頭陀　入山漸覺塵心澹　出世方知壯志磨　咫尺浮圖憑寄托　甬東勝跡博君呵

　　夢麟金鼎

　　羅漢五百浮屠七　佛法無邊信唯一　聲教功教兩可傳　寥士作志寫其實

　　寥士先生纂《七墖寺志》原題

　　梁寒操<<PIC>GA015pa007_01.gif</PIC>

　　七塔報恩寺志序

　　七塔報恩寺，初名東津禪院，建於唐大中十二年，迄今已歷千有七十餘年矣。住持溥常上人以佛事不可不傳，故囑陳寥士居士作志以傳之。舉凡寺之如何創立，如何中興，以及歷代古德之言行，莫不詳載靡遺，俾後之讀者，能有所則效。余讀此志，於其歷代古德中，得可師可法者兩人焉：曰心鏡禪師、曰慈運禪師。心鏡禪師，唐代人。咸通元年有寇入寺，欲加以焚掠。師方宴坐入定，不驚不怖。寇異之，作禮而退，寺賴以全。夫眾生之所以輪廻六道，不得止息者，心動故也。欲息輪廻，必須先息動心；欲息動心，則非禪定不為功。師能精修禪定，獲證三昧，宜其為刀兵水火之所不能驚，危急存亡之所不能動也。慈運禪師，清朝人，光緒庚寅入主是寺。知佛法非多聞薰習，不能悟入，乃赴都請得大藏經，藏之於寺，寺遂改稱報恩寺。自是而後，學人乃得從聞而思，從思而修，不至空腹高心，盲修瞎練。寺之得以中興者，慈運禪師之力也。此二禪師非特於寺為難能可貴，抑亦佛法東漸以來，所不可多遘者也。余之得知有此二師，使余能有所則效者，寥士居士作志之功德也。噫！寥士居士之功德不朽矣。寥士居士之功德不朽，亦溥常上人之功德不朽也。是為序。

　　民國二十五年丙子冬，豫章梅光羲

　　七塔寺志序

　　今何時乎？天地晦冥，賢人否塞，百無可述，倫紀盪然。惟有一事差强人意者，則邦國志乘、地方文獻，遠紹旁搜，規撫百緒；鉤沈彙逸，盪鬱千芳。如各處縣志、寺志之修輯，皆其例也。吾友陳子寥士，蓄其精銳，若朝氣之奔騰；遭厥蹇屯，類夜郎之流放。夙好丹鉛，雅耽禪悅，久更憂患，彌多述作。邇徇溥常上人之請，有《七塔寺志》之作。吉光片羽，莫非異珍；暮磬晨鐘，皆成逸響。識梵宮之掌故，貝葉頻翻；聽滄海之潮音，天花初散。摩挲唐塔，枯劫未湮；供養湘珉，傳燈無恙。稱小補陀，記華鬘之色界；宣大乘教，著衣鉢之聲聞。三千大千，佛光永被；一塵一剎，慧業純昌。誦般若之經，迹符南海；續伽藍之記，紙貴洛陽。七塔之影頡䀪，俯臨佛地；四明之山崒嵂，遙接禪天。斯寺也，在唐曰棲心，在宋曰崇壽，在明曰補陀，在清曰報恩。一脉綿延，香火未絕；十方稱讚，聖善頻生。名德高僧，發揚光大；棒喝拈花，各參體要。而鉤稽沿革，夷考源流；不有志書，無以傳信。可謂壽世之作，抗手古人；按圖而遊，盟心息壤者矣。是為序。

　　民國二十五年三月，蕭山朱鼎煦

　　七塔報恩寺志序

　　寺之有志，猶家之有乘，國之有史也。甬江之東，七塔報恩寺，為唐大中戊寅、分寧宰任公景求、捨宅所建。初名東津禪院，嗣改棲心寺。迄今已歷千有十九年矣，余顧未嘗一履其地。然余之親教師圓瑛法師，為余言之綦詳。寺之開山祖師，號心鏡禪師。其推為中興第一代者，則為慈運大師；圓瑛法師，其弟子也。清光緒庚寅，大師徇江東紳耆之請，入主是寺。適值凋敝之餘，佛殿、僧寮悉燬於紅羊劫火。大師具大願力，慘淡經營，重建大雄殿、三聖殿、天王殿、玉佛閣、華嚴閣、藏經樓、雲水堂及寮舍等三十餘所，規模莊嚴，燦然大備。乙未，入都請領龍藏，始蒙勅賜今名，曰七塔報恩寺。先是，大師受事伊始，即開海單以安眾。常住三百餘僧，念佛坐香，雙修禪淨。大眾中，得領導而悟入第一義諦者，頗不乏人。宣統庚戌，大師示寂，法門弟子次第相承，繼往開來，綿宗風於不墜。是亦煅凡煉聖，得曹溪一脈之真傳者。民國二十四年乙亥冬，溥常長老慮及歷代祖師之言行、堪為緇素模範者，向無紀錄，人多忘之，因以纂述寺志為急務。倩陳寥士居士董其役，又得圓瑛、智圓、諦聞三法師，暨胡蒙子、趙百辛、王宇高、黃夢度、王玄冰諸居士襄助，博引旁徵，爬羅剔抉，殫精竭慮，而後成志。凡八卷，以圖記、金石、沿革、建置、僧譜、法要、產業、藝文分類。洪纖畢舉，朗若列眉。以史乘之體例，闡佛法之高深，俾後之讀者，不啻聞廣長舌之說法矣。是為序。

　　中華民國二十五年，歲次丙子，仲冬月，皈依三寶弟子王淮琛謹撰

　　七塔寺志序

　　粵稽吾國之有志乘，肇源於晉之乘，楚之檮杌，魯之春秋，由來舊矣。降及近代，凡屬名山大剎，亦皆風起雲湧，燦然大備。誠以志乘之關係於史地人文者至鉅，而未可或缺也。鄞縣七塔禪寺，開山於唐，迄今千有餘載。文物彬彬，古蹟歷歷，殿廡禪室，既宏既麗，佛制清規，亦嚴亦整，堪為一方之名勝。然則往事舊聞，水源木本，詎可略而不著，使後之人無所考哉？溥常長老初膺七塔主席，即建纂志之議。周折幾經，竟觀厥成。所有古蹟、法物、文藝、建置等，可以藏之名山、垂之不朽者，均在搜編之列。科分類別，細大不捐；藉紹前猷，用規來軫。洵七塔之宏圖，佛教之壯觀也。謹序。

　　民國丙子，滇南夢夢道人諦聞，書於報恩佛學院教務室

　　鄞縣七塔寺志序

　　寧波舊稱佛地，鄞縣附郭一隅，寺庵以千計，今存者猶七百餘焉。四鄉之寺，以天童、育王為稱首。縣治之寺，以七塔、觀宗為稱首。二寺皆盛於民國以來，而觀宗尤後起。七塔之為寺，唐時號東津禪院，厥後其名屢更。曰七塔報恩者，自慈運慧祖得名也。光緒初，祖至七塔，年已六十有三。中興之功，志載略備。法派之盛，共得四十有八人，而岐昌法師為之巨擘焉。慧祖示寂，歧昌法師紹隆其業，以大以充，遂有今日之崇奐。今四十八支之法派，雖各有屈伸增減，而乳流益蕃。住持三歲一易人，皆以法派充之，大抵以維持常住為己責。七塔之興，蓋未有艾也。前住持溥常老和尚，以龍象力作人天師，於全寺規模，既整既飭，乃喟然歎曰：「寺之有志，猶國之有史也。二典以前，茫昧無稽。司馬遷不作《史記》，則伏羲以至漢武事將不存，而後人亦無從效法。自大法東來，古剎名藍，輒歷千年而不廢，視有國者孰與長短？而卓絕瓌異之行，往往傑出其間；不有紀述，將如浮雲之過眼。雖千奇萬變，有不能道其髣髴者矣。」吾滋懼焉，乃屬其事於陳君。閱數月而畢事。書成，徵序。無住以為溥公之言足以示後，遂次其語，以告夫千百世之居是寺者，使知夫古剎之宜保，中興之烈不可忘。其必有繼起而光大之、倍蓰於今日者乎！此序。

　　民國丙子冬，不緇頭陀無住，謹序於報恩佛學院教授室

　　七塔報恩禪寺志序

　　甬江之東，有古剎焉。始自唐大中十二年戊寅，為民國紀元前一千零五十四年，分寧宰任景求，捨宅為東津禪院，敦請心鏡禪師居之。師住天童，曾有徙神龍、鎮毒蟒之神異。至是，咸通元年庚辰，民國前一千零五十二年，會剡寇裘甫擄劫四明，縱兵晝入。師宴坐禪定，神色不動。寇眾驚悸，作禮而退。明年辛巳，郡紳奏旌師德，請以「棲心」名寺，是為本寺創建之始。宋大中祥苻元年戊申，民元前九百零四年，賜額崇壽。明洪武二十年丁卯，民元前五百二十五年，昌國寶陀寺內徙，奏請改棲心為補陀寺。清光緒二十一年乙未，民元前十七年，住持慈運老和尚請藏經，改寺額名報恩。以門外向有七浮圖，俗呼七塔，而七塔報恩禪寺之名由此始。民國二十一年壬申之夏，寧波防守區成立，暫假該寺辦公。余住居是寺，一年乃遷。寺有溥常長老，一頭陀行之德行僧也。講經遠及日本，闡化行於緬滇，束包行脚，遊遍國中。余固留心訪道，乃咫尺竟等天涯。意者機緣未熟，無感故不應耳。蓋其時余於簿書之暇，正從事編集《佛學借鏡》一書，未遑參問。迨二十三年甲戌春，全書告成，欲求有道而就正之。適長老於是年任該寺主席，大樹法幢。合十座下，相見恨晚。荷蒙幾經審查，并為之序。四月八日，釋迦聖誕，余與內子禪心，即於是日䖍誠皈依。因緣時會，蓋非偶然也。長老乘大願船，泛般若海，以濟度為心，開堂傳戒，復興禪那。雖年逾古稀，而宏法之志願彌篤，尤拳拳於首創寺志，彙編佛史，以完其未竟之志。惟時以精力不逮、主持乏人為憾。余不自度量，慨允佛史彙編；寺志又有邑人陳寥士居士担任。有志者事竟成，非長老之大願力，曷克臻此？茲幸寺志付印，而余之《佛史編年統紀》亦近殺青，因略述其因緣而為之序。

　　中華民國二十五年

　　佛生二千九百六十三年

　　公元一千九百三十六年

　　丙子春，夢度居士．江寧黃煃元謹撰

　　七塔寺志序

　　道本無言，以文言而通載；事興易謝，必紀籍以流傳。故凡先賢往行、當世規範，以及地址形勝有可紀錄者，皆當銘諸簡牘而昭垂久遠，有所遵循。夫道也者，體空而用繁。體空則慮絕思亡，不可擬議；用繁則穿衣吃飯，資生事業，罔有一法而能例外。故曰：二諦雙融，真俗一如。所以上堂秉拂、說法譚禪，理也，真諦也；遊興紀載、清規法則，事也，俗諦也。合之同一體也，俱為要端，故不可以不紀。四明山輝川媚，人物薈萃之地，剎竿相望，稱為東南佛國。大江之東，有七塔報恩寺。開建以來，隆替遺蹟，載諸史乘，故不多述。今溥常老和尚，以寺正誌尚付缺如，思有以創之，乃聘本城陳寥士居士主其事。閱二載，誌成，請序於余。余曰：「寺有誌書，猶國家之有鑑史。敍遞代之興亡，詳古德之實事，觸目警心，有所徵勸。且其中非唯文章之斐嬗，又可與道術相感發者也。扶宗翼教，豈曰小補之哉？」是為序。

　　民國丙子歲孟夏月，觀宗寺式昌謹撰

　　七塔報恩禪寺志序

　　曠觀宇宙間萬事萬物，形形色色，悉皆唯心本具，亦屬唯識所現，莫不由於文言之形容傳寫，昭垂千古而不磨滅者。至矣哉！文字般若，有不可思議也。近時歐西物質發達，東方文化演進，博學志士攷古精密，圖志史學最為重要。本寺唐代心鏡奐祖開山以來，鄞縣、天童兩志，歷歷可稽；而本寺志乘，竟付缺如。大抵時代湮遠，興替重疊。縣志所云，咸豐十一年兵燬淨盡；古蹟等等，何處搜羅？溥常住此多年，蓄意已久。於民國二十四年冬，發起禪堂坐香時，已輯宗譜付梓。復以寺志商確法門諸公，幸遇陳寥士居士，乃蒙欣然贊許，總其大成。圓瑛、智圓、諦聞、趙百辛、王宇高、黃夢度、王玄冰、胡蒙子諸君，共襄斯舉。猗歟休哉！太上以立德，其次以立功，其次以立言。此三者，是仁人君子所樂為贊襄而唱導之。竊自思念，繼往開來，世出世法，同本此心。惟前人有未了之事，而後人有繼起之責。後人當以前人之心為心，前後人心均得安慰。在同志者，固知積漸搜考，苦心集成，誘進後來；不知者，未免眼中着屑。若論法門，但願空諸所有，慎勿實諸所無。如訶斥文字語言諸相落第二義，余亦只唯唯而退。是為序。

　　民國二十六年仲春之月，報恩退居溥常宏鉌謹識

　　大雄寶殿觀音菩薩像

　　<<PIC>GA015pa021_01.gif</PIC>

　　大雄寶殿觀音菩薩像贊(並序)

　　《鄞縣志》云：「明洪武二十年，本昌國梅岑山寶陀寺懸海，信國公湯和起遣海島居民遷入江東，奏改寺名棲心為補陀。」嗣後就地人民，每逢觀音聖誕，熙來攘往，擁擠進香，至今相續不斷，即是華嚴所說南方補怛洛迦也。謹稽首對像作贊曰：

　　稽首妙智觀世音　娑婆世界真教體　應機而現為說法　信心起處說法竟　我今見境得成就　亦同音聞獲圓通　千手千眼雖不齊　要是一真妙精明　願今持此妙法門　於此剎土為佛事　一切聲色𤍠惱中　常與眾生作清涼　皈依救世大悲者　願賜威光加被我　令我獲無作妙力　令我亦名無所畏　令我具無礙辯才　令我入一切種智　我與一切諸有情　皆如觀音得自在

　　民國二十六年春，退隱宏鉌溥常敬題

　　五百羅漢石刻之一

　　<<PIC>GA015pa023_01.gif</PIC>

　　七塔寺志序

　　佛之為教，廣大悉備，遍十方界，其視大地之一隅，若一漚之於大海也。其為觀也，剎那之間，萬劫過焉；其視數十百年興廢遞嬗之迹，若目之一瞬也。然則就一寺一塔而紀其始末，以吾屬視之，誠偉矣、勞矣！自佛觀之，其無過一漚之微、一瞬之頃而已。雖然，十方界之大，一漚之所積也；億萬劫之久，一瞬之所累也。則其廣也、其久也，又安得薄此一漚一瞬之微哉？且佛之滅度久矣，其教之所能廣庇眾生、以至今日者，豈非藉傳衍之力？而古剎名山，則結集之場、說法傳戒之所也。其繫佛說，推布遞嬗之大如此，則其考其廢興成壞之迹以行世，亦皈佛者所有事也。甬上，故道場勝地，僧俗薰修，梵宇相望。而七塔寺創自有唐，千百年以還，雖名數易，而宏法之旨，則無少異也。獨寺迄無志，緇白欲考其事跡，乃無所據，識者憾焉。四明陳君寥士，念末劫之方來，而宗風之不可不振也，綴輯是編，以廣宏教之旨。書成，請序於余。余雖學佛，而所得於教義者至淺。姑推論廣微久暫之義，序以歸之。

　　民國廿六年六月，番禺葉恭綽

　　開山祖塔

　　<<PIC>GA015pa025_01.gif</PIC>

　　開山祖塔碑文

　　<<PIC>GA015pa026_01.gif</PIC>

　　　　　棲心寺
　　　　　故禪　德　　和尚焚身五
　　　　　色舍利三十粒
　　　時咸通　　年十一月四日進　七粒入內
　　　廷次年九月唐勅賜　號心鏡大師
　　　　　壽相　　　　　勅奉為
　　　　　　　　　　　至仁大聖廣孝
　　　皇帝延慶節建造此塔伏資
　　　景福時咸通十四年歲次癸巳六月甲午朔
　　　廿八日立　　右塔僧志中
　　　　　　　知造舍利殿僧
　　　　　　　　　　　　　　　　　失
　　　　　　　　　　　　他唵毗輸　　耶娑
　　　　　　　　　娑　　囉拏褐底訶
　　　　　　　　　　　蘇　　　　跋析羅
　　　　　　　　　　　　　　瑜散陀羅　輸
　　　　　　　　　　　　　瑟　毗逝耶
　　　　　　　　　　　　　　　怛他揭多阿
　　　　　　　　　　　　　　　　析囉迦耶
　　　　　　　　　　　　　拏毗　鉢羅底
　　　　　　　　　　　　地瑟恥帝　末禰末
　　　　　　　　　　　　毗　普吒勃地
　　　　　　　　　　　　薩末　薩婆勃
　　　　　　　　　　析囉揭鞞跋
　　　　　　　　　　　　迦耶毗秣提
　　　　　　　　　怛他褐多三摩魂婆娑
　　　　　　　　　　　　　蒲馱耶三澷
　　　　　　　　　　　　　吒那類地瑟　帝

　　(右百八十有六字，為「唐勅賜心鏡禪師真身舍利塔」文字中之尚可辨者。句文斷蝕，不可卒讀。原文尚無旁本發見，可資校證。爰付影寫，以存其真。何日得窺全豹，俟諸來者。寥士記。)

　　(原刻字樣，大小不等。共剝蝕若干字，亦不敢臆斷。右所謄錄者，略存原形而已。寥士又記。)

　　慈運慧祖遺像

　　<<PIC>GA015pa029_01.gif</PIC>

　　慈運老和尚像

　　如如不動

　　王震題<<PIC>GA015pa030_01.gif</PIC>

　　七塔寺志凡例

　　《七塔寺志》草創伊始，溥常長老敦促至殷。不揣剪陋，幾加考量，爰訂凡例，以挈綱目。取材非宏，挂漏難免，後有述者，此其蒿矢。乙亥初霜，陳寥士識。

　　了了方位，可稽丘索。萬象在圖，尺楮已足。志圖記第一。

　　云何壽世，唯金與石。現茲三寶，有像有塔。志金石第二。

　　唐宋明清，寺名屢易。薪盡火傳，法眷則一。志沿革第三。

　　梵宮禪宇，光大發揚。甬東佛地，方興未央。志建置第四。

　　閒雲卓錫，法雨傳燈。聲聞廣被，人仰高僧。志僧譜第五。

　　莊嚴佛門，崇茲戒律。井井有條，比丘矜式。志法要第六。

　　資生事業，不違實相。安此鉢盂，千秋供養。志產業第七。

　　高文疥壁，雲璈嗣響。偶留雪鴻，且證微尚。志藝文第八。

七塔寺志卷之一

　　四明陳寥士纂

　　志圖記

　　七塔報恩禪寺記

　　浙江寧波市東五里許，有七塔報恩禪寺者，鄞縣志乘，歷歷可考。溯自唐大中十二年戊寅，分寧令任景求君，捨住宅為寺，號東津禪院；敦請心鏡奐禪師居之，即本寺開山第一代也。初，禪師主持天童寺時，徙神龍，鎮毒蟒，種種神通妙用，詳載《天童寺志》，茲不贅述。咸通庚辰元年，浙東剡寇裘甫掠奪四明，縱兵晝入。禪師晏坐禪定，神色不動。賊眾驚愕，作禮而退。辛巳二年，郡紳奏請改名棲心寺，以旌其德焉。宋大中祥符元年，歲次戊申，賜額崇壽寺。山門前河岸石橋尚存斯名，至民國廿三年，河填而橋始毀。明洪武二年己酉，延燬內法堂。所燒隙地，并開山祖塔後餘地，改創養濟院，現仍舊。二十年丁卯，因梅岺山寶陀寺（即普陀山前寺）懸於海邊；徙建寺內餘地，改名補陀寺。殿前香爐鐫名，尚存古蹟，故寧俗尚有「本寺即南海普陀」之說。大殿觀音為主，每逢聖誕日，進香覲禮不絕。直至永樂年間，僧寺俱廢。後并原留東首空地三分之一，復建棲心寺。永樂二十二年甲辰，建圓通寶殿。宣德壬子七年，建毘盧閣。天順戊寅二年，建藏經閣、大悲殿、彌勒殿及兩廊等屋。滿清順治年間，建方丈。康熙間，重修佛殿及鐘樓。二十二年癸亥，建大悲殿。寺前有七浮圖，俗人皆呼七塔寺者，始於此。其最不幸者，咸豐辛酉十一年，悉遭兵燬。至同治辛未十年，里人周文學君母子，募貲重建大殿與山門；寺中功德堂奉祀牌位，以留紀念。光緒十六年庚寅，江東紳董耆老等公，請本師慈運慧祖為主席，時年六十有四。自接住後，開海單以安眾，常住三百餘僧。具大願力，辛苦經營。寺門前七塔古蹟，中央改造天王殿、大雄殿、三聖殿、中興祖堂，新建法堂、藏經樓及方丈。後有開山祖塔，樓上莊嚴寮。東邊慈蔭堂，樓上玉佛閣。又有穀倉、工作寮、小厠所、小廚房、新庫房、新新庫房、老庫房、老虎灶、上官廳、大客廳、地藏殿、大鐘樓、念佛堂。西邊雲水堂，樓上華嚴閣。又有浴堂、行堂寮、化身窰、坭水工作房、大廚房、監齋殿、五觀堂、如意寮、大厠所、祖堂、客堂、禪堂。禪堂西有餘地，為僧塔、僧坟等。近今添設佛學院於藏經樓，施醫藥所於三聖右廂。其工程浩大，閱三十餘年始竣事。復於光緒二十一年乙未，進京請頒龍藏，并勅賜寺額，名「七塔報恩禪寺」。於丙申及丙午二年，兩次傳授大戒；民國二十三年，又傳戒一次。每年夏季，請法師講經。平日禪堂坐香，隨時誦經、禮懺、念佛。宣統二年庚戌，本師慈老人西逝，世壽八十有四。住持事付囑法門，克紹家業；皈信輩擁護大法，廣種福田。叢林規模粗具，堪壯仁人觀瞻，而與育王、天童並峙。回憶我本師慈運慧祖，俗姓朱氏，適與始祖同宗。自同治十三年甲戌住持天童，又與開山始祖同出一轍。及由鎮海李衙橋萬善寺住持，而來主持斯寺，推為中興第一代。遞傳臨濟正宗，心心相印。四十八員法嗣，悉皆分化諸方。子孫綿綿，大振宗風。惟願後來賢哲報恩，當記念天童法脈而弗忘也。追溯本寺歷史，由唐代大中十二年戊寅歲起，經五代，洎宋元明清四朝，至民國廿五年歲次丙子止，約計一千零七十九年矣。時值國民政府通令調查僧寺古蹟，為述其崖略如此。

　　佛歷二千九百六十三年，國歷民國二十五年仲春，住持溥常述於丈室

　　七塔報恩禪寺平靣全圖

　　民國念四年十月　日，四明胡惠章繪量

　　<<PIC>GA015pa036_01.gif</PIC>

　　備註

　　坐落鄞縣甬東(三四)圖江東忠介街地方

　　1.民國九年，史悠德來計，面積六分。

　　2.光緒二十四年，張有慶來計，面積七厘三。

　　3.民國九年，史致容來計，面積五分二厘六。

　　4.光緒二十五年，張有慶來計，面積二畝四分五厘八。

　　5.舊有基地，計面積十六畝四分。

　　6.民國七年，陳賢房張氏來計，面積五厘六。

　　7.民國七年，徐友根來計，面積二畝二分八厘八。

　　總共計面積二十四畝三分九厘八

　　8.民國七年，徐友根來計，面積公行地一分二厘二。

　　9.百丈小學借用操場，計面積六分八厘九。

　　10.僧墳地，計面積六分七厘七。

　　11.焚紙地，面積二厘七。

　　12.民國七年，王閏生來計，面積四厘八。

　　13.民國七年，王沈氏來計，面積一分二厘一。

　　14.民國七年，王沈氏與王閏生來計，面積公行路一厘八。

　　又公有地共計面積一分四厘

　　15.東首四塔基地，計面積一分九厘四。

　　16.東首餘地，計面積四厘六。

　　17.西首餘地，計面積一厘八。

　　18.西首三塔基地，計面積一分一厘七。

　　19.民國二年，收回街樓屋三間，計面積六厘。

　　比例尺六百分之一，係英尺計算。

　　<<PIC>GA015pa036_02.gif</PIC>

　　七浮圖

　　<<PIC>GA015pa037_01.gif</PIC>

　　山門及天王殿

　　<<PIC>GA015pa038_01.gif</PIC>

　　大雄寶殿正面

　　<<PIC>GA015pa039_01.gif</PIC>

　　鐘樓

　　<<PIC>GA015pa040_01.gif</PIC>

　　三聖殿

　　<<PIC>GA015pa041_01.gif</PIC>

　　藏經樓及法堂

　　<<PIC>GA015pa042_01.gif</PIC>


中國佛寺史志彙刊第 15 冊 No. 13 七塔寺志


七塔寺志卷之二

　　四明陳寥士纂

　　志金石

　　一、開山祖塔

　　開山祖塔，即唐心鏡奐禪師之塔也。在方丈室中央，上刻「唐勅賜心鏡禪師真身舍利塔」十二字，其下碑文多漫漶不可讀，惟立碑年月則為「時咸通十四年歲次癸巳六月甲午朔廿八日立」猶可識也，其餘斷碎文字見插圖中。

　　二、補陀寺鐘題字

　　《鄞縣志》(卷六十頁十一)云：補陀寺鐘題字，在七塔寺，天順六年二月十九日造。

　　三、補陀寺鐵磬

　　《鄞縣志》(卷六十頁二十二)云：補陀寺鐵磬，在七塔寺，泰昌元年仲冬。

　　四、崇壽寺額

　　《鄞縣志》(卷六十頁二十八)云：崇壽寺額，在鄞縣，唐相裴休書。(輿地碑目)

　　五、七塔

　　《鄞縣志》(卷六十六頁三十一)云：門外有七浮圖，俗名七塔。

　　六、五百羅漢

　　湘刻五百羅漢，嵌於大殿壁上，碑文及名號如下。

　　五百羅漢像贊

　　應真五百　殊相堂堂　少叢顯跡　震旦流芳　神通具足　變化靡常　圖模杖履　筆審陰陽　朗同星列　次比雁行　有瘦而削　有頎而長　有白而皙　有老而蒼　有示游戲　有現端莊　有麟其車　有雲其裳　種種會意　作作生芒　非空非有　能隱能彰　忽語忽默　或存或亡　諸漏已盡　三昧誰詳　度人出世　說法開場　天風浩浩　海水茫茫　龍降虎伏　魚躍鳥翔　去來現在　聲味色香　半絲不挂　萬籟俱忘　川含月印　花茁蓮房　成妙勝果　具智慧囊　八部拱手　三千寶裝　須彌是握　芥子中藏　遍灑甘露　普設慈航　門傳不二　壽紀無量　除彼煩惱　任我徜徉　億且可衍　一亦何妨　篆刻工巧　神彩飛揚　金身丈六　放大毫光

　　嘉慶戊午仲夏，星沙劉權之撰并書

　　二刻五百阿羅漢敍

　　大覺世尊以悲願力，敕諸阿羅漢應供人間，不得入滅，將使無邊眾生，結無上勝緣，出二死海而後已。阿羅漢石碑，曏刻奉常州天寗寺，遭髮逆燬盡。湖南心月上人，以舊拓本初刻於衡岳祝聖寺；復儗刻供江浙諸名剎。無何，以疾卒。抄見大德以其志不可沒，乃勉其徒惠安繼而刻之。經始於光緒甲午秋，越丙申夏而工竣。噫！其勷繼之功，實有不可得而思議也與！因摭其緣起，書而傳之。

　　南岳默庵謹撰

　　五百羅漢名號錄第一阿若憍陳如尊者第二阿泥樓尊者第三有臤無垢尊者第四須跋陀羅尊者第五迦留陀夷尊者第六聞聲得果尊者第七栴檀藏王尊者第八施幢無垢尊者第九憍梵般提尊者第十因陀得惠尊者第十一迦那行那尊者第十二婆蘇槃豆尊者第十三法界四樂尊者第十四優樓頻螺尊者第十五佛陀密多尊者第十六那提迦葉尊者第十七那延羅目尊者第十八佛陀難提尊者第十九末田底迦尊者第二十難陀多化尊者第二十一優波鞠多尊者第二十二僧迦耶舍尊者第二十三教說常住尊者第二十四商那和修尊者第二十五達摩波羅尊者第二十六迦耶伽葉尊者第二十七定果德業尊者第二十八莊嚴無優尊者第二十九憶持因緣尊者第三十迦那提婆尊者第三十一破邪神通尊者第三十二堅持三字尊者第三十三阿㝹樓䭾尊者第三十四鳩摩羅多尊者第三十五毒龍皈依尊者第三十六同聲稽首尊者第三十七毗羅胝子尊者第三十八伐蘇密多尊者第三十九闍提首那尊者第四十僧法耶舍尊者第四十一悲密世間尊者第四十二獻華提記尊者第四十三眼光定力尊者第四十四伽耶舍那尊者第四十五莎底苾蒭尊者第四十六波闍提婆尊者第四十七解空無垢尊者第四十八伏陁密多尊者第四十九富那夜舍尊者第五十伽耶天眼尊者第五十一不看世間尊者第五十二解空第一尊者第五十三羅度無盡尊者第五十四金剛破魔尊者第五十五願護世間尊者第五十六無憂禪定尊者第五十七無作慧善尊者第五十八拾劫慧善尊者第五十九旃檀德香尊者第六十金山覺意尊者第六十一無業宿盡尊者第六十二摩訶剎利尊者第六十三無量本行尊者第六十四一念解空尊者第六十五觀身無常尊者第六十六千劫悲願尊者第六十七瞿羅那含尊者第六十八解空定空尊者第六十九成就因緣尊者第七十堅通精進尊者第七十一薩陀波崙尊者第七十二乾陁訶利尊者第七十三解空自在尊者第七十四摩訶注那尊者第七十五見人飛騰尊者第七十六不空不有尊者第七十七周利槃持尊者第七十八瞿沙比丘尊者第七十九獅子比丘尊者第八十修行不著尊者第八十一畢陵伽蹉尊者第八十二摩利不動尊者第八十三三昧甘露尊者第八十四解空無舌尊者第八十五七佛難提尊者第八十六金剛精進尊者第八十七方便法藏尊者第八十八觀行月輪尊者第八十九阿那邠提尊者第九十拂塵三昧尊者第九十一摩訶俱絺尊者第九十二辟支轉智尊者第九十三山頂龍眾尊者第九十四羅網思惟尊者第九十五劫賓覆藏尊者第九十六神通億具尊者第九十七具壽俱提尊者第九十八法王菩提尊者第九十九法藏永劫尊者第一百善注尊者第一百一除憂尊者第一百二大忍尊者第一百三無憂自在尊者第一百四妙懼尊者第一百五嚴土尊者第一百六金髻尊者第一百七雷德尊者第一百八雷音尊者第一百九香象尊者第一百十馬頭尊者第一百十一明首尊者第一百十二金首尊者第一百十三敬首尊者第一百十四眾首尊者第一百十五辨德尊者第一百十六羼提尊者第一百十七悟達尊者第一百十八法燈尊者第一百十九離垢尊者第一百二十境界尊者第一百二十一馬勝尊者第一百二十二天王尊者第一百二十三無勝尊者第一百二十四自淨尊者第一百二十五不動尊者第一百二十六休息尊者第一百二十七調達尊者第一百二十八普光尊者第一百二十九智積尊者第一百三十寶幢尊者第一百三十一善慧尊者第一百三十二善眼尊者第一百三十三勇寶尊者第一百三十四寶見尊者第一百三十五慧積尊者第一百三十六慧持尊者第一百三十七寶勝尊者第一百三十八道仙尊者第一百三十九帝網尊者第一百四十明網尊者第一百四十一寶光尊者第一百四十二善調尊者第一百四十三舊迅尊者第一百四十四修道尊者第一百四十五大相尊者第一百四十六善住尊者第一百四十七持世尊者第一百四十八光英尊者第一百四十九權教尊者第一百五十善思尊者第一百五十一法眼尊者第一百五十二梵勝尊者第一百五十三光曜尊者第一百五十四直意尊者第一百五十五摩帝尊者第一百五十六慧寬尊者第一百五十七無勝尊者第一百五十八曇摩尊者第一百五十九歡喜尊者第一百六十遊戲尊者第一百六十一道世尊者第一百六十二明照尊者第一百六十三普等尊者第一百六十四慧作尊者第一百六十五助歡尊者第一百六十六難勝尊者第一百六十七善德尊者第一百六十八寶涯尊者第一百六十九觀身尊者第一百七十華王尊者第一百七十一德首尊者第一百七十二憙見尊者第一百七十三善宿尊者第一百七十四善意尊者第一百七十五愛光尊者第一百七十六華光尊者第一百七十七善見尊者第一百七十八善根尊者第一百七十九德頂尊者第一百八十妙臂尊者第一百八十一龍猛尊者第一百八十二弗沙尊者第一百八十三德光尊者第一百八十四散結尊者第一百八十五淨正尊者第一百八十六善觀尊者第一百八十七大力尊者第一百八十八電光尊者第一百八十九寶仗尊者第一百九十善星尊者第一百九十一羅句尊者第一百九十二慈地尊者第一百九十三慶友尊者第一百九十四世友尊者第一百九十五滿宿尊者第一百九十六闡陀尊者第一百九十七月淨尊者第一百九十八大天尊者第一百九十九淨藏尊者第二百淨眼尊者第二百一波羅密尊者第二百二俱那含尊者第二百三三昧聲尊者第二百四菩薩聲尊者第二百五吉祥咒尊者第二百六鉢多羅尊者第二百七無邊身尊者第二百八賢劫首尊者第二百九金剛味尊者第二百十乘味尊者第二百十一婆私吒尊者第二百十二心平等尊者第二百十三不可比尊者第二百十四樂覆藏尊者第二百十五火燄身尊者第二百十六頗羅墮尊者第二百十七斷煩惱尊者第二百十八薄俱羅尊者第二百十九利婆多尊者第二百二十護妙法尊者第二百二十一最勝意尊者第二百二十二須彌燈尊者第二百二十三沒特伽尊者第二百二十四彌沙塞尊者第二百二十五善圓滿尊者第二百二十六波頭摩尊者第二百二十七智慧燈尊者第二百二十八栴檀藏尊者第二百二十九迦難留尊者第二百三十香焰幢尊者第二百三十一阿濕卑尊者第二百三十二摩尼寶尊者第二百三十三福德首尊者第二百三十四利婆彌尊者第二百三十五舍遮獨尊者第二百三十六斷業尊者第二百三十七歡憙智尊者第二百三十八乾陁羅尊者第二百三十九莎伽陀尊者第二百四十須彌望尊者第二百四十一持善法尊者第二百四十二提多迦尊者第二百四十三水潮聲尊者第二百四十四智慧海尊者第二百四十五眾具德尊者第二百四十六不思議尊者第二百四十七彌遮仙尊者第二百四十八尼馱伽尊者第二百四十九首正念尊者第二百五十淨菩提尊者第二百五十一梵音天尊者第二百五十二因地果尊者第二百五十三覺勝解尊者第二百五十四精進山尊者第二百五十五無量光尊者第二百五十六不動意尊者第二百五十七修善業尊者第二百五十八阿逸多尊者第二百五十九孫陀羅尊者第二百六十聖峯慧尊者第二百六十一曼殊行尊者第二百六十二阿利多尊者第二百六十三法輪山尊者第二百六十四眾和合尊者第二百六十五法無住尊者第二百六十六天皷聲尊者第二百六十七如意輪尊者第二百六十八首光焰尊者第二百六十九無比校尊者第二百七十多伽樓尊者第二百七十一利婆多尊者第二百七十二普賢行尊者第二百七十三持三昧尊者第二百七十四威德聲尊者第二百七十五利婆多尊者第二百七十六名無盡尊者第二百七十七阿那悉尊者第二百七十八普勝山尊者第二百七十九辨才王尊者第二百八十行化國尊者第二百八十一聲龍種尊者第二百八十二誓南山尊者第二百八十三富伽耶尊者第二百八十四行傳法尊者第二百八十五香金手尊者第二百八十六摩拏羅尊者第二百八十七光普現尊者第二百八十八慧依王尊者第二百八十九降魔軍尊者第二百九十首焰光尊者第二百九十一持大醫尊者第二百九十二藏律行尊者第二百九十三德自在尊者第二百九十四服龍王尊者第二百九十五闍夜多尊者第二百九十六秦摩利尊者第二百九十七義法勝尊者第二百九十八施婆羅尊者第二百九十九闡提魔尊者第三百王住道尊者第三百一無垢行尊者第三百二阿婆羅尊者第三百三聲皈依尊者第三百四禪定果尊者第三百五不退法尊者第三百六僧伽耶尊者第三百七達摩真尊者第三百八持善法尊者第三百九受勝果尊者第三百十心勝修尊者第三百十一會法藏尊者第三百十二常歡喜尊者第三百十三威儀多尊者第三百十四頭陀僧尊者第三百十五議洗腸尊者第三百十六德淨悟尊者第三百十七無垢藏尊者第三百十八降伏魔尊者第三百十九阿僧伽尊者第三百二十金富樂尊者第三百二十一頓悟尊者第三百二十二周陀婆尊者第三百二十三住世間尊者第三百二十四燈導首尊者第三百二十五甘露法尊者第三百二十六自在王尊者第三百二十七須達那尊者第三百二十八超法雨尊者第三百二十九德妙法尊者第三百三十士應真尊者第三百三十一堅固心尊者第三百三十二聲響應尊者第三百三十三應赴供尊者第三百三十四塵劫空尊者第三百三十五光明燈尊者第三百三十六執寶炬尊者第三百三十七功德相尊者第三百三十八忍心生尊者第三百三十九阿氏多尊者第三百四十白香象尊者第三百四十一識自生尊者第三百四十二讚歎顛尊者第三百四十三定拂羅尊者第三百四十四聲引眾尊者第三百四十五離淨語尊者第三百四十六鳩舍尊尊者第三百四十七鬱多羅尊者第三百四十八福業除尊者第三百四十九羅餘習尊者第三百五十大藥尊尊者第三百五十一勝解空尊者第三百五十二修無德尊者第三百五十三喜無著尊者第三百五十四月葢尊尊者第三百五十五栴檀羅尊者第三百五十六心定論尊者第三百五十七菴羅滿尊者第三百五十八頂生尊尊者第三百五十九薩和壇尊者第三百六十直福德尊者第三百六十一須那剎尊者第三百六十二憙見尊尊者第三百六十三韋藍王尊者第三百六十四提婆長尊者第三百六十五成大利尊者第三百六十六法首尊者第三百六十七蘇頻陀尊者第三百六十八眾德首尊者第三百六十九金剛藏尊者第三百七十瞿伽梨尊者第三百七十一日照明尊者第三百七十二無垢藏尊者第三百七十三除疑網尊者第三百七十四無量明尊者第三百七十五除眾憂尊者第三百七十六無垢德尊者第三百七十七光明網尊者第三百七十八善修行尊者第三百七十九坐清涼尊者第三百八十無憂眼尊者第三百八十一去蓋障尊者第三百八十二自明尊尊者第三百八十三和陯調尊者第三百八十四淨除垢尊者第三百八十五去諸業尊者第三百八十六慈仁尊尊者第三百八十七無盡慈尊者第三百八十八颯陀怒尊者第三百八十九那羅達尊者第三百九十行顛持尊者第三百九十一天眼尊尊者第三百九十二無盡智尊者第三百九十三徧具足尊者第三百九十四寶蓋尊尊者第三百九十五神通化尊者第三百九十六思善識尊者第三百九十七喜信靜尊者第三百九十八摩訶南尊者第三百九十九無量光尊者第四百金光慧尊者第四百一伏龍施尊者第四百二幻光空尊者第四百三金剛明尊者第四百四蓮華淨尊者第四百五拘那意尊者第四百六賢首尊尊者第四百七利亘羅尊者第四百八調定藏尊者第四百九無垢稱尊者第四百十天音聲尊者第四百十一大威光尊者第四百十二自在主尊者第四百十三明世界尊者第四百十四最上尊尊者第四百十五金剛尊尊者第四百十六蠲慢意尊者第四百十七最無比尊者第四百十八超絕倫尊者第四百十九月菩提尊者第四百二十持世界尊者第四百二十一定華至尊者第四百二十二無邊身尊者第四百二十三最勝幢尊者第四百二十四棄惡法尊者第四百二十五無礙行尊者第四百二十六普莊嚴尊者第四百二十七無盡慈尊者第四百二十八常悲愍尊者第四百二十九大塵障尊者第四百三十光焰明尊者第四百三十一智眼明尊者第四百三十二堅固行尊者第四百三十三澍雲雨尊者第四百三十四不動羅尊者第四百三十五普光明尊者第四百三十六心觀淨尊者第四百三十七那羅德尊者第四百三十八師子尊尊者第四百三十九法上尊尊者第四百四十精進辨尊者第四百四十一樂說果尊者第四百四十二觀無邊尊者第四百四十三師子翻尊者第四百四十四破邪見尊者第四百四十五無憂德尊者第四百四十六行無邊尊者第四百四十七慧金剛尊者第四百四十八義成就尊者第四百四十九善住義尊者第四百五十信證尊尊者第四百五十一行敬端尊者第四百五十二德普洽尊者第四百五十三師子作尊者第四百五十四行忍慈尊者第四百五十五無相空尊者第四百五十六勇精進尊者第四百五十七勝清淨尊者第四百五十八有性空尊者第四百五十九淨那羅尊者第四百六十法自在尊者第四百六十一師子頰尊者第四百六十二大賢光尊者第四百六十三摩訶羅尊者第四百六十四音調敏尊者第四百六十五師子臆尊者第四百六十六壞魔軍尊者第四百六十七分別身尊者第四百六十八淨解脫尊者第四百六十九質直行尊者第四百七十智仁慈尊者第四百七十一具足儀尊者第四百七十二如意雜尊者第四百七十三大熾妙尊者第四百七十四劫寶那尊者第四百七十五普焰光尊者第四百七十六高遠行尊者第四百七十七得佛智尊者第四百七十八家靜行尊者第四百七十九悟真常尊者第四百八十破冤賊尊者第四百八十一滅惡趣尊者第四百八十二性海通尊者第四百八十三法通尊者第四百八十四愍不息尊者第四百八十五攝眾心尊者第四百八十六導大眾尊者第四百八十七常隱行尊者第四百八十八菩薩慈尊者第四百八十九拔眾苦尊者第四百九十尋聲應尊者第四百九十一數劫定尊者第四百九十二注法水尊者第四百九十三得定通尊者第四百九十四慧廣增尊者第四百九十五六根盡尊者第四百九十六拔度羅尊者第四百九十七思薩埵尊者第四百九十八注茶迦尊者第四百九十九鉢利羅尊者第五百顛事眾尊者

　　以上各羅漢像，左下方均附刻修者姓氏，從略。

　　七、補陀寺鐵香爐

　　補陀寺鐵香爐，現置大雄寶殿前。清同治十二年癸卯仲秋造。

　　八、琉璃會碑

　　琉璃會碑，清光緒二十八年春，住持慈運老人立。碑文如左。

　　琉璃會碑記

　　竊維六度妙行，布施為先；十供良因，燈光最勝。若夫琉璃燈者，能除怖畏，善破無明，度長夜之迷津，開昏衢之覺路。在昔藥王身燈，照十方佛土，佛讚：「善哉！是名真法供養。」而今檀護資財，購勝妙福田，福利不漏，永成般若光明。自此寶殿之燈光不夜，鐵城之幽喑頓消。如此功勳，豈云小善？會立恒產，事希玉成，宜勒石於現前，列芳名於永遠矣。

　　九、銅磬

　　銅磬一，周沿刻「旅東法度震災華僑亡靈日本橫濱中華會館同人敬獻七塔禪寺」二十六字。

　　十、寶鼎

　　寶鼎，在西方三聖殿前。民國元年壬子冬，鎮海信士阮世龍、男文忠敬助，住持岐昌率監院常西督造，僧晉同募。

　　十一、銅鐘

　　銅鐘一，在鐘樓上。佛歷二千九百五十三年，即民國十五年丙寅冬月，住持覺圓、監院溥常暨兩序同募。上海南市董家渡，浦東沈元吉冶坊鑄造。

　　七塔寺大鐘記

　　昔罽呢吒國王貪虐無道，造作深殃。後受馬鳴大士教化，以聞法力，化重報輕，歿後生大海中作千頭魚。海中忽現劍輪，時時迴注，截斷魚頭。以業力故，截已復生，苦不勝忍。唯聞某寺鐘聲，輪即暫停，苦亦少息。王致夢白維那曰：「惟願大德垂憐，矜憫擊揚，延之過七日，己罪報畢矣。」以是因緣，西域諸寺，扣鐘震響，徧地咸聞。我國肇於武帝問誌公曰：「朕欲息地獄苦，宜以何法？」答曰：「冥界惟聞鐘聲，苦能暫息。」帝遂徧詔天下，凡擊鐘者，宜舒其聲。可知先聖後聖，其揆一也。甬東七塔寺，興而廢，廢而興，不知凡幾。於前清光緒十六年，慈運長老受諸紳請，矢志重興。從此鳩工庀材，運斤伐木。不十年，寶殿巍峨，光輝金碧。兼之龍象濟濟，輔弼得人，頓與太白天童、育王廣利並駕齊驅矣。乃於二十一年北上奏請龍藏，渥蒙頒賜，奉旨回山。復念興工動土，累及枯骸，並憐遠近孤魂超昇乏術，爰是鑄造鉅鐘，揚聲息苦。無如造經二次，響未遠聞。於是諸哲嗣流集眾建議，易鐵為銅，重新建造。於民國十一年為始，逐漸集資，經五載，竟稱告成。洵知山河大地，無一處非道場；鱗甲羽毛，非一物無佛性。矧茲甬江為兩間之鉅麗，顧斯人道為萬物之最靈，詎不頓現淨土而見大士法身者乎？惟斯鐘也，宏聲巨扣，響震重泉；將見夕梵晨鐘，松風水月，皆演無盡法音，必能驚醒塵寰，奚獨超拔冥界已也。是為記。

　　佛歷二千九百五十三年夏，天台宗晚學諦閑謹記

　　十二、大銅鍋

　　大銅鍋二口，即大廚房之菜飯鍋。民國十六年，上海南市董家渡沈元吉敬助。

　　十三、石香爐

　　石香爐，明季製，上刻「寶鼎」二字。

　　十四、普洽皓祖塔

　　普洽皓祖塔，在老天童寺東首，民國二十五年冬重修。

　　十五、慈運慧祖塔

　　慈運慧祖塔，在天童寺右，玲瓏岩下。

　　十六、普同塔

　　普同塔，民國二十年建，在庾山嶺。

　　七塔寺普同塔記

　　夫出家之法，割愛辭親，離塵捨俗；參方訪道，撥草瞻風。僕僕塵寰，為己躬之大事；迢迢雲水，顧隻影以前蹤。從上諸祖建設叢林，雖為十方衲子參學起見，亦為老病死計。庶使養生就醫，各得其所；安身立命，自有其處。而我七塔報恩禪寺，自前清光緒間，由地方紳耆公請先師慈運老和尚住持，遂矢志中興十方道場。不十年，百廢俱舉，規模完成。雖有如意寮以為診病之區，而養老堂、普同塔尚付闕如。(圓瑛)民國十八年接住報恩法席，遂與監院德軒議及此事。適有東鄉同嶴庾山庵莊嚴大師與余為道義之交，聞悉此事，欲以該庵獻與常住，起造普同塔。山水清明，峯巒秀麗。集議兩序，均表同情。由是監院德軒努力進行，閱二寒暑而塔告成。分三間，中間安住持及諸山或班首職僧之靈骨，左右大眾與客僧。民十九，(圓瑛)移主天童報恩一席，以本舟和尚為當選。迄今數載，塔院亦成。今者擬辦養老堂於院內，塵氛寂靜，竹木深幽；晚年樂道，實得其所，誠一舉而兩得也。因記緣起，用勒諸石。

　　民國二十四年夏，退居圓瑛宏悟撰記

　　住持溥常立石

　　附錄：慈運老人沉香木像

　　江蘇省上海縣費門周氏，法名善照，年五十九歲，初皈依慈老人為本師。及民國十年來寺，對余曰：「我師雖已去世，我亦依師住處而去世。」購沉香木，倩匠雕像，虔誠焚香供奉。不數月，果得病西歸。通信男兒興寶，料理後事。斯時也，余任監院職而目覩之。華嚴云：「信為道元功德母，長養一切諸善根。」善照，誠女中丈夫也。三寶感化之力大矣哉！特序事實，述偈以贊之：

　　吾師德感動　女性信專一　佛說皈依僧　同登菩提路

　　民國二十四年冬月，住持溥常謹識

七塔寺志卷之二終


中國佛寺史志彙刊第 15 冊 No. 13 七塔寺志


七塔寺志卷之三

　　四明陳寥士纂

　　志沿革

　　唐

　　東津禪院

　　此為最初之寺名。《鄞縣志》(卷六十八頁十三)云：縣東五里，舊號東津禪院。唐大中十二年，分寗令任景求捨宅建寺，(案《敬止錄》云：「景求初貫蘇州，曾任明州判，遂家於鄞，治第甬東。後徙豐樂鄉東山下，遂捨甬東居宅為寺。」)請心鏡大師居之。(《天童寺志．卷三．心鏡奐禪師傳》略同)

　　棲心寺

　　乃東津禪院所改也。《鄞縣志》(同前)云：會剡寇裘甫掠四明，縱兵入寺。師燕坐禪定，神色不動。賊眾愕眙，作禮而退。咸通二年，郡奏其事，請以「棲心」名寺，旌師之德。(《天童寺志．卷三．心鏡奐禪師傳》略同)

　　宋

　　崇壽寺

　　此為第三寺名。《鄞縣志》(同前)云：宋大中祥符元年，賜額崇壽。山門前跨河石橋，亦名崇壽橋。按《鄞縣志．金石門》謂，崇壽寺額為唐時裴休書。豈唐時早有此名耶？崇壽橋則于民國廿三年冬，鄞縣政府填河造屋，橋亦隨圮，因附記之。

　　神霄玉清萬壽宮

　　此為第四寺名。是否由佛教暫改為道教，不可考。《鄞縣志》(同前)云：政和八年，改建神霄玉清萬壽宮。久之復舊。(《寶慶志》)

　　明

　　補陀寺

　　此為第五寺名。《鄞縣志》(卷六十六頁三十一)云：縣東三里，本昌國梅岑山寶陀寺，明洪武二十年，因寶陀寺懸海，徙建于甬東之棲心寺內空址。(案《明州雜謠注》，洪武十九年，信國公湯和起，遣海島居民遷入江東，奏改棲心寺為補陀寺。與《成化志》差一年。)《普陀山志》(卷二頁二)云：明太祖洪武二十年，信國公湯，徙居民入內地，焚其殿宇三百餘間，迎瑞相供于郡東棲心寺，重建大剎，改名補陀。山中僅留鐵瓦殿一所，使一僧一介守奉香火焉。

　　復建棲心寺

　　唐名之棲心寺，在洪武、永樂間曾與補陀寺同存。《鄞縣志》(卷六十八頁十三)云：洪武二十年，徙昌國補陀于郡城，僧惟摩捨建補陀寺。留東首三分之一，復建棲心。永樂間，僧併補陀寺，遂廢。(《敬止錄》)

　　清

　　七塔寺

　　此為第六寺名。《鄞縣志》(卷六十六頁三十一)云：二十一年(康熙)建大悲殿，門外有七浮圖，俗呼七塔寺。

　　按七浮圖不必始建于清，而七塔寺之名則始于此。

　　報恩寺

　　為今名，全名則為「七塔報恩禪寺」。余作慈運大師傳云：「翌年(光緒二十一年)，赴都請頒龍藏，勅賜報恩寺額。」

七塔寺志卷之三終


中國佛寺史志彙刊第 15 冊 No. 13 七塔寺志


七塔寺志卷之四

　　四明陳寥士纂

　　志建置

　　甲、過去之一斑

　　養濟院

　　明洪武二年，延燬內法堂址并塔後地餘址，改創養濟院。(《鄞縣志》卷六十八頁十三)今存。

　　圓通寶殿

　　永樂二十二年，建圓通寶殿。

　　毗盧閣

　　宣德七年，建毗盧閣。

　　藏經寶閣等

　　天順二年，建藏經寶閣、大悲彌陀殿及廊廡等屋。(以上《鄞縣志．卷六十八》引《成化志》)

　　十王殿

　　嘉靖間，建十王殿。(《鄞縣志．卷六十》引《嘉靖志》)

　　方丈

　　清順治間，建方丈。

　　佛殿等

　　康熙間，重修佛殿、山門及鐘樓。(以上《鄞縣志．卷六十六》引《朱志》)咸豐十一年，兵燬。同治十年，里人周文學母子，募資重建佛殿、山門。(同上採訪)

　　大悲殿

　　二十一年(康熙)，建大悲殿。門外有七浮圖，俗呼七塔寺。(《鄞縣志．卷六十六》引《聞志》)

　　乙、中興後之概况

　　天王殿

　　清光緒十六年庚寅，慈運長老徇地方之意，任住持之職，慘澹經營，多所興建，修理天王殿、客堂、祖堂、齋堂、庫房、禪堂、雲水堂等。民國六年，住持僧晙和尚，改建天王殿五間，中三供彌勒菩薩，左右各一供四天王。後與大殿相對者，供韋馱菩薩。殿高二重，底層較廣。

　　報恩禪寺

　　天王殿

　　皆大歡喜

　　韋馱殿(乙未歲長至月，鎮海陳修榆敬書。)

　　三州感應(乙未長至月，鎮悔陳修榆敬書。)

　　威鎮天魔

　　東津舊院

　　南海真宗

　　(以上皆匾額)

　　一生補處寄諸天，普現菩薩身，當年鹿野苑中，曾助迦文傳密意。　三界輪迴仍故我，誓修唯識定，他日龍華會上，願隨無著覲慈顏。(乙卯中秋，慈運私淑弟子吳嘉瑞敬撰並書。信士陳裘賡，率男亦銓、亦山，孫本初、本崇、本祥敬獻。)

　　此四尊都是武裝，勇力百倍，今朝同護法門，猶見餘風颯爽。　得一佛立成善果，皈依三寶，昔日頓開覺路，全憑行雨宏深。(民國九年，歲次庚申，十月穀旦，里人謝行溎撰。蔡和鏘謹書。護法信士柳哲衲，率男中炤、孫和堯敬獻助。)

　　如來說般若波羅密，汝當奉持，經典所在，則為是塔。　眾生發無上菩提心，明終不盡，善法增益，乃報佛恩。(民國八年九月夏，同龢薰沐敬書。信士余葆三，率男學樑、學楨、學棟、學楣、學柟敬獻。)

　　萬劫現金身，南海祥光瞻滿月。　七重留寶塔，東郊勝蹟拓棲霞。(光緒廿三年春王月吉旦，弟子董茂容，率男仁卿敬獻。)

　　大雄寶殿

　　原名圓通寶殿。光緒十七年辛卯，慈運長老重修，改為今名。廣五間，中奉千手觀音菩薩，左文殊，右普賢。殿後又有觀音像，而五百羅漢石刻，分嵌于左右及後壁上。殿為兩重躐角式，周圍均係方石柱，上鐫各種聯語。

　　大雄寶殿(光緒十九年六月穀旦，里人李瑞彰敬立，命子仲光沐手謹書。)

　　慈流海澨(同治十三年，歲在閼逢閹茂，南呂月中澣穀旦，賞穿黃馬褂花翎，強勇達春巴圖魯提督，浙江全省水陸軍務節制各鎮加一級，黃少春敬立。)

　　慧海慈雲(同治四年，歲在乙丑，無射月全澣吉旦，邑人陳勵敬書。弟子張朝宗，率男道業、道榆、道榮、道枋、道林，孫克廣、克鎮、克賢、克昌、克配敬獻。)

　　澤沛閩嶠(光緒元年，歲次乙亥，孟秋月上澣穀旦，里人陳懋采敬書。廈門幫通泉號、元昌號、啟興號同敬獻。)

　　覺路潛通(同治十二年癸酉歲，黃鐘月穀旦，里人孫學庭謹書。寧幫眾米商公立。)

　　濟世慈航(同治十三年，歲次甲戌，七月穀旦，陳愈涌敬書。甬上北號眾商敬獻。)

　　慈恩似海(光緒丙子歲，林鎰月、甬江木號眾商敬獻。)

　　至誠可感(光緒廿一年乙未，二月穀旦，部下弟子陳祖浩，率男烈鈁、烈銘、烈欽，孫愈桐、愈梓敬立。)

　　慈航從南海蜚來，劫歷千年，猶認補陀真面目。　舊院合東津建復，門留七塔，何須阿育幻浮圖。(光緒五年，歲在乙卯，春正月，會稽王繼香撰。里人陳允升書。里人吳煊，率男顯鋆、顯厘、顯珪，孫家樑、家楨、家楣敬立。)

　　建剎與闤闠為鄰，緣菩薩本超凡，煩惱皆除，也可到此間立脚。　飛錫來普陀絕頂，憫眾生而救苦，沈迷果覺，庶幾從彼岸回頭。(同治十二年，昭陽作噩之歲，良月吉旦，邑人張慶璜題。泉州深滬幫謙泰號商敬立。)

　　南海傳燈(壬申仲秋立，元和顧文彬。)

　　慈航普濟(己未冬月，常住重修眾姓女敬獻。夏汝霖敬書。)

　　靈應昭垂(光緒仲冬月穀旦，補用同知候補知縣錢鍾麟敬立。)

　　佛從海上飛來，息足小普陀，無量無邊，誓願眾生超苦海。　僧是山中習靜，棲心大自在，即喧即寂，始知塵市有深山。(同治十一年孟秋之月，重修七塔寺告成，謹撰楹聯題於柱石。布政使銜甯紹台海防兵備道，顧文彬敬書。)

　　南海渡慈航，甘露普霑千世界。　東津開梵剎，法雲長蔭七浮圖。(同治十一年九月中浣，里人童華薰沐謹書。)

　　海南久駐慈雲，大菩薩照恩光，早共仰千手千眼。　甬東聿新佛地，小普陀傳聖蹟，不須著一色一塵。(鐵峯張恕敬書。)

　　勝地接虹橋，古剎重新，七寶莊嚴觀自在。　法輪轉鹿苑，元門入妙，不通朗徹見如來。(同治十二年，歲次癸酉，嘉平月穀旦，里人趙佑宸敬撰。廖祖憲敬書。)

　　浩劫閱紅羊，七寶裝成金粟界。　真如參白馬，三明悟到鐵蓮洋。(同治十有一年，九秋之吉，谿上張廣延書。)

　　古剎閱三修，問我佛西來，度苦厄經幾魔劫。　浮圖輝七寶，看大江東去，放光明照徹迷津。(同治十三年長至月，甬上凌忠鎮撰句并篆。)

　　萬劫現金身，南海祥光瞻滿月。　七重留寶塔，東郊勝蹟拓棲霞。(同治十年辛未歲，八月全浣，里人章鋆敬撰并書。)

　　紫竹蔚叢林，現大士身而說法。　赤堇修古剎，宏眾人願以成材。(同治十年，十月上浣，里人周岱敬撰并書。)

　　三昧悟真修，化宇咸遊，何處非西方世界。　四明留古剎，慈航普渡，此間是南海津梁。(同治甲戌，仲夏穀旦，張家驤敬題。)

　　地脈接鄮山，梵宇巍峨，震旦雲霞圍舍利。　道心悟清夜，禪關寂靜，乾鐘陀鼓應祇園。(同治甲戌，小春月榖旦，陸廷黻敬書。)

　　小補陀福地重開，浩劫化成金粟界。　大菩薩慈航普渡，眾生穩涉鐵蓮洋。(同治十有三年，歲次甲戌，杪冬之吉，弟子周晉麒敬獻。)

　　選佛重開場，仗大慈悲，立小普陀，無量威神觀自在。　破慳同結願，師善知識，種諸福德，不可思議契真如。(同治十有三年，歲次甲戌，六月之吉，長沙彭慰高撰句敬書。)

　　七塔寺重修大雄寶殿，暨裝金千手觀音、文殊、普賢，及滿堂聖像募緣啟

　　溯唐大中間，心鏡奐禪師杯渡西江，錫飛東甬；任公舍宅，建寺居之，顏曰「東津」。後易「棲心」，旌其德也。歷宋元明，代有興替。至清光緒中葉，慈運慧祖崛起中興，琳宮紺宇，爛焉一新；門廊殿廡，燦然大觀，賜額「報恩」。又名「七塔」，以門外有七浮圖也。迄今選佛場開，宗風益盛。南參北詢之流，至者如歸。禪誦梵典之聲，不絕於耳。鴻儒白丁，無不知有七塔之勝者。據考，明洪武間，因梅岺山寶陀寺懸海，徙建於甬東棲心寺內空址；恭迎大士瑞相，亦供於此，改為補陀寺。自時厥後，寺之正殿永奉觀音大士，靈感顯著，屢有異徵。所以一方人士，爭為植福培因之道場；各地信侶，亦為經此必朝之靈蹟。洵甬江之名藍，震旦之祇園也。雖然，既有先人以拓其基，必藉繼世以傳其後。或證明心性、紹往開來，或恢宏願力、興廢舉墜，庶幾山門永振，法矩常暉。若僅粗衣糲食，離羣索居，完山僧野衲之本分，安能使住持三寶，永作金剛不壞耶？迺者(敝寺)大雄寶殿，暨內供千手觀音及諸佛聖像，建造日久，漸呈暮象。不惟有損觀瞻，抑且殊失相好。(指南)職掌住持，責有興廢；誓發宏願，莊嚴依正。唯是一木難支大廈，眾志方可成城。普望給孤長者、韋提夫人，或匿王之再世，或阿育之重來，共秉崇佛之心，同興護法之力。將慈悲寶筏，為子孫廣植福田；以喜捨願船，度祖宗超生蓮界。「種如是因，結如是果」，經有明言，决信無疑。謹啟。

　　住持指南率監院明校敬募

　　三聖殿

　　位於大殿之後，廣七間，中供西方三聖立像，高二丈八尺有奇。光緒十七年辛卯，慈運長老重建，莊嚴之相甲於諸方。光緒二十年甲午，與大殿千手觀音像同開靈光。民國二十五年丙子，發起三聖裝金。

　　附記

　　西方殿內所供三聖立像，高二丈有八，裝金工事，非集鉅資難底於成。用是擬募萬佛良緣，以一佛為一緣，每緣捐認國幣一元。如一人樂認多緣，或多人合認一緣者，一聽隨喜。但每緣請念彌陀聖號千聲，以資回向菩提。如上募之緣，除裝三聖金像外，復有餘欵，一部作為啟建萬佛水陸道場之用，專為信施檀那祈福薦亡，及超拔民國以來所有中外南北陣亡將士之靈，並祈禱世界和平，人民安樂。一部作為擴充如意寮之費，普結十方僧眾病苦之緣。因附記於此。

　　三聖殿(壬子冬月景辰，長沙蕭榮爵書。)

　　果證菩提(光緒二十九年，一陽月吉立，邑人周振翰敬書。張門顧氏善蓮敬獻。)

　　圓通妙諦(光緒丁酉歲，嘉平月吉旦，里人王振鈺謹書。甬三境弟子屠益哉、王明遠、張維新敬獻。)

　　香光莊嚴(民國廿五年十月，重修殿宇，三聖裝金開光。溥常述句，東光陳寶麟書，張崇黼敬獻。)

　　由來號崇壽，歷劫重新，喜佛光普照十方，長為熙朝資聖壽。　何處覓棲心，隨緣且住，願僧眾靜參三昧，直從覺路證禪心。(光緒辛卯，仲春月穀旦，里人陳烈鏞謹撰並書。)

　　自懸海有寶陀寺名，普渡慈航作津逮。　仿靈山為諸大眾說，宏開梵宇廣燈傳。(里人林鼎梅撰并書。)

　　號為小普陀，依舊慈燈輝寶塔。　奉有大菩薩，重新法苑現珠林。(里人張世訓撰并書。)

　　鄮山本維衞生鄉，負郭訪叢林，聽百杵鐘聲，似否西遊海會。　明代為寶陀故址，頻年餘劫火，攬七重塔勢，依然南拱天封。(里人徐隆圻謹撰并書。)

　　十方來，十方去，十方共成十方事。　萬人施，萬人捨，萬人同結萬人緣。(光緒甲午年，孟秋穀旦，弟子李庭芳，率男名煊、名炯，孫廣善、廣書敬立。)

　　釋迦對韋提夫人，說十六妙觀，專觀極樂慈父，見身實相出苦海。　彌陀為法藏乞士，發四八誓願，惟願娑婆眾生，念佛洪名坐金蓮。(民國二十四年仲冬月，皈依童男圓吉、徐孟楣，隨喜住持溥常撰句。金峨七十老樵卓梵敬書。)

　　南海真宗，四明佛地，歷千餘年，滄桑變易，自得慈老中興，竟與天童育王同稱鼎足。(民國廿五年秋月，信女朱門馮氏式慧敬助。)

　　東津古蹟，七塔道場，建三聖殿，棟宇莊嚴，儼然彌陀示現，仍並觀音勢至共作慈航。(方丈屬瀾撰書。)

　　西方三聖裝金萬緣啟

　　我佛於過去無量劫中，以巨大犧牲之精神，修種種之福德智慧。及至最後，豁然大悟，親證本有之真如妙性。復以其所覺之道，不辭辛瘁以覺悟眾生，俾一切眾生，皆得證其所證之妙性，以共享其不生不滅之勝樂。其予眾生之恩惠，與眾生之被其感化者，亦既深而且厚矣。故佛陀為利自利他之偉大人物，絕非其他宗教之教主所可望其項背也。假令佛不說法以覺悟眾生，眾生在迷，有如盲者無相，悵悵乎其何以行乎哉？茲雖佛陀涅槃已久，而其所遺流之教法，迄今尚存，理應香花燈樂，恭敬供養，常為紀念。夫教法為佛陀住世攝化精神之所寄，而代表其偉大人格者。教法有二，聲教、行教是矣。聲教者何？依據佛陀一代攝化補特伽羅之語言、結集而成之文字，所謂素怛纜藏、毗奈耶藏、阿毗達摩藏等，三藏十二分教也。行教者何？根據佛陀一代攝化補特伽羅所現之行為，融結而成一種精神寄託瞻仰，所謂塑造、雕刻以及彩畫、銅鑄等，藉以表現其威儀相好、功德莊嚴之塔像也。是以教法所在，即如來舍利之身。如能起塔塑像，廣為供養，則所得之福德，靡有涯際。試觀貧女丐珠，金師為箔，各發歡心，共裝塔像，九十一劫，報感大富。良以莊嚴塔像，非誇一時之富美；檀那功德，實為永劫之資糧。阿育王之造舍利塔，豈徒然哉？優填王之刻旃檀像，良有以也！(敝寺)為浙省名藍，甬江古剎；佛化之興隆，僧伽之繁衍，直與天童、育王、觀宗三大叢林相伯仲，且有過之無不及者。寺之西方殿內，供有西方三聖，丈六金身，塑自有清光緒年間。中興七塔，慈祖之手，藝術精緻，巧奪天工，相好莊嚴，堪稱傑作。擬雲崗之石佛，比龍門之石像，不為過也。第以歲月遷流，金身掩紫磨之光，聖像失玉毫之曜，此為(敝寺)美中之缺陷，而亟亟宜裝修者。溥常承乏主席，責無旁貸，擬募萬人之緣，莊嚴三聖之相，庶幾玉毫重增色彩，金身再放光明。唯是事功浩大，需費孔多。徒懷移山之願，終乏點石之功。伏冀緇林上座，白社高賢，以及護法長官，信心居士，不住於相而行佈施，玉成斯舉，匡濟其艱。買園布金，長者即生天上；聚沙成塔，童子終證菩提。功不虛捐，福有攸歸。謹啟。

　　中興祖堂

　　位於三聖殿後，木質雕刻慈運長老像。

　　中興祖堂(丙子春，住持溥常立，鄮西范文虎書。)

　　我佛所宗，真如貝葉。　眾經之長，妙法蓮花。(慈運大和尚法鑒，叔平翁同龢。)

　　法堂

　　在三聖殿後，廣五間二弄。光緒十七年，慈運長老募造。

　　法堂(民國二十五年春月，林森。)

　　壽世傳燈(光緒柔兆敦牂陽月，為八十壽僧慈運長老傳戒頌，浙東觀察使者喻兆蕃題。)

　　壽世燈傳(光緒三十二年，歲次丙午，孟冬月穀旦，賜進士出身、翰林院編修加三級，族姪朱卓英頓首書，為慈運老和尚八旬開慶志喜。法晚：寄禪、因靜、淡雲、正明、真常、妙見、悟真、好心、超有、道階頂禮同祝。)

　　有壽者相(光緒三十二年，歲次丙午，陽月上浣良辰，蛟川董思曾書，恭祝本師慈運老和尚上壽。嗣法人：宏教、宏緒、宏演、宏訓、宏蓮、宏晉、宏綱、宏明、宏淨、宏成、宏信、宏法、宏修、宏壽、宏權、宏化、宏道、宏聖、宏滿、宏覺、宏一、宏燦、宏楊、宏達、宏瑞、宏深、宏引、宏得、宏海、宏圓同頂祝。)

　　有古德風(民國十四年十二月，縣人陳磬裁識，童第錦書。常西法師與余交廿年，未嘗見其有喜慍之色，蓋其得於道者深矣。爰書四言遺之，以志景仰。)

　　圓融無礙(圓瑛大和尚主席天童寺，禪定育王寺。源龍暨兩序恭賀。)

　　我佛重來(覺圓大禪師慈鑒。天台山農書，弟子楊蓮生、常春恆和南敬獻。)

　　當知是處恭敬供養，不可以百千萬劫說其功德。　若復有人受持讀誦，已非於三四五佛種諸善根。(丙子仲秋，漢陽關炯敬題。)

　　氣秉湘江，戒圓章水，教普浙瀛，福報比諸宗，記卓錫傳衣，三寶尊嚴宏法脈。　如來願力，彌勒含容，普門慈善，涅槃留妙相，合緇徒白屋，四時展拜極追思。(慈運老和尚淨德千古。壬子冬，蕭榮爵敬書。)

　　藏經樓

　　在法堂上層。光緒二十一年請頒龍藏，供釋迦牟尼佛像。

　　藏經樓(民國廿五年，戴傳賢書。)

　　湛然真應(光緒戊申歲吉立，蛟川胡元欽、胡和卿敬立。)

　　龍藏目錄提要

　　慈運大師所請龍藏，係清同治九年冬十一月，依乾隆三年十二月原刻本重刻于金陵刻經處者。現藏本寺藏經閣中，完好無缺。全目浩繁，茲舉其綱要數量，以資稽考。

　　經藏

　　大乘經般若部

　　寶積部

　　大集部

　　華嚴部

　　涅槃部

　　五大部外重譯經

　　小乘阿含部

　　已上經藏，天字號至芝字號，計二百八十四字零七卷，計板二萬九千零九十九塊，計連五萬六千七百三十七連。

　　律藏

　　大乘律

　　小乘律

　　已上律藏，辭字號至受字號，計五十二字零七卷，計板五千八百六十五塊，計連一萬一千四百七十六連。

　　論藏

　　大乘論

　　小乘論

　　已上論藏，傅字號至通字號，計一百二十八字零六卷，計板一萬三千塊，計連二萬五千三百三十五連。

　　續藏

　　西土聖賢撰集

　　此土著述

　　已上續藏，書字號至機字號，計二百三十九字，計板二萬八千四百十一塊，計連五萬五千六百三十二連。

　　內原續藏一百五十四種，一千二百六十三卷，計板一萬四千九百塊，計連二萬九千一百七十五連。

　　新續入五十四種一千一百二十七卷，計板一萬三千五百十一塊，計連二萬六千四百二十七連。

　　天字號至機字號共七百二十四字，計板七萬八千六百十五塊，計連十五萬三千三百七十四連。

　　天字號內加序及目錄經簽等板，計四百二十一塊，八百三十七連。

　　方丈

　　在法堂之後進。

　　方丈(民國戊辰年吉立，鎮海陳修榆書。)

　　開山祖塔

　　在方丈中央，樓上為莊嚴寮。

　　高風可仰(光緒三十有四年仲春，遊七塔寺，見高僧慈運長老，暨令法徒自真方丈大和尚，領眾行道，大有古德高風。因留四字，以為後進欽頌云。仁和高邕書并跋。)

　　慈蔭堂

　　在法堂東首，廣五間。民國八年，住持智圓建。

　　慈蔭堂(民國十二年四月穀旦，安化陶思曾題，本寺住持弘一敬立。)

　　貝葉傳經(民國丙寅年春三月，覺圓方丈和尚法鑒。弟子王紫光敬贈，邗江顏湘泉書。)

　　正法昌明(岐昌法兄大和尚六旬志慶，長沙蕭榮爵拜書。癸丑陽月，法弟：友法、果如、僧晉、蓮生、賢兆、蓬萊、自真、智圓、常西、圓瑛、道階同祝。)

　　戒燈續燄(中華民國二十三年冬月吉立。溥常大和尚宏揚戒法，圓瑛敬書。法晚：本舟、式堂、德軒、勵深、大智、明校、寬明、鉅鏞、錦堂、可亮、寶泉、法舟、寶池、見雲、惺悟、清奇、勛明、空觀、常慧、自空、瑞岩、竹林、果成、妙潔、懷遠、玉亮、嘉善、攸久、慈航、苾法、月定、指南、密庵、明性、樂天、圓明、空印、法源、善智、能安、靜明、法悟、新山、同榮、得一、嵩庭、妙勝、大亮、妙安、智根、哲明、寶成、常空、瑞蓮、普周、性源、雲谷、常學、華光、蓮度、明峯、梵雲、碧林同敬賀。)

　　玉佛閣

　　在慈蔭堂上，中供玉佛。民國八年，住持智圓老和尚募建。

　　玉佛閣(癸亥春月穀旦，孫嘯洲書。)

　　常樂我淨(民國九年五月日，二等大綬、三等寶光嘉禾章、四等文虎章，調署會稽道尹黃慶瀾敬立。)

　　妙莊嚴域(民國十一年十月穀旦，浙海關監督袁思永獻。)

　　新庫房

　　光緒二十五六年間建。

　　新新庫房　小廚房

　　民國十四年建。

　　老庫房

　　與上官廳、大客廳連接。

　　地藏殿

　　在大鐘樓之下。

　　念佛堂

　　在大鐘樓旁。

　　大鐘樓

　　位於大殿東，三層躐角式，鐘懸於最高層。光緒二十四年，慈運長老向湘購生鐵鑄造。至民國十一年創始集資，改鑄銅質，閱五年而告成。中供普庵祖師像。

　　雲水堂

　　在法堂西首，廣五間。民國六年，住持道亨建。

　　華嚴閣

　　在雲水堂之上。

　　華嚴閣(溥常法師弘演《華嚴》於七塔寺者有年，今主持報恩、長佛學院，乃為題此以留紀念。乙亥初夏，雪山太虛。)

　　監齋殿　五觀堂　大廚房

　　以上三處，民國六年住持道亨建。

　　如意寮

　　陳慶裁督造。

　　祖堂　客堂　禪堂

　　慈運長老建。

　　報恩佛學院

　　民國十七年成立，院址設藏經樓，法門公推溥常首座主辦。著有《華嚴綱要淺說》行世。

　　七塔寺募建延壽堂佛學院啟

　　昔者西伯養老，夷望來歸；東漢談經，王公就學。豈非以高年耆德，景迫桑榆；髦士英才，日昇東旭；以養以教，仁政所先？是以事著簡冊，芳流縑素，千載而下，侈為美談。況夫佛法高深，慈悲居首。惠徧于六道四生，而恩忽于腹心眉𥈤。慈悲之義，不其歉歟？是以延壽堂開，遺制曾傳於往代；作人化啟，學苑紛立於民初。古固宜循，今尤可法。況精修黃耇，實多我法之典型；英俊獅兒，不少他年之柱石。先務之急，孰有急於斯二者哉？七塔自慈祖中興，於鄞治褎然冠首。十方輻輳，其食指常滿數千。締造之功偉矣，宏揚之業駸矣。顧高勳重望，仍旅進於清眾之班；寢舍講堂，尚寄寓於藏經之閣。其於教養之典，或未足以言備歟！(指南)以椎鈍之才，膺神人之選，謬承祖席，深切覆餗。獨是敬禮老成，栽培後進，根諸夙性，未敢辭勞。是以願竭愚公移山之心，上續前人未竟之業。於延壽則欲臻爽塏，於學院則意主寬宏。惟時丁物力艱難，工則期以偉大。狐裘燦爛，決非一腋之可成；大廈巍峨，又豈一木所可就？是以呼號檀越，共種福田。伏祈推博愛之仁，惠茲駘背；本甄陶之意，眾植良材。一椽片瓦，孰非功德之山？老安少懷，況符先聖之訓。謹綴緣起，弁言冊端。慨助芳名，請列於左。

　　施醫藥所

　　民國十七年成立，設三聖殿右廂。

七塔寺志卷之四終


中國佛寺史志彙刊第 15 冊 No. 13 七塔寺志


七塔寺志卷之五

　　四明陳寥士纂

　　志僧譜

　　法嗣線圖

　　（七佛）毗婆尸佛→尸棄佛→毘舍浮佛→拘留孫佛→拘那含牟尼佛→迦葉佛→釋迦牟尼佛→（西天初祖）摩訶迦葉尊者→阿難尊者→商那和修尊者→優波毱多尊者→提多迦尊者→彌遮迦尊者→婆須蜜尊者→佛陀難提尊者→伏馱蜜多尊者→脇尊者→富那夜奢尊者→馬鳴尊者→迦毘摩羅尊者→龍樹尊者→迦那提婆尊者→羅睺羅多尊者→僧伽難提尊者→伽耶舍多尊者→鳩摩羅多尊者→闍夜多尊者→婆修盤頭尊者→摩拏羅尊者→鶴勒那尊者→師子尊者→婆舍斯多尊者→不如蜜多尊者→般若多羅尊者→（西天二十八祖即東土初祖）菩提達摩尊者→慧可大祖禪師→僧璨鑑智禪師→道信大醫禪師→弘忍大滿禪師→慧能大鑒禪師→（六祖下第一世）南嶽懷讓禪師→馬祖道一禪師→百丈懷海禪師→黃檗希運禪師→（第五世即臨濟第一世）臨濟義玄→興化存獎→寶應慧顒→風穴延昭→首山省念→汾陽善昭→石霜楚圓→楊岐方會→白雲守端→五祖法演→圓悟克勤→虎邱紹隆→天童曇華→密庵咸傑→臥龍祖先→徑山師範→雪巖祖欽→高峯原妙→中峯明本→千岩元長→萬峯時蔚→寶藏普持→東明慧旵→海舟普慈→寶峯明瑄→天奇本瑞→絕學正聰→月心德寶→禹門正傳→密雲圓悟→林野通奇→無礙行徹→紀安大經→悟性源達→界清遠信→雲光化正→純經導琇→普洽英皓→(報恩堂上)第一代→第二代→第三代→第四代→第五代慈運靈慧→玉忠宏傳→果建戒清→妙瓏定朗→戒常慧明月波宏源→善清戒淨→性悟定慧→德源慧鏡有法宏演→紹來戒成歧昌宏蓮→常靜戒能→梵雲定悟念性戒勤修戒成妙戒可亮戒性本舟戒濟→妙勝定慧本慧定觀大乘定能瑞蓮定智諦慧定光圓安戒體明戒瑤→永真定傳蓮齋戒清遠戒成法戒住→悟靜定安信善戒慧性戒無逸戒→性超定善定戒成→妙安定觀靜修宏濟了善宏法道清宏淨→式堂戒惠→普周定祥蓮芳宏秀→月良戒明續源宏教→修圓戒森演戒瑞林戒成→寶蓮定修勵遜戒本來宏淳→雪峯戒慧→萬德定慧甄定普峯定大喜定谷庵宏訓→本性戒明→可𠫵定光→修峯慧清一禪宏禪→海雲戒達光宏輝→定法戒源巃戒隆→如海定開諦道戒德→善智定禪→宗風慧蓮果如宏緒→達慧戒朗雲戒→寶靜定摩法戒原了戒祥林戒寶蓮戒文鶴戒瑩照戒華林戒透禪戒常定戒心→燈清定蓮雨成定圓則寬戒靈聰戒→最培定摩塵戒朗清戒→常學定智僧晉宏晉→德軒戒慈→妙道定悟→了悟慧鎔常空定如寶成定覺智根定修照順定開指南戒利→明峯定德碧林定禪妙安定照守真定熙御三定覺法舟戒悟見雲戒覺妙禪戒慧澄溪宏清文海宏光妙宗宏綱→從有戒禪→靜蓮定錦堂戒德→湘源定𠫵常西戒三蓮生宏成→明性戒本→演法定禪智曦戒智蓬萊宏道→別塵戒瑞巖戒錦西宏壽献惠宏化賢兆宏修→妙旨戒圓→法悟定道→朝安慧燈寬融慧靜果潤慧宗修懷戒清得一戒淨法光宏耀→普洲戒嚴→皓明定環→法忍慧旭聖瑄慧綸妙潔戒本→常樂定悅德宗定得月峯戒慧→能聖定圓演化宏詮自真宏權→大智戒道興道戒青幹宏揚→清禪戒澄→性慧定如竹林定慧乾元戒體賢宏聖智圓宏一→真理戒定→性圓定方→信德慧清超凡戒本自悟戒清→佛禪定修碧霞定慧永泉定法月照定嚴密庵戒嚴空觀戒空如惠戒心→海霞定智→性定慧榮妙理慧潤止于慧澄野僧慧澤明悟慧清宏善慧濟聖修戒心覺福戒定道增戒淨發心戒藏松年戒源自空戒法→淨心定安安清定心天喜定祥苾法戒如→寬忍定源新善定善守靜戒生培明戒心樂天戒德靜源戒光英才戒性雪峯戒心息凡宏真覺圓宏滿→遠塵戒清→載通定常林戒相榮池戒品靜明戒德圓明戒遠嵩庭戒高慈航戒渡常靜戒明妙悟戒明固源戒明廣種戒田永明戒慧光明宏開僧晙宏燦→寬明戒明→新山定圓果靜定慧能輝定覺鉅鏞戒演寬厚戒謙海蓮戒樂道宏來介石宏覺→果成戒明→現權定修西復定勛萬緣戒岸竹筠戒蔭妙梵戒成能悟戒乘道亨宏達→明校戒道→梵行定行常信定慧佳衍定大倫定了埃宏引龍海宏珠慧源宏琛行規宏圓如意宏定→世復戒藏常西宏宗→常慧戒恒月潭戒浪玉亮戒源智明戒慧念真戒詮悟愷戒廣碧巖戒松妙德戒良徹修戒興圓瑛宏悟→義明戒智→深意定會靈光戒寂法源戒定頌萊戒定善悟戒本慧源戒法煉成戒珠→寶歸定心開林戒根白聖戒光顯正戒幢慧命戒香溥常宏鉌→攸久戒志→寶峯定明守源戒法大量戒慈妙祥戒守瑞開戒圓圓修戒正→光明定修聖真戒賢蓮度戒蓮了達戒法脫塵戒慧覺一戒宗量虛戒輝禪定戒德道階宏戒→月定戒宗空印戒青甫照宏忝甫融宏慧甫蔭宏雲

　　慈運大師傳

　　陳寥士

　　大師諱靈慧，字慈運，號皈依，湖南湘潭朱氏子。母郭氏，兄弟三人，師其次也。少時販米湘鄂間，舟出洞庭，遇盜。盜驚其魁梧，欲脅為羽屬，師不可。盜壯之，反其貨，且戒羣盜曰：「朱某奇男子，他日邂逅，慎勿害。」年十八，忽觸宿願，投義寧昌明禪師披薙。越二年，就野禪聲和尚受具戒，咨決法要。和尚指示宗門向上一著，師即於此決信無疑。嗣後參訪諸方知識，益明禪淨不二之旨。清道光三十年庚戌，朝南海觀音大士，是為師來浙之始。咸同以還，卓錫鄞鎮間。初蒞接待寺，值紅羊之役，市井荒墟，雞犬無聞。比寇至，見師獨在，叱之曰：「諸僧皆逸，汝敢獨留？」師從容曰：「捨佛以求苟生，不如誓死以維香火。」寇感其義，授黃旗一，並戒眾勿犯。時邑中精藍均遭焚劫，而此寺獨無恙。寇退，移錫於鎮之永寧寺。同治二年癸亥，改主萬善寺。庚午，受雲龍寺普洽皓公祖燈，是為臨濟第三十九世正傳。甲戌，主席天童寺，葺殿宇，裝佛像，治水利，講農殖，功德美滿，十方稱讚。他如開佛光，給佛牒，建水陸等，胥師所首倡。光緒三年丁丑，出鉢資修萬善寺。庚寅，徇地方之請，住持七塔報恩寺。時寺遭兵燹，法器蕩然。周文學醫師母子，苦行募化，僅建一二。雅志未償，賷恨西歸。及迎師至，慘淡經營，始復舊觀。古剎中興，師之力也。初修客堂、庫房、禪堂、雲水堂、鐘樓，並設監院、知客、維那各職，規模略具。次年，重塑大殿千手觀音聖像，以湘刻五百羅漢供於周壁。又次年，傳授友法、月波、岐昌、一禪、本來、玉忠等為法徒，令肩各寮執事，修築三聖殿。新塑三聖，法身高二丈八尺有奇，莊嚴妙相，甲於諸方。又三年，為西方三聖像及千手觀音聖像開點靈光。翌年，赴都請頒龍藏，勅賜報恩寺額。翌年丙申，師世臘七十，傳授三壇戒法。翌年建藏經閣，重修開山心鏡祖塔。又翌年，向湘購置大鐘一口，重一萬八千餘斤。厥後造自流井，建香積廚，凡百工事，不一而足。至歲丙午，師年登八十，復傳壽戒，成就衣鉢具及海青，四方前來乞戒者甚眾。宣統二年庚戌八月二十九日圓寂，世壽八十有四，僧臘六十有七。築塔於天童玲瓏岩下。門下法眷，化及四方，遠至南洋、印度、日本、台灣，聲聞廣大。余少時常見師，又數從岐昌、圓瑛、智圓、溥常諸上座游，備聞行誼。因次其要者，為之傳。

　　皈依大師傳

　　王宇高

　　師諱靈慧，字慈運，皈依其號，四明七塔報恩寺主僧也。寺為唐代古剎，再被火，廢焉。清光緒間，師為營度建置，凡浮屠所宜有者，無不粲然完具。僧徒來歸日益眾，遂復唐時舊觀，世稱七塔中興第一代云。師故湘潭朱姓，母氏郭，兄弟三人，師次仲。稍長，詣義寧福田庵為僧。既受具戒，走南北參訪。道光間，來浙謁普陀觀音大士。咸豐時，至四明居接待寺。同治癸亥，徙萬善寺。庚午，得雲龍寺普洽皓公之法，實為臨濟正宗第三十九世也。甲戌，主天童寺。踰三年，復居萬善。最後為七塔主僧，光緒庚寅迄宣統庚戌，凡二十年。以八月廿九日卒，葬於天童玲瓏巖之下。年八十四，為僧六十有六年。初，師於接待為汎掃香燈時，洪楊之黨入境，寺僧奔竄無一人，獨師留。眾兵見師潔除已，焚香佛後拜跪，氣度閒靜，異焉。圍觀良久，乃問：「汝不去，獨不畏死乎？」師笑曰：「出家兒，不知有死生也。」其魁出黃旗一，樹寺門，兵遂不復來。是時四明諸寺多被劫，或焚而毀矣，而接待賴師以全。其居萬善，萬善故圮陋不可居。師誅葺其中，有終焉之意。既得臨濟宗傳，道行益高。天童有僧數百人，羣欲保師。師以天童為東南名剎，既遭水災，時人又唱言廢佛，日益亟，乃入主天童。天童寧謐如故，其興七塔之功為尤多。紺宮妙相，極莊嚴於廢敗間。而臨濟之教，造就無算；玉忠等四十八人名尤著，宗風被海內外矣。而四明天童、育王、觀宗、雪竇、施祥、接待、總持、龍聖、看經、德雲、大隱等大小數十百寺，其主僧迄於今，大抵師之門弟子也。

　　贊曰：余未嘗見師，而與師門弟子圓瑛、智圓、覺圓、常西、溥常、僧晉及本舟、寶靜、指南輩往還聞道。其師未棄家時，嘗販米，過洞庭湖；湖中盜劫持之，欲與昆弟盟。師從容開說，盜皆感泣，卒為良民。既主七塔，數數歸湘潭，省父母墳墓。其季佑琳讀書能文。余觀佑琳所為頌師八十文，其篤於父子兄弟間，為尤可慕也。嗚呼！有為者，不擇地而成。若師之建樹，尚得以空門寂滅而視之哉？

　　勅賜報恩七塔寺方丈，皈依大和尚七秩開壽序

　　朱佑琳

　　世俗於人耆艾以上，往往即其誕辰，召戚友設筵宴以為慶會；而又必有壽之之文，張之壁間，相與讚揚美德。至於釋氏之法，則無取乎此。然家人兄弟之間，藉以達其惓惓之情，非世之徒侈虛文比也。(佑琳)世居湘潭，仲兄皈依大和尚，去家四十年，邈然不通音問。一日郵書自浙來，道已祝髮為僧，見主甬之萬壽寺。(琳)乍聞之，喜極而涕。蓋(琳)兄弟三人，(琳)幼出後季父。伯仲無祿，兄遠遊。經洪楊之亂，干戈阻絕，零丁一門。歲時烝嘗，顧念凄痛。洎(琳)有子三，遂以其次者還後伯兄小宗，而季者立為兄後；豈復意天壤內尚有兄蹤跡耶！當兄出家時，先考妣固無恙也；而別父母、離手足，孑然孤往遊方之外，此於世一切情緣，宜痛斷之，毋少顧惜；何兄若猶幾幸其親之存，而必一得當於家而已耶？(琳)又以痛先人之不及知也。以(琳)觀兄之所為，自主席天童，以至恢復七塔，凡所設施，具有端緒。教授徒眾，常數百人；修持律儀，毋敢違迕。過人之才，亦可想見。設使兄終老鄉井，主持家政，當必承先啟後，赫有光耀，非若(琳)之碌碌者。然自俗情測之，未必不以是為佛氏之幸，而朱氏之不幸。雖然，馳逐於利慾，縈迴於富貴，嗟素志之難償，窮白首而不息，以至喪失本來，全汩性始者，固凡人之通患也。然則捐嗜屏愛，薰修戒行，如兄之入佛，知見所得，要為獨多也。嗟夫！稟天地之靈，體父母之德，儒家之教，亦以率性為宗。雖釋氏清淨妙覺，與所為明善復初，大旨稍殊；然能獨葆天真，無或陷溺，實為不忝所生。而世俗之所謂孝養，又不足言也。故兄雖萬類皆空，獨時時不忘其所生。精氣感通，乖隔逾久，卒能有以致之，然後歎(琳)之於兄為可愧也。篤翰飛之思，感令原之誼，(琳)雖撑支門戶，艱苦萬狀；而清夜返躬，茫無主宰，兄豈能分其孤照，以發我微明耶？乃知人之全其所受，固在此不在彼也。戊子之春，(琳)訪兄於慈谿；逾歲庚寅，兄始一返里門。相與聚處，久者逾月，近者兼旬。遽爾分離，不可合併。楚山浙水，魂夢往還，又已七更寒暑矣。寥廓天涯，茫茫來日；握手歡笑，能復幾回？今歲丁酉十月六日，為兄年七十一誕辰。(琳)故道其思慕之私，特為文負之來祝。靈巖風雨，白髮連牀；兄其拔之塵俗，而毋使終迷則幸矣。回憶幼時侍先人側，思兄嗟歎，情事如昨。然則今之得重逢，晉觴為壽，當非(琳)之所及料也。兄既入京師請藏經，並蒙御賜寺額；而雪竇、靈岩諸名剎，又皆其法嗣住持。由此大倡宗風，傳其衣缽，綿傳千百世而無或衰息。若使家道之興，亦若是焉，則尤兄之福蔭也乎！

　　祭慈運先師文

　　嗚呼！先師降生於湖南之湘潭朱氏，年僅十八，辭親出家。二十受具，徧參有道。吾師天性慈善，定力難思。溯同治壬戌歲，髮逆犯境，人多避難。吾師是年三十有六，朝山進香南海，旋甬，挂錫於城外接待寺。其寺僧駭聞賊勢兇湧，畏難而散。維吾師不忍棄佛，立志獨守。鋒煙不能亂其心，兵刃不足挫其志。佛火供事，仍然無缺，此則吾師之大雄也。既而賊退地安，吾師移單于鎮鄉之永寗寺。初，該寺香火蕭條，佛事寥落，十方檀越無從皈依。吾師晨鐘暮鼓，寒暑不休；誦經禮佛，晝夜無間。于是十方善信慕道而來，遠近檀那聞名而至。一時聲振，百里風歸，此則吾師之大悲也。當時李𧘅橋有萬善寺者，敗椽破瓦，斜立三間；矮柱低檐，高可八尺；名僧難住，佛子同悲。吾師見而忻然，蓄意改造；苦無施主，力難措手。低頭曲躬者非一日，抱足半眠者亦有年，此則吾師之大忍也。同治甲戌，師年四十有八，忽爾宿緣感發，勝事遙臨。太白天童推為主席，四房兩序，堅請莫辭。及至升堂，百廢具舉。適洪水橫流，淹沒田稻，坌土拔木，崩裂橋石。一經水退，修復如故。所苦香火清淡，僧眾數百；法輪可轉，食輪難調。時兼當道宰官，就地紳董，禁行佛事，停止水陸。吾師情懇護法，運動廣文，始可轉行佛事，漸廣香火。遠來近悅，日日增茂。三載期滿，靡不讚美，此則吾師之大願也。然而天童退院，萬善棲身，奈何棟宇低矮而更陋，僧眾願住而難留。於是吾師自傾囊缽，並募世緣，經營改造，革故鼎新。其間善信，說三皈之禮，或來護法，助粟帛之緣。陸續改造，豈僅一載？百苦忍辱，奚止萬端？每逢開光勝會，水陸道場，有波旬主唆而禁牒，有闡提興禍而索財。重重逆境，指不勝屈。至今功堪告竣，人已老我。雖非為名山之列，聊可安行脚之僧，此則吾師之大力也。維人生立命，必有其地；地方當興，必有其人。甬江有七塔寺者，古之一大叢林也。遷年越世，疊經兵燹。寺毀僧空，腐敗不堪。初有就地醫生周氏母子，立願重建。晝夜鳴[木*魚]，寒暑不斷。嗟乎！苦行已極，功成一二，母子中道相繼云亡。時光緒十六年庚寅歲，吾師法臘六十有四。地方紳董，請為住持。吾師力難推却，事亦當肩。入寺後，築地興工，開單接眾。僧有百外，米無兩月。逐時設法，借貸檀越。雖饔餐不繼，而經營續續其間。完西方殿，供三世尊，築鐘樓，鑄大鐘，建兩廊，立禪堂，請龍藏，造藏經閣，開戒度僧於五處，講經說法有六期。凡所至要，盡行備畢。疊疊工事，不勝枚舉。捍勞忍苦，迄今二十餘年。將見叢林規模，擴然維新。慧炬高懸，光明徹於海內；法衣遠播，恩澤及於林間，此則吾師之大勛也。嗚呼！功成萬代，人無百年；竟然一旦而歸淨土者，使弟子輩有身莫贘，無腸不斷。原夫死生同幻，真性常存。吾師在白毫光中，洞然寂然而無間隔。嗚呼悲哉！如吾師之精力殆盡於此，則吾師之志願歷千百劫而不磨矣。凡弟子輩，入吾師之室者，能不酌水思源，報功頌德於萬一耶？今屆靈龕將起，化佛遙臨，直達松關，高登蓮國。栖心自在，任歲月之去來；說法無生，猶浮雲之聚散。太白從茲有主，玲瓏永為低頭。嗚呼悲哉！吾師竟棄弟子等而寂滅已。而弟子等，箴言在耳，孝悃難陳。愧無鶖子之先知，仰效純陀之後供。嗚呼悲哉！伏維尚饗。

　　慈運老和尚塔銘

　　從來國家鼎革之際，必有傑出之人。徵之歷史，莫不皆然。有清入關以來，二百六十餘年，其間治世人材，炳煥中華，盛埒唐宋；而方外宗乘，亦極一時之盛。降及中葉浸衰，季世更屬式微，大闡宗風者，希乎其渺。良以國家多故，崇尚無人；慧命懸絲，幾乎一息。惟我皈依慈運慧公老和尚，潛修浙水，密行默化，守以誠樸，持以忍辱柔和，化以慈悲敬信。始也士女皈崇，繼也縉紳維護。居甬五十餘年，長幼尊卑，中外商賈，乃至勞動工役，無不知有皈依長老者。每一見之，頂禮問訊，供養如活佛。然其恭敬尊崇之心，發於中，形於外，不自知其膝之屈也。感化之誠，有如此者。且也人天密護，大用現前；開堂太白，戒徒萬指；說法七塔，法眾千僧。其得法入室者四十餘人，皆能建白，各擅所長。隨機應化者若干，開堂秉拂者數十，談經宏教者五六，精通禪奧者二三，其他建立剎竿、敷揚海外者七八，誅茅闢地、異類中行者尤多。噫！法筵之眾，何其盛也！法侶之勝，何其極也！和尚生於道光丁亥十月初六日，順寂於宣統二年庚戌八月廿九日，或者預示鼎革之徵歟？入民國來，其門人化及四方，若湘、若滇、若蜀、若陝、若閩、浙、蘇、贛、皖、豫、南洋、印土、日本、台灣，皆有法幢光明，是殆勝清末一叚光明乎！民國建始之法幢種子乎！異日者，法遍全球，化週海外，吾將於七塔禪寺法眾高人，企予望之。語云：「莫為之先，雖美勿彰；莫為之後，雖美勿傳。」其斯之謂乎？爰記其實而銘其塔。後之覽者，可讀作真身塔銘，可視作大光明幢。乃為銘曰：

　　維嶽降神　誕彼三楚　湘南潭北　朱氏巨族　厥生大德　豫章剃度　大菩提寺　潛修默悟　化緣甬上　說法天童　中興七塔　道化邳隆　中外信仰　緇素皈崇　靈山法侶　雨霈雲從　清朝民國　繼續興隆　化被海外　道播寰中　法燈晃耀　徹照無窮　光光回互　法法宏通　臨濟妙旨　踞地稱雄　慈力三昧　彌塞蒼穹　光明幢子　永曜浙東　分映沙界　如日之中

　　前清勅賜七塔報恩寺方丈慈運大師塔銘

　　前資政議員．簡任政事堂法制局參事．羅傑撰文

　　臨濟第三十九世，有法器曰隆安大師者，湖南湘潭朱氏子。初從昌明禪師披薙，受具戒於野禪聲和尚。已而徧參江浙善知識，普洽長老契其根利，為傳法印，遂以號為止念法門。久之，法席宏展，外護交崇，推主天童、七塔、萬善等寺。以清之宣統二年八月二十九日示寂於七塔寺，安骨於寧波太白山右。世歲八十四，僧臘六十有六矣。其未祝髮時也，嘗貿米湖北，道洞庭，為盜所掠。盜喜師魁梧有智略，昂然美丈夫，脅籍其黨，要以不義之利，否則必之死。師誓死不允，盜壯其志，自反所奪，且曰：「厥後朱某經此，有加害者，必罰之。」初蒞寧波，充接待寺苦役。時洪楊之亂，雞犬無存，住持等棄而先遁。寇至，謂師曰：「諸僧已逸，汝胡獨留？」對曰：「我非不欲求生。我去，誰侍佛香火者？心不忍耳。」盜義之，與以黃旗，且戒眾曰：「犯此者，殺毋貸！」當是時，全邑精藍焚劫一空，而是寺賴以無恙。難平，住持等歸，疑師恃功而戀，贈金速行，師一無所需而去。越五十餘年，寺主子孫衰落。典是席者，為其法徒。蓋亦天之報施善僧也耶！其卓錫天童、七塔也，甫駐天童，百廢俱振。未幾，大水，田淹橋裂，損及廟貌。雖旋規復，而檀越希蹤；重以吏紳阻行法會，停建水陸道場，四來苾蒭饘粥不繼。師口苦心誠，感孚學官，得弛前禁。自是禮佛者不絕於道，而衣單實賴焉。七塔寺者，唐季叢林，兵燹迭攖，宇圮僧散。雖有周氏母子苦行倡募，厥功未竟，賫願偕亡。師主是寺，貧邁天童，緇流聞風，來以百計。於是舉債新營，莊嚴諸佛，請藏佈法，宣戒度僧，信施日眾。水陸道場，同期競建，歲以為常。舊俗凡尸离者，攜眷入聚，茹葷款客，歌姬雜沓。師乃撰規痛革，肅肅至今，世稱七塔中興云。師字慈運，號皈依。生平為人，臨禍不怖，義利區明。住萬善垂二十年，艱難創復，大率類是。至其慈懷濟物，不訐不矜。在他人所不易能者，其次焉已。法徒四十餘人，或性相澄通，或專勤頂佛，或禪智默照。淨土趨心，僧俗欽愉。長方丈者，已過半矣，嗚呼盛哉！民國戊午秋，余供阿育王寺釋迦舍利，道經七塔。其弟子方丈僧晙等，述先師事狀，且曰：「方君延齡，嘗為先師建窣堵矣。今同門諸友，醵金廣造，請狀乞銘。」余既闡其大凡，用貞諸石，以告來際，乃為銘曰：

　　猗法王之苗裔兮　瀕險變而不懼　貪嗔癡不可毒兮　寺既完而退故　住禪侶翩其腹枵兮　感財施於功德　主樹與鳥共演佛音兮　神棲遲於西土　播巨德於茲銘兮　併住劫而悠久　四大倘其壞空兮　文與石兮何有　性無生惺惺其不滅兮　豈與質相者俱朽

　　慈運慧祖百歲紀念撮影讚

　　諦閑

　　十界一心　凡聖同居于法會　萬年七塔　主賓共聚於祇園　當慧祖百歲壽辰　作報恩千秋佛事　常光寂照　徹證心源　攜我迷流　同遊覺海　噫　法界藏身隨處現　虛空張口石點頭

　　大和尚岐昌法師六十大壽之序

　　董思曾等

　　大江以東，有崇壽寺焉。樞四明，鎮勾甬，居斗嫠上絡以持丑紐。寺之舊名曰棲心。明時遷南海之燈傳於此，顏寺曰補陀寺。外有浮圖七，俗又呼寺曰七塔。其曰報恩、崇壽寺者，則自寺慈運長老北取藏經而始名也。今之主寺者為岐昌師，年登六十矣。下元之日，其生辰也，里中故交以為盛事，將頂禮敬祝，爰貢一言以序之。師鄞人，少時祝髮於永豐菴中，為菴主安法師之再傳弟子。從讀邨塾書，過目輒不忘，同堂不之如也。稍長，學詩取法六朝，而端莊過之。書法宗趙，姿媚中有蒼勁氣。生平事佛，以名理取勝，上乘者採而發明之。若因果之說，則勿道也。性亢爽，喜與學士文人交。縱論今古事，永朝夕，不少厭。好遊，之楚，之蜀，之吳越，足跡半天下。名山大川，久深閱歷，獲於心者多，見於道者宏，修於己者真，信於人者實。以故隱居斗室中，而名之傳於外者，無論識與不識，莫不嘖嘖稱之曰岐昌師。宣統庚戌，崇壽寺慈運圓寂。主任之人，經大眾開議，僉云非師不可。師亦以慈運長老為付法師，情不得卻，如所請。進院之日，送者塞途，道路觀者共贊歎而羨其賢。夫崇壽寺為勾東巨剎，飛錫掛單，僧人眾多。一食約盡粟數石，而榖冊之所有，又僅僅無幾。量入為出，溢出甚巨；苦心焦慮，維持少策。爰大開道場，廣延壇越。師取信於人久，聞風麋集，堂為之滿。事後，而所得纍纍矣，此非孳孳者比也。蓋舍是不足以搘拄常住耳。至於復湮沒之故迹，新澷漶之舊觀，可仍者因之，可除者革之，無侈於前，無廢於後。此瑣屑之事，尤不足為師殫述也。前清變法，創學校以化僧徒。民國肇基，立佛教分會以襄理大事。夫釋家凌夷，於今有年，一經有力者之振作，而大發其光，俾窮鄉間古菴舊院，得以信教自由，不為人所佔奪者，非師之力，焉得而至此？余等多方外交，或潛修一室，不予人相近；或奔走風塵，不知老將至。求其行止有定，動靜有常，而執適中之道者，曠觀沙門中，殆難其人。而師則巍然一老，表正眾界，溫而厲，寬而嚴，垂暮精神，依然少壯。天留此靈山壽相，為法門生色，是亦西聖一綫之繫也。故大書之，以為大千之世界告。

　　中華民國二年，陽歷十一月中旬，宜壽之辰，方外弟董思曾、謝行溎、張世謨、姜永賡、陳冠雲上頌

　　岐昌老和尚八十冥壽啟

　　太虛

　　寧波七塔報恩崇壽寺，岐昌老和尚，乃太虛之授經師也。本年夏初，展禮授經故居永豐寺，距師圓寂垂十年矣。寺由師再傳法孫妙安住持，已煥然一新。求師之手迹遺文而不可得，為悵然久之。頃師之法子，七塔寺方丈本舟和尚等，以十二月二日，即古歷十月十五日，為師八十冥壽之辰，將於七塔寺禮佛稱慶，囑為文以彰先德。顧太虛雖以八指頭陀之介，親炙於師者幾二年，亦祇識得師無疾言、無遽色，溫文爾雅、恭穆淵懿之品德而已；於師生平事迹，殆茫乎其未有知。無己，姑摭采所傳聞者以述之。師，鄞縣東鄉錢氏子，幼作沙彌於永豐寺。讀書塾中，與故邑紳董淡生等同窗，咸歎為弗如。詩文學六朝而能端莊，書法趙松雪而姿媚，中有蒼勁氣，故甬中文學士，靡不推重。具戒後，與八指頭陀諦閑法師等為友，乃於宗禪教理，亦深入玄奧，尤擅音聲佛事。遜清光緒間，川湘蘇皖、遙及晉冀之修建水陸道場者，皆禮聘師為內壇正表。師以之遍遊長江、黃河流域。朝四峨、五臺，登覽衡匡、金焦諸勝。若夫普陀、雪竇、天台、天竺、天目、天童之近在浙東西者，更不待言。因此遐邇識與不識，皆慕水月法師名。水月，乃師之別號也。余固知名佛教緇素之詣四明者，必造訪師居；師乃能潛養斗室中，遍參當代之善知識，德望亦以日隆。師一生功業之犖犖大端，首為輔佐且繼承慈運老人之中興七塔。七塔舊名棲心，明時分南海之燈，曰補陀寺。至清季，頹廢已久。師既嗣法慈老，以慈老自天童、雪竇退而住持七塔，新立叢林規制，僧眾雲集，饔餐維艱。師既慨然斥永豐寺所有田，充七塔齋糧，於是七塔寺始稍有恆產，漸蔚成與天童、育王鼎足而三之一大剎。宣統二年，慈老示寂，顧其寺內既絀財，而外又多故。慈老嗣法數十人，咸以為非師不足繼承慈老，以竟中興鴻業。師不獲辭，搘拄其間者數年，遂安奠七塔之基石，迄今蒸蒸日上而未已。次為輔佐且繼承八指頭陀之護弘佛教。光宣至民初間，八指住持天童，適值全國提僧產、興學校之風起，時各地設僧教育會，為護持教產、弘揚佛化之圖。八指身任全甬全浙以至全國之重，而根據地之寗波，則多藉師臂助。民元，八指辭世，寧波之僧教育會，改組為中華佛教總會分部，既舉師為之長，凡七八年。今甬佛寺僧業之盛，冠全國者，師與有其力。而寗波之佛教孤兒院及三寶經房，亦師之手剏而垂續迄今者也。師詩筆俱富，而書扎尤精妙，身後竟蕩然無存。使今日已無可徵錄以傳後者，斯則最堪遺憾者也。第師之學行粹美，德業俊瑋，固昭然照耀丹山赤水間，當與如來寂光同其金剛不壞，豈惟足以壽世而已哉！

　　民國二十二年十月二十五日，受經學人太虛拜撰

　　僧晉首座禪行略

　　無住

　　師法名宏賓，字僧晉，湖南永興縣宋氏子。父忠仁，母李氏，禱白衣大士而生師。師生三歲喪父，貧不能就學。稍長，聞里人講《孝經》及古人嘉言善行，好之；浸及佛典，乃大好之，遂翛然有出世想。年二十，請于母，詣南嶽極樂堂，禮覺否上人為師。默庵法師，其師祖也。默公以宏法名東南，門風高峻；師以失學故，艱于講習。默公曰：「捨俗出家，或禪，或教，或苦行，爾宜自擇其一；反是者，非吾徒也。」師毅然請以苦行自任。旋受具于祝聖淡公。逾年，禮金錢碧公，請問苦行如何？碧告以百丈「一日不作，一日不食」語。師自是確守其說，至老不敢自佚也。光緒辛卯，禮普陀，遂留七塔。時慈運老人自天童移主七塔，年六十餘矣，襤褸啟山，昕夕無暇。察師真實，付以法印，旋委管鑰。自是以常住自任者四十餘年，所歷胼胝拮据，不可殫述。光緒戊戌，兼任銅盆浦白龍庵住持。寺殘廢已久，至師乃亟謀力興。經營十餘年，大功方竟，巍然為鄞南名剎。民國丁巳，忽燬于火，師號痛自責。善信感動，爭醵金重修。師擴其制，而輪奐乃逾于前，乃易其名為龍聖寺。師雖致力于白龍，而精神常注于七塔；盡以生平撙櫛所餘缽資數千元，助七塔齋糧。師自奉極約，粗衣淡食，終歲不耗一錢。雖疾病不御醫藥，而急公則不惜巨款，大率類此。七塔自慈祖中興，嗣為住持者多法門英俊，故久益熾昌。師以資望功績，數被推為住持，皆峻拒之。而擘畫大計，實總持于師，隱若長城之寄焉。門下剃度者五，多不壽，惟式堂今為鎮海普慶寺住持；于七塔歷任都監、監院，勞績最著。得法者五：德軒，重興水月寺，後於小白嶺誅茅開山，結德雲精舍居之。為七塔監院最久，又嘗為天童監院。其淡泊任勞，綽有師風焉。指南，現為七塔寺住持，事蹟另詳。法舟，今為上海心安寺住持。見雲，為鄞東雲龍寺住持。妙禪，為杭州開元寺住持。自師以苦行助慈祖興七塔，門下皆效師行持，故諸方多請為住持。廿五年秋，師壽晉七十，法剃徒等為師營壽塔于小白嶺德雲精舍之右，明年刻石而銘之，文多，不錄。

　　蓮生法師傳

　　林德祺

　　法師，湖北夏口縣人，俗姓劉。自幼聰穎，有宿根。年甫八歲，依夏口關帝廟崇道法師為沙彌，法名果增。其師課以文字，過目輒成誦。高僧見之，僉謂異日必能大弘法教。師亦昕夕自勵，無或怠荒。七年後，度為比丘。是歲仲冬，受戒于夏口歸元寺，法名湛然。潛心經典，不遺餘力。暇則精研岐黃術，以奉行我佛救世本旨而濟眾生。又七年，朝四大名山，遍歷南北諸省，訪師問道，風餐露宿，備嘗艱辛（晚年痰疾，蓋潛伏於此云）。旋住錫於鎮江金山寺。年三十有二，至鄞，入七塔報恩寺，受皈依老和尚法，更名宏涌。於是精參內典，深悟上乘佛理。四明，文物之邦，士夫多信三寶。七塔寺為著名古剎，問經旨者，戶外屨常滿，師輒善為講授。且工書畫，與都人士益相契。平時佐皈依老和尚重整寺規，以中興佛門為己任。光緒甲午，年三十有六。師以城市喧囂，不適淨修，移錫城西集士港廣善寺。寺無恒產，破屋數椽，聊庇風雨；青燈古佛，景象蕭條。師則茹苦含辛，廣行方便。善男信女染病，來寺求診，靡不為之悉心調治，而力卻其酬；赤貧者且饋藥餌，蓋本我佛慈悲之旨也。由是病者紛至沓來，不遠千里。或住寺中，師輒以佛法相點化，俾清心而寡欲，則攝生而保身。聞者感悟，指不勝摟。事後或就寺布施，以結善緣。數十年來，廣殿宇，添佛像。鄉僻小寺，煥然一新，且具大叢林規模。非師之以善化人，曷克臻此？附近俗家子弟，有敏而好學、無力求深造者，輒助以資，俾成大器，受惠者亦歷歷可數。愛護老弱疲癃之僧侶，更覺無微不至。近年擬募化齋田數十畝，以充寺產；迺于民國十八年仲春某日示寂，所願未遂，惜哉！彌留時，神志清明，異香滿室，口宣佛號，詎不異歟？俗壽六十有九，僧臘六十有一。涅槃以後，遐邇僧俗，念師生前韜晦，僻處鄉陬，佐如來以闡教利生，而活人無算，其出家之雄乎！屬余傳之，以為真實修行之模楷云。

　　澹禪和尚塔銘

　　大壑

　　有魁梧奇偉之姿，必具經綸拔萃之行。故我佛釋迦，相好無倫，而說法利生，亦不可思議。證之歷祖，比比皆然。《法華》深譚，莫過十如，而首揭櫫，即曰「如是相也」。以是觀之，形好一端，盍可忽乎哉？澹禪和尚者，即俊偉大人之相也。諱宏緒，別號誅道人，定海金藏薛氏子。母孕師時，夢行脚僧托宿。師誕之後，志行邁於常兒。七八歲時，蛸飛蠕動，微生之物，悉知愛護。間有僧侶過門，師必牽裾弄袖，樂與攀談而莫能釋焉。有識者知師性之所近，且曰：「此兒非薛氏之千里駒，乃佛門之大龍象也。」年方志學，見東隣少婦染病忽卒，即慨然曰：「世相無常，一至於此；吾若不他謀，將何異於是耶？」棄俗之心由是決。哀白於母，母憶其托胎之朕，知有夙根，許之。詣里中普濟寺松公上人乞度，上人窺其六根端秀，形貌異常，他日必為法器，欣然諾。薙髮之後，佛前執掃，誠懇端莊，如事生佛。繼為授戒，聞闍黎訓誨律範有戒殺等條，始恍悟幼時護生厭殺，及母言夢僧投胎，蓋有由矣。師秉戒後，洞識開遮，精持梵行，秋霜冬雪，無以喻之。雖多年耆宿，一見而敬且憚焉。未幾松公圓寂，眾遂公舉住普濟寺。經營未久，山門增輝，遠近善信，翕然嚮化。嗣聞雪竇慈公為當代宗匠，卓錫甬江，棲神七塔，法輪大轉，海陬馳名；羨道之心，油然勃發。遂躡屩擔簦，趕趨百里。一至席前，即叩道要。慈公知為不凡品也，語多激發，命入禪堂而參究焉。師精進心現，晝夜不懈。一日，聞擊板聲，豁然有省，始識慈公之道越尋常，名不虛也。次日，陳述所見，慈公笑而領之曰：「住行向地，同悟此體。而位位修證，功用相差，不啻天淵。縱如大鵬，一舉九萬，而中間尋尺，亦自歷然。爾宜深修極證，莫作得少為足人也。」遂授心印，錄副寺事。無何，慈公入滅，及門諸子，惟師道貌兩俱逾恒，顧命繼席雪竇。師面承屬授，銘感殊深；力擴前規，大興土木。而舉世絕無之說法堂，煇煇煌煌，嶐嶐崗崗，高矗雲際，有若與天人而爭麗也。前後殿廊，凡稍圮者，次第重建，巍然為一代中興主焉。厥後如京師請大藏，供奉崇樓，以表一寺三寶具足。清皇嘉悅，特賜紫衣。人中之榮，法中之盛，至此殆蔑以加矣。嗚呼偉哉！八年仲夏，驟示微疾，語諸子曰：「吾機薪已燼，應火當亡。爾等宜知人命無常，出息不保，努力加修，資粮備足。吾一生修造太多，緣念過甚。到此風刀解體之時，定力缺乏，頗有不自由在。爾等及早圖之，莫作墮宗風人也。」言訖，奄然而逝。世壽五十八，僧臘四十餘。余曩遊名山，一涉雪竇，初到法堂，驚未曾有。再覩師像，拍案稱奇。問諸淨侶，曰：「斯堂即斯人造也。」嗚呼！殆所謂貌行相符者歟？至若師之遊藝，工行草、精點染，寸縑尺素，重若拱璧。是年某月日，寺眾瘞師於寺之東南若干步。門人朗雲、性菴等，均余舊好，以師之行狀相屬。余不敢以譾陋辭，謹將師之犖犖大者，詮其次第，勒諸貞珉，光耀未來云爾。銘曰：

　　雪山千仞兮　中有至人　瑰貌琦行兮　罕與其倫　精持梵綱兮　皎若冰霜　悟道甬江兮　毛骨清涼　法堂崇嶐兮　高若天隣　三藏供奉兮　尊越七珍　末後垂範兮　如遺環漿　藻翰游戲兮　寶逾旃香　衰世執頑兮　單鳳隻麟　吁嗟茫茫兮　誰知師因

　　道階法師行述

　　邵章

　　距今二百年以上，閔忠寺改為法源寺，傳天下僧徒千佛大戒，迎文海法師於江南寶華山，繼法席，闡宗風，十傳而至道階。道階生當清季，佛法中替，廢寺興學之說蠭起；道階集緇白之流，以一手障之。余之來京師也，識道階久。迄乎戊辰之夏，京師瀕南遷矣。道階航海求法於印度、南洋之間。臨行與余握手為別，庸詎知道階之一去而無東歸之日耶？按略。師諱常踐，道階其字也；號曉鐘，別號八不頭陀。俗許氏，湖南衡山人，生於清同治九年，庚午七月十五日。幼讀書，成童即茹素。光緒十五年，二十歲，出家，禮衡州東一堂智勝寺真際為師。冬，從耒陽金錢山碧崖律師受具足戒。次年春，即聽律師講《法華授手》。一日三座，五閱月始畢。夏囘衡州，瀕行，乞律師指示了生脫死法，遂授以「狗子無佛性話頭」。參究半載，因禁語坐禪七，得一入處。請律師證明，謂此是入手工夫，稍有相應之象；再坐七日，方有消息。至六日，忽心地開朗。質之律師，謂是暫現之境，亦未了當。再用工夫，自有著落處。未幾，改住岐山仁瑞寺，與田靜、覺明二長老參雲門桃花及古來大善知識話頭。次年，詩僧寄禪（即自號八指頭陀者）來山坐禪七，便請開示，遂參「念佛是誰話頭」。經四七日，聞禪堂開靜木魚聲，覺身如雲飛，心如月朗，半日絕無妄念，一段白光，照徹無礙。寄禪勸入關，謂抱著話頭不輕放手，自有打成一片時。及入關二載，心中開大悟境八次，小悟境數十次。暇則看經，而各宗教觀尚未深究。次年春，南嶽默庵長老來書云：「參禪與教觀皆宜深究。吾老矣，傳未得人。俟汝出關，盡可傳授。」遂從默公閱大藏經，學台賢慈并律、禪、淨各宗奧旨。一日坐次，默公云：「今之山河大地高下不平者，實是我心不平；若心平，一切山河大地皆平。」隨默公語聲，得大徹悟。回顧禪教諸宗典籍，廓然一貫。口有所辯，如流水之莫禦矣。先是出家時，立有四願，曰十年讀書，十年治事，十年注書，十年念佛。光緒二十一年，二十六歲，出家已踰六載，遂開講《法華經授手》於衡州西禪寺。學徒盈室，日講不暇。旋在永興縣龍角山講天台教觀，并注《心經玄義》詳略各一卷證之。默公呵曰：「注書一事，談何容易！古人數十年用心，只得一二部，便將大藏全書理事融成一貫。如天台、清涼、永明諸大老，輒數十年後方事箸述。汝年未及，言不足法，自宜將平日戒幢高立，行解相應，禪教相融，不立一字，不舍一字。在行止坐臥處，揚眉瞬目處，見個明白，左之右之。俟純淨光境現前，毫無間斷，其時方可下筆。此則事事皆是，否則事事皆非。戒力不堅，龍天不護；即著書行世，亦是世間狂慧，與了生脫死全無關屬。出家為了生脫死而來，若不詳參及此，轉眼無常一到，如落湯之蟹，又空來一次矣。」師聽畢，毛骨為悚。每日祇靜默看經，不敢他涉。二十七歲，總理衡州羅漢寺戒壇，為教授師。二十八歲，總管西禪寺修造，並戒壇為教授師。二十九歲，總理鴈峯寺戒壇為教授師。三十一歲，為南嶽上封寺戒壇教授師，又為培元寺教授師。冬受請為金錢山住持。三十二歲，在寺講《彌陀要解》及《二時課誦》，凡九十日。冬開壇傳授千佛大戒，得度僧眾三百餘人。三十三歲，為永興縣西竺庵戒壇教授師。又因建造大殿山門，需資綦巨，募款浙江，受寗波天童寺請，講《彌陀便蒙鈔》。三十四歲，受寗波七塔寺請，講《成唯識論》。冬回金錢山傳千佛大戒。三十六歲，又受天童寺請，講《法華經》。三十六歲，復在天童講《楞嚴經》，聽者千餘眾。自光緒三十一年至三十三年，在此三年內，既發起為金錢山請大藏經，又為保護各地寺產計，協助寄禪創設杭州、寗波、南京、湖南各佛教教育會。嗣矢志周遊印度求舍利，經南洋羣島，如檳榔嶼、新嘉坡、緬甸、錫蘭等處，得玉佛六尊，佛牙、佛骨各一尊，貝葉經一函，舍利一瓶（都四十八粒），經年返國。三十四年，年三十九，入京師請頒大藏經。時頗欲遁迹雲山，踐十年注書之誓；而為清一長老力挽護教，謂雖有光緒丙午保教之諭，然各省教案疊起。非在京師建立佛法，不能盡護教之責。于是登五臺山，燃頂香九炷，立四大誓：「一願保護天下佛像不毀，我願即了，否則盡命不退。二願保護天下寺廟不毀，我願即了，否則盡命不退。三願保護天下寺產不毀，我願即了，否則盡命不退。四願化導天下人民不駡僧徒，我願即了，否則盡命不退。」宣統元年，清公為引緣，接北京弘慈廣濟寺志果老人法座。秋，大藏印畢，回金錢山傳千佛大戒。次年春，受衡州南雲寺請，講《彌陀疏鈔》。夏，盡辭湘省傳戒講經事業及金錢山住持，一心北上護教。時志果移座法源寺，遂在弘慈廣濟寺立僧自治研究會。又與李翊灼等數十人，立佛學研究會於象坊橋觀音寺，講《大乘起信論》，募設佛經流通所。三年夏，受龍泉寺請，講《大乘起信論義記》，凡九十日。旋發起中央佛教公會、佛教僧林會。冬，志老退位，即由僧錄司呈內務府，奏請欽定為法源寺住持，年已四十二矣。民國元年秋，立佛教會於法源寺，寄禪為總會會長，師為機關部理事長。僅九日，而寄禪圓寂寺中，師親送靈骨回天童安塔。二年夏，與嚴復、梁啟超、王式通、孫毓筠、羅惇曧等數十人，發起佛誕二千九百四十年紀念大會。會期七日，大眾欣贊。復受七塔寺請，講《楞嚴經》。冬，回金錢山傳千佛大戒。三年春，回法源寺創辦法師養成所，成就學僧二十餘人。四年秋，接南嶽祝聖寺住持。冬，為耒陽雲山天中寺教授師，又為羅漢寺教授師、清涼寺教授師。五年冬，在祝聖寺傳千佛大戒，又接羅漢寺住持。六年夏，在寺講《法華經授手》、接花藥寺住持，又受北京宛平縣選請為天寧寺住持。七年，受南京毗盧寺請，講《楞嚴經》。八年春，在法源寺發起：為歐戰陣亡將士建三年普濟水陸道場。夏，在羅漢寺講《法華經授手》。九年冬，傳千佛大戒，接天中寺住持。仍回法源寺主修《續高僧傳》，三年成書六十卷。十年春，領北五省災民數百人，在京師周城募化三日。又為佛教籌賑會總務長，領災民代表數十人，往江浙普陀等處募集賑款。夏，在七塔寺講《梵網經》。冬，回法源寺傳千佛大戒，並作圓滿歐戰水陸道場。十一年，復在天中寺傳戒。十二年春，約熊希齡、廖名縉、王式通、莊蘊寬等，在法源寺發起二千九百五十年佛誕大會。會期二十五日，感化世俗，更勝於前十三年在法源寺傳千佛大戒。冬，在寶慶點石寺傳千佛大戒。十四年秋，赴日本東亞佛教大會，舉為副會長，周遊日本、臺灣。十五年夏，在弘慈廣濟寺講《法華經》。冬，又在點石寺傳千佛大戒。凡此皆在我土之卓卓可紀者。迨十七年秋，師年五十九矣，重發大願，遊印度南洋各地，考尋佛跡，搜譯遺經，以期回國後宣揚大化，利益羣生。不幸功業未竟，於本年二月初一日圓寂於南洋怡保三寶洞。世壽六十有五，僧臘四十有六。總其生平住持道場八處，傳大戒十一壇，講經十四座，各大剎戒期任教授師二十餘座，設維持佛教會及創辦教育共十處。其他特殊靈異事蹟，書不勝書。噫嘻偉已！余於辛未之夏，南遊金陵，宿寶華山隆昌寺，禮銅殿，觀石戒壇，穆然於誌公之遺風，與文海之勝跡，誠為凡僧寺戒律發源之地。故傳戒莫盛於寶華，而旁衍於法源。雖藉世間法之宣揚，要為夙緣所定，不可强也。道階承其緒而光之，適當毀寺滅法之交，其艱苦殆有百倍於文海者；而卒能本大無畏之願力，使危者復安，傾者復正。固宜人天共仰，垂聲稱於無窮。惜乎其晚年之宏誓，有所未踐也。昔元明間，覺源禪師住持金陵天界寺，洪武三年奉使西域。行一載，至僧迦羅國，國王館師于佛山寺。未幾示寂，五日顏貌如生。王大敬歎，築壇荼毗之。有白烟一道，上燭於天；舍利不可勝數。金華宋潛溪先生為其衣塔銘。師之行跡，毋乃類是。余不文，重其法孫梵月之請，爰徵其行事，與夫關係于法源寺者，告之世人焉。

　　建國二十有三年，歲在甲戌，仲秋之紀，古杭邵章撰

　　道階法師行解相應，清末以來，巍然為佛門泰斗。其于維持佛法，關係至大，功績至偉。此文敍述詳盡，其言少時用功得力處，更為真切。不惟大筆如椽，抑且深入法海，晚近以來巨製也。惟道公以宣統庚戌來甬，留住七塔者數月，得傳慈祖法印。嗣于民國丙辰復來甬，留住七塔者又數月，且開講《楞嚴》法會。庚午，法門敦請來續祖席，時方駐錫南洋，不克來甬。凡此，文皆未及，故謹注于此，以誌與七塔關係本末云。(指南謹注)

　　智圓禪師藏真壽塔銘

　　陳寥士

　　師名弘一，字智圓，譜名普達，號了悟，別署真常，湖南衡陽人。俗姓譚，父諱香芸，母袁氏，育子五女二，師其少子也。師生于清同治十有二年，癸酉閏六月四日。自幼不食葷饘，喜匿就僧人。讀書，目數行下。年十二，母氏因難產棄養，悲慟逾恒。癡心自思，如何能免此厄，輒用惘惘。翌年入衡州吉豐泉肆學業，與同學梁交綦篤。閱《唐傳西遊記》、《香山傳》等書，心大感動，嘆曰：「欲求長生之道，非山深林密、虔心修煉，安能成就乎？」嘗與梁窮究其理，娓娓不倦。每中夜，就肆中人熟睡後，輒潛起趺坐，終年不懈。年十五，由梁導遊羅漢寺，見明果心老和尚，如有夙緣。告以佛之從弟難陀尊者出家因緣故事，即動出家之念。潛赴衡山覺海寺披剃為僧。彌月之後，始被家人偵悉，勸令回家。越五年，復潛往湘陰達摩山，依明果心老和尚，再度披剃。旋至南嶽上封寺，從寄禪安老和尚受具戒。次年，隨度師赴湘陰之神鼎山披閱龍藏，並受覺意三昧坐禪方法；誦《楞嚴》諸經，始覺前念滅、後念生之旨趣。越三載餘，赴長沙總佛寺晤因靜長老，授以瑜伽觀印之法。翌年，與西竺普悟等同謁九華、普陀諸名山。旋至四明七塔寺，慈運老人見而大器之，授以法印，留寺中，迭任監院、知客、糾察各職。後十餘年，鄞之施祥寺、方廣寺、寶嚴寺、寶福寺，餘姚之隱雲庵，均聘師兼住持之職，一意宏法，十方稱頌。清宣統元年，佐戒師寄禪長老創設寗波僧教育會。入民國後，組織中華佛教總會，及鄞、慈、鎮、奉、象五縣分會，保產興學，為之樞導。其所設僧氏小學各一所，至民國六年，邀請諸山會議，改為寗波佛教孤兒院，選岐昌和尚、陳屺懷居士為院長，而師總其成。又三年，任七塔寺方丈，建玉佛閣，寺之規模益形壯闊。任滿，回施祥寺，復建觀音閣、方丈殿、淨業堂及兩廊禪房；同時任佛教孤兒院常務董事，三寶經房經理。復就寺中創辦大乘佛學社。嗣又改辦明心實業公司，製軟蓆草墊，出品精美，亦濟貧惠工之意也。厥後歷任寧波市佛教會、鄞縣佛教會及浙江省佛教會主席委員，中國佛教會常務委員。民國二十一年，力與政府交涉，收回鄞縣都神殿舊址，奠定佛教機關之基礎。他如創辦永明小學、覺民小學、覺民民眾夜校、中西醫施診所，並建覺民校舍。凡百興造，不勝條舉。度世濟人，力之所逮，惟恐不赴，其勇猛精進有足多者。剃徒八，法徒十二，皆一時龍象。二十四年冬，營壽塔于鄞東童嶴庾山之巔，額曰藏真，時年六十有三矣。既蕆事，屬余為之銘。銘曰：

　　是為真常大師藏真之塔　大慈大悲　拯眾生于苦厄　昔孔子謂不知老之將至　是語也足以銘師之禪德　後之人兮過庾山而瞻拜　永保其圓覺之宅

　　僧晙老和尚傳

　　溥常

　　僧晙長老，籍居湘省郴縣，法名宏燦，滿清同治年間人也。時年二十四歲，厭世心切，偕堂弟僧晉投覺否大師薙髮，福嚴寺受具足戒。親近默庵老法師座下（為嫡親師公），聽講經義，有所心得，募刊《楞嚴易知錄》行世。祝聖、羅漢等諸大名剎，充當綱領要職。其為人剛正，處事嚴厲，時號「僧晙鉄匠」，有似南華智昺禪師，叢林中人呼名為「昺鉄面」也。自後參訪長江一帶名山大剎，朝普陀，禮觀音；轉來寧波，卓錫七塔，為慈老人所器重，授受心印。當時老人一志創造，臂助需人。及余朝山來此，道階法師講《唯識論》，自真和尚代理住持，相見如舊相識，有知遇之感。光緒三十二年，余由日本回國，過天童，留閱藏經，亦蒙老人授記。諸兄弟輩雍雍肅肅，歡聚一堂，均以常住為己任。會有豪富齋主作福葷食，自老見之怒，拋棄於地，人號之曰火神。晙老一見不守清規者，舉手便打，人稱曰鉄匠不錯。七塔規模日加清嚴，四方衲子雲遊往來，道風於以遠播，足與育王、天童古剎並峙，皆諸兄弟輔治之力。林下參學者，皆知是寺有鉄匠、火神之名也。民國七年，晙老為七塔主席，建造慈祖塔院，改修天王殿，煥然一新。是時見余由南洋回，住持事將告退，相約同上湖南。晙老先去，再任岐山仁瑞寺住持。於民國十一年五月十九日溘然西逝，世壽五十有九，築塔於南岳廣濟寺右。法嗣二：寬明，潮江寺住持；鉅鏞，法王寺住持。法孫二：能輝，回向寺住持；新山，在本寺。剃徒二：勛明，地藏殿住持；道明，在祝聖寺。法姪寬明，於坐談間謂予曰：「師叔與吾師相交厚，今修寺志，何不於吾師之行狀，發揮片言隻字乎？」余曰：「唯！自愧年老心弱，此亦義所不容辭。」自余主持是寺以來，常以未得鉄匠、火神再世為憾。追念故舊，因濡筆為之傳。

　　道亨和尚傳

　　諦聞

　　師，宏達其名，道亨其字，湖南衡陽清泉縣陳氏子也。幼習商，有異秉。喜聞善言，尤躭禪悅。年弱冠，投衡州東一堂智勝寺，依真際禪師披薙。拾薪汲水，侍師頗摯。八指頭陀闡毘尼於衡州羅漢寺，遂受具焉。出堂後，往南岳參默庵。老法師一見，知非凡器，教以止觀法門，復傳曹溪微旨。自後芒鞋竹杖，周遊名山，遍訪宗匠。旋詣七塔，親近慈公，朝夕參究，精進不怠。慈公觀其語默動靜，迥異尋常，因厚遇之，授以心印。繼在白衣寺僧教育會任要職多年。後往天童叩禪機於八指頭陀，深有契悟。已而被請為該寺綱領要職，管理出納者數載。洞澈因果，秋毫不苟。珍視伽藍物如掌珠，眾皆敬憚之。後返七塔銷假，亦被堅邀襄理常住。師一日喟然嘆曰：「所事非本分，出家豈為是耶？」遂辭職，回至南岳祝聖寺，潛心自修，宵旰不輟，兢兢以己躬大事為務。民國三年，被神人雙選，任七塔住持。內肅清規，外嚴佛事。增造齋堂、雲水堂、大寮等，建設殊多，功績逾恒，一時稱為法門特色。門下法子一人：明校，現住持慈谿飯佛寺，兼任七塔監院。剃徒一人：圓成，現任七塔客堂要職。皆富于參學，為法門所器重者。民國七年，師圓寂於七塔寺，瘞靈骨於天童青龍崗冷香塔院云。

　　常西上人傳

　　陳寥士

　　上人諱常西，法名宏宗，字真如，湖南衡陽人，俗姓劉。幼具異稟，夙根未昧。年十九，詣衡山南峯寺出家，師事妙相禪師。旋受具戒于南嶽祝聖寺。時默庵法師為教授，獨器重之，令任職寺中。既住衡陽羅漢寺，復遊粵東白雲山，宏襄佛事，所至有建樹。光緒甲辰，浮海至普陀山禮觀音大士。抵鄞，留七塔寺，受慈運長老心印，為報恩堂第四十二支正宗。其隨默庵法師住大善寺也，勞績最著，民國初元遂被推為住持。既滿任，與道階法師朝五台，留舊都法源寺。未幾南返，仍拄錫七塔。歲癸亥，任住持，三年後退居，虔心淨土。日誦佛號五六萬聲，旦夕頂禮，十餘年如一日。以民國二十五年丙子，十二月十三日端坐圓寂。世壽六十有九，僧臘五十，焚化後，瘞骨於庾山嶺普同塔。法徒戒恆等九人。

　　贊曰：自白馬馱經，佛教東漸，薪火緜延，代有名德。迄至輓近，沙門人數之眾，以江浙為首屈；而浙東名剎，號稱尤盛。七塔慈祖，蔚然為中興巨擘。座下高僧，法脈宏展；常西上人，其一也。壯歲輪蹄南北，投老苦行虔修。其枯澹純美，卓然為浮屠氏表率，有足多者。余經世多憂患，常詣上人證禪理，忽忽得懸解。別幾何時，竟以寂滅聞。執筆悽然，次其行藏傳于世。

　　圓瑛法師事略

　　王浩然

　　法師諱宏悟，號鞱光，原籍福建古田，吳氏子。其母禱觀音大士而生，生時室有祥光。自幼聰穎非常，鄉黨目為神童。十九歲棄儒學佛，二十歲依鼓山湧泉寺妙蓮地華律師受具足戒，二十四歲參常州天寗寺冶開長老，有省。偈云：

　　狂心歇處幻身融　內外根塵色即空　洞澈靈明無罣礙　千差萬別一時通二十六歲參明州天童寺寄禪敬安師，禪師甚器之。二十八歲嗣七塔報恩禪寺、慈運靈慧老人法。三十一歲開座講經。三十二歲住持鄞縣接待寺，重興古剎。民國光復後，涉俗利生，創辦寧波佛教孤兒院、泉州開元慈兒院。重興開元寺、福州法海寺。住持閩侯縣大雪峯寺、林陽寺，鄞縣七塔報恩禪寺、天童宏法禪寺。時以國家內憂外侮，惄然憂之，有聯云：「出世猶垂憂國淚，居山恒作感時詩。」民國十九年，佛教多難，發起組織中國佛教會，主持會務六載。講經海內外垂三十載，著述宏富，有《圓瑛法彙》、《經論講義》十餘部行世，緇素多沾法益。有國府林子超主席、戴季陶院長、林璧予部長、張詠霓部長各要人為之序。並有《一吼堂詩集》，恒以詩說法，善能啟發人心。浩然為法師信徒，見聞所及，略記於是。

　　送圓瑛法師主持報恩禪寺法席序

　　楊樹莊

　　夫學佛乃豪傑所為，出家本丈夫之事。若非久培德本，宿具靈根，豈易擺脫紅塵，誕登白社耶？爰有圓瑛大和尚者，法門龍象也。幼懷貞敏，學富五車；長悟妙明，智通三藏。到處隨機施化，一朝乘願再來。以堅固心，宏法南洋羣島；出廣長舌，談經北部燕京。宗說雙通，緇素競仰。本我佛慈悲妙行，創孤兒院(寧波佛教孤兒院、福建泉州開元慈兒院)而教養兼施；念先哲建設苦衷，興僧伽藍(重興鄞縣接待寺，閩開元寺、法海寺)而禪講並重。吹無孔笛，彈沒絃琴。棒喝森嚴，於開口不得處說法；機鋒迅捷，於下手不得處施為。接引宗徒，提攜學者；法緣溥洽，道化崇隆。和尚其出家之雄乎！故能運慈悲、佐定慧，如來以闡教利生也。邇者人神雙選，龍天推出，為七塔主人，續報恩法脈。將見高提祖印，振刷佛教精神，大展宗猷，為作人天眼目，即請圓瑛大和尚喝正。蓋聞具一切智，如來所以稱尊；得三摩提，菩薩故能入世。智悲並運，真俗等觀；為巨夜之明燈，作迷津之寶筏。至矣哉，佛教之有裨於世道人心也！或謂近於消極，但求出世；此實未達深源，詎為確論？夫釋迦闡平等慈悲學說，人我一如，視大地眾生皆如一己；亡身救世，捨己利他。如地藏云：「眾生度盡，方證菩提。」其積極為何如耶！即質之革命主義，曰犧牲個人者，即捨己利也；曰益羣眾者，即利他也。則佛教又何嘗不適合於潮流？惟在乎善用與不善用耳。如我圓瑛大法師，應機示現，乘願再來。丱歲窮經，志綜百家之學；華年入道，心超六欲之天。撥草瞻風，擔囊負缽。初參本來面目，洞明直指之宗；次研圓頓教乘，復得見月之益。由是建法幢於處處，破疑網於重重。宏法為懷，利生不倦。創恤孤之院，泉甬諸孤賴其生；成設療病之局，閩侯貧病蒙其救濟。曩者太白爭迎，去歲雪峯公聘。其道學感人之深，有如此也。東津七塔報恩禪寺，為法師得法祖庭。前則公舉住持，時在南洋講經，力辭不赴。此次時機既熟，人神雙選；羣情慰悅，四眾懽騰。鈞等誼關桑梓，有不能已於言者，乃為頌曰：

　　得正法眼　主梵王宮　衲子雲集　萬派朝東　頻施棒喝　啟瞶發聾　心燈續燄　丕振宗風

　　圓瑛大法師榮任七塔寺方丈誌慶

　　髮弟(陳鈞　王建三　辜耀德　陳伯臣　章銜青　丁則餘　許道生　陳錸　歐陽軫　蔡維符)仝謹頌

　　溥常老和尚七秩大壽序

　　曹作昭

　　無泥則通，有泥則塞。通則不凝滯於物，而能壽世壽民。晉釋惠遠集緇素百二十，有三人結白蓮社。其間譽望尤著者，如劉遺民、周續之等，為當世推重，號社中十八高賢。所謂墨名而儒行者，非與？晉謝靈運，才學為江左冠，而負才傲物，少所推挹；一見惠遠，遽改容致敬。所謂儒名而墨行者，非與？求其不泥於儒，不泥於墨，通儒與釋為一貫，上下與天地同流，可以養生、可以延年者，於浮屠中得一異人焉。釋子溥常，原籍湖南湘鄉人士。父武庠生森蔚公，曾在台灣統兵，陣亡。母羅氏，有子桂秋，早夭。世居邑南之西亨湖洲里，本曹氏子，與(作)同出大高祖殷也公之來孫也。年少參禪，離鄉遠遊四十餘年。際古稀時，垂念先人邱墓，扶杖南旋。家嚴原少同里居、長同學遊；唔談時均鬚髮頒白，兩不相識。杜工部詩云「乍見翻疑夢，相悲各問年」者，可作二老註脚也。小住旬日，邀家嚴周覽鄰封名勝幾遍。苦心孤詣，卜定乃祖乃親宅兆，皆厚封而銘誌之，不遺餘力。旋奉先人栗主，入族祠享祀。族中親而困窮者溫恤之，老而賢明者分潤之，不少吝。生妻下堂，已垂老矣，呼來話舊，饋贈多金，俾終餘年。凡茲行誼，揆古來仁人孝子，何以加焉？世俗每稱佛門中，棄而君臣，去而父子，禁而相生相養之道。今釋子反此，較墨名而儒行者，有過之無不及也。蓋通則仁，仁則親，親親仁民，所自來也。其獲高年，享遐齡，而康寧考終，可左券操也，總之不出乎尼山氏所謂「仁者壽」，近是。且觀其所著《華嚴綱要淺說》一書，主辦報恩佛學院，運慈悲心，伸妙手眼，純是一片救世婆心。更觀其出家行脚，參訪善知識、金山、高旻諸大名剎等。及充毘盧寺住持，坐香傳戒講經；親近赤山法老人，講《楞伽》；受聘揚州僧學校及湖北蓮溪等處，血筆汗文，婆心熱語，不分疆域，因才而教。子輿氏稱「教人以善謂之忠」者，亶其然乎！亶其然乎！再觀其與同志月霞法師、留學生桂伯華君，往日本講經，考察各國宗教異同；游歷南洋羣島，朝覲大金佛塔；雲南僧界虛雲長老等邀請，組織佛教滇藏支部，開辦學校與演說團；省會笻竹、大理觀音二次傳戒；最後主席寧波七塔報恩禪寺，發起禪堂坐香，亦講經傳戒。不論中華、異域，有教無類。韓子曰：「知而不以告人者，不仁也；告而不以實者，不信也。」又曰：「孔子之作春秋也，諸侯用夷禮，則夷之；夷而進於中國，則中國之。」釋子教本多術，推諸先聖後賢，若合符節。假令韓子而在，不惟不闢之；不以為嚴師，必以為畏友也。噫！謝康樂自命曰：「成道須慧業文人。」非虛語也。(作)見釋子能於同分源流、人易世疏之中，獨念厥初，愧無話言贈貽。憶先祖銀潢公贈瘦虎上人詩有句云：「不為書所囿，未必佛能纏。」今釋子事理通達如此，(作)不能道其萬一。茲際七旬大壽慶典，宏闡毗尼，四眾弟子，中西賢流，稱詞滿院。謹隨諸君子後，持此二語為心香之祝，俾如岡陵山阜云爾。是為序。

　　中華民國二十三年，歲次甲戌，孟冬月，俗家弟曹作昭籌增氏謹撰

　　溥常老法師七秩大慶傳戒記

　　學僧了達

　　原夫我佛之垂化也，道濟百靈，慈育萬有，故法說四十九年，經談三百餘會，法門無量，教義重要，以宏道利物為旨歸耳。而其修習次第，則以三學為要素。三學者，戒、定、慧是也。由戒而定而慧，則道無不宏，物無不利矣。戒者何？防非止惡之義也。定者何？息慮靜緣之義也。慧者何？破惑斷疑之義也。此三者，實入道之門戶，成佛之關要也。而三者之中，尤以戒為最要。此世尊之所以始自鹿苑、終至鶴林，諄諄教誡、叮嚀咐囑者也。吾國初無傳戒之說，至唐麟德二年，勅命道宣律師於淨業寺開壇說戒，利樂羣黎，而傳戒之名，於是乎始焉。其後海內叢林繼起效法，大闡戒旨，至今益盛。然一觀其傳戒日期，或一月、兩月者有之，十日、八日者有之。但無論期之長短，時之暫久，惟然香之日，必依佛誕良辰，其揆一也。考其然香之意，所以本藥王菩薩焚身供佛之誠，而表己之誠敬也。故當春夏傳戒然香者，必在四月初八釋迦誕日；秋季傳戒然香者，必在九月三十藥師誕日；冬季傳戒然香者，必在冬月十七彌陀誕日。茲我七塔擇期臘八傳戒然香者，良有以也。余曾考七塔寺，自中興慈祖老和尚，於光緒丙申、丙午兩次傳授大戒後，迄今幾三十年，不復舉行傳戒之盛典矣。民國甲戌之秋，本寺檀越戴氏皈依三寶，篤信佛法。覩七塔之宗風，欣然生慕；瞻溥公之道範，油然起敬。於是樂施鉅金，倡演毗尼，恭祝溥公七旬大慶，藉以廣種福田，普利人天。溥公見其供佛心殷，為法心切，義不容辭，允其所請，始備報單，通告四方。凡有發心來寺求戒者，無論緇素，免納戒費，並成就三衣鉢具。於是求戒之四眾弟子紛至沓來，雲水之大德高僧源源不絕。偌大叢林，幾有人滿之患。齋堂宿舍，遂成問題。特將齋堂前之階道，與大寮後之空屋，改作臨時齋堂。又將土木工匠之臥室，及佛學院講堂寢室，概作求戒四眾之宿舍。迨至冬月一日開堂，延請普陀後寺住持學老和尚為正訓，覺梵諸師等為副訓。從此每日領導新戒，演毗尼，教儀規；出恭入敬，威儀整肅，井井有條，見者無不歡喜讚嘆。並請智圓老和尚為羯磨阿闍黎、圓瑛老法師為教授阿闍黎。念六日，三師臨壇，傳授沙彌淨戒。是日銀燈玉燭，燦爛輝煌；奇香異花，微妙清潔。而三師之圓音，妙味無窮，有如靈山一會，儼然未散，誠盛舉矣。次日，五觀堂內，乞戒弟子習食鉢飯；善信男女前來參觀者，人山人海，頗形熱鬧。臘月三日，請三師及七證阿闍黎在法堂用十師齋。旋於三聖殿內禮請十師陞座，傳說比丘大戒。四壁懸掛滿堂佛像，陳列各種法物。種種莊嚴，眩目賞心。初六、初七兩夜，然香供佛。是時新戒六百餘人，胡跪合掌，仰對佛前，無不誠誠懇懇，一心稱念南無本師釋迦牟尼佛，懺悔業障，希增福慧。次晨又請三師上壇，說圓滿菩薩大戒。畢即齊詣觀堂應供，食七寶五味之粥，即俗所謂臘八粥是也。至此三聚淨戒於以演畢，一場勝會告一段落。回憶開戒期間，歷時數旬，雖在隆冬之際，而天色清朗，氣候溫和，似乎天其有意助此勝緣也。全寺僧眾計有千餘，護法男女數百人，而內外安寧，上下和睦。苟非溥公道行高隆，曷克臻此？羯磨、教授、尊證、開堂諸大德，皆屬當代高僧、一時上座，咸能惠然蒞臨，輔佐法會，豈非溥公之德不孤必有鄰者耶？竊以本寺二十餘年來未經傳戒，一旦場開選佛，大闡毗尼，匪特七塔宗風為之一振，即甬江之佛化，增添無限光彩。余於是喜而為之記，以志不忘云。

　　溥常長老事略

　　陳寥士

　　溥常長老，法名宏鉌，別字夢忍行者，湖南人也。俗姓曹，母羅氏。自髫齡即常曰：「為僧不易南面王樂。」父森蔚公怒之，欲淹諸池中，問其尚欲為僧否？鄰家為之緩頰曰：「其速立誓不做，可貸死。」終不肯一言。年十五，患眼疾，父命疏諸觀音像前，許愿喫齋，持之甚虔。夜夢近葷食，即驚覺悔恨。狀魁梧，出語往往有哲理，因有神童之稱。年十七，隨父應童子試，文武兼考，府試得㑺。院試時，父因替其名，得中武庠生。先是，父已取列第五，及榜發落第。適學使逝世，其中玄虛，不可問矣。其父夙精韜略，為國効命，清光緒癸未陣亡于台灣基隆之役。師既痛父喪，又憤國難，丙戌赴閩投軍，以繼先人之志。而中法議和，荏苒數年，用武無地，乃復動出世之念。投鼓山薙度，時年二十有七也。翌年受具。喜研《雲棲法彙》，私淑蓮池老人，循誦西方願文，力行不渝。因東包行脚，訪善知識。東南名剎，次弟參謁。壬寅，親炙金陵赤山法忍老人。老人為當代禪門宗匠。開示永明四料簡，遂悟禪淨雙修之旨。從游終南山，于翠微寺基結茅禮佛，大興善寺坐香打七。徧歷香山、五台，轉舊都，下江寧。甲辰，任金陵毘盧寺監院。己巳，赤山法忍老人示寂，遺言命師與月霞法師繼老人講席，闡揚《楞伽筆記》，聽者歡喜受持。丙午，主講《楞嚴》于揚州天寧寺普通僧學堂及湖北蓮溪寺，由是無歲不有講經之會。未幾渡日講演《楞伽》，扶桑人士，莫不悅服。歸國後，應天童寄禪長老、天台諦閑講主，及江寧李梅庵方伯之請，住持毘盧寺，聲教日宏。民初，應虛雲和尚之邀，卓錫滇中五六載，創辦僧校，立佛教滇藏支部；大理之觀音、省會之笻竹，兩次傳戒。旋以檳榔嶼極樂寺本忠和尚之約，遊南洋羣島，覲仰光大金塔。至歲戊午，回甬上七塔寺，屏絕外緣，禁足靜修，凡六載。甲子，日本震災紀念會，我國代表孔雲生，請師再度東渡弘法。師率法侶三十餘人抵東京，日僧團歡迎于淺草金龍山、會于災區觀音殿前。師見昔日殿前紙燈一對，依然高懸，島民稱異，我僑胞亦均目擊之。師讚嘆說偈曰：

　　金龍淺草　劫火洞天　寺像靈爽　如在梵天

　　會畢，返七塔。戊辰，主辦七塔報恩佛學院，兼講《華嚴》。仰體蓮池老人遺訓，洞徹毗盧性海為進修，歸宿彌陀淨土。而日以穩健，三年圓滿。夫《華嚴》大經，釋之者惟棗柏李長者之《合論》、清涼觀國師之《疏鈔》，高義玄旨，貫通不易。師為啟示學人，汲引後覺，掬其綱要，撰作淺說。民國十八年雙十之節，適值己巳重九，正講〈賢首品〉時，會主文殊，名妙吉祥，而院中吉祥草忽開花呈瑞，天然感應，嘆為希有。復三年，回湘修治故塋，奉先人栗主入祠。孝思不匱，佛所許也。癸酉，公推為七塔主席。甲戌，開堂傳戒，會者千六七百人，得戒者僧俗六百有奇。法席之盛，號稱空前。法徒攸久等十三人，剃徒淳清等八人。乙亥，師以纂輯寺志見屬，丈室麈談，因得聞其行誼，而次其大略如上。

　　指南和尚述略

　　無住

　　和尚法名戒利，字指南，湖南邵陽李氏子。父濬生，有儒行。師幼穎悟而多病，依父讀，父憐之，嘗寬其讀。師昆弟七人，伯兄中歲出家，道行高潔。歸覲時，師輒就兄詢出世法，大樂之。清嘉道間，邵陽多樸學之儒，咸同朝士多以武功顯。父語以鄉先輩之所為，師曰：「世相無常，人生難得，安用逐世俗虛名浮利乎？」年十七，父母將為之完婚，師跪辭。遂詣本邑福壽庵，禮志高上人求披薙。其冬，受具足戒於毗盧寺。旋詣點石庵，依尊美和尚。尊公，禪宗老宿，曾得桶底脫落者，湘中耆宿皆推重之。師依住二年，於本分事多所啟悟。又從指月老人受經論，歷參祝聖無凡、高安兩上人。詣衡州西禪寺，聽耳西法師講《楞嚴》，於是禪教皆有根底。宣統元年己酉歲，以朝海來甬，遂留七塔。歷事慈運老人及岐昌法師，皆任以要職。凡住七塔者八年，與僧晉首座有緣，得傳法印。鄞南看經寺者，古名剎也，久頹廢，請師住持。師以全力重興，前後役款鉅萬。凡一瓦一石，必使位置安好，故看經今有彌勒樓閣之稱。師戒律精嚴，行持卓越，曾朝禮四大名山，遍參宗匠。而於培養人才，出自天性。後進志學者，皆獨力資助之。所成就者，多佛門法器。法徒五人，剃度徒一人，皆分別遣之求學。或遠至數千里外，所費歲甚巨，師無少惜。民國念五年冬，繼溥常和尚為七塔主持。七塔舊有報恩佛學院，以款絀故，常從簡略。師喟然歎曰：「佛法之盛衰，關於教育之得失。今何世也，而可以簡略誤青年乎？」遂一切詳悉考慮，變更整理之。或以支絀為言，師毅然以籌款自任。學僧聞風，自遠方雲集者接踵。師預計三年中，將重修大殿，創造延壽堂，改造學院。蓋欲以經營看經之心力，移之七塔也，其志願可謂宏矣。師為人慷慨有大略，凡舉事必期於成。有困難者，雖千金貸之，不復追問。而局度雍容，虛懷善下，尤為圓領中所僅見云。

　　報恩堂宗譜序

　　圓瑛

　　夫拈花一笑，妙契佛心；面壁九年，高提祖印。不立語言文字，教外別傳；直接上根利智，當下頓證。由是一花現瑞，五葉流芳；宗風振丕於中華，法乳遠注於臨濟。而我七塔報恩禪寺，傳臨濟正宗第三十九世。先師慈運老和尚，從光緒十六年入寺，中興甫拾稔，而叢林之規模全具。傳法四十八人，或主持法席，多皆為匠、為師；或分化諸方，到處宏宗、宏教。法門既廣，須溯流源；宗譜未成，莫知系統。何幸而有溥常法兄，不惜精神，發心登記，編成宗譜，印發執持；俾同系共仰祖庭，常住盡明支派。本寺既定為法門選賢叢林，而宗譜為不可少之事。茲既編成，囑余為序，祇得略敍緣起如此。

　　民國二十四年春，報恩退隱圓瑛宏悟謹序

　　報恩堂宗譜序

　　智圓

　　夫日星之光，俱麗天上；江河之水，同歸海中。是故樹大分枝，終不離乎根本；人多分派，當勿亡其法源。而我七塔報恩寺，創始於唐代心鏡禪師，初名東津禪院，繼號棲心禪寺。宋祥符元年復賜額崇壽，明洪武年間又更名補陀。歷千數百年，興衰靡一。廢而復舉者，不知凡幾。迨至清季光緒十六年，我師慈運老人授住以來，力圖建設，百廢俱舉；並親詣都中請頒龍藏，蒙恩賜額「報恩禪寺」。自此規模宏偉，足增東浙之美；宗風遠播，悉種西方之因。法門鼎盛，甲於諸方。衣鉢傳繼，已達四十八人；子孫蕃衍，實逾數千百眾。散處他方，各興法席。道德之隆替不一，人物之代謝孰稽？若無正當之系統，難期永久之榮譽。此固宗譜之待修，實有不容稍緩也。今者本寺住持溥常法兄，道行高遠，學業宏富，歷主諸方法席，久為法門欽戴。因有鑒於斯，乃毅然興起，集法眾而會議，行登記之方法。歷時既久，始告成功。復立法規以杜流弊，俾後進之賢者，有所依據；而邪疵放癖之徒，勿容混跡。斯誠法門之善舉也。余喜本寺宗譜之成立，復感溥兄之偉德，爰不揣鄙陋，略敍數語，以紀其大概云爾。

　　民國二十四年春月，智圓宏一謹述

　　報恩堂宗譜緒言

　　溥常

　　溯吾教主釋迦牟尼佛應機示現，誕生西域。十九出家，三十成道。始從鹿野苑，終至跋提河，經歷四十九年，演說十二分教，隨根利導，頓漸兼收。迨至法華，普與授記，極暢本懷。復於靈山會上，拈花示眾。迦葉尊者，領悟心宗，傳持正法眼藏，為西天第一祖。直至二十八代菩提達摩大師，航海而來，宏揚教外別傳之旨。不立語言文字，直指人心，見性成佛。以為東土第一祖，名曰宗門。傳至六世，而有曹溪大鑑惠能禪師，其法特盛，分為兩支。其一青原行思，思傳石頭希遷，遷傳天皇道悟，悟傳龍潭崇信，信傳德山宣鑑，鑑傳雪峯義存，存傳雲門匡真文偃禪師，為雲門宗。玄沙師備（為偃同門友）傳地藏桂琛，琛傳清涼法眼文益禪師，為法眼宗。遷之支出藥山惟儼，儼傳雲巖曇晟，晟傳洞山良价，价傳曹山本寂，為曹洞宗。其二南嶽懷讓，讓傳江西馬祖道一，一傳百丈懷海，海傳黃檗希運，運傳臨濟慧照義玄禪師，法運更昌，為臨濟第一代祖。海之支出溈山靈佑，佑傳仰山本寂，父唱子和，為溈仰宗。以上自曹溪而來，宗門為五家派別。茲浙江鄞縣江東七塔報恩禪寺，嫡傳臨濟正宗。自臨濟初祖第一世，傳至三十世明州天童密雲悟禪師，傳林野奇祖為第三十一世，述〈法派偈〉「行大源遠」等十二句。傳至三十九世，我先師慈運慧老人，為本寺中興。光緒間，進北京請藏經，賜寺額，名報恩禪寺。自此報恩堂上，傳「宏」字四十八支法嗣，各各宏化一方，分燈續燄，綿綿不已。而報恩祖庭，留名登記，為不可少之事，因立報恩堂宗譜。百丈云：「見與師齊，減師半德；見過於師，方堪傳授。」斯時也，法道垂秋，人心不古。其或趨向偏邪，師徒授受，難免有混亂法門處。不得已，於民國二十三年，夏正十月初六日慈祖誕辰，召集諸法門，成立宗譜登記，議決法規，杜絕流弊。令後之賢者遵守毋忽，特述顛末云爾。

　　報恩堂法規

　　第一條　報恩堂上，嫡傳臨濟正宗，由天童分派遞傳第三十八世雲龍堂上普洽皓祖承嗣而來。

　　第二條　凡求法者，師徒授受，以心印心，相敬相愛，尊崇道德節義，始終誠信不二。經云：「信為道源功德母，長養一切諸善根。」

　　第三條　凡求法者，既付與法卷，當索取報恩堂法規一卷，俾知法派源流，慎重保留，敬遵祖規。

　　第四條　凡受法者，當向祖庭登記，於中興慈祖像前上供，設如意菜，通白大眾。豐嗇隨便，不可缺少。至若辦齋幾筵，費用太重，有心發心結緣，亦不妨隨喜。

　　第五條　或有遠方他處授受者，須請代表寄上如意菜上供等費，及四寸小照片，寫明通訊處，請方丈登記，付給報恩堂法規一卷，當保留敬重，以為憑證。

　　第六條　既得本堂法卷，不敬師尊，再行轉拜；本堂法親，擅自收錄，紊亂秩序，失信生嫌，授者受者，悉皆開除法籍。

　　第七條　得法後有不守清規、違犯國法者，各自承當，與法門無涉。倘受刑事處分，應由法門審察，從嚴辦理。

　　第八條　凡有侮慢本師及法派尊長等，當報告方丈，召集法門，秉公理處。輕則議罰，重則開除法籍。

　　第九條　法門一家發生細故誤會者，當請公正法長勸解調停，無傷和氣。或有恃强欺壓良善者，各法長當合力援助。

　　第十條　法眷中有被外界欺侮侵害者，審其事實情理，尊崇公正，當為援助而保護之，藉此團結，保障法規。

　　第十一條　本寺方丈召集法門公選，凡入門者，均有選舉、被選舉之權。倘有品行不端，亦得公議而停止之。

　　第十二條　凡法門中有隨時發生弊端，損壞祖庭名譽，得由方丈召集法門公同決議而處分之。

　　第十三條　本法規於民國二十三年，古歷十月初六日慈祖誕辰，成立宗譜，全體通過，發生効力。如有未盡事宜，得由法門會議增改之。

　　以上法規各宜慎重。

　　中華民國二十三年國歷十一月十二日（古歷十月初六日）公布實行。

　　第　　　代法嗣　　　　謹遵

　　民國　　年國歷　　月　　日（古歷　　月　　日）給

　　歷任住持年表

　　慈運長老，于清光緒十六年入院，是為中興第一代。寺務之設施與策劃，悉躬任之。住持一職，則由法子代理。迄至宣統二年，長老圓寂，嗣後住持之地位始真除矣。

　　清光緒十六年　本來

　　清光緒十七年　本來

　　清光緒十八年　一禪

　　清光緒十九年　一禪

　　清光緒二十年　一禪

　　清光緒二十一年　達光

　　清光緒二十二年　達光

　　清光緒二十三年　達光

　　清光緒二十四年　本來

　　清光緒二十五年　賢兆

　　清光緒二十六年　賢兆

　　清光緒二十七年　賢兆

　　清光緒二十八年　蓬萊

　　清光緒二十九年　蓬萊

　　清光緒三十年　蓬萊

　　清光緒三十一年　自真

　　清光緒三十二年　自真

　　清光緒三十三年　自真

　　清光緒三十四年　行規(在位八天圓寂)　谷葊

　　清宣統元年　谷葊

　　清宣統二年　谷葊(以上均代理住持)

　　清宣統三年　岐昌

　　民國元年　岐昌

　　民國二年　岐昌

　　民國三年　道亨

　　民國四年　道亨

　　民國五年　道亨

　　民國六年　僧晙

　　民國七年　僧晙

　　民國八年　僧晙

　　民國九年　智圓

　　民國十年　智圓

　　民國十一年　智圓

　　民國十二年　常西

　　民國十三年　常西

　　民國十四年　常西

　　民國十五年　覺圓

　　民國十六年　覺圓

　　民國十七年　覺圓

　　民國十八年　圓瑛(四月上任)

　　民國十九年　圓瑛(冬月改就天童寺方丈，選舉本舟繼任)

　　民國二十年　本舟

　　民國二十一年　本舟

　　民國二十二年　本舟

　　民國二十三年　溥常

　　民國二十四年　溥常

　　民國二十五年　溥常

　　民國二十六年　指南

　　〔附記〕宗譜源流，詳記各法眷年籍、出家、受具、授記、事略、唱滅、法嗣七項，已成《七塔報恩寺宗譜》一書。是卷則略其表系而重于文字，可互相印證也。

七塔寺志卷之五終


中國佛寺史志彙刊第 15 冊 No. 13 七塔寺志


七塔寺志卷之六

　　四明陳寥士纂

　　志法要

　　宋

　　天目禮禪師重裝心鏡禪師像，開光法語

　　心鏡僧伽飾舊容，分明五彩畫虛空，要知空作何形段，只在如今一點中。且道是那一點？（以筆作點勢云）開眼也著！合眼也著！

　　清

　　八指頭陀為慈老人起棺法語

　　八十年中海內師，趙州古佛德堪追；秋風忽動西歸興，黃菊無情也淚垂。恭維長庚退席七塔中興慈公老和尚，誕質湘潭，披緇江右；徧參煙水，久歷風霜；卓錫甬東，浮杯海上；莊嚴萬善，總持一心；道俗翹誠，人天推出；宏法太白，中興報恩；清澄碧海，光應彤庭。頒請龍藏還山，光揚象教；四眾歡騰，八部交讚。此猶是世諦流布，未足為老人頌。惟其為法為人，慈心濟物；四來不拒，一粒同餐；有求皆應，無願不從。年逾八秩，道播十方。義龍律虎，俱出其門，春蘭秋菊，各擅其美。真所謂喜捨慈悲皆具足，福德壽考悉俱圓。生榮死哀，舉世無匹。第當此魔强法弱之時，僧寶云亡之際，耆舊彫謝，誠我法門之不幸也。雖然如是，祇今起棺歸天童入壙，又作麼生？更無黃葉隨風舞，惟有青松夾道迎。(（卓柱云）)起！

　　又入壙法語

　　這座無縫塔，誰能請樣描？浮根俱已謝，神理豈能超？幽坑一以閉，千年不復朝。惟有無影樹，千條復萬條。

　　又對靈小參法語

　　如《華嚴經》所明，十地菩薩於六波羅密各有偏多；餘非不修，但隨力隨分。(敬安)則謂我慈老和尚於萬行門中，惟德最勝。更難得者，一生不矜己長，不談人短；喜成人以德，濟人之困；為人忘己，損自益他；處逆若順，遇險而安。其肚量寬宏，若太虛之廣；不拒諸有，如大海之深。不拒眾流，故能建大道場，作大佛事。福壽全歸，唯德所至。回憶(敬安)在跨塘庵閉關時，持過午不食戒，時過不吃。惟老人來庵，即為取表定時，時至，親持鉢飯碗羹送入關房。有病為調湯藥，慰問備至，此猶令人銘心刻骨不能忘者。今秋七月，至七塔問疾，老人含笑謂(敬安)曰：「與爾相交四十載，今將長別。」嗚呼！不意竟成讖語。桑梓情深今已矣，雲水年邁更何依！

　　又祖堂入牌位法語

　　一切法無生，一切法無滅，我佛大沙門，常作如是說。於此會得，慈老人八十年前未曾生，八十年後不曾滅；既不曾生，又不曾滅，則昨日靈柩入山，全身入塔，乃成虛設。是故當知，聖人於無生滅中示現生滅，求其生滅之跡，了不可得。譬如日生於東而沒於西，日果東生而西沒乎？仲尼川上歎曰：「逝者於斯，未嘗往也。」肇法師又曰：「江河競注而不流。」即不生滅，亦成剩語。（良久云）萬古碧潭空界月，再三撈漉始知休。伏維尚饗！

　　民國

　　諦閑老法師上堂法語

　　（師拈柱杖云）百歲韶華一剎那，無邊煩惱盡消磨；惟公親證無生忍，大用繁興海湧波。諸上座！須知中興報恩堂上，慈運慧祖老和尚，原非生而現生。住世八十四年，繼往開來，悲興慈運，太白拈搥；豎拂甬東，法幢高懸。令未種者種，已種者熟，已熟者脫。堪稱根深果茂，源遠流長。本不滅而示滅，待機一十六載，攝用歸體，入定安禪。先遊方便有餘，次臻實報莊嚴，後入常寂光土。可云惺寂雙流，真常妙樂。今逢百齡寂慶，諸龍象大德，為建法界聖凡水陸普度大齋，所集殊勳，均資恩有。唯冀寂光常照，返駕慈航，接引迷流，同遊覺海。茲當降誕良辰，乞本上座舉揚箇事，眾中也曾委悉者麼？（良久，拈拄杖云）老和尚現身了也！（卓一卓云）法界藏身隨處現，溪光山色盡遮那。(（擲杖下座）)

　　圓瑛和尚冬至陞座法語

　　一陰增極一陽回，氣候循環任運推；變化密移人不覺，但看律管動飛灰。諸上座！陰陽遞改，一物不遷；歲序如流，一真不動。即此不動不遷，為諸佛之本源，乃眾生之慧命，萬化靡不資始乎此！古德云：「有物先天地，無形本寂寥；能為萬象主，不逐四時凋。」若向這裏會得，始信江河競注而不流，日月經天而不動。其或未然，但見雲駛月運，舟行岸移，以輪迴心起輪迴見，彼圓覺性即同流轉。然既如是，即今冬至陞座一句，又什麼生說呢？(（卓拄杖云）)當初只道茅長短，斫去原來地不平。

　　又除夕陞座法語

　　忙忙又是一年週，內外勤勞未暫休；祇見事從眼底過，不知全在此中收。有說每日從朝至暮都是空過，與本人分上有何交涉？有說平時燒香換水都是禪機，本地風光何處不現？據山僧檢點起來，許他各具一隻眼。何以故？動也得，靜也得，動靜雙離恁麼得。若向這裏見個親切，可謂靈光獨耀，法眼雙明。既然如是，即今除夕一句，又什麼生道？(（卓拄杖云）)今歲今宵盡，明年明日來；不生分別見，新舊絕安排。

　　又天童上堂法語

　　太白巍巍冠海山，紅塵飛不到禪關；天然景物玄機露，水自流兮雲自閒。諸上座！水也，雲也，與衲僧分上有何交涉聻？（顧左右云）如若宗眼未明，法身未見，則水是水，雲是雲，自然打成兩橛。如若摸著向上巴鼻，了知水即性中之水，雲亦心內之雲。肇法師云：「天地與我同根，萬物皆吾一體。」在這裏見得親切，始信古人老婆心切，將無價寶藏和盤托出。今者護法特請上堂，舉揚法要，且道作麼生指陳？(（卓拄杖云）)白雲豈在青山外，青山常在白雲中。

　　又七塔禪堂起七法語(民國廿四年十二月十五晚)

　　今朝七塔寺，重振舊家風；不落言思路，單提向上宗。葛籐都斬斷，但覓主人翁；忽於無覓處，覿面恰相逢。(（卓香板云）)起！

　　溥常和尚陞座法語(民國二十二年古曆十一月十七日進院)

　　（和上拈香祝聖畢，斂衣就座，舉如意云）是日彌陀聖誕節，大地善信皆歡悅；新舉住持才陞座，且將如何對眾說？憶前金陵毗盧露醜，今住寧波七塔報恩，未免又作一場賣弄了。古人道：「法隨法行，法幢隨處建立。」殊屬自笑其不量耳。昔日法燈和尚云：「山僧卑志，本欲棲身岩竇，隱遁過時。緣因先師有不了底公案，出來為他了却。」時有僧問：「如何是先師未了底公案？」和尚打云：「祖禰不了，殃及兒孫。」請問諸上座，且道過在甚麼處？還有能檢點得出麼？溥常老朽自愧，既承來賓道賀，兩序珍重久立。據此座，行此令，單單只賣死貓頭，無知咬著冷汗流。將此深心奉塵剎，是則名為報佛恩。(（下座）)

　　又上禪堂起香法語

　　民國廿四年，古歷九月廿一日，早二板，智圓、常西兩退居，佛舟首座，嘉善後堂，圓成、深悟、智禪三堂主，并兩序僧俗近二百餘眾，分班站立，維那呼悅眾師鳴引磬，迎請和尚。

　　（和上進堂，站中央，舉香板云）般若如大火聚，觸之便燒；又如清涼池，四面皆可入。七塔禪堂今日宏開般若紅爐，煅煉法界聖凡，正所謂：「十方同聚會，個個學無為。此是選佛場，心空及第歸。」惟願兩序大眾，同心努力，豎精進幢，披忍辱鎧，舉起金剛王寶劍，一超直往菩提正路行將去。

　　又貼單法語(十月十四日)

　　（和上拈單條云）前月開始坐香，今朝期頭貼單；禪堂圍爐打坐，十方高人聚會；不分人我彼此，同是一真法界。雖然如是，即今貼單成為世諦流布，又作麼生？《法華經》云：「是法住法位，世間相常住。」（和上分東西貼畢，復位，舉如意云）恭喜兩序大眾，謹遵六和遺訓，奮發無畏精神，豁開頂門正眼。(（下座）)

　　又結制法語(十月十五日)

　　（和上拈拄杖云）今朝十月十五日，七塔寺裏結冬，比較往年大不相同。禪堂既已起香，須與大眾決議，不用諸位兄弟參禪，不用諸位兄弟會理，單單的不欲瞌睡。若也瞌睡，遠承滹陀嫡旨，近遭天童橛頭一頓痛棒打出骨髓，莫言不道。果然能得如是，恭喜兩序大眾，一超直入如來地。世界爾，眾生爾，塵塵爾，剎剎爾，念念爾，於恁麼時，更無有異法。（良久云）動靜閑忙，遮那妙體。（卓拄杖下座）

　　又解七法語(十二月廿一日)

　　（和尚云）臘月梅花開，經過霜雪來；七塔紅爐韝，煅凡成聖胎。今日選佛場，苦行不容易；天童一橛頭，痛打這個賊。刀刀見痕，條條見血，賊賊看破汝。即今解七又作麼說？雪山山下擁簑人，白牛一掣芒繩斷。大家辛苦，好洗脚去。

　　又臘八陞座法語

　　雪嶺六年，弄巧成拙；出得身來，天空地闊。好事大家知，今朝臘月八，正覺山前，明星現時，釋迦與大地眾生一時成佛。祖師門下，蹉口道著佛字，漱口三日。先行不到，末後太過，各與二十拄杖。旁有不甘者漢出來，本覺與人判斷，也合與二十拄杖。老僧今日與現前上座說，二邊不立，中道不居。正恁麼時，作麼生會？要了就要了，瞿曇討煩惱；入山出山，自起自倒；夜來斗轉玉繩橫，不覺全身墮荒草。喝！（下座）

　　又元旦陞座法語(民國二十五年)

　　（和上執如意云）今朝正月初一日，大家都說彌勒生日，請唱一曲太平歌，摩訶般若波羅密。諸佛與眾生，本無優與劣；祇因迷不覺，妄心生分別；分別若不生，冷煖自知得。所以道，彌勒真彌勒，化身千百億，時時示時人，時人自不識。請問諸上座，那個是彌勒？若能識得，當下安恬；如其未然，請聽七一老僧說些之乎也者。新年新月新日新時，恭喜兩序大眾，行住坐臥，吉祥如意。

　　又解制法語(正月十五日)

　　（和尚拈拄杖云）今朝新正十五日，且喜日輪正當戶；晝夜明明無間斷，只因時人不解顧。若能解顧，廓徹乾坤全體露，東西南北任縱橫，那事應須沒差互。叢林下，衲僧家，值此解制時，南天台，北五台，游歷參訪，聽其自由。且作麼生沒差互去？古人道，「一寸光陰一寸金，寸金難買寸光陰」，光陰本是非他物，青天白日笑吟吟。恭喜兩序大眾，各自珍重。

　　又退居辭眾，陞座法語(民國二十五年十二月十四日)

　　（和尚執如意云）念盡智明，玉壺引步；神虛鑑遠，寶鏡含輝。應萬化而無當，不墮諸數；湛一真而獨照，不外餘塵。衲僧不慧，偶墮夤緣出應時，去就無非水雲姿。今日告退歸林壑，得便宜了且便宜。諸上座！且作麼生是得便宜處？（良久云）此後專為自己事，年老不為別人憂。

　　萬年規約目次

　　萬年規約，釋家憲律；量事區分，博約折中。後列諸目，成於溥常長老任內，並經智圓、圓瑛二退居之參酌，終於粲然大備。條文浩繁，不及備載；欲窺全豹，待刊單本。撮其目錄，亦可知其梗概也。

　　一、緒言

　　二、鄞縣政府立案布告

　　三、立法議案

　　四、同住規約

　　五、丈室規諫

　　六、庫房規約

　　七、客堂規約(附客堂同事規約)

　　八、禪堂規約

　　九、衣鉢寮規約

　　十、淨業堂規約

　　十一、如意寮規約

　　十二、雲水堂規約

　　十三、大廚房規約

　　十四、浴堂規鑑

　　十五、普同塔規約

　　十六、選舉法

　　十七、拈鬮法

　　十八、進院法

　　十九、退院法

　　二十、看單法

　　二十一、安置退居法(并序)

　　二十二、禪堂打七基金緣起(附募化序文、助捐鴻名、禪堂基金息用細則、公議禪堂坐香紀事錄)

　　二十三、報恩宗譜開會成立紀事錄

　　二十四、功行堂、寂光堂緣起

　　二十五、七塔報恩佛學院簡章(附逐日細則、嚴禁條例)

　　二十六、盂蘭盆會發起說明書

　　二十七、開山中興及歷代住持、班首、書記，上供、供眾細則

　　二十八、助齋僧田功行紀事

　　二十九、常年舉行佛事歷

七塔寺志卷之六終


中國佛寺史志彙刊第 15 冊 No. 13 七塔寺志


七塔寺志卷之七

　　四明陳寥士纂

　　志產業

　　產業表

　　慈運老人接管以前之所有產業置產年產別坐落地方畝分（畝）附記失考宅地甬東三四兩圖忠介街〇一八、三〇〇本寺田鄞縣打石弄〇〇三、五〇〇田鄞縣橫石橋黃龍港〇〇六、〇〇〇田鄞縣大河沿〇〇四、〇〇〇共計地〇一八、三〇〇田〇一三、五〇〇

　　慈運老人接管以後之添置產業置產年產別坐落地方畝分（畝）附記光緒三年田鄞縣新塘沿〇一一、九五〇此田係光緒三十三年由岐昌法師助入田鄞縣周家埭何家門口〇〇九、〇〇〇同上田鄞縣永南鄉誥嘉橋〇一二、七〇〇同上光緒四年田同上〇〇四、一〇〇同上光緒二〇年田鄞東余隘〇〇一、〇〇〇光緒二二年田鄞東金價橋〇〇七、五〇〇田鄞東大封橋〇〇三、〇〇〇田鄞東三眼橋〇〇四、〇〇〇田鄞縣二都四圖俞浪岸〇〇四、〇〇〇田鄞縣二都六圖河圖廿港〇〇三、〇〇〇田鄞縣二都三圖楊家漕〇〇三、〇〇〇（以上大封橋至楊家漕共一契）光緒二五年宅地甬東四圖張官房門內後園〇〇二、八〇〇本寺光緒二六年田鄞縣三都七圖打網嶴〇〇四、〇〇〇光緒二八年田甬東七圖楊家墊〇〇三、七五〇田甬東七圖葉家漕〇〇五、三七〇民國二四年建平房二九間，佔地一、〇，汽車路佔地約八分（以上楊家墊、葉家漕共一契）光緒二九年田鄞東舒江岸〇二二、五〇〇田又長漕〇〇三、〇〇〇田鄞東上洋〇一一、二五〇田鄞東界牌〇〇四、〇〇〇（以上舒江岸至界牌共一契）田鄞東福明橋〇〇四、〇〇〇田鄞東史家壩〇〇四、〇〇〇光緒三〇年田鄞東低田下〇〇三、〇〇〇民國三年田鄞東泗港〇一〇、二五〇田鄞東童家橫〇〇八、〇〇〇田鄞東葛家漕〇〇二、〇〇〇田鄞東泗港前漕〇〇五、〇〇〇（以上童家橫至泗港前漕共一契）田鄞東四港〇二一、〇〇〇田鄞東洞橋港〇〇八、八〇〇田鄞東田野王〇〇三、〇〇〇民國四年田鄞東漁郎岸嚴家漕〇〇二、五〇〇田鄞東嶴湯何家漕〇〇八、〇〇〇田鄞東大纔〇〇九、五〇〇田鄞東樟樹橋〇〇七、五〇〇田鄞東馮家漕〇〇三、〇〇〇田鄞東四澤橋〇〇一、五〇〇田鄞東高隘樂家漕〇〇四、〇〇〇（以上嶴湯何家漕至高隘樂家漕共一契）民國五年宅地甬東一圖下灰街〇〇〇、一九〇民國六年田鄞縣二十都四圖長漕頭〇一三、七〇〇民國七年宅地甬東一圖百丈街〇〇〇、一〇〇宅地甬東四圖忠介街本寺東首〇〇〇、一〇〇宅地甬東三圖筲箕漕〇〇〇、一〇〇本寺宅地同上〇〇〇二、〇〇〇本寺宅地甬東四圖忠介街本寺東首〇〇〇、一〇〇民國九年宅地甬東四圖狀元坊屋後〇〇〇、六〇〇本寺宅地甬東一圖新河頭〇〇〇、一〇〇宅地甬東四圖狀元坊後〇〇〇、三七三本寺民國一〇年宅地甬東一圖百丈街〇〇〇、一〇〇民國一一年宅地甬東一圖新河頭教場弄口〇〇〇、二〇〇民國一二年宅地甬東一圖小江橋下左首〇〇〇、一八〇朝東田鄞東南張家堰〇六八、五〇〇民國一四年宅地甬東一圖天后宮後街〇〇〇、一〇〇民國一五年田鄞東南廟跟董〇〇七、一四八田鄞東南南浦菴〇〇三、〇〇〇田鄞東南應袁潘〇一〇、〇〇〇田鄞東南畢家埭〇〇五、七〇〇田鄞東南毛家漕〇〇六、九三〇田鄞東南三橋〇一一、一〇八田鄞東南大河沿〇〇二、一八〇（以上廟跟董至大河沿共一契）民國一八年田鄞東寶幢鎮東嶴庾山〇一五、六一〇本寺普同塔地同上〇〇二、四三〇同上山同上一八〇、〇〇〇同上民國二〇年宅地甬東一圖小江橋〇〇〇、二〇〇朝西宅地甬東一圖下灰街教場弄口匯角〇〇〇、二〇〇民國二二年田鄞東童家橫〇一二、〇〇〇民國二四年河基甬東一圖百丈街〇〇〇、〇二五宅地甬東大河路〇〇〇、一〇〇田甬東大墩徐〇〇六、〇〇〇田鄞東寶幢鎮橫嶴〇一〇、九〇〇田鄞東殷隘〇〇五、二五〇田鄞東妙勝橋〇〇六、五〇〇田鄞東泗港口〇〇五、九五〇田鄞東陶家漕〇一〇、六〇〇田鄞東五都王〇〇二、五〇〇田鄞東徐村〇〇二、七五〇田鄞東漕河頭〇〇二、五〇〇（以上大墩徐至漕河頭共一契）地甬東杏楊東巷〇〇〇、一〇三地同上〇〇〇、三〇〇田鄞東殷隘〇〇六、〇〇〇民國二五年地甬東杏楊東巷〇〇〇、二五四宅地甬東四圖忠介街本寺東首〇〇〇、一〇〇田鄞東泗港〇一八、三〇〇田鄞東田野王〇〇二、四〇〇田鄞東童家橫〇〇七、五〇〇（以上泗港至童家橫共一契）田鄞東泗港鵝脛匯〇〇五、五〇〇田鄞東丁家弄童王〇〇六、五〇〇田鄞東田野王〇〇八、七〇〇（以上鵝脛匯至田野王共一契）田鄞東鵝脛匯泗港〇一九、五〇〇田鄞東童家橫〇〇四、〇〇〇（以上鵝脛匯泗港至童家橫共一契）田鄞東鵝脛匯〇〇六、〇〇〇宅地甬東三圖筲箕漕〇〇〇、九四六本寺民國二六年田鄞東石山弄〇〇五、三五〇田鄞東鹿山頭〇〇三、九〇〇田鄞東鍾家沙〇一五、三〇〇田鄞東田洋村下車橋〇一三、〇〇〇（以上石山弄至下車橋共一契）田鄞東五鄉碶〇一七、四〇〇田鄞東邁齡〇一〇、〇〇〇（以上五鄉碶至邁齡共一契）宅地鄞縣一都十圖〇〇二、二六九共計地一九三、九七〇內山一八〇、〇〇〇田五八〇、三四六

　　管有外埠之產業置產年產別坐落地方畝分（畝）附記光緒二〇年宅地江蘇上海縣南市二四保方一二圖陳家港〇〇二、八六五名紫竹菴，又名七塔寺下院，即現在半淞園之右首民國二年田本省奉化縣忠義鄉武舉洞彌陀菴〇二〇、〇〇〇共計地〇〇二、八六五田〇二〇、〇〇〇三表統計地二一二、八六六內山地一八〇、〇〇〇田六一三、八四六

　　民國二十六年五月　　日

七塔寺志卷之七終


中國佛寺史志彙刊第 15 冊 No. 13 七塔寺志


七塔寺志卷之八

　　四明陳寥士纂

　　志藝文

　　重陽後一日，偕水月上人登慈谿驃騎山

　　敬安(寄禪)

　　重陽後一日　結伴此登臨　萬壑白雲滿　千山紅葉深　寒潮明遠浦　疏磬散空林　憑眺斜陽裏　茫茫愁古今

　　懷明州皈依長老

　　太白峯前聽法回　寒梅二十度花開　何時七塔橋邊寺　重禮明州布袋來

　　寄水月法師

　　憶昔天台訪赤城　與師芒屨踏雲行　何堪一返衡山錫　草木蒼黃十二更(以上三首見《八指頭陀詩集》)

　　丁丑春，太白慈運長老退歸鎮海萬善寺，因贈

　　芒鞋竹杖歸來日　山色泉聲悵別時　但願人天更推出　長庚依舊侍吾師

　　戊寅春日懷慈運長老

　　春風吹雨日凄凄　風雨懷師欲寄題　遙憶青青江岸上(用白句)　幽齋新築與雲齊(時師重修萬善寺)

　　代皈依和尚輓陳建科先生(三首)

　　陳摶本是地行仙　小謫人間七十年　忽聽秋風動歸思　騎龍飛上太華巔

　　苔芩誼重最難忘　倚著斜陽欲斷腸　曾記黃梅細雨節　為余親到白雲鄉

　　尚有行蹤在綠苔　一回相見一回哀　茅堂晝靜松風起　猶似先生杖履來(以上五首見《嚼梅唫藳》)

　　寄水月法師

　　一別明州歲屢更　湘雲海月若為情　思君直到無聊處　醯利摩訶唱幾聲(此為《八指頭陀集》外稿)

　　感懷

　　岐昌(水月)

　　六十年前一息孩　今辰初次出娘胎　嗷嗷待哺餘無曉　噯噯如言孰可猜　轉眼光陰人面老　回頭世事我心灰　彌陀若現西方境　下品下生亦善哉

　　吾人惟壽小陽天　花甲云周月正圓　漫道李君還在腹　若論顏回尚壽延　彭殤由命更何說　順逆自召莫問禪　為報高明須著意　蓮池多種池中蓮

　　娑婆堪忍苦眾生　誰把將身比老彭　得意能經幾歲月　却情不隔一毛莖　眼前未悟刀頭蜜　事後始知暗裏兵　從此是非請莫辯　彌陀句句作章程

　　當初一念失圓明　眾苦因緣若作城　順耳惟聞半句好　累身多被三分情　人尊人辱何須論　我是我非仔細評　了覺浮生如幻夢　毋勞濟濟祝長庚

　　生日書感

　　岐昌(水月)

　　高賢為我慶長庚　誰識長庚此日生　還望吾翁臻福壽　法門永永作干城

　　靜意焚香拜地藏　為先考妣託生方　少時課讀功堪竣　行超尊前晉玉觴

　　多生輪跡苦娑婆　何必區區廢蓼莪　能把此身歸淨土　蓮胎九品壽彌陀

　　原夫生滅本虛空　法性真如體自同　怎奈幻人多說幻　夢中猶唱大江東

　　和岐昌大和尚感懷

　　向錦峯

　　秋風蕭颯為誰來　驚覺鄉思夢一回　最愛虛心如淡竹　調和聖水作鹽梅　慈悲有願惟明性　忠恕無違亦化災　今得清癯除癖法　自慚乏報益徘徊

　　題自繪達摩祖師像

　　蓮生(湛然)

　　西來誰信渡江難　波浪蕭蕭一葦寒　面壁十年緣底事　這回丟掉破蒲團

　　題自繪觀音像

　　蓮生(湛然)

　　妙圓通體超諸礙　量等虛空含法界　盡十方空一普門　塵塵大悲觀自在

　　恭步水月法兄原韻

　　圓瑛

　　隻缽孤身西復東　祇圖及第悟心空　未知那日能如願　翻悔平時少用功　多藉熏陶沾化雨　常承照拂感春風　欲詢歲月蹉跎事　卅度青山綠樹叢

　　謝水月法師惠狼毫

　　無名氏

　　縱橫筆陣向稱雄　曾掃千軍立大功　多少披堅執銳士　未傳不律不能通

　　懷才抱異雖堪誇　恃在中書會一家　莫笑毛錐無用處　古人尚有夢生花

　　養得才高道亦高　文情吐馥在揮毫　此時若遇知音賞　能使將軍解佩刀

　　謝水月法師惠茶，次原韻

　　無名氏

　　偶傍深山買樹栽　栽成香味勝於梅　欲知何處名茶採　但見雲迷百尺臺

　　多情惠我莫能酬　洗盞深嘗憶蜀州　道是麥顆為上品　詩人趁此話風流

　　恭祝岐昌老人八十冥壽（七絕四首）

　　(洛陽白馬寺)德浩

　　古剎謫居數十秋　為傳衣缽且勾留　年來只恐塵氛染　佛國急歸不掉頭

　　屈指歸真已十年　水光月色兩悠然　一篇貝葉千聲佛　留與名山弟子傳

　　人世滄桑幾度更　依稀江左梵鐘聲　茫茫苦海橫流急　願化慈航度眾生

　　愧我輪迴墮劫灰　神州莽莽等閑來　平生未遂從遊願　聊向圓靈獻壽盃

　　祝岐昌老和尚八秩冥壽

　　(北京法源寺)梵月

　　四明鍾秀　挺生岐昌　靈根夙具　穎悟異常　從聞思修　動靜安庠　聲音和雅　梵韻鏗鏘　醒人迷夢　水月道場　慈運高足　剎海津梁　慷慨輸金　七塔發光　提倡教育　建立經房　救濟貧困　視民如傷　宏宣佛化　整頓僧綱　法音遠播　萬古流芳　十方欽敬　四眾稱揚　八秩冥壽　一瓣心香　瞻彼道景　佛壽無量

　　追懷岐昌法師

　　陳寥士

　　法師參玄奧　了了明真義　出家永豐菴　拄錫報恩寺　吾齋近咫尺　麈座常隨侍　冀晉川皖湘　雲遊無不至　涉江復渡河　五嶽橫胸次　蘇浙佳山水　更與通寤寐　光氣被四表　出言有清致　淵淵魏晉文　朗朗蘇趙字　所篤在道行　凡此皆餘事　圓寂忽十年　遺物惟經笥　我苦攖世網　精靈倘啟示

　　送溥常和尚住持七塔寺

　　陳寥士

　　古剎往經過　高僧舊識多　三江流㳌渫　七塔影嵯峨　衣缽傳薪火　聲聞出薛蘿　檀煙浮寶座　說法未蹉跎

　　贈溥常法師

　　陳寥士

　　阿師本湘人　湘水琉璃碧　攜筇上衡山　孤雲曳雙屐　靜觀水簾洞　去住了無迹　聞昔初發願　春秋二十七　一聲阿彌陀　劫消八十億　金陵去毗盧　滇藏賴籌劃　窅𥥆𪻤瑯嶼　衣上波痕白　弘法來四明　駐錫到七塔　華嚴極微妙　寶如連城璧　九會說四分　奧窔盡宣斁　善我參法喜　招我飯香積　大年登古稀　講座笑譚劇　形獅行可師　諦公贊不易(諦閑上人曾作〈溥常法師玉照贊〉，云「其形如獅，其行可師」。)　法門比龍象　白毫光四射　峨峨吉祥光　玄相慰虛寂

　　與寥士、采泉同游七塔寺，訪溥常老人，率贈

　　(永嘉)趙柏廎(百辛)

　　塵塵剎剎現圓通　不見魚龍護梵宮　虛費草鞋錢可惜　海南了不異江東(寺舊名補陀，虔禮觀世音，亦如南海諸剎。)

　　性海心光處處融　宗風能暢辯能雄　千門萬戶從渠指　都在重重帝網中(師通《華嚴》，常以十玄六相課門徒，博辯宏通，在南北法筵中當為希有事也。)

　　水有源頭蓮有根　砂盆無底養兒孫　分來滴滴曹溪乳　始信僧家解報恩(師方創宗譜寺，內設報恩佛學院，即師所主持。)

　　滄海橫流辨道難　棲心何處覓心安(寺舊名棲心)　勞師拈出金剛眼　重向毫端豎剎竿(時有創修寺志之議)

　　南朝多少名藍盡　塔影頺然恐未知　劫罅光陰原彈指　一千年後我題詩(唐大中十二年，分寧令任景求始捨宅為寺，至是千七十年矣。)

　　和作

　　陳寥士

　　緜密人天消息通　誰能捨宅矗禪宮　佛光照徹三千界　讚歎何須吾道東

　　偶攜二客證圓融　參到華嚴大乘雄　一寸心波光弈弈　真如便出客塵中

　　七塔峨峨石作根　傳燈都是佛兒孫　緜延一脈源流遠　中興從渠說報恩

　　傳記荒疎考證難　鉤沈搜逸意初安　一編草創叢林志　邁進當如百尺竿

　　壁間五百阿羅漢　刻自沅湘寶可知　文字馨香緣法在　摩挲唐碣共題詩

　　和作

　　溥常

　　法法圓融無不通　真風扇動飯王宮　趙州草履錢虛費(君今應迹趙氏，或者古佛再來。)　讖記大乘讓震東

　　華嚴法界盡圓融　參透觀音道更雄(明朝普陀觀音移此，名補陀寺。)　深入一門能澈底　塵塵剎剎在其中

　　學佛原來重信根　門庭設施見兒孫　大王餚膳充禪悅　檀護皈依報四恩

　　大海浮漚休話難　身心看破定知安　天龍一指深深意　重進直超百尺竿

　　伽藍興替莫奔馳　業感眾生亦自知　文字因緣時節至　請君才筆賦新詩(本寺志乘正在集議起草)

　　和作

　　(鄞)周湜(采泉)

　　四望清流與海通　黃金為闕玉為宮　當年縱被紅羊劫　塔影依然夕照東

　　手注華嚴一貫融　精神矍鑠道方隆　此生悟到前身事　舍利應留石鼓中(寺中有唐代石塔一，形如石鼓，旁列款識，云是補陀寺前身。師既重新佛殿，築龕奉塔，參拜甚勤。舍利事詳〈心鏡禪師傳〉。)

　　枝枝葉葉護靈根　輸與幽禽長子孫　共託佛門沾雨露　誰言花木未知恩

　　自笑芸芸覺世難　心無罣礙尚清安　何當脫去三千劫　妙諦潛參百尺竿

　　永嘉居士明州客　待詔風流舉世知　佳句爭傳齊唱和　紗籠應護紀遊詩

　　胸中超豁參寥子　頰上蒼髯蘇長公　莫怪老來忘歲月　壁間禪杖已如龍(意有未盡，附呈一首。)

　　和作

　　(永嘉)鄭伯烺(碧琅)

　　行樹明霞處處通　樓臺七寶梵王宮　悠悠千載莊嚴地　依舊崔巍浙水東

　　一顆心光萬炬融　玅蓮舌壓百夫雄　翛然省識闍黎面　宛在毗盧莊海中(師能《華嚴》玄旨，其詮釋精到處，一時奉為圭臬。)

　　漫計仲尼真弟子　達摩畢竟有兒孫(昔饒德操祝髮後贈人詩，有「要做仲尼真弟子，須參達摩的兒孫」句。)　報恩七塔分明在　我媿平生未報恩

　　我道支持事卻難　更誰盜次覓心安(寺之初祖心鏡奐禪師，當剡寇肆掠，祖安坐入定不為動，盜因驚悸而退，嗣寺更名為棲心。)　相看一點傳薪火　又仗阿難豎剎竿(師近方纂修寺志)

　　前世德雲今我是　為言來去渺難知　山僧定罷還長嘯　笑指東坡壁上詩(百辛夙耽禪悅，而牢愁綺思又往往託諸吟咏，膾炙人口，不啻今之東坡。)

　　和作

　　澹雲

　　聖境無門道可通　行來處處琉璃宮　樓臺百八鐘聲裏　七佛道場彼岸東

　　一念精明萬法融　惺惺寂寂觀心雄　三千妙境宛然具　生佛同居空假中

　　色身虛幻死生根　無量劫來作子孫　骨肉皮毛徧世界　教人何處報親恩

　　下手工夫誠所難　時長月久易心安　西風掃盡秋雲影　慧日高懸百尺竿

　　心燈到處任人續　祖意從來非我知　秋水長天明月夜　不勝千遍讀君詩

　　陳寥士

　　余與溥常長老邀同胡蒙子、朱別宥、楊端虛、童次布、趙百辛、王玄冰、王式墉、袁孟純、周岐隱、周采泉、宋少芬、謝岐山、楊蟬潛，集七塔寺，即席分韻得明字。

　　前宵已失中秋月　古剎還同佛火明　遯世高蹤問瓶缽　漫天涼意透簾旌　早供隔海觀音像　試叩開山祖塔名　文字他年留掌故　曹溪分乳拓源閎

　　集七塔寺，分韻得侵字

　　(鎮海)宋少芬

　　梵宮花木閟秋陰　入室同聆微妙音　法界能空人我相　詞流合獻短長吟　擬修寺志生宏願　崇闡華嚴見苦心　一醉上方懽喜甚　歸程何慮夜涼侵

　　集七塔寺，分韻得機字

　　(象山)謝鳳鳴(岐山)

　　風塵回首欲忘機　偶到禪房叩竹扉　悟徹水雲無去住　看來獅象有神威　聽經尚恐天花著　揮麈常聞玉屑飛　此是東南吉祥地　零文墜獻得朝暉

　　集七塔寺，分韻得尤字

　　(奉化)孫詒(兆梅)

　　已過中秋徒月朗　自孤佳約欲誰尤(是夕余因事未到)　因緣已許追蓮社　文字相期託緇流　千載東津風未歇　一航南海迹仍留　亂離何處棲心著　還問稀年老比丘

　　集七塔寺，分韻得青字

　　(鄞)周湜(采泉)

　　亭亭塔影長無恙　穆穆叢林想舊型　再世中興初發願　七旬弘法自延齡　舉頭明月瓊樓冷　獨立蒼茫宇宙青　翰墨姻緣千古事　文星常護老人星

　　集七塔寺，分韻得中字

　　(鄞)周利川(岐隱)

　　幾日秋風秋雨中　蕭條詩意寄疏桐　忽逢勝會招多士　更喜清徽接遠公　滿座靈龕藏舍利　玉毫金粟擁禪宮　東津覺岸猶堪識　七塔斜陽立古紅

　　集七塔寺，分韻得灰字

　　(鄞)楊貽誠(菊庭)

　　須彌彈指見樓臺　一偈能呼石壁開　十二因緣真亦幻　三千世界坐成灰　心空八垢山同壽　花雨諸天春自來　選佛場中添鶴算　東津七塔共崔嵬

　　春信先傳嶺上梅　戒燈續焰不生灰　高山仰止乘風注　流水清潺破浪來　覺路金繩開彼岸　迷川寶筏渡蓬萊　慈悲即是長生術　何必銅盆露一杯

　　集七塔寺，分韻得筵字

　　(奉化)楊受乾(九一子)

　　胡意今宵也列筵　拈來韻字我居先　無心茹素難成佛　有酒放狂且學仙　變化無窮身五百　陰陽不測界三千　相隨一劍凌空去　冲向句東萬里煙

　　人到知幾始學禪　坡翁心事我知先　金山玉帶遺元老　丹井銀砂亦散仙　梅月初升標塔影　樓臺直上與雲連　檐前鳥雀常相聚　為聽真言繞法筵

　　集七塔寺，分韻得蕭字

　　(蕭山)朱鼎煦(別宥)

　　天風吹葉影蕭蕭　道侶招邀破寂寥　薏苡當珠記遺事　琉璃勝月共秋宵　依然金碧補陀寺　莫念滄桑崇壽橋　鴻雪偶同香積飯　清言便覺俗塵超

　　集七塔寺，分韻得元字

　　(鄞)王玄冰

　　道場花雨散繽紛　歷劫如何報佛恩　杯渡錫飛知有自　海南一脈溯根源

　　塔影玲瓏涌寺門　眼前突兀現崐崙　開山古蹟分明在　始信靈光魯殿尊

　　遠公入座留高躅　文暢能文豁智門　緇素品流原一氣　因緣如是夢堪溫

　　丈室留賓茗椀溫　筍蔬餘味齒齦存　南衡法席蓮花社　定作華嚴會上論

　　集七塔寺，分韻得魚字

　　溥常

　　且看中秋月影虛　文人邀請蹔停車　素筵暢敍逃禪者　冷句高吟本性如　唐代神僧留古剎　甬東名士續新書　報恩修志時當至　靜聽雲間響木魚

　　集七塔寺，分韻得燈字

　　趙柏廎

　　眼明初見唐朝寺　欲下南詢拜未能(寺為初唐古剎，舊名補陀，主僧溥常長老精究《華嚴》，玄相重重，愧未能津逮也。)　公案從頭翻一宿(長老因詢里居，因及永嘉真覺禪師化迹)　毗盧彈指擁千層(溥公曾主金陵毗盧寺)　深憂錯鑄微塵劫　法喜真傳無盡燈(寺有法喜社)　辛苦閉門分佛火　胸中海嶽尚稜嶒(寥士所居與寺隣，修志之議，君倡之最力。)

　　集七塔寺，分韻得虞字

　　(嘉善)胡蒙子

　　朱霞一片飛天半　禪悅調和香積廚　畢竟元龍有豪氣　拓開丈室灌醍醐

　　交游方外見真吾　敢說參禪學大蘇　最是雲居元長老　詩壇相與共馳驅

　　般若有三文字一　從知翰墨梵華俱　莊嚴古剎千秋史　結集因緣熟也無

　　金相巍巍丈六軀　現千手眼繞瓔珠　心殷皈命身膜拜　恍入天南示跡圖

　　弈葉相承迅似駒　梵宮依舊列康衢　慢云數典先忘祖　靈塔巍然峙德隅

　　蜩螗世事付嘻吁　逃墨逃儒作佛徒　學到空王空色相　自他化度兩無虞

　　在報恩佛學院觀《南嶽志》，題一絕句

　　陳寥士

　　雲開七十二芙蓉　誰曳昌黎去後筇(韓昌黎有至衡山晦冥默禱開雲故事)　萬古南天擎一柱　祝融峯上更無峯

　　在報恩佛學院觀《九華山志》，題三絕句

　　陳寥士

　　九華四萬三千歲　不遇長庚有若無　自錫佳名成勝境　白雲無際湧浮屠

　　九十九峯青未了　考工曾記駐池陽　白綾半臂今何在　日對煙鬟作澹粧(往歲在池州辦鑛，日對九華山。)

　　奇秀當年驚夢得　良知於此發陽明　高僧大哲遺蹤在　一杵鐘聲度化城(寺名)

　　禪堂發起坐香(并引)

　　溥常

　　民國廿四年，古歷九月廿一日，早二板起香，智老等二百餘禪僧雲集一堂。偶咏七律，錄呈寥士先生賜和。

　　大冶紅爐是日開　聖凡煅煉脫塵埃　棲心寺額明今古　選佛場中識去來　禪定幽深梭路細　智光澄照夜船回　木樨花放聞香曉　梅子阿誰話熟哉

　　七塔寺坐香法會，溥常長老有詩索和，因次原韻

　　陳寥士

　　三寶莊嚴法相開　非非鏡樹絕塵埃　誰同古剎參禪去　欲拜高僧入定來　玄味靜聞香細細　圓光初現影回回　此身寂寞無人我　方外聯吟亦快哉

　　(鎮海)張崇黼

　　溥常上人發起坐香會，出示大作，文情並茂，爰次原韻奉和，并祈溥老指鍼。

　　古剎棲心勝會開(唐時寺名棲心)　天風吹盡法堂埃　蒲團趺坐從今日　蓮座高登期後來　聞覺花香知佛近　行成路轉悟峯回　待觀八萬四千竅　豁放光明大矣哉

　　和溥師方丈禪堂坐香原韻

　　(江寧)黃煃元(夢度)

　　山門彌勒笑顏開　選佛場中絕點埃　身似菩提非有樹　心如明鏡又誰來　惺惺看破娘生面　莫莫了知母夢回　語默法門真不二　報恩禪坐歎奇哉

　　憶七塔寺自真和尚

　　(慈豁)錢三照(古靈)

　　三生石畔認前緣　一別光陰已六年(庚午秋，自老曾至文溪淨圓寺，為定華書記封關。)　此後相逢不相識　方袍大袖頂圓圓(近聞自老已圓寂矣，因作此詩弔之。)

　　詠七塔寺軼聞

　　錢三照

　　木魚聲徹五更天　踏遍江東破曉烟　六十年前七塔寺　周婆護法最心堅(江東迎春衖內，周文學之母，每夜五更，沿路敲木魚，為七塔寺募緣。)

　　母賢子孝更難為　風雨雞聲持傘隨(周母敲木魚，其子持傘，隨後護之。)　十八伽藍添一個(伽藍神計十八位，今七塔寺當再添一位周婆。)　還祈秉筆記芳規(憶余十四五歲，在江東親戚家，每至五夜，親聞周婆敲木魚聲。又曾至周宅取外科藥，適其隣人大爭鬧，而周文學呵呵大笑勸解之，此吾所目睹者。里人皆嘖嘖稱贊其賢孝，因其籍隸丐戶，無人為之呈請旌表。)

　　題塔乘（三首）

　　(黃巖)王念劬(松渠)

　　御溝來登勝妙堂　法音朗朗闡蕭梁　永熙散亂前聞佚　誰為伽藍記洛陽

　　普同七級舊嵯峨　一炬宏袾椎也無　高杞不來常顯死　帑金五百費支梧

　　文字不遭秦火劫　昆明倘有未寒灰　天人一切皆歡喜　曾侍玉皇香案來

　　四明七塔寺志敍略

　　(諸暨)陳錦文

　　(七塔寺即補陀寺，寺前有七塔，遂呼之以為名。其方丈溥常上人，湘籍，年逾古稀，居甬，與余大姪孫伯昻相友善，出《寺志》節略相示，徵文於余。余閱之，因知此寺即棲心寺也，爰作詩一章以應之。)

　　甬江之東有古寺　心鏡大師所創置　師從生時稟慧智　早歲出家抱大志　道曠佛門隆師事　朝嶽受戒三摩地　母念其遠常含淚　一目喪明疾難治　及師歸省來奉侍　瞽而復明若天使　誰謂人倫佛門棄　哀毀廬墓孝思至　院側妖神肆無忌　煽惑漁人任橫恣　師傳誡諭至再四　患絕湖中無他異　身詣五洩受秘記　千秋道統馬祖嗣　節度楊公為疆吏　請師歸林者數次　建築精舍雲房備　任公捨宅推高誼　預兆異僧將遠蒞　異日迎師詢所自　果與預兆無異致　剡寇率眾二千騎　執兵晝入漫嘗試　師惟冥心參禪義　眾皆悸懾共退避　遠從神龍感異類　威鎮毒蟒澤廣被　天童山僧前生示　長壽宮中證果位　異香滿室天花墜　荼毘山下獲舍利　舍利若干顯聖瑞　白光上貫兼紅翠　弟子述狀請法謚　申奏九重沐恩賜　由是靈蹟傳奇異　香烟繁盛從此始　自唐迄今宏佈施　歷代勅封章纍纍　溥常上人承師意　託鉢補陀高蹤寄　德行高超工文字　創輯寺志求精緻　囑予姪孫書下賁　予也不文深自愧　足不能至心倍企　謹書尺幅相餽貽

　　弔崇壽橋(并序)

　　溥常

　　本寺宋朝賜額崇壽，清賜報恩，俗名七塔。民國廿三年冬，寺前崇壽橋拆毀，填河造屋，余於是時年近七十，曾過此橋，偶占四句以留紀念。

　　崇壽橋中意自閑　兩邊塔湧列仙班　河溝彈指成街道　獨對華嚴解笑顏(對面街名華嚴弄，余於此寺講是經三年。)

　　過崇壽橋遺址，和溥常上座

　　陳寥士

　　橋名本與寺名同　寺改橋平萬劫空　惟有金剛身不壞　滄桑都在剎那中

　　和溥師〈弔崇壽橋〉原韻

　　黃煃元

　　崇壽橋名莫等閒(宋大中祥符元年賜寺額曰崇壽)　兩邊七塔列成班　而今河塞關新政　梵宇猶存也改顏(今名七塔報恩寺)

　　溥常老法師、寥士老友招集七塔寺方丈室，即席賦示同座諸子

　　王玄冰

　　暮雲飄瞥過城陰　緇素無嫌共盍簪　丈室茗談圓慧夢　法堂燈味沁禪心　給孤祇樹求多福(寺內附設報恩佛學院)　覺世迦陵自好音　欲為靈山搜史實　追隨愧我力難任

　　陳寥士

　　余與夢忍行者邀夢度、百辛、玄冰集七塔寺，玄冰即席賦詩，余次其韻。

　　春暘無計破春陰　坎坷生涯筆暫簪　為七浮圖尋舊獻　從三摩地證初心　醉騷病易真孤寄　瘦島寒郊自好音　物外欣同香積飯　荒涼墜緒孰能任

　　題禪堂起七(民國廿五年古歷十二月十五日)

　　溥常

　　曹溪一滴水清涼　大地眾生不肯嘗　但把塵緣都放下　管教般若自馨香　拈花笑處心燈續　擊竹聲中古路揚　今日報恩開巨冶　煅凡煉聖振禪綱

　　許聖妙

　　丙子暮秋，圓明講堂落成，圓瑛老法師宣講〈觀世音圓通章〉，出示《七塔寺志》，命題。

　　七塔巍巍峙甬東　香雲華雨護天龍　名藍聖蹟昭唐代　新志雄文紀溥公　圓照十方瞻化日　華拈一笑振宗風　喜聞法座雷音震　勝會靈山儼未終

　　《七塔寺志》輯成，孫厚均居士持〈節略〉來徵詩於余，爰集悲華老人句以應。

　　諸方禪悅浩浩地　圍坐今餘十八賢　嵩山蒲團依石壁　趙州拄杖指蒼天　三傳衣缽無南北　一喝機鋒有後先　撕打任他菩薩鬧　搬柴担水自年年

　　贈溥常長老

　　芝峯

　　長老菩提偏解空　夜深浩浩月明中　安禪不計天花落　彈指能教頑石聰　佛性無分南與北　水波不別異還同　今人尚作古人事　一喝猶餘三日聾

　　題七塔寺

　　式昌(瑞庵)

　　萬井闐闐軌轍通　長虹橫駕甬江東(靈橋改造鐵質，今始落成。)　聲聞遠徹前朝寺　闤闠爭傳古佛宮(傳稱小普陀)　梵宇莊嚴欽哲匠(光緒年間慈祖重興)　修詞垂範記羣公(今年溥常和尚等發起創成志書)　剎竿南北遙相望　無限興亡感慨中

　　七塔住持告退感言（七首）(民國二十五年冬月)

　　溥常

　　報恩七塔滿三年　楖𣗖橫擔去欲前　仰效高庵成古範(安置退居，公推起艸，載萬年部。)　山非我有且爭先(庾山退居寮，我先去住。)

　　江東七塔呼聲高　寺宇巍峨獨笑敖　三聖裝金開勝會　那時退隱謝同袍(十一月初八日，開光圓滿日退位，十七佛誕日，新方丈接事。)

　　叢林興學說都難　經過八年出院刊　休話僧材容易得　自從主辦亦心寒

　　追尋始祖是宗門　廿四年冬復本原　古寺棲心開大冶　典型了了至今存

　　慈老冥言不速來(余在七塔寺夢見慈老人二次，另行寫出。)　自號夢忍愧通材　萬年規約今成立　宗譜志乘也已該

　　傳戒未思震浙東(十三年冬，新戒六百有奇，及僧俗護法一千二三百多。)　可憐病苦始終窮　陳君有意難如願(余與陳磬裁君擬修如意寮，未果。)　儲款希期重德充(開光餘款存庫房，候新方丈發心。)

　　住持佛事站人頭　嗔喜交加任去留　秉著良心何所畏　吟風嘯月共悠悠

　　五十壽辰口占

　　圓瑛

　　自出娘胎五十年　幼專魯誥冠逃禪　未生面目何時悟　如幻身心半世遷　愛國猶垂憂國淚　悲時恒作感時篇　有人問我西來意　雲在青山月在天

　　次寄禪長老〈登太白山〉韻

　　圓瑛

　　振衣臨絕頂　四顧落羣峯　親歷雲間境　誰探物外踪　詩情生遠黛　禪意入孤松　湛湛靈源水　千年有臥龍

　　參禪

　　圓瑛

　　參禪直下達根源　聖解凡情兩不存　大道休從心外覓　湛然寂照便歸元

　　返照心源萬境空　冷湫湫地起清風　忽然摸著娘生鼻　一竅通時竅竅通

　　用心切忌妄追求　老實單提死話頭　任運施為皆這個　騎牛何必去尋牛

　　山窮水盡轉身來　迫得金剛正眼開　始識到家無一事　涅槃生死絕安排

　　春日

　　圓瑛

　　萬象森羅本一心　分明直截報知音　堂堂露出真消息　春滿人間花滿林

　　夏日

　　綠樹陰濃夏日長　薰風殿閣起微涼　荷香撲鼻靈光耀　大道分明不掩藏

　　秋日

　　梧桐葉落始知秋　佛法休拋世法求　消息不須旁處覓　直於落處究根由

　　冬日

　　梅影橫窗夜氣清　輕風入戶暗香生　一簾月色當空淨　靜裏天機見物情

　　《七塔禪寺宗譜》告成，為溥常法師誌喜

　　(鄞縣)陳雲汀

　　古剎開山溯唐代　鄞志東津禪院在　經歷五季并四朝　計年於今千百載　開山師來自天童　徙龍鎮蟒顯神通　禪定晏坐折狂寇　寺改棲心旌德功　大中祥符紀元首　敕書賜額曰崇壽　自宋迄明沿革紛　古蹟猶堪尋其舊　永樂宣德迄康熙　大興建築整風規　寺前矗立浮圖七　七塔之名始此時　不幸阨運起洪楊　寇如蜩螗如沸羹　佛舍莊嚴遭洗劫　劫後空餘瓦礫場　善男信女重正始　周氏檀越賢母子　募建寶殿與山門　報功崇德配以祀　天使寶剎創中興　慈運慧祖繼傳燈　海單安眾拓常住　貝葉經繙三百僧　宏願經營大締造　寺前七塔復完好　房廊殿宇次第新　三十餘年工程浩　叢林選賢廣法系　四十八人傳臨濟　緒統源流譜未成　慧祖大耋旋西逝　溥常上人繼法席　正本清源負其責　宏化分燈各留名　祖庭寶守連城璧　法船大願及吾兒　方便慈悲頌父師　不計工拙抒崖略　珍重長留紀念辭

　　送指南和尚住持七塔

　　竹林聖真

　　夫夷水自越城來　武緯文經產異才　咸同之際何雄哉　道人有道別有懷　少薄軒冕超塵埃　誓聞大法親如來　四明奇峯繞四圍　佛光充滿音如雷　道人東來應化機　看經廿載功巍巍　樓閣絕出蘭江隈　往來衲侶歡聲恢　猗歟七塔精藍魁　祖席賡續需良材　惟公天眷人所推　西來大法今式微　要憑龍象大力回　願公一展平生懷　高提祖印登春台

　　贈指南和尚住持七塔寺

　　(奉化)袁惠常(孟純)

　　僧侶孰風流　指南第一儔　看經皈佛法　七塔繼前修　雨霽雲藏缽　天清月滿樓　莫論談禪意　鳥雀亦幽幽

　　前題

　　王宇高

　　釋氏知儒者　於今得指南　談玄心自寂　習靜味能覃　貝葉晨霜秀　曇華宿露涵　鐘聲與梵語　隨意入雲龕

　　前題

　　孫詒

　　體魄誰無念　指南獨忘身　菩提成善果　彌勒證前因　放唾天花落　揮風野草春　眾生望彼岸　急待渡迷津

　　前題

　　楊受乾

　　誰氏知途徑　沙門有指南　白雲垓下駐　明月塔尖含　清淨塵根六　皈依摩地三　八功池裏水　應與眾同甘

　　前題

　　陳寥士

　　名著看經　光增七塔　繼武高僧　其儀不忒　心鏡開山　代有明德　我為之志　略具典則　願公光大　永傳衣缽

　　前題

　　式昌

　　寶座高懸待若人　栴檀香透紫衣新　登台一喝雲來集　花雨霏霏大地春

　　指南和尚住持七塔，進院，為賦長歌

　　(報恩佛學院)諦聞等

　　院長來　歌棫樸　得人有慶馨香祝　歌棫樸　院長來　莘莘學子心懷開　學子寒　院長煦　學子飢　院長哺　學子迷　院長導之　楩楠杞梓一一親鋤栽　鬱為他年棟樑材　恢宏大法徧九垓　千秋祖席甬之涯　繼茲席者需雄才　院長出世緇門魁　峨峨七塔生光輝　豈獨學子歡如雷　竚看法雨灑作潮聲豗

　　《七塔寺志》題後(調寄沁園春)

　　大悲

　　福地明州　心鏡禪師　始飛錫來　仍慈雲古剎　東津寶蓋　香煙大士　南海蓮臺　赤水灰飛　丹山石老　雲梵年年海宇開　領乾淨棲心精舍　不染塵埃　崔巍七寶安排　歷唐宋明清跡未衰　喜千年數典　時多聖蹟　一燈傳道　代有人才　臨濟正宗　天童分派　百八鐘聲甬水涯　長僧眾往來雲水　太白天台

七塔寺志卷之八終

　　七塔寺志跋

　　李佩秋

　　鄞之七塔報恩寺，與延慶、天童、阿育王稱四大叢林。而開山於唐大中間心鏡大師，詳載《乾道四明圖經》，乃古道場也。顧寺志闕如，溥常上人誓發弘願，請於陳君寥士為之秉筆，成書八卷，以授剞氏。余讀其例言，簡而有體，嘗一滴水知大海味，寥士其今之聞蕊泉乎！蕊泉撰輯天童、大慈、延福、壽昌、海會、保慶諸寺志，傳本僅存，為世稱重。蓋其時丁易代，身為遺民，耽從方外之游，習作伽藍之記。寥士所遭遇，稍稍不同，而浣心淨域，染筆香林，視蕊泉無愻色，逸情雅尚，倜乎遠矣。余舊游句甬，未禮支提。他日手此一編，為隨喜之導。文字斐亹，引人入勝，必不遙聞鐘聲，攢眉遽去，則又寥士之益我多也。

　　丁丑二月，湖外李洣

　　七塔寺志跋

　　葛夷之

　　吾友鎮海陳君寥士，淵思雅才，風神遒上。少工詩詞，及游慈谿馮君木先生之門，學乃益邃，稱高第弟子。宦游歸來，息影里居；冥搜幽討，日課一詩，詩名滿天下。一時畤士流人、野老名宿，皆折節與交，詩簡往還無虛日。君居密邇七塔寺，為寧波一大叢林。寺僧請君釐定寺志，郵寄示余。義例整贍，考證賅洽，足為志乘者之式，不苐為叢林掌故增重而已。敬跋數語，以志服膺。

　　丙子歲不盡三日，同學弟葛暘謹記

　　七塔寺志補正

　　丁丑重九日馬契西

　　卷之二志金石

　　　　　棲心寺
　　　　　故禪大德藏奐和尚焚身五色
　　　　　色舍利三千粒
　　　時咸通十三年十一月四日進上七粒入內
　　　道場廿九日唐勅賜諡號心鏡大師
　　　塔額壽相之塔　勑奉為
　　　睿文英武明德至仁大聖廣孝
　　　皇帝延慶節建造此塔伏資
　　　景福時延通十四年歲次癸巳六月甲午朔
　　　廿八日立知造石塔僧惠中
　　　　　　知造舍利殿僧

　　丁丑重九日，予至七塔寺，住持指南和尚賜寺志一冊。閱至開山祖塔塔文，覩影印真蹟與謄錄之文頗多不符，知必有脫文誤字者在。因拈香禮祖，侍者執蠟炬照讀，重將石刻文字抄下。塔文正面計十一行，凡一百一十七字，每行字數雖多寡不同，然文義具足，字跡分明可識。惟末後一行僧字下，被石質殘損，已失名矣。予閱竟，和尚及諸僧同來審閱，所見僉同。謹照原文行數，錄書如上。其背刻梵語，實為〈佛頂尊勝陀羅尼咒〉。其石塔因格於龕門，不便檢視。覽其所錄，雖非全文，亦可知也。此咒出《佛頂尊勝陀羅尼經》，乃世尊告帝釋消滅業障、增益壽命之法，亦得書寫此陀羅尼，安高幢上，或安高山，或安樓上，乃至安置窣堵波中云。今將此咒全文錄后，藉存參考。

　　佛頂尊勝陀羅尼咒

　　那謨薄伽跋帝(一)啼隸路迦。鉢囉底。毗失瑟咤㖿。勃陀耶(二)薄伽跋底(三)怛姪他(四)唵(五)毗輸馱耶。娑摩三漫多。皤婆娑(六)娑破囉拏。揭底伽訶那(七)娑婆皤輸秫地。阿鼻詵者。蘇揭多。伐折那(八)阿𪢗㗚多。毗曬雞(九)阿訶囉。阿訶羅(十)阿瑜散陀羅尼(十一)輸馱耶。輸馱耶(十二)伽伽那。毗秫提(十三)烏瑟尼沙。毗逝耶秫提(十四)娑訶娑囉喝囉濕弭。珊珠地帝(十五)薩婆怛他揭多。地瑟咤那。頞地薩恥帝。慕𭉐隸(十六)跋折囉迦耶。僧訶多。那秫提(十七)薩婆伐羅拏。毗秫提(十八)鉢羅底。你伐怛耶。阿瑜秫提(十九)薩末那。阿地薩恥帝(二十)末禰末禰(廿一)怛闥多。部多俱胝。鉢唎秫提(廿二)毗薩普咤。勃地秫提(廿三)社耶社耶(廿四)毗社耶毗社耶(廿五)薩末囉薩末囉。勃陀頞地薩恥。多秫提(廿六)跋折梨。跋折囉揭鞞(廿七)跋折濫。婆伐都(廿八)麼麼。薩婆薩埵瀉迦耶。毗秫提(廿九)薩婆揭底。鉢唎秫提(三十)薩婆怛他揭多。三摩濕婆娑。遏地瑟恥帝(卅一)勃陀勃陀。蒲馱耶蒲馱耶。三漫多。鉢唎秫提(卅二)薩婆怛他揭多。地薩咤那。頞地薩恥帝(卅三)娑婆訶(卅四)

　　卷之四志建置

　　甲、過去之一斑

　　圓通寶殿

　　明永樂十二年建圓通寶殿(《浙江統志．卷二百三十》引《成化四明郡志》)，志作二十二年，相差十年。

　　藏經寶閣等

　　天順三年建藏經閣、大悲殿及廊廡(同上)，志作二年，未知孰是。

　　乙、中興後之概況

　　開山祖塔

　　大清光緒丙午，住持慈雲重修。

　　按祖塔石碑，正中刻「唐敕賜心鏡禪師真身舍利塔」十二字外，其上款尚有「大清光緒丙午」、下款「住持慈雲重修」兩行文字，照相既未攝入，志中亦未載明，錄之以見慈公報本敬祖之意。

　　卷之五志僧譜

　　唐明州棲心寺藏奐傳

　　釋藏奐，俗姓朱氏，蘇州華亭人也。母方娠及誕，常聞異香。為兒時，嘗墮井，有神人接持而出。丱歲出家，禮道曠禪師。及弱冠，詣嵩嶽受具。母每思念涕泣，因一目不視。迨其歸省，即日而明。母喪，哀毀廬墓間，頗有徵祥。孝感如是，由此顯名。尋遊方訪道，復詣五洩山，遇靈默大師，一言辨析，旨趣符合。顯晦之道，日月之所然也。會昌、大中衰而復盛，唯奐居之，熒不能惑，焚不能熱，溺不能濡者也。洎周洛再構長壽寺，敕度居焉。時內典焚毀，梵夾煨燼，手緝散落，實為大藏。尋南海楊公收典姑蘇，請奐歸於故林以建精舍。大中十二年，鄞水檀越任景求捨宅為院，迎奐居之。剡寇裘甫率徒二千，執兵晝入。奐瞑目宴坐，色且無撓。盜眾皆悸懾，叩頭謝過。寇平，州奏請改額為棲心寺，以旌奐之德焉。凡一動止，禪者必集；環堂擁榻，堵立雲會。奐學識泉涌，指鑒岐分。詰難排縱之眾，攻堅索隱之士，皆立褰苦霧，坐泮堅冰。一言入神，永破沈惑。以咸通七年秋八月三日現疾告終。享年七十七，僧臘五十七。預命香水鬀髮，謂弟子曰：「吾七日在矣。」及期而滅，門人號慕，乃權窆天童巖。已周三載，一日異香凝空，遠近郁烈。弟子相謂曰，昔師囑累：「令三載後，當焚我身。」今異香若此，乃發塔視之，儼若平生。以其年八月三日，依西域法焚之，獲舍利數千粒，其色紅翠。十三年，弟子戒休賚舍利、述行狀，詣闕請諡。奉敕裒誄，易名曰「心鑑」，塔曰「壽相」。奐在洛下長壽寺謂眾曰：「昔四明天童山僧曇粹，是吾前生也，有墳塔存焉。」相去遼遠，人有疑者；及追驗事實，皆如其言。初，任生將迎奐，人或難之，對曰：「治宅之始，有異僧令大其門，二十年之後，當有聖者居之」。比奐至止，果二十年矣。又奐將離姑蘇，為徒眾留擁，乃以㯶拂與之曰：「吾在此矣，汝何疑焉？」暨乎潛行，眾方諭其深旨。又令寺之西北隅，可為五百墩以鎮之。或曰：「力何可致？」奐曰：「不然，作一墩，植五株柏可也。」凡微言奧旨，皆此類也。刺史崔琪撰塔碑，金華縣尉邵朗題額焉。(《宋高僧傳．三集．卷十二》)

　　按《浙江統志．卷二九九》、《天童寺志．卷三》傳文並引此，惟《天童志》中添其遺跡，則徙清關之神龍於太白峯頂、鎮毒蟒於小白嶺上一段因緣云。大師為七塔開山之祖，天童秉法之宗。其大光明藏，照澈今古。今志中於僧譜內略此傳文，圖記、金石語焉不詳，使大師得法行化、種種神通妙用湮沒無聞，未免數典忘祖之失。後之修志者，宜將此傳冠於僧譜之首則得矣。

　　明智中立法師傳

　　法師中立，鄞之陳氏，賜號明智。母夢日輪入懷，遂有娠。夜不三浴，則啼號不止。九歲，出家於甬東之棲心，受經一誦，永憶不忘。治平中，試經開封府，中選得度。初依廣智學教觀，及神智繼主南湖，復依之。熙寗中，神智開幃設問，答者二百人，無出師右，乃舉居座元。久之去，謁扶宗於永嘉。將歸，宗曰：「子行必紹法智之席。」及神智謝事，乃俾師為繼。元祐初，高麗僧統義天遠來問道。甫濟岸，遇師升堂，歎曰：「果有人焉！」遂以師禮見。傾所學，折其鋒竟不可得。師令門徒介然始作十六觀室，以延淨業之士。已而辭去曰：「吾年六十，當再來。」即退處東湖之隱學。數年，郡太守王公勉主寶雲，一新棟宇，於伽藍神腹得願文云：「後百年，當有肉身菩薩重興此地。」聞者異之。後退隱白雲庵，日宣止觀，至不思議境，歎曰：「吾道至此極矣！」文慧正師亡，郡請再主延慶，果符六十再來之言。歲懺行江浙，延慶為最盛，擇其徒修《法華懺》者七年。行法將圓，禪觀中見一大舟，眾欲乘不可，唯師坐其中以行。政和五年四月辛亥，謂門人法維曰：「吾聞異香，心甚適悅。」謂觀堂行人曰：「吾當與汝輩長別。」即面西坐逝，塔於崇法祖塔之東。陳瑩中嘗讚師曰：「嚴奉木叉，堅持靜慮，以身為舌，說百億事。」(《佛祖統紀．卷十四》節錄)

　　按師出世說法，雖在延慶、寶雲兩剎，於棲心並無建樹；然既為出家之地，錄之亦可見其來有自。師於延慶為第四代住持，聲光所播，遠及異域。又令其徒介然闢十六觀堂，成今日觀宗弘法之盛，師誠大善知識也哉！《淨土聖賢錄》三並引此文。

　　卷之八志藝文

　　唐明州棲心寺藏奐和尚舍利塔碑，刺史崔琪撰。(碑文亡)

　　按此碑所述，必有大可記處，待考。

　　勘誤表正誤卷頁行字黼黻四五十二三四裁載四十十二六隱靈五九七十七𧘅衙五十一二七聖座五十四十二六固國五十六六廿七〇五廿一六十一郴柳五廿五十九湖淺五廿六廿一十三後復五廿七三八(發心結緣者)(心發心結緣)五卅六十三廿一虛靈六二十一禰稱六四八廿二上六四十二二黼黻八九十五楖榔八十二七八擔檐八十二七十一


