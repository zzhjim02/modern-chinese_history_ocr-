中國佛寺史志彙刊第 2 冊 No. 5 南朝佛寺志


　　凡例是編為上元孫伯澂先生所蒐采未及排葺而遽歸道山其遺稿在貴池劉聚卿觀察處作霖見面索得之於叢殘蠹蝕中編纂成帙閒有辨駁即注其下燈窻雨夕目眵手胼閱五月而告竣先生始事之勤與未竟之志均可以無憾矣杜樊川金陵詩有云南朝四百八十寺極言寺之多也今蒐集諸書僅得二百二十有六寺尚未及半年湮代遠古迹多佚良用慨然志名南朝所以存其實云寺多同名非確在金陵者概從割愛至六朝以後所創之寺雖極壯麗亦不敢濫登以自亂其例焉寺名有改易者在六朝時則用大字標於下在六朝後則用小字注於旁古人著作必推原其所本以楊升菴之博洽尚有杜撰之疑此攷證一門不可不詳也惟所引各書只取與寺相關原文太長者概從刪節慧皎所撰高僧傳中載金陵寺名甚多惜止於梁初武帝中年以後及陳皆未收實為缺憾幸許氏建康實錄列寺亦眾密於宋梁而疏於吳晉齊陳可以互相補綴二書葢是編漁獵之淵藪也南朝諸史與金陵類書下逮名家藝文凡涉及佛寺者有見必錄正不獨六朝事迹編類景定至正二志金陵梵刹志數種而已

　　南朝佛寺志卷上目錄建初寺長干寺高座寺白馬寺延興寺建福寺莊嚴寺棲禪寺何皇后尼寺建興寺彭城寺東安寺祗洹寺瓦官寺波提寺臨秦寺安樂寺新亭寺中寺冶城寺太后寺法王寺白塔寺枳園寺越城寺開福寺歸善寺鬬場寺崇明寺延賢寺青園寺禪眾寺護身寺耆闍寺招提寺簡淨寺天寶寺長壽寺祈澤寺平陸寺高臺寺罽賓寺道林寺竹林寺迦毗羅寺定林寺嚴林寺宋興寺報恩寺青園尼寺南園寺龍華寺南林寺永豐寺崇福寺宋熙寺善居寺竹園寺鐵索羅寺上定林寺靈鷲寺王國尼寺延壽寺烏衣寺齊福寺天竺寺禪岡寺司徒寺法輪寺南澗寺大莊嚴寺幽棲寺何園寺靈曜寺多寶寺北多寶寺長樂寺藥王寺棲元寺新安寺外國寺禪林寺湘宮寺興業寺永安寺天保寺正勝寺興皇寺靈根寺靈基寺延祚寺閑心寺正覺寺龍淵寺靈味寺天王寺曠野寺隱靜寺

南朝佛寺志卷上

　　上元孫文川伯澂葺述

　　江甯陳作霖伯雨編纂

　　吳

　　建初寺　大市寺(法性尼寺　石佛院)

　　建初寺在古宮城南七里(當今花盝岡之南)吳大帝赤烏十年天竺康僧會初達建業營立茅茨設像行道大帝為會建塔於此以金陵始有佛寺故號建初並名其地為佛陀里寺前立大市又稱大市寺焉晉咸和中蘇峻亂塔焚司空何充復為修造平西將軍趙誘又於寺東立小塔宋元嘉中有鳳翔集此山因建鳳皇臺於寺側南朝高僧如支曇籥帛尸黎密道儒僧佑皆居此寺又有瓊法師護持像法汲引人倫既卒陳江總為之作碑逮唐貞觀初嬾融和尚亦卒於是(案高僧傳歷載晉宋齊梁諸僧止建初寺者是此寺在六朝從未改名而景定建康志至正金陵新志皆謂晉宋改名為祗園大誤祗園別自為寺與建初無涉也又金陵新志注謂晉改建甯尤與晉宋改名祗園之言自相矛盾据建康實錄云懷德縣城在今建初寺東可見此寺歴隋至唐猶存其名並未嘗改也)後不知何時為尼寺宋改名法性建炎火寺廢法性舊額僅存及寺復建析為三在東日石佛院在西日前法性寺後法性寺元末猶在至明遂無傳(案建初寺再改法性變為尼寺即無建炎之火已非赤烏舊制況又折而為三則已淪為小刹宜其入明之後遂泯滅無存也)

　　攷證

　　唐許嵩建康實錄懷德縣城在宮城南七里今建初寺前路東

　　梁釋慧皎高僧傳吳建業建初寺康僧會傳(高僧傳書名也每篇有題如吳建業九字即其題也以後凡引是書但標題名不復舉高僧傳以歸簡要)康僧會其先康居人世居天竺明解三藏博覽六經天文圖讖多所綜涉辯於樞機頗屬文翰時孫權已制江左而佛教未行先有支謙字恭明月支人遍學異書通六國語漢末避地於吳權悅之拜為博士謙以經多梵文未盡翻譯乃收集眾本譯為漢語吳地初染大法風化未全僧會欲使道振江左興立圖寺乃杖錫東遊以赤烏十年初達建業營立茅茨設像行道權召詰問會曰如來遷迹忽逾千載遺骨舍利神耀無方昔阿育王起塔八萬四千夫塔之興以表遺化也權以為誕乃謂會曰若能得舍利當為造塔會以銅瓶禮請果得舍利五色光燄權大嗟服即為建塔以始有佛寺故號建初寺因名其地為佛陀里由是江左大法遂興會於建初寺譯出眾經又傳泥洹唄聲至吳天紀四年皓降晉九月會遘疾而終晉咸和中蘇峻作亂焚會所建塔司空何充復更修造平西將軍趙誘世不奉法夢塔放光由此敬信於寺更立小塔

　　元張鉉至正金陵新志宮苑記吳大帝立大市在建初寺前其寺亦名大市寺(今聚寶門外西街有大市橋其地正與城內建初寺址相對孫吳時本無城也)

　　宋周應合景定建康志吳大帝赤烏十年為西竺康僧會建寺名建初宋有鳳翔集此山因建鳳皇臺於寺側

　　晉京師建初寺支曇籥傳孝武帝敕請出都止建初寺帝從受五戒敬以師禮(傳所謂出都下都皆至京師建康也此六朝人語)

　　晉建康建初寺帛尸黎密傳永嘉中始到中國值亂仍過江止建初寺(六朝祚短一人每歴數朝傳標目以晉宋齊梁皆據其卒時言也)

　　宋興福寺釋道儒傳元嘉末出都止建初寺長沙王請為戒師

　　齊京師建初寺釋僧佑傳佑年數歲入建初寺禮拜因踊躍入道及永明中敕入吳後於梁天監七年五月二十六日卒於建初寺

　　陳江總集有建初寺瓊法師碑

　　至正金陵新志融禪師姓韋本潤州延陵大族落髮出家入牛頭山幽棲寺北巖之石室修道虎鹿馴伏後寺僧日多自往南丹陽住建初寺卒葬雞籠山

　　又新志法性尼寺在報恩光孝觀東南本吳建初寺也戚光慶元志云寺析為三近歲寺南酒務中陶竈下掘出大石佛像歸寺東院遂呼石佛院云今前法性後法性二寺隸正西隅大石佛在前寺正殿內

　　晉

　　長干寺　阿育王寺(天禧寺　慈恩旌忠寺　大報恩寺)

　　長干寺在古秣陵縣東大長干(江東謂山隴之閒曰干今聚寶門外有長干里即大長干所在)寺先有塔不知所始相傳為周敬王時阿育王所造八萬四千塔之一(案是說誕不足信或是漢末笮融所造遺留於此)吳代有尼居其地構小精舍孫綝毁除之塔亦同盡晉初諸道人復於舊處立寺元帝渡江更修飾之簡文帝就造三層塔每夕放光甯康中有僧竺慧達上越城望見知其有異掘出藏函乃即舊塔西更豎一刹太元十六年孝武帝加為三層焉先是咸和中丹陽尹高悝於張侯橋掘得金像供此寺中後有人復得蓮趺圓光以施是像孔穴悉合歴代居是寺者如晉竺法曠宋曇賴慧觀齊法穎元暢及外國道人佉吒等皆高僧也更有慧邃模像跋摩譯經於此梁武初基大加興建號為阿育王寺大同三年改造浮圖分為二刹躬親禮拜屢設法會奉施齋錢敕邵陵王綸製大功德碑以表揚之逮陳至德三年後主亦臨幸是寺徐陵有長干眾食碑文隋唐無所營造宋名天禧寺號塔為聖感元名慈恩旌忠寺明永樂十年敕工部重建至宣德六年始成賜額大報恩寺規模宏敞增塔為九級八面金碧琉璃千奇萬麗霖少時猶及見之咸豐中燬於兵火今雖稍葺門殿比於曩時不過百分之一塔頂上葢似大鐵釡猶在製造洋礮局門外云

　　攷證

　　景定建康志建康南五里有山岡其閒平地庶民雜居有大長干小長干東長干並是地名

　　南史扶南等國傳梁大同三年八月武帝改造阿育王寺佛塔阿育王即鐵輪王閻浮提一天下佛滅度後一旦夜役鬼神造八萬四千塔此即其一吳時有尼居其地為小精舍孫綝尋毁除之塔亦同泯吳平後諸道人復於舊處建立焉晉元帝初渡江更修飾之至簡文咸安中使沙門安法師程造小塔未及成而亡弟子僧顯繼而修立至孝武太元九年上金相輪及承露其後有西河離石胡人劉薩阿登越城望見長干里有異氣因就禮拜果是阿育王塔屢放光明掘得碑函即遷舍利近北對簡文所造塔西造一層塔十六年孝武又使沙門僧尚加為三層即梁武帝所開者也初穿土四尺得龍窟及昔人所捨金銀環釧釵鑷諸雜寶物可深九尺許至石磉磉下有石函函內有鐵壺盛銀坩坩內有金鏤甖盛三舍利如粟粒大圓正光潔函內有琉璃椀椀內得四舍利及髮爪爪有四枚並為沈香色至其月二十七日武帝又到寺禮拜設無礙大會大赦天下是日以金鉢盛水汎舍利其最小者隱不出帝禮數十拜舍利乃於鉢內放光旋回久之乃當中而止帝請於僧正慧念曰弟子欲請一舍利還臺供養至九月五日又於寺設無礙大會遣皇太子王侯朝貴等奉迎是日風景明和京師傾屬觀者百數十萬人所設金銀供具等物留寺供養并施錢一千萬為寺基業至四年九月十五日帝又至寺設無礙大會豎二刹各以金甖次玉甖重盛舍利及爪髮內七寶塔中又以石函盛寶塔分入兩刹下及王侯妃主百姓富室所捨金銀環釧等珍寶充積十一月二日寺僧又請帝於寺發般若經題爾夕二塔俱放光明敕鎮東將軍邵陵王綸製寺大功德碑文

　　晉并州竺慧達傳本姓劉名薩阿西河離石人少好畋獵年三十一忽如暫死經日還蘇備見地獄苦報見一道人云是其前世師為之說法訓誨令出家往丹陽會稽吳郡覓阿育王塔像禮拜悔過以懺先罪既醒即出家學道改名慧達精勤福業於晉甯康中至京師先是簡文帝於長干寺造三層塔塔成之後每夕放光達上越城顧望見此塔杪獨有異色便往拜敬晨夕懇到夜見塔下時有光出乃告人其掘掘入丈許得三尺碑中央碑覆中有一鐵函函中又有銀函銀函裏金函金函裏有三舍利又有一爪甲及一髮髮伸長數尺卷則成螺光色炫耀乃周敬王時阿育王造八萬四千塔此其一也既道俗嘆異乃於舊塔之西更豎一刹施安舍利太元十六年孝武更加為三層又昔咸和中丹陽尹高悝於張侯橋浦裏(案丹陽記云大長干寺道西有張子布宅即張侯橋所在也)掘得一金像無有光趺而製作甚工前有梵書云是阿育王第四女所造悝載像還至長干巷口牛不復行非人力所御乃任牛所之徑趣長干寺爾後一年許有臨海漁人張係世於海口得銅蓮花趺浮在水上即收送縣縣表上臺敕使安像足下契然相應後有西域五僧詣悝云昔於天竺得阿育王像至鄴遭亂藏置河邊王路既通尋覓失所近得夢云像已出江東為高悝所得故遠涉山海欲一見禮拜耳悝即引至長干五人見像欷歔流涕像即放光照於堂內五人云本有圓光今在遠處亦尋當至迨咸安元年交州合浦縣采珠人董宗之於海底得一佛光剌史表上簡文帝敕施此像孔穴懸同光色一種凡四十餘年東西禪感光趺方具達以刹像靈異倍加翹勵後東遊不知所終

　　晉於濳青山寺竺法曠傳晉孝武要請出京止於長干寺

　　宋長干寺釋曇賴傳止長干寺

　　宋京師奉誠寺僧伽跋摩傳慧觀等以跋摩妙解雜心諷誦通利先三藏雖譯未及繕寫即以其年九月於長干寺招集學士更請出焉(出者謂譯出之)

　　齊京師多寶寺法穎傳穎以從來信施造經像及藥藏鎮於長干

　　齊上定林釋法獻傳永明中被敕與長干元暢同為寺主分住南北兩岸

　　宋京師僧杯度傳時有外國名僧佉吒寄都下長干寺有客僧僧悟與同房冥於窗隙中見取寺刹捧之入雲然後將下悟不敢言但深加敬仰

　　晉瓦官寺僧慧邃傳邃欲模寫長干寺佛像主僧釋尚慮損金色謂曰若能令像回身西向乃可相許邃懇請於像夜果轉坐旦即模之

　　梁武帝集有出古阿育王塔下佛舍利詔

　　梁簡文帝集有奉阿育王寺錢啟

　　陳書後主紀至德四年十一月辛巳輿駕幸長干寺

　　陳徐陵集有長干寺眾食碑

　　明葛寅亮金陵梵刹志大報恩寺即古長干寺在府城南門外宋天禧二年改天禧寺寺有阿育王塔祥符中賜號聖感元名慈恩旌忠寺明永樂十年敕工部重建至宣德六年始成賜今額增塔為九級八面金碧琉璃千奇萬麗

　　高座寺　甘露寺　尸黎密寺(永甯寺)

　　高座寺晉咸康中造本名尸黎密寺以地有甘露井(當即今之永甯泉)故亦名甘露寺永嘉之末有西域沙門尸黎密者渡江而南止建初寺不通漢語為丞相王導等所敬時人呼為高座常在石子岡東(即今聚寶門外雨花山崗)行頭陀卒葬於此成帝懷其風素於冢樹刹後有關右沙門來游建康就剎起寺陳郡謝混追旌往事遂名其寺為高座或曰晉竺道生所居爰名高座不足據也齊釋慧進梁釋僧成遞相住持寶誌復與五百大士俱雲光則坐山巔說法天花飛墜因名其處為雨花臺寺內有銅鐘碑張僧繇畫壁寶誌二印雲光手植松皆古蹟也唐李白族子中孚披緇止此造塔名中孚塔宋改為永甯寺泉即以永甯名明分寺為二西曰高座東曰永甯　國朝以來兩寺並峙而高座尤宏敞廊列五百鐵羅漢像(案寶誌時五百大士化身即此)庭中卉木蓊蔚五穀樹娑羅樹皆海外異種每當叢桂盛開游屐咸萃煮茗剝栗作登高之會霖亦嘗往來其閒焉咸豐兵火蕩為邱墟今雖稍稍修葺而雨花一泓土人僅構屋置鐺以為茶寮云

　　攷證

　　景定建康志高座寺一名永甯寺在城南門外晉咸康中造注引劉岑記略云考此山得名於晉永嘉中名甘露寺尸黎密多為王茂弘所敬故留竺道生繼號所居為高座

　　晉建康建初寺帛尸黎密傳帛尸黎密多羅西域人時人呼為高座傳云國王之子以國讓弟遂為沙門中國值亂仍過江止建初寺初江東未有呪法密譯出孔雀王經明神諸呪又授弟子覓歴高聲梵唄丞相王導見之以為吾之徒也由是名顯太尉庾元規光祿周伯仁太常謝幼輿廷尉桓茂倫皆一代名士見之終日累歎咸康中卒春秋八十餘密常在石于岡東行頭陀既卒因葬於此成帝懷其風為樹刹冢所後有關右沙門來游京師乃於冢處起寺陳郡謝混贊成其業追旌往事仍曰高座寺也

　　宋劉義慶世說新語高座道人不作漢語或問此意簡文曰以省應對之煩

　　宋釋曇宗京師塔寺記尸黎密寺在石子岡亦號高座(案高僧傳釋曇宗姓虢秣陵人出家止靈味寺少而好學博通墳典著京師塔寺記二卷宗以金陵禪僧目覩吳晉遺制言必詳碻可據惜其書不傳僅見景定建康志所引而已又案釋清徹亦有塔寺記三十卷見崇文書目其書今亦未見)

　　齊京師高座寺釋慧遠傳止京師高座寺蔬食素衣誓誦法華

　　梁京師靈味寺釋寶亮傳時高座寺僧成亦齊代宗匠

　　至正金陵新志高座寺在南門外梁初寶誌公主其寺與五百大士俱有雲光師坐山顛說法天花墜焉今號雨花臺則故唐給事中名襄字贊元者所命也

　　景定志高座寺有銅鐘碑

　　唐裴孝源貞觀公私畫史高座寺在江甯有張僧繇畫

　　宋陳軒金陵集載蔣穎叔和王和甫雨中登高座寺詩注云寺即雲光講經之地有誌公二印雲光手植松猶存

　　唐李白集有贈高座寺僧族姪中孚詩

　　明顧起元客座贅語五穀樹實生如穀每生一種則其種此年必大熟

　　國朝甘熙白下瑣言娑羅樹直幹叢生其葉必七四月閒開白花高出枝上結實如荔支云係番種高座靈谷諸寺皆有之

　　白馬寺

　　白馬寺未詳其所始晉高僧支道林居之與馮懷劉系之為友宋釋法平僧饒齊釋法安俱出家於此曇籥慧光曇憑慧芬智靖亦住持之傑出者也寺有般若臺丈八無量壽佛像陳賀德基嘗遇婦人於寺前以白綸巾贈之今無從考其所在矣

　　攷證

　　世說新語支道林在白馬寺中將馮太常懷其話

　　晉剡沃洲山支遁傳支遁字道林嘗在白馬寺與劉系之談莊子逍遙篇於是退而注之

　　宋祗洹寺釋法平傳與弟法起等俱出家止白馬寺為曇籥弟子

　　宋京師白馬寺釋僧饒傳饒建康人出家止白馬寺寺有般若臺饒嘗臺外梵轉以擬供養行者聞者莫不息駕躊躇彈指稱佛

　　齊中寺釋法安傳安七歲出家事白馬寺慧光為師

　　齊白馬寺釋曇憑傳少游京師學轉讀止白馬寺

　　齊興福寺釋慧芬傳至都止白馬寺

　　梁京師正覺寺釋法悅傳悅與白馬寺沙門智靖造丈八無量壽佛

　　南史鄭灼傳賀德基少游學都下盛冬止衣裌襦袴嘗於白馬寺前逢一婦人容服甚盛呼德基入寺門脫白綸巾以贈之

　　延興寺

　　延興寺晉康帝褚皇后所建在運瀆西岸(今北乾道橋一帶)隋時廢

　　建福寺

　　建福寺晉中書令何充建充素佞佛好造塔此寺亦康帝時所創隋初廢

　　攷證

　　建康實錄引京師塔寺記晉康帝時置兩寺褚皇后立建興寺在今縣東南二里運瀆西岸中書令何充立建福寺今廢也(今謂許嵩作實錄時也)

　　隋煬帝答智顗蔣州事書弟子總持和南(案煬帝為晉王時從智顗受菩薩戒顗曰大王紆遵聖禁可名總持云云)爰逮高旨騰蔣州僧所及竊以僧居望刹食惟分衞所立精舍本依聚落近年奉詔專征弔民伐罪江東混一海內乂甯塔安其堵市不易業亦智者備所明見而亡殷頑民不慙懷土有苗恃險敢恣螳螂橫使寺塔焚燒比屋流散鐘梵輟響雞犬不聞廢寺同於火宅持鉢略成空返僧眾無依實可傷歎波地福盡齊成邱墟所餘堂塔本不壞毁其有現僧亦許房住惟虛廊檐宇會當倒壓所以移來還充寺館其外椽板權借築城若空寺步廊有完全者亦貸為府廨須一二年閒民力展息即於上江結筏以新酬故本敕所司具條孔目無慮零落恐遠僧未能曲見頓用仰誣必願言提冥諸其掌猥延滿軋戀惻良深謹和南(案是書則隋滅陳而諸寺埽地盡矣玩其文義初滅陳時尚未焚燬遺民為寇平定之後始蕩盡耳)

　　莊嚴寺　塔寺　謝鎮西寺　興嚴寺

　　莊嚴寺晉穆帝永和四年鎮西將軍謝尚捨宅所造也亦號塔寺其地南直竹格港臨秦淮(即今之竹竿巷格竿港巷音之轉耳)逮宋大明中路太后置莊嚴寺嫌其同名改此寺為謝鎮西寺或稱謝寺歷代高僧有曇無讖慧次僧寶僧智智宗皆止於此陳宣帝太建元年寺焚後五年豫州剌史程文秀修復敕改名曰興嚴有寺塔記石刻及井檻銘至宋紹興中猶存徙其寺於真武廟北也

　　攷證

　　建康實錄引塔寺記今興嚴寺即謝尚宅也南直竹格港臨秦淮在今縣城東南一里二百步尚嘗夢其父告之曰西南有氣至衝人必死當其鋒家無一全汝宜修福建塔可以禳之若未暇立寺可杖頭刻作塔形見有氣來則擬之尚悟懼遂刻小塔於杖頭恆置左右果有異氣遙見西南從天而下始如車輪漸彌大直衝尚家尚以杖頭指之氣便回散闔門獲全氣所經處數里無復子遺遂於永和四年捨宅造寺名莊嚴寺宋大明中路太后於宣陽門外太社西藥圃造莊嚴寺改此為謝鎮西寺至陳太建元年寺為延火所燒後五年豫州剌史程文秀更加修復孝宣帝敕改興嚴寺至今也

　　景定建康志今宮城西北興嚴寺前有溝迤邐至閃駕橋(今鴿子橋)清化市東乃古運瀆

　　宋河西曇無讖傳常遊止塔寺以居士自卑初出彌勒觀音二經丹陽尹孟顗見而異之

　　齊京師謝寺釋慧次傳次於大明中出都止謝寺每講席一鋪即道俗奔赴時謝寺又有僧寶僧智並一代英哲為時論所宗

　　梁謝寺釋智宗傳宗姓周建康人出家止謝寺博學多聞尤長轉讀

　　景定志石刻有興嚴寺塔記又辱井記云江甯興嚴寺井石檻銘均莫知誰作也

　　至正金陵新志興嚴寺於宋紹興中徙真武廟北

　　棲禪寺

　　棲禪寺晉征北將軍蔡謨之所立也逮梁時沈約有棲禪精舍銘

　　攷證

　　梁沈約集有棲禪精舍銘序云此寺征北蔡公所立

　　何皇后寺

　　晉穆帝何皇后性耽釋氏造尼寺一所在西州橋側南臨大道(當今倉巷橋左近)後人呼為何皇后寺女尼居之者戒行不盡嚴齊蔡興宗嘗納寺尼智妃為妾也寺有陸整畫壁云

　　攷證

　　建康實錄晉穆帝時置僧尼寺三所彭城寺謝鎮西寺外有何皇后寺在縣東一里南臨大道

　　南史蔡興宗傳興宗納何后寺尼智妃為妾容貌甚美而顏師伯遣人誘之濳往截取興宗迎人不得

　　貞觀公私畫史何后寺在江甯有陸整畫

　　建興寺

　　建興寺在何皇后寺南運瀆高曄橋西渚地名建興里有南苑處其中梁劉孝綽詩所謂古寺隱迴塘者風景蓋如繪云

　　攷證

　　建康實錄運瀆舊有六橋孝義本名甓子橋次南有揚烈橋次南有西州橋路東出何皇后寺門次南有高曄橋今建興寺北路東渡此橋次南運瀆臨淮有一新橋對禪靈渚

　　景定建康志古南苑在瓦官寺東北梁改名建興苑在秣陵建興里

　　梁劉孝綽集有發建興渚示到陸二黃門詩

　　彭城寺

　　彭城寺晉穆帝升平五年彭城敬王純之所造在秣陵縣東南門臨御街(當今高井一帶)歷代高僧有釋道淵僧弻僧覆道遠道盛慧開寶興僧令等皆止於是寺先有丈六金像後移置湘宮寺焉

　　攷證

　　建康實錄彭城敬王造彭城寺在今縣東南三里西大門臨古御街

　　至正金陵新志晉穆帝升平五年彭城王造寺一所

　　宋京師彭城寺釋道淵傳淵出家東安寺後移止彭城寺宋文帝敕居寺任

　　宋京師彭城寺僧弻傳弻下都止彭城寺文皇器重每延講說

　　宋京師彭城寺僧覆傳宋明帝深加器重敕為彭城寺主

　　齊上定林寺釋道遠傳宋大明中渡江止彭城寺

　　齊京師天保寺釋道盛傳宋明帝敕令下都止彭城寺謝超宗一遇即敬以師禮

　　齊琅邪攝山釋法度傳時有彭城寺慧開幼而神氣開朗早彰令譽立年便講

　　齊齊隆寺法鏡傳其後彭城寺寶興等皆祖述宣唱沈約集齊禪林寺尼淨秀行狀上(稱尼為上猶今稱僧為上也)以天監五年六月十七日得病苦心悶不下飲彭城寺令法師以六月十九日夜得夢見一處謂是兜率天上住止嚴麗非世間比云此是上住處

　　宋京師釋僧亮傳取湘州銅鑄丈六金像唯燄光未備宋文帝為造金薄圓光安置彭城寺至宋泰始中明帝移湘宮寺

　　東安寺

　　東安寺未詳所始晉名僧支道林因哀帝徵請出都住東安寺三載而寺以興由是慧持慧嚴道淵道猛跋摩法恭曇智等或譯梵經或止講席學術精整道俗共推都下為之語曰鬬場禪師窟東安談義林(案鬬場亦寺名見下)又范伯倫踞食表云東安眾集果不偏食飛錫所住盛可知也逮齊建武初始安王遙光治廟欲毁寺屋截梁水出如淚眾稱靈異焉

　　攷證

　　晉沅洲山支遁傳遁還吳後哀帝頻遣兩使徵請出都止東安寺講道行般若淹留三載

　　晉蜀龍淵寺慧持傳持慧遠弟也至都止東安寺

　　宋東安寺慧嚴傳嚴還京止東安寺高祖素所知重

　　宋彭城寺釋道淵傳幼出家東安寺

　　宋東安寺釋道猛傳元嘉二十六年止東安寺開講席

　　宋中興寺求那跋摩傳跋摩於東安寺譯法鼓經

　　宋中興寺釋法恭傳恭住東安寺

　　齊中興寺釋曇智傳智建康人止東安寺能談老莊

　　宋書天竺諸國傳又有慧嚴慧議道人並住東安寺學行精整為道俗所推時鬬場寺多禪僧都下為之語曰鬬場禪師窟東安談義林

　　宏明集范伯倫踞食表云東安眾集果不偏食此先朝舊事臣所親見者也

　　齊書五行志齊建武初始安王遙光治廟徹東安寺屋以直廟坘截梁水出如淚

　　祗洹寺　白塔寺(長慶寺　保甯寺)

　　祗洹寺在鳳凰樓之西(當今新橋之西)建初寺之分剎也晉支遁嘗升寺中高座講義與劉惔王濛相酬答其名始著宋武帝永初元年車騎將軍范泰於其宅西建立精舍因與寺近遂襲其名延高僧慧義為之經始併而合之時人以義方身子泰比須達焉其時西域異僧求那跋陀羅曇摩蜜多皆住此寺而沙門僧苞道照法平曇遷僧志惠基僧濬等亦時來棲止寺中有皁莢樹泰豫元年枯死昇明末更生枝葉為齊興之瑞逮求那跋摩圓寂後即於南林戒壇前依外國闍毘之就其處起立白塔改名白塔寺(案天禧寺前亦有白塔寺與此不同)其地與石子岡相望故陳魯廣達屯兵於寺側以禦隋師及唐開元中更額曰長慶南唐保大中曰奉先宋太平興國中曰保甯至明而廢為驍騎倉也

　　攷證

　　世說新語引沙門高逸傳王劉恆尋支遁遇祗洹寺中講(案高僧傳祇洹寺凡數十見皆稱祗洹乃景定至正二志譌為祗園大誤)正在高座上每舉麈尾常領數百言而性理俱暢

　　宋書范泰傳暮年事佛甚精於宅西立祗洹精舍

　　宋京師祗洹寺釋慧義傳永初元年車騎范泰立祗洹寺以義德為物宗因請經始時人以義方身子泰比須達故祗洹之稱厥號存焉其後京城名僧多投此寺義勸泰以果竹園六十畝施以為幽冥之佑泰從之時祗洹寺又有釋僧濬善三論為宋文所重

　　宋祗洹寺求那跋摩傳跋摩以元嘉八年正月達於建業文帝勞問殷勤敕住祗洹寺供給隆厚俄而於寺開講法華及十地既終之後趺坐䋲牀似若入定即於南林戒壇前依外國闍毘之仍於其處起立白塔(案祗洹改名白塔即由於此又至正新志云永明二年齊太祖為此邱法願造寺於地得外國磚為白塔又名白塔寺考高僧法願傳並無齊太祖為造寺之事且祗洹尚在又焉得於其地造寺新志似誤)

　　宋中興寺求那跋陀羅傳陀羅初住祗洹寺眾僧共請出經集義學諸生譯之後於秣陵鳳凰樓西起寺今陶後渚白塔寺即其處(案此但云白塔寺即其處並未言所起之寺即名白塔葢求那跋陀羅常住祗洹寺寺本與鳳凰樓相近其樓西起寺乃是增廓寺域後寺更名白塔所起之屋仍在白塔寺中故曰白塔寺即其處也)

　　宋上定林寺曇摩蜜多傳蜜多晚憩祗洹寺即於祗洹譯出禪經法要

　　宋祗洹寺釋僧苞傳苞東下京師正值祗洹寺發講乃致問數番皆先達思力所不逮王弘范泰請與交言仍居住祗洹寺開講眾經德化相續

　　宋祗洹寺釋道照傳照止京師祗洹寺披覽羣典以宣唱為業

　　宋祗洹寺釋法平傳平與弟法等出家止白馬寺後移祗洹

　　齊烏衣寺釋曇遷傳遷巧於轉讀有無窮聲韻初止祗洹寺

　　齊上定林寺釋超辨傳時有靈根法明祗洹僧志並誦經十餘萬言蔬食苦行有至德焉

　　齊山陰法華寺釋惠基傳初隨慧義法師義嘉其神采為啟宋文帝求度出家即敕於祗洹寺設會(案高僧傳所載高僧止祗洹寺者皆在宋時齊代以下遂無聞焉葢寺已更名故也)

　　齊書五行志宋泰豫元年京師祗洹寺皁莢樹枯死昇明末更生枝葉

　　南史陳孔範傳魯廣達屯於白塔寺(案此見白塔之名至陳末如故也)

　　景定建康志吳建寺日建初晉宋更名曰祗園齊更名曰白塔(案祗洹自為一寺本與建初無涉然地既相鄰晉支遁已居之亦非始於范泰志言如此或者建初之分剎乎)唐初復名曰建初開元更名曰長慶南唐保大中齊王景達為先主造寺因名奉先宋太平興國中賜額曰保甯

　　瓦官寺(吳興寺　昇元寺　崇勝戒壇寺　鳳游寺)

　　瓦官寺本河內山玩墓也在小長干地名三井岡(當今之花盝岡)張昭陸機諸宅皆環繞其側晉元帝時王導以為陶處哀帝興甯中沙門慧力啟乞為寺始建堂塔簡文帝敬禮釋法汰於寺講放光經車駕臨幸遂拓房宇汝南世子綜欲侵寺基尋自感悟至孝武帝太元二十一年塔燬於火旋修復之寺有戴安道所製金像師子國所貢玉像顧長康所畫維摩圖謂之三絕而戴顒釋洪造像及張僧繇畫壁不與焉晉恭帝步迎佛像過為卑諂而齊東昏侯毀玉像為潘妃釵釧瀆佛甚矣梁時出寺塔舍利敕市數百家宅地造諸臺殿並瑞像就建瓦官閣高三百四十尺陳太建中雷震毁寺重門無多壞損歷代高僧如僧敷道壹道祖慧璩法和慧果僧導寶意道𤥎道宗超度慧重道親慧邃輩住持此寺踵相接也名士則何充劉惔王濛戴逵孫盛王胡之王斌伏曼容等時相過從或曰瓦官實名瓦棺西晉時地產青蓮二朵掘得瓦棺為誦法華經老僧葬處其說甚誕不足信也寺歷唐代常為名勝楊吳改寺為吳興南唐改寺為昇元閣名皆隨之而變宋師下江南吳越兵舉火焚閣避難婦女數千人一旦同燼嗚呼慘巳太平興國五年復建為崇勝戒壇院明初奪寺基為驍騎倉半入徐中山王園厥後有僧圓梓募贖其地復創剎宇寺旁有集慶菴嘉靖中詔毁私剎僧以瓦官扁其廬得免土人因其在山下謂之下瓦官而以本寺為上瓦官殿左有鳳凰臺焦竑更名曰鳳游寺以在中山王西園中遂為徐氏家菴洎入國朝供養猶盛咸豐兵火之後僅葺破屋數椽而已

　　攷證

　　建康實錄小長干在瓦官寺南巷西頭出江(案今洲渚淤漲去江甚遠僻在西南又有城隔之非復舊時形勢矣)

　　景定建康志越城在三井岡東南一里今瓦官寺在岡東偏(案今越城亦隔在城外)又志張昭宅在淮水南對瓦官寺張侯橋所橋因宅而名(張侯橋即今下浮橋之老虎橋老虎婁侯之轉音也)

　　又志陸機宅在今越城西秦淮水南又志晉哀帝興甯二年詔移陶官於淮水北遂以南岸陶地施僧慧力為寺

　　晉京師瓦官寺釋慧力傳釋慧力未知何許人晉永和中來遊京師嘗乞蔬食苦行頭陀修福至興甯中啟乞陶處以為瓦官寺初標塔基是今塔之西每夕標塔基輒東移十餘步旦取還巳復隨徙濳共伺之見一人著朱衣武冠拔標置東力仍於其處起塔今之塔處也記者云立寺後三十年當為火所燒至孝武太元二十一年七月夜自然火起寺僧數十人都無知者明日見塔巳成灰聚帝曰此國不祥之相也即敕楊法尚李緒等速令修復至九月帝崩有戴安道所製五像及戴顒所冶丈六金像又有師子國四尺二寸玉像並皆在焉

　　晉京師瓦官寺僧竺法汰傳法汰下都止瓦官寺晉簡文帝深相敬重講放光經開題瓦官寺本河內山玩墓王公為陶處興甯中沙門慧力啟乞為寺止有堂塔而巳及汰居之更拓房宇又啟重門汝南王世子綜第去寺近遂侵掘寺側重門淪陷汰不介懷綜乃感悟躬往悔謝汰臥與相見旁若無人

　　京師寺記興甯中瓦官初置僧眾設會請朝賢鳴剎注疏顧長康注一百萬時以為大言後寺成僧請勾疏長康曰宜修一壁遂閉戶往來一百餘日畫維摩一軀工畢將欲點眸子謂寺僧曰第一日開見者責施十萬第二日開可五萬第三日可任例責施乃開戶光明照寺施者填塞俄而果百萬也

　　宋書戴顒傳宋世子鑄丈八銅像於瓦官寺既成面恨瘦工人不能治乃迎顒看之顒曰非面瘦乃臂胛肥耳及減臂胛瘦患遂除

　　南史師子國傳晉義熙中始遣使獻玉像十載乃至像高四尺二寸玉色潤潔形制殊特殆非人工此像歷晉宋在瓦官寺先有徵士戴安道手製佛像五軀及顧長康維摩畫圖世人謂為三絕至齊東昏遂毁玉像前截臂次取身為嬖妾潘貴妃作釵釧

　　晉書恭帝紀其後復深信浮屠道鑄貨千萬造丈六金像親於瓦官寺迎之步從十餘里(此像即下條僧洪所造)

　　宋豫州釋僧洪傳洪豫州人止於京師瓦官寺造丈六金像鎔鑄始畢未及開模時晉末銅禁甚嚴犯者必死宋武帝時為相國洪坐罪繫於相府唯誦觀世音經一心歸命佛像夜夢所鑄像來手摩洪頭問怖不洪言自念必死像曰無憂見像胸有尺許銅色燋沸會當行刑府參軍監殺而牛奔車壞因更刻日續有從彭城來云未殺僧洪者可原遂獲免還開模見像胸前果有燋沸洪後以苦行卒

　　貞觀公私畫史瓦官寺在江甯有張僧繇畫壁

　　景定建康志梁時出瓦官寺塔舍利敕市寺側數百家宅地造諸臺殿及瑞像又引京師寺記瓦棺寺有瓦棺閣乃梁朝所建高三百四十尺即昇元閣也

　　陳書宣帝紀太建九年秋七月己丑震瓦官寺重門

　　至正金陵新志西晉時地產青蓮二朵掘之得瓦棺內見一老僧花從舌底出詢及父老曰昔有僧誦法華經卒葬此地

　　晉京師瓦官寺竺僧敷傳西晉末亂移居江左止瓦官寺盛開講席

　　晉虎邱東山竺道壹傳晉太和中出都止瓦官寺

　　晉吳臺寺釋道祖傳後還瓦官寺講說

　　宋瓦官寺釋慧璩傳璩丹陽人出家止瓦官寺

　　宋京師祗洹寺釋僧苞傳時瓦官寺有釋法和者為宋高祖所重

　　宋京師瓦官寺釋慧果傳宋初遊京師止瓦官寺開講維摩

　　宋京師中興寺求那跋陀羅傳時又有沙門寶意以宋孝武孝建中來止京師瓦官禪房恒於寺中樹下坐禪

　　齊烏衣寺釋曇遷傳時有瓦官寺釋道𤥎巧於轉讀富聲哀婉

　　齊京師中寺釋法安傳時有瓦官寺道宗亦當時名流為學者所重

　　齊鍾山靈曜寺釋志道傳時京師瓦官寺有超度者亦善十誦及四分著律例七卷云

　　齊瓦官寺慧重傳大明六年敕於新安寺出家後移止瓦官禪房時瓦官復有慧覺敦慧重之業

　　齊齊隆寺釋法饒傳後瓦官寺僧道親祖述宣唱

　　南史扶南國傳瓦官寺慧邃模寫長干寺佛像

　　世說新語何次道往瓦官寺禮拜甚勤阮思曠曰我圖數千戶郡尚不得何卿乃圖作佛志不亦大乎又劉丹陽王長史在瓦官寺集桓護軍亦在坐共商畧西朝及江左人物又戴安道在瓦官寺畫王長史見之曰此童非徒能畫亦終當致身恨吾老不及見其盛耳又時有北來道人好才理與林公相遇於瓦官寺講小品竺法深孫興公悉共聽焉又僧意在瓦官寺中王苟子來與共語使其唱理

　　南史陸厥傳時有王斌者嘗弊衣於瓦官寺聽雲法師講成實論無復坐處又伏曼容傳曼容宅在瓦官寺東施高坐於聽事有賓客輒升為講說

　　同治上江二縣志崇勝戒壇院即古瓦官寺又為昇元寺明初寺廢半為魏公園半入驍騎倉萬厤十九年僧圓梓募贖其地復剏剎寺有老桂古幹槎枒因名叢桂焦竑改曰鳳游寺寺南有集慶菴焦氏筆乘

　　嘉靖時詔毁私菴集慶僧妄以瓦官名其處得幸免然實非瓦官故址矣故梵剎志謂瓦官有二山上為上瓦官平地為下瓦官云

　　波提寺

　　晉室自偏安江左帝主妃后皆溺情內典塔寺日盛簡文帝為會稽王時即好玄言踐阼以來彌殷崇奉咸安二年造波提寺於京師隋時廢

　　攷證

　　建康實錄晉簡文帝即位自立僧寺一名波提寺今廢

　　至正金陵新志晉簡文帝咸安二年帝立波提寺

　　臨秦寺

　　晉侍中中書令王坦之信奉釋氏於秦淮水北造一寺名臨秦以門臨淮水為義云

　　安樂寺

　　安樂寺在臨秦寺旁亦王坦之所造也先是有僧慧受安樂人嘗夢於坦之園中立寺因以為請坦之即捨園為寺以受本鄉為名號曰安樂東有丹楊尹王雅宅西有東燕太守劉鬬宅南有豫章太守范甯宅並施以成寺厥後沙門道靖道敬等更加修飾主講席者為慧令法仙法最慧始道慧僧辯諸名僧宋周續之嘗館於是齊薛淵從車駕亦至焉寺有張僧繇畫龍壁相傳點睛而飛者即其處也其智稱法師碑葢裴子野所撰云

　　攷證

　　建康實錄晉廢帝時侍中中書令王坦之造臨秦安樂二寺在今縣南二里半南門臨淮水也

　　晉京師安樂寺釋慧受傳慧受安樂人晉興甯中來游京師蔬食苦行常修福業嘗行過王坦之園夜輒夢於園中立寺如此數過受欲就王乞立一閒屋處未敢發言且向守園客私期說之期云王家之園恐非所圖也受曰若令誠感何憂不得即詣王陳之王大喜即以許焉初立一小屋每夕夢見一青龍自南方來受將沙彌試至新亭江尋覓乃見一長木隨流來下受曰必是吾所夢見者也於是僱人牽上豎立為剎架以一層道俗競集咸歎神異坦之即捨園為寺以受本鄉為名號曰安樂寺東有丹楊尹王雅宅西有東燕太守劉鬬宅南有豫章太守范甯宅並施以成寺後有沙門道靖道敬等更加修飾於今崇麗焉

　　齊京師太昌寺釋僧宗傳時有安樂寺慧令法仙法最並善敷論名振上國

　　齊京師安樂寺釋智稱傳朱方沙門慧始請稱講說還京憩安樂寺齊永元二年卒弟子僧弼等樹碑焉

　　宋安樂寺釋道慧傳出都止安樂寺轉讀之名大盛京邑

　　齊安樂寺釋僧辯傳辯建康人出家止安樂寺少好讀經受業於宣暢二師

　　南史周續之傳宋武帝北討世子居守迎續之館於安樂寺

　　齊書薛淵傳車駕幸安樂寺淵從駕乘虜橋先是敕虜橋不得入仗為有司所奏免官

　　景定建康志引名畫錄梁張僧繇金陵安樂寺壁畫四龍不點睛每云點之則飛人以為妄誕因請點之須臾破壁二龍乘雲上天未點睛者見在

　　金陵梵剎志裴子野有安樂寺智稱法師碑

　　新亭寺　中興寺　天安寺

　　晉孝武太元五年高僧竺法義卒帝以錢十萬買新亭岡為基起塔三級義弟子曇爽於墓所立寺名新亭精舍逮宋孝武討元凶劭止於此寺即位後幸禪堂因為開拓改曰中興先是元嘉末童謠云錢唐出天子錢唐與禪堂同音故中興禪房有龍飛殿焉孝武既改治此寺文帝諱日於寺內設八關齋以寺僧釋法穎為都邑僧正前廢帝毁之明帝定亂下令修復歴朝高僧如求那跋摩曇蜜多僧導僧璩慧覽道温僧印寶亮輩咸止於是曾因設齋見異僧易名天安寺齊永明中魏使李道固來聘與僧鍾會於中興寺中是仍兼稱其本號也唯梁武帝及庾肩吾有天安寺疏圃堂詩狀寺中勝景未幾侯景作亂柳仲禮進次新亭景帥眾於中興寺後渚挑戰韋粲堅壁不出既而敗於青塘其從弟昂亦死寄殯於中興寺則入京要道干戈所不能免矣

　　攷證

　　晉始甯山竺法義傳法義憩於始甯之保山甯康二年孝武皇帝遣使徵請下都講說太元五年卒春秋七十四帝以錢十萬買新亭岡為墓起塔三級義弟子曇爽於墓所立寺因名新亭精舍後宋孝武南下伐凶鑾斾至止式宮此寺及登祚後幸禪堂因為開拓改曰中興元嘉末童謠云錢唐出天子乃禪堂之謂故中興禪房猶有龍飛殿焉今之天安寺是也(案高僧傳言今皆為梁武帝時)

　　齊京師多寶寺釋頴傳元嘉末出都止新亭寺孝武南下改治此寺以穎學業兼明敕為都邑僧正

　　南史宋文帝諱日羣臣並於中興寺八關齋以食魚肉免侍中袁愍孫等官

　　又天竺國傳宋前廢帝毁中興諸寺明帝定亂下令復修

　　宋中興寺求那跋摩傳中興寺成敕令移住為開三閒房

　　宋壽春石礀寺僧導傳孝武即位遣使徵請翻然應詔止於京師中興寺鑾輿降蹕躬出候迎

　　宋京師莊嚴寺僧璩傳孝武欽其風聞敕出京師為僧正止於中興寺

　　宋上定林寺曇摩蜜多傳初至京師止中興寺

　　宋中興寺釋慧覽傳宋孝武起中興寺敕令居住

　　宋中興寺釋道温傳孝建初被敕下都止中興寺大明中敕為都邑僧正

　　齊中興寺釋僧印傳東適京師止中興寺復陶思涅槃及其餘經典

　　梁靈味寺釋寶亮傳至京師居中興寺袁粲一見而異之

　　宋書天竺迦毗黎等國傳宋孝武大明四年於中興寺設齋有一異僧眾莫之識問名答言明慧從天安寺來忽然不見天下無此寺名乃改中興寺為天安寺

　　齊中興寺釋僧鍾傳南遊京邑止中興寺永明中魏使李道固來聘會於寺內帝以鍾有德聲敕令酬對

　　梁武帝集有天安寺蔬圃堂詩其起句云乘和蕩游豫此焉聊止息連山去無垠長洲望不極

　　瘐肩吾集有蔬圃堂詩其警句云疏林不礙日涸浦暫通潮

　　南史柳仲禮傳仲禮為大都督進次新亭緣淮樹柵景亦柵北岸以應之旋帥步騎萬餘人於中興寺後渚挑戰仲禮欲擊之韋粲曰日晚我勞未可擊也乃堅壁不出

　　又韋粲傳韋鼎負兄昂尸出寄中興寺求棺未得忽江中浮一新棺至因以充斂時謂鼎精誠所感

　　中寺

　　中寺在旗亭璧水之閒(案晉太學在秦淮水南旗亭在大道側當今南門鎮淮橋左近)晉太元五年會稽王道子之所造也宋曇光齊法安皆圓寂於是寺梁天監十五年上座僧慈重加修飾王僧孺製碑以紀其事又有僧懷者詣棲霞寺朗法師諮受三論大義為是寺之禪宗焉

　　攷證

　　藝文類聚梁王僧孺中寺碑畧云中寺者晉太元十年會稽王司馬道子之所立也斜出旗亭事非湫隘傍超璧水望異狹斜天監十五年上座僧慈等更揆日締架赫然霞立

　　宋中寺釋曇光傳宋明帝聞光唱導敕賜三衣瓶鉢後卒於中寺

　　齊中寺僧法安傳永明中還都止中寺講涅槃維摩十地成實論相繼不絕永泰元年卒於中寺

　　梁江總攝山寺碑畧云梁武皇帝以朗法師累降徵書確乎不拔天監十一年乃遣中寺僧懷等詣山諮受三論大義

　　冶城寺

　　冶城寺在城西北本吳冶鑄之地晉徙冶於石頭城外遂為王導西園太元十五年丞相會稽王司馬道子為竺僧法建寺於此因以冶城名之(案建康實錄云孝武為沙門法新立寺高僧傳云竺僧法善神咒會稽王道子為起冶城寺實則沙門法竺僧法止一人也新連下讀非僧名其謂孝武帝置者以太元乃孝武年號耳)逮桓玄竊國廢寺為苑廣起樓榭飛閣複道延屬宮城玄敗而復舊宋興以後寺中高僧有慧琳慧靜僧瑾釋道智順智秀僧若道乘等或與文人周旋或為君相加禮葢禪林之星聚者也第其地當衝要梁季徐度禦徐嗣徽叛眾築壘於寺側陳高祖送臨川王蒨西討亦幸寺餞飲殆與南朝相終始云

　　攷證

　　建康實錄冶城本吳冶鑄之地王導疾作因徙冶出石頭城而以地為西園又太元十五年孝武帝為江陵沙門法新立寺以冶城為名

　　晉越城寺釋法相傳時有竺僧法善神咒晉丞相會稽王道子為起冶城寺焉

　　景定建康志晉安帝元興三年桓玄築別苑於冶城廣起樓榭飛閣複道延屬宮城

　　顧祖禹讀史方輿紀要太元十五年建冶城寺桓玄入建康廢寺為苑尋復故

　　南史天竺國傳慧琳秦郡人姓劉氏少出家住冶城寺有文章兼內外之學為廬陵王義真所知

　　宋山陰天柱山釋慧靜傳靜初住冶城寺顏延之何尚之並欽崇風德

　　宋京師靈根寺釋僧瑾傳瑾初憩冶城寺宋孝武敕為湘東王師

　　宋冶城寺釋通傳通止於冶城寺每麈尾一握輒軒葢盈衢

　　梁山陰雲門寺釋智順傳齊竟陵宣王特深禮異為修冶城寺以居之

　　梁冶城寺釋智秀傳天監中卒於冶城寺時冶城又有僧若道乘並當時令聞

　　陳書徐度傳時賊巳據石頭市廛居民並在南路去臺遙遠恐為賊乘乃使度將兵鎮於冶城寺築壘以斷之又陳高祖紀永定二年八月辛未詔臨川王蒨西討以舟師五萬發自京師輿駕幸冶城餞送焉

　　太后寺

　　太后寺不知其所起疑晉褚何二后創之距冶城寺不遠故桓玄廢寺為苑即移寺僧居於太后寺焉

　　攷證

　　建康實錄桓玄築別苑於冶城先是太元十五年孝武為沙門立寺至是盡移僧眾於太后寺而以寺為苑

　　法王寺(案與梁新林法王寺名同實異)

　　法王寺晉隆安三年為龜茲沙門鳩摩羅什而建也安帝自姚秦迎致施地造寺額曰法王賜以譯經三藏國師之號未幾寺廢逮元至順閒天禧主僧演即其舊址而新之遂為天禧寺下院葢今之大報恩寺三藏殿云

　　攷證

　　至正金陵新志法王寺注東晉末龜茲國沙門鳩摩羅什以道聞於時隆安三年遣使往姚秦迎致秦以尊為三藏國師留不遣晉使再三徵請既至帝躬出朱雀門迎之歴試神驗待之加禮施地建寺賜法王之額請什居焉遂尊為譯經三藏國師歴年既久寺亦燬慶元至順閒天禧主僧演與其屬法嵩德賓仍其遺址構寺一新寺之恆產不滿百石歲時所用悉屬天禧今為天禧寺下院

　　白塔寺

　　白塔寺在法王寺西即葬三藏國師鳩摩羅什舍利頂骨之所至正新志以為大唐三藏大遍覺法師玄奘者誤也(案金陵白塔寺有四祗洹寺改名之白塔已見上天禧寺東之白塔即此葬三藏國師舍利頂骨之所永慶寺亦有白塔是為梁所建若烏衣巷之白塔則明迴光寺塔今猶名白塔巷與六朝之三白塔寺皆無涉也)

　　攷證

　　至正金陵新志天禧寺注白塔在寺東即葬元奘頂骨之所(案此因三藏二字而誤)

　　枳園寺

　　枳園寺晉車騎將軍琅邪王邵所造在其祖文獻公導廟之北都城之東郊(當今明故宮之東南)房殿既集樹枳為籬故曰枳園隆安中始興公王恢從劉裕西伐長安遇釋智嚴啟請還都初住始興寺(案高僧傳所謂住始興寺巷即文獻公廟也文獻為始興公謂廟為寺六廟往往有之)後以嚴厭喧囂乃更居是寺至邵玄孫齊尚書僕射奐復於永明六年建塔五層沈約為撰剎下銘而高僧傳則謂寺僧法楷弟子法匱方為沙彌每聚齋會所得直造旃檀像像成自設大會於大市定林及本寺三處幻形來食是晚還臥遂卒尸香軟手屈二指眾咸謂其得果齊武帝聞之親臨幸會僧設供文惠太子竟陵文宣王並到房頂禮為營斂葬百姓雲赴䞋施重疊仍以所得利養更起枳園寺塔亦在永明七年意者法匱建塔適當奐為尚書僕射時寺為王氏家剎故以興造歸之與

　　攷證

　　沈約枳園寺剎下石記晉故車騎將軍瑯邪王邵玄悟獨曉信解淵微於太祖文獻公清廟之北造枳園精舍其始則芳枳樹籬故名因事立雖房殿嚴整而瓊剎未構邵玄孫尚書僕射南徐州大中正奐深達法相洞了宗誠自乘傳衡皋辭簪瓜渚誓於舊寺光樹五層捐割藩俸十遺其一凡厥所收三十有六萬齊武帝之永明六年六月三日葢木運將啟之令辰上帝步天之嘉日乃抗崇表於蒼生植重扄於玄壤焉

　　宋京師枳園寺釋智嚴傳嚴憩於山東精舍宋武西伐長安始興公王恢即啟宋武延請還都恢道懷素篤禮事甚殷即住始興寺嚴性虛靜志避塵囂恢乃於東郊之際更起精舍即枳園寺也

　　齊京師枳園寺釋法匱傳少出家為枳園寺法楷弟子每齋會所得直聚以造旃檀像像成自設大會其本家僑居京師大市是旦還家又至定林寺復還枳園後三處考覆皆見匱來中食實是一時而三處赴焉爾日晚還房臥奄然而卒尸甚香軟手屈二指眾咸謂其得果時猶為沙彌而靈迹殊異遂聞於武帝帝親臨幸為會僧設供文惠文宣並到房頂禮為營理斂葬百姓雲赴䞋施重疊仍以所得利養起枳園寺塔是歲齊永明七年也

　　越城寺

　　越城寺不知其所始昔范蠡築城江上在小長干之東謂之越城今以地名其寺也有釋法相居之晉鎮北將軍司馬恬惡其不節鴆之不死至元興末年始卒厥後此寺亦湮沒不傳

　　攷證

　　建康實錄注越王築城江上鎮今淮水南一里半廢越城是也案越絕書其城越范蠡所築

　　晉越城寺釋法相傳相後度江南止越城寺鎮北將軍司馬恬惡其不節招而鴆之頻傾三鍾神氣清夷淡然無擾恬大異之晉元興末年卒春秋八十

　　開福寺　景福尼寺(永福尼寺)

　　開福寺在冶城東南晉時之所建也宋元嘉八年有尼慧果淨音共請求那跋摩受戒遂改為景福尼寺南唐避諱又改景福為永福云

　　攷證

　　宋祗洹寺求那跋摩傳宋元嘉八年達於建康時景福寺尼慧果淨音等共受跋摩戒

　　至正金陵新志引乾道志永福尼寺在廣濟倉東舊在冶城南東本晉開福寺後徙此改景福寺南唐避諱改今額

　　歸善寺

　　歸善寺在雞籠山東上林苑前晉時之所建也宋永初中置北市於寺側云

　　攷證

　　至正金陵新志引宮苑記上林苑在雞籠山歸善寺後又宋永初中立北市在大夏門外歸善寺前

　　鬬場寺　道場寺　明安寺

　　鬬場寺在秣陵縣三橋籬門外鬬場里因以里名寺(當在今聚寶門外赤石磯左近)高僧傳皆云道場寺殆慧皎以鬬非佛旨遂以道字音近而呼與寺前有市亦名鬬場市晉末劉裕為太尉南討劉毅於江陵有天竺僧佛馱跋陀羅為裕所敬與其弟子慧觀隨裕至都安止此寺義熙十四年孟顗褚叔度請其譯華嚴經故有華嚴堂也宋釋法顯就佛馱跋陀羅譯摩訶僧祗律及各經論釋寶雲隨慧遠來譯無量壽經僧馥注勝鬘經皆在此寺厥後釋慧觀釋法瑗釋慧詢釋法莊釋法暢均於是傳衣鉢都下為之語曰鬬場禪師窟非溢美也齊永明九年僧伐鬬場明安寺中樹木理自然有法大德三字時以為瑞知寺又號明安矣宋元時尚呼其地為鬬場村而寺巳久廢矣(案慧皎高僧傳屢言道場寺他書則但言鬬場寺知鬬場即道場也寺以鬬場里得名猶之阿育王寺在長干里即呼長干寺建初寺在大市即呼大市寺也況南朝寺前往往有市如建初耆闍莊嚴皆是尤可為鬬場寺前鬬場市之證至鬬場寺實名明安惟齊書符瑞志一見耳)

　　攷證

　　景定建康志宋立南市在三橋籬門外鬬場村內又引丹楊記秣陵有鬬場市

　　宋京師道場寺佛馱跋陀羅傳佛馱跋陀羅此云覺賢甘露飯王之苗裔也陳郡袁豹為宋武帝太尉長史宋武帝南討劉毅豹隨府屆於江陵賢將弟子慧觀詣豹乞食豹問慧觀曰此沙門何如人觀曰德量高遠非凡所測豹以啟太尉太尉請與相見甚崇敬之還都請與俱歸安止道場寺先是沙門支法領於于闐得華嚴前分三萬六千偈至義熙十四年孟覬褚叔度即請賢為譯匠乃手執梵文共沙門慧義慧嚴法業等百餘人於道場譯出詮定文旨故道場寺猶有華嚴堂焉

　　宋江陵帝寺釋法顯傳法顯南造京師就佛馱跋陀羅於道場寺譯出摩訶僧祗律及各經論百餘萬言

　　宋六合山釋寶雲傳晉隆安初遠適西域遍學梵書後隨廬山釋慧遠共歸京師安止道場寺譯出無量壽諸經性好幽居遂適六合山寺道場慧觀臨亡請雲還都總理寺任

　　宋京師道場寺慧觀傳觀還京止道場寺元嘉初上巳車駕臨曲水讌會命觀與諸朝士賦詩時道場寺又有僧馥者專精義學注勝鬘經

　　齊京師靈根寺釋法瑗傳元嘉十年適建業依道場寺慧觀為師

　　宋京師長樂寺釋慧詢傳元嘉中至京師止道場寺慧觀以詢德為物範

　　宋京師道場寺釋法莊傳元嘉初出都止道場寺性靜素止一巾而巳

　　齊烏衣寺釋曇遷傳時有道場寺釋法暢富聲哀婉雖不競遷等抑亦次之

　　宋書天竺國傳都下為之語曰鬬場禪師窟詳見東安寺

　　齊書祥瑞志永明九年秣陵縣鬬場里明安寺有古樹眾僧架屋宇伐以為薪剖樹裏自然有法大德三字

　　崇明寺

　　崇明寺晉義熙中釋僧慧與長安人徐長生所造也在破塢村中(當今之靖安鎮)以燈表瑞故曰崇明寺有石像一軀高五尺製作粗惡甚著靈蹟

　　攷證

　　宋京師崇明寺僧慧傳慧自少好修福業晉義熙中共長安人徐長生立寺於破塢村中始遷域其處起草屋數閒便集僧設齋至中夜堂內兩燈忽然自行進前步十數油篹如故無所傾覆大眾驚嗟訪諸耆老悉言燈所移處是昔時外國道人起塔之基於是就共修立以燈移表瑞因號崇明寺焉

　　建康實錄靖安鎮崇明寺有石像一軀高五尺製作粗惡甚有靈驗傳云是阿育王第四女所造也其女貌醜常自慨恨多作佛像及成皆類如此千數乃至誠祈禱忽感佛見形更造諸像相好方具其父使鬼神遍散諸像於天下此石像是其一也

　　延賢寺

　　延賢寺晉義熙中之所立也在鍾山側先是孫恩黨竄居此山分其地少許與釋法意為寺號曰延賢時杯度和尚往來此寺意以別房待之俄為野火所燒有齊諧張寅等偕意共行山地更欲修造而無水不可住乃竭誠禮懺水忽大涌於是寺乃復立意所起五十三寺是為其一厥後居是寺者智敞法冏智度智順等皆禪林宿德而文人到溉所得祿奉亦往往施於寺中云

　　攷證

　　宋京師延賢寺釋法意傳意江左人好營福業起五十三寺晉義熙中為鍾山祭酒先是孫恩建義之黨竄居此山分其地少許與意為寺號曰延賢寺後杯度去來此寺云此處當有諸變後時當好地對天堂易為福業俄為野火所燒後齊諧與張寅等與意共行山地更欲修立而無水不可住意推杯度之言乃竭誠禮懺乞西方池水經於三日懇惻彌至忽聞空中有聲撲然著地意疑是金帛試令人掘入三尺許泫然清流遂成澗不絕於是立寺焉

　　宋京師杯度傳乍往延賢寺法意道人處意以別房待之

　　宋靈曜寺釋僧盛傳時有延賢寺智敞法冏比德同譽

　　梁山陰雲門寺釋智順傳順姓徐瑯邪臨沂人年十五出家事鍾山延賢寺智度為師

　　南史到溉傳初與弟洽恒共居一齋洽卒後便捨為寺蔣山有延賢寺溉家世所立溉得祿奉首先二寺

　　青園寺　龍光寺(月燈禪院)

　　青園寺在覆舟山下晉恭思皇后褚氏所立本種青處因以為名宋元嘉中高僧竺道生來止此寺文帝深加歎重旋以忤眾被擯其年夏雷震寺中佛殿龍昇於天光照西壁遂改名為龍光時人歎曰龍既已去生必行矣或曰元嘉五年有黑龍見覆舟山之陽帝捨果園東建青園寺西置龍光殿云逮景平元年佛馱什於此寺譯經閱歲始竟而寶林惠生普知僧果諸僧亦遞居之名乃愈重先是晉司徒王謐掘地得金像宋高祖迎入臺供養復送瓦官寺梁時亦移入龍光寺釋寶誌飛錫偶來特著靈蹟唐會昌中寺廢咸通初建為月燈禪院南唐昇元中重修後遂無所聞矣(案青園寺有二一為僧寺一為尼寺必不可合為一宋元諸志均失之今考高僧傳及塔寺記皆梁代高僧所著聞見必碻其載寺創立各執一說益信為兩寺無疑高僧傳謂為晉褚皇后立者僧寺也故竺道生得居之改名龍光之後佛馱什等皆栖止於是唐後廢而復建皆此寺也塔寺記謂為宋王駙馬立者尼寺也故尼業首得居之而淨秀尼亦落髮於此宋廢帝又嘗乘露車往青園尼寺若為僧寺則是時已改名龍光何以復稱青園特書之曰尼寺乎葢兩寺皆在覆舟山下均以地為寺名是以僧寺因龍見而名改以示別於尼寺乾道志謂龍光寺在城西龍光門外大誤至今覆舟山東有小山仍名龍光葢以此寺得名耳)

　　攷證

　　宋京師龍光寺竺道生傳還都止青園寺寺是晉恭思皇后褚氏所立本種青處因以為名生既當時法匠請以居焉宋太祖深加禮重生剖析經理洞入幽微乃說一闡提人皆得成佛於時大本未傳孤明先發獨見忤眾於是舊學以為邪說擯而遣之其年夏雷震青園佛殿龍昇於天光影西壁因改寺名號曰龍光時人歎曰龍既已去生必行矣後龍光寺又有沙門寶林祖述諸義近代又有釋惠生者亦止龍光寺齊竟陵王集有龍光寺僧普知

　　梁慧皎高僧傳跋有龍光寺僧果

　　景定建康志引宋嘉祐三年佛殿記云宋元嘉五年有龍見覆舟山之陽帝捨果園東建青園寺西置龍光殿今沼沚見存舊志以為在龍光門者非也

　　宋建康龍光寺佛馱什傳先沙門法顯於師子國得彌沙塞律梵本未及翻譯而法顯遷化京邑諸僧聞什善此學於是請令出焉以宋景平元年冬十月集龍光寺譯為三十四卷稱為五分律什執梵文于闐沙門智勝為譯龍光道生東安慧嚴共執筆參正至明年四月方竟

　　晉瓦官寺僧釋慧力傳晉司徒王謐嘗入臺見東掖門外有寺人擲摴所著處輒有光出怪令掘之得一金像合光趺長七尺二寸謐即奏聞宋高祖迎入臺供養景平末送出瓦官寺今移龍光寺

　　梁釋寶誌傳寶誌多來往古寺僧正獻欲以衣遺之遣使於龍光罽賓二寺求之並云昨宿旦去還以告獻方知其分身宿焉

　　至正金陵新志龍光寺至唐會昌中廢咸通二年重興號月燈禪院南唐昇元二年重修

　　禪眾寺

　　禪眾寺在古察戰巷後(今評事街旁有佳兆巷佳兆察戰之轉音也)晉有聖火巷直南出小街即其處也

　　攷證

　　建康實錄注察戰吳時官號舊揚都有察戰巷在今縣城南三里禪眾寺前又注王離妻者洛陽人將舊火南渡為人治疾人號所居為聖火巷在今縣東南三里禪眾寺直南出小街

　　護身寺

　　護身寺在御街東以晉太子宮地為之

　　攷證

　　建康實錄晉烈宗新於宮城東南左衛營作太子宮義熙中討盧循劉毅壞其材作舟艦地在今縣東五里護身寺西直街東也

　　耆闍寺(一作祗闍寺　普緣寺)

　　耆闍寺東晉時所建也在雞籠山西前有紗市市中有蠶室為六朝皇后躬桑之所齊梁以來有高僧道登安廩迭居此寺陳張正見陪衡陽王登覽於此賦詩至隋師渡江後主命樊毅屯兵寺前國亡寺廢明重建名普緣寺云

　　攷證

　　景定建康志引慶元志祗闍山在雞籠山西有祗闍寺今廢又志蠶室在縣北七里耆闍寺前紗市中

　　齊齊隆寺釋法鏡傳其後耆闍寺道登祖述宣唱

　　續高僧耆闍寺安廩傳太清元年始屆揚都武帝敬供相接陳永定初請入內殿長承戒範敕住耆闍寺馮訥古詩記陳張正見有陪衡陽王遊耆闍寺詩其警句云兔苑移飛葢春城列玳簪階荒猶累玉地古尚填金龍橋丹桂偃鷲嶺白雲深秋窻被旅葛夏戶響山禽清風吹麥壟細雨濯梅林

　　南史陳後主禎明三年遣樊毅屯耆闍寺

　　金陵梵剎志普緣寺在都城西北神策門內北城地晉名耆闍寺

　　招提寺

　　招提寺在石頭城北不知建於何時而晉宋之交謝康樂有招提精舍詩則必造於典午末也梁有僧𤥎慧集居之蕭子範貧無居宅亦寄住於是逮侯景據臺城王僧辯入討進軍寺北佛國又變為戰場矣

　　攷證

　　顧祖禹讀史方輿紀要招提寺在石頭城北

　　謝靈運集有石壁立招提精舍詩其警句云敬擬靈鷲山尚想祗洹軌絕溜飛庭前高林瞻窗裏

　　梁元帝金樓子聚書篇又得招提𤥎法師眾義疏及眾經序

　　梁京師招提寺釋慧集傳出京止招提寺復遍歷眾師融冶異說

　　南史齊高帝諸子傳子範無宅卒於招提寺僧房

　　景定建康志梁元帝承聖元年三月丁亥王僧辯進軍招提寺北景帥眾萬餘人鐵騎八百餘陣於西州之西

　　簡靖寺

　　簡靖寺不詳其所在葢尼寺也有晉釋安慧則手自細書黃縑寫大品一部藏於寺尼靖首處云

　　攷證

　　晉洛陽大市寺安慧則傳則手自細書黃縑寫大品一部合為一卷字如小豆凡十餘本以一本與汝南周仲智妻胡母氏供養胡母過江賫經自隨今在京師簡靖寺靖首尼處

　　天寶寺(天保寺　均慶院)

　　天寶寺晉時所置不能碻指其歲月在古潮溝前葢玄武湖之南也宋廢帝子業毁之明帝定亂下令興復梁太清二年邵陵王綸與侯景戰於玄武湖側敗入此寺景縱火焚之而寺再毁唐開元中改為天保寺宋開寶八年終毀(案此與宋孝武天保寺同名既非一寺又不同時並立)

　　攷證

　　景定建康志潮溝舊跡在天寶寺後注天寶寺故基在今城東北角更西一里長壽寺前

　　宋書天竺等國傳前廢帝毁中興天寶諸寺明帝定亂下令修復

　　讀史方輿紀要梁太清二年邵陵王綸赴援臺城營於蔣山因山巔寒雪乃引眾下愛敬寺既而戰於玄武湖側軍敗走入天寶寺景追之縱火焚寺綸奔朱方

　　至正金陵新志均慶院注舊在金陵坊晉天寶寺唐開元十年改為天保寺宋開寶八年毁

　　長壽寺

　　長壽寺在潮溝後與天寶寺隔水相望也唐時釋元素居之俗謂之馬祖云

　　攷證

　　建康實錄潮溝吳大帝所開以引江潮在天寶寺後長壽寺前

　　宋僧贊甯高僧傳唐潤州幽棲寺釋元素字道清俗姓馬氏以如意元年隸名於江甯長壽寺

　　宋

　　祈澤寺(治平寺)

　　祈澤寺在祈澤山距城二十里(今高橋門外)宋少帝景平元年建梁置龍堂有初法師者誦法華經龍女獻泉在寺之右唐會昌中廢南唐祈雨有驗復修宋治平中改名祈澤治平寺歴元迄明常為祈禱雨澤之所焉

　　攷證

　　宋張敦頤六朝事蹟編類祈澤寺宋少帝景平元年建去府城二十里梁朝置龍堂有初法師者結茅山下誦法華經有東海龍女來聽師曰此山乏水為我開一泉可乎後數日風雷良久有清泉涌座下

　　金陵梵剎志祈澤寺在郭城高橋門外祈澤山宋景平元年建唐會昌中廢南唐昇元閒復宋治平閒改名祈澤治平寺至嘉靖十二年常為祈禱雨澤之所

　　平陸寺　奉誠寺

　　平陸寺不詳其所在宋少帝景平元年平陸令許桑捨宅建剎因以官名其寺焉逮文帝元嘉十年天竺僧伽跋摩至京道場寺慧觀以其道行純備請住是寺跋摩共觀加塔三層改名奉誠寺厥後遂無聞也

　　攷證

　　宋京師奉誠寺僧伽跋摩傳跋摩天竺人也以宋元嘉十年步自流沙至於京邑道俗敬異號曰三藏法師初景平元年平陸令許桑捨宅建剎因名平陸寺後道場慧觀以跋摩道行純備請住此寺跋摩共觀加塔三層今之奉誠是也

　　高臺寺

　　高公不知何許人也有臺在秣陵城南八十里(當今之朱門鄉)宋景平元年置高公臺院後復改為高臺寺焉

　　攷證

　　至正金陵新志引乾道志高公臺院在秣陵城南八十里宋景平元年置古臺猶存

　　罽賓寺

　　佛馱什罽賓人善譯經以宋景平元年至京師諸檀越築寺以處之名之以其鄉曰罽賓逮梁釋寶誌來往於此特示靈蹟焉

　　攷證

　　宋建康龍光寺佛馱什傳佛馱什罽賓人以宋景平元年屆於揚州京邑諸僧請其翻譯彌沙塞律梵本宋侍中王練為檀越(案罽賓寺必立於此時)

　　梁釋寶誌傳時僧正獻欲以衣遺誌遣使於龍光罽賓二寺求之皆云昨宿旦去

　　道林寺　蔣山寺

　　道林寺在鍾阜之陽亦號蔣山寺宋元嘉初有西域僧畺良耶舍來建業築精舍以棲禪即是寺也至梁釋寶誌崇其義法師事沙門僧儉而道林之名遂以大顯焉

　　攷證

　　宋京師道林寺畺良耶舍傳耶舍以元嘉之初遠冐沙河萃於京邑初止鍾山道林精舍

　　梁釋寶誌傳寶誌本姓朱金城人少出家止京師道林寺師事沙門僧儉

　　讀史方輿紀要引金陵記蔣山寺舊在山南本名道林寺

　　竹林寺

　　竹林寺在華林園側(當今雞籠山旁)宋元嘉元年外國僧毗舍闍所造也至孝建初有高僧慧益居之永光中廢帝射鬼於竹林堂葢不出是寺中云

　　攷證

　　建康實錄宋元嘉元年置竹林寺案寺記外國僧毗舍闍造

　　宋京師竹林寺慧益傳宋孝建中出都憩竹林寺精勤苦行

　　南史宋廢帝紀永光元年十二月戊午夕帝出華林園悉屏侍衛與巫覡及綵女數百人射鬼於竹林堂

　　迦毗羅寺(真際寺　寶戒寺)

　　迦毗羅寺亦外國僧所建也南唐改真際寺宋名寶戒寺在元龍翔寺之後云(當今之北門橋一帶)

　　攷證

　　景定建康志寶戒寺在轉運街西本迦毗羅寺南唐改真際寺宋開寶二年改今額

　　至正金陵新志寶戒寺在龍翔寺後

　　定林寺

　　定林寺在鍾山下其地名蔣陵里宋元嘉元年為僧慧覽而造也越十二年曇摩蜜多別建上定林寺於山西人遂呼此為下寺其時高僧有求那跋摩僧鏡曇無讖等皆居於此而梁天監中以寺前獨龍阜為寶誌造塔又窆釋僧祐於寺之舊基蓋寺自齊後巳久廢矣逮趙宋復就舊址創定林菴為王安石讀書處云

　　攷證

　　建康實錄元嘉元年置定林寺僧覽造在蔣陵里

　　宋京師定林寺僧慧覽傳宋文帝請覽下都止定林寺

　　宋上定林寺曇摩蜜多傳元嘉十年還都止鍾山定林下寺曇多天性凝靜雅愛山水以為鍾山鎮岳埓美嵩華常歎下寺基構臨澗低側於是乘高相地揆卜山勢以元嘉十二年斬木刊石營建上寺

　　宋祗洹求那跋摩傳其年夏在定林下寺安居時有信者采花布席跋摩所坐華彩更鮮

　　宋定林寺僧鏡傳宋世祖籍甚風采敕出京師止定林下寺

　　宋河西曇無讖傳又於鍾山定林寺譯出佛母泥洹經一卷

　　景定建康志梁天監五年以定林寺前獨龍阜葬寶誌永定公主以湯沐之資造浮圖五級於其上

　　梁京師建初寺釋僧祐傳天監十七年卒因窆於開善路西定林之舊基也

　　至正金陵新志下定林寺在蔣山寶公塔西北宋元嘉元年置後廢趙宋創為定林菴王安石舊讀書處

　　嚴林寺

　　嚴林寺宋元嘉二年僧招賢二法師所造也在秣陵縣東南四十五里

　　攷證

　　建康實錄元嘉二年置嚴林寺西北去縣四十五里僧招賢二法師造

　　宋興寺　興教寺

　　宋興寺一名興教寺在長干里之南就宋武帝故居而造也故以宋興為號或曰寺在蔣山寶誌塔西二里有誌公洗鉢池此葢因宋熙而誤云

　　攷證

　　景定建康志宋興寺一名興教寺今在南門外基即劉裕故居

　　至正金陵新志引慶元志興教院即宋興寺故基在蔣山寶誌塔西二里乾道閒徙長干里南亦名宋興(案在蔣山者為宋熙在南門外者為宋興非乾道時始徙也景定志較確)

　　報恩寺(奉先寺　報慈院　能仁寺　此非明之大報恩寺也)

　　報恩寺在天竺山東南距秦淮數百步宋元嘉二年文帝為高祖剏建也唐會昌中廢楊吳太和中改造曰奉先南唐昇元中改報慈至宋遂名能仁云

　　攷證

　　景定建康志能仁寺南距秦淮數百步其地古青溪之濆也初名報恩宋元嘉二年文帝為高祖剏建唐會昌中廢偽吳太和改造曰奉先南唐昇元改報慈有別院宋崇甯賜名承天政和七年改能仁

　　金陵梵剎志能仁寺在天竺山東

　　青園尼寺

　　青園尼寺在覆舟山下宋元嘉二年駙馬王景琛為母范氏以王坦之祠堂地與尼業首為精舍十五年潘淑儀施西營地以足之內有七佛殿二閒泥塑精絕後廢帝昱嘗乘露車以至此寺焉又有比邱尼淨秀宋都亭侯梁粲之女也亦落髮於寺中云

　　攷證

　　建康實錄宋元嘉二年置青園寺東北去縣二里案塔寺記駙馬王景琛為母范氏以王坦之祠堂地與比邱尼業首為精舍十五年潘淑儀施西營地以足之起殿又有七佛殿二閒泥塑精絕後代希有及者南史宋後廢帝紀帝又於蠻岡賭跳因乘露車無復鹵簿往青園尼寺

　　沈約齊禪林寺尼淨秀行狀比邱尼釋淨秀本姓梁氏安定烏氏人也文粲之仕宋征虜府參軍封龍川縣都亭侯尼年十九方獲如志落髮青園服膺事主

　　南園寺

　　南園寺未詳所在有穎法師持律精嚴淨秀尼嘗於是受戒於是青園諸尼及餘寺尼無不受戒者

　　攷證

　　沈約尼淨秀行狀又於南園就穎律師受戒即受戒日淨甖香水還復如前由是青園諸尼及餘寺尼無不更受戒者

　　龍華寺

　　龍華寺不詳其始末宋元嘉中釋曇超居之後有僧念避世於此

　　攷證

　　齊錢唐釋曇超傳初止都龍華寺元嘉末南遊始興

　　齊京師高座寺釋慧進傳時京師龍華僧念誦法華金光明經蔬食避世

　　南林寺

　　南林寺在中興里司馬梁王妃捨宅為宋晉陵公主造也有僧法業居之後求那跋摩終於寺之戒壇前仍就其處起立白塔可見其與祗洹寺相近矣陳亡寺廢

　　攷證

　　建康實錄宋元嘉四年置南林寺在中興里司馬梁王妃捨宅為晉陵公主造陳亡廢

　　宋京師道場寺釋慧觀傳時道場寺又有法業晉陵公主為起南林寺後遂居焉

　　宋京師祗洹寺求那跋摩傳於南林戒壇前茶毘之詳見上祗洹寺攷證

　　永豐寺　長安寺

　　永豐寺宋元嘉四年謝方明所造也本名長安為延陵有此寺遂改今名

　　攷證

　　景定建康志宋元嘉四年置永豐寺去縣七十里案塔寺記謝方明造本名長安為同郡延陵有之改焉

　　崇福寺

　　崇福寺在南門外宋元嘉十年因高僧楚雲所居賜以院名

　　攷證

　　至正金陵新志崇福院在南門外宋元嘉十年因僧楚雲所居號崇福至太平興國八年重修

　　宋熙寺

　　宋熙寺天竺僧伽羅多哆所建也多哆以宋景平末至京師元嘉十年卜居鍾山之陽翦棘開榛造立此寺十九年同域僧曇摩蜜多卒葬於寺前厥後釋曇瑤法願慧念均止是寺東有水名東澗處士劉紆與族兄歊聽講寺中因共卜居澗上散騎常侍王規辭疾隱退亦來寺築室以居左側有泉曰宋熙泉入陳以後勝蹟無考唯泉獨存至趙宋建太平興國寺於寺基之東寺中猶日用此泉云

　　攷證

　　宋道林寺畺良耶舍傳天竺僧伽羅多哆以宋景平之末來至京師乞食人間宴坐林下元嘉十年卜居鍾山之陽翦棘開榛造立精舍即宋熙是也

　　宋上定林寺曇摩蜜多傳元嘉十九年七月六日卒春秋八十有七仍葬於鍾山宋熙寺前

　　宋吳興小山釋法瑤傳時宋熙寺有曇瑤者善淨名十住及莊老又工草隸

　　梁京師靈曜寺釋僧盛傳時有宋熙寺法願建元寺僧護僧韶皆比德齊譽

　　昭明太子集有二諦義并宋熙寺釋慧念問答

　　梁簡文帝集有宋熙寺慧念法師墓志銘

　　梁書劉訏傳訏善玄言尤精釋典曾與族兄歊聽講諸寺因共卜築宋熙寺東澗有終焉之志

　　又王規傳規常以門宗貴盛恆思減退後為太子中庶子領步兵校尉辭疾不拜遂於鍾山宋熙寺築室以居以居

　　景定建康志宋熙泉近宋熙寺側今蔣山興國寺日用皆此泉也

　　善居寺　下雲居寺

　　善居寺在鍾山之右宋元嘉中置後改為下雲居院云

　　攷證

　　至正金陵新志下雲居院在上雲居之右宋元嘉中置初為善居寺後改今額

　　竹園寺

　　竹園寺在蔣陵里檀橋宋元嘉十一年臨川公主所造葢尼寺也時有尼慧濬請高僧曇無讖譯禪經於寺中云

　　攷證

　　建康實錄宋元嘉十一年置竹園寺西北去縣一里在今建康東尉蔣陵里檀橋案寺記宋臨川公主造宋河西曇無讖傳安陽侯者沮渠蒙遜從弟銳意內典逮魏滅涼乃南奔宋竹園寺尼慧濬請安陽出經安陽通習巳久臨筆無滯旬有七日出為五卷

　　鐵索羅寺　翠靈寺　妙果寺(瑞相院)

　　鐵索羅寺本晉時尼寺在城南門外宋元嘉十一年有西域尼鐵索羅居此因以其名稱寺焉宋齊以來或為翠靈寺或為妙果寺趙宋時燬而復修改名瑞相院云

　　攷證

　　六朝事迹編類鐵索羅寺本東晉尼寺也尚書仲杲女見釋書有比邱尼問講師師曰女子削髮出家為比邱尼後因鐵索羅國尼至遂就此建寺以鐵索羅為名中國有尼自此始

　　至正金陵新志瑞相院亦名鐵索寺在城南門外注引乾道志云本晉時尼寺宋元嘉七年西域梵尼七人至建業十一年尼鐵索羅三人又至因號鐵索羅寺宋齊以來或為翠靈寺或為妙果寺開寶八年燬太平興國二年有僧請其地重興瑞相禪師塔因改今額

　　上定林寺

　　上定林寺宋元嘉十二年高僧曇摩蜜多所移建也在下寺西山上(詳見前定林寺考證)或曰元嘉十六年竺法秀所造殆共為修飾與蜜多旋卒於此寺後有僧祐凡獲信施悉以營繕傅弘並建經綸藏而寺乃大盛自宋暨梁高僧如僧遠僧柔法通智稱道嵩超辯慧彌法願輩無慮數十人皆居於是處士明僧紹欽僧遠夙德來寺候問而何胤劉勰諸名流或聽內典或撰經證亦時相往還焉寺有佛牙乃元徽中法獻自于闐國賫來密自禮事越十五載始為人知獻卒之後為豪家所劫齊永明九年八月甘露降寺佛堂庭中時以為瑞東昏侯至寺射病沙門則又僧之劫運矣寺有應潮井後為北高峯峯上有梁昭明太子讀書臺下有一人泉王褒所詠定林寺桂花詩葢即寺後桂巖也寺壁又有梁解蒨畫六朝高僧墓多在山之左鬱蔥哉誠佳城巳(案曇摩蜜多葬宋熙寺前僧祐葬定林下寺舊基僧遠僧柔慧彌超辯法獻法通悉葬山南僧遠墓王儉撰文僧祐僧柔超辯碑劉勰撰文法獻碑沈約撰文法通碑謝舉蕭子雲竝撰文刻於兩面其地皆距寺不遠也)逮宋乾道中僧善鑑因寺久廢請其額移建於方山實非鍾山之舊云

　　攷證

　　建康實錄宋元嘉十六年置上定林寺西南去縣十八里案寺記禪師竺法秀所造在下定林之後法秀初止祗洹寺移居於此也

　　宋上定林寺曇摩蜜多傳元嘉十九年卒於上寺春秋八十有七

　　又實錄傅弘居鍾山定林寺建經輪藏

　　齊京師建初寺釋僧祐傳年十四家人密為訪婚祐知而避至定林投法達法師師奉竭誠永明中奉勅入吳試簡五眾并宣講十誦更伸受戒之法凡獲信施悉以治定林建初諸寺

　　齊上定林寺釋僧遠傳宋大明六年謝病隱上定林寺明帝踐位請遠為師竟不能致以齊永明二年卒於上寺竟陵文宣王為營墳於山南立碑頌德太尉王儉製文時定林上寺又有法令慧泰並善經論繼迹於遠焉

　　齊上定林寺釋僧柔傳柔姓陶丹陽人入剡白山靈鷲寺徵書歲及乃更出京師止於定林寺躬為玄匠四遠欣服卒於延興元年即葬於山南沙門僧祐為立碑墓所東莞劉勰製文

　　梁定林寺釋法通傳踐迹京師憩定林上寺天監十一年卒葬於寺南弟子靜深等立碑墓側陳郡謝舉蘭陵蕭子雲並為製文刻於兩面時定林上寺復有沙彌智進清信苦節修頭陀行

　　齊京師安樂寺釋智稱傳定林寺法獻於講席相值聞其往復清玄仍攜止山寺

　　齊上定林寺釋道嵩傳宋元徽中來京師止鍾山定林寺

　　齊上定林寺釋超辯傳還都止寺閒居養志畢命山門永明十年卒葬於寺南劉勰為製墓文

　　梁上定林寺釋慧彌傳止於京師定林寺以天監十七年卒葬於寺南時定林又有沙門法仙誦經有素行

　　齊正勝寺釋法願傳少時啟求出家三啟方遂為定林寺遠公弟子

　　南史明僧紹傳聞沙門釋僧遠夙德往候定林寺齊高帝欲出寺見之遁還攝山

　　又何胤傳入鍾山定林寺聽內典其業皆通

　　又劉勰傳勰為文長於佛理都下寺塔及名僧碑志必請勰製文有勅與慧震沙門於定林寺撰經證功畢啟求出家遂變服改名慧地云(以上數條只言定林未分上下知其為定林上寺者以齊梁時下寺巳久廢也)

　　齊上定林寺釋法獻傳宋元嘉十六年方下京師止定林上寺元徽三年西遊于闐獲佛牙一枚舍利十五粒觀世音滅罪咒及調達品又得龜茲國金鎚鍱像於是而還十有五載密自禮事餘無知者至文宣感夢方傳道俗以建武末年卒窆於鍾山之陽獻弟子僧祐為造碑墓所丹楊尹沈約製文獻於西域所得佛牙及像皆在上定林寺牙以普通三年正月忽有數人執仗初夜扣門稱臨川殿下奴叛有人告云在佛牙閣上請開閣檢視寺司即隨請開閣主帥至佛牙座前開函取牙作禮三拜以錦手巾盛牙繞山東而去至今竟不測所在(案此牙作高僧傳時尚不知何人賺去今讀陳書高祖本紀乃知取佛牙者即陳武帝其曰慶雲寺慧興者託辭也詳見下慶雲寺條咸豐未經兵燹之前牙在香林寺中予猶及見之)

　　齊書武帝紀永明九年八月甘露降定林寺佛堂庭中

　　又東昏侯紀至定林寺有老病沙門不能去命左右射之

　　貞觀公私畫史定林寺在江甯有梁解蒨畫

　　景定建康志梁昭明太子書臺在蔣山定林寺後山北高峯上又一人泉在北高峯絕頂定林寺後

　　至正金陵新志上定林寺舊在蔣山應潮井後宋乾道閒僧善鑑請其額於方山重建

　　王褒集有詠定林寺桂花詩

　　靈鷲寺

　　靈鷲寺未詳其所在宋杯度道人自南州移居之至齊時名僧慧高請其師僧審還寺為別立禪房焉

　　攷證

　　宋京師杯度傳自南州移靈鷲寺至元嘉中卒葬建業之覆舟山

　　齊京師靈鷲寺釋僧審傳靈鷲寺慧高從受禪業乃請審還寺別立禪房

　　王國寺

　　王國寺葢比邱尼所居也宋元嘉二十二年孔熙先等謀逆有王國寺尼法靜出入彭城王義康家則交結豪貴而不守戒律云

　　攷證

　　建康實錄員外散騎常侍孔熙先與太子詹事范蔚宗謀奉彭城王義康為逆時有王國寺尼法靜出人義康家尼妹夫許曜領隊在臺宿衛宮省許為內應

　　延壽寺(延熙寺)

　　延壽寺宋元嘉二十二年義陽王昶母謝太妃所造也至唐改名延熙云

　　攷證

　　建康實錄宋元嘉二十二年置延壽寺西北去縣八十里案寺記義陽王昶母謝太妃造隋末廢唐上元二年重置名延熙寺

　　烏衣寺

　　烏衣寺在烏衣巷宋元嘉時釋慧叡與慧義同居之講說諸經思徹言表厥後曇遷曇憑皆以轉讀名於時焉

　　攷證

　　宋京師烏衣寺僧慧叡傳適京師止於烏衣寺講說諸經皆思徹言表

　　宋京師祗洹寺釋慧義傳義勸范泰以果竹園六十畝施祗洹寺泰從之及泰薨泰第三子晏遂奪而不與義乃移止烏衣寺與慧叡同住宋元嘉二十一年終於烏衣寺

　　齊烏衣寺釋曇遷傳遷長於轉讀有無窮聲韻初止祗洹寺後移烏衣寺

　　齊烏衣寺釋曇憑傳少游京師學轉讀止烏衣寺

　　齊福寺

　　齊福寺宋元嘉末年造福曰齊福葢蕭氏將興之兆云

　　攷證

　　建康實錄宋元嘉三十年置齊福寺

　　天竺寺

　　求那跋陀羅中天竺人宋元嘉中文帝遣使迎至都初住祗洹寺後於丹楊郡譯經立天竺寺以居之(當在今之銅井鎮)至齊時有僧賢居此寺善於敷論名振上國焉

　　攷證

　　宋中興寺求那跋陀羅傳陀羅中天竺人元嘉十二年至廣州宋太祖遣使迎接既至京都初住祗洹寺集義學諸生譯出維阿含經後於丹楊郡譯出勝鬘楞伽經世祖嘉其純謹益加禮遇(案天竺寺當立於是時名曰天竺以其本天竺人也)

　　齊京師太昌寺釋僧宗傳時有中興寺僧敬道文天竺寺僧賢並善敷論名振上國云

　　禪岡寺

　　禪岡寺宋孝建二年蕭惠開為父思話而造也惠開家世奉佛凡為父造四寺在京都南岡下者名禪岡是為其一(當在今之赤石磯)齊有高僧法開僧紹等居之梁何遜詩所謂拱樹捎雲密重樓霧中出者真能狀此寺之景云

　　攷證

　　宋書蕭惠開傳惠開思話之子丁父艱居喪多孝性家素奉佛凡為父造四寺於南岡下名曰禪岡寺於曲阿故宅名曰禪鄉寺於京口墓亭名曰禪亭寺於所封邑封陽縣名曰禪封寺

　　齊琅邪攝山釋法度傳餘杭縣法開者清爽雋發善為德論出京止禪岡寺與同寺僧紹有聞於時

　　梁何遜集有登禪岡寺望和虞記室詩其警句云南望南郭門拱樹梢雲密北窗北溱道重樓霧中出

　　司徒寺

　　司徒寺宋司徒何尚之所造故以官名其寺焉何氏自晉司空充至宋司徒尚之世奉佛法並建立塔寺此為其一陳徐陵有宋司徒寺碑葢為寺僧而作云

　　攷證

　　梁書何敬容傳何氏自晉司空充宋司徒尚之世奉佛法並建立塔寺

　　徐陵集有齊國宋司徒寺碑(案南朝稱某寺某僧必先稱其國時國祚皆短几僧卒於何代即稱何代僧高僧傳歴歴不爽此言齊國係言其僧為齊代人集中此碑誤刪僧名令人不解如云齊國宋司徒寺某法師碑則了然矣)

　　法輪寺

　　法輪寺在覆舟山下亦何尚之所造也寺成請釋志道居之至齊時何點以其為家寺常居於是竟陵文宣王就見之後崔慧景反圍宮城頓兵寺前以其精通佛理逼與談義真六朝人戎服談玄之結習焉

　　攷證

　　齊鍾山靈曜寺釋志道傳何尚之欽德致禮請居所造法輪寺

　　南史何點傳在法輪寺竟陵王子良就見之角巾登席子良欣悅無巳

　　齊書崔慧景傳性好談義兼解佛理頓法輪寺對客高談

　　讀史方輿紀要法輪寺在城北覆舟山下齊崔慧景圍宮城頓法輪寺對客高談處也

　　南澗寺

　　南澗寺在何尚之宅畔尚之宅臨南澗又謂之落馬澗(當今南門外西街澗子橋)寺居其閒即以南澗為名焉居是寺者有高僧道冏顯亮智稱而何求仍世居舊宅不肯就徵張景真則捨身設齋於此寺云

　　攷證

　　景定建康志何尚之宅在南澗寺側

　　至正金陵新志引戚氏光云南史有南澗寺慶元志云南澗即今落馬澗比年始題其榜曰躍馬澗

　　宋京師南澗寺釋道冏傳冏止南澗寺世以般舟為業

　　齊上定林寺釋僧遠傳宋新安孝敬王子鸞為亡所生母殷貴妃造新安寺勅選三州招延英哲遠與小山法瑤南澗顯亮俱被徵召

　　齊京師安樂寺釋智稱傳乃投南澗禪房宗公請受五戒

　　南齊書何求傳除司空從事中郎不就乃除永嘉太守求時住南澗寺不肯詣臺乞於寺拜受見許未幾遁歸吳又荀伯玉傳世祖在東宮左右張景真於南澗寺捨身齎有元徽紫皮袴褶他物稱是

　　大莊嚴寺

　　宋孝武大明三年路太后於宣陽門外太社西藥園造寺名莊嚴寺建塔七層寺前有市(當今之笡橋西今笡橋亦有市)後因梁有小莊嚴寺故稱此為大以別之歴朝高僧如曇斌曇濟曇宗慧亮道慧元趣法道僧璩等輩無慮十餘人皆止寺其最著者僧達講維摩經敕坐近張緒俾聞其言寶誌與王筠交而筠後為作墓碑僧旻深通禪理梁昭明嘗與諮論簡文作成實論義疏序元帝為製碑文江總亦有大莊嚴寺碑是皆文人之慧業也至於遭逢世變興替相仍則宋元徽二年張敬兒敗賊於寺前小市賀琛被賊創舉送此寺療治之齊東昏侯取寺中九子玉鈴為潘妃殿飾侯景亂梁宿莊嚴寺即南郊祭天陳永定二年高祖屢幸寺捨身發金光明經題并設無碍大會顏晃因甘露降寺中遂獻甘露頌宣帝太建十年雷震莊嚴寺露盤逮隋時漸圮唐天寶中乃重修云

　　攷證

　　建康實錄宋大明中路太后造莊嚴寺(詳見上謝寺)梁天監中置小莊嚴寺(詳見下)

　　南史虞愿傳宋明帝起湘宮寺以孝武莊嚴剎七層欲起十層(案此知莊嚴寺有七層塔路太后造寺在孝武時故謂孝武莊嚴剎也)

　　宋京師莊嚴寺釋曇斌傳宋元徽中卒於莊嚴寺時莊嚴寺復有曇濟曇宗等並以學業才力見重一時

　　宋京師何園寺釋慧亮傳泰始之初莊嚴大集簡閱義士上首千人敕亮與斌遞為法主

　　宋京師莊嚴寺釋道慧傳慧以母老欲存資奉乃移憩莊嚴寺時莊嚴寺復有元趣僧達並以學解見稱

　　梁上定林寺釋法通傳踐迹京師初止莊嚴後憩定林

　　宋京師莊嚴寺釋僧璩傳後移止莊嚴寺卒於所任

　　南史張緒傳齊高帝重緒文學嘗幸莊嚴寺聽僧達道人講維摩經坐遠緒不聞其言乃遷僧達以近之

　　又釋寶誌傳先是王筠至莊嚴寺寶誌與之交言歡飲至亡武帝命筠為碑葢先覺云

　　梁昭明太子集有解二諦義解法身義并載僧旻問答

　　梁簡文帝集有僧旻成實論義疏序

　　梁元帝集有僧旻法師碑

　　陳江總集有大莊嚴寺碑其警句云前望則紅塵四合見三市之盈虛後睇則紫閣九重連雙闕之聳峭

　　南史宋後廢帝紀元徽二年張敬兒破賊宣陽門莊嚴寺小市

　　又賀琛傳琛被創未至死賊舉送莊嚴寺療治之

　　又齊東昏侯紀莊嚴寺有玉九子鈴剝取以為潘妃殿飾

　　又侯景傳先夕景宿大莊嚴寺即南郊柴燎於天

　　陳書高祖本紀永定二年五月辛酉輿駕幸大莊嚴寺捨身壬戌羣臣表請還宮十月乙亥輿駕幸大莊嚴寺發金光明經題十二月甲子輿駕幸大莊嚴寺設無碍大會

　　又顏晃傳永定二年高祖幸大莊嚴寺其夜甘露降晃獻甘露頌

　　建康實錄陳宣帝太建十年夏六月大雨雷震莊嚴寺露盤

　　宋僧贊甯續高僧傳釋惠忠俗姓王氏上元人也唐天寶初出止莊嚴寺興懷修葺

　　幽棲寺(祖堂寺　延壽院)

　　牛頭山周迴四十里其南峯密削如芙蓉宋大明三年建幽棲寺於上因名是山曰幽棲山逮唐初懶融道人說法住此為南宗第一祖師乃改為祖堂寺光啟四年廢楊吳太和二年重置改名延壽院今仍稱幽棲寺焉

　　攷證

　　景定建康志牛頭山宋大明三年於山南建幽棲寺因名幽棲山

　　至正金陵新志融禪師姓韋氏年十九落髮出家入牛頭山幽棲寺北巖之石室修道唐貞觀中四祖信禪師傳達摩心印知融可以傳道遂來山中授以法要後融卒葬雞籠山號一代祖師其寺與山遂號祖堂云

　　又延壽院乾道志本幽棲寺在城南四十里祖堂山南光啟四年廢吳太和二年重置改今額

　　何園寺

　　何園寺未詳其所在宋齊以來高僧慧亮慧隆僧辯僧賢道慧法度等並居之

　　攷證

　　宋京師何園寺釋慧亮傳渡江止何園寺顏延之張緒眷德流連每歎曰安汰吐珠玉於前斌亮振金聲於後

　　齊京師何園寺釋慧隆傳宋泰始中出都止何園寺思徹詮表善於清論時何園寺復有僧辯僧賢道慧法度並研精經論功業可稱

　　靈曜寺

　　靈曜寺在蔣山西宋大明六年甘露降於寺庭歷代高僧如道營僧審道慧志道智秀僧盛皆止於是而江總嘗從則法師受菩薩戒焉

　　攷證

　　景定建康志道光泉在蔣山西靈曜寺前

　　南史宋孝武大明六年甘露降靈曜寺

　　宋閑心寺釋道營傳始住靈曜寺習禪晚依觀詢二律師諮受毗尼

　　齊京師靈鷲寺釋僧審傳聞曇蜜摩多道王京邑乃拂衣過江止於靈曜寺

　　齊京師莊嚴寺釋道慧傳出家為僧慧弟子止靈曜寺

　　齊鍾山靈曜寺釋志道傳出家止靈曜寺蔬素少欲學通三藏尤長律品

　　梁冶城寺僧智秀傳秀京兆人幼有出眾之心將冠娶日走投靈曜寺出家

　　梁京師靈曜寺僧盛傳本姓何建業人大明數論並善眾經梁天監中卒於靈曜寺

　　南史江總傳年二十餘入鍾山靈曜寺從則法師受菩薩戒

　　多寶寺

　　多寶寺未詳其所在宋釋法穎慧隆靜林宏光諸名僧居之梁任孝恭有多寶寺碑銘

　　攷證

　　齊京師多寶寺釋法穎傳宋元嘉末止新亭寺孝武南下改治此寺以穎學業兼明敕為都邑僧正後辭任還多寶寺時多寶寺復有僧靜林慧隆

　　齊京師湘宮寺釋宏光傳大明末過江初止多寶寺每講法華十地聽者盈堂

　　梁任孝恭集有多寶寺碑銘其警句云上當星紀下接蓮峯還瞻朱閣卻背青松又云藏韜仙說臺含佛影葉下秋林烟生春嶺

　　北多寶寺

　　北多寶寺別乎在南者言之也宋釋慧亮慧整齊慧忍等並居之

　　攷證

　　宋京師北多寶寺釋慧亮傳住京師北多寶寺神悟超絕容止可觀

　　宋京師新安寺釋道猷傳北多寶寺慧整特精三論

　　齊北多寶寺釋慧忍傳俗姓簣建康人少出家住北多寶寺

　　長樂寺

　　長樂寺在臺城之南宋釋慧詢覺世齊釋法珍僧響僧猛法寶慧淵等並居之惟地當衝要梁末齊兵內犯陳霸先統帥羽林禁兵出頓寺前防護宮省則與都城為存亡也隋時寺廢

　　攷證

　　宋京師長樂寺釋慧詢傳至京師止道場寺寺僧慧觀以詢德為物範乃令更振他寺於是移止長樂寺

　　齊新安寺釋道猷傳時北多寶慧整長樂覺世並齊名比德

　　齊謝寺釋慧次傳時長樂寺又有法珍僧響僧猛法寶慧淵並一代英哲為時論所宗

　　讀史方輿紀要長樂寺在臺城南梁紹泰二年齊兵至倪塘遊騎至臺城門外陳霸先總禁兵出頓長樂寺是也今廢

　　藥王寺

　　宋孝武大明七年四月八日有竹林寺釋慧益焚身禮佛帝於所茶毗之處起藥王寺設會度人以紀徵祥焉

　　攷證

　　宋京師竹林寺僧慧益傳宋孝建中出都憩竹林寺精勤苦行誓欲燒身大明七年四月八日益乃手自執燭以然帽帽然巳乃棄燭合掌誦藥王品火至眉誦聲猶分明及眼乃昧明日帝為設會度人令齋主唱白具序徵祥燒身之處起藥王寺以擬本寺焉

　　棲元寺

　　棲元寺在雞籠山東北宋建平王宏嘗置第於此後捨為寺其子景素請僧遠駐錫不出慧曜乃居之至齊有高僧僧審文惠太子竟陵文宣王並加敬禮又有雲法師者王僧孺為製碑住持既多宿德復極山水之美王融聽講巳畢乃有遊邸園詩葢應竟陵王教而作也今潮溝畔尚存遺址云

　　攷證

　　南史宋建平王宏傳宏少而閑素篤好文集置第於雞籠山盡山水之美

　　齊上定林寺釋僧遠傳宋建平王景素謂棲元寺是先王經始既寺是人外欲請遠居之殷勤再三終不下山

　　宋彭城寺釋道儼傳時棲元寺又有釋慧曜者善於十誦

　　齊靈鷲寺釋僧審傳審還靈鷲寺別立禪房清河張振又請居棲元寺文惠文宣並加敬事

　　王僧孺集有棲元寺聽講畢遊邸園應司徒教詩

　　建康實錄云潮溝其北又開一瀆經棲元寺門至後湖以引湖水原注棲元寺在覆舟山西南雞籠山東北至正金陵新志引寰宇記云雞籠山西接落星澗北接棲元塘

　　新安寺

　　宋大明六年孝武帝寵姬殷貴妃薨為之立寺於青溪雞鳴橋北因貴妃子子鸞封新安王故以新安為寺名延名僧道猷曇斌法瑤僧遠慧重等以主之落成之日百官多施錢帛張融獨䞋百錢以託諷焉及廢帝子業殺子鸞毁新安寺驅斥僧徒明帝踐阼敕令修復而曇度繼為寺主後廢帝昱偷狗就與飲酒則非戒律僧矣齊有僧道興為竟陵王子良所禮至陳韓子高移官出居新安寺則其寺猶為寄寓之所云

　　攷證

　　建康實錄青溪七橋次南雞鳴橋原注即輿地志所謂今新安寺南出開善寺路度此橋

　　南史天竺國傳孝武寵姬殷貴妃薨為之立寺貴妃子子鸞封新安王故以新安為寺號前廢帝殺子鸞乃毁廢新安寺及天寶中興諸寺驅斥僧徒明帝踐阼敕令修復

　　又張融傳宋孝武起新安寺僚佐多䞋錢帛融獨䞋百錢

　　宋京師新安寺釋道猷傳宋文帝敕臨川郡發遣出京既至即延入宮內大集義僧命猷伸述頓悟及孝武時敕住新安為鎮寺法主

　　宋吳興小山釋法瑤傳大明六年敕吳興郡禮致上京與道猷同止新安寺使頓漸二悟義各有宗

　　宋京師莊嚴寺釋曇斌傳初止新安寺講小品十地并申頓漸二悟之旨

　　齊上定林寺釋僧遠傳宋新安孝敬王子鸞為亡所生母殷貴妃造新安寺敕選三州招延英哲遠與小山法瑤等俱被徵召皆推遠為玄舉之首

　　齊瓦官寺釋僧重傳宋大明六年敕於新安寺出家宋京師靈根寺釋僧瑾傳後有沙門曇度續為僧主止於新安寺

　　宋書後廢帝紀七月七日晚至新安寺偷狗就曇度道人煮之飲酒

　　齊京師安樂寺僧辯傳司徒竟陵文宣王令龍光普知新安道興及辯等集第作聲

　　陳書韓子高傳廢帝即位遷散騎常侍右衛如故移頓於新安寺

　　外國寺

　　宋孝武時有外國沙門摩訶至都下建外國寺以居之及齊東昏無道剝外國寺佛面光相以施潘妃殿飾焉

　　攷證

　　建康實錄宋孝武時有外國沙門摩訶衍出新經勝鬘經於都下尤為釋學所重(案外國寺必建於是時)

　　南史齊東昏侯紀莊嚴寺玉九子鈴外國寺佛面光相悉剝以施潘妃殿飾

　　禪林寺

　　宋大明中有尼淨秀戒行精嚴黃修儀及南昌公主為置精舍以居之逮泰始三年明帝賜號曰禪林或曰王修儀立精舍新蔡公主為佛殿泰始三年明帝助修齊文惠太子更為起房焉隋末廢唐初復建名之為惠日云(此與梁之惠日寺同名非一寺也)

　　攷證

　　沈約齊禪林寺尼淨秀行狀宋大明七年八月故黃修儀及南昌公主深崇三寶敬仰德行初置精舍泰始三年明帝賜號曰禪林

　　建康實錄惠日寺注今在縣東三里(與梁惠日寺在西者不同)王修儀為尼淨秀立精舍新蔡公主為佛殿泰始三年明帝助修號曰禪林齊文惠起房隋末亂離並從毁壞皇初杜伏威與輔公祏共修殿內丈六金像並左右夾侍始武德四年止六年正月十五日畢工寺西廢禪林寺亦並入其年公祏畔七年李孝恭來討為軍火所及貞觀七年始移惠日之名於此焉

　　湘宮寺

　　湘宮寺在青溪中橋之北(案中橋即今之四象橋葢中橋以在寺前人呼為湘宮寺橋後倒轉為寺湘故今譌為四象橋也)寺門北對都城清明門西南即古草市實宋明帝為湘東王時故宅也踐阼以後即造此寺以莊嚴寺剎七層欲起十層以勝之而不能乃各立五層又將彭城寺銅像及文帝所造金薄圓光移入此寺請釋宏充為綱領大開講肆選法瑗慧隆主其事而以三衣瓶鉢賜曇光自以為莫大功德矣後有高僧曇準法身法真法鮮慧興智倩法願等皆居於是惟南臨淮水齊高帝故宅在其旁又地當衝要始安王遙光構逆時蕭坦之屯軍寺前不免樵蘇之擾而寺側遭焚梵宇獨安然無恙則佛力之所護持焉梁簡文帝有重修湘宮寺碑及智倩法師墓碑趙宋徙寺清化市元以後遂無聞云

　　攷證

　　建康實錄注引丹楊記次南有青溪中橋今湘宮寺門前巷東出度溪東有桃花園是齊太祖舊宅

　　景定建康志引實錄都城清明門對今湘宮寺巷東出青溪橋又引宮苑記南尉在草市北湘宮寺前

　　南史虞愿傳帝以故宅起湘宮寺備極奢麗以孝武莊嚴寺剎七層欲起十層浮圖而不能乃各立五層新安太守巢尚之入見帝問曰卿至湘宮寺未此是我大功德愿侍側曰此皆百姓賣兒貼婦錢所為罪高浮圖何功德之有帝大怒

　　宋京師釋僧亮傳鑄像既成唯燄光未備宋文帝為造金薄圓光安置彭城寺至泰始中明帝移湘宮寺

　　齊京師湘宮寺釋宏充傳明帝踐阼起湘宮寺請充為綱領於是移居焉時湘宮寺又有法鮮比邱與充齊名

　　齊京師靈根寺釋法瑗傳明帝造湘宮新成大開講肆敕請瑗當法主

　　齊京師何園寺釋慧隆傳宋明帝請於湘宮寺開講成實論負帙問道八百餘人

　　齊京師太昌寺釋僧宗傳曇凖後居湘宮寺與同寺法身法真並為當時匠者

　　宋中寺釋曇光傳宋明帝於湘宮設會聞光唱導帝稱善即敕賜三衣瓶鉢

　　梁昭明太子集立二諦義湘宮寺僧慧興有諮論

　　梁簡文帝集有湘宮寺碑又有湘宮寺智倩法師墓碑

　　南齊書蕭坦之傳始安王遙光以東府反坦之假節督眾軍討之屯湘宮寺

　　齊正勝寺釋法願傳願後憩在湘宮鑾駕自幸降寺省慰俄而寢疾值寺側遭燒寺在下風烟焰將及弟子欲與願去願曰佛若被燒我何用活即苦心歸命於是三面遭焚寺獨不燼

　　至正金陵新志引慶元志云近有人於上元縣治後軍營中掘出斷石上有湘宮寺三字以此知舊寺所在又寺後徙於清化市

　　興業寺

　　興業寺不知何時所建近青溪菰首橋與宋湘宮寺相望也逮梁簡文帝有水照柳初碧烟合桃半紅之句實足狀興業寺之景云

　　攷證

　　建康實錄都城最南清明門門三道對湘宮寺巷門東出青溪港橋正東面建陽門門三道直東今興業寺後東度青溪菰首橋

　　梁簡文帝集有旦出興業寺講詩其警句云水照柳初碧烟合桃半紅見鶴徒知謬察象理難同

　　永安寺(歸寂塔院)

　　永安寺宋泰始二年建南唐起塔於此遂號歸寂塔院云

　　攷證

　　至正金陵新志歸寂塔院宋泰始二年建初號永安寺南唐保大二年起塔號歸寂因名院

　　天保寺

　　宋泰始中京師民為孝武帝立寺疑其名巢尚之曰宜名天保詩云天保下報上也於是寺名乃定齊時居是寺者為道盛法瑗慧文超勝等沈文季嘗於寺設會高帝及竟陵王子良王奐於諸僧皆加敬禮焉

　　攷證

　　宋書戴法興傳時百姓欲為孝武立寺疑其名巢尚之應聲曰宜名天保詩云天保下報上也時服其機速

　　齊京師天保寺釋僧盛傳下京憩天保寺齊高帝敕代曇度為僧主後沈文季於天保寺設會令陸靜修與盛論議盛既理有所長言無暫屈靜修意不獲申恧焉而退

　　齊靈根寺釋法瑗傳後天保改構請瑗居之

　　齊多寶寺釋法穎傳時天保寺又有慧文律師亦善諸部毗尼為琅邪王奐所重

　　齊京師安樂寺僧辯傳司徒文宣王令多寶慧度天保超勝等集第作聲

　　正勝寺

　　宋泰始六年建康人校長生捨宅為寺名曰正勝請上定林寺釋法願居之

　　攷證

　　齊正勝寺釋法願傳少時出家為上定林遠公弟子泰始六年校長生捨宅為寺名曰正勝請願居之

　　興皇寺

　　宋明帝泰始之初創寺於建陽門外敕釋道猛為綱領名寺曰興皇創造工畢即令於寺開講自宋暨梁道堅惠鸞惠敷僧訓道明智藏皆住止此寺釋智稱寶誌亦時相往來諸名士劉歊孫瑒傅縡張融則與寺中名德結世外之契昭明二諦義法宣並有諮問焉惟地近都城齊崔慧景反崔興祖軍興皇寺時有掠奪猶不免塵劫之擾云

　　攷證

　　宋京師興皇寺釋道猛傳泰始之初帝創寺於建陽門外敕猛為綱領帝曰夫人能宏道道藉人宏今得法師非直道益蒼生亦有光世望可目為興皇由是成號及創造工畢敕猛於寺開講後有道堅慧鸞慧敷僧訓道明並止興皇寺

　　齊京師安樂寺釋智稱傳遇穎公於興皇講律發言中詣

　　梁京師釋寶誌傳誌多來去興皇淨名兩寺

　　古詩記梁釋智藏小傳住興皇寺梁武授戒時時咨稟

　　梁書劉歊傳始沙門寶誌遇歊於興皇寺驚起曰隱居學道清淨登仙

　　陳書孫瑒傳時興皇寺朗法師該通釋典瑒每造講時有抗論法侶莫不傾心

　　南史傅縡傳縡篤信佛教從興皇寺惠朗法師受三論盡通其學

　　張融集與周顒論釋法寵書注法寵寓海鹽納妻半年捨家住興皇寺從道猛學融與顒書稱之

　　梁昭明太子集解二諦義有興皇寺法宣咨答

　　南齊書崔慧景傳崔恭祖軍興皇寺於東宮掠得女妓為崔覺逼奪由是忿恨

　　靈根寺

　　靈根寺在鍾山之側宋泰始中釋僧瑾所造也高僧法瑗法常智興元暢慧豫法明等皆居之又有僧遷慧令受梁昭明太子諮義焉

　　靈基寺

　　靈基寺亦釋僧瑾所造也高僧智林敬遺光贊慧韜等居之

　　攷證

　　宋京師靈根寺釋僧瑾傳初止冶城寺孝武敕為湘王師湘東踐阼是為明帝仍敕瑾為天下僧正瑾性不蓄金四方奉獻皆充福業起靈根靈基二寺以為禪慧棲止

　　齊靈根寺釋法瑗傳後齊文惠請居靈根因移彼寺時靈根寺又有法常智興並博通經論

　　齊蜀后山釋元暢傳至京止住靈根少時而卒即窆於鍾阜獨龍山前臨川獻王立碑汝南周顒製文(案據此傳知寺必在鍾山側也)

　　齊京師靈根寺釋慧豫傳來游京師止靈根寺

　　齊上定林寺超辯傳時有靈根寺法明蔬食苦行誦經十餘萬言

　　梁昭明太子集解二諦義法身義靈根寺僧遷慧令並有諮答

　　齊高昌郡釋智林傳宋明之初敕在所資給發遣至京止靈基寺講說相續

　　齊京師中寺釋法安傳時有靈基寺敬遺光贊慧韜皆當時名流為學者所重

　　延祚寺(正覺寺　鐵塔寺)

　　延祚寺在冶城後岡上宋泰始中邦人捨地建精舍以延祚為寺名寺有高閣梁何遜嘗登之以賦詩逮侯景之亂王僧辯入討景使其黨宋長貴守延祚寺葢其地實據山川之形勝焉南唐改正覺寺又名鐵塔寺塔至國朝始為雷震所壞云

　　攷證

　　至正金陵新志正覺禪寺(此南唐以後之正覺寺非六朝之正覺寺也)一名鐵塔寺在城內西北冶城後岡上宋泰始中邦人捨地建精舍號延祚寺南唐始改今額

　　何遜集有登延祚寺閣詩

　　南史侯景傳王僧辯入討景使其黨宋長貴守延祚寺

　　閑心寺

　　閑心寺在婁湖苑(案今之門東老虎頭老虎者婁湖之譌也)宋張永所造也既成請釋道營居之開設講席門徒甚盛逮齊有釋慧佑厲身苦節竟陵王子良迎至寺中以為法主焉

　　攷證

　　宋京師閑心寺釋道營傳道營始住靈曜寺習禪晚依觀詢二律師咨受毗尼及張永於婁湖苑立閑心寺請營還居講席學徒甚盛後有釋慧佑者苦身厲行精尋律教齊竟陵王子良遣迎出都俾止閑心寺焉

　　正覺寺

　　正覺寺在新亭宋昇明二年領軍蕭道成築壘於此防衛都城及沈攸之既敗乃以軍幕之地置寺齊興尚書令王儉為碑徐希秀書之并敕釋法悅為寺主焉

　　攷證

　　至正金陵新志正覺寺有三其一禪寺(詳見前注)其一在正西隅其巷呼正覺寺巷乾道志云本在城南新亭壘側宋昇明二年蕭道成頓兵新亭及沈攸之敗後乃以軍幕之地置正覺寺尚書令王儉為碑寺久廢今寺傳自紹興十二年請新亭額來建其一乾道志云在城內炳靈公廟西蔬圃中屬今正西隅(案東花園亦有正覺寺葢嘉慶時水月菴所改今並廢)

　　南史徐爰傳爰子希秀甚有學解亦閑篆隸正覺寺碑希秀書也

　　齊京師正覺寺釋法悅傳齊末敕為僧主止京師正覺寺敦修福業四部所歸

　　龍淵寺

　　龍淵寺在小丹陽牛落山宋昇明中僧遠所築之精舍也遠後遍歷京師諸寺而龍淵實為發迹之始焉

　　攷證

　　齊上定林寺釋僧遠傳宋大明中渡江住彭城寺昇明中於小丹陽牛落山立精舍名曰龍淵後歷止眾造寺新安寺而卒於上定林寺

　　靈味寺

　　靈味寺在鍾山之側宋釋曇宗嘗居之即著京師寺塔記者也後有僧意曇光寶亮靜安皆為靈味之禪宿焉

　　攷證

　　宋靈味寺釋曇宗傳曇宗姓虢秣陵人出家止靈味寺少而好學博通內典著京師寺塔記二卷時靈味寺復有釋僧意者亦善唱說製談經新聲

　　宋中寺釋曇光傳後還都止靈味寺

　　梁京師靈味僧釋寶亮傳後憩靈味寺續講眾經盛於京邑以天監八年卒葬鍾山之南陳郡周興嗣廣陵高爽並為製文刻於兩面弟子法雲又立碑寺內

　　梁昭明太子集解二諦義有靈味寺靜安諮答

　　天王寺(奉先寺　寶光塔院　普光寺　寶光寺)

　　天王寺在梅嶺岡(今之雨花山也)劉宋時置梁為昭明太子果園梅聖俞詩所記宋日天王寺梁時太子園也南唐改奉先禪院內起寶光塔趙宋為普光寺明為寶光寺云

　　攷證

　　至正金陵新志引乾道志宋置天王寺梁為昭明太子果園吳為徐景通園南唐保大四年更置奉先禪院葬曇禪師起塔因名寶光塔院今為普光寺

　　宋梅堯臣集有送峙師移居普光寺詩云宋日天王寺梁時太子園

　　明金陵梵剎志寶光寺在都門外南城梅岡劉宋時為天王寺

　　曠野寺(禪居院　崇果院　崇因寺　邱厰寺)

　　曠野寺在新亭劉宋之所造也齊廢梁復湘東王繹為製碑文有釋僧寶居之唐改禪居院楊吳改崇果院宋為崇因寺明呼邱廠寺云

　　攷證

　　至正金陵新志崇因寺在城南十三里舊圖經云本宋曠野寺齊廢梁大同中復唐開元中改禪居院吳太和二年改崇果院宋改今額

　　梁元帝集有曠野寺碑其銘中警句云圓璫旦暉方諸夜朗金盤曜色寶鈴成響

　　梁京師靈味寺釋寶亮傳時高座寺僧成曠野寺僧寶並齊代宗匠

　　明金陵梵剎志崇因寺在古新亭今呼邱廠寺

　　隱靜寺

　　隱靜寺劉宋之所建也有黃楊樹高丈許葢建寺時之舊植至　國初猶存

　　攷證

　　國朝朱胤昌洗影樓集注隱靜寺黃楊樹高丈許大可數圍僧云建寺時所植寺創自劉宋時殿前碑碣猶存在滄波門外

南朝佛寺志卷上

　　孫毅威陳貽祓同校字


中國佛寺史志彙刊第 2 冊 No. 5 南朝佛寺志


　　南朝佛寺志卷下目錄建元寺毗那離寺正觀寺眾造寺崇聖寺孔子寺大仁寺興福寺洞玄寺山茨寺太昌寺隱靈寺齊安寺普宏寺禪靈寺集善寺法雲寺後岡石室寺棲霞寺草堂寺齊隆寺齊熙寺齊古寺勝善寺法音寺慧眼寺智度寺新林法王寺永建寺无垢寺佛窟寺仙窟寺虎窟寺常樂寺敬業寺淨居寺小莊嚴寺光宅寺蕭帝寺明慶寺涅槃寺翠微寺皇宅寺本業寺解脫寺淨名寺幕府寺同行寺法清寺永慶寺勸善寺開善寺慶雲寺杜桂寺觀音寺資聖寺佛壇寺永泰寺天光寺建陵寺棲隱寺惠日寺大愛敬寺神山寺永明寺果願尼寺須陀寺頭陀寺猛信尼寺福靜寺靜福寺梁眾造寺建業寺慈覺寺善覺寺同泰寺北寺清玄寺園居尼寺禪巖寺法苑寺大心寺華嚴寺方樂寺東林寺蔣山頭陀寺萬福尼寺本願尼寺平等寺普光寺化成寺慈恩寺善業尼寺寒林寺金口寺福興寺天中寺一乘寺歸來寺飛流寺甘露鼓寺梁安寺宣業寺福成寺定果寺靈光寺履道寺渴寒寺山齋寺到公寺延賢寺景公寺幽巖寺青山幽巖寺儀香尼寺靈隱寺宣明寺天皇寺懷安寺慧福尼寺國勝寺楊都寺棲靈寺大皇寺寶田寺證聖寺寶城寺義和寺四无畏寺

南朝佛寺志卷下

　　上元孫文川伯澂葺述

　　江甯陳作霖伯雨編纂

　　齊

　　建元寺

　　建元寺齊高帝踐阼時所置故以建元名其寺焉寺在青溪上東南角有募士橋吳大帝募勇士處也梁沙門僧護僧韶皆居於是簡文帝為太子時亦於此迎佛云

　　攷證

　　建康實錄青溪北源亦通後湖出鍾山西今建元寺東南角度溪有橋名募士橋吳大帝募勇士處

　　梁京師靈曜寺釋僧盛傳時有建元寺僧護僧韶齊德比譽

　　梁簡文帝集有謝敕參迎佛啟云臣綱啟主書周昂奉宣敕旨曲賫恩參臣即到建元寺奉候法身

　　毗耶離寺

　　毗耶離寺未詳所在齊建元時西域僧求那毗地來京師敕使居之

　　攷證

　　齊建康正觀寺求那毗地傳毗地中天竺人齊建元至京師止毗耶離寺

　　正觀寺

　　正觀寺在秦淮水側齊時中天竺僧求那毗地以所得供獻營造此寺重閣層門殿堂整飾以中興二年卒梁初復有僧伽婆羅者亦外國僧止於寺武帝甚加禮接令譯經於壽光殿古雲館中與毗地講席繼軌焉

　　攷證

　　齊建康正觀寺求那毗地傳毗地為人宏厚南海番人咸宗事之供獻皆受悉為營法於建業淮側造正觀寺以居重閣層門殿堂整飾以中興二年卒於所任梁初復有僧伽婆羅者亦外國僧至京師止正觀寺今上甚加禮接(案高僧傳係梁時作今上謂梁武帝)敕於正觀寺及壽光殿古雲館中譯出大阿育王經解脫大論等凡十部三十三卷

　　齊眾造寺

　　眾造寺建於齊時譯其命名之義疑為募資所造也王僧達請僧遠居之(案梁普通中置眾造寺而王僧達則卒於齊時是齊先有此寺名如何氏捨宅為伽藍趨勢者助財造構輕薄者因呼為眾造若非齊有此寺安得預以梁寺譏之)

　　攷證

　　齊上定林寺釋僧遠傳瑯邪王僧達才貴當世藉遠風素延止眾造寺遠周貧濟乏身無餘財

　　崇聖寺

　　崇聖尼寺也未詳所在齊有慧首尼居之

　　攷證

　　南史劉穆之傳穆之孫彪坐與亡弟母楊別居死不殯葬崇聖寺尼慧首剃頭為尼以五百錢買棺以泥絙轝送葬為有司所奏

　　孔子寺

　　丹陽郡之東南長樂橋(當今之馬道街一帶)舊有宣尼廟晉太元中所置也至齊遷於樂遊苑東而以舊地為浮圖人呼為孔子寺亦名孔子巷云

　　大仁寺

　　大仁寺在長樂橋東孔子巷中

　　攷證

　　張敦頤六朝事迹編類孔子廟在樂遊苑東隔青溪奉聖亭侯所奉之廟也舊在溪南丹楊郡之東南本東晉所立中廢宋元嘉十九年詔復孔子廟至齊遷今處以舊地為浮圖今名孔子寺亦名孔子巷在城東南五里古長樂橋東

　　景定建康志孔子巷在大仁寺西南古長樂橋東一里

　　興福寺

　　興福寺齊京師人為釋道儒而造也寺本張敬兒故宅伏誅後入官眾買得之以居道儒時有釋慧芬亦居是寺焉

　　攷證

　　齊興福寺釋道儒傳長沙玉請為戒師盧丞相伯仲孫(此六字疑有誤)共買張敬兒故宅為儒立寺今興福寺是也

　　齊興福寺釋慧芬傳以齊永明三年卒於興福寺

　　洞玄寺

　　洞玄寺齊永明元年所置也有僧法可立石

　　攷證

　　至正金陵新志洞玄寺在城東南三十里齊永明元年賜額僧法可立石可考

　　山茨寺

　　山茨寺在鍾山側周彥倫所立之精舍也延沙門法紹居之而僧拔慧照高名並美又有張融者善玄言彥倫每與遇於精舍揮麈共談彌日不解焉

　　攷證

　　齊瑯邪攝山釋法度傳時有沙門法紹業行清苦譽齊於度而學解優之時人號曰北山二聖紹本巴西人汝南周彥倫去成都招其同下止於山茨精舍

　　齊上定林寺釋僧柔傳時鍾山山茨精舍又有僧拔慧照皆弱年英邁並著高名

　　張融集門論註周彥倫於山茨精舍與張融遇輒以玄言相滯彌日不解

　　太昌寺

　　太昌寺齊僧宗所自造也宗善講經以從來信施構茲梵宇焉

　　攷證

　　齊京師太昌寺僧宗傳宗講涅槃維摩勝鬘等經近盈百編以從來信施造太昌寺居之

　　隱靈寺

　　隱靈寺未詳其所在齊永明以來佛會極盛每四月八日敕遣宦閽守門男女分日頂禮然終以寺大容奸僧尼並皆誅死云

　　攷證

　　梁元帝金樓子興王篇齊武帝時隱靈寺雕飾炫麗四月八日皆往往以宦閽防門有禮拜者男女不得同日至也僧尼並皆妍妙俗心不盡或以箱簏貯姦人而進之後為覘伺所得並皆誅死

　　齊安寺(妙淨寺)

　　齊安寺齊世祖舊宅也踐阼後遂捨為寺在秦淮之南前臨官路後接高隴(即長干里)與宋興寺相望至趙宋遂改為妙淨寺云

　　攷證

　　王荊公集李璧注齊安寺齊武帝宅也宋興又在其北齊安今為妙淨寺前臨官路後接高隴面淮

　　普宏寺

　　普宏寺未詳其所在齊時寺僧智稱慧温講律誦法為道俗所重竟陵文宣王復圖釋寶亮形於寺壁焉

　　攷證

　　齊京師樂安寺釋智稱傳文宣請於普宏講律僧眾數百皆奉卷承旨

　　齊京師後岡釋僧侯傳時普宏有釋慧温亦誦法華維摩首楞嚴蔬苦有志節

　　齊京師靈味寺釋寶亮傳文宣圖其影像於普宏寺

　　禪靈寺

　　禪靈寺齊永明七年武皇帝之所造施捨傾貲竟陵文宣王嘗稱其信心明照宮人出家者許其入寺焚修蓋尼寺也時越州獻自然珠佛像均置剎下敕謝瀹為碑文徐希秀書之監造者為虎賁中郎將潘敞後因與呂文顯私登門樓械繫尚方罰亦重矣賜額曰禪靈識者以為有禪授之讖逮東昏侯淫侈剝寺塔寶珥為潘妃殿飾兆殆應於此與其地當秦淮運瀆之交有渚(即今之范家塘)有橋(即今之斗門橋)江淹嘗宿於渚側而得異夢梁侯景作亂初登寺樓以望柳仲禮之師後王僧辯來討亦由淮入渚蓋當詣臺之孔道云

　　攷證

　　南齊書竟陵王子良傳永明末上將射雉子良諫曰伏度陛下以信心明照所以傾金寶於禪靈

　　金樓子后妃篇齊武帝時內人出家為異衣住禪靈寺者猶愛帶之如初

　　南齊書祥瑞志永明七年越州獻白珠自然作照惟佛像長三寸上起禪靈寺置剎下

　　又謝瀹傳上起禪靈寺敕瀹撰碑文

　　又徐爰傳爰子希秀甚有學解並閑篆隸禪靈寺碑希秀書也

　　南史呂文度傳虎賁中郎將潘敞掌監工作上使造禪靈寺新成車駕縱觀甚悅敞喜要呂文顯私登南門樓上知之繫敞上方而出文顯為南譙郡

　　齊書五行志世祖起禪靈寺初成百姓縱觀或曰禪者授也靈非美名所授必不得其人

　　南史東昏侯紀禪靈寺塔諸寶珥皆剝取以施潘妃殿飾

　　景定建康志運瀆六橋次南禪靈橋次南運瀆臨淮有一新橋對禪靈渚

　　建康實錄江淹嘗為宣城守罷歸泊禪靈寺渚夜夢一人稱張景陽謂曰前有匹錦相寄今可見還

　　梁書侯景傳柳仲禮裴之高陳文徹鄱陽世子嗣並緣淮造柵及旦景方覺乃登禪靈寺門樓望之

　　景定建康志表梁元帝承聖元年三月王僧辯督諸軍至張公洲乘潮入淮進至禪靈寺前

　　集善寺(法雲寺)

　　集善寺在鍾山之西齊豫章王薨世祖敕貨雜物服飾為造此寺唐初毁後復置為義章院改法雲寺(此非六朝之法雲寺也)宋建炎中廢

　　攷證

　　南齊書豫章王嶷傳王薨後第庫無見錢世祖敕貨雜物服飾得數百萬起集善寺

　　至正金陵新志法雲寺舊在城外東北十里蔣山寺西門舊有章義橋圖經云本齊集善寺唐初輔公祏亂毁後復置為義章院改法雲建炎兵火廢

　　法雲寺

　　法雲寺在雞籠山旁齊竟陵王子良之邸內也永明中子良嘗招集名僧開講於此寺至梁雲光法師宗風未墜陳時寺僧慧拔復傳業於張譏焉

　　攷證

　　沈約集為竟陵王發講疏以永明元年二月八日置講席於上邸集名僧於帝畿皆深辨真俗洞測名相分微靡滯臨疑若曉同集於邸內之法雲精廬

　　建康實錄雲光居法雲寺講經花墜

　　陳書張譏傳吳郡陸元朗宋孟博法雲寺沙門慧拔皆傳其業

　　石室寺

　　石室寺在鍾山之後岡釋僧侯安禪之所也時江左象教愈盛齊文惠文宣皆深敬信而僧侯獨空山宴坐不趨邸第焉

　　攷證

　　齊京師後岡石室釋僧侯傳還都於後岡創立石室以為安禪之所

　　棲霞寺(功德寺　妙因寺　普雲寺　嚴因崇報寺　虎穴寺)

　　棲霞寺在江乘之攝山其狀似繖亦名繖山山多草藥可以攝養故以攝為名處士明僧紹抗迹人外於宋泰始中遊此山刊木翦茅二十許年不交俗士惟與釋智度往來待以師友之敬齊永明七年捨宅為棲霞精廬請度居之先是有道士欲以寺地為館住者輙死自度駐錫之後羣患皆息俄見靳尚通名願為是山護法受菩提戒而去由是度名重一時僧紹之子臨沂令仲璋於西峯石壁與度鐫造無量壽佛并二菩薩皆高三丈餘而齊文惠太子豫章文獻王竟陵文宣王等雕琢營飾遂成億萬化身是為千佛巖巖下有白乳泉其側有齊巴東獻武公墓後有天開巖尤據一山之勝梁時寺僧僧朗為武帝所敬南蘭陵蕭琛遁迹茲山深相契慕遺言葬法師墓傍因之寺中有朗詮二師居士明僧紹治中蕭琛塑像圖元帝為湘東王時撰棲霞寺碑文極典麗江總持則敘事詳備過之而總持又侍陳後主同遊賦詩不下十數首則與攝山之緣獨深焉其地僻處深山雖北軍渡江兵火不及隋文帝猶於寺造石塔以葬舍利唐高祖改為功德寺會昌中廢旋復南唐號妙因寺宋太平興國中號普雲寺景德初仍為棲霞禪寺元祐中改嚴因崇報寺又號虎穴寺然至今人皆呼之為棲霞

　　國朝乾隆中大吏於中峯之左恭建棲霞行宮以駐清蹕有春雨山房太古堂武夷一曲精廬話山亭夕陽樓石梁精舍白下卷阿諸勝南巡篇章於茲尤富山巔有銀杏二株蒼蔚奇古實六朝時物咸豐以後寺僧僅構數椽於山麓以安瓶鉢云

　　攷證

　　江總集有攝山棲霞寺碑其略云南徐州琅邪郡江乘縣有攝山其狀似繖亦名繖山尹先生記云山多草藥可以攝生故以攝為名焉

　　景定建康志棲霞寺注明僧紹宋泰始中遊此山刊木結茅二十許年遂捨為寺

　　齊琅邪攝山釋法度傳宋末遊於京師高士明僧紹抗迹人外隱居琅邪之攝山挹度清真待以師友之敬及亡捨所居為棲霞精舍請度居之先有道士欲以寺地為館住者輒死及後為寺猶多恐動自度居之羣妖皆息經歲許忽聞人馬鼓角之聲俄見一人持紙名通度曰靳尚度前之尚形甚都雅羽衛亦嚴致敬已乃言主此山七百餘年神道有法物不敢干前諸棲託或非真正故死病繼之亦其命也法師道德所歸謹捨以奉給并願五戒永結來緣度曰人神道殊毋容相屈且檀越血食世祀此最五戒所禁尚曰若備門徒輒先去殺於是辭去明旦度見一人送錢一萬香燭刀子疏云弟子靳尚奉供正月十五日度為設會尚又來同眾禮拜行道受戒而去攝山廟巫夢神告曰吾已受戒於度法師祠祀勿得殺戮由是廟祠薦止菜脯而已

　　六朝事跡編類菩提王廟神即楚大夫靳尚也引攝山記云楚靳尚以讒殺屈原天譴作蟒穴茲山後後人為之立廟又引稽神錄云靳尚神居臨沂縣圖經云齊永明初有法度禪師講經於攝山嘗患山路磽确僧徒疲於往來神為平治之法度因為受菩提戒立祠於後故世號菩提廟

　　江總棲霞寺碑又云僧紹之子仲璋為臨沂令於西峯石壁與度禪師鐫造無量壽佛坐身三丈二尺五寸通座四丈并二菩薩侍高三丈三寸大同六年龕頂放光齊文惠太子豫章文獻王竟陵文宣王始安王遙光及宋江夏王霍姬齊田奐等琢造石像梁臨川靖惠王復加瑩飾又云先有名德僧朗法師者去鄉遼水問道京華梁武皇帝乃遣中寺釋僧懷靈根寺釋慧令等詣山諮受三論大義南蘭陵蕭琛遁世茲山多歴年所臨終遺言葬法師墓側

　　至正金陵新志白乳泉在攝山千佛嶺下又齊巴東公墓在棲霞寺側又天開巖在攝山棲霞寺之後去寺三里石多特立

　　梁元帝集有棲霞寺碑其銘詞云苔依翠屋樹隱丹楹澗浮山影山傳澗聲

　　江總集棲霞寺詩丹青獨不渝注寺有朗詮二師居士明僧紹治中蕭琛塑像圖

　　馮惟訥古詩記陳後主有同江僕射遊攝山棲霞寺詩江總有入攝山棲霞寺詩又有棲霞寺山房夜坐簡徐祭酒周尚書並同遊羣彥詩又有靜臥棲霞寺房望徐祭酒詩餘題多不具錄

　　景定建康志嚴因崇報寺即棲霞寺在京城東北之攝山去城四十五里齊永明中置唐高祖改為功德寺高宗改為隱居棲霞寺御書賜額武宗會昌中廢宣宗大中五年重建南唐高越等建塔徐鉉書額曰妙因寺宋太宗興國五年改為普雲寺景德五年又改為棲霞禪寺元祐六年改賜今額為張參政璪功德寺

　　金陵梵剎志元祐中又名虎穴寺

　　草堂寺(寶乘寺)

　　鍾山草堂齊周彥倫棲遁處也實宋元嘉時招隱館之舊址時有釋慧約深達妙理彥倫素所欽服因於所居之前造寺處之名曰草堂寺寺左為慧約置臺講經之所逮梁大通中武帝以光華殿施此寺取珠貨值百萬起重樓七閒有無名法師與劉孝先以詩唱和焉慧約卒於梁時王筠撰草堂寺智者法師碑即慧約墓碣也寺壁有焦寶顥畫唐會昌中廢宋復建為寶乘寺明初以其地為常開平王墓徙寺唐家渡為江水所齧而廢云

　　攷證

　　景定建康志齊周顒於鍾山西立隱舍遇休沐則歸仍造草堂寺以處僧慧約

　　又志宋雷次宗傳召詣京邑為築室鍾山西巖謂之招隱館今草堂隆報寺是其舊址

　　又志引高僧傳時有釋慧約姓婁少達妙理顒素所欽服乃於鍾山舊館造草堂寺以居之今寺左乃婁約置臺講經文之地寺後即顒舊居也

　　又志光華殿在臺城梁武帝施與草堂寺取珠貨值百萬以其地起重閣七閒

　　古詩記梁劉孝先有草堂寺尋無名法師詩又有和法師秋夜草堂寺禪房月下詩

　　王筠集有草堂寺智者法師碑

　　明宋濂鍾山遊記草堂法師墓碣在蔣山寶誌塔前之左

　　貞觀公私畫史草堂寺在江甯有焦寶顥畫

　　至正金陵新志隆報寶乘禪寺即舊草堂寺在上元縣鍾山鄉唐會昌中廢宋復建治平中賜額寶乘紹興三十二年改賜今額

　　顧炎武肇域志洪武七年以寺地為開平王常遇春墓徙寺太平門外二十七里唐家渡後田齧於江而寺遂廢及鍾山起孝陵為禁地並慧約墓碣亦掘而棄之矣

　　齊隆寺　宣武寺

　　齊有釋法鏡者竟陵王子良深加禮待立齊隆寺以居之寺在廣明門側(當今之復成倉一帶)至梁朝既興武帝為兄長沙王懿治鏡所住寺以資冥祐以王謚宣武因改寺為宣武徐勉嘗割宅西偏以施寺焉

　　攷證

　　齊齊隆寺釋法鏡傳齊竟陵文宣王厚相禮待鏡誓心宏道不拘貴賤有請必行無避寒暑財不畜私常興福業建武初以其信施立齊隆寺以居之後今上為長沙宣武王治鏡所居寺因改寺曰宣武也(今上謂梁武帝也)

　　梁書徐勉傳與子書曰至清明門宅無相容處所以爾者亦復有以前割西邊施宣武寺既失西廂不復方幅

　　齊熙寺

　　齊熙寺有頌本朝之義必齊時之所建也至梁初名僧釋道琳居之

　　攷證

　　梁富陽釋道琳傳梁初琳出居齊熙寺天監十八年卒春秋七十有三

　　齊古寺(樂林院)

　　齊古寺亦齊朝所置也至趙宋改為樂林院云

　　攷證

　　至正金陵新志引乾道志樂林院在石城東北六十里因齊古寺基

　　勝善寺　上雲居寺

　　勝善寺在鍾山之右齊建武二年南海王子罕所造也梁時為尼所居後為僧院謂之上雲居庾信嘗從駕登雲居寺塔王褒登雲居寺高嶺皆有題詠狀其勝景焉今山陰有白雲寺當是其遺構咸豐中為兵火所毁有僧結茅於此云

　　攷證

　　至正金陵新志上雲居在鍾山之右去城十二里舊圖經云本齊勝善寺建武二年南海王蕭子罕所造梁時尼所居後復為僧院

　　庾信集有從駕登雲居寺塔詩云重巒千仞塔危磴九層臺石關恆逆上山梁乍斗迴堦下雲峯出窗前風洞開隔嶺經聲度中天梵響來平時欣侍從於此暫徘徊

　　王褒集有登雲居高嶺詩云中峯雲已合絕頂日猶晴邑居隨望近風烟對眼生

　　嘉慶上元縣志白雲寺在鍾山頂

　　法音寺

　　法音寺未詳其所在齊僧慧廓嘗居於是梁時有甘露降寺松葉上敕賜百官沈約以啟謝焉

　　攷證

　　齊京師建初寺釋僧祐傳法音寺慧廓崇其德業請事師禮

　　沈約謝甘露啟云左右徐儼宣敕垂賜法音寺松葉上甘露

　　慧眼寺

　　慧眼寺在同夏里(當今之赤石磯南)齊時江蒨之所造也蒨嘗患目疾智者法師舉經所云慧眼見真能度彼岸以告之遂捨宅為是寺焉

　　攷證

　　南史江紑傳紑父蒨患眼疾紑夢一僧教飲慧眼水莫解所謂紑叔祿與草堂寺僧智者善往訪之智者曰無量壽經云慧眼見真能度彼岸蒨遂捨同夏里宅為寺敕名慧眼因泄故井水極清冽取以洗眼及煮藥蒨疾果瘳

　　梁

　　智度寺

　　智度寺在青溪邊梁天監元年武帝為母獻后造是寺以資冥祐焉

　　攷證

　　南史梁武帝紀及居帝位即於青溪邊造智度寺

　　金樓子興王篇又奉為獻后起智度寺

　　新林法王寺

　　梁武帝義軍東下先至新林一戰成功遂開帝業天監二年乃即齊之靈邱苑置法王寺以旌伐大同九年又於寺側起王游苑尚書令沈約為撰法王寺碑焉

　　攷證

　　景定建康志靈邱苑齊武帝立在新林界梁天監中以其地為法王寺

　　建康實錄梁天監二年置法王寺北去縣二十里案塔寺記武帝造其地本名新林前代苑也梁武義軍至首祚王業故以法王為名大同九年於寺側起王游苑尚書令沈約為寺碑文美武功也

　　沈約法王寺碑有云昔周師集於孟津漢兵至於垓下翦商肇乎茲地殪楚由乎斯域又云眷言四海莫不來王此維余宅甯止西顧

　　永建寺(隱靜院)

　　永建寺在雁門山梁天監二年李師利所造也南唐改建為隱靜院云

　　攷證

　　至正金陵新志隱靜院在上元宣義鄉乾道志在城東近雁門山去城四十里梁天監二年建初名永建寺南唐保大中重修改今額

　　无垢寺

　　无垢寺在鳳皇山之南先名天喜寺梁天監二年改造更今名又謂之无垢院焉

　　攷證

　　金陵梵剎志无垢寺在鳳臺門外道德鄉原先朝天喜寺梁天監二年改无垢寺又名无垢院

　　佛窟寺(崇教寺　宏覺寺)

　　佛窟寺在牛首山山高一百四十丈雙峯正對宣陽門王導嘗指之為天闕山下舊有辟支洞稍上又有文殊洞皆深入窈窕上聳石壁梁天監二年司空徐度造寺因以佛窟為名實僧明慶之禪房也由山椒起石磴百級杉檜行列而上曰白雲梯寺左有磚浮圖七級東峯最高處為兜率巖昭明太子飲馬池介在兩峯之閒佛書所謂江表牛頭是已宋太平興國中名崇教寺明洪武中名宏覺寺　國朝仍而不改咸豐兵火以後已稍稍修葺云

　　攷證

　　建康實錄天監二年置佛窟寺北去城三十里僧明慶造

　　景定建康志佛窟寺一名崇教寺在牛頭山去城三十里舊傳牛頭山下有辟支佛窟宋大明中移郊壇於山之東峯執事者導從百餘人游西峯石窟見一僧趺坐執事者問之忽無所有但遺錫杖香爐瓶盂而已梁天監二年司空徐度造寺因名佛窟寺唐大厤九年代宗修峯頂七級浮圖宋太平興國三年賜今額

　　金陵梵剎志佛窟寺天監閒司空徐度建宋太平興國中改崇教寺洪武初仍名佛窟後改宏覺入寺歴石磴百級曰白雲梯左有大浮圖七級緣石徑而上為觀音洞又上為兜率嚴乃東峯最高處巖下有池湧泉甚清折而西為文殊洞山之脊介兩峯閒有昭明飲馬池從西峯下為辟支洞前有小石塔

　　仙窟寺

　　仙窟寺在天闕山西峯中有石洞梁武帝於其下置寺(此與佛窟寺有山上山下之異)賜今額寺藏一石鉢盂形狀甚古唐神龍中鄭克俊并開善寺誌公屐皆取入長安焉

　　攷證

　　建康實錄天闕山注其山西峯中石窟梁武帝於窟穴下置寺名曰仙窟寺有一石鉢盂莫知所由來形狀甚古唐神龍中鄭克俊取將入長安及開善寺誌公屐也

　　虎窟寺

　　虎窟寺亦在牛頭山伏虎洞實當其側或曰棲霞之虎穴寺非也孔燾和梁簡文帝詩云脂駕出西南則其地可定矣蓋簡文為太子時與燾及鮑至陸罩王臺卿王冏時往游覽迭相唱和其曰細松斜繞徑峻嶺半藏天非天闕之景不足以當之殆與佛窟仙窟鼎峙而三與

　　攷證

　　同治上江縣志牛首山南有伏虎洞

　　古詩記梁簡文帝有往虎窟山寺詩鮑至孔燾陸罩王臺卿王冏均有奉和往虎窟山寺詩

　　常樂寺(資善院　福昌院)

　　常樂寺牛頭山前之古剎也與延壽院相鄰唐改資善院南唐又號為福昌焉

　　攷證

　　至正金陵新志引乾道志福昌院本資善院在城南四十里牛頭山前古常樂寺基與延壽院相鄰唐天祐中置南唐後主改今額

　　敬業寺

　　敬業寺未詳其所在梁天監四年禮部侍郎盧法震所造蓋從上所好云

　　淨居寺

　　淨居寺在南郭外梁天監五年潁川剌史劉威所造也有僧法昂居之及卒晉安王綱為製墓銘焉

　　攷證

　　建康實錄天監四年置敬業寺禮部侍郎盧法震造五年置淨居寺北去縣六十里潁川剌史劉威造

　　梁簡文帝集有淨居寺法昂墓志銘

　　小莊嚴寺

　　小莊嚴寺在建業定陰里本晉零陵王廟地梁天監六年屠者邵文立迴買此地捨與度禪師為寺以京師有莊嚴寺故言小以別之八年釋法悅於寺造無量壽佛像既成移置光宅寺逮臺城覆沒百濟使者於端門號泣侯景幽之於寺中蓋為其有禾黍之感云

　　攷證

　　闕名梁京寺記小莊嚴寺在建業定陰里本晉零陵王廟地天監六年度法師起造時有邵文立者世以烹屠為業嘗欲殺一鹿鹿跪而流淚以為不祥鹿懷一麑尋當產育就庖哀切同被刳割因茲患疾眉須皆落身創並壞乃深起悔責求道度法師發大誓願罄捨家資迴買此地為立伽藍

　　梁正覺寺釋法悅傳悅乃與沙門智靖以天監八年五月三日於小莊嚴寺造無景壽佛像長一丈八尺悅靖相繼遷化敕以像事委僧祐其年九月二十六日移置光宅寺

　　南史侯景傳百濟使至見城邑邱墟於端門外號泣景怒收之於小莊嚴寺禁其出入

　　光宅寺

　　梁武帝故宅在同夏里三橋籬門側(案里當今之赤石磯一帶)相傳有天子氣齊作婁湖苑以厭之者也帝即位後捨為寺天監六年使僧祐造無量壽佛又詔鐫金像花趺並敕周興嗣陸倕各製寺碑寺東有艦澳西有裴邃廟而驃騎航跨淮水上為往來必由之路故臨川王宏嘗伏壯士以伺車駕焉雲光法師於寺講經花飛如雪與慧雲智者敬脫同著盛名厥後晉安王綱游覽之詩湘東王繹大僧正之碑沈約剎下之銘皆足以流傳不朽云

　　攷證

　　景定建康志齊武帝永明元年望氣者言婁湖有天子氣乃築青溪舊宮作婁湖苑以厭之後其地為光宅寺

　　又志三橋籬門在光宅寺側

　　又志天監六年初置光宅寺帝捨宅造寺未成先於小莊嚴寺造無量壽佛像長一丈八尺既成移置光宅寺

　　齊建初寺僧祐傳祐為性巧思能自准心計及匠人依標尺寸無爽造光宅寺大像

　　梁武帝集有光宅寺金像詔云銅初不送何緣乃爾豈不以真相感應獨表神奇乎可鐫著花趺以為靈驗

　　梁書周興嗣傳時武帝以三橋舊宅為光宅寺敕興嗣與陸倕各製寺碑

　　景定志艦澳梁武帝所開在光宅寺東二百五十步其地為武帝舊宅帝從城歸邑儀仗塞路開以藏船

　　南史裴之禮傳裴邃廟在光宅寺西堂宇宏敞松柏鬱茂武帝顧而歎曰裴為更生

　　又臨川王宏傳帝幸光宅寺有士伏於驃騎航待帝夜出

　　至正金陵新志光宅寺本梁武帝故宅捨為寺雲光法師講法華經於寺每有花如飛雪滿空

　　南史天竺國傳會稽鄮縣開塔出舍利遣光宅寺釋敬脫暫迎還臺

　　又徐陵傳光宅寺慧雲法師每嗟陵為早就謂之顏囘

　　建康實錄陳太建八年天台僧智者至都居瓦官寺徐陵重之詔住光宅寺

　　梁簡文帝集有游光宅寺詩應令其起句云陪遊入舊豐雲氣鬱菁葱

　　梁元帝集有光宅寺大僧正法師碑

　　沈約集有光宅寺剎下銘其詞略云既等漢高流連於豐沛亦同光武眷戀於南陽所以永留聖迹垂之不朽

　　蕭帝寺(法光寺　鹿苑寺)

　　蕭帝寺亦梁高祖所立也在光宅寺之旁寺額為蕭子雲書中有周子隱讀書臺佛殿前為郗氏窟梁德皇后化蟒處(今之蟒蛇倉也)時雲法師主是寺任孝恭從之遊講席甚盛至南唐改名法光寺宋曰鹿苑寺今之石觀音菴實其故址云

　　攷證

　　蘇鶚杜陽雜編梁武帝好佛造浮圖命蕭子雲飛白大書曰蕭寺及寺廢唐李約得一蕭字載歸以名齋景定建康志鹿苑寺舊名法光寺即梁蕭帝寺也在今城東南隅寺有子隱臺周處築臺讀書處也佛殿前有郗氏窟舊傳德皇后化蟒武帝冊為龍天王祠祀之即此

　　南史任孝恭傳少從蕭寺雲法師讀經論明佛理至是蔬食持戒信受甚篤

　　明慶寺

　　明慶寺在蔣山上梁天監六年後閤舍人王曇朗所造也寺內有泉水澄澈俗呼八功德水昔有高僧曇隱於此聞絲竹聲俄而泉出梁陳以來嘗取以供御愈疾寺後別有小嶺碧石青林幽邃如畫名為屏風嶺諸名流來遊者陳昭為製寺碑江總撰尚禪師墓銘王襃沈炯與庾肩吾周宏讓登覽賦詩姚察並受菩薩戒焉

　　攷證

　　建康實錄天監六年置明慶寺後閤舍人王曇朗造去縣十八里寺內有泉清澈陳梁以前嘗取供御愈疾寺碑太子舍人陳昭之文

　　六朝事迹編類明慶寺在蔣山上寺後別有小嶺碧石青林幽邃如畫世人呼為屏風嶺有泉俗呼八功德水昔有高僧曇隱於其處忽聞絲竹音俄而泉出

　　江總集有明慶寺尚禪師墓志銘又有游明慶寺詩其警句云幽崖聳絕壁洞穴瀉飛泉

　　王襃集有明慶寺石壁詩其警句云夏水縣臺際秋泉帶雨餘石生銘字長山久谷神虛

　　沈炯集有同庾中庶肩吾周處士宏讓遊明慶寺詩其警句云馴烏逐飯磬狎獸繞禪牀擿菊山無酒然松夜有香

　　梁書姚察傳察幼年嘗就鍾山明慶寺尚禪師受菩薩戒及官陳祿俸皆捨寺起造並追為禪師樹碑文甚遒麗

　　涅槃寺

　　涅槃寺梁天監七年沙門僧寵所造也在建康縣北二十里(當今之神策門外)

　　翠微寺

　　翠微寺在涅槃寺後山頂天晴日朗望見廣陵城焉

　　攷證

　　建康實錄天監七年置涅槃寺在縣北二十里沙門僧寵造峯頂又有翠微寺天晴日朗望見廣陵城在目

　　皇宅寺

　　皇宅寺在蔣陵梁天監八年於寺作佛會凡上士一百八人敕沈約為捨身願疏焉

　　攷證

　　沈約集有捨身願疏云大梁天監之八年在於新所創蔣陵皇宅寺請佛及僧髣髴祇樹息心上士凡一百八人

　　本業寺

　　本業寺在蔣山里梁天監九年比邱淨潔捨宅所造其側有謝靈運墓焉

　　攷證

　　建康實錄天監九年置本業寺西去縣五十里比邱淨潔造在蔣山里

　　金陵梵剎志本業寺在麒麟門外東城地梁天監中釋淨玉捨宅為之

　　景定建康志謝靈運墓在上元縣東與本業寺相近

　　解脫寺(寂樂院　百福院)

　　解脫寺在太清里梁天監十年武帝為德皇后造欲其解脫惡業故寺以為名當去郗氏窟不遠也南唐起塔為寂樂院後改百福院宋為王綸功德寺焉

　　攷證

　　建康實錄天監十年置解脫寺在縣西南六里武帝為德皇后造在太清里內

　　至正金陵新志百福院在城南五里梁天監中置名解脫南唐以葬證寂禪師起塔因為寂樂院後改今名宋為樞密王綸功德寺

　　淨名寺　資福寺(翼善寺)

　　淨名寺在東山一名土山晉謝安別墅之所在也本為資福院梁武帝改今額釋寶誌多往來其閒為眾生說法至明改為東山翼善寺云

　　攷證

　　梁京師釋寶誌傳誌多來去興皇淨名兩寺及今上龍興甚見崇禮

　　金陵梵剎志東山翼善寺晉謝太傅高臥東山即其處梁資福院武帝建淨名院神僧寶公說法其閒宋元改淨名寺明賜今額

　　幕府寺(秀巖院)

　　幕府寺在幕府山晉元帝中興王丞相導建節駐軍之所寺不知何時所置釋達摩嘗居於此後與梁祖語不合折葦渡江而去故山半有達摩洞後改為秀巖院云

　　攷證

　　金陵梵剎志幕府寺晉元帝渡江王丞相建幕駐軍於此後改秀巖院有達摩洞前可瞰江寺旁有蘆數千枝相傳達摩折以渡江之餘

　　同行寺　聖游寺(秀峯院　寶林寺)

　　梁天監初武帝與寶誌公登幕府山見林巒殊勝命建寺因名同行亦名聖游唐會昌中廢吳太和中復建名秀峯院宋嘉祐中改寶林寺法堂前有琪樹焉

　　攷證

　　至正金陵新志寶林寺在城西北二十五里舊圖經云本同行寺梁天監中武帝與誌公同遊此山見林巒殊勝命建寺因名同行亦名聖遊寺事迹類編唐會昌中廢吳太和中復建後改為秀峯院至嘉祐中改賜今額

　　宋梅摯集有寶林寺法堂前琪樹詩

　　法清寺(昭文精舍)

　　法清寺在湖熟梁天監中建昭明太子讀書其中故有東湖讀書臺焉至宋又號昭文精舍云

　　攷證

　　金陵梵剎志法清院在湖熟梁天監閒建昭明太子讀書其中有東湖讀書臺宋湻熙中方拱辰扁昭文精舍元至正中改昭文書院今廢

　　永慶寺　白塔寺

　　永慶寺在冶城北梁天監中永慶公主所造也寺有磚塔又名白塔寺(此又一白塔寺也)寺左為謝公墩實安石與王羲之登眺處咸豐兵火後塔燬寺尚存

　　攷證

　　金陵梵剎志永慶寺在都城北門橋虎賁右衛中城地梁天監中永慶公主香火因名寺有塔又名白塔寺其地深僻林竹蒼翠蕭然野曠寺左數十武有謝公墩極登眺之勝

　　勸善寺

　　勸善寺梁天監十三年武帝為釋寶誌造也在建康縣西北十八里(當今冶城山左近)是冬寶誌於臺後堂謂人曰菩薩將去未及旬日無疾而終實卒於此寺中云

　　攷證

　　建康實錄天監十三年置去縣西北十八里武帝為寶誌造

　　梁京師釋寶誌傳天監十三年冬於臺後堂謂人曰菩薩將去未及旬日無疾而終

　　開善寺(古蔣山寺　太平興國寺　靈谷寺)

　　梁天監十三年冬葬釋寶誌於鍾山獨龍阜仍即墓所立開善精舍敕陸倕製銘辭於冢內王筠勒碑文於寺門永定公主造浮圖五級於其上又賜玻瓈珠以為塔表張僧繇為畫遺像其地實臨青溪雞鳴橋焉寺主有釋智藏設席開講門徒數百周宏正年少進難舉坐皆傾卒後蕭抱為書碑文陳武帝永定元年甘露降於松林寺僧采之以獻及後主幸鍾山召羣臣坐於寺西南敕張譏豎義折松枝以代麈尾其高致可想已遊覽賦詩者梁昭明太子湘東王繹而外陳陰鏗徐伯陽釋洪偃亦代不乏人也唐為寶公院宋為太平興國寺又為蔣山寺明因卜建孝陵乃移寺於東麓即今之靈谷禪林云

　　攷證

　　梁京師釋寶誌傳天監十三年冬無疾而終葬於鍾山獨龍之阜仍於墓所立開善精舍敕陸倕製銘辭於冢內王筠勒碑文於寺門

　　景定建康志太平興國寺注以定林寺前岡獨龍阜葬誌公永定公主以湯沐之資造五級浮圖於其上塔名玩珠取龍玩珠之義十四年即塔前建開善寺今寺乃其地也唐乾符中改為寶公院

　　六朝事蹟編類寶公自幼出家依於鍾山道林寺常持一錫杖杖懸刀尺及鏡拂之類由是知名死而將葬賜玻瓈珠以飾塔表

　　貞觀公私畫史張僧縣畫誌公像於梁開善寺(即今之三絕碑也)

　　建康實錄青溪次南有雞鳴橋即輿地志所謂今新安寺東南出開善寺路度此橋

　　齊京師建初寺釋僧祐傳開善智藏崇其德業請事師禮

　　梁書周宏正傳時有藏法師於開善寺講說門徒數百壽光省司義郎周宏正年少未知名著紅褌錦絞髻踞門而聽乘閒進難舉坐皆傾

　　至正金陵新志梁開善寺智藏法師碑普通三年蕭抱書

　　陳書高祖紀永定元年冬十一月己亥甘露降於鍾山松林彌滿巖谷開善寺沙門採之以獻

　　南史張譏傳後主嘗幸鍾山開善寺召從臣坐於寺西南松林下敕譏豎義折松枝付譏曰以代麈

　　古詩記梁昭明及元帝皆有開善寺法會詩元帝警句云牽蘿下石磴攀桂陟松梁澗斜日欲隱烟生樓半藏

　　又陰鏗徐伯陽釋洪偃皆有游鍾山開善寺詩鏗警句云棟裏歸雲白窗外落暉紅古石何年臥枯樹幾春空

　　讀史方輿紀要引金陵記蔣山寺舊在山南梁曰開善寺宋曰太平興國寺後為蔣山寺明因孝陵奠焉乃移於東麓賜名靈谷寺

　　慶雲寺

　　慶雲寺在攝山梁天監末定林寺有佛牙為寺僧慧興所劫得寶藏之至承聖末其弟子慧志送於大丞相陳霸先及陳永定元年十月詔出佛牙於杜姥宅設無遮大會焉

　　攷證

　　景定建康志陳永定元年冬十月庚辰詔出佛牙於杜姥宅集四部設無遮大會高祖親出闕前禮拜初胡僧法獻於烏[糸*(壓-猒+(烈-列+里))]得之常在定林寺梁天監末為攝山慶雲寺沙門慧興保藏慧興將終以屬弟子慧志承聖末慧志密送於高祖

　　杜桂寺(香林寺)

　　梁天監中有杜桂二姓捨宅為寺因以杜桂為名寺有大鐘銘文可按也宋改香林寺移赤山西

　　攷證

　　景定建康志引慶元志古鐘記云梁天監中杜桂二卿平章朝政捨所居以為寺故從其姓以旌名

　　至正金陵新志杜桂院在上元縣丹陽鄉乾道志云在城東南六十里南唐保大六年建在杜桂村因為院額今名香林寺又名香林院在赤山西

　　觀音寺

　　觀音寺在黃干村梁天監中置至宋廢

　　攷證

　　至正金陵新志引乾道志觀音院在城東六十里黃干村梁天監中置宋開寶八年廢

　　資聖寺(白都院)

　　資聖寺在白都山側梁武帝所置也至元猶存謂之白都院云

　　攷證

　　至正金陵新志引乾道志資聖院在城西南六十里

　　梁武帝置在白都山側俗呼白都院

　　佛壇寺(佛龕院　慈相院)

　　佛壇寺在上公山梁所置也一名佛龕院亦謂之慈相云

　　攷證

　　至正金陵新志佛龕院亦名慈相乾道志云在城西南六十里上公山梁佛壇寺基

　　永泰寺(淨果院)

　　永泰寺在吉山南建於梁武帝時至南唐名為淨果院焉

　　攷證

　　至正金陵新志引乾道志淨果院在城南五十里吉山南本梁永泰寺基南唐葬淨果大師起塔因名淨果塔院

　　天光寺

　　天光寺在同夏里梁武帝故時所居也陸倕所製寺碑有云歌酒故邑賜復窮乎身世壎篪舊里高會止於當年殆與兄弟同處之宅焉

　　攷證

　　藝文類聚陸倕有天光寺碑

　　建陵寺

　　建陵寺莫詳所在梁時佛教大熾都下塔寺凡五百餘所每有碑志必請諸名士製銘故任孝恭有建陵寺剎下銘焉

　　攷證

　　歐陽詢藝文類聚梁任孝恭有建陵寺剎下銘

　　棲隱寺

　　棲隱寺亦莫詳所在劉孝綽寺碑銘有云地雖舊邑其宇維新又云召棠且思羊碑猶泣遺愛伊何形於南邑似是丹陽尹因佛寺舊基而創此寺也

　　攷證

　　藝文類聚梁劉孝綽有棲隱寺碑

　　惠日寺(惠一作慧)

　　惠日寺在建康西尉定陰里吳宣明太子所創為西苑者也梁時有阮翻居之天監十八年捨宅造寺以惠日為名陳太建九年雷震惠日寺剎為象教將衰之兆或曰大同八年丹陽尹王齡造惠日寺在縣東二里蓋別是一寺不必强以為同云

　　攷證

　　建康實錄運瀆東曲折內池即吳太初宮西門外池吳宣明太子所創為西苑者也按其地今在惠日寺後僧相傳呼為果師墩

　　又天監十八年置惠日寺西南去縣二里阮翻捨宅為之在建康西尉定陰里舊說云大同八年丹楊尹王齡造今在縣東二里

　　陳書宣帝紀太建九年秋七月己丑震慧日寺剎

　　大愛敬寺(壽甯寺)

　　大愛敬寺在鍾山竹澗梁普通元年武帝為太祖文皇帝造越三年建七層靈塔大通四年又造旃檀像長一丈六尺方造寺時中書令王騫墅在側有王導賜田八十頃從求不得遂逼奪之寺既成敕蕭洽為製碑晉安王綱作剎下銘武帝嘗遊覽賦詩昭明太子和之太子復建讀書臺於山上江表上已多遊於此又集名僧與東魏使李同軌講經寺中逮太清二年侯景作亂圍臺城邵陵王綸率眾入援與戰於愛敬寺其地遂成戰場矣唐改為禪院宋開寶中移入城因名壽甯寺云

　　攷證

　　建康實錄普通元年置大愛敬寺西南去縣十八里武帝為太祖文皇帝造大通四年又造一丈八尺旃檀像

　　梁簡文帝大愛敬寺剎下銘序云乃於鍾山竹澗奉為皇考太祖文皇帝造大愛敬寺又云以普通三年歲次壬寅二月癸巳朔八日庚子建七層靈塔

　　梁書王騫傳武帝於鍾山西造大愛敬寺騫舊墅在寺側者即王導賜田也帝遣主書宣旨就騫市之欲以施寺答云此田不賣若敕取所不敢言帝怒付市評田價以直逼還之由是忤旨

　　又蕭洽傳洽少有才思高祖令製大愛敬寺碑

　　古詩記梁武帝有遊鍾山大愛敬寺詩及昭明太子和詩

　　南史東魏使李同軌來聘帝集名僧於愛敬同泰二寺講涅槃大品經引之與席同軌論難久之道俗咸以為善

　　至正金陵新志普濟寺西有梁昭明太子讀書臺即普通元年所置大愛敬寺基也

　　又志梁武帝於鍾山西置大愛敬寺江表上已多遊於此

　　南史侯景傳邵陵王綸率西豐公大春等馬步三萬發自京口直據鍾山景黨大駭分遣百餘人拒戰綸大破之於愛敬寺下

　　建康實錄太清二年十一月邵陵王綸入援京師乙酉戰於玄武湖東而保愛敬寺為賊所破

　　張邦基墨莊漫錄大愛敬寺在蔣山北高峯上唐廣明元年改愛敬禪院南唐改廣孝禪院宋開寶七年移入城名壽甯寺

　　神山寺

　　神山寺梁昭明太子所造也晉安王綱製碑以紀之銘有云引葉成帷即樹為柱石砌危橫崖堦斜豎其勝概猶可想見焉

　　攷證

　　梁簡文帝神山寺碑序皇太子殿下標茲淨域置此伽藍

　　永明寺

　　永明寺在秣陵縣東南五十里梁普通元年南平襄王造唐初廢

　　攷證

　　建康實錄普通元年置永明寺西北去縣五十里案寺記南平襄王造唐武德六年廢上元二年奉敕重建

　　果願尼寺

　　果願寺在建康縣東北五十里尼所居也梁普通元年造

　　須陀寺

　　須陀寺梁普通元年東陽太守王均所造也在建康縣東北十七里

　　攷證

　　建康實錄普通元年置果願尼寺西南去縣五十里東陽太守王均造須陀寺西南去縣十七里

　　頭陀寺(天王院)

　　頭陀寺在靖安鎮梁普通二年置宋建隆中改天王院云(此與蔣山之頭陀寺名同而寺異)

　　攷證

　　至正金陵新志天王院在上元縣靖安鎮梁普通二年置初名頭陀寺宋建隆四年改今額

　　猛信尼寺

　　猛信尼寺在秣陵縣東南五十里鋪山西北梁普通三年後閤主書高僧猛所造也紹泰二年廢

　　攷證

　　建康實錄普通三年造猛信尼寺西北去縣五十里後閤主書高僧猛造在鋪山西北紹泰二年廢唐上元二年敕令重建

　　福靜寺(了緣塔院)

　　福靜寺在鍾山之後梁普通三年定修義所造也南唐改為了緣塔院云

　　攷證

　　建康實錄普通三年置福靜寺西北去縣六里定修義造

　　至正金陵新志了緣塔院乾道志云在鍾山後梁普通中置初為福靜寺南唐保大九年改今額

　　靜福寺(延福禪院)

　　靜福寺亦梁普通時置南唐改為延福禪院云

　　攷證

　　至正金陵新志延福禪院乾道志云在城東南六十里梁普通中為靜福院南唐時修改今額

　　梁眾造寺

　　眾造寺在建康縣東北五十里梁普通五年後閤舍人吳慶之所造與齊寺同名而實非一寺焉(辨見前注)

　　攷證

　　建康實錄普通五年置眾造寺西南去縣五十里後閤舍人吳慶之造

　　建業寺

　　建業寺莫詳所始梁時僧愍嘗從昭明太子諮解二諦義焉

　　攷證

　　梁昭明太子集有解二諦義并與建業寺僧愍諮答

　　慈覺寺

　　慈覺寺梁昭明太子為母丁貴嬪造嘗於東宮掘得古鐘以施寺晉安王綱為啟上之又製寺碑以記焉

　　攷證

　　梁簡文帝集東宮上掘得慈覺寺鐘啟有云杏梁遺飾迴成紺殿椒墀昔處仍構寶堦啟彝鐘於殊里記靈文於福地雖魏廟出璽魯祠現璧固以搉茲孝感符此禎契將郭穴鄙其開金羊田陋其產玉豈宜季武庭樹愧韓起之譽蜀相宅基慙孝安之碣伏惟覽啟增思撫瑞深悲慟切視奩哀踰封篋又慈覺寺碑有云叨恩作牧釁結幽祇一訣椒慈長違寶幄風枝弗靜陟屺何期祇奉儲訓謬茲刊撰

　　善覺寺

　　善覺寺在建康縣東太清里比邱尼所居也梁普通五年昭明太子為母丁貴嬪造未成而薨晉安王綱為太子卒構之其殿宇房廊創置奇絕武帝敕賚銅造寺塔露盤並命監作舍人王曇明材官將軍沈微御仗吳景等監看起剎又嘗幸寺隨喜綱及湘東王繹皆製碑銘以記之及侯景亂後樂梁王大圜第宅被焚遂寓居於寺中云

　　攷證

　　建康實錄普通五年置善覺尼寺在縣東七里穆貴妃造其殿宇房廊創置奇絕元帝繹為寺碑

　　藝文類聚梁昭明太子簡文帝均有謝敕賚銅造善覺寺露盤啟簡文啟有云主書陳聰奉宣敕旨垂賚銅一萬三千斤供造善覺寺塔露盤昭明啟有云陽燧含景還避日輪甘露入盤足稱天酒

　　又簡文帝謝敕使監善覺寺起剎啟有云臣綱啟伏見敕旨使監作舍人王曇明材官將軍沈微御仗吳景等監看善覺寺起塔事爰奉聖恩曲降神力命茲執事修斯長表又謝御幸善覺寺看剎啟有云即日輿駕幸善覺寺威神所被金表建立槩泰清而特起接庫樓而上征又製善覺寺碑有云穆貴嬪宿植遠因已於恆沙佛所經受記莂有緣婆娑降迹斯土光前絕後建茲福地乃於建康之太清里建善覺寺焉大通元年龍集己酉有令使立碑文未獲構譔居諸不息寒暑推移軒曜夙傾前星次掩歲在陬訾始得補綴

　　又梁元帝善覺寺碑銘有云銀城映沼金鈴響風露臺含月珠幡拂空

　　又梁武帝答晉安王謝幸善覺寺啟敕云汝所營建慈悲寶剎諸佛威神不營多功纔欲運斤即便豎立幽顯欣仰我亦隨喜不得與汝同共瞻拜此以為恨耳

　　梁書諸王傳樂梁王大圜亂後無居寓善覺佛寺人以告王僧辯給船送往江陵

　　同泰寺(淨居寺　圓寂寺　法寶寺)

　　同泰寺在宮城北掖門外路西本吳之後苑晉廷尉故署也梁武帝以其地為寺於宮後別開一門與寺南門對取同泰返語名為大通即以之改元焉帝晨夕講議多由此門出入寺有浮圖九層大殿六所小殿及堂十餘所東西般若臺各三層大佛閣七層璇璣殿外積石為山葢天儀激水隨滴而轉所鑄十方金像十方銀像皆極壯麗自是無歲不幸寺講經設會捨身奉贖不可勝紀東魏使李同軌來聘乃集名僧於是寺及大愛敬寺講涅槃大品經道俗稱善晉安王綱有寺正智寂墓志又與諸文士庾肩吾王臺卿庾信等登望賦詩而寺碑剎銘則蕭洽虞荔為之文皆遒勁迨中大同元年寺為天火所焚唯餘瑞儀柏殿乃更造十二層浮圖未就而侯景亂作景圍臺城其黨范桃棒據同泰寺則其寺邱墟矣寺前有醜石四各高丈餘俗呼為三品石南唐即其址為淨居寺又改圓寂寺宋分其半為法寶寺云

　　攷證

　　建康實錄普通八年帝創同泰寺在宮後別開一門名大通門對寺之南門取返語以協同泰為名帝晨夕講議多由此門寺在縣東六里帝初幸寺捨身改普通八年為大通元年又引輿地志寺在北掖門外路西寺南與臺隔抵廣莫門路西梁武帝普通中起是吳之後苑晉廷尉之地遷於六門外以其地為寺兼開左右營置四周池塹浮圖九層大殿六所小殿及堂十餘所宮各象日月之形禪窟禪房山林之內東西般若臺各三層築山構隴亘在西北柏殿在其中東南有璇璣殿殿外積石種樹為山有蓋天儀激水隨滴而轉起寺十餘年一旦震起焚燒唯餘瑞儀柏殿其餘略盡即再構造而作十二層塔未就而侯景作亂帝為賊幽餒而崩

　　南史梁武帝紀普通八年三月幸同泰寺捨身甲戌還宮大赦改元大通以符寺及門名中大通元年九月癸巳幸同泰寺設四部無遮大會二年十月己酉幸同泰寺升法座為四部眾說涅槃經十一月乙未幸同泰寺設法座為四部說般若經五年二月癸未幸同泰寺設四座大會升法座發金字般若經題大同元年三月丙寅幸同泰寺設無遮大會二年壬戌幸同泰寺鑄十方銀像并設無碍會三年三月戊寅幸同泰寺設平等法會九月辛亥幸同泰寺設無碍法會十月壬午幸同泰寺設無碍法會四年五月癸未幸同泰寺鑄十方金像設無碍法會中大同元年三月庚戌幸同泰寺講金字三慧經仍施身四月戊戌皇太子以下奉贖仍於同泰寺解講設法會大赦改元是夜同泰寺災太清元年三月庚子幸同泰寺設無遮大會帝釋御服服法衣行清淨大捨名曰羯磨以五明殿為房設素木牀葛帳土瓦器以用乙巳帝升光嚴重雲殿講堂坐師子講金字三慧經捨身游仙化生皆震動三日乃止四月庚午羣臣以錢一億萬贖帝三請乃許丁亥帝服袞冕御輦還宮

　　梁簡文帝集有同泰寺故功德正智寂師墓志銘又有望同泰寺浮圖詩其警句云日起光芒散風吹宮徵殊露落盤恆滿桐生鳳不雛

　　庾肩吾集有詠同泰寺浮圖詩其警句云盤承雲表露鈴搖天上風又云周星疑更落漢夢似今通

　　王臺卿有和望同泰寺浮圖詩其警句云積栱承雕桷高檐挂珠網又云刻削生千變丹青圖萬象烟霞時出沒神仙乍來往庾信亦有是詩其警句云露晚盤猶滴珠朝光更明雖連博望苑還接銀河城

　　梁書蕭洽傳高祖令製同泰寺碑

　　藝文類聚陳虞荔有梁同泰寺剎下銘

　　讀史方輿紀要同泰寺在臺城後苑中梁大通中建自是四捨身寺中大同十一年同泰寺浮圖災及侯景圍臺城其黨范桃棒據同泰寺

　　六朝事迹編類同泰寺前有醜石四各高丈餘俗呼為三品石

　　至正金陵新志同泰寺基楊吳順義中起千佛院南唐改為淨居寺又改圓寂寺宋分其半為法寶寺

　　北寺

　　北寺同泰寺之前院也以其在宮城北故曰北寺內有寅上人房占山水之勝王筠詩所云閒牖聽奔濤開窗延疊嶂洵足供人游覽云

　　攷證

　　金陵梵剎志引至正志同泰寺舊序梁大通元年剏北寺在宮後開一門名大通

　　王筠集有北寺寅上人房望岫玩前池詩

　　清玄寺(清真寺)

　　清玄寺在城北二十五里(案地當今觀音門外鍾山鄉)梁大通元年置有古佛像建寺時所造也南唐改名清真寺云

　　攷證

　　至正金陵新志清真寺舊名清玄寺在城北二十五里梁大通元年置後廢南唐保大中復置又引慶元志舊有梁時佛像建炎兵焚梁文曦清真寺詩有云遺像梁朝佛是也

　　園居尼寺

　　園居寺在秣陵縣南四十五里比邱尼所居也梁大通元年舍人袁頵造

　　禪巖寺

　　禪巖寺在秣陵縣南三十五里梁中大通元年嚴祛之造

　　法苑寺　廣化寺

　　法苑寺一名廣化寺在秣縣南五十里梁中大通五年張文造

　　攷證

　　建康實錄梁大通元年置園居尼寺北去縣四十五里舍人袁頵造中大通元年置禪巖寺北去縣三十五里嚴祛之造貞觀六年廢上元二年敕重建中大通五年置法苑寺北去縣五十里按寺記張文造一名廣化寺貞觀六年廢上元二年敕重建

　　大心寺

　　大心寺未詳其所在梁伏挺被罪出家匿於其中逢赦乃出焉

　　攷證

　　南史伏挺傳除南臺書侍御史因事納賄被劾懼罪乃變服出家名僧挺久之藏匿後遇赦乃出大心寺

　　華嚴寺

　　華嚴寺亦未詳其所在梁時有長爪禪師為謝貞說法焉

　　攷證

　　南史謝貞傳初父藺居母憂不食泣血而卒家人賓客懼貞復然從父洽族兄暠乃共往華嚴寺請長爪禪師為貞說法

　　方樂寺(常樂院)

　　方樂寺在建康城東北六十里元改名常樂院云

　　攷證

　　至正金陵新志引乾道志方樂院在城東北六十里神泉鄉本梁方樂寺基南唐昇元元年重建今亦名常樂院

　　東林寺

　　東林寺未詳所在有智表法師多藏書梁湘東王繹嘗就寫得之

　　攷證

　　金樓子聚書篇又就東林寺智表法師寫得書

　　蔣山頭陀寺(普濟寺)

　　頭陀寺在蔣山北高峯頭陀巖前梁大同元年舍人石興造高僧曇智居之寺後有應潮井宋徙置山下改名普濟寺云

　　攷證

　　建康實錄梁大同元年置頭陀寺東北去縣五十里(案鍾山去縣無如此之遠疑涉靖安鎮頭陀寺而誤)舍人石興造

　　金樓子聚書篇又得頭陀寺曇智法師陰陽卜祝冢宅等書

　　至正金陵新志引慶元志梁寺後有頭陀巖可容數十人

　　石邁古迹編應潮井在蔣山頭陀寺佛殿後其井與江潮相通盈縮常應

　　六朝事迹編類頭陀寺後徙置山下

　　景定建康志普濟寺梁頭陀寺宋治平中改賜今額

　　萬福尼寺

　　萬福尼寺梁大通元年吳僧暢造

　　本願尼寺

　　本願尼寺梁大同元年湘州剌史蕭環造

　　攷證

　　建康實錄萬福尼寺北去縣十八里吳僧暢造本願尼寺湘州剌史蕭環造皆在梁大同元年

　　平等寺

　　平等寺未詳所在梁大同二年三月帝幸同泰寺設平等法會蓋建於是時也晉安王綱與湘東王繹書極言法會之盛劉濳有平等寺剎下銘焉

　　攷證

　　建康實錄梁大同二年三月戊寅帝幸同泰寺設平等法會

　　梁簡文帝集有與湘東王繹書云昨旦平等寺法會中後無碍受持天儀臨席啐容親證拜伏

　　藝文類聚劉濳有平等寺剎下銘

　　普光寺

　　普光寺在建康縣西北八十里梁大同二年安豐縣令張延造

　　化成寺

　　化成寺在秣陵縣西南七十里梁大同二年縣令陶道宗造

　　慈恩寺

　　慈恩寺在建康縣西北二十五里梁大同二年邵陵王綸造

　　善業尼寺

　　善業尼寺在秣陵縣西南五十里梁大同二年蘭恪造

　　寒林寺

　　寒林寺在秣陵縣東南三十五里梁大同二年常侍陳景造

　　攷證

　　建康實錄普光寺東南去縣八十里安豐縣令張延造化成寺東北去縣七十里江甯縣令陶道宗造(案梁時無江甯縣當是秣陵)慈恩寺東南去縣二十五里邵陵王綸造善業尼寺東北去縣五十里蘭恪造寒林寺西北去縣三十五里常侍陳景造皆在梁大同二年

　　金口寺(靈鷲院　隆教院)

　　金口寺在秣陵縣東南八十五里金口里梁大同二年建楊吳改靈鷲院宋改隆教院焉

　　攷證

　　至正金陵新志引乾道志隆教院在城東南八十五里梁大同二年建初號金口寺蓋里名也楊吳順義二年改靈鷲院治平元年改今額

　　福興寺(殊勝寺)

　　福興寺在秣陵縣西南百里塘埔東銀湖北(當今之銅井鎮)梁大同二年袁平造唐初釋道融徙於天竺山去故寺七里南唐改為塔院宋名殊勝寺至咸豐癸丑寺始燬而唐張從申碑尚存

　　攷證

　　建康實錄大同二年置福興寺東北去縣百里袁平造

　　景定建康志福興寺碑唐張從申書額稱潤州上元縣(唐初金陵屬潤州)略云福興寺梁大同二年之俶建也本在塘埔之東銀湖之北有禪師釋道融以上元二年建寺天竺遂移舊額於新居天竺在故寺東南七里也

　　至正金陵新志引乾道志福興寺在城西南七十五里天竺山下

　　又志殊勝寺在南門外本宋福興寺(案福興梁置此云宋疑誤)南唐後主葬照禪師於此因名塔院宋改今額

　　天中寺

　　天中寺梁太子綱所建武帝遣傳詔呂文強賫柏剎柱一口銅一萬斤供其營繕寺既成沈炯有從遊應今詩焉

　　攷證

　　梁簡文帝集有謝敕賫柏剎柱銅萬斤啟

　　古詩記沈炯有從遊天中寺應令詩其警句云楊枝生栱樹錫杖咒飛泉石座應朝講山龕擬夜禪

　　一乘寺　凹凸寺

　　一乘寺在丹陽縣東南六里梁大同三年邵陵王綸所造也有沙門法才居之俄經侯景亂而寺燬至陳復建尚書令江總捨書堂於寺寺門有凹凸花乃張僧繇以天竺法染畫人因呼為凹凸寺云

　　攷證

　　建康實錄大同三年置一乘寺西北去縣六里邵陵王綸造在丹陽之左隔邸舊開東門門對寺梁末賊起遂延燒至陳尚書令江總捨書堂於寺今之堂是也寺門遍畫凹凸花代稱張僧繇手迹其花乃天竺遺法朱及青綠所成遠望眼暈常如凹凸就視即平世咸異之乃名凹凸寺

　　南史張譏傳有一乘寺沙門法才等皆傳其業

　　歸來寺

　　歸來寺未詳所在梁湘東王繹為製寺碑銘辭有云鈴隨風振盤依露泫丹桂無枝朱楊自翦其規模亦極壯麗焉

　　攷證

　　藝文類聚梁元帝有歸來寺碑

　　飛流寺

　　飛流寺在鍾山有碑梁湘東王繹所撰也其文曰同符上隴望長安之城闕有類偃師瞻洛陽之臺殿瞰連甍而如綺雜卉木而成帷實京師之大剎云

　　攷證

　　藝文類聚梁元帝有鍾山飛流寺碑

　　甘露鼓寺

　　甘露鼓寺未詳所在有敬脫法師開講於寺及卒梁太子綱為作墓銘焉

　　攷證

　　梁簡文帝集有甘露鼓寺敬脫法師墓志其銘辭云善堂閒構燈王布席辯河流水辭峯積石

　　梁安寺

　　阮修容梁武帝後宮湘東王繹之母也躬勤禮佛自以私財於京師造梁安寺湘東王特製寺碑及剎下銘太子綱復撰釋迦文佛像銘云

　　攷證

　　金樓子后妃篇阮修容躬自禮千佛無隔冬夏人不堪其苦而不改其德常無蓄積必行信捨京師起梁安寺

　　梁元帝集有梁安寺碑其序略云空靈四柱隨仙衣而俱颺寶塹三重映瑞圖而涵影旃檀散馥無復圓覺之風地涌神龕皆成多寶之塔又製梁安寺剎下銘有云神靈戾止亟連翩於威鳳薩埵來遊屢徘徊於紺馬

　　梁簡文帝集有梁安寺釋迦文佛像銘其警句云信根有五覺枝云七仰福靈祇上生兜率

　　宣業寺

　　宣業寺亦阮修容所造也每大官供應並以施寺數年之中僧徒無不豐飽焉

　　攷證

　　金樓子后妃篇阮修容每大官供進竝以準取錢纖毫以上皆施宣業寺數年之中僧徒眾食竝是豐飽

　　福成寺

　　福成寺阮修容亦有資助在梁安宣業之次焉

　　定果寺

　　定果寺得阮修容資助與福成寺同

　　靈光寺

　　靈光寺亦阮修容捨施所及也故薨逝之日與梁安宣業福成定果諸寺皆號哭如喪私親焉

　　攷證

　　金樓子后妃篇大同九年六月二日修容薨於江州之內寢信至京都梁安宣業福成定果靈光正覺諸寺同皆號哭如喪親戚焉

　　履道寺

　　履道寺在秣陵縣東南二十五里梁大同十一年貞威將軍給事後閤舍人章法護造

　　渴寒寺

　　渴寒寺亦在秣陵縣東南二十五里與履道寺同造

　　攷證

　　建康實錄履道寺西北去縣二十五里案法宣集貞威將軍給事後閤舍人章法護造渴寒寺西北去縣二十五里皆置於大同十一年

　　山齋寺

　　謝氏世居烏衣巷梁尚書令謝舉湛深佛理宅內山齋泉石甚美遂捨以為寺焉

　　攷證

　　南史謝舉傳宅內山齋捨以為寺泉石之美殆近自然

　　到公寺

　　到公為南朝世族居近淮水梁時到溉為散騎常侍侍中恆與弟洽共居一齋友愛甚篤洽卒後便捨為寺所得祿俸悉供寺用因斷腥羶朝夕禮誦及沒顏色如恆手屈二指佛道所謂得果云

　　攷證

　　南史到溉傳家門雍睦兄弟特相友愛初與弟洽恆共居一齋洽卒後便捨為寺蔣山有延賢寺溉家世所立(延賢寺已見上)溉得祿奉皆充二寺因斷腥羶終身蔬食別營小室朝夕從僧徒禮誦武帝每月三致淨饌恩禮甚篤及卒顏色如恆手屈二指即佛道所云得果也

　　景公寺

　　景公不知何許人有寺在秣陵梁時江僧寶為之畫壁云

　　攷證

　　貞觀公私畫史梁景公寺在江甯有江僧寶畫

　　幽巖寺

　　幽巖寺在秣陵縣南四十里梁太清元年永康公主造

　　青山幽巖寺

　　大毗曇牛頭山佛窟寺僧也梁承聖二年入秣陵青山築寺亦名幽巖與天闕遙相望云

　　攷證

　　建康實錄梁太清元年置幽巖寺北去縣四十里永康公主造注引釋法論集牛頭山佛窟寺大毗曇傳云承聖二年法師入秣陵青山始創舍名幽巖與佛窟相去十里毗曇所立不云永康矣(案建造之人與建造之年俱不同當別有一寺不必强合為一)

　　儀香尼寺

　　儀香尼寺在秣陵縣東南五十里梁太清元年宮獲造

　　靈隱寺

　　靈隱寺在秣陵縣東南五十里梁太清二年炅待公造時侯景已圍臺城而梵宇猶建則以其地處偏僻為兵火所不及焉

　　攷證

　　建康實錄梁太清元年立儀香尼寺西北去縣五十里宮獲造二年立靈隱寺西北去縣五十里炅待公造

　　宣明寺

　　宣明寺比邱尼所居也梁太清之亂謝貞母出家於是焉

　　攷證

　　陳書謝貞傳太清之亂貞於江陵陷沒族兄暠逃番禺貞母出家於宣明寺及高祖受禪暠還鄉里供養貞母將三十年

　　天皇寺

　　天皇寺梁簡文帝所建也內有柏堂張僧繇畫盧舍那佛及仲尼十哲像於壁唐會昌中賴以不毁焉

　　攷證

　　景定建康志天皇寺明帝所置也(南朝惟晉宋齊有明帝而皆與張僧繇不同時此蓋侯景弒簡文帝初謚曰明帝也)內有柏堂張僧繇畫盧舍那佛及仲尼十哲帝怪問釋門內如何畫孔聖僧繇曰後當賴此爾及後代滅佛焚天下寺塔獨以有宣尼像不毁

　　陳

　　懷安寺

　　懷安寺陳初所建也在臺城之側江總為製剎下銘有云四聰𥈠后萬行了因運先玉鏡道茂金輪爰構靈剎地近重闉又云氛銷草木劫盡沙塵支提永固福業恆新變易東海長乂北辰蓋侯景亂後之所創立云

　　攷證

　　藝文類聚江總有懷安寺剎下銘

　　慧福尼寺

　　慧福寺比邱尼所居也陳文帝天嘉元年有尼慧仙卒於寺陳景哲為書碑銘焉

　　攷證

　　歐陽修集古錄慧福寺尼慧仙墓銘陳景哲書天嘉元年立在江甯

　　國勝寺

　　國勝寺在橫山北陳文帝初立章皇太后捨宅為之後徙於南門外落馬澗云

　　攷證

　　至正金陵新志國勝寺在南門外落馬澗去城二里餘乾道志云舊在橫山北陳天嘉元年章后捨宅為寺

　　楊都寺

　　楊都寺未詳其所在陳時有釋智愷居之

　　攷證

　　古詩記釋智愷俗姓曾氏住揚都寺卒於陳光大二年

　　棲靈寺

　　棲靈寺亦未詳其所在陳時有張善果畫壁焉

　　攷證

　　貞觀公私畫史陳棲靈寺在江甯有張善果畫

　　大皇寺

　　大皇寺舊有剎陳宣帝太建十年為雷震燬後主禎明元年復起七級浮圖未畢火從中起而焚之蓋陳亡之兆云

　　攷證

　　建康實錄陳太建十年六月大雨震大皇寺剎

　　陳書後主紀時江南妖異特眾帝乃自賣於寺為奴以厭之又於建康造大皇寺(案大皇寺太建中已見此應是重造)起七級浮圖未畢火從中起而焚之

　　寶田寺

　　寶田寺在白土岡北陳禎明三年隋師臨江後主遣諸軍拒之而忠武將軍孔範屯於寺前未幾師潰而國亡矣

　　攷證

　　陳書後主紀禎明三年遣驃騎大將軍司徒豫章王叔英屯朝堂蕭摩訶屯樂游苑樊毅屯耆闍寺魯廣達屯白土岡孔範屯寶田寺

　　證聖寺(木平寺)

　　證聖寺在運瀆東南王安石詩云證聖南朝寺則必造自六朝時也宋呼為木平寺云

　　攷證

　　景定建康志證聖寺在行宮後南唐木平和尚居此寺故里俗至今呼為木平寺寺東有溝迤邐西北接運瀆今堙塞僅存遺迹注王荊公詩云證聖南朝寺三年到百回不知牆下路今有幾荷開

　　寶城寺(衡陽寺)

　　寶城寺在建康縣東北四十五里(今上元縣清風鄉)南朝古剎也唐改為衡陽寺云

　　攷證

　　至正金陵新志衡陽寺在上元縣清風鄉乾道志云衡陽資福禪院去城東北四十五里即古寶城寺基(志稱古者必南朝寺也)唐天祐三年徐温重建改今額

　　義和寺

　　義和寺不詳其所在有梁昭明太子書寺額

　　四无畏寺

　　四无畏寺亦不詳其所在有徐陵剎下銘

　　攷證

　　景定建康志石刻有義和寺額梁昭明太子書又有四无畏寺剎下銘陳徐陵撰其警句云金臺日麗玉殿雲平梵眾朝禮天歌夜清

南朝佛寺志卷下

　　孫毅威陳貽祓同校字


