中國佛寺史志彙刊第 22 冊 No. 20 龍井見聞錄


　　恭錄御製詩二首

　　乾隆十六年辛未，聖駕南巡，幸天竺，覽鄉民採茶製焙之法，御製〈觀採茶作歌〉：

　　火前嫩　火後老　惟有騎火品最好　西湖龍井舊擅名　適來試一觀其道　村男接踵下層椒　傾筐雀舌還鷹爪　地爐文火續續添　乾釜柔風旋旋炒　漫炒細焙有次第　辛苦功夫殊不少　王肅酪奴惜不知　陸羽茶經太精討　我雖貢茗未求佳　防微猶恐開奇巧　防微猶恐開奇巧　採茶朅覽民艱曉

　　二十二年丁丑，聖駕南巡幸雲棲，御製〈觀採茶作歌〉：

　　前日採茶我不喜　率緣供覽官經理　今日採茶我愛觀　吳民生計勤自然　雲棲取近跋山路　都非吏備清蹕處　無事迴避出採茶　相將男婦實勞劬(叶)　嫩莢新芽細撥挑　趁忙穀雨臨明朝　雨前價貴雨後賤　民間觸目陳鳴鑣　由來貴誠不貴偽　嗟哉老幼赴時意　弊衣糲食曾不敷　龍團鳳餅真無味

　　(臣)孟鋗恭稽南巡盛典，伏讀乾隆十六年御製〈觀採茶作歌〉詩中語及「龍井」，又伏讀二十二年御製〈觀採茶作歌〉詩中有「雲棲取近跋山路」之句。(臣)聞皇上再巡之歲，雖未幸龍井而駕幸雲棲；由風篁嶺南下，經九谿十八澗，御製詩云「雲棲取近跋山路」，以此。(臣)孟鋗既敬謹錄登卷首，乃復拜手稽首，集經語而系以頌曰：

　　帝省其山(詩大雅)　自南自北(詩大雅)　幽幽南山(詩小雅)　井渫不食(易下經)　是興神物(易上繫辭)　龍見而雩(春秋左氏傳桓公五年)　陟則在巘(詩大雅)　馬不契需(周禮冬官)　有嘉樹焉(春秋左氏傳昭公二年)　為蒼筤竹(易說卦傳)　庶草蕃廡(書洪範)　終朝采綠(詩小雅)　維葉萋萋(詩周南)　女執懿筐(詩豳風)　帝庸作歌(書益稷)　黼黻文章(禮記月令)　高山仰止(詩小雅)　山夾水澗(爾雅釋山)　繩其祖武(詩大雅)　倬彼雲漢(詩大雅。謹案御覽西湖志纂：五雲山雲棲寺，聖祖仁皇帝凡四幸焉。)　率西水滸(詩大雅)　南入於江(書禹貢)　視遠如邇(春秋左氏傳昭公元年)　至於海邦(詩魯頌)　政在養民(書大禹謨)　無射亦保(詩大雅)　觀乎天文(易上經)　光被四表(書堯典)

　　浙江嘉興府秀水縣舉人．揀選知縣(臣)汪孟鋗恭進

　　<<PIC>GA022p0009_01.gif</PIC>

　　龍井圖說

　　謹案：龍井在南山之北，其嶺曰風篁。自風篁嶺以上為獅子峯，更上為天門山。天門山在北高峯後，為南北兩山之祖。自龍井論，則嶺居寺之西北。圖，於南列南高峯，於北不列北高峯者，以天門山見之；嶺南之烟霞石屋不列，則以翁家山統之也。大小麥嶺、丁家山本在西北，花家山亦近茆家步，而圖稍南者，限於尺幅，為澗橋留餘地也。馬鞍山從舊志名螺螄山，不從舊志名碧螺峯者，以螺螄之為碧螺，志無實証也。劉安山，地志不具；積慶山在僊姑西南，蓋皆靈竺之後山也。不詳茆家步一路者，龍井屬南山，故詳南而畧北也。其上嶺出山大小徑路大略附見，餘詳卷一山水、卷十餘論。

　　龍井見聞錄徵引書目

　　梁

　　蕭子顯《南齊書》

　　唐

　　姚思廉《梁書》

　　姚思廉《陳書》

　　房喬《晉書》

　　李吉甫《元和郡縣志》

　　釋道宣《續高僧傳》

　　柳宗元《河東集》

　　陸羽《茶經》

　　宋

　　歐陽修、宋祁《新唐書》

　　歐陽修《新五代史》

　　司馬光《資治通鑑》

　　樂史《太平寰宇記》

　　潛說友《咸淳臨安志》

　　周密《武林舊事》

　　吳自牧《夢粱錄》

　　祝穆《方輿勝覽》

　　釋贊寜《宋高僧傳》

　　釋道源《景德傳燈錄》

　　釋惟白《續傳燈錄》

　　釋元敬、元復《武林西湖高僧事略》

　　釋惠洪《林間錄》

　　傅牧《西湖古蹟事實》

　　周必大《二老堂雜志》

　　釋道潛《參寥子集》

　　釋居簡《北磵集》

　　林逋《和靖集》

　　范仲淹《文正集》

　　蘇軾《東坡集》

　　施元之《蘇詩註》

　　蘇轍《欒城集》

　　王安石《臨川集》

　　韋驤《錢塘集》

　　曾鞏《元豐類稿》

　　秦觀《淮海集》

　　晁公遡《嵩山居士集》

　　郭祥正《青山集》

　　周紫芝《太倉稊米集》

　　姜夔《白石詩集》

　　鄒浩《道鄉集》

　　程珌《洺水集》

　　敖陶孫《臞翁詩集》

　　周必大《平園集》

　　葉紹翁《靖逸小稿》

　　樓鑰《攻媿集》

　　蘇籀《雙谿集》

　　鄭清之《安晚堂集》

　　周文璞《方泉集》

　　周弼《汶陽端平詩雋》

　　謝翱《晞髮集》

　　董嗣杲《西湖百詠》

　　葛天民《無懷小集》

　　姚鉉《唐文粹》

　　陳起聖《宋高僧詩選》

　　沈括《夢谿筆談》

　　趙葵《葦杭紀談》

　　元

　　托克托《宋史》

　　釋念常《佛祖通載》

　　釋覺岸《釋氏稽古略》

　　虞集《道園學古錄》

　　柳貫《待制集》

　　王惲《秋澗集》

　　黃溍《文獻集》

　　蘇天爵《滋谿文稿》

　　鄧文原《素履齋稿》

　　張昱《可閒老人集》

　　張雨《句曲外史集》

　　成廷珪《居竹軒集》

　　張翥《蛻庵集》

　　王逢《梧谿集》

　　楊維楨等《西湖竹枝詞》

　　釋善住《谷響集》

　　釋圓至《筠谿牧潛集》

　　馬臻《霞外詩集》

　　陳世隆《宋詩補遺》

　　夏文彥《圖繪寶鑑》

　　鄧椿《畫鑑》

　　湯垕《畫鑑》

　　李衎《竹譜詳錄》

　　明

　　宋濂《元史》

　　李賢等《明一統志》

　　夏時正《杭州府志》

　　薛應旂《浙江通志》

　　田汝成《西湖遊覽志》

　　陳善《杭州府志》

　　聶心湯《錢塘縣志》

　　馬汝礪《盱眙縣志》

　　吳瓚《武林紀事》

　　袁宏道《石公集》

　　張京元《西湖小記》

　　沈儀《兩湖麈談錄》

　　吳之鯨《武林梵志》

　　吳本泰《西谿梵隱志》

　　白琳《靈隱寺志》

　　釋大壑《淨慈寺志》

　　釋傳燈《天台山方外志》

　　宋濂《學士集》

　　林右《公輔集》

　　徐一夔《始豐稿》

　　王圻《續文獻通考》

　　唐之淳《萍居稿》

　　夏時《湖山勝概記》

　　孫一元《太白山人稿》

　　姚綬《穀菴集》

　　方九敘《十洲集》

　　祝時泰等《西湖八社詩帖》

　　吳寬《家藏集》

　　夏錫祚《雪鴻堂詩草》

　　賀燦然《五欲軒集》

　　王穉登《客越志》

　　馮夢禎《快雪堂集》

　　屠隆《緯真詩集》

　　譚元春《嶽歸堂集》

　　傅巖《花巢詩》

　　《武林怡老會詩集》

　　李流芳《檀園集》

　　田藝蘅《煮泉小品》

　　董其昌《畫禪室隨筆》

　　文震亨《長物志》

　　安世鳳《墨林快事》

　　郎瑛《七修類稿》

　　徐𤊹《榕陰新檢》

　　孫克宏《碑目》

　　吳應箕《復社姓氏錄》

　　《歷朝浙江題名錄》

　　國朝

　　《御定廣羣芳譜》(康熙四十七年)

　　《敕修浙江通志》(雍正十三年)

　　《康熙督撫臣彚修浙江通志》(二十一年)

　　《御覽西湖志纂》(乾隆十六年)

　　李衛《西湖志》

　　魏㟲《錢塘縣志》

　　趙世安《仁和縣志》

　　趙之珩《於潛縣志》

　　唐如璉《餘姚縣志》

　　胡承謀《湖州府志》

　　鮑復泰《台州府志》

　　吳之器《婺書》

　　孫治《靈隱寺志》

　　釋廣賓《上天竺山志》

　　張遂辰《湖上編》

　　陸次雲《湖壖雜記》

　　吳任臣《十國春秋》

　　徐象梅《兩浙名賢錄》

　　謝旻《江西通志》

　　顧祖禹《方輿紀要》

　　朱彝尊《曝書亭集》

　　查慎行《敬業堂集》

　　厲鶚《樊榭山房詩集》

　　朱彝尊《明詩綜》

　　馮景《蘇詩續補遺》

　　查慎行《補註東坡編年詩》

　　谷應泰《博物要覽》

　　吳銘道《明復社姓氏補錄》

　　龍井見聞錄凡例

　　杭州龍井，北宋始著。乾隆辛未丁丑，恭逢聖駕南巡，龍井未經臨幸。伏讀御製〈觀採茶歌〉二首，敬謹錄登卷首，以為山靈佛法之慶。

　　語關祖宗、皇上國家者，謹分別跳行書；標題頂格者，跳行書，分別出格。

　　南山之北，輒稱龍井。〈山水〉一門期於貫串源委，旁及嶺左右山水。要不敢闌入他處以混界域焉。寺則不在此例。

　　浙西士民望幸誠切。龍井，名勝所在，佇邀宸顧，並乞璇題。即如疋練、插劒二瀑布，皆在昔未經開闢之勝，錄名見聞，不敢曰志；新增勝境，概未詳列，誠以翠華南來，山川競秀，從此標新領異，非草莽(小臣)所敢次第也。

　　錄為寺作，故先〈名僧〉，後〈鄉寓人物〉。諸卷先後並準此。

　　郡邑志書，名賢接踵，則有〈人物〉一門。龍井地處僻仄，惟關繫寺院興廢者載之；而以祠墓諸賢繫〈人物〉、塔繫〈僧〉，仍省去〈祠墓〉一門，亦稍變成例者也。

　　詩、文各附註標題之下。詩之為遊觀贈答作者、文之無題可繫者，並各自為卷。

　　詩、文見本集者不註；有本集不載而見地志及他書者必註明。

　　參考同異，以「謹案」別之，附於諸家之後。

　　地志前列小敘，其例舊矣。今所傳宋人志，如宋敏求《長安志》、羅願《新安志》、潛說友《咸淳臨安志》、史能之《咸淳毗陵志》、張元成《嘉禾志》、陳耆卿《赤城志》皆同。康熙中，儀徵縣知縣陸師撰縣志，用《山海經郭璞註》贊例，每卷後附〈贊〉一首，而卷前仍列〈小敘〉。茲錄謹刪去〈小敘〉，易〈贊〉為〈題後〉，蓋酌用其例焉。

　　採登書籍，每條必冠以本書之名。既不敢沒所自來，亦因以著厯代先後諸家異同之故。有未見原書者，則必註明某書徵引字樣。其次第則先地志，次諸家，仍各以時代為先後。

　　龍井以元淨興創得名，其有事關元淨、不涉龍井者，割棄之則未免舊聞放失，別為〈元淨外傳〉，附《見聞錄》之後。

　　(臣)汪孟鋗恭識

　　龍井見聞錄卷目

　　山水卷一

　　總敘

　　山脈

　　主山

　　近嶺諸山

　　風篁嶺四至

　　水源

　　近井諸水

　　雜地名

　　寺內外古蹟卷二

　　歷代興建

　　(附)寺址所在

　　古蹟見咸淳臨安志者十七

　　古蹟雜見傳記者十二

　　古蹟不屬僧寺者三

　　地志諸書所未詳者二

　　名僧卷三

　　開山僧

　　說法僧

　　住山僧

　　僧塔可考者

　　鄉寓人物卷四

　　人物以山水以寺著者

　　人物以氏著者

　　人物以文著者

　　人物以祠著者

　　人物以墓著者

　　物產卷五

　　泉品二

　　竹品一

　　花品二

　　茶品一

　　(附)茶真贋優劣

　　果品一

　　藥品二

　　鱗屬一

　　碑刻書畫卷六

　　碑之重刻者三

　　原碑存者十一

　　碑文見咸淳臨安志者八

　　碑文見西湖志者二

　　碑文見東坡集者一

　　碑文見快雪堂集者一

　　碑見文獻集文缺者一

　　碑見府志文缺者二

　　碑見縣志文缺者一

　　書之可考者十一

　　畫之可考者五

　　古今體詩卷七

　　名僧詩

　　名賢詩

　　文卷八

　　名僧文

　　名賢文

　　軼聞卷九

　　孝宗行幸

　　咸澤機鋒

　　元淨、道潛優劣

　　兩參寥、兩辯才

　　智月

　　文捷

　　胡則

　　胡則永康方巖廟記

　　虞集題陳述古詩

　　三賢堂

　　碁盤石

　　暎山

　　片雲石

　　龍口瀉水

　　徐村翁家山

　　葛井水與龍井伯仲

　　記西湖豋覽

　　南山遊約

　　遊龍井烹茶

　　遊老龍井得茶

　　玉岑詩社

　　水漲

　　陳剛中

　　張伯雨

　　瑞芝

　　孫隆施捨

　　演福寺

　　餘論卷十

　　南天竺當屬龍井一路

　　宋時寺在嶺背，今老龍井即當日龍井

　　小龍井

　　徑山龍井

　　浙江龍井不一

　　葛洪鍊丹處不足信

　　封篁

　　與龍井聯屬諸山水寺院

　　九谿十八澗通江，不滙龍井

　　三獅子峯複一

　　三茯苓泉誤

　　兩君子泉

　　兩噴月泉

　　一地兩名

　　寺名先後重出

　　龍井演福為一

　　他寺併歸演福亦稱龍井

　　普澤院

　　演福僧

　　禪教互易

　　魏㟲錢塘縣志舛複

　　夢粱錄因襲

　　詩文編錄之誤

　　趙抃詩不見本集

　　元淨著述

　　元淨詩入蘇軾集

　　元淨詩誤入蘇軾集

　　名媛詩

　　婦人中官附著

　　三賢祠塑像

　　海棠

　　顯應廟有三

　　於潛三賢祠

　　兩元淨

　　四辯才

　　蘇軾戲問辯才師墨蹟

　　辟塵爐不藏龍井

　　入山之路

龍井見聞錄卷一

　　(臣)汪孟鋗恭纂

　　山水

　　總敘

　　陳善《杭州府志》：杭之山紀，首昌化竹嶺至於潛白沙關為首節，豪千關為第二節，臨安泥隖為第三節，新城青牛為第四節，富陽塌石嶺為第五節，餘杭由拳為第六節，錢塘分金嶺為第七節，自分金嶺徂東而北、而東，五里五朝山，三里龍門山，二里牛軏嶺，三里黃山，三里焦山，三里水山，五里天柱塢，五里五雲山，二里郎當嶺，三里風篁嶺，四里南高峯，一里玉岑山，一里學士嶺，一里九曜山，一里梯子嶺，一里鍋子山，一里慈雲嶺，一里教場山，又一里積里六十交仁和之鳳凰山為第八節；其泉為龍門、青山、白沙、天柱、九谿、甘谿、天真凡七，直達乎江；北源則為龍門、西谿、冷泉、天竺、龍井、黃泥、程公、方家峪凡八，北向錢塘。

　　(謹案：陳善《杭州府志》以里紀山，極為明白易曉。其北源之泉北向錢塘者，猶之曰入湖也。)

　　山脈

　　天目山

　　李吉甫《元和郡縣志》：天目山有兩峯，峯頂各一池，左右相對如目；左屬臨安，右屬於潛。

　　田汝成《西湖遊覽志》：西湖諸山皆宗天目，西去府治一百七十里，高三千九百丈，周廣五百五十里，蜿蟺東來，舒岡布麓，若翔若舞，萃於錢塘而崷崪於天竺。從此而南、而東則為龍井，為大慈，為玉岑，為積慶，為南屏，為龍，為鳳，為吳，皆謂之南山；從此而北、而東則為靈隱，為仙姑，為履泰，為寶雲，為巨石，皆謂之北山。

　　主山

　　風篁嶺

　　潛說友《咸淳臨安志》釋元淨詩：

　　風篁蔭修嶺　挺節含虛心　悠悠往還客　孰不聆清音

　　楊傑詩：

　　微風搖琅玕　蕭瑟嶺一道　萬帚掃晴空　纎塵不可到

　　《咸淳臨安志》：在錢塘門外放馬場西，路通龍井，嶺最高峻。元豐中，僧辯才師淬治修篁怪石，風韻蕭爽，因名曰「風篁」。東坡〈探梅詩〉有「問訊風篁嶺下梅」、〈介亭詩〉有「丹青明滅風篁嶺」之句。嶺之巔有龍井，《西湖遊覽志》：林壑深沈，迥出塵表；流泉活活，自龍井而下，四時不絕。

　　陳善《杭州府志》：在南山飲馬橋西，龍井在其下，嶺之西可達江滸。

　　(謹案：風篁嶺在今龍井寺後東北面。)

　　近嶺諸山

　　雞籠山

　　《咸淳臨安志》：在龍井風篁嶺側，高而圓，若雞籠然。《西湖遊覽志》：獅子峯西有稽留峯，俗訛「雞籠」。

　　陳善《杭州府志》：遠樹亭亭，望若車蓋；四山閴寂，虎豹窟藏，以是遊者特罕。

　　(謹案：雞籠山，今在龍井寺南。)

　　沙盆塢

　　魏㟲《錢塘縣志》：在風篁嶺下，有金沙井回泉鍾液。

　　(謹案：《咸淳臨安志》「龍井山沙盆塢」，周密《武林舊事》云「風篁嶺沙盆塢」，《西湖遊覽志》則云「嶺下」，與魏㟲《錢塘縣志》同。金沙井，《西湖遊覽志》繫「演福」，而魏㟲《錢塘縣志》「演福」下亦有此七字，次「夕佳樓」諸勝之列，必有一誤。)

　　碧螺峯

　　聶心湯《錢塘縣志》：自龍井達煙霞可三里許，兩旁悉皆奇石森峭，其崒者為碧螺峯。

　　魏㟲《錢塘縣志》：在風篁嶺側。

　　(謹案：碧螺峯，今無之。土人稱寺南之山曰螺螄巖，疑即此。)

　　鵶雞峯

　　《咸淳臨安志》：在西山崇因報德院，有怪石狀似鵶雞。

　　魏㟲《錢塘縣志》：在靈石山前。

　　金鐘峯

　　魏㟲《錢塘縣志》：在丫髻峯側。

　　(謹案：丫髻峯即鵶雞峯之異名。金鐘峯在龍井寺東南，而《武林舊事》繫雞籠山下，存考。)

　　獅子峯

　　《咸淳臨安志》釋元淨詩：

　　獨爾羣山裏　人稱獅子峯　無心自哮吼　顯晦煙雲中

　　楊傑詩：

　　巖峯壯威猛　晴雷隱哮吼　無心露爪牙　百獸自奔走

　　《西湖遊覽志》：高出羣岫，可瞰江滸。北望天竺諸峯，曡秀如畫。

　　魏㟲《錢塘縣志》：在天門山側，勢若蹲獅，最為高峻，靈竺諸峯皆拜其下。山徑孤峭，草樹蒙茸，為南山最深處。

　　釋廣賓《上天竺山志》：在乳竇峯之右翊。大師經行，忽聞獅吼，故名。

　　又天門山兩峯對峙如門，其西南曰栗山。栗山北擁為天竺諸峯，獅子其一也。從上竺而南則為龍井。

　　(謹案：獅子峯在風篁嶺西北，其名不列《咸淳臨安志》；而當日題詠即多及之。山高則四望皆見，此《靈隱》、《上竺》所以亦採入志也。袁宏道《石公集．西湖雜記》稱為「獅子石」，未是。《武林舊事》寺下云「山有獅子峯」。)

　　楊梅塢

　　傅牧《西湖古蹟事實》：在南山，近瑞峯石塢。

　　《上天竺山志》：在獅子峯麓。

　　又明劉康祉〈興福院記〉：乳竇、獅子兩峯間即楊梅塢。

　　魏㟲《錢塘縣志》：在上天竺後。

　　(謹案：《西湖遊覽志》以楊梅塢敘於片雲石、獅子峯之間。今由龍井至天竺，新開小路，必經楊梅塢。)

　　南山禪關

　　《武林舊事》：舊名龍井路，今又改南天竺。

　　片雲石

　　李衛《西湖志》張丹詩：

　　荒塗趨沙塢　斷崖得石壁　鳥足不可棲　猿臂豈相借　冰核實夏凍　露珠信晝滴　蘭草倒叢生　藤根互盤越　仰視巧玲瓏　眉宇皆翠色　側聞薜蘿人　駐此曾洗滌　我題聊與賞　早閟白雲迹

　　《西湖遊覽志》：在風篁嶺上，高可丈許；青潤玲瓏，巧若鏤刻。松磴盤屈草莽間，有石洞，堆砌工致，巉巖可賞。

　　《西湖志》引《名勝志》：風篁嶺上有石，俗呼「一片雲」。

　　片雲亭

　　《西湖遊覽志》：片雲亭，司禮孫東瀛所構；設石枰於前，上鐫「興來臨水敲殘月，談罷吟風倚片雲」之句。

　　(謹案：魏㟲《錢塘縣志》云「石上刻字多漫」，故卷六〈碑刻〉削之。又國朝厲鶚〈遊龍井詩〉註：「片雲石已仆，今已重立寺內矣。」)

　　神運石

　　《西湖遊覽志》：龍井神運石，高可六丈許，奇怪突兀，特立簷下。有木香一架穿繞竅竇，宛若蛇蟠。正統十三年，中貴李德駐龍井，屬旱，令力士淘之，初得鐵牌二十面、玉佛一枚、金銀各一錠——鑿「大宋元豐」年號；次得兹石，以八十人搜出之，上有「神運」二字，旁多款識，漶漫不可讀，不知何代所鐫也；繼得鐵牌十五面、銀二條，上鑿「吳赤烏」年號，蓋皆投龍以祈雨者。其日黑雲四匝，泉頭洶湧，德懼而止。

　　《西湖志》：在龍井寺。

　　(謹案：神運石，《西湖遊覽志》止云「兩字」，《西湖志》云「十字」。今考石上字甚多，詳卷六。)

　　風篁嶺四至

　　夏時《湖山勝概》記南高峯麓四出：一由前洋嶺大慈山，南出龍山，抵六和塔，當江而止；一過慈雲嶺，出包家山、鳳凰山、秦望山；一落石塢、煙霞二嶺，嶺有楊梅塢，下有玉岑山，山對高麗寺；一落西湖，過大小二麥嶺，西下飲馬橋，南至風篁嶺，上有龍井。今創龍井寺於山之陽，西接演福寺；路轉而北過胭脂嶺，出九里松。

　　《西湖遊覽志．南山勝蹟》：出清波門，折而南為南屏山。山西為九曜山，與赤山聯屬。又西為玉岑山，對赤山。由湖而陟此者為赤山步。赤山北為三台山，自此而北為小麥嶺。蓋積慶山之陂陁迆邐者有永福橋。又西為大麥嶺，旁為花家山，瀕湖而登為茆家步。自永福橋西北為積慶山，即靈石山。又西北為雞籠山、風篁嶺、一片雲石、楊梅塢、獅子峯、延恩衍慶寺、龍井、神運石；嶺下沙盆塢，嶺畔有崇恩、衍福諸寺；嶺北有碁盤山，登其巔則江湖之勝皆可環眺矣。

　　(謹案：近嶺諸山不必皆以風篁嶺為主山，然不立主山則界域不明故。由載記所列薈萃考之，赤山、三台山、小麥嶺、花家山、大麥嶺、積慶山、山前鵶雞峯並在嶺之東南；南則為翁家山。煙霞嶺、石屋洞、水樂洞、獅子峯、楊梅塢在嶺之西北；北則為碁盤山。其靈竺諸峯又在獅子峯西北，惟金鐘峯今在嶺南，而地志或繫雞籠山，或繫鵶雞峯，疑皆約略之詞耳。今敘次諸山，雞籠山、沙盆塢、碧螺峯，從風篁嶺次列。又崇因報德寺在鵶雞峯，褚莊在金鐘峯。《咸淳臨安志》於崇因、《武林舊事》於褚莊，並冠以龍井二字；《武林舊事》又次金鐘峯於雞籠山下，故鵶雞峯、金鐘峯又從雞籠山次列。獅子峯則以老龍井錄之楊梅塢，又從獅子峯次列，而以南山禪關及二石附焉。夏時所記，過二麥嶺、飲馬橋，而不言積慶山，疑必別由支徑越小麥嶺，并疑不經大麥嶺；云「二麥嶺」，非也。《西湖遊覽志》乃正由赤山步至龍井路，故並載之。詳卷十，參以〈圖說〉，形勢大略可觀矣。)

　　水源

　　老龍井

　　《西湖遊覽志》：龍井之上為老龍井，有水一泓，寒碧異常，泯泯叢薄間；幽僻清奧，杳出塵寰；岫壑縈迴，西湖已不可復覩矣。再上為天門，可通靈竺；徑術崎巇，草樹蓊鬱；人煙曠絕，幽悄不禁。

　　魏㟲《錢塘縣志》：天門山側為獅子峯，獅子峯下為老龍井。

　　張遂辰《湖山編》：越風篁嶺為老龍井。

　　(謹案：今龍井在嶺前面。考宋蘇軾、秦觀、楊傑、程珌、周必大紀遊，及敖陶孫詩，無有不先過嶺然後至井、至井然後至寺者；明張京元〈西湖小記〉、夏錫祚詩猶然。故《西湖遊覽志》老龍井，即〈馮夢禎記〉舊龍井，皆宋時龍井也。詳卷十。)

　　龍井

　　秦觀〈遊龍井記〉見卷六，程珌〈遊龍井記〉見卷八。

　　《咸淳臨安志》楊傑詩：

　　巖下一泓泉　窈奧莫可測　有時靈氣生　散作人間澤

　　蘇軾《東坡集．次葉教授韻紀龍井之遊》

　　先生魯諸儒　飲食清不溽　空腸出秀句　吟嚼五味足　華堂鬧絲管　眸子漲春綠　先生疾走避　面冷毒在腹　歸來煮瓠葉　弟子歌旱麓　聲淫及靈臺　中有麀鹿伏　功名一走兔　何用千人逐　故應容我輩　清座時閉目　高停石排衙　木杪挂飛屋　我來無時節　客亦不待速　似聞雪髯叟　西嶺訪遺躅　朝陽入潭洞　金碧涵冰玉　泉扉夜不扃　雲袂本無幅　慈皇付寶偈　神侶得幽讀　訥庵有老人　宴坐天魔哭　時來獻瓔珞　法供燈相續　吾儕詩酒汗　欲往無乃觸　齋厨費辰炊　車騎滿山谷　願聞第一義　鉢飯非所欲　便投切雲冠　余幼好奇服

　　《咸淳臨安志》：本名龍泓，吳赤烏中，葛洪鍊丹於此，近西湖南山。登風篁嶺，澗泉決決與幽花野草。延緣山磴，更上嶺背，巖壑、林樾皆老蒼，而西湖已蔽掩不可見。氣象愈清古，巖骨稜瘦，泉流停涵，一泓清澈，即之淒然。相傳有龍在焉，觸石為雲，禱者輒應，因建龍祠。咸淳五年，安撫潛說友重建門，古篆「龍井」二大字為扁。

　　祝穆《方輿勝覽》：龍井去城十五里。

　　《武林舊事》：在風篁嶺上，巖壑、林樾幽古，石竇一泓，清澈翠寒，甘美可愛，雖久旱不涸。石上流水處，其色如丹。遊者視久，水輒溢；人去即減。其深不可測，相傳與江海通，有龍居之，每禱雨必應。或見小蟹、斑魚、蜥蜴之類。

　　《西湖遊覽志》：水經飲馬橋，合黃泥嶺，東出茅家步入湖。

　　(謹案：宋人志龍井，蓋皆今日老龍井也，姑繫於此。黃泥嶺在行春橋外，見夏時正《杭州府志》。《武林舊事》繫南山末；今《西湖志》繫北山是也。)

　　井旁惠濟祠

　　《咸淳臨安志》：寧宗〈加封嘉應廣濟孚惠王敕〉：「昔我高宗千乘萬騎嘗登南山之風篁嶺，駐蹕龍湫，酌泉於上；一草一木，咸被昭回之光。時維明神，實見敬禮，涓滴分派，通海浹湖；寸雲出岑，潤吳澤越。揆以祭式宜有寵褒，而封爵未加，是為缺典。朕今以徹侯美稱加寵於爾，有神珠宮貝闕，莫窮其源；華衮輪臺，其永有耀；奠我都邑，振爾光靈，可特封『嘉應靈潤普廣濟王』。」

　　《咸淳臨安志》：在風篁嶺上。紹興十八年賜廟額，累封為「嘉應廣濟孚惠王」。咸淳五年，安撫潛說友更創祠宇。旁有德威亭，即舊龍井亭，東坡書額。

　　《武林舊事》：龍井旁有龍王祠。

　　《西湖遊覽志》：井上覆以樓，為惠濟龍王祠。

　　(謹案：地名龍井，則龍之神靈著焉，故附井下。敕末「嘉應靈潤普廣濟」七字，《西湖志》作「嘉應廣濟孚惠」，誤也。陳善《杭州府志》「封號七字」，恐誤，存考。)

　　龍井一名龍泓

　　見秦觀〈遊記〉，詳卷六。

　　(謹案：靈隱有龍泓洞，《咸淳臨安志》引晏元獻說，亦云：「吳赤烏二年，葛仙翁於此得道，故龍井之名龍泓，不顯於世。」)

　　龍井一名龍泉

　　司馬光《資治通鑑》：「天復二年，鏐如衣錦軍，命右武勇都指揮使徐綰，帥眾治溝洫。鎮海節度副使成及聞士卒怨言，白鏐，請罷役，不從。鏐臨饗諸將，綰稱疾先出。鏐怪之，命綰將所部先還杭州；及外城，縱兵焚掠。左武勇都指揮使許再思，以迎侯兵與之合，進逼牙城。鏐子傳瑛閉門拒之。牙將潘長擊綰，綰退屯龍興寺。鏐還及龍泉，聞變，疾驅至城北，使成及建鏐旗鼓，與綰戰；鏐微服乘小舟夜抵牙城北隅，踰城而入。」胡三省註：「龍泉即龍井，在杭州城西南風篁嶺上，去城十五里。」又宋自高宗駐蹕杭州，以杭州牙城為宮城東北隅，則今之和寧門外也。

　　顧祖禹《方輿紀要》：風篁嶺，龍井在其上，亦曰龍泉。錢鏐自衣錦軍還至龍泉，聞其部將叛，據羅城微服兼行，踰城夜入是也。

　　(謹案：歐陽修《五代史》：「歸至北郭門不得入。」吳任臣《十國春秋》：「微服至德勝門，牙將周肅以舟迎，王遂沿江至內城東北。」互有詳略。據此知當日由臨安入城，亦經龍井；後以兵阻，然後由城北而為沿江之行。其往來路徑甚為明悉，故詳載之。)

　　近井諸水

　　沖泉

　　見楊傑〈延恩衍慶院記〉，詳卷二。

　　玉鉤澗

　　聶心湯《錢塘縣志》：在風篁嶺下。

　　(謹案：龍井水初由過谿橋，經飲馬橋，迆東北，循茅家步路，出通利橋以入湖，約行四里。疑即玉鉤澗，然土人無知者。訪諸寺僧，但云是虎谿。蓋以過嶺事襲訛而不知為玉鉤澗。今新增插劒、疋鍊二瀑布，即在澗下流。但瀑布水自風篁嶺後雲𠔏庵，用竹筧屈曲承引，不獨恃龍井水。以〈馮夢禎記〉考之，在嶺背者或即老龍井也。)

　　金沙泉

　　聶心湯《錢塘縣志》：金沙泉與龍井滙，從飲馬橋入湖。

　　(謹案：《咸淳臨安志》「金沙泉在仁和縣永和鄉」，「金沙井在孤山廣化寺」，俱非此金沙。又金沙澗在靈隱寺側。魏㟲《錢塘縣志》引《十三洲記》：「靈隱寺東西瀵二水，東源橫過寺前，名龍谿；西曰錢源。」龍谿之名，諸志所無，疑以此致誤。但澗在極北，自由今關帝廟金沙橋入湖，即所謂金沙港，並不與龍井滙。細訪土人，云「天馬山有金沙井，其水自天馬山來；龍井水過飲馬橋，與此井水下流合，滙而出通利橋。」考《西湖遊覽志》演福寺下、魏㟲《錢塘縣志》沙盆塢下，並有金沙井，蓋即此井。惟天馬山，諸郡邑志、諸寺志無之。土人則指靈隱後山為天馬山。考魏㟲《錢塘縣志》：「馬鞍山在靈石山側，今其地為天馬山。」蓋以地志「馬鞍」實「天馬」之俗稱，當即其地。)

　　插劒池

　　浣花池

　　浴麟池

　　《西湖遊覽志》：李德疏神運石旁三池。

　　陳善《杭州府志》：三池並在龍井。

　　鉢池

　　吳之鯨《武林梵志》：鉢池庵有洗鉢泉，德周果師棲隱處。

　　魏㟲《錢塘縣志》：鉢泉在風篁嶺上，泉出石閒，其形如鉢，又稱鉢池。《西湖遊覽志》：龍井旁有沖泉。舊邑志云「在老龍井，甚清冽」。今訪其處不可得，而鉢泉則又舊志所無。時代未遙，泉之興廢若此。

　　《西湖志》、《田志》：龍井旁有沖泉。今訪其處不可得，而鉢泉則《田志》所無也。

　　(謹案：鉢池庵在今螺螄巖下。稱鉢池，從庵名也。《西湖記》從魏㟲《錢塘縣志》，似欲實為沖泉，殆不然。)

　　雜地名

　　善安橋

　　永安橋

　　永福橋

　　《咸淳臨安志》：並在麥嶺至龍井路。

　　飲馬橋

　　《武林舊事》：地名放馬場。

　　《西湖遊覽志》：永福橋俗稱飲馬橋，吳越宋時皆牧馬於此。

　　(謹案：《西湖志》永福橋、飲馬橋並列，仍考注其下云：「《咸淳志》載永福，《武林舊事》載飲馬，而《西湖遊覽志》謂飲馬即永福。因《宋志》所有並存之。」今依其舊。)

　　孝義橋

　　《咸淳臨安志》：在麥嶺西，太清宮前。

　　新河橋

　　《咸淳臨安志》：在麥嶺口，寨前。

　　小水樂

　　《武林舊事》：風篁嶺小水樂福邸園。

　　(謹案：《咸淳臨安志》：「福王府北園在天水院橋。」橋在城中，非此園也。)

　　褚家坎

　　《武林舊事》：金鐘峯褚家坎，漢末褚盛族舊有居此者。

　　褚莊

　　魏㟲《錢塘縣志》：在金鐘峯下。

　　(謹案：《咸淳臨安志》：褚家塘在蒲橋左，軍寨之北。褚家故居蒲橋、鹽橋東，不通舟楫。《西湖遊覽志》：忠清里本名昇平巷，北褚家堂。又載胡世寧書云：「居近褚堂，以遂良故里得名，塘作堂。」蓋陽翟褚氏之寓居城中者，與金鐘峯褚家坎、褚莊不同。)

　　步司左軍寨

　　《咸淳臨安志》：左步軍三寨，在麥嶺，行春橋二。

　　(謹案：三寨，一在麥嶺，二在行春橋。)

　　放馬場

　　見《咸淳臨安志》並《武林舊事》，詳上。

　　陳善《杭州府志》：崇恩演福寺在小麥嶺，宋渡江初，斥為放馬場。

　　履泰鄉

　　《咸淳臨安志》：錢塘縣管十二鄉，履泰南鄉管里三，曰放馬、胭脂、皇妃；履泰北鄉管里六，曰黃山、石塘、掃帚、石堰、師姑、青枝。

　　山水題後

　　志杭之名勝者，分路敘次。龍井為南山路，今《御覽西湖志纂》又別之為南山西路，蓋瞭如指掌矣。昔人或曰南山，或曰西山，實則一也。其地磽磝犖确、凸凹上下，而水泉正出、懸出、穴出，循山與俱。山不在高，有仙則名；水不在深，有龍則靈。以之舉似西湖，不若舉似龍井為尢近。

龍井見聞錄卷一


中國佛寺史志彙刊第 22 冊 No. 20 龍井見聞錄


龍井見聞錄卷二

　　(臣)汪孟鋗恭纂

　　寺內外古蹟

　　歴代興建

　　龍井寺

　　《咸淳臨安志》楊傑〈延恩衍慶院記〉：「天台宗師辯才淨老，坐道場者四十年，指空假中以接人。其心契於聖智，具戒定慧以行己。其德動於幽潛，真有道之士也。初住錢塘法惠院之寶閣，次住上下二天竺，又住南屏山之興教寺。往來學徒蓋踰萬人，分傳教觀，多能演其所聞、開悟學者。師平生未嘗輒有求於人，然所至必為四眾依嚮，莫不興盛，蓋其有所致也。余在都下時，見清獻公與師倡酬偈頌，已知師之所存矣。及觀蘇子瞻與師詩，言其兒幼弱不能行，因禱師加護，即壯而能行，然後知師功行至矣。師一日謂諸徒曰：『吾筋力衰疲，勞於應接，安得幽僻處一庵地以養餘年？』檀越聞之曰：『辯才師有退居之意，吾輩蒙其德不為不久，盍往擇可居之地？』乃於龍井山得壽聖院敝屋數楹。主者不堪其居，願人為代以捨去。於是請師徒弟懷益主奉香火，汲巾侍缾，甲乙相承，以嚴佛事。其院即吳越王所創，國朝賜今額也。檀越為師鼎新棟宇，不日而成。中建尊殿，嚴聖像也。前有三門，示三解脫也。鐘鼓有閣，警晦明也。堂曰潮音，信羣聽也。齋曰訥，欲無言也。室曰寂，寂而常照也。閣曰照，照而寂也。泉曰沖，用不窮也。又堂曰閒，趙公致政訪師，退居二閒人也。庵曰方圓，不執一也。橋曰歸隱，退以樂也。沼曰滌心，滌清澈也。羣居有寮，安其徒也。眾山環遶，景象會合，斷崖泓澄，神物攸宅，龍井巖也。勢將奮迅，百獸竄懾，獅子峯也。昔人飼虎以度有情，薩埵石也。修竹森然，蒼翠夾道，風篁嶺也。元豐八年秋，余被命陪高麗國王子祐世僧統訪道吳越，嘗謁師於山中；乃度風篁嶺，窺龍井，過歸隱橋，鑑滌心沼，觀獅子峯，望薩埵石，升潮音堂，憩訥齋，酌沖泉，入寂室，登照閣，臨閒堂，會方圓庵，從容論議，久而復還。師異日遣其徒丐文以紀其本末。余既與之記，又繫之以詩十三章云。」（詩見後）

　　《咸淳臨安志》：龍井延恩衍慶院在風篁嶺，乾祐二年，居民凌霄募緣建造。舊額「報國看經院」，熙寧中改「壽聖院」，紹興三十一年改「廣福院」，淳祐六年改今額。有龍井。元豐二年，辯才大師元淨自天竺退休兹山，始鼎新棟宇及遊覽之所，山川勝槩一時呈露；而二蘇、趙、秦諸賢皆與辯才為方外交，名章大篇照暎泉石，龍井古荒剎由是振顯，豈非以其人乎？

　　《西湖遊覽志》：延恩衍慶講寺俗稱龍井寺。

　　見林右《公輔集．龍井志敘》，詳卷八。

　　(謹案：傑作記，時在元祐中，當曰〈壽聖院記〉。若延恩衍慶，後來更名，何得題曰〈延恩衍慶院記〉耶？《咸淳臨安志》蓋誤。)

　　魏㟲《錢塘縣志》：龍井寺，明弘治中洪水氾溢，遂廢。《武林梵志》：萬歴二十三年，司禮孫隆命僧真果重修。

　　《浙江通志》：康熙間，僧一泓重葺。

　　(謹案：蘇轍〈辯才碑〉：「沈遘請師以教易禪」，此講寺之所由稱也。又龍井名寺之始不可考，以《西湖遊覽志》臆之，當在明之中葉。迄今寺門扁曰「龍井」，遊人不知宋時院名者多矣。詳卷六〈謝輔碑〉下。)

　　（附）寺址所在

　　見秦觀〈遊記〉，詳卷六。

　　沈儀《兩湖麈談錄》：「地勢幽僻，峯巒迴合，迥絕塵凡。余童時猶見小庵及辯才塔，俗呼為『老龍井』」。秦少游〈題名記〉所謂「夜二鼓至潮音堂訪辯才」，即其地也。今之寺則井之所在耳，非院也。

　　張京元《西湖小記》：寺北向，井在殿左。

　　(謹案：秦觀〈遊記〉：諸書知宋時寺址與井相遠，又知遊者先至井旁，然後至寺；而寺之北向，蓋其來久矣。今寺內殿宇並向東北，與寶俶塔正對。舊寺門向南，扁曰「龍井寺」者，即此門也。今去門扁為繚垣，而於御道所經開建新門，則與寺內殿宇同向東北。又舊寺門之旁別有小新門，向正南。)

　　古蹟見《咸淳臨安志》者十七

　　歸隱橋

　　《咸淳臨安志》釋元淨詩：

　　謝講竺峯寺　歸隱新此橋　院幽結林表　身老寄煙霄

　　楊傑詩：

　　道人從此歸　影不入廛市　端坐笑浮雲　往來太多事

　　《咸淳臨安志》：在龍井，因東坡，易名曰「過谿」。

　　《武林舊事》：寺前有過谿橋，又名歸隱橋，又名二老橋。

　　吳自牧《夢粱錄》：龍井路口曰歸隱橋，蓋東坡欲易於過谿，建此橋也。

　　過谿亭

　　《咸淳臨安志》：東坡嘗詣辯才師，師送至嶺上，因舉遠公過虎谿事，師笑曰：杜子美不云乎「與子成二老，來往亦風流」。遂作亭嶺上，名曰「過谿」，亦曰「二老」，東坡賦詩紀之。

　　德威亭

　　《咸淳臨安志》：即舊龍井亭，東坡書扁。

　　《武林舊事》：二老亭後改「德威」。舊在風篁嶺頭，今移於龍井祠下。

　　(謹案：《武林舊事》以「德威」為過谿四名，而志兩列院下，或者移祠下時因借「德威」名耶？)

　　方圓庵

　　《上天竺山志》〈釋守一記〉：天竺辯才法師以智者教傳四十年，學者如歸，四方風靡。於是晦者明、窒者通，大小之機無不遂者。不居其功，不宿於名，乃辭其交游，去其弟子，而求于寂寞之濱，得龍井之居以隱焉。南山守一往見之，過龍泓，登風篁嶺，引目周覽以索其居。岌然羣峯密圍，㳷然而不蔽翳。四顧若失，莫知其鄉。逡巡下危磴、行深林，得之于烟雲髣髴之間，遂造而揖之。法師引予並席而坐，相視而笑，徐曰：「子胡來？」予曰：「願有觀焉。」法師曰：「子固觀矣，而又將奚觀？」予笑曰：「然！」法師命予入，由照閣經寂室，指其庵而言曰：「此吾之所以休息乎此也。」窺其制，則圓蓋而方址，予謁之曰：「夫釋子之寑，或為方丈，或為圓廬，而是庵也胡為而然哉？」法師曰：「子既得之矣！雖然，試為子言之。夫形而上者，渾淪周徧，非方非圓而能成方圓者也；形而下者，或得於方，或得於圓，或兼斯二者而不能無悖者也。大至於天地，近止乎一身，無不然。故天得之則運而無積，地得之則靜而無變，是以天圓而地方；人位乎天地之間，則首足具二者之形矣。蓋宇宙雖大，不離其內；秋毫雖小，待之成體。故凡有貌象聲色者，無巨細、無古今，皆不能出於方圓之內也，所以古先哲王因之也。雖然，此遊方之內者也。至於吾佛亦如之。使吾黨祝髮以圓其頂、壞色以方其袍，乃欲其煩惱盡而理體圓、定慧修而德相顯也。蓋溺於理而不達於事、迷於事而不明於理者，皆不可謂之沙門。以制禮樂、為衣裳，至於舟車、器械、宮室之為，皆則而象之。故儒者冠圓冠以知天時，履句屨以知地形。蓋蔽於天而不知人、蔽於人而不知天者，皆不可謂之真儒矣。唯能通天、地、人者，真儒矣！唯能理事一如、向無異觀者，其真沙門歟！噫，人之處乎覆載之內，陶乎教化之中，具其形，服其服，用其器，而於其居也特不然哉？吾所以為是庵也，然則吾直以是為蘧廬爾。若夫以法性之圓、事相之方而規矩一切，則諸法同體而無自位，萬物各得而不相知，皆藏乎不深之度而游乎无端之紀。則是庵也為無相之庵，而吾亦將以無所住而住焉。當是時也，子奚往而觀乎？」嗚呼！理圓也，語方也，吾當忘言與之，以無所觀而觀之。於是嗒然隱几。予出，以法師之說授其門弟子使記焉。

　　《咸淳臨安志》楊傑詩：

　　地方不中矩　天圓不中規　方圓庵裏叟　高𧼈有誰知

　　寂室

　　《咸淳臨安志》釋元淨詩：

　　心寂寂自絕　此意焉思說　寒雲散空庭　獨有月照雪

　　楊傑詩：

　　白雲隔塵喧　虛室太岑寂　寒盡春自來　鶯啼報消息

　　照閣

　　《咸淳臨安志》釋元淨詩：

　　高峯銜皎月　深壑瀉飛湍　誰來白雲裏　與汝凭欄看

　　楊傑詩：

　　幽人無適莫　乘興登高閣　夜月鎖雲林　春花繡巖壑

　　秦觀《淮海集》：

　　獼猴鏡裏三身現　龍女珠中萬象開　未若此軒人散後　水光清泛月華來

　　閒堂

　　《咸淳臨安志》楊傑詩：

　　趙公歸休年　訪師翠微間　始知浮世上　白日兩人閒

　　《咸淳臨安志》註：在方圓庵東。趙清獻公既挂冠，而辯才法師亦退居此山，因以命名。

　　(謹案：《西湖志》以過谿亭、閒堂入古蹟，而寂室、照閣仍列本寺下，不以類敘易之。)

　　訥齋

　　蘇轍《欒城集》記：錢塘有大法師曰辯才，初住上天竺山，以天台法化吳越。吳越人歸之如佛出世，事之如養父母；金帛之施，不求而至。居天竺十四年，有利其富者迫而逐之，師忻然舍去，不以為恨。吳越之人涕泣而從之者如歸市，天竺之眾分散四去。事聞於朝，明年俾復其舊，師黽勉而還，如不得已。吳越之人爭出其力以成就廢缺，眾復大集。無幾何，師告其眾曰：「吾雖未嘗爭也，不幸而立於爭地，久居而不去，使人以己是非彼，非沙門也。天竺之南山，山深而木茂，泉甘而石峻。汝舍我，我將老於是。」言已，策杖而往，以茅竹自覆。聲動吳越，人復致其所有，鑱嶮堙圮，築室而奉之。不期年而荒榛巖石之間，臺觀飛湧、丹堊炳煥，如天帝釋宮。師自是謝事不復出入。高郵秦觀太虛名其所居曰訥齋。道潛師參寥屬余為記。余聞之，師始以法教人，叩之必鳴如千石鐘，來不失時如滄海潮，故人以辯名之。及其退居此山，閉門宴坐，寂默終日，葉落根榮如冬枯木，風止浪靜如古澗水，故人以訥名之。雖然，此非師之大全也。彼其全者不大不小、不長不短、不垢不淨、不辯不訥，而又何以名之？雖然，樂其出而高其退，喜其辯而貴其訥，此眾人意也，則其以名齋也亦宜！繫之以詞曰：

　　以辯見我　既非見我　以訥見我　亦幾於妄　有叩而應　時止而止　非辯非訥　如如不動　諸佛既然　我亦如是

　　《咸淳臨安志》釋元淨詩：

　　憶昔毗耶老　杜口有誰聽　還聞寂寂裏　其辯過雷霆

　　楊傑詩：

　　天道竟何言　四序自流轉　迺知毗耶離　默然真大辯

　　(謹案：蘇軾〈次葉教授詩〉「訥庵有老人」，即此「訥齋」。)

　　潮音堂

　　《咸淳臨安志》釋元淨詩：

　　真說無所示　真聽無所聞　海潮山外過　妙響入深雲

　　楊傑詩：

　　潮來音普聞　潮平音亦歇　孰若此山堂　潮音未嘗絕

　　滌心沼

　　《咸淳臨安志》楊傑詩：

　　縱有狂風生　未嘗險浪起　何當招世人　來此鑒清泚

　　薩埵石

　　《咸淳臨安志》釋元淨詩：

　　巨石如掌平　兀然半青嶂　欽哉昔道人　飼虎兹巖上

　　楊傑詩：

　　解虎錫常閒　飼虎石常在　忘軀度有情　清風幾千載

　　(謹案：《咸淳臨安志》又有獅子峯，元淨、楊傑俱有詩。今考獅子峯係山名，且非龍井所可獨擅；與詩並附卷一，兹不列。)

　　月林堂

　　巖齋

　　風玉軒

　　《咸淳臨安志》註：見舊記，不知何人所創。

　　(謹案：程珌〈遊記〉「月林辯才所廬也」，即此。)

　　龍井亭

　　《咸淳臨安志》釋元淨詩：

　　虛亭亂石間　中有潛虬府　澄湛源莫窮　旱歲為霖雨

　　(謹案：元淨所詠，疑即過谿亭，存考。)

　　沖泉

　　《咸淳臨安志》釋元淨詩：

　　物外老餘生　泉發幽巖裏　自可給缾盂　不羨滄溟水

　　楊傑詩：

　　不汲泉不盈　愈汲泉愈清　湛然有常德　隨氣利羣生

　　見楊傑〈院記〉，詳上。

　　魏㟲《錢塘縣志》：舊志云在老龍井，甚清冽。

　　(謹案：元淨十詠，楊傑十三詠，其方圓庵、閒堂、滌心沼三詠，元淨無之。又元淨曰「龍井亭」，而楊傑則直曰「龍井」而已，故楊傑詩別附「龍井」下。)

　　龍泓亭

　　《咸淳臨安志》〈趙抃詩并敘〉：余元豐己未仲春甲寅，以守杭得請歸田；出遊南山，宿龍井佛祠。今歲甲子六月朔旦復來，六年於兹矣。老僧辯才登龍泓亭，烹小龍團以迓，余因作四句云：

　　湖山深處梵王家　半紀重來兩鬢華　珍重老師迎意厚　龍泓亭上點龍茶

　　釋元淨和詩：

　　南極星臨釋子家　杳然十里祝青華　公年自爾增仙籙　幾度龍泓詠貢茶

　　(謹案：龍泓亭亦疑即過谿亭。)

　　古蹟雜見傳記者十二

　　鐘鼓閣

　　見楊傑〈院記〉，詳上。

　　鐘樓

　　見鄭清之〈秦觀龍井題名跋〉，詳卷八。

　　(謹案：鄭作此跋，時當紹定中；蓋重建也，與鐘鼓閣不嫌並列。)

　　藏經閣

　　鄧文原《素履齋稿》記：寺肇始於吳越錢氏，曰「報國看經院」。宋熙寧初賜名「壽聖」，紹興間又更曰「廣福」。其曰「延恩衍慶」者，淳祐六年賜額也。「壽聖」故圮陋，莫能庇風雨。時辯才師謝事天竺，來居之。咄嗟而檀施響臻，棟宇雲搆；搢紳士大夫慕望而與之遊者，迹接乎兹山之內，由是人境之勝甲於西湖。余嘗過龍井、訪方圓庵、登潮音堂，高風逸韻，灑然心目，若見其人。信知一念所攝，即清淨妙圓覺境，亦古今之常理也。一日，寺僧居弈來謁曰：「元貞初，比邱德祐嗣兹法席，崇敞像設、廬居，丹堊楞填之工咸增舊觀。又買上腴一頃有半以飯僧；復捐己田，為畝者百，以重追遠。居弈纘承其志，購四大部及《華嚴合論》、《宗鏡錄》；耆德時演、時集、居億等悉聚力，具大寶藏，襲以髹函，庋以飛閣。觀者挹其亢爽，可以扶幽闡微，於是寺有成績。」今住山者德泉也，記之以諗來者。

　　聽泉軒

　　張昱《可閒老人集．聽泉軒為龍井智法師賦詩》：

　　山僧聽得泉聲好　每夜坐忘清夜深　松上落來驚鶴夢　潭中瀉下雜龍吟　觀身已淨平生垢　到耳能空現在心　此去涓流如不息　沛然難禦海鯨音

　　鏡清堂

　　諸天閣

　　並見《武林舊事》。諸天閣亦見《西湖遊覽志》。

　　觀音殿

　　見馮夢禎《快雪堂集．龍井寺新建白衣觀音殿勸緣述》，文詳卷八。

　　(謹案：此當在寺內。)

　　與偕亭

　　見張京元《西湖小記》，詳卷五。

　　與眾亭

　　《西湖遊覽志》：與眾亭，司禮孫東瀛所構，鑿花池于前以復古蹟。

　　秋月堂

　　與時亭

　　並見魏㟲《錢塘縣志》。

　　(謹案：此一堂一亭，不見他書，惟魏㟲《錢塘縣志》有之，錄以備考。「與時」疑即「與偕」或「與眾」之誤。別有「鏡心堂」，必「鏡清堂」之誤。「鉢池庵」則誤入他寺；「辟塵爐」則非古蹟，且亦別見六通，論詳卷十。又查慎行註東坡〈白雲堂詩〉，引《咸淳臨安志》：「在龍井壽聖院」，今無其文；而堂自在「天竺」，查註誤。詳〈元淨外傳〉。)

　　古蹟不屬僧寺者三

　　霖雨閣

　　陳善《杭州府志》：在龍井，嘉靖間總督胡宗憲建。相傳井中有龍，每大旱，禱之輒雨，故名。

　　《武林梵志》：僧智果重修霖雨閣。

　　龍井山齋

　　譚元春《嶽歸堂集．同李長蘅尋聞子將龍井山齋詩》：

　　楓色紅難已　黃從翠處分　偶然亂葉下　風雨似同聞　谷鳥臨寒路　籬花間遠雲　逢幽無一語　心眼自氤氳

　　十里蒼蒼路　非深亦覺遐　陰晴淡山氣　雞犬靜人家　閣迥生谿水　萍香過荈花　紅黃光莫豓　羣動豈無涯

　　《西湖志》：明孝廉聞啟祥別業，是宋人方圓庵遺址。

　　蓀壁山房

　　夏時正《杭州府志》：金應桂入元，隱居風篁嶺。

　　吳瓚《武林紀事》：應桂，字一之，標度風雅，居西湖南山，築蓀壁山房；左絃右壺，設圖史古器，客至，撫摩諦玩，清談不休。每肩輿入城，幅巾氅衣，望之若神仙然。

　　地志諸書所未詳者二

　　凖提庵

　　(謹案：今風篁嶺上有庵，寺僧曰：「凖提庵也，祀神胡姓，南渡時著應者。」然則即舊顯應廟址也，土人稱為土地廟。)

　　雲共庵

　　(謹案：今風篁嶺背一庵，額曰「雲共」，傳為國朝初年建，惜無碑記歲月可考。以上二庵不關龍井寺，以其近嶺存之。)

　　寺內外古蹟題後

　　濳說友稱：南北兩山僧寺，大小合三百六十。一院何論焉，屬有功成身退，從者歸市，施集大檀，品蓋萬衲。於是後來踵繼，益搜剔奇最，故三宿之戀，非所語於遊方之內者也。

龍井見聞錄卷二


中國佛寺史志彙刊第 22 冊 No. 20 龍井見聞錄


龍井見聞錄卷三

　　(臣)汪孟鋗恭纂

　　名僧

　　開山僧

　　隋

　　真觀法師(釋道宣《續高僧傳》：字聖達，吳郡錢塘人，俗姓范氏。)

　　道安禪師

　　頭陀石室

　　《續高僧傳》：隋開皇十四年，真觀法師共道安禪師、頭陀石室、檀越陳仲寶，率諸同侣，開藏拓基，搆立精舍，號南天竺。

　　《西湖遊覽志》：風篁嶺畔崇恩演福寺，俗稱南天竺，隋法師真觀居之。

　　釋元敬、元復《武林西湖高僧事略》：觀，字聖達，錢塘范氏子。世本顯仕，師生有奇相。出家，通經律論。尋謁天台智者，請受禪觀。智者以師齊年，止為法兄弟。開皇十五年，於靈隱山頭陀石室宴坐；眾建南天竺寺，請師居焉，是為開山始祖。常講《法華》，以心為要。感臯亭神請講，捨祠宇為佛殿。每盥洗餘滴，地不為濡，人尤異之。師有雅操，文帝三徵，秦王兩延，皆以疾辭。大業中，因山行，自標葬地；夢與智者同輦翼佛還山，覺而嘆曰：「吾六十二應終，以講《法華》，力延一紀；今七十四，生期畢矣。」中夜入寂，塔在東岡。

　　(謹案：《西湖高僧事略》謂「師於靈隱山頭陀石室宴坐」。詳《續高僧傳》，「頭陀石室」次道安之下、陳仲寶之上，人名非地名也。)

　　說法僧

　　唐

　　通禪師

　　處棲上座

　　釋道源《景德傳燈錄》：杭州龍井通禪師。處棲上座問：「如何是龍井？」師曰：「意氣天然別，人工畫不成。」曰：「為什麼畫不成？」師曰：「出羣不戴角，不與類中同。」曰：「還解行雨也無？」師曰：「普潤無邊際，處處皆結粒。」曰：「還有宗門中事也無？」師曰：「有。」曰：「如何是宗門中事？」師曰：「從來無形段，應物不曾虧。」問：「如何是吹毛劒？」師曰：「拽出著。」

　　(謹案：《景德傳燈錄》通禪師為吉州青原山行思禪師、第六世慧能大鑑禪師之法嗣。行思禪師實福州雪峯義存禪師法嗣也，大鑑禪師即世所稱六祖。柳宗元《河東集》有〈大鑑禪師碑文〉。)

　　住山僧

　　宋

　　元淨法師

　　《咸淳臨安志》：元淨本姓徐，字無象，於潛人。十歲出家，受業於慈雲。慈雲沒，復事明智。年二十五，賜紫衣及「辯才」號。知杭州，呂溱請住大悲寶閣，居十年。沈文通遘治杭，命住上天竺，乃以教易禪。師增室至萬礎，重樓傑閣冠於浙西，學者數倍。居十七年，有奪之者，遂還於潛。逾年復歸天竺，留三年，謝去，老於南山龍井之上。精修行業，行成力具，著應非一。元祐八年示寂，壽八十一，門下侍郎蘇轍撰碑，翰林學士蘇軾書，集賢校理歐陽棐書額。

　　《西湖高僧事略》：師名元淨，字無象，於潛徐氏。生而左肩肉起如袈裟絛，八十一日乃滅。父嘆曰：「是宿世沙門也。」自幼出家，受業於慈雲，日夜精勤。慈雲沒後，復事明智。年二十五，賜紫衣及「辯才」號。居天竺十七年，有利而奪之者。逾年奪者敗，復以𢌿師。越二年謝去，老於南山龍井之上。元祐八年示寂，壽八十一，果符初生肩痕之徵。塔成，東坡誌其行事，潁濱為銘。贊曰：

　　法苑將興　棟梁攸屬　揮麈白雲　雨花飄馥　維趙與蘇　式是高躅　龍井風清　過者必肅

　　釋念常《佛祖通載》：法師幼生，其伯父異之，曰「必使事佛」。十歲出家，十二就學於慈雲。將示寂，乃入方圓庵；七日出偈示眾，即右脅而化。東坡命子由為之銘。

　　《武林梵志》：元祐八年示寂。塔成，東坡銘其事。

　　王圻《續文獻通考》：元淨，杭州龍井法師。始生，伯祖異之。

　　(謹案：諸傳敘事大抵皆同，並從刪節。以蘇轍〈辯才碑〉考之，十年出家，十八學於慈雲，則《咸淳臨安志》「十歲出家受業於慈雲」、《佛祖通載》「十二就學慈雲」，俱誤。又伯祖父歎為宿世沙門，則《西湖高僧事略》之以為父，亦誤。又元祐六年示寂，而《咸淳臨安志》及《西湖高僧事略》、《武林梵志》俱云八年，亦誤。至《武林梵志》謂「東坡銘其事」，蓋承《西湖高僧事略》「東坡誌其行事、潁濱為銘」之誤而加誤焉，尤不待辨。)

　　弟子懷楚

　　見蘇轍〈辯才碑〉，詳卷八。

　　見秦觀〈元淨十詩跋〉，詳卷八。

　　逵上人

　　見蘇軾〈楚逵二上人書經跋〉，詳卷八。

　　(謹案：楚、逵並稱，亦弟子也。)

　　徒弟懷益

　　見楊傑〈院記〉，詳卷二。

　　見辯才〈心師銘〉，詳卷八。

　　散老

　　鄒浩《道鄉集》〈送散老歸龍井〉：

　　長安冥冥砂礫飛　道人趼足來何為　師恩浹髓未為報　誓求卿相成其碑　卿相盈朝成者誰　尚書妙墨侍郎詞　二公奔走天下士　士獲一面猶幾希　道人願力豈不滿　文字乃今兼得之　龍井神龍應護持　杖頭星斗東南垂　過門別我自色喜　我愧儒冠多背師

　　(謹案：《道鄉集》〈尚書妙墨侍郎詞〉下註云「二蘇公」，考蘇轍〈辯才碑〉，求碑者乃弟子懷楚，即此散老耶？又一人耶？不可知矣。詳「儒冠背師」語，其為弟子無疑也。)

　　居簡禪師

　　白琳《靈隱寺志》：敬叟居簡禪師，臨濟宗，潼川龍氏。世業儒，依邑之廣福院圓澄得度。參別峯塗毒於徑山，往育王見佛照，機契，出世台之般若。遷報恩，真西山為江東部使者，虛東林命之，以疾辭。乃於飛來峯北磵掃一室，居之十年。人不敢以字稱，以「北磵」稱之。趙節齋奏請補靈隱，師笑曰：「吾日迫矣！」淳祐丙辰春示寂。三月二十八日索紙書偈於紙尾，復書「五月一日珍重」六字。至期昧爽索浴，浴罷若假寐然，視之已示寂矣。壽八十三，臘六十二，有《北磵集》十九卷。張子序其集曰：「讀其文，宗密未知其伯仲；誦其詩，合參寥、覺範為一人。」

　　撰〈龍井法堂榜文〉，見卷八。

　　住山宗炳

　　見鄭清之〈跋秦觀龍井題名〉，詳卷八。

　　僧全

　　《咸淳臨安志》：主僧可全。蘇籀《雙谿集》龍井僧全示寄庵樞密程公累篇季文弟新什求余繼其末一首：

　　程蘇中興什　同庵有後前　前朝沙門首　辯淨超卓然　耆宿失聞聰　飤參餘小全　龍泓風篁巘　荏苒二十年　緇儔幾換易　巖㟧豈變遷　亭亭百歲杉　泠泠九淵泉　梵音擾龍性　元解忘魚筌　有容輦瓌詭　無情施繒錢　佛法佇隆興　般若須人傳　更令觀剎麗　但俾子孫賢　三空正覺路　一踰實相圓　不替人天師　重新演教禪

　　姜夔《白石集》嘉泰壬戌上元日訪全老於此，觀沈傳詩碑、隆茂宗畫贈詩二首：

　　深夜跨羸驂　杳杳春山路　入寺君未知　閒看桂移樹

　　沈碑含秀潤　隆畫出神奇　道人那得此　老子乃耽之

　　又齋後與全老、銛樸、翁聰、自聞，酌龍井而歸，賦詩二絕：

　　四人松下共盤桓　筆硯花壺石上安　今昔興懷同此味　老仙留字在孱顏

　　年時六月海揚塵　遙見青山起白雲　聞有高僧來誦咒　巖前抛珓問龍君

　　(謹案：姜夔四詩，《咸淳臨安志》載於淨林廣福下，《白石集》有註，亦以全為淨林廣福主僧；而蘇籀直云「龍井僧」，益証「演福」為「龍井」之說不謬，不獨詩有「辯淨風篁」句也。《咸淳臨安志》稱：全於淨林創松關、南泉、芳桂為留憇之地。葛天民初為僧，名義銛，字樸翁。)

　　聰師

　　《白石集》〈詩題〉，聰自聞，詳上。周紫芝《太倉稊米集》〈酌龍井泉書聰師房二首〉：

　　十里泉聲咽斷巖　繡衣元衮閉朱龕　老翁不要千山雨　只乞龍君一勺甘

　　八十霜髭不出門　老師猶是辯才孫　高人已復如雲散　舊事那堪與客論

　　(謹案：《東坡集》〈思聰名說〉云：「法惠圓師小童彭九，自言未有法名，而同師皆聯思字，遂與名『思聰』，庶幾他日因聲以得法。」又〈送錢塘僧思聰歸孤山〉敘云：「聰七歲善彈琴，十二舍琴而學書，十五舍書而學詩；又不已，遂讀《華嚴》諸經，入法界海慧。今年二十九，老師宿儒皆敬愛之。少游取《楞嚴》文殊語，字之曰『聞復』，使聰日進不止。自聞思脩以至於道，則華嚴、法界海慧盡為蘧廬。」據此則聰師似即其人；然自聞、聞復，其字不同，而白石詩作於寧宗嘉泰，時距元淨之寂一百餘年，証以紫芝「八十辯才孫」句，知又一「聰聞」也。又軾〈記服生薑〉：法淨慈寺有僧號「聰藥王」。)

　　依公

　　敖陶孫《臞翁詩集》：僕以紹熙壬子中夏二十五日始躋風篁、討龍井，遂至廣福，謁三賢像，閱舊碑，追觀一代風流，為賦此詩。適月林依公留設茗供，因書以遺之。他日能為我揭詩板於壁間，使示來者，亦山中之一助也。

　　奇石斕橫道　兹山信多姿　江湖釃兩股　一泓乃孤危　相傳龍所象　或恐神護持　腥風轉霮䨴　陰崖立淋漓　山僧作屋意　慘淡生幽思　胡為金繆影　顛倒眩俗兒　生來百念失　蒼宮導前馳　招提果深登　屐痕恍前期　咄哉少肉山　看此高顴師　端能致遨頭　絕唱相娛嬉　過谿亦何事　相送了不疑　渠能縛禪律　因來數鬚眉　我愛秦郎記　字壓頭陀碑　月林只夜夜　人物自一時　賢愚盡蟻封　來者吾得知

　　元

　　澄公

　　《上天竺山志》：佛澄法師名性澄，號湛堂，會稽孫氏子。虞集《道園學古錄．次韻鄧文原遊龍井詩》：

　　杖藜入南山　卻立賞奇秀　所懷玉局翁　來往絇履舊　空餘松在澗　仍作琴筑奏　徘徊龍井上　雲氣起晴晝　入門避霑灑　脫屐亂苔甃　陽岡扣雲石　陰房絕遺搆　澄公愛客至　取水挹幽竇　坐我薝蔔中　餘香不聞嗅　但見瓢中清　翠影落羣岫　烹煎黃金芽　不取穀雨後　同來二三子　三咽不忍嗽　講堂集羣彥　千磴坐吟究　浪浪雜飛雨　沈沈度清漏　令我懷幼學　何為裹章綬

　　(謹案：柳貫有〈送南竺澄講主詩〉，即此詩之澄公也。宋濂《學士集．天竺圓照若公塔銘》：「佛海大師主南天竺、崇恩、演福教寺」，《上天竺山志》：「澄公至順壬申效辯才故事，拂衣歸南竺之雲外齋」，澄公蓋演福僧，今以虞詩存之，詳卷十。)

　　僧蒙潤

　　《浙江通志》引《稽古續集》：字玉崗，海鹽人。生時，母感異夢，禮伽藍，土偶皆仆。居風篁嶺，專精念佛，脩法華、光明、大悲、淨土，以七七為期。後示弟子止觀安心之法，稱佛而逝。

　　《學士集．故文明慧海法師塔銘》：南天竺素稱教海，湛堂遷上竺，玉崗潤公來補其處。

　　智法師

　　見張昱〈詩題〉，詳卷二。

　　德祐

　　居弈

　　時演

　　時集

　　居億

　　住山德泉

　　並見鄧文原〈閣記〉，詳卷二。

　　(謹案：記稱「元貞初，比邱德祐嗣兹法席」。元貞，元成宗紀號；記蓋為住山德泉作。)

　　明

　　大彰

　　《學士集．故文明海慧法師塔銘》：弟子廣福、大彰、演福、如玘。

　　(謹案：壽聖院，紹興中更名「廣福」，詳卷十。)

　　天巖

　　《上天竺山志．竺隱存翁法師宏道傳》：秀之天巖耀公退寂廣福，請師自代。

　　曦南仲上人

　　王逢《梧谿集．奉覽龍井倡和什為曦南仲上人題》：

　　竺源龍象國　齊州鳳麟苑　千齡始彙應　匪惟晉陶遠　惟杭萃秀靈　梅柳並清婉　湖飲六綵虹　磬殷疊翠巘　悠然泳飛外　瓶錫簉軒冕　藻章婉蘇秦　泉思湧參辯　間含棘林香　勝味御厨雋　遺珠信僧寶　了不見兵燹　蒼寒境四寂　手之忍釋卷　藤花墜來深　松巢白雲偃

　　以仁

　　見《公輔集．龍井志敘》，詳卷八。

　　僧真志

　　見《快雪堂集．送果上人敘》，詳卷八。

　　僧真果

　　見《武林梵志》，詳卷一、卷二。

　　見《快雪堂集．龍井復賜田記》，詳卷八；又〈日記〉，詳卷九。

　　國朝

　　僧一泓

　　《西湖志》：龍井延恩衍慶院，康熙年間僧一泓重葺。亦見《浙江通志》，詳卷二。

　　僧慧輅

　　張彙〈塔銘〉，詳卷八。

　　白琳《靈隱寺志》：諦暉歷住興福、妙濟、師林、天竺、龍井諸寺。

　　(謹案：地志諸書，龍井甚略，住僧莫考；要亦住斯寺者，大抵靈竺退院，故不若名山大剎之可以世次也。掇拾遺文，疏其名字如右。若蘇軾〈辯才尺牘〉之法孫，程珌〈記出觀辯才像〉之主僧，周必大〈記遊〉之龍井僧，馬臻〈詩題〉之南竺詩僧，張京元〈西湖小記〉之山僧者，惜俱失其名矣。)

　　僧塔可考者

　　宋

　　僧贊寧

　　《佛祖通載》：贊寧隨錢王歸朝。姓高氏，其先渤海人。唐天祐中生於吳興之德清金鵝別墅，出家杭之祥符，習南山律。武肅諸王公族咸慕重之，署為兩浙僧統，賜號「明義宗」。太平興國三年，太宗召對，改賜「通惠」。至道二年示寂。

　　《十國春秋．本傳》：本姓高氏，為兩浙僧統。太平興國三年召對資福殿，賜紫方袍，尋賜號曰「通慧」；命充翰林史館編脩，纂《高僧傳》三十卷、《內典集》一百五十卷、《外學集》四十九卷。歸杭州卒，諡「圓明」，葬龍井。孫治《靈隱寺志》：贊寧侍者塔龍井。

　　(謹案：《咸淳臨安志》「在放馬場棲真院前」；《武林舊事》「小麥嶺，贊寧塔」，註：「天聖間葬」。此今依《十國春秋》等書存之。)

　　僧元淨(詳上)

　　《咸淳臨安志》：在龍井。

　　《夢粱錄》：龍井壽聖寺辯才和尚塔。

　　(謹案：《西湖遊覽志》「在演福院內」，《上天竺山志》邵氏〈七識〉亦云。今依《咸淳臨安志》存之。)

　　明

　　僧原璞

　　見《學士集．原璞法師璋公圓碑銘》，詳卷八。

　　(謹案：《宋高僧傳．遺身篇》：杭州真身院寶塔寺，紹巖俗姓劉，雍州人。於錢塘水心寺挂錫，恆諷持《法華經》。俄感陸地生寶蓮，續召於杭塔寺，造上方淨院以居之。開寶四年跏趺坐亡，茶毗於龍井山；收合作石函，置於影堂。孫承祐為碑，詳文義，蓋未造塔，故不列。)

　　名僧題後

　　蘇軾云：靈隱、天竺和尚退院後，卻住一个小村院子。竊意正如閑散之人託處別業，又豈禪教兩院、五山十剎、甲乙住持者所可比論？然而元淨居上竺，自謂立於爭地，以歸老為樂。則兹之引蔓布條，誠不可以無述。

龍井見聞錄卷三


中國佛寺史志彙刊第 22 冊 No. 20 龍井見聞錄


龍井見聞錄卷四

　　(臣)汪孟鋗恭纂

　　鄉寓人物

　　人物以山水、以寺著者

　　晉

　　葛洪

　　房喬《晉書．本傳》：葛洪，字稚川，丹陽句容人也。祖系，吳大鴻臚；父悌，吳平後，入晉為邵陵太守。洪少好學，尤好神仙導養之法。從祖元，吳時學道得仙，號「葛仙公」；以其鍊丹術授弟子鄭隱，洪就學，悉得其法。後師事南海太守——上黨鮑元，元以女妻洪。洪傳元業，兼綜醫術。吳興太守顧秘討石冰，檄洪為將兵都尉，破之。冰平，洪不論功賞，徑至洛陽，欲搜求異書以廣其學。避地南土，參廣州刺史嵇含軍事。後還鄉里，禮辟皆不赴。元帝為丞相，辟為椽；以平賊功賜爵「關內侯」。咸和初，補州主簿，轉司徒掾，遷諮議參軍。干寶深相親友，薦洪才堪國史，選為散騎常侍，領大著作。洪固辭不就，以年老求為句漏令。帝以洪資高，不許。洪曰：「非欲為榮，以有丹耳。」帝從之，洪遂將子姪俱行。至廣州，刺史鄧嶽留，不聽，去；洪乃至羅浮山鍊丹。嶽表補東宮太守，又辭不就。嶽乃以洪兄子望為記室參軍。在山積年，優游閑養，著述不輟。自號抱樸子，因以名書。其餘所著碑誄、詩賦百卷，移檄章表三十卷，神仙、良吏、隱逸、集異等傳各十卷；又抄五經、史漢百家之言，方技雜事三百一十卷，《金匱藥方》一百卷，《肘後要急方》四卷。後忽與嶽疏云：「當遠行尋師，剋期便發。」嶽得疏，狼狽往別；而洪坐至日中，兀然若睡。嶽至，遂不及見。時年八十一，視其顏色如生，世以為得仙云。

　　見《咸淳臨安志》，詳卷一。

　　(謹案：葛洪鍊丹，相傳如此，依志載入，詳卷十。)

　　隋

　　檀越陳仲寶

　　見《續高僧傳》，詳卷三。

　　五代

　　吳越王錢俶

　　《五代史．世家》：俶，字文德。胡進思廢倧，迎俶立之。歷漢、周，襲封吳越國王。宋興，荊楚相次歸命，俶孤。太平興國三年，詔俶來朝。《十國春秋．吳越世家》：俶文，穆王第九子，母吳氏。乾祐元年即王位，端拱元年追封秦國王，諡曰忠懿王。任太師、尚書令、兼中書令、國王，凡四十年；為元帥三十五年。位極富貴，善始善終。好吟詠，有詩曰《政本集》。崇信釋氏，前後造寺無算。

　　見楊傑〈院記〉，詳卷一。

　　見鄧文原〈閣記〉，詳卷二。

　　(謹案：俶以乾祐元年嗣位，《咸淳臨安志》稱院以乾祐二年造，即在俶嗣位之二年；惟是志稱居民淩霄，而楊傑〈院記〉、鄧文原〈閣記〉俱係吳越。考《十國春秋》，顯德元年建慧日永明院，五年重創靈隱寺，乾德五年建淨心院，開寶五年建總持寺，獨無此院。又顯德二年，俶詔「寺院非敕額者悉廢之」，疑「淩霄」實創始於乾祐，而「報國看經」則後來所請之敕額也。存考。)

　　居民淩霄

　　見《咸淳臨安志》，詳卷二。

　　元

　　金應桂(詳卷三)

　　夏文彥《圖繪寶鑑》：一之，號蓀壁，錢塘人。在宋為縣令，歸附後隱風篁嶺。書法歐陽率更，畫學李龍眠。嘗作〈巖居上真出塵觀音刻石〉。

　　周仁榮

　　薛應旂《浙江通志》：仁榮，字本心，臨海人。治《易》、《春秋》、《禮》，而工為文章。用薦，署「美化書院山長」，士俗為變。泰定初，召拜國子博士，遷翰林修撰。其所教弟子多為名人，而泰不華實為進士第一。

　　周仔肩

　　薛應旂《浙江通志》：仔肩，字本道，臨海人。以《春秋》登延祐五年進士。與其兄仁榮俱以文學名。《浙江通志》：仔肩，元延祐五年戊午霍希賢榜進士，婺州錄事。

　　達溥化

　　蘇天爵《滋谿文稿》有〈答達兼善郎中書〉。

　　夏時正《杭州府志》：元至大、延祐間，翰林待制周仁榮本心、弟進士仔肩本道、門人右榜進士及第達溥化兼善，兄弟師友皆講學龍井山中。

　　明

　　聞啟祥

　　魏㟲《錢塘縣志》：啟祥，字子將，博綜羣書。武林東南都會，江、閩、越之士登賢書者，公車至武林，必質義於啟祥，品題甲乙，命梨棗，曰行卷；制義之有行卷自啟祥始。萬歷壬子舉於南雍，嘗與吳郡李流芳偕計吏入京師；已至，忽意不自得，徑趣車返。後以薦，被徵不赴。性好延納，每庀舟車、飭廚傳宴會客，若置驛然。所著有《自娛齋稿》，子談明亦有聲。

　　見譚元春詩，詳卷二。

　　孫治《靈隱寺志》：聞子將孝廉，絕志仕進，築阿西山。其言語妙天下，馮夢禎、黃汝亨一流人也。

　　朱彝尊《明詩綜》引劉孝則云：子將靈心慧解，逈絕古今，有不可一世之意。早與名場，非其好也。

　　又《靜志居詩話》：杭州先有讀書社，倡自子將。張天生、馮千秋、餘杭三嚴乃入於復社而登樓繼之，文必六朝，詩必三唐，彬彬盛矣。

　　李流芳《檀園集．題畫跋》：吾友聞子將嘗言「湖上兩浮圖，雷峯如老衲，寶俶如美人」，余極賞之。

　　吳銘道《明復社姓氏補錄》：杭州四十三人，首聞啟祥。

　　(謹案：吳應箕《復社姓氏錄》有聞啟禎子有，蓋啟祥昆弟。《浙江通志》，啟祥列〈文苑傳〉。)

　　人物以氏著者

　　吳

　　褚泰

　　《咸淳臨安志》：泰，吳封錢塘臨平侯，褚氏遂為錢塘郡姓；歷六朝及唐代，有顯人，皆其後裔。

　　晉

　　褚陶

　　《晉書．文苑傳》：陶，字季雅，吳郡錢塘人。

　　宋

　　褚含

　　詳下〈褚伯玉傳〉。

　　齊

　　褚伯玉

　　蕭子顯《南齊書．高逸傳》：伯玉，字元璩，吳郡錢塘人。高祖含、父逷，徃剡，居瀑布山三十餘年，隔絕人物。

　　梁

　　褚仲都

　　褚修

　　姚思廉《梁書．孝行傳》：修，吳郡錢塘人。父仲都善《周易》，修傳父業，性至孝。

　　(謹案：褚家坎、褚莊，詳見卷一。據稱漢末聚族居此，因取《咸淳臨安志．古今人表》錢塘褚氏去漢未遠者，自泰至修凡七人，列之表。又列褚玠以下七人。考歐陽修、宋祁《新唐書．宰相世系表》，褚氏為漢褚少孫後裔，孫重居河南陽翟，其孫碧徙居丹陽。姚思廉《陳書．褚玠傳》：「河南陽翟人玠子亮」；《新唐書．褚亮傳》：「杭州錢塘人」，以非土著之褚，故不列。《咸淳臨安志》：「蒲橋褚家塘」，褚氏故居是也。表又有「褚無量」，註：「鹽官人」。且志別有褚無量故居，亦不列。至〈右科進士表〉又有褚南仲虎、臣大防，俱錢塘人，然無可考。)

　　人物以文著者

　　宋

　　趙抃

　　托克托《宋史．本傳》：抃，字閱道，衢州西安人。進士及第，為武安軍節度推官。曾公亮薦為殿中侍御史，彈劾不避權倖。以龍圖閣直學士知成都。神宗立，召知諫院。及謝，帝曰：「聞卿匹馬入蜀，以一琴一鶴自隨；為政簡易亦稱是乎？」知越州，盡救荒之術；復徙杭，以太子少保致仕，而官其子屼——提舉兩浙常平以便養。屼奉抃徧遊諸名山，吳人以為榮，諡「清獻」。

　　與元淨倡和詩，見卷二。

　　蘇軾〈趙抃神道碑〉：公少孤且貧，刻意力學，中景祐元年進士。元豐二年，加太子少保致仕，時年七十二，子屼侍公遊杭。始公自杭致仕，杭人留公不得行，公曰：「六年當復來。」至是適六歲矣；杭人德公，逆者如見父母。

　　釋惟白《續傳燈錄》：趙抃居士繫心宗教，典青州，多宴坐。忽大雷震驚，即契悟，作偈曰：

　　默坐公堂虛隱几　心源不動湛若水　一聲霹靂頂門開　喚起從前自家底

　　錢勰

　　《宋史．附傳》：勰，字穆甫，彥遠子。五歲，日誦千言。十三歲，制舉之業成。熙[宋-木+(而/丁)]三年，以廕知尉氏縣，授流內銓主簿。以龍圖閣直學士兩知開封，吏導人訴牒至七百，勰隨即剖決。蘇軾乘其據案時遺之詩，操筆立就以報，軾曰：「電掃廷訟，響答詩筒，近所未見也。」

　　與元淨倡和詩，見卷七。

　　蘇軾

　　《宋史．本傳》：軾，字子瞻，眉州眉山人。嘉祐二年試禮部，歐陽修擢冠多士。熙寧中通判杭州，元祐三年拜龍圖閣學士、知杭州。請免本路上供米；浚茅山、鹽橋二河以通漕；以餘力復完六井；又取葑田為長堤以便行者，名為「蘇公堤」。軾二十年間再莅杭，有德於民；家有畫像，飲食必祝，諡「文忠」。

　　與元淨交善，詳見各卷。

　　蘇轍

　　《宋史．本傳》：轍，字子由，年十九，與兄軾同登進士科，又同策制舉。元祐六年拜尚書右丞，進門下侍郎。崇寧中，蔡京當國，罷祠致仕，築室於許，號「潁濱遺老」，諡「文定」。

　　撰〈辯才塔碑〉，見卷八。

　　楊傑

　　《宋史．文苑傳》：傑，字次公，無為人，舉進士。元豐中官太常，元祐中為禮部員外郎，出知潤州，除兩浙提點刑獄。自號「無為子」，有文集二十餘卷、《樂記》五卷。

　　撰〈延恩衍慶院記〉及〈十三詩辯才真贊〉，詳見各卷。《上天竺山志．宋齊玉法師四十八願後序》：孫莘老云：「四方言禪者，黃蘗、慧林為最盛。黃蘗之道，次公實傳之。」

　　(謹案：傑記以元豐八年伴高麗僧至院，傑官太常時也。蘇軾集有〈送傑詩序〉，謂「以王事而從方外之樂」，亦指其事。)

　　秦觀

　　《宋史．文苑傳》：觀，字少游，一字太虛，揚州高郵人。登第，調定海主簿。蘇軾以「賢良方正」薦於朝。紹聖初，出通判杭州，御史劉拯論其增損實錄，貶監處州酒稅。又以謁告寫佛書為罪，削秩，徙雷州。徽宗立放還。有《淮海集》四十卷。

　　撰〈遊龍井記〉、〈龍井題名〉，詳見各卷。

　　米芾

　　《宋史．文苑傳》：芾，字元章，吳人。以母侍宣仁后舊恩補含光尉，歷太常博士，知無為軍，召為書畫學博士。妙於翰墨，得王獻之筆意；山水人物，自名一家。好潔成癖，所為譎異。無為州治有石奇醜，具衣冠拜之。

　　書秦觀〈遊龍井記〉、釋守一〈方圓庵記〉，見卷六。

　　程珌

　　《宋史．本傳》：珌，字懷古，徽州休寧人。紹熙四年進士，授昌化主簿，改知富陽縣。寧宗時遷浙西提舉常平，歷官端明殿學士致仕。

　　撰〈遊龍井記〉，見卷八。

　　(謹案：珌《洺水集》撰寺院記，極多載之《咸淳臨安志》者；又有〈勝相院記〉、〈報恩光孝寺記〉、〈孤山三賢堂記〉。)

　　鄭清之

　　《宋史．本傳》：清之，字德源，慶元之鄞人。初名燮，字文叔。嘉泰進士，峽州教授。紹定元年遷翰林學士、知制誥，簽書樞密院事；六年繼史彌遠為右丞相。淳祐五年賜第於西湖之漁莊；九年拜太師左丞相兼樞密使；十一年進封齊國公致仕。有《安晚堂集》六十卷。清之與彌遠立理宗，駸至宰輔；然端平間召用正人，清之之力也。

　　撰〈秦觀龍井題名跋〉，見卷八。

　　(謹案：跋稱紹定己丑，蓋紹定之二年清之簽書樞密院時也。)

　　趙立夫

　　《宋史．宗室世系表》：魏王廷美子——廣平郡王房下彥堪子。《咸淳臨安志．郡守表》：溫州人。

　　見鄭清之〈跋秦觀龍井題名〉，詳卷八。

　　(謹案：清之跋，紹定己丑京尹趙公刻，秦觀記。據《咸淳臨安志》，紹定元年，趙立夫以朝請大夫、尚書右司郎中，除太府少師，兼知杭州，三年易以袁韶則為立夫無疑。)

　　元

　　鄧文原

　　宋濂《元史．本傳》：文原，字善之，一字匪石，綿州人，父漳徙錢塘。在宋時，以流寓試浙西，魁四川士。至元中，行中書省辟為杭州路儒學正。皇慶中為國子司業，首建白更學校之政。歷翰林侍講學士。

　　撰〈藏經閣記〉，見卷二。

　　明

　　林右

　　鮑復泰《台州府志》：右，字公輔，與方希直、王原采為友。洪武初任王府教授。為文章善馳騁，且喜談古今豪傑事以自況。許給事廷慎嘗贈之詩云：

　　握手步雲闕　示我高世文　渾融脫凡近　要妙幾道真

　　公輔笑曰：「吾豈文士耶？」廷慎曰：「子非文士，豈有經濟才如古豪傑者乎？」公輔曰：「吾非豪傑，亦不願為文人也。」嘗代父軍役，聲譽並著。

　　撰〈龍井志敘〉，見卷八。

　　馮夢禎

　　□□□□□□〈南國子祭酒馮公誌銘〉：夢禎，字開之，其先高郵人，徙嘉興之秀水。隆慶庚午舉於鄉。萬歷丁丑會試第一，選庶吉士。

　　撰〈龍井寺復賜田記〉、〈送果上人敘〉、〈觀音殿勸緣述〉，見卷八。

　　人物以祠著者

　　宋

　　胡則

　　《宋史．本傳》：則，字子正，婺州永康人。果敢有才氣，以進士起家，補許田縣尉，調憲州錄事參軍。靈、夏用兵，轉運使索湘命則部送芻糧，為一月計。則曰：「為百日備，尚恐不支，奈何為一月耶？」湘懼無以給，遣則遂入奏。太宗因問以邊策，對稱旨；顧左右曰：「州縣豈乏人？」命記姓名中書。後李繼隆討賊，久不解。湘語則曰：「微子，幾敗我事！」一日，繼隆移文轉運使曰：「兵且深入，糧有繼乎？」則告湘曰：「彼師老將歸，欲以糧乏為辭耳，姑以有餘報之。」已而果為則所料。初，丁謂舉進士，客許田，則厚遇之。謂貴顯，故則驟進用。至是，謂罷政事出，則為京西轉運使，遷禮部郎中。部內民訛言相驚，至遣安撫乃定，坐是徙廣西路轉運使。又按宜州重辟十九人，為辯活者九人，累遷太常少卿。乾興初，坐丁謂黨，降知信州，徙福州；以右諫議大夫知杭州。初，則在河北，殿中侍御史王㳂嘗就則假官舟販鹽；至是，張宗海摘發之，按驗得實，出知陳州。踰月，授工部侍郎、集賢院學士。劉隨上疏言：「則奸邪濫聞天下，比命知池州不肯行；以罷去遂加美職，何以風勸在位？」後徙杭州，再遷兵部侍郎致仕，卒。則無廉名，喜交結，尚風義。丁謂貶崖，賓客隨散落；則間遣人至海上饋問如平日。在福州時，前守陳絳嘗延蜀人龍昌期為眾人講《易》，得錢十萬。絳既坐罪，遂自成都械昌期至；則破械，館以賓禮，出俸錢為償之。

　　《咸淳臨安志》：顯應廟在風篁嶺龍井衍慶寺側，神姓胡，名則，婺之永康人。天聖丙寅、明道癸酉，嘗再守杭，有惠政。在郡時，獨無湖患。以兵部侍郎致仕，葬錢塘龍井山中。建炎間，方寇猖獗，聚永康方巖。山賊夜夢紫袍金帶神人現赤幟於空中，隨就剿滅。朝廷褒嘉，為建廟，封顯應侯。自後累加封，其龍井賜墳賜「顯應」，墓神之赫，宣著於方巖，此不悉載。

　　(謹案：《夢粱錄》「在郡無江潮之患」，小異。又以「顯應廟」為「顯慶廟」，字誤。)

　　《武林舊事》：廟在墓前。

　　《浙江通志》：雍正九年，李衞重修。

　　吳之器《婺書．名臣傳》：累知州郡，皆以惠理稱。又嘗奏減衢、婺二州丁身錢，鄉人懷其德，立祠祀之。其在方巖者，故其讀書地也，肸蠁甚盛。宣和中，巨盜方臘寇永康，民避地於此。賊顧絕澗，緣大藤欲度，忽有赤蛇嚙藤中斷，賊皆墮死。又有千人坑者，兩石並起百仞，相去不盈尺；絕頂有泉可汲，賊緣間道據之。其魁夢神人策白馬飲泉，次日泉遂涸；大懼，遂降。守臣以聞於朝，賜祠額曰「赫靈」。至本朝遂遍於郡境，不啻千百區焉。

　　(謹案：《西湖遊覽志》稱「寶元中，命則長子楷通守杭州以便養」。考則墓誌，楷通判杭州，又六年而則終，正當寶元二年，「寶元」紀號誤。)

　　趙抃、蘇軾、釋元淨

　　趙抃、蘇軾詳上，釋元淨詳卷三。

　　《西湖遊覽志》：辯才與蘇子瞻、趙閱道友善，後人因建「三賢祠」祀之。

　　(謹案：《咸淳臨安志》：花家山下稱為「三賢堂」。)

　　人物以墓著者

　　宋

　　胡則

　　詳上〈志銘〉，見卷八。

　　《咸淳臨安志》：在西湖龍井廣福院之麓。

　　陳剛中

　　《咸淳臨安志》：在龍井山風篁嶺沙盆塢。公福州福清人，慷慨挺特，有志事功。建炎二年李易榜登第。紹興戊午任太府寺丞，應詔上封事，主議恢復，忤秦檜意。同年編修官胡銓以鯁切得罪，貶新州，作啟賀其行，有云：「屈膝請和，知廟堂禦侮之無策；張膽論事，喜樞廷經遠之有人。」遂與張九成等七人同謫，送吏部，差知䖍州安遠，士論惜之。有詩云：「同日七人俱去國，何時萬里許還家？」公至縣，適有嶺寇之擾。究心招撫，感瘴而沒。其妻子扶柩至臨安，得地葬焉。其後湘中著〈紹興正論〉，載公出處甚詳。朱文公、周益公皆跋語。

　　楊翱

　　王安石《臨川集．太常博士錢塘楊君夫人吳氏志銘》：楊君翱，字翰之，其子蟠問銘。

　　《西湖志》：在龍井。

　　吳天秩

　　夏時正《杭州府志》：天秩，字平甫，杭州人。杜門著書，不嗜榮利。以郊恩授大庾尉，調浮梁。有文集十五卷。

　　《武林舊事》：在龍井。

　　《西湖志》：《平甫集》不傳，其題名見於南屏石屋摩崖，今尚存。

　　元

　　方茂榮(詳卷九)

　　《西湖志》：在龍井方山。

　　明

　　陳贄

　　唐如璉《餘姚縣志》：贄，字惟成，薦為儒學訓導。纂修實錄、兩浙事蹟，皆贄採摭，稱良史才。任翰林待詔，陞廣東參議，遷太常少卿致仕。投老西湖，與騷人墨客為詩酒會。程敏政《篁墩集．西湖百詠倡和詩敘》：太常，會稽陳惟成，博學多才，尤長於詩。其致政而歸也，樂錢塘山水之勝，日與名公碩彥往來西湖之上。得宋季董靜傳《西湖百詠》和之，好事者爭相傳誦焉。

　　夏時正《杭州府志》：在風篁嶺龍井山，子右通政嘉猷祔。

　　陳善《杭州府志》：贄本餘姚人，愛錢塘山水之勝，構別業於武林城北。及卒，特賜酒以榮之。所著有自怡、容臺諸稿。

　　吳誠

　　徐象梅《兩浙名賢錄》：誠，字尚忠，錢塘人，景泰辛未進士。

　　《西湖志．張弼吳公志銘》：交趾弄兵，公巡撫雲南，奮擊賊眾，卒於官。黔國公遣官歸櫬於鄉，賜祭，葬如禮。在龍井山之風篁嶺。

　　(謹案：陳善《杭州府志》：「在五子嶺，成化二十三年諭葬」，〈志銘〉足正其訛。)

　　李昂

　　《浙江通志》：昂字文舉，仁和人，景泰甲戌進士。成化間出知青州，屬歲饑，發廩以濟，活民二十餘萬。民列其治行三十四事，立祠表海亭。歷官都察院副都御史。兩廣、江右、湖湘、閩浙，羣盜竊發，親入賊巢，斬獲萬計。改督漕運，開河濬源，卒賜祭葬。大司馬華容劉大夏表其墓。

　　陳善《杭州府志》：在風篁嶺下。

　　汪諧

　　《浙江通志》：諧，字伯諧，仁和人。天順庚辰進士，授編修，以禮部右侍郎兼學士乞休，贈尚書。

　　陳善《杭州府志》：在龍井。宏治十三年諭葬，子太常卿舉祔，嘉靖六年諭葬。

　　沈銳

　　《浙江通志》：銳字文進，仁和人。成化己丑進士，授刑部主事。以南京刑部右侍郎乞歸。值劉瑾摘往事以誣士大夫之不附己者，遂落職。嘉靖初乃復。

　　魏㟲《錢塘縣志》：在龍井。

　　陳珂

　　《浙江通志》：珂，字希白，錢塘人。宏治庚戌進士，授刑部主事。歷都察院副都御史，巡撫河南，剿平流賊徐郁等。正德十年為大理寺正卿。

　　陳善《杭州府志》：在龍井。嘉靖十一年諭葬。

　　(謹案：《浙江通志》以珂為琦，誤。)

　　許嶽

　　《武林怡老會詩集》：嶽，字子峻，仕為南京工部主事。歷員外郎中，直隸、常州、廣西、柳州、梧州知府，以副使致仕。

　　《西湖志》：在風篁嶺。

　　沈瑞臨

　　《浙江通志》：瑞臨，字夢錫，萬歷丁丑進士。授行人司正，奉命冊封，餽遺悉絕。由南京工部郎中備兵川東，時楊應龍煽動，瑞臨練兵訓武；終任，應龍不敢叛。以母老終養，杜門斂迹。精研濂、洛、關、閩之書，著《易義》十卷、《經解》二十卷，學者稱曰「約齋先生」。

　　魏㟲《錢塘縣志》：在龍井劉安山。

　　(謹案：地志無劉安山之名；冠以龍井，必與龍井相近之山也，疑以「劉庵」致誤。《武林舊事》「劉婉容攢所」可証。今風篁嶺西有劉安山。)

　　錢夢龍

　　魏㟲《錢塘縣志》：在風篁嶺，邳州同知。

　　費鏞

　　《浙江通志》邵經邦〈處士費西村志銘〉：鏞，字鳴遠。

　　《西湖志》：在龍井。

　　張伯元

　　《浙江通志》：處士伯元，七月孤，事母孝，好學守禮。

　　魏㟲《錢塘縣志》：在老龍井。

　　(謹案：《浙江通志．吳誠》、〈介節傳．沈銳陳珂〉、〈名臣傳．沈瑞臨〉、〈儒林傳．陳贄〉下註：「傳見文苑」，而傳無之。費鏞、張伯元並題曰「處士」。)

　　國朝

　　沈堯章

　　《浙江通志》：堯章，字佩彝，仁和人，瑞臨曾孫。崇禎丙子舉於鄉。正身端拱，嘗慕范希文，著〈先憂後樂論〉以見志。趙世安《仁和縣志》：順治中選臨海縣教諭。兄堯年亦善文。

　　魏㟲《錢塘縣志》：在錢塘龍井。

　　(謹案：《歷朝浙江題名錄》：「崇禎九年中式八十三名沈堯章，錢塘縣附學生，習《易經》」。《浙江通志》：「仁和人」，非是。)

　　關大生

　　魏㟲《錢塘縣志》：在龍井風篁嶺。鍵父，贈知縣。

　　王一奇

　　魏㟲《錢塘縣志》：在雞籠山。

　　夏德昌

　　魏㟲《錢塘縣志》：在龍井金鐘山。

　　(謹案：魏㟲《錢塘縣志》：王一奇、夏德昌並題「處士」。)

　　王起彪

　　《西湖志．李之芳表忠錄集》：王虎子，名起彪。以《春秋》成進士，授德興令，三月化行；而鄰封寇起，討之不克，罵賊而死。

　　魏㟲《錢塘縣志》：在龍井風篁嶺。學使王掞題曰「異烈孤忠」。

　　(謹案：謝旻《江西通志》：王起彪，錢塘人。順治丁亥進士，戊子授德興縣。值金逆變起，彪隨營次半載。己丑江西平，就任。時餘蘖鄰邑董三等賊擁眾猝至，起彪率民兵守之，寡不敵眾，被執於天君廟，脅降不屈，遂遇害。雍正六年詔賜廟祀，附識於此。)

　　鄉寓人物題後

　　地以人而傳，假其名焉爾。釋子以士夫而傳，資其力焉爾。自吳晉迄今，姓氏、爵里、事蹟詳具羣籍，洵夫山靈、佛法與有光榮者也。

龍井見聞錄卷四


中國佛寺史志彙刊第 22 冊 No. 20 龍井見聞錄


龍井見聞錄卷五

　　(臣)汪孟鋗恭纂

　　物產

　　泉品二

　　龍井水

　　見《咸淳臨安志》，詳卷一。

　　又煙霞嶺下水樂洞，四望林巒聳秀，巖石蟠峙。有洞虛窈，渟涵如淵，泉味清甘與龍井埒。

　　老龍井水

　　見《西湖遊覽志》，詳卷一。

　　聶心湯《錢塘縣志》：田子藝品泉，以龍泓、武林第一。田藝蘅《煮泉小品》：武林諸泉，惟龍泓入品，而茶亦惟龍泓山為最。其上為老龍泓，寒碧倍之。其地產茶，為南北山絕品。

　　(謹案：陸羽《茶經》論水，山水上，江水次，井水下。又云：「山水，乳泉石池漫流者上；瀑湧湍潄勿食。」歐陽修謂羽論水，惡渟漫而喜泉源，則龍井之水是已。)

　　竹品一

　　風篁嶺竹

　　楊維楨等《西湖竹枝詞．別里沙詞》：

　　風篁嶺下月色涼　無數竹枝官道旁　東家為愛青青節　截得參差吹鳳凰

　　《西湖遊覽志》：地多蒼筤篠簜，風韻淒清。

　　(謹案：《咸淳臨安志》：竹有八種，曰碧玉間黃金竹、筀竹、淡竹、紫竹、斑竹、金竹、鶴膝竹、苦竹。惟鶴膝竹，據元「時息齋道人」李衎《竹譜詳錄》，謂生杭州西湖靈隱山中，節密而內實，略如天壇籐，間有突起如鶴膝，人取為拄杖；又引葉世程《閩中記》，謂古田縣亦有之，不言出風篁嶺也。)

　　花品二

　　風篁嶺梅

　　《東坡集．探梅詩》：問訊風篁嶺下梅。

　　魏㟲《錢塘縣志》：雞籠山在嶺下，舊多梅花，土人稱梅花嶺。

　　老龍井素蘭

　　魏㟲《錢塘縣志》：老龍井產素蘭，品絕一郡。

　　(謹案：《咸淳臨安志．蕙蘭》引蘇軾題楊傑蕙蘭二詩：「南山深處，宜其品絕也。」)

　　茶品一

　　老龍井茶

　　《西湖志》劉瑛詩〈謝龍井僧寄茶〉：

　　春茗初收穀雨前　老僧分惠意殷虔　也知顧渚無雙品　煩試吳山第一泉　竹裏細烹清睡思　風前小啜悟談禪　相酬擬作長歌贈　淺薄何能繼玉川

　　王寅《十岳山人集．龍井試茶》：

　　昔嘗顧渚茗　鑿得金沙泉　舊遊懷莫置　幽事復依然　綠染龍波上　香搴穀雨前　況於山寺裏　藉此可談禪

　　于若瀛《弗告堂集．龍井茶歌》：

　　西湖之西開龍井　煙霞近接南山嶺　飛流密汨寫幽壑　石磴紆曲片雲冷　拄杖尋源到上方　松枝半落澄潭靜　銅缾試取烹新茶　濤起龍團沸穀芽　中頂無須憂獸迹　湖山豈懼涸金沙　漫道白芽雙井嫩　未必紅泥方印嘉　世人品茶未嘗見　但說天池與陽羨　豈知新茗煮新泉　團黃分列浮甌面　二槍浪自附三篇　一串應輸錢五萬

　　《西湖遊覽志》：「其地產茶，為兩山絕品。」《郡志》稱寶雲、香林、白雲諸茶，乃在靈竺、葛嶺之間，未若龍井之清馥雋永也。

　　《浙江通志》：錢塘龍井、富陽及餘杭徑山多產之。

　　魏㟲《錢塘縣志》：此地產茶，歲不過數斤，在寶雲、香林、白雲諸品之上。

　　（附）茶真贋優劣

　　谷應泰《博物要覽》：浙江省杭州有龍井茶、垂雲茶、天目茶、徑山茶、昌化茶，凡六品。

　　《快雪堂集．漫錄》：昨同徐茂吳至老龍井買茶，小民十數家各出茶，茂吳以次點試，皆以為贋，曰：「真者甘香而不冽，稍冽便為諸山贋品。」得一二兩以為真物，試之果甘香若蘭；而山人及寺僧反以茂吳為非。吾亦不能置辨，偽物亂真如此。子晉云：本山茶微帶黑，不甚清翠。點之色白如玉而作寒豆香，宋人呼為白雲茶。稍綠便為天池物。天池龍井為茶中臣種。

　　(謹案：唐宋尚建茶，《元和郡縣志》、樂史《太平寰宇記》，杭之土貢俱不及茶。至《咸淳臨安志》而茶滋詳矣。據志云：臨安歲貢茶，錢塘寶雲產者名「寶雲茶」；下天竺香林洞產者名「香林茶」；上天竺白雲峯產者名「白雲茶」。又寶嚴院垂雲亭亦產茶，白雲、垂雲並見東坡詩。又東坡〈遊諸佛舍，一日飲釅茶七盞，戲書〉云：「且盡盧仝七椀茶」。蓋南北兩山及七邑大抵皆產茶，近日徑山寺僧採穀雨前者，以小缶貯送，而獨未聞龍井茶之名。以趙抃〈龍泓亭詩敘〉「老僧烹小龍團迓余」考之，山之未有茶可知。龍井茶始見《西湖遊覽志》，自後品鬬遂多。據志，蓋老龍井側，特未詳何年著稱。然讀虞集〈次鄧文原遊龍井詩〉，有「烹煎黃金芽，不取穀雨後」之句，度龍井茶，元時已有之矣。今寺內外徧植茶樹，要以近老龍井者為佳。)

　　又柴老餉龍井茶一斤，試茶，安樂山香勝，龍泉味勝。豈炒製不如法、損其香耶？

　　又石城山產茶，品在天池、龍井之上。

　　《廣羣芳譜》引《茶箋》：龍井茶不過數十畝，外此有茶皆不及天目，為天池、龍井之次。

　　又《西吳枝乘》：湖人於茗不數顧渚而數羅岕；然顧渚之佳者，其風味已遠出龍井下。岕稍清雋，然葉麤而作草氣。丁長孺嘗以半角見餉，且教余烹煎之法。迨試之，殊類羊公鶴。此余有解、有未解也。余嘗品茗，以武夷、虎邱第一，淡而遠也；松羅、龍井次之，香而豔也；天池又次之，常而不厭也。餘子瑣瑣，勿置齒喙。

　　《石公集．天目山記》：頭茶之香者遠勝龍井。

　　《浙江通志》：杭郡諸茶總不及龍井之產，而雨前細芽，取其一旗一槍，尤為珍品；第所產不多，宜其矜貴也。

　　文震亨《長物志》：龍井天目山中早寒，冬來多雪，故茶之萌芽較晚；採焙得法，亦可與天池並。

　　魏㟲《錢塘縣志》：茶出龍井者作豆花香，名龍井茶，色青味甘。又翁家山亦產茶，最下者法華山石人塢茶。而龍井法相僧收以語人曰「本山」。

　　果品一

　　龍井楊梅

　　《咸淳臨安志》：舊載楊梅石塢，今在煙霞嶺瑞峯寺側。東墓嶺、十八澗亦盛；臯亭山產者尤甜。

　　又楊梅塢在南山，近瑞峯；石塢內有一老嫗，姓金，其家楊梅甚盛，俗稱「楊梅塢」，所謂「金婆楊梅」是也。《西湖遊覽志》：宋時有金嫗者，所栽楊梅甚美，因以起名。蘇子瞻〈答參寥惠楊梅詩〉：

　　新居未換一根椽　只有楊梅不值錢　莫共金家鬬甘苦　參寥不是老婆禪

　　蓋謂此也。至今其地楊梅異於他產。

　　施元之《蘇詩註》：杭州圖經，楊梅塢在山南，近瑞峯；楊梅尤盛，有紅白二種。今杭人呼白者為「聖僧梅」。魏㟲《錢塘縣志》：龍井法華山產者為天下冠。

　　(謹案：杭產楊梅不一，蘇軾詩自註：「杭州梵天寺有月廊數百間，寺中多白楊梅、盧橘。」而陳善《杭州府志》又有徐村、楊梅兩山。楊梅有早色、晚色、燻色、喫色數種。北山多早，南山多晚，故近龍井，楊梅塢、法華山俱以此著。「楊梅塢」詳卷一。《咸淳臨安志》：法華塢在西谿。《西湖遊覽志》：青芝塢又北為法華山，去靈隱山後可里許。過北十里為西谿。吳本泰《西谿梵隱志》：西湖北山一支，其陽為竺國靈鷲，其陰為法華。有晉法華僧靈蹟，因以名山。亦近龍井，故依魏㟲《錢塘縣志》存之。又案魏㟲《錢塘縣志》，蘭花紫白者名蓀，出法華山。又法華山筍最盛，有烏哺雞、白哺雞之名，附識於此。)

　　藥品二

　　龍井貫眾

　　《咸淳臨安志》：生龍井口。

　　龍井益母草

　　《咸淳臨安志》：生龍井山谷，亦名草天麻。

　　(謹案：《浙江通志》引此文，誤增「最佳」二字。)

　　鱗屬一

　　龍井魚

　　見《武林舊事》，詳卷一。

　　張京元《西湖小記》：過風篁嶺是為龍井，即蘇端明、米南宮與辯才往來處。寺北向門內外，修竹琅琅；井在殿左，泉出石罅。甃小圓池，下復為方池承之。池中各有巨魚，而水無腥氣。池淙淙下瀉，繞寺門而出。小坐「與偕亭」，翫「一片雲石」；山僧汲水供茗，泉味色俱清。僧容亦枯寂，視諸山迥異。

　　物產題後

　　龍井為南山總名，杭郡邑志，物產凡近龍井者，率冠以龍井，不必以嶺以寺限也；矧乃泉甘茶香、品絕諸山者乎？

龍井見聞錄卷五


中國佛寺史志彙刊第 22 冊 No. 20 龍井見聞錄


龍井見聞錄卷六

　　(臣)汪孟鋗恭纂

　　碑刻書畫

　　碑之重刻者三

　　宋

　　秦觀〈遊龍井記〉(在寺內，明董其昌為方伯斗垣周公臨)

　　(龍井舊名龍泓，距錢塘十里。吳赤烏中，方士葛洪嘗鍊丹於此，事見圖記。其地當西湖之西、浙江之北、風篁嶺之上，實深山亂石中之水泉也。每歲旱，禱雨輒應，故老相傳以為有龍居之然。泉者，山之精氣所發也。西湖深靚空濶，納光景而涵煙霏；菱芡、荷花之所附麗，龜魚、鳥蟲之所依憑；漫衍而不迫，紆餘以成文；陰晴之中各有奇態，而不可以言盡也。故岸湖之山多為所誘，而不克以為泉。浙江介於吳越之間，一晝一夜，濤頭自海而上者再；疾擊而遠馳，兕虎駭而風雨怒。遇者摧，當者壞，乘高而望之，使人毛髮盡立、心掉而不禁。故岸江之山多為所脇，而不暇以為泉。惟此地蟠幽而踞阻，內無靡曼之誘以散越其精，外無豪悍之脇以虧疏其氣，故嶺之左右大率多泉，龍井其尤者也。夫蓄之深者發之遠，其養也不苟則其施也無窮；龍井之德蓋有至於是者，則其為神物之託也亦奚疑哉？元豐二年，辯才法師元淨自天竺謝講事，退休於此山之壽聖院。院去龍井一里，凡山中之人有事於錢塘，與遊客之將至壽聖者，皆取道井旁。法師乃即其處為亭，又率其徒以浮屠法環而咒之，庶幾有慰夫所謂龍者。俄有大魚自泉中躍出，觀者異焉，然後知井之有龍不謬，而其名由此益大聞於時。是歲，余自淮南如越省親，過錢塘，訪法師於山中。法師策杖送余於風篁嶺之上，指龍井曰：「此泉之德至矣！美如西湖，不能淫之使遷；壯如浙江，不能威之使屈；受天地之中、資陰陽之和以養其源，推其緒餘以澤於萬物，雖古有道之士，又何以加於此？為我記之。」余曰：「唯唯。」)

　　(跋云：此文見《淮海集》。龍井有此碑，乃米元章書，今已不復存；但有〈方圓庵記〉，余倣米法以補之。)

　　(壬戌元正晦，秉燭記，其昌)

　　(錢塘門人金嘉會摹勒上石)

　　董其昌《畫禪室隨筆．補龍井記書後》云：「秦太虛〈龍井記〉直稱蘇家勝友，元章此碑絕得李栝州三昧。惜多殘缺，余為補之。然聞趙吳興曾欲補米書數行，一再易之，皆不相似，曰：『今人去古遠矣，則余其有續貂之愧也夫！』」

　　《家藏集．集宋米芾書龍井記石本跋》云：「天水尹希賓嘗蓄米老所書〈秦太虛龍井記石本〉，字畫雄放。但其文多缺處，其子寬因錄全文於前，以便讀者；託吾友史明古求余題之。尹君之意雖為故物重，然亦重乎米書；而又不無不重乎太虛之文也。君如重其文，則太虛又嘗有〈龍井題名記〉及東坡跋語，更錄以附於後，則不獨全龍井之文，且并龍井之事全矣。余方與明古約同遊杭，豫期日月；而龍井者杭之勝處也，至則當案記文所載，次第登覽。亦將為數語以續古人，歸其為君再書以附之。」

　　又〈遊龍井記〉橫碑(在寺內，文見上)

　　(謹案：此碑不知何人重摹，前則大碑也，鄭清之跋備述刻記始末。二碑並失之，見下。)

　　釋守一〈方圓庵記〉(在寺內，文見卷二)

　　元豐癸亥四月九日，慧日峯守一記，米芾書跋云：「不二作此文成，過余，愛之，因書。鹿門居士米芾元章。」又跋云：「辯才故與蘇子瞻伯仲，洎趙閱道、秦少游為方外交，其人可知已。太守請住名剎，晚年自天竺歸老龍井之山，結廬曰『方圓』。夫生人圓顱方趾，所本來也。其用萬端，幻化而不窮，率歸於遑遑不吾寂，斯方圓義畢。至吾人寄身蜉蝣而襟期宇宙，善用方圓者也。泥之則不善，將為方乎？將為圓乎？善乎師與守一之說，守一記之。」而米南宮善其文，手書於石，並稱奇絕。龍井昔傳神物所託，故祠龍君於此。遇夏不雨，有司為百姓請命而禱輒應。今年余以不雨禱於祠下，問之遊人，石已斷仆榛莽中久矣。余覓有舊刻，采石重□一過，樹於故蹟。噫！天地之靈物未嘗終袐，師之蔽廬幾於道，九九行完而率復，人賢之□而祀焉。南宮書法超邁入神，幸見之，可洗瘴毒，均□山靈神氣所鍾。此余重刻意也，書以紀之。

　　萬歷丁酉仲夏，知仁和縣事晉陵胡澄跋

　　(謹案：《仁和縣志》：萬歷二十一年，知縣胡澄，武進人，壬辰進士，任四年。)

　　安世鳳《墨林快事．方圓石刻》：此米之最有聲合作者；乃以庵之增修，好事者適得米老舊搨以補亡，而恰遇一顛倒裝潢者，錯其先後，遂據之入石。虎林遊人如織，莫有為之是政者。余早得此本，亦以為裝家誤旋；入杭摩挲石下，依然誤也。因另搨一紙，為之改裝，則文從理順，不致誚一公為傖父、顛士為糊目矣。欲再一正其石，而匆匆北歸。當賖此恨，因識於此。嗟乎！余所手正之本或未必傳，而此段儻不泯泯，則後來見者豈遂乏一慧心之彥、為了吾恨者？余之汲汲老而為此者，半欲為後人一二眼耳。用寄示此一寸於永永，豈區區誇蠧魚之架哉？

　　天啟乙丑九月三日

　　魏㟲《錢塘縣志．章撫功跋》：案今古石刻雖存，而文理舛錯、略無倫次，不知何人偽刻，其真刻亦不知何時易去。余志學之年，初學執筆，購南宮法書，愛其奇變，種種不一；獨〈龍井記〉瀟灑俊逸，有晉人風度。惜其前後倒置，因為訂正。臨摹數紙，稍具形似。安得片石易其偽刻，庶廬山面目不失舊觀？冀有識者鑒之乎！

　　(謹案：孫克宏《碑目》有此碑，不知斷石何往！此記見錄於《上天竺山志》，其文正與胡令重刻石本同，文從理順；惟石本有數缺字而已。安世鳳、章撫功俱云「顛倒舛錯」，豈又一碑耶？)

　　原碑存者十一

　　明

　　謝輔〈龍井感應碑記〉(在寺內)

　　錢塘西行一舍許，有勝地曰龍井。羣山環護，奇石行立，如奔如仆，如趨如伏，如龍翔，如鳳舞，扶輿磅礡而鬱積；世傳謂有龍宅其中，故名曰「龍井」。前鎮守浙江太監李公，創佛寺於其上，由是東行百步則公之佳城也。然公物故已十有二載矣。欽差御馬監太監覃公禮，以公幹來莅兩浙；欽差鎮守浙江都知監少監盧公永，慨惟李公前輩碩德，乃於癸未之秋七月丙午，相率謁公之墓，以覽龍井之勝。惟時逾旬不雨，沿途田疇乾涸，稼將槁。二公顧瞻嗟嘆，謂「農之依田，猶魚之依水、木之依土；魚無水則腐，木無土則枯；民非稼穡則無以為生。昔蘇文忠公謂十日不雨則無禾，今不雨將及半月，無禾則歲且歉矣，其如吾民何？」爰相與默禱龍井之神，其降甘雨以澤吾民，則神亦享祀兹土而無愧矣。井東面鑿石為龍首，引水從口而出，久為泥滓所湮。覃公以手濬導，水隨汩汩而流。須臾，有物如龍狀浮於水上，二公欣然曰：「此感應之兆也！」於是與羣公觴詠於寺之東閣。酒闌，各乘輿之西湖。為間，油然雲興，龍見於天，雨下如注；溝澮皆盈，禾苗改色。行旅悅於塗，士夫慶於市，農民樂於野，何其感應之速哉？蓋以二公惟忠惟孝，敷仁施惠，盛典足以動天地，至誠足以感鬼神，豈偶然哉？《書》曰：「惟德動天，無遠不屆」，又曰：「至誠感神」，其斯之謂與？時相從者則鎮守浙江都指揮同知王公、布政使司左布政使秦敬、按察使副使張岐、僉事王鎬、都司都指揮僉事陳文、劉鼎，咸謂「古人得禾得鼎則名之於書、名之於年。二公以精誠而得雨，宜特書以示不忘；使後人觀斯文則知二公愛民之心也。」井上有龍王廟，二公又□秦方伯從而修理一新，僉謂余宜記之。肆忘其固陋，爰摭其實而勒諸石以垂永久云。

　　天順七年龍集昭陽協洽秋九月既望立石

　　通奉大夫．浙江等處承宣布政使司右布政使．臨川謝輔撰文

　　通奉大夫．浙江等處承宣布政使司左布政使．涿郡秦敬篆額

　　亞中大夫．浙江等處承宣布政使司左參政．鳳陽王敞書丹

　　(謹案：太監李公創寺井上，謂李德也。夏時《湖山勝概記》：「創寺山陽」，殆即其時。嶺前寺始此，龍井名寺亦始此。)

　　王守仁〈風篁山龍井記〉(在寺內)

　　新出土，已斷為數塊，不可搨。「風篁」字模糊，或傳為「鳳凰」，蓋非。

　　黃克纘、李承勳倡和詩(在寺內)

　　龍井二首

　　蘇公曾訪辯才處　夜半空山入定時　千古風流難再續　徘徊泉上得歸遲

　　千株翠栢半垂藤　路繞清谿興自增　安事辯公來說法　青山何處不逢僧

　　又：六言二首

　　廢興新舊龍井　高低大小泉亭　石似龍騰鳳舞　鳥知日落山暝

　　坐上明滅翠岫　望中表裏西湖　渴飲山僧茶茗　醉看大將昆吾

　　李大將軍同遊，壬子夏日泉南黃克纘題

　　奉和黃大司馬韻

　　衝炎徙倚龍泓上　何異坡公訪辯時　喜有黃芽烹石髓　清風習習欲歸遲

　　偶隨元老共扶藤　古井雲蒸景倍增　怪石垂頭渾不語　前身疑是缽龍僧

　　路入方圓禪窟　泉飛新舊山亭　龍臥雲封寂寂　客歸月破暝暝

　　洞口兩分邱壑　嶺頭雙見江湖　坐擁幾篇珠玉　顧慚三尺昆吾

　　括蒼李承勳書

　　(謹案：《浙江通志．名宦傳》引《名臣言行略》：承勳字立卿，嘉魚人。宏治進士，為浙江按察使。事持大體、風紀肅然，仕至兵部尚書。又陳善《杭州府志》：成化中為浙江右布政，諡康惠。)

　　朱卿如〈遊龍井詩〉(在寺內)

　　遊龍井

　　山寺逢秋木葉丹　漫從飛閣見浮湍　分開亂石一泓淺　流到片雲千尺寒　龍出洞邊朝雨集　鳥歸峯外夕陽殘　悠然已自忘歸去　更有雲腴可當餐

　　萬歷癸丑秋日，郡人朱卿如題

　　屠隆〈龍井茶歌〉(在寺內)

　　〈龍井茶歌〉，與李念江開府公同遊作。

　　山通海眼蟠龍脈　神物蜿蟺此真宅　飛泉歕沫走白虹　萬古靈源長不息　琮琤時諧琴筑聲　澄泓冷浸玻璃色　令人對此清心魂　一潄如飲甘露液　吾聞龍女參靈山　豈是如來八功德　此山秀結復產茶　穀雨霡霂抽仙芽　香勝旃檀華嚴界　味同沆𤅈上清家　雀舌龍團亦浪說　顧渚陽羨詎須誇　摘來片片通靈竅　啜處泠泠馨齒牙　玉川何妨盡七盌　趙州借此演三車　采取龍井茶　還念龍井水　文武每將火候傳　調停暗合金丹理　茶經水品兩足佳　可惜陸羽未知此　山人酒後酣氋氃　陶然萬事歸虛空　一杯入口宿酲解　耳畔颯颯來松風　即此便是清涼國　誰同飲者隴西公

　　萬歷甲午秋七月，赤水「洞天居士」屠緯真書

　　神運石題字

　　(謹案：《西湖志．山水》載「神運石」，引陳善《杭州府志》文，與《西湖遊覽志》同；惟鐵牌「二十面」作「二十四面」，銀「二條」作「一條」小異。而於「碑碣」又稱「南山道人李德遣五丁神運此石就立在石上，有『嶻𡺼神運石下有玉泓池』十字」，且云：「『運池』二字獨大，幾尺餘，絕類米書」，其說不可合。竊嘗從石下細加搜剔，然後得實焉：石前一面真書「永鎮大安」四大字，另又真書「嶻𡺼神運石」五大字，而略帶隸法。石字左行又五行甎瓦□工籴米等用不敢□□財助緣共造□淘得金銀牌買木石。欽差管浙江市舶司陳添保拾中常大夫內官阮隨，發心捨財造殿，□差鎮□處州兼總戎事。小字極劣，又石側有「下有玉泓池」真書五大字，略帶行法。後一面真書「南山道人李德遣五丁神運此石就立」十五大字，又小字可辯者六行。一□□二面見在二□□。又淘得鐵牌三□□武□□見□四造佛殿用諸不可取此一人之下。又淘得玉石□五兩，上寫「元豐年待東方姓就六□□淘□池得乾得金一鎰銀五十」，末有「勅令」字。又石側上有「景泰二年歲在辛未仲秋子日此辰霧霾行者不見」，下有「榮祿大夫柱國中臣都太監日南李□書」。乃知德既出石，託言五丁以神其事，乃於石上增刻文字如上云云。然則《西湖志》「十字」之說，固未識其詳矣。)

　　國朝

　　谷應泰〈遊龍井詩〉(在寺內)

　　春日同諸公遊龍井寺二首

　　誰念荒山裏　還留一片雲　經臺花自落　曲苑鹿為羣　暗壁泉流注　斜陽鳥背分　臨風聊盥潄　差可散微醺

　　嘉會稱難遘　兹遊未寂寥　風前招白鶴　雨後發青苕　丹竈埋雲冷　豐碑積蘚敲　升沈陵谷路　於此悟逍遙

　　古燕谷應泰

　　盧高〈遊龍井詩〉(在寺內)

　　泉石生來原有癖　每逢公暇到名山　茂林自可坡仙坐　絕壁猶懸米氏顏　牧豎谿行敲法相　高僧露宿寺潺湲　古人陳迹嗟誰起　遍語諸公慎莫慳

　　武昌盧高

　　(謹案：《浙江通志》：高，湖廣興國州人，順治十三年任浙江驛道。)

　　張縉彥：五言古詩(在寺內)

　　峩峩一片雲　翻翥如驚鵠　淅淅龍泓水　繞砌鳴寒玉　綺林通曲徑　飛蓋相追逐　石竇迷煙霄　清音沸泉谷　歷歷幾何時　悉以供樵牧　三賢遺往蹟　千載懷高躅　彈指廢與興　日月何太速

　　中州張縉彥、後學潘輿書，馬龍友立

　　又：七律二首(在寺內)

　　題龍井寺

　　風篁夾道響颼飀　博得公餘一日遊　秉笏何人呼石丈　藉茅我欲拜山侯　匡牀留月僧初定　古栢藏龍樹已秋　惟有片雲飛不去　玲瓏長嵌老龍湫

　　方圓庵

　　方圓庵下草初長　丈室相傳莽棘場　短拂空留寒篠綠　遺碑猶帶紫茸香　共尋二老當年路　欲祀三賢何處堂　片石停雲猶足記　戲鴻遊鶴出襄陽

　　天中張縉彥

　　(謹案：《浙江通志》：縉彥字坦公，河南新鄉人。前辛未進士，順治十一年任浙江布政使。)

　　張士偉〈禱雨記〉(在寺內)

　　康熙癸酉五月中旱，所在設壇禱雨。至六月初一日，撫憲諭各處行香。余往龍井虔禱，擊「神運石」而雲生。回至湖中，雷聲隱隱；遙望塘棲一帶，下雨既至。萬松書院魁星樓，見雨自北關至昭慶，約下一二時。初二日杭城又雨，甚喜而誌杭府經歷。

　　錦州張士偉記

　　(謹案：此附刻秦觀〈遊記〉橫碑後。)

　　碑文見《咸淳臨安志》者八

　　釋元淨〈龍井十題詩〉并秦觀跋(詩見各卷，跋見卷八)

　　趙抃〈辯才法師真贊〉(文見〈元淨外傳〉)

　　(謹案：《咸淳臨安志》載在「延恩衍慶院」下，未言刻石。夏時正《杭州府志》註：「元豐元年，資政殿學士、右諫議大夫、知杭州趙抃撰」，疑必有見。)

　　蘇軾題名

　　《咸淳臨安志》：蘇軾、錢勰、江公著、柳雍，同謁龍井辯才。元祐六年正月七日。

　　又

　　《咸淳臨安志》：元祐庚午，辯才老師年始八十，道俗相慶，施千袈裟，飯千僧七日而罷。眉山蘇軾子瞻、洛陽王瑜中玉、安陸張璹全翁、九江周燾次元，來餽薌茗。二月晦日書。

　　秦觀題名(文見卷八)

　　陳善《杭州府志》：舊在龍井寺。

　　鄭清之〈跋秦觀題名〉(文見卷八)

　　陳善《杭州府志》：舊在龍井寺。

　　賈似道題名

　　《咸淳臨安志》：靜庵邱邠、賈似道，乙未臘月二日來遊，復亨泰侍。

　　又

　　《咸淳臨安志》：後三十一年夏閏，大丞相魏國公再登揆席，少駐湖曲賜第，因謁演福來此，客廖瑩中、陳詩川、從子德生侍。

　　《西湖志》：此段題名今已不見。

　　碑文見《西湖志》者二

　　葛采詩

　　《西湖志》：

　　千年靈洞幾人看　洞裏丹青畫未乾　當是神仙棲止處　石懸龍迹噴陰寒

　　□巢葛采留題，住山善慶摩刻

　　《西湖志》：在龍井，正書摩崖。

　　乾道題名

　　《西湖志》：林景度、韓無咎、李無咎、李秀叔、司馬季思、崔子霖、韓子師，乾道辛卯八月晦自龍井來。

　　《西湖志》：在龍井，正書，字徑四寸，摩崖。

　　碑文見《東坡集》者一

　　蘇軾〈辯才法師真贊〉(文見〈元淨外傳〉)

　　碑文見《快雪堂集》者一

　　馮夢禎〈龍井寺復先朝賜田記〉(文見卷八)

　　(謹案：魏㟲《錢塘縣志》又有〈禱雨記〉，以無撰人姓氏，不錄。)

　　碑見文獻集文缺者一

　　趙子昂題名

　　見黃溍〈南山題名記〉，詳卷八。

　　碑見府志文缺者二

　　蘇轍〈辯才法師行業記〉

　　夏時正《杭州府志》：在龍井寺。元祐癸酉，中大夫守門下侍郎蘇轍撰。

　　(謹案：《欒城集》無此記文。)

　　楊傑〈壽聖院訥齋記〉

　　夏時正《杭州府志》：在龍井寺。元祐元年三月，朝奉大夫主客□郎楊傑撰。

　　(謹案：蘇轍撰〈訥齋記〉，文見《欒城集》，未言刻石。傑作，疑誤，姑列於此；陳善《杭州府志》亦有之。)

　　碑見縣志文缺者一

　　孫沔〈龍井普澤院仁法師行業贊〉

　　見魏㟲《錢塘縣志》。

　　(謹案：普澤院，詳卷十。仁法師，無考。竊疑魏㟲《錢塘縣志》多謬誤；仁法師或即天台以仁，而孫沔則孫姓，而其名偶誤題者，他無可証，闕之。)

　　書之可考者十一

　　南唐草書四紙

　　宋仁宗飛白四大字

　　並見程珌〈遊記〉，詳卷八。

　　(謹案：記不言何字。)

　　寧宗「歲寒亭」三字

　　「養性」二字

　　《咸淳臨安志》：並在龍井山路太清宮。

　　(謹案：《咸淳臨安志》，太清宮，道院也，在錢塘縣履泰鄉龍井山路。又有矩玉亭。《武林舊事》「歲寒亭」作「歲寒軒」。)

　　蘇軾書壽聖院額

　　《武林舊事》：延恩衍慶院後改壽聖院，東坡書額猶存。

　　〈跋舊與辯才書〉(跋與書並見〈元淨外傳〉)

　　楚逵〈二上人書經跋〉(文見卷八)

　　〈靜坐帖〉(文見卷八)

　　《西湖古蹟事實》在寺中。

　　釋元淨〈心師銘〉(文見卷八)

　　(謹案：銘末有「書與懷益」語，寺當有真蹟也。)

　　周必大等題字

　　周必大《二老堂雜志》：乙亥二月與張德莊、周孟覺同遊、題字。

　　郭祥正題名

　　見郭祥正《青山集》有〈和公擇題名詩〉，詳卷七。

　　畫之可考者五

　　蘇軾竹石畫壁

　　《武林舊事》：在延恩衍慶寺。

　　范仲淹、蘇軾、蘇轍、釋道潛、元淨遺像

　　見程珌〈遊記〉，詳卷八。

　　五賢二開士像

　　見張雨《句曲外史集》，詩題詳卷七。

　　(謹案：題云「遊龍井方圓庵閱宋五賢二開士像」，胡則、趙抃、蘇軾、轍、秦觀，五賢也；道潛、元淨，二開士也。)

　　水墨羅漢八軸

　　見程珌〈遊記〉，詳卷八。

　　廉布枯木畫壁

　　《武林舊事》：在龍井寺。

　　《圖繪寶鑑》：廉布字宣仲，山陽人，自號「射澤老農」。畫山水尤工枯木、叢竹、奇石、松栢。本學東坡，青出於藍。官至武學博士。以張邦昌壻，負才不得用。

　　鄧椿畫繼後，居紹興，有畫軸傳於世。

　　(謹案：《武林舊事》但云「廉布枯木」；而《西湖志》云「枯木竹石」，且但云「蘇軾、廉宣仲留題」；而《西湖志》云「畫壁」，俱未詳。又湯垕《畫鑑》：「布自號射澤老人」，亦互異。)

　　碑刻書畫題後

　　石，壽世最長；風霜剝落，為矼為礎，則不得不有賴乎裒集著錄。非石壽不敵梨棗之壽，聚於一而流播者廣也。一龍井而所得如是，意荒崖斷澗之旁，埋泐者多矣！若夫雲煙過眼，放失尤易，是宜附之。

龍井見聞錄卷六


中國佛寺史志彙刊第 22 冊 No. 20 龍井見聞錄


龍井見聞錄卷七

　　(臣)汪孟鋗恭纂

　　古今體詩

　　名僧詩

　　宋

　　釋元淨(詳卷三，詩見《咸淳臨安志》。)

　　龍井新亭初成，詩呈府帥蘇翰林

　　政暇去旌斾　策杖訪林邱　人惟尚求舊　況悲蒲柳秋　雲谷一臨照　聲光千載留　軒眉獅子峯　洗眼蒼龍湫　路穿亂石腳　亭蔽重岡頭　湖山一目盡　萬象掌中浮　煮茗款道論　奠爵致龍優　過谿雖犯戒　兹意亦風流　自惟日老病　當期安養遊　願公歸廟堂　用慰天下憂

　　和蘇子由

　　春去春來冬復冬　幾思虛論未緣逢　歙谿道賞兄遺蹟　勿少龍泓一老龍

　　次韻參寥，四照閣夜坐，懷秦少游學士七律

　　巖棲木食已皤然　交舊何人慰眼前　素與畫公心印合　每思秦子意珠圓　當時步月來幽谷　拄杖穿雲冒夕煙　臺閣山林本無異　故應文字未離禪

　　和佛印

　　久仰真風揚四海　今朝邂逅欲生蓮　法燈晃耀皆蒙照　佛印靈光孰可傳　諸子叢林禪裏老　十層塵剎上中天　爍迦羅眼同三際　豁破羣疑量擴然

　　釋道潛(詳〈元淨外傳〉，有《參寥子集》。)

　　夏日龍井書事呈辯才法師，兼寄吳興蘇太守并秦少游四首(少游時在越)

　　翠櫪高蘿結晝陰　驕陽無地迫吾身　石崖細聽紅泉落　林果初嘗碧柰新　揮麈已欣從惠遠　談經終恨少遺民　何時暫著登山屐　來岸烏紗漉酒巾

　　雨過千巖爽氣新　孤懷日夜與誰鄰　風蟬故故頻移樹　山月時時自近人　禮樂汝其攻我短　形骸吾已付天真　露華漸冷飛蚊息　窗裏吟燈亦可親

　　自憐多病畏炎曦　長夏投蹤此最宜　青石白沙含淺瀨　碧梧翠竹聒涼颸　雲中雞犬聽難辨　谷口漁樵問不知　斑杖芒鞵隨步遠　歸來幽火認茅茨

　　朅來人外慰棲遲　郭遠山長萬事遺　好鳥未嘗吟俗韻　白雲還解弄清姿　藤花冉冉青當戶　竹色娟娟碧過籬　不羨故人探禹穴　短橈孤榜逐漣漪

　　龍井辯才法師新亭初成，有詩呈府帥蘇翰林，俾余繼和，輒次原韻

　　遠公吾家傑　道妙非壺邱　德傾龍象侶　貌蓋江湖秋　平生經綸學　不為名相留　滔滔若懸瀑　下注萬丈湫　昔年謝講事　眾挽不轉頭　刳心老巖穴　百念本不浮　東南多望士　惟見此老優　翰林天下公　方外實輩流　旌旗虎谿路　竟日泉石遊　眾生病未已　師竟可忘憂

　　寄龍井辯才法師

　　法師安遠徒　我見常罄折　頹綱製象運　棊構甚宏達　煌煌四十載　說法傾吳越　人天會方丈　萬趾常雜遝　藹然如邱山　四座羞蟻蛭　投老倦揮麈　毅然辭且決　飢鷹得秋風　轉盼俄一掣　結茅南山陲　雲蘿占幽絕　昔我海上還　相尋訪林樾　夜闌叩微要　猿鳥寂不聒　慧風灑幽襟　法雨濯枯枿　別來經四載　寒暑驚屢閱　相望如晨星　杳杳各天末　何當從杖藜　一笑龍泓月

　　四照閣奉陪辯才師夜坐，懷少游學士

　　猿鳥投林已寂然　芭蕉過雨小樓前　雲依絕壁中間破　月自遙峯缺處圓　照坐不須紅蠟炬　可人惟有蕙爐煙　校讐御府圖書客　疇昔還同此夜禪

　　辯才生日

　　像末真風恐不傳　故生豪傑為人天　慈航橫截三千界　法雨均霑四十年　獨鶴精神秋始健　長松根節老彌堅　莫將有物觀無象　唾霧氷輪處處圓

　　次韻文饒同，自龍井出資國寺，汎舟以歸北山

　　踞虎奔犀列萬形　奇觀直已逼南屏　縈雲細路杳無盡　落石飛泉靜有聲　十里平湖初卷葑　一天秋色共揚舲　停橈共過孤山寺　寂寂林僧半掩扃

　　釋了元(詳〈元淨外傳〉，詩見《咸淳臨安志》。)

　　七律

　　願海談訶五十年　舌根功德綻紅蓮　身歸龍井庵中老　法是天台意外傳　珠網支羅真淨土　香雲馚馥似諸天　因思永遠東林社　未復相逢豈惘然

　　元

　　釋圓至(字天隱，別號牧潛，高安姚氏子。有《筠谿牧潛集》。)

　　寄思以仁

　　風柳青青條葉新　別愁江畔又逢春　交情似我如君少　一度相逢勝故人

　　釋善住(字無住，別號雲屋，吳郡僧。有《谷響集》。)

　　遊龍井

　　江郊雨初霽　野興入孤筇　白道行時盡　青山到處逢　冷泉鳴遠澗　旭日煦高松　陰井空猶在　如何不見龍

　　名賢詩

　　宋

　　蘇軾(詳卷四，有《東坡集》。)

　　辯才法師退居龍井，不復出入。余往見之，嘗出至風篁嶺，左右驚曰：「遠公復過虎谿矣！」辯才笑曰：「杜子美不云乎：與子成二老，來往亦風流。」因作亭嶺上，名曰「過谿」，亦曰「二老」。謹次辯才韻。

　　日月轉雙轂　古今同一邱　惟此鶴骨老　凜然不知秋　去住兩無礙　天人爭挽留　去如龍出山　雷雨卷潭湫　來如珠還浦　魚鼈爭昂頭　此生暫寄寓　常恐名實浮　我比陶令愧　師為遠公優　送我還過谿　谿水當逆流　聊使此山人　永記二老遊　大千在掌握　寧有離別憂

　　贈上竺辯才師

　　南北一山門　上下兩天竺　中有老法師　瘦長如鸛鵠　不知修何行　碧眼照山谷　見之自清涼　洗盡煩惱毒　坐令一都會　男女禮白足　我有長頭兒　角頰峙犀玉　四歲不知行　抱負煩背腹　師來為摩頂　起走趁奔鹿　乃知戒律中　妙用謝覊束　何必言法華　佯狂噉魚肉

　　(謹案：施元之註：「此詩載密州卷中」；查慎行補註稱「蘇軾倅杭，元淨正住天竺，贈詩必於此時」，是也。)

　　偶於龍井辯才處得歙硯，奇作小詩

　　羅細無文角浪平　半丸犀璧浦雲泓　午窗睡起人初靜　時聽西風拉瑟聲

　　蘇轍(詳卷四，有《欒城集》。)

　　寄龍井辯才法師三絕(有敘)

　　轍自績谿蒙恩召還，將自宣城沿大江以歸。家兄子瞻以書告曰：「不如道歙谿、過錢塘，一觀老兄遺蹟。」轍用其言，既至吳中，迫於水涸，不能久留。十月八日遊上天竺，子瞻昔與辯才師相好，今隔南山不得見，乃作三小詩以寄之。

　　我兄教我過東吳　遺墨山間無處無　忽報冬潮催出堰　俗緣深重道心粗

　　山色青冥葉未紅　湖光凝碧曉無風　行窮上下兩天竺　望斷南山龍井龍

　　井水中藏東海魚　側盆翻雨洗凡夫　隔山欲共公相見　莫道從來一滴無

　　錢勰(詳卷四，詩見《咸淳臨安志》。)

　　和辯才

　　幻泡昧空色　真夢迷黃邱　宦學類狂走　爾來四十秋　齒髮非他時　歲月不我留　古剎插亂石　蟄龍蟠霞湫　天人大導師　駐錫今白頭　安住善護念　晚節非沈浮　昔嘗謂出處　未用相劣優　權貴分二乘　股肱均九流　今知擾擾者　詎得逍遙遊　從兹許禮足　尚可治幽憂

　　龍泓亭贈辯才

　　辯才天人師　一意演說法　猶如一雨傾　藥草皆萌達　甕盎及湖海　各現天一月　以是度眾生　報身隨數滅　舊龕留香燈　想像瞻華髮　應供無時窮　龍淵莫之竭

　　米芾(詳卷四，詩見《咸淳臨安志》。)

　　五絕

　　竹徑隨泉上　山雲觸石生　寶樓彈指處　的的是分明

　　秦觀(詳卷四)

　　辯才法師嘗以詩見寄，繼聞示寂，追次其韻

　　遙聞隻履去翛然　詩翰纔收數月前　滄海盡頭人滅度　亂山深處塔孤圓　憶登夜閣天連雁　同看秋崖月破煙　尚有眾生未成佛　肯超欲界入諸禪

　　郭祥正(字功父，太平當塗人。舉進士，至殿中丞。後隱於縣之青山，有《青山集》。)

　　和公擇，遊壽聖院，啜茶題名

　　使君尚清淨　攜客無杯肴　茗酌披佛經　塵緣頓沈抛　疎雲墮簷際　微風泛林梢　吾心已皎皎　吾學豈譊譊　濡毫題名姓　識此逍遙交

　　葉紹翁(龍泉人。南宋時著《四朝聞見錄》、《靖逸小稿》。)

　　秋日遊龍井詩

　　引道煩雙鶴　攜囊倩一童　竹光杯影裏　人語水聲中　不雨雲常濕　無霜葉自紅　我來何所事　端為聽松風

　　訪龍井山中村叟

　　雨打荒籬豆莢垂　柴門未啟立多時　客來自掘蹲鴟煮　旋拾枯松三四枝

　　周文璞(字晉仙，有《方泉集》。)

　　憶辯才

　　讀了碑文讀祭詩　冷看遺像立多時　郎當嶺上生雲處　山鳥山花憶老師

　　坡使參寥滴奠茶　定將老淚濕雲霞　誰知走入靈山隊　又對閒人說法華

　　鄭清之(詳卷四)

　　到龍井寺

　　竹門斜倚酒家帘　石路高低記水簾　炙背老翁驚傴僂　乘肩癡女笑窺覘　數羝人立攀籬落　一蝶兒嬉掠繖簷　款約朋從歸去路　馬頭應有月纖纖

　　山圍古寺綠周遭　一閣軒騰面勢高　爐篆得薌抽露穟　石泉借茗作雲濤　風流二老歸靈鷲　筆墨千年續楚騷　拙語留題罥珠璧　暗中摸索媿劉曹

　　底忙不肯訪禪林　山寺何曾避客深　奇石韻高非令色　老松皮脫見真心　簷牙徇鐸關幽事　谿曲無弦出妙音　拂拭少游碑好在　姓名曾記落碑陰

　　十里輕軒憇佛廬　夢身差記蝶蘧蘧　伊蒲巧作魚蝦樣　矮筍新鑱繭栗殊　暫到欲陪僧處靜　等閒生怕俗塵汚　計然老去翻多事　空挽西施向五湖

　　(謹案：秦觀〈遊記〉原碑今不可見，據此第三首落句，知鄭跋即在秦記碑陰。)

　　樓鑰(字大防，鄞縣人。隆興元年試南宮末等，仕至參知政事。有《攻媿集》。)

　　頃遊龍井，得一聯「王伯齊同兒輩遊」，因足成之

　　路入風篁上翠微　老龍蟠井四山圍　水真綠淨不可唾　魚若空行無所依　勝處雖多終莫及　舊遊誰在事皆非　祗今匏繫何由到　徒羨聯鑣帶月歸

　　周弼(字百弜，文璞子，有《汶陽端平詩雋》。)

　　龍井道中雜記

　　白髮宮人頻笑謔　羅衣昔對君王著　夜驚春雨洗桃花　夢魂猶掛秋千索

　　老僧病久聲嘶喝　屢說紫衣勝短褐　莫嫌兩手漸拘孿　曾把御前供奉鈸

　　謝翱(字臯羽，福之長谿人。至元甲午來家西湖，有《晞髮集》。)

　　中秋龍井翫月

　　逢秋月再圓　不與復休眠　腦滿魚龍夜　精藏樹石年　嗅衣腥在水　窺戶影疑禪　長嘯望參伐　行來精舍邊

　　葛天民(字無懷。初為僧，後返初服，居西湖。有《無懷小集》。)

　　龍井

　　龍護深潭草木昏　斷碑元祐典型存　蜀仙已去吳僧少　嶺上松篁亦斷魂

　　董嗣杲(字德明，又字靜傳，杭州人。居西湖，著道士服，嘗以內醮至燕都。有《西湖百詠》。)

　　龍井

　　橫陳翠葆列煙屏　聯步蒼林想典型　二老相分龍井嶺　一時如過虎谿亭　風吹貼石叢篁碧　雨剝題名暈蘚青　更有澗流朝暮落　此聲不厭客來聽

　　元

　　虞集(字伯生，號邵庵，蜀郡人。以薦仕至祭酒、奎章閣侍書學士，諡文靖。有《道園學古錄》。)

　　寄澄湛堂法師

　　月宮桂子落巖阿　想在人間閱貝多　禮足地神衣拂石　獻珠天女襪凌波　香因結願留龍受　水為烹茶喚虎馱　寄到竹西無孔笛　吹成動地太平歌

　　柳貫(字道傳，浦江人。以察舉仕至翰林待制、兼國史院編修。有《待制集》。)

　　送南竺澄講主校經後卻還杭州

　　鹿苑開鴻妙　龍宮閟象[玄-ㄙ+ㄥ]　間關來幾譯　披發露雙詮　梵學傳皆正　華文潤乃全　義深含窈眇　道廣極淵泉　論自諸師造　言因半偈宣　何曾離性相　間亦示機權　述鈔心同悟　分科緒各牽　圅盛方秩秩　棗剝益緜緜　剞劂寧無舛　研磨或更偏　遂令迷亥豕　不復辨夔蚿　佛耀昌齡啟　皇明正晝懸　五城銀色界　三殿寶花筵　重見崇經日　如逢出震年　詔徵皆宿德　御講盡真筌　此士孤山隱　前身華頂眠　野雲生靜慧　江月湛空圓　天上青猊座　人間白馬韉　微君能引重　與世孰昭先　晦魄風簾燭　頑陰雪屋氈　聲將為律呂　眼豈混珠鉛　疑句多多證　蕪詞一一鐫　法珠終照乘　宗鏡已當銓　煥爛金泥字　牽聯玉簡編　指河符聖壽　穿石畢僧緣　竣事纔敷奏　疏榮亟勞還　萬回袍錦麗　大覺鉢盂鮮　尚食來珍供　司農輟禁錢　龎恩流濊濊　鷁影去翩翩　昨夢寧非蝶　遲歸誤信鵑　望京猶綠樹　入寺始紅蓮　雨外排千耦　煙中聽雨舷　屨盈南竺戶　櫂集北湖船　巖觀應增聳　川容若載蠲　應求隨燥濕　鑽仰喻高堅　夏懴朝朝禮　秋燈夜夜然　固知融至理　直可寄單傳　客袂難為別　朝簪未放捐　愛閒思結社　食力待治田　苦笑昌黎戅　深懷惠遠賢　獻花憑一詠　安有筆如椽

　　王惲(字仲謀，衛州汲縣人。以宣撫辟，仕至翰林院學士，諡文定。有《秋澗集》。)

　　題西湖圖

　　東南形勢繞餘杭　誰辦山谿作國防　踏雪欲尋龍井去　表忠祠下謁錢王

　　張雨(字伯雨，一字天雨，別號貞居子，錢塘人。年二十棄家為道士，有《句曲外史集》。)

　　遊龍井方圓庵，閱「宋五賢二開士像」詩

　　獨尋招提遊　果得世外歡　昔賢所棲集　畫像藏屋端　山僧啟鎖魚　不待啜茗乾　修廣各異製　精采俱生完　堂堂蘇長公　英氣邈難千　笻杖紫道服　天風吹袖寬　清獻薄鬚眉　示我鐵肺肝　尚餘所施物　片石橢而寒　侍郎胡金華　高括侍中冠　眉間可容掌　手版出中單　潁濱與淮海　秋色亞層巒　參寥獨緇衣　頷髭茁茅菅　最後辯才師　文茵高座安　空山一室內　舉目皆龍鸞　再拜傾挈壺　喜極重悲酸　去之三百載　歸路何漫漫　斯人為列星　下視蟲沙繁　寧不念學子　道術救凋殘　抵舍亟摹貌　微哉難控摶　夢中儻未遇　展詩時一觀

　　成廷珪(字原常，一字元章，又字禮執，蕪城人。有《居竹軒集》。)

　　遊龍井，過天竺，登二老亭

　　二老題詩處　風流不再逢　客歸紅葉雨　僧住白蓮峯　誰謂山無鳳　人傳井有龍　白頭江海上　今夕寄行蹤

　　張翥(字仲舉，晉寧人。以隱逸薦，仕至河南行省平章政事、翰林學士承旨。有《蛻庵集》。)

　　南山蓮社偕韓友直、伯清昆季遊龍井寺

　　長憶東林遠法師　三生張野有前期　經書貝葉繙重譯　漏刻蓮花禮六時　長老布金多滿地　高僧卓錫自成池　不妨隨喜諸天上　扶得風篁玉一枝

　　陪劉侍中遊風篁嶺

　　山行貴徜徉　緩轡不可驅　天竺已幽阻　風篁更盤紆　前瞻乳竇峯　錯立石筍株　洩雲相虧蔽　蒼翠變態殊　層梯俯山巔　中豁見西湖　晴旻散遠雁　秋色連平蕪　陰厓湛坳泓　直下龍所都　森突人上慄　雷水止斯須　泉流緊活活　魚出閒于于　飛霜未著樹　綠陰尚紛敷　兹晨正佳節　況得暄暖扶　雙亭俯澗谷　列坐陳酒壺　松風吹桂花　香韻世所無　奉常老博士　幾載賜茱萸　歸來北山南　同此寂寞娛　我友二三子　文采珊瑚珠　權然隨所適　形迹安能拘　窮探忘前期　欲罷重踟蹰　浮嵐收不上　屐底青模糊　炊煙忽生暝　落日棲啼烏　終當借上方　雲臥蘿月孤　勿盡兹遊興　與君為後圖

　　馬臻(字志道，別號虛中。著道士服，隱於西湖。有《霞外詩集》。)

　　陪葛元白、仇仁近訪南竺詩僧，分韻得影字

　　花開空山春　窮幽到絕頂　入寺逢遠公　頓覺塵慮屏　遂作蓮社遊　把酒酹龍井　萬生各有態　得意還自領　此樂殊未極　落日倒林影　明朝下山去　笑別風篁嶺

　　明

　　唐之淳(字愚士，山陰人。建文初，薦為翰林侍讀。有《萍居稿》。)

　　感龍井懷講師以仁

　　近作長干別　旋聞隻履歸　影留身後相　齋施日前衣　龍井空秋水　風篁自夕暉　辯才祠下路　青草沒泉扉

　　方九敘(字禹績，錢塘人，承天知府。有《十洲集》。)

　　衍慶院試茶

　　南山新雨後　隨興入泉林　春茗搴初秀　寒泉汲靜深　悠然憩孤石　端以滌煩襟　何事文園令　經年渴病侵

　　孫一元(字太初，秦人，居南山淨慈最久。有《太白山人集》。)

　　飲龍井

　　眼底閒雲亂不開　偶隨麋鹿入林來　平生於物元無取　消受山中水一杯

　　馮夢禎(詳卷四，有《快雪堂集》。)

　　乙未仲月廿五日，曉泛，任其所之。因山行，歷龍井諸處，還步桃隄，沿孤山湖。是日物色加濃，遊情曼衍，不覺盡日。

　　清旦踐夙期　泛舟益新侶　和風薰肌骨　初旭媚空水　水窮山色親　徑仄樹容美　龍泓晝常陰　竹閣晴亦雨　返策循廣隄　沿流越孤嶼　落日纈通川　紅芳爍羅綺　青帝未迴鑣　春物寧淹晷　濃淡凖疇昔　羽觴奮靡止

　　夏錫祚(字元寵，長洲人。有《雪鴻堂詩草》。)

　　度風篁嶺至龍井

　　不知何年代　人家猶太古　叢篁高百尺　深密掩村塢　寂寥絕人聲　濃綠滴環堵　徑轉下坡陀　丁丁響樵斧　道旁萬松樹　落落清可數　叩門墮山翠　竹裏開僧戶　呼童汲新泉　泉自石穴吐　烹以瀹茗芽　炒焙初出釜　客言香色絕　僧意不自詡　乍與佳勝辭　迴顧失維宇　樹密天常陰　泉吼聲帶雨　忽聞遠村雞　有路出漁浦

　　賀燦然(字伯闇，秀水人。有《五欲軒集》。)

　　遊衍慶寺

　　石磴迴盤盡日過　仙林寶剎迥嵯峨　緣階井溜通泉乳　繞殿花香挂薜蘿　野鶴下時秋色淨　山僧臥處白雲多　南屏選勝無如此　坐對煙霞一笑歌

　　屠隆(字緯真，號長卿，鄞縣人。仕至禮部郎中，有《緯真詩集》。)

　　遊龍井寺

　　藕花菱葉傍輕鷗　路入南山景更幽　赤日未消團扇暑　青蘿先到寺門秋　風前萬樹蟬鳴急　雨後千崖水亂流　好事祗今劉尹在　身慙元度得同遊

　　傅巖(字野倩，義烏人。崇禎甲戌進士，除歙縣知縣，擢江西道御史。有《花巢詩》。)

　　龍井寺

　　岧嶤精舍據神湫　碧蘚猶封古玉溝　委路輕颸叢竹曉　孤雲片石嶺松秋　寒渟絕壑通靈怪　香潑新芽解拍浮　結搆依巖高下在　至今想像過谿遊

　　姚綬(字公綬，嘉善人。天順甲申進士，有《穀庵集》。)

　　龍井

　　龍井泉頭與客過　計程遠度石嵯峨　菜畦麥隴連山麓　僧寺人家各澗阿　決決暗流霜葉亂　斑斑飛雉夕陽多　品嘗顧渚風斯下　零落茶經柰爾何

　　王穉登(字百穀，一字伯固，長洲人。國子監生，有《客越志》。)

　　龍井

　　深谷盤迴入　靈泉觱沸流　隔林先作雨　到寺不勝秋　古殿龍王在　空林鹿女遊　一樽斜日下　獨為散人留

　　國朝

　　朱彝尊(字錫鬯，號竹垞，秀水人。以博學宏詞官檢討，有《曝書亭集》。)

　　南山雜詠

　　斷崖橫一嶺　穉竹何娟娟　時有山禽拂　新粉墮我前　欲尋巖下寺　揮我風中絃(風篁嶺)

　　一亭四無鄰　棟壞柱已折　山僧慣迎賓　不忍過谿別　偶語莎草間　夕曛信明滅(過谿亭)

　　一泓渟山坳　過者不敢唾　雖然龍窟宅　亦許鬬茶坐　起摹襄陽碑　惜為僧所涴(龍井)

　　峯頭石縹緲　豈異一片雲　有時風雨過　獨立雲中君　安得五丁手　移置長水濆(片雲石)

　　朅來給孤園　玩此薩埵石　石上生莓苔　千年暈濃碧　不見飤虎人　且鋪苮草席(薩埵石)

　　嚴繩孫(字蓀友，無錫人。以博學宏詞官檢討。詩見《西湖志》。)

　　竹枝詞

　　龍井新茶貯滿壺　赤闌干外是西湖　年時還有當壚女　青斾紅燈唱鷓鴣

　　汪光被(字幼闇，休寧人。詩見《西湖志》。)

　　竹枝詞

　　山為城郭水為家　風景清和蝶戀花　昨暮老僧龍井出　竹籃分得雨前茶

　　查慎行(字悔餘，號初白，海寧人。康熙癸未進士，翰林院編修。有《敬業堂集》。)

　　與靈上人餉龍井雨前茶二首

　　風篁十里郎當嶺　官焙爭收粟粒芽　慚愧老僧親手摘　青紗蠟紙餉山家

　　今年穀雨雨廉纖　茶味全勝筍蕨甜　正是不嫌山少肉　肉山無此好毛尖

　　魏㟲(南樂人。康熙中任錢塘縣知縣。詩見所撰縣志。)

　　沖泉

　　著屐尋龍井　懸崖石磴長　古苔侵竹色　新雨沐山光　滴瀝廬山雪　分攜顧渚香　泉聲初濺碧　坐酌已生涼

　　厲鶚(字泰鴻，錢塘人。康熙庚子舉人，有《樊榭山房詩集》。)

　　遊龍井

　　惠遠住虎谿　辯才住龍井　坡老獨見訪　送過風篁嶺　亦如虎谿邊　三笑趣自永　遂令龍井名　遠與虎谿併　惜哉過谿亭　迹滅蒼煙冷　而我果斯遊　多年願力猛　穿村拂女桑　度磴落山杏　何時毗嵐風　吹墮石雲影(片雲石已仆)　安得巨靈手　重扶使之整　寺門萬竹中　蕭蕭翳光景　幽雲擁殿角　諸佛同一靜　僧樸狀野鹿　問事不復省　導我窺井闌　淺可弗用綆　傳聞金鰻鱺　或見游藻荇　豈其青泥蟠　時出應祈請　前年秋大雨　水立勢欲騁　神物終斂形　取足供瓢癭(是日僧所述如此)　摩挲秦郎碑　陳義臻奧境　泉德類有道　片語默已領　酌泉為徘徊　殘陽閃鴉頸　羨彼樵牧流　終日事幽屏

　　聖幾餉龍井新茗一器

　　松風出竹爐　夢成水火戰　新芽適開封　昏睡不待遣　為子手瀹嘗　三嗅復三嚥　中有參寥禪　風味得正見

　　吳巖茂(詩見魏㟲《錢塘縣志》)

　　龍井

　　甫出蠶叢另一天　羣峯秀擁畫圖圜　閒閒古樹餘秋態　冉冉孤村正午煙　巧石玲瓏雲作譜　修篁排宕嶺如絃　辯才故蹟堪尋訪　頓使塵心欲化禪

　　古今體詩題後

　　唐人杭州題詠不少，而莫富於白居易，顧無一南山詩，何與？潛說友稱「二蘇、趙、秦與辯才交，名章大篇照暎泉石」，是宜斷自諸賢始；今首元淨而次二蘇者，以錄為寺作、趙抃詩附註卷二故也。

龍井見聞錄卷七


中國佛寺史志彙刊第 22 冊 No. 20 龍井見聞錄


龍井見聞錄卷八

　　(臣)汪孟鋗恭纂

　　文

　　名僧文

　　宋

　　釋元淨(詳卷三，文見《咸淳臨安志》。)

　　心師銘

　　咄哉此身　爾生何為　資之以食　覆之以衣　處之以室　病之以醫　百事將養　一時不虧　殊不知恩　反生怨違　四大互惱　五藏相欺　此身無常　一息別離　此身不淨　九孔常垂　百千癰疽　一片薄皮　此身可惡　無貪惜之　當使此身　依法脩持　三種淨慈　十六思維　一行不退　安養西歸　成無上智　是為心師

　　元祐六年中秋寂室，書與懷益

　　釋居簡(詳卷三)

　　龍井法堂榜

　　二士共談，必說妙法。際元豐、元祐昌明之時，三人同行，必有我師。駕難弟難兄賢良之選，蜀仙去後，吳僧寂寞。華表歸來，塵世淒涼。要見一堂冷淡，千古分明；還他百世楷模，六種成就。法空為座，可無高廣之牀；道直如弦，亦有恢宏之地。青眼皆逢，北阮未稱；全提一瓣，竟為南豐，休尋別調。

　　名賢文

　　宋

　　蘇軾(詳卷四、卷七)

　　跋楚逵二上人書經

　　懷楚比德，示我若逵。所書二經，經為幾品？品為幾偈？偈為幾句？句為幾字？字為幾畫？其數無量，而此字畫平等若一，無有高下、輕重、大小，云何能一以忘我？故若不忘我，一畫之中即見二相，而況多畫？如海上沙，是誰磋磨，自然平勻、無有粗細？如空中雨，是誰麾灑，自然蕭散、無有疎密？咨爾楚逵，若能一念了是法門，於剎那頃轉八十藏，無有忘失一句一偈。東坡居士說法已，復還其經。

　　元祐七年四月二十五日

　　靜坐帖

　　無事靜坐，便覺一日似兩日。若能處置此生常似今日，得生七十便是百四十歲人。世間何樂，能有此效？既無反惡，又省藥錢。此方人人收得，但苦無好湯，使多嚥不下。

　　蘇轍(詳卷四、卷七)

　　辯才法師塔碑

　　浙江之西有大法師，號辯才，以佛法化人。心具定慧，學具禪律；人無賢不肖，見之者知尊其道、奉其教。居上天竺，說法齋眾者二十年；退居龍井，燕居行道者十年。元祐六年，歲在辛未，九月乙卯晦，無疾而滅。吳越之人失其所歸依，奔走號慕如佛滅度。乃使其弟子懷楚赴於淮南，請於揚州太守蘇公子瞻以志其塔。公曰：「吾固知師矣。余弟子由雖未嘗識師，然知其師不在我後，我為汝請！」轍以公命，不敢辭。師姓徐氏，名元淨，字無象，杭之於潛人，家世喜為善。師之生也，客有過其鄉者，指其居以語人曰：「是有佳氣鬱鬱上騰，當生奇男子。」師生而左肩肉起如袈裟縧，八十一日乃滅。其伯祖父嘆曰：「是宿世沙門也，慎無奪其願，長使事佛；八十一者，殆其算也。」及師之終，實八十有一。師生十年，從其邑僧法雨出家，口不茹葷血。每見講堂，坐輒嘆曰：「吾願登此說法度人。」年十六，落髮受具足戒；十八就學於天竺慈雲師。雲門人方盛厭，眾欲卻之，雲曰：「疇昔吾夢甚異，此子殆法器也，勿卻。」師日夜勤力，學與行進。不數年而齒其高弟。雲沒，復事明智韶師。韶嘗講《摩訶止觀》，至「方便五緣」，曰：「《淨名》所謂以一食於一切，供養諸佛及諸賢聖，然後可以食。此一方便也。」師聞之，悟曰：「今乃知色、聲、香、味皆具第一義諦。」因涕下如雨。由此遇物，中無疑矣。嘗夢與其同門友元素，入一寺曰「妙樂」，有僧出，師問之曰：「此非荊谿尊者製《法華文句記》處耶？」曰：「然！」師訪以尊者遺像，相與至東閣，見一梵僧趺坐不動，容貌甚偉，謂師曰：「我，汝過去師也，當為我作禮。」師拜，已而覺，忽若有得。年二十五，恩賜紫衣及「辯才」號；蓋代韶為眾講說者凡十五年。知杭州呂公溱始請師住大悲寶閣院，師嚴設紀律，犯者秋毫皆斥去，其徒畏敬之。居十年，沈公遘治杭，以為上天竺本觀音大士道場，以聲音懺悔為佛事，非禪那居也，乃請師以教易禪。師至，吳越人爭以檀施歸之。遂鑿山增室，幾至萬礎，重樓傑觀冠於浙西，學者數倍其故。有禱於大士者，亦鮮弗答。詔名其院曰「靈感觀音」。熙寧初，龍圖祖公無擇在杭，言者或不說其政，遽起制獄。師以鑄鐘事預逮，居其間泰然，擬〈金剛篦〉，撰〈圓事理說〉。居十七年，有僧文捷者利其富，倚權貴人以動轉運使，奪而有之，遷師於下天竺，師恬不為忤。捷猶不厭，使者復為逐師於潛。逾年而捷敗，事聞朝廷，復以上天竺畀師。捷之在天竺也，吳人不說，施者不至，巖石草木為之索然。及師之復，士女不督而集，山中百物皆若有喜色。清獻趙公抃與師為方外交，親見而贊之曰：「師去天竺，山空鬼哭；天竺師歸，道場光輝。」然師復留三年，終欲捨去，謂其徒曰：「吾祖智者，聖人也，猶以急於化人，害於行己；位本鐵輪而證止五品，況吾凡夫也哉？」固謝去，老於南山龍井之上，以茅竹自覆。吳越聞之，爭為之築室廬、具像設，甓瓦金碧，咄嗟而就。三年，復為太守鄧公溫伯請居南屏。一年，鄧公去，乃歸龍井終焉。師於講說，不擇晝夜，嘗曰：「鬼神威德不具，多畏人；晝說或不得，至比夜人靜，庶幾能聽。」嘗焚指以供佛，左三右二，僅能以執。其徒有欲效之者，輒禁之曰：「如我乃可。」平生修西方淨業，未嘗以須臾廢。行成力具，能以其餘見於外者非一也。余兄子瞻中子迨，生四年不能行，請師為落髮、摩頂祝之；不數日能行，如他兒。布衣季生者習禪觀，甚辯而無行，欲從師出家。子瞻憐之，為請於師，未言其名；師拒不許，若知其為人者。秀州嘉興令陶彖，有子得魅疾，巫醫莫能治；師咒之而愈。越州諸暨陳氏女，子得心疾，漫不知人；父母以見，師警以微言，醒然而悟。嘗與僧熙仲會食，仲視師眉間有光如螢，遽起攬之，得舍利。師曰：「慎毋以告人，不知者將以妄疑我。」自是常有於其臥起得之者。及其將化，入室晏坐，謝賓客，止言語、飲食；召其常所往來僧道潛，告之曰：「吾西方業成，如是七日無魔橫右脅，吉祥而逝，吾願足矣。」至五日，出偈告眾；七日，奄然而寂，皆如其言。師度弟子五十人，四方學者不可以數計，頗能以其道教化吳越。至十月庚午塔成，頌曰：

　　如來昔在世　心禪語為教　譬如四大海　惟是一溼性　於其溼性中　變化千萬億　風來為濤瀾　風去為湛然　魚龍所遊戲　鬼神所出沒　船筏借其力　網罟取其利　其上為洲渚　諸國所生育　其下為淵谷　百怪所藏伏　東西出日月　上下屬河漢　觀者不能了　𥈭眙何暇說　如來知迷悶　隨變為解釋　因變所說者　是則名為教　彼善聞教人　當知是幻爾　既已知是幻　則當識真實　我觀世教師　皆謂教是實　由謂教實故　則為禪所訶　禪雖訶教乎　終以教致禪　禪若不取教　是杜所入門　教而不知禪　是不識家也　辯才真法師　於教得禪那　口舌如瀾翻　而不失道根　心湛如止水　得風輒粲然　以是於東南　普服禪教師　士女常奔走　金帛常圍繞　師惟不取故　物來不得拒　道成數有盡　西方一瞬息　西方亦非實　要有真實處

　　范仲淹(字希文，吳縣人。大中祥符八年進士，仕至樞密副使、參知政事，諡文正。有《文正集》。)

　　兵部侍郎致仕胡公志銘

　　寶元二年六月十八日，尚書兵部侍郎致仕胡公，薨於餘杭郡之私第。明年二月十有一日，葬於杭之錢塘縣南山履泰鄉龍井原；以夫人潁川郡君陳氏祔焉，禮也。孤子楷言於友人范某：「禮經謂：稱揚先祖之美以明著於後世，此孝子孝孫之心也。然而言之不文，行而不遠；處䘮之言，烏乎能文？今得浙東簽書寺丞俞君狀先人之事，而敢請誌焉。」某曰：「孔子見齊衰者必作，重其孝於親也，敢不唯命？」

　　公諱則，字子正，婺之永康人也。某聞虞舜之後有胡公武王封於陳，蓋族望之來遠矣。皇考諱彭，王考諱濲，皆隱於唐季，其道不顯。考諱承師，在鄉閭間以積善稱；因公而貴，官至尚書比部員外郎，贈吏部郎中。妣應氏封永樂縣太君，贈普[宋-木+(而/丁)]郡太君。公少而倜儻、負氣格，錢氏為國百年，士用補蔭，不設貢舉，吳越間儒風幾息。公能購經史、屬文辭。及歸皇朝，端拱二年，御前登進士第，釋褐為許州許田尉。以幹自聞，補蘄州廣濟宰，又補憲州錄曹。以本道計使諫大夫索公湘之舉，改秘書省著作佐郎，簽署貝州節度觀察判官公事，升本省丞、知潯州，拜太常博士、提舉二浙榷茶事，兼知桐廬郡。丁太夫人憂，服除，以本官知永嘉郡，遷屯田員外郎，提舉江南路銀銅場鑄錢監，擢任江淮制置發運使，轉戶部員外郎，入為三司度支副使，賜金紫，除禮部郎中、京西轉運使；又移廣南西路轉運使，以戶部郎中復充江淮制置法運使，轉吏部郎中，改太常少卿。丁先君憂，終制，知玉山郡，移福唐郡，拜右諫議大夫，知杭州；入判流內銓以舉官累責受少常，知池州。未行，復諫議大夫，知永興軍，領河北都轉運使給事中；入權三司使拜工部侍郎、集賢院學士，知陳州。進刑部再牧餘杭郡。踐更中外凡四十七年，得請加兵部侍郎致仕。朝廷命長子通判錢塘以就養。又六年而終，享齡七十有七。天子聞而悼之，進一子官，初至道中。公在憲州時，西寇梗邊；朝廷命師五路入討，詔具三十日糧以從之。索公方引公督隨軍糧草事，公曰：「為百日計，猶或不支，柰何？」索公乃遣公入奏。召對逾刻，公陳邊事如指之掌。上顧左右曰：「州縣中有如此人！」遂可其奏，具示甄拔之意。後大帥李繼隆果與寇遇，十旬不解。索公曰：「微子，幾敗吾事！」一日其帥移文曰：「兵將深入，糧可繼乎？」公曰：「師老矣！矯問我糧為歸師之名耳，請以有備報之。」索從其議，彼即自還，無以咎我，其先見如此。及索公主河北計，又奏辟之，遂以貝州之行。朝廷遣使省天下冗役，就命公行河北道；凡去籍者僅十萬數，民用休息。在潯州，人有虎患，公齋戒禱城隍神，翌朝得死虎於廟中！其誠之效與？案池州永豐監，得匿銅數萬斤，吏懼當罪；公思之曰：「昔馬伏波哀重囚而縱之，前史義焉；今銅尚在，吾忍重其貨而輕數人之生耶？」咸以羨餘籍之，不復為坐。在江淮制置日，會真宗皇帝奉祀景亳，公實主其供億。千乘萬騎至於禮成，無一毫之闕。帝深愛其才，面加奬勞，遂進秩登於計相之貳。在廣南西路，有大舶困風於遠海，食匱資竭，久不能進；其人告窮於公，公命瓊州出公帑錢三百萬以貸之，吏曰：「彼本忘信，又海舶乘風無所不之。」公曰：「遠人之來，不恤其窮，豈國家之意耶？」後其人卒至，輸上之貨十倍其貸，朝廷省奏而嘉焉。又宜州繫重辟十九人，時有大水，公不慮患而特往辨之，活者九人焉。在福唐，有官田數百頃，民輸租食利舊矣；至是計臣上言請就鬻之，責其估二十萬貫。民不勝弊，公奏之未報章三上且曰：「百姓疾苦，刺史當言之；而弗從，刺史可廢矣！」乃有俞詔減其直之半，而民始安。公領三司，使寬於財利，不以刻下為功。時上方以兩京陝西官鹽歲久民鮮得食而日以犯法，命通商有司重其改作。公首請奉詔，其事遂行。公性至孝，自曲臺丁太夫人憂，廬於墓側以終喪紀，有草木之祥，本郡表之。及京西之行，以家君朱紱為請，上曰：「胡某為孝，雖非其例，與以明勸也。」搢紳先生榮之。又天禧中，尚居郎署，朝廷擬公諫議大夫知廣州，公以家君八十歲懇辭於政府，乃復有制置之行；尋以哀去職，得盡心於喪葬。公富宇量、篤風義，往往臨事得文法外意。人或譏之，公亦無悔焉。其輕財尚施，不為私積，士大夫交稱之。福唐前郡將被訟去官，嘗延蜀儒龍昌期與郡人講《易》，率錢十萬遺之以歸，事在訟中。及公下車，昌期自益部械至，公曰：「斯何罪耶？」遽命釋之，見以賓禮。法當償其所遺，公代以俸金，仍厚遺而還。又濟陽丁公為舉子時，與孫漢公客許田，公待之甚厚。及其執政而雅故之情不絕，若休戚士人而未嘗預。暨丁有朱崖之行，昔之賓客無敢顧其家，公實被議出玉山郡，尚屢遣介夫不遠萬里而往遺焉，此又人之難矣。及退居西湖，乘畫船、擊清波，深樽雅絃、左子右孫，與交親笑歌於時歲之間，浩如也！人不謂之賢乎？夫人潁川郡君有慈和之德，先以壽終。令子四人，長曰楷，都官員外郎，前知睦州。祥符七年秋，登服勤詞學科，所至政能，有先君風度。次曰湘，好學有志識，朋友多之。次曰桂，俊異居喪而亡。次曰淮，孝謹有成人風。二女，長適泉州德化縣尉蘇璠；次適御史臺主簿華參而亡。其閨門之範見其潁州之誌，某非特為重齊衰之情。嘗倅宛邱郡，會公為二千石，以國士見遇，且與都官布素之遊，誠可代孝子而言焉。銘曰：

　　進以功　退以壽　義可書　石不朽　百年之為兮　千載後

　　韋驤(字子駿，錢塘人。皇祐五年進士，累官尚書主客郎中、夔州路提刑獄。有《錢塘集》。)

　　吳平甫志銘

　　吳平甫之喪，還自浮梁，將葬；伯兄少卿以某知平甫之素，乃以其行狀見屬以銘。某義不得辭，謹為之敘次。平甫生而聰悟，幼不好弄。及就師學則夙夜勤苦以自勵。弱冠，術業大成，為鄉里推重。耽味經史，平居未嘗釋卷。聖賢去取之理，古今因革之緒，博通强記，無不該洽。加之德性謹厚，造道深遠，以誠接物，以謙待人，故學者多從焉。天資恬退，不嗜榮利；公卿大夫之門，不喜曳屨於其間。三預鄉薦，惟一試禮部，蓋亦親朋之所强也。其後絕意進取，杜門著書，捽茹以自食者幾二十年。熙寧七年冬，郊祀霈恩，伯兄當薦子弟；乃密以平甫為請，奪其志而莫之告也。未幾，補太廟齋郎，久之不赴調。及伯兄還朝，乃迫之偕行。入銓授將仕郎，出為南安軍大庾縣尉。既而辭疾不往。居數歲，伯兄復以義趣之，乃幡然悔曰：「仕非為貧也，而有時乎為貧。吾兄以友愛祿我，而我獨不勉，是誠何心哉？不幾乎於陵之哇也，人將以蚓視余矣。」於是再調饒州浮梁尉。到官逾年，感疾而沒問至。鄉之賢士大夫皆歔欷嘆息曰：「平甫之所享止如是，其命矣夫！」平甫，其字也，諱天秩，世為杭人。曾祖嗣、祖贊，皆不仕。父肅贈工部尚書，初娶邵氏，生三男，俱早世。次娶邵氏，生一男曰師明，以疾不克嗣。一尚幼。有文集十五卷藏於家，享年六十二。卒以元豐三年五月之壬申，葬以是年九月之乙酉。縣曰錢塘，鄉曰履泰，原曰龍井。塋域於是而合乎邵氏之室也。銘曰：

　　位不稱德壽不遐　子以疾廢孰克家　天乎與善宜無差　至此莫詰其何嗟

　　秦觀(詳卷四、卷七)

　　龍井題名

　　元豐二年中秋後一日，余自吳興道杭東還會稽，龍井辯才法師以書邀余入山。比出郭，日已夕。航湖至普寧，遇道人參寥，問「龍井所遣籃輿」，則曰「以不時至，去矣！」是夕天宇開霽，林間月明可數毛髮。遂棄舟，從參寥杖策並湖而行。出雷峯，度南屏，濯足於惠因澗；入靈石塢，得支徑上風篁嶺。憩於龍井亭，酌泉據石而飲之。自普寧經佛寺十五，皆寂不聞人聲。道旁廬舍或燈火隱顯，草木深鬱，流水激激悲鳴，殆非人間境也。行二鼓始至壽聖院，謁辯才於潮音堂，明日乃還。

　　高郵秦觀題

　　跋元淨十題詩

　　辯才法師謝天竺講事，退休於龍井山壽聖院；凡堂室、齋閣、山峯、水泉，皆名以新意，復作詩繼之，號「龍井十題」。其言清警，發人之妙思，信非世間音也。

　　元豐二年八月，高郵秦觀為寫，遺其徒懷楚刻於石

　　鄭清之(詳卷四、卷七)

　　跋秦少游龍井題名

　　坡仙至錢塘，特與辯才師為世外交。師歸龍井，坡公為作〈二老亭詩〉，一時名勝多與之遊。瑰詞藻翰衣被泉石，至今枯槎斷壁間弈弈飛動。獨少游記文得元章書，二妙相輝，宜耀不朽；而寺失其傳，好事者閟然不滿。紹定己丑，得真蹟於戶書胡公摫，印以他米書不謬。每念鑱之寺中以苴放軼。一日語京尹趙公，公斂袵曰：「前賢之勝韻不續，實遺吾邦羞，寺於何有？亟訪堅珉刻之！」且損錢百萬畀住山宗炳，建樓植鐘，新緇宇之弊。於是龍井之勝若前賢之美，如創見然。余每愛少游「支筇步月敲辯才門，夜半清語殆非人間世」，今留題中，寫澗谷經行、登危憇寂之境，衝煙破暝之態，谿潺林影、斷續隱見，雖善畫不能及。題識猶爾，況記乎？雖然，微趙公好古博雅則斯記未必遇，雖遇，未必遽赫然在人耳目間。余幸記之，遇顯之速也，於是借石咫書其顛末如此。

　　程珌(詳卷四，有《洺水集》。)

　　遊龍井記

　　余舊讀秦太虛記，想其事，甚欲一追故步者不知幾年矣！辛巳歲，出清波門，經淨慈寺，過白蓮院，上風篁嶺，謁龍祠，酌龍井，遂至辯才塔。飯於月林，月林，辯才所廬也。主僧出范文正、東坡、欒城、參寥、辯才遺像，及坡遺辯才水墨羅漢八軸，軸皆二像；仁皇飛白四字，與南唐草字四紙。已而酌泉瀹茗，復汲二盎以歸。徑旁佛舍多不知名，獨白蓮為近，晚不暇入。四山多怪石，如亂雲、如虎豹；下視西湖如盤，狹處僅若帶。沿路居民，視昔不加密，炊煙斷續相望。澗泉則㶁㶁如故。但太虛乃宵征，所不見者，怪石與西澗及炊煙耳。元豐距今百三十七年矣，人事幾變而景物則宛然當時，可為太息！辯才結廬，今為廣福寺，一山屹然內向，故備錄以告來遊者。

　　元

　　黃溍(字晉卿，義烏人。延祐進士，仕至侍講學士同知經筵，諡文獻。有《文獻集》。)

　　南山題名記

　　婺之宦學於杭者，每歲暮春必相率之南山，展謁鄉先達故宋兵部侍郎胡公墓，仍即其廟食之所致祭焉。竣事，遂飲於西湖舟中，以敘州里之好。大德八年春三月癸亥，會者四十有四人。魏國趙文敏公，時方以集賢直學士領儒臺。溍幸獲從先生長者之後而趨走於公履屐之末。逮今三十有九年，乃以非才補公故處。暇日從鄉僧遊龍井，覩公舊題而與道其故事，咸謂不可久廢而莫之舉，亟以白於宣政副使王公，合同郡大夫士暨方外交四十有一人，以至正二年春二月癸亥，復會於南山。雨弗克前，艤舟望拜而追數。向之四十有四人，存者殆無幾；或顯榮於中朝，或隨牒調補於遠方，或已倦遊歸休於家林。惟溍忝有祿食於此，而得齒兹盛集。未知後三十有九年，今之四十有一人重會者誰歟？古人云「後之視今亦猶今之視昔」，此題名之所為作也。諸公謂溍宜題識其首，是用弗讓，而直書其歲月以俟後之覽者焉。

　　跋東坡書秦少游〈龍井題名〉

　　元豐元年，東坡先生謫黃州；少游以二年秋至龍井，三年秋先生乃為書此題名而記其後，言「與兒子適棹小舟至赤壁，西望武昌山谷，喬木蒼然，雲濤際天」，而先生作赤壁賦則五年之秋冬也。溍兒時即能誦少游題名，不意垂老獲見先生真蹟，因考其歲月而謹志之。

　　(謹案：蘇軾書〈題名〉以寄參寥，不必藏龍井，故不入書畫。)

　　王逢(字原吉，江陰人。薦不仕，自號「席帽山人」，所居曰「梧谿精舍」。有《梧谿集》。)

　　題〈遊龍井卷〉

　　右，鄧匪石、虞道園二司業，俞觀光先輩，與澄湛堂、無極元、濟天岸、若季衡四法師，及匪石子衍，同遊龍井倡酬之什。後和者，張晉公仲舉，時為布衣未起，實出山村仇先生門。徐則芝、石虛谷，方先生弟子也。劉師魯則鄜王後月心先生之子。顧仁甫、陳守忠、王性存，並石塘胡先生之門人。余聞之前進士錢塘思復云，因附見焉，俾來者知當時朝野人物之盛，蓋不減蘇、黃、參、辯諸公追從之樂也。夫湖山自吳越迨宋元，數百年形勝，今鞠為墟莽；緇素文墨淪棄何限？曦尚寶是卷哉！曦，湛堂曾孫裔。

　　明

　　林右(詳卷四，有《公輔集》。)

　　龍井志敘

　　龍井距錢塘十餘里，山水靚深，宋辯才法師行道處也。法師主席天竺，所與遊皆名公巨人，如趙清獻、蘇文忠公，相往來叩答尤密，用是名滿天下；其徒戴之如師，小民仰之如佛。一日自天竺謝事，退於龍井，依崖壑縛草以覆身。錢塘之民聞之，相與出力創其居；殿塔臺宇隱映於疎林古木間，至於一泉一石皆為文士所記詠。錢塘雖多勝剎，至語清蹟，必曰龍井。凡東西遊者，不之龍井，必以為恨，蓋三百餘年矣。元末時燬於兵，所存者唯數楹而已。顧左右荊棘沒人脛，猨猱晝棲暮出、叫於風日之下，回思昔日鐘鼓之音為何如耶？天台懷思以仁自少受業於是山，身與其盛；而及其衰，嘆曰：「吾老矣，不能復也！」遂拾是山故實及詩文為一集，名曰「龍井志」，使後人據是志興復祖宗之盛可也。以仁之心亦悲矣！夫盛衰相為倚伏，如晝夜寒暑之必至。炎炎之隆固生於窮冬沍寒之所，冥冥之昏實起於太陽亭午之際。君子推微而知著、測始而知終，有知其必然者矣，故遺心放形、獨立於萬象之表以觀夫盛衰之運為何如；而世之人汨於盛衰之中，因其盛也自謂可傳百代而無冺，故凡可以為者無不率先為之，但恐為之者不廣、廣之者不堅耳。殊不知其衰之機、駸駸乎已隨其後矣！余少時猶及見豪家大族，恣不度於閭里，高櫩飛棟儼如封君之第；無幾何時，形消影歇。求其彷彿而不可得，況三百年至盛之久乎？則其衰也亦數之所宜然也。雖然，數之所拘，惟人力之為者爾；人力之所不能為，數亦不能如之何也。如法師之道、清獻公之德、文忠公之操行，固將回薄霄漢、寄造物於無窮，豈與是山俱盛俱衰者哉？以是知，道之不脩、德之不立，區區恃夫人力之末，宜其為盛衰所戲侮也。以仁嗣法師之道甚至，人之事以仁者無異於法師，則法師之道雖有盛衰，而其中之不可以盛衰者，以仁固得之矣！

　　宋濂(字景濂，浦江人。仕至翰林學士承旨，有《學士集》。)

　　杭州集慶教寺原璞法師璋公圓碑銘

　　洪武元年夏六月二十七日，杭之顯慈集慶教寺原璞法師，滅度於京城大天界寺。父母所生四十六年，在菩提位中二十八夏。其上首弟子住持圓覺、一印、昇元、克勤等，以某年月日，奉舍利靈骨，歸窆於郡之龍井辯才塔南，遵像法也。後七年，克勤奉詔往使日本，上嘉其不辱命，俾返初服，列官於朝。濂時待罪禁林，克勤數以法師塔銘為屬。未幾，克勤出鎮方嶽，承宣山西，瀕行又復諄諄言之。繼而一印結集白業成書千餘言，遣使者申言之。夫惟台衡之學，佛法之大宗，有若法師乃中流之舟楫。觀化而往，銘其可不造耶？不造，何以為訓耶？

　　法師諱士璋，原璞其字也。受生於海[宋-木+(而/丁)]王氏，伏犀貫頂，目光烱烱射人。自幼即決去羶葷弗御。即御，輒嘔逆不能勝。唯日取天竺書習讀之。鄰寺僧伽競曰：「此釋氏種也，盍以乞我？」其父某怒曰：「吾兒非若倫也！」俾投城東太平興國傳法寺，服五戒服。其師某與翰林待制柳公貫遊，公嘗憇止寺中，親授法師儒家羣經，為正句投、敷繹旨要；法師聞之有如破竹，數節之後皆迎刃而解。年一十九始除鬚髮、著僧伽梨，尋禀「持犯」於某師。時佛護宣覺憲慈匡道大師，自四明延慶遷主武林上天竺觀音教寺。大師諱本無，字我庵，佛海法師湛堂澄公之嫡子；令譽隆洽，一時名浮圖爭擁輪下。法師將擔簦趨之，忽夢遊寶所，大乘菩薩教之互跪作禮、口唱懺辭。覺而思之，乃〈普賢淨行品〉偶文也。法師以為祥徵，佛護見果，刮目相視；凡天台大小部書，以次環授之。志慮專一，飢則親狎釜鬵以事烹飪，一飽而止。寒暑晝夜若不知切身。佛護如三吳，俾法師遷丈室之西以便飲食。逮還，見白煙一抹；起其寢所，則自爨猶故也。佛護陰鑒其勤，以遠大期之。佛護之門人曰「天心瑩素」，高亢不服人，亦欣豓法師之行，約共燈火，磨切詰難，極於毫絲。餘子皆望風而畏，稱為「雙璧」。佛護既示寂，東溟日公來補其處，大演《摩訶止觀》，陶冶生徒。夏中集讀，選法師為之開科；譬陟彼山巔，阡陌溝遂雖詰曲鉤聯，粲然辨數。聽者心地朗融，如飲甘露。東溟性嚴毅而寡許可，為之喜動顏色。遂命其司賓，繼陞領懺摩事。纓緌之士皆願與法師交，聲華由此日重。元至正十三年，江南行宣政院命主州之棲真教寺。棲真與南天竺演福鄰，古稱教海；而大用才公、絕宗繼公，二三大長老皆在焉。法師猶以學之未足，時往叩其所未至。凡部味教觀之奧、偏圓本迹之微，疇昔有疑而未徹者，二老無不條分縷析以喻之。法師彈指嘆曰：「佛法教藏渺如煙海，固非獨善偏長所能究。使吾自畫而不加進，其能免於專門寡陋乎？」二十年移住旌德教寺。元季兵亂，人多為自藏計；法師專心寺事，不以世相為累。彰善癉惡，風采為之改觀。日納清淨之眾，共講諸經玄疏；銷文入相，洪纖弗遺；才辯清發，言與理冥。往往推為義中之虎大方，自是益斂袵矣。皇明龍興，當建元、洪武之初，三宗以今寺主席尚虛，白於李曹公。文忠公時戍杭，遂從所請。法師提唱接引如旌德，時有過無弗及焉。未幾，中書被旨俾浙水西五府浮屠道流共甓，京城立善世院以統僧尼，同將作監，交董其役。時方內附，相視莫知所為。法師獨出方略，具有條序。十萬之眾多倣之以集事。不幸報緣已盡，竟入涅槃，緇素翕然嗟惜之。法師器局瀟灑、論議慷慨，據直道行，不樂俯狥流俗。意氣脗合即出肺腑相示，否則白眼怒視。俊乂來依，推食解衣以遇之，不計蓋藏有無；然精練世故，勇於有為，棲賢敝陋殿堂、門序為之一新。旌德籍券久不白，乃為稽鉤欺隱，使有文可覆；暴橫之徒束手待命，始免捧漏沃焦之患。每懲諸剎樹徒植黨而為怨尤之府，誓不薙度。弟子私建退休之室，終身踐其言弗渝。初，法師受經佛護，歷職東溟；佛護既沒，或者微以為諷。法師笑曰：「丈夫制行，當以義為斷，豈可隨世浮沈哉？」終嗣佛護。法師所著書，多未脫藳，詩文有別錄若干卷。嗣法而出世者，昇元、圓覺之外，曰某、曰某共若干人云。夫惟圓頓法門實般若之樞機，柰何傳失其宗，指真心而名境，認理性以為總，論心有具造而遺於色。似此之類，紊亂真乘，法智一起而麾之，然後天台之道復盛。曾未六傳，習者流於知解之說，務新騁奇，頗駸駸近於山外；慈辯再起而正之，然後法智之教益明。擔負大法之任者，其所繫蓋甚重也。近代以來，佛海以純慤之質，一以法智為師，最號能守家法者；故其授受真切，出其門者咸赫然發聞於世。法師乃其嫡孫，其行解似無讓於前人。孰不望其大振元風？而世壽僅僅若此！銘以昭之，一以傷斯道，一以勉來裔云。銘曰：

　　天台之學空假中　一心三觀乃其宗　如大火聚光彤彤　五金遇之無不鎔　渣滓渾化內外紅　佛海拔起建寶幢　摩尼徧照天南東　入其室者膽力雄　披精進鎧手挾弓　一戰欲使魔軍降　誰為嫡嗣躡孤蹤　伏犀貫腦冰翦瞳　震旦羣書貯心胸　一朝易轍梵夾攻　日狎井竈劬厥躬　白煙上出橫晴虹　五章四釋照厥朦　事理即具靡弗同　肯綮一中萬里融　行解雙至方建功　三鎮名山黑白從　龍興致雲虎嘯風　輪下缾錫無地容　法水灌頂障執通　亭亭淨植青芙蓉　似此良師不易逢　火風分散報緣終　水月鏡像索還空　作銘者濂碑則豐　千百億刼鎮幽宮

　　馮夢禎(詳卷四、卷七)

　　龍井寺復先朝賜田記

　　武林之龍井有二，舊龍井在封篁嶺之西，泉石幽奇，迥絕人境，蓋辯才老人退院所闢。山頂產茶特佳，相傳，盛時曾居千眾。東坡、少游先後訪辯才於此，而坡公蹤迹尤數。辯才送客，例不出寺門；一日送坡公，閒談信步，遂過封篁嶺。坡公笑曰：「遠公復過虎谿耶？」後人仰其風流，作「過谿亭」，其處今俱堙廢矣。新龍井則今寺是也，正踞封篁嶺，疑亦辯才別院。寺左奇石如林，有宋人題識十餘處，俱小篆、八分書，特精妙而不留款。余每徘徊其間，不能捨去。惜以屋蔽之至，寶不盡露也。寺有賜田十餘頃，嘉隆間，寺中廢田沒於佃戶而僧食貧。僧真果，蓋中興此山者！篤實精悍，能於荊榛瓦礫間起為寶坊，余甚嘉之。又能訪求賜田之在海[宋-木+(而/丁)]三十二都十圖之方家圩、十一圖之唐家湖者，凡一百六十四畝。久為佃戶陸喬、朱仕等所據，訟之官而還之。官斷畝除糧差外，歲給租二斗以為常。自萬歷十二年為始，歲得三十二石零，可贍十僧。此諸護法宰官之寵靈而果之力也！嘗憶壬午秋，果重繭如京師，謁余邸中，乞當道書。精神如此，欲勿興，得乎？顧寺田迷失者尚多，今日所還一成一旅耳。然非果則不能復；使果之後有果繼之，祀夏配天不失舊物，齋魚轟轟、千眾聚飯以進其道業而復辯才之舊，亦可待也。果恐無記將遂湮沒，再三懇余；余亦再三諾之，而竟不及償者凡數年。此日果遣其徒詣白下守催，乃援筆敘其顛末如此，以告夫世守者。是為記。

　　送果上人住玄同敘

　　果上人住玄同，過居士乞護，居士曰：「二氏主釋與𣆀兩家焉，如水與火。玄同，道者居也；佛者入焉，無乃傷教而敗族乎？且上人已住龍井矣，有此何為？」上人曰：「果之先有僧真志者居之，果為第二世。佛菩薩普入一切，度苦眾生；道者之居，不賢於三惡道乎？果十九在山，十一在城，有此以憇可也。且果有上方而棄之，去住惟緣，豈戀此哉？」居士曰：「然！子以無心而居，余以無言而護。」遂書此送上人入院。時萬歷己丑六月二十一日也。

　　龍井寺新建白衣觀音殿勸緣述

　　儒者嘗論「求」矣！軻書曰：「求則得之，舍則失之，是求有益於得，求在我者也。求之有道，得之有命，是求無益於得，求在外者也。」在我之求為仁義忠信之求，在外之求為公卿大夫之求；一可一否，豈不較著？而佛者之論則不然。〈普門品〉曰：「若有心願求男，禮拜恭敬觀世音菩薩，便生福德智慧之男；心願求女，便有端正有相之女。」夫男女之有無、多寡及賢與愚，儒者所謂制於天、成於命而不可易者。公卿大夫既不可求，而男女獨可求？公卿大夫之求為在外而無益，而男女之求獨在我而有益？誠以儒律佛，何其相左之甚而不可信歟？乃世之持白衣觀音咒者，往往生子有白衣重包之異。自唐迄今，信持獲驗不減百千萬億。以其事印〈普門〉之說，佛豈有誑語？而束教薄福之徒往往生謗造罪，如入寶山而抉眼、截手，甘心覆宗滅煙之禍而不悔，可憐也。或曰：「佛語誠可信，白衣大士咒誠歷歷可驗，某豈敢纖毫置疑？然所以可信而多驗者，其義何居？願吾子快為一切眾生演說，令諸闡提隳彌戾車可乎？」搖手曰：「難哉！」因為之詩曰：

　　脫卻天衣換白衣　婆心巧逐世人機　手中孩子分明箇　付與時人仔細疑

　　子能洗眼靜坐，三年猛參，觀音大士當現身與汝說破。

　　丁亥三月上巳日，真實居士書

　　國朝

　　張彙(字▆▆，華亭人。)

　　諦暉和尚塔銘

　　達磨西來，不立文字；廓然無聖，脫屣去來。其來也無法為法，其去也不宜有銘。雖然，不宜有銘，法也；無法為法則亦可銘。和尚諱慧輅，以明天啟七年丁卯十月初八日，得四大於吳興金田沈氏。父濟、母李。以雍正三年乙巳三月二十日，舍四大於錢塘雲林——古靈隱寺。春秋九十有九，僧臘七十有四。余與和尚潛遠之契垂三十年，乙巳三月十一日夜示夢余。從京師走書江南，告弟弈山曰：「和尚將入涅槃地矣！」果以是日示寂。豫指二十日午時為報年之限；及期，命鳴鐘，自升繩牀、趺坐，點首三而滅。遺命坐三日入龕。門人智廣等以佛法斂，丙午九月十三日，於飛來峯側起塔安神。和尚秀眉大耳，步律音鐘。六歲而孤，家碎於役。及母李終，乃檀那身命，自拔人間。徧參諸方以求止泊。順治己丑二月，遊學至靈隱，禮具德和尚。一日拜直指堂下，仰見「直指」二字，憬然曰：「彼以直指，我以直會。」又聞戶外鳥啼聲，一時大千俱直。時具德和尚弟子五千人，碩德圓戒，林植山宮，而師以年少依位而立；寶身突兀，常住不遷，乃嗣法焉。歷住興福、妙濟、師林、天竺、龍井諸寺，終於靈隱。初聖祖仁皇帝賜寺額曰「雲林」，因為雲林寺。後南巡輒舉賜和尚，御書曰「禪門法紀」；又別賜御書、黃金、佛像、白金等物。和尚三身八勝而六時一真，露地白牛，無得無捨。常造余竺西草堂，行梅花下；花千餘樹如雪，香動心魂，和尚行，未嘗一仰視。至草堂坐，謂寺僧曰聞：「梅花香乎！」曰聞曰：「爾等看花去！」及返，終亦不視。九十後便不酬不對，一以師子音接十方佛。當機者不喻則曰：「和尚耋矣，語不可曉！」偶落六通則曰：「和尚昔云然，今果然。」銘曰：

　　醍醐味醨　薝蔔香衰　斑其相紛　羊啞狐咍　和尚智度　七十四年　縣解凥首　草腐人天　一佛既無　千佛乃有　演暢宗極　下足撒手　峯昔飛來　師今飛去　無去無來　導師常住

　　雍正四年歲次丙午九月朔日

　　文題後

　　韓愈、歐陽修闢佛，猶作文暢、高閑、惟儼、秘演等敘，但不說佛法而已；蘇軾始闌入法界語。嗣是名家、大家別集、僧寺記敘，恒居十之三四；殆不過借題以發揮論議，而山門之興廢、衣鉢之授受，舍是莫詳。開堂大師嗣法上首，不憚間關重趼，謁吾徒而來請，良有以夫！首元淨者，例同詩；鄉寓人物志銘，先後附見。

龍井見聞錄卷八


中國佛寺史志彙刊第 22 冊 No. 20 龍井見聞錄


龍井見聞錄卷九

　　(臣)汪孟鋗恭纂

　　軼聞

　　孝宗行幸

　　乾道二年春二月戊寅，幸玉津園宴射，遂幸龍井。(《宋史．孝宗本紀》)

　　(謹案：孝宗屢幸玉津園，見《咸淳臨安志》；而不言至龍井，賴有正史可據。又寧宗〈加封惠濟龍王敕〉有「昔我高宗嘗登南山風篁，夜駐蹕龍湫，酌泉於上」，則高宗亦嘗幸龍井，而史闕之。)

　　咸澤機鋒

　　杭州靈隱山廣嚴院咸澤禪師，初參保福展，和尚問曰：「如何是廣嚴家風？」師曰：「獅子石前雲水響，雞籠山上白猿啼。」(《景德傳燈錄》)

　　(謹案：《武林舊事》：「資聖寺開山咸澤禪師」，《咸淳臨安志》亦名「北資聖院」。錄此以見雞籠、獅子，南北山皆可見也。)

　　元淨、道潛優劣

　　辯才、參寥，皆蘇子瞻友也。其贊辯才云：「即之浮雲無窮，去之明月皆同；欲知明月所在，在汝唾霧之中。」其贊參寥云：「身寒而道富，辯於文而訥於口，外尫柔而中健武，與人無競而好刺譏朋友之過，枯形灰心而喜為感時、翫物、不能忘情之語。此余所謂『參寥子有不可曉者五』也。」觀此則二僧之優劣可見矣。子瞻謫齊安，參寥不遠二千里相從。朞年，子瞻謫南海，參寥欲泛海訪之，子瞻以書戒止。會當路亦摘其詩有譏刺語，遂反初服。建中靖國初，曾肇言其非辜，復祝髮。觀其友善如此，亦幾於近道者。(《西湖遊覽志》)

　　兩參寥、兩辯才

　　宋有杭州僧參寥，唐亦有道士參寥，見《孟浩然集》。唐有藏蘭亭僧辯才，宋亦有高僧辯才隱天竺，見《淮海集》。(《郎瑛七脩類稿》)

　　智月

　　宋皇祐五年，孫沔以直閣學士給事知杭州，延禪師幻旻住持上天竺，繼以禪師智月開堂，提唱宗風凡十年。又智月機緣、法嗣及氏里無考。(《上天竺山志》)

　　文捷

　　吳僧文捷，戒律精苦，奇迹甚多；能知宿命，然罕與人言。余羣從為知制誥、知杭州，禮為上客。文通嘗學誦〈揭帝咒〉，都未有人知；捷一日相見曰：「舍人誦咒，何故闕一句？」既而思其所誦，果少一句。浙人多言文通不壽，一日齋心往問捷，捷曰：「公更三年為翰林學士，壽四十歲，後當為地下職任事，權不減生時，與楊樂道待制聯曹；然公此時當衣衰絰視事。」文通聞之大駭曰：「數十日前曾夢楊樂道相過，云『受命與公同職事，所居甚樂，慎勿辭也』。」後數年果為學士而丁母喪，年三十九矣。明年秋，捷忽與文通訣別。時文通在姑蘇，急往錢塘見之。捷驚曰：「公大期在此月，何用更來？宜即速還！」屈指計之曰：「急行尚可到家。」文通如其言馳還，徧別骨肉，是夜無疾而終。捷與人言多如此，不能悉記，此吾家事耳。捷嘗持〈如意輪咒〉，靈變尤多。缾中水，咒之則湧立。畜一舍利，晝夜轉於琉璃缾中；捷行道遶之，捷行速則舍利亦速，行緩則舍利亦緩。士人郎忠厚事之至謹，就捷乞以舍利，捷遂與之，封護甚嚴。一日忽失所在，但空缾耳。忠厚齋戒，延捷加持。少頃，見觀音像衣上一物蠢蠢而動，疑其蟲也，試取乃所亡舍利。如此者非一。忠厚以余愛之，特以見歸。余家至今嚴奉，蓋神物也。(沈括《夢谿筆談》)

　　孫莘老知湖州日，問文捷曰：「呂吉甫如何？」捷曰：「只三年便在官家，左右更有一人白晳而肥、一人美髯而長。」後三年，甫果參大政；同列韓子華、馮當世，皆如其言。(《上天竺山志》)

　　宋呂惠卿與吳精進寺僧善，時辯才主上天竺，頗有人緣。惠卿入相，使文捷主上竺，逐辯才。邵古菴山人曰：「文捷乃一奇僧，故呂敬而主之。然辯才又正而奇者，捷不得掩之也。」辯才復天竺，未幾，不欲與人相形，退避龍井，則去捷遠矣。(《上天竺山志》)

　　(謹案：智月、文捷，《上天竺山志》在〈別傳〉並與元淨天竺為代者。據蘇轍〈辯才碑〉稱捷倚權貴人，不言姓名。考《上天竺山志》，乃知為呂惠卿。要亦宗門爭勝傾軋常事，故不礙為高僧——如邵重生言也，故詳錄之。)

　　胡則

　　工部胡侍郎則為邑日，丁晉公為遊客，見之，胡待之甚厚，丁因投詩索米。胡延晉公，常日所用樽罍悉屏去，但陶器而已。丁失望，以為厭己，遂辭去。胡往見之，出銀一篋遺丁，曰：「家素貧，惟此飲器，願以贐行。」丁始喻設陶器之因，甚愧，德之。後晉公驟達，極力攜挽，卒至顯位。慶歷中，諫官李兢坐言事、謫湖南物務。內殿承制范亢為黃蔡郎都監，以言事官坐謫後多至顯官，乃悉傾家物與兢辦行。兢至湖南，少日遂卒。前輩有言，人不可有意，有意即差事固不可前料也。(《夢谿筆談》)

　　胡則永康方巖廟記

　　廷直四世從祖．尚書兵部侍郎保定公，於婺州為鄉里。婺之人廟公於方巖，歲時奉祭甚謹。紹興三十一年，廷直為建安縣丞，請於上，賜廟額曰「赫靈」。明年二月命下，廷直跪拜伏讀，至於感泣。謹齋祓稽首而記之。先保定公由儒學登顯仕，八典藩郡，為良二千石；七按錢穀，為能刺史；出入禁闥，為名從臣。開國建功，生有榮焉。始公被天子知遇，申命進秩，乃奏免衢婺民身丁錢，到於今受其賜。自公之薨，謀報無從，即絃誦之所，廟而食之，沒有靈焉。公於平生之志，可謂盡矣。宣和中盜起清谿，保險方巖，弄兵踰月，王師不能下。首惡夜夢神人飲馬於巖之池；是池，盜實怙之以濟朝夕。平明往視，已涸矣。其徒駭亂，大兵一臨，即日平蕩。由是邦人事公有加於他日，若水若旱，若疫若癘，有求無不應，有禱無不答。「赫靈」之賜，於義為大。公蒙報祀之典可謂至矣。先是，賊平，廉訪使王導以聞，封「佑順侯」；倉卒不審，止用「方巖神」奏而逸其名氏。衢婺之人凡厥祀事，板祝旗幟，皆實公為「佑順侯」，從舊也。繼而闔邑之士狀於有司，廷直於公為孫也，詎宜緘默？於是詳述始末，力請正名。自天發號，繄公之神，載祈載禱享。顧廷直才不邵，不敢自任論譔，亦庶幾由此以明其善之萬一也。(《浙江通志．胡廷直赫靈廟記》)

　　胡公仕宋，為時名卿。婺之永康，實公鄉邑。公嘗讀書方巖山中，沒而為神，發祥其處。宣和間封「佑順侯」，紹興末乃賜廟額曰「赫靈」者，初封誥命中語也。「佑順」之號既累加以嘉應、福澤，靈顯極於八字。淳祐間遂進爵為公，更號「顯應」，尋加「正惠」；寶祐初再加「忠祐」。杭之南山龍井原，公墓次有顯應廟，敕命在焉。廟不書賜額而以「顯應」名者，因初進封之號也。公本以助王師殄巨寇，廟食於一鄉；而其光靈無遠勿被，能出雲為風雨，農人咸以望歲者望於公。凡邨墟里社必為祈報之所，故公之別廟布滿於郡境，不啻數十百區。其在吾烏傷之裯巖者，里人方氏倡眾為之也。宋初，婺之第進士者自公始。至其季年，方氏有大冶丞應龍，以進士起家，而族日益大。其子孫相率致力於祠事、彌久弗懈者，蓋亦視公為鄉先達而知所敬慕，不徒效俚俗徼福於公而已。廟之創造以至元二十六年，重興以至正九年。新廟告成，以記來謁於溍，曰：「公之陰祐乎斯民而變化不測、有以驚動其耳目者，庸夫孺子皆能言之。至於公之奮由一第，逮事三朝，十握州符，六持使節，選曹計省，歷踐要途。晚以從官全身而退，其有德於人，有功於國，與夫出處之大致，非搢紳先生莫能言也，願備著之。」溍竊惟公之官伐治行有傳在魏國韓公所修《宋實錄》，而文正范公所撰公墓銘，論次尤悉。謹書而俾之使刻諸石，且為之記其作廟之顛末，附見於石背。若郡志言公嘗奏免衢婺身丁錢，民被其賜而為之立廟，則傳與墓誌皆無所登載，姑俟博洽之君子而考質焉。(黃溍《文獻集．胡侍郎廟碑陰記》)

　　虞集題陳述古詩

　　陳文惠公述古守杭州，題詠絕句二首：

　　綽約新嬌生眼底　侵尋舊事上眉尖　問君別後愁多少　好似春潮夜夜添

　　又云：

　　長垂玉筯殘妝臉　肯為金釵露指尖　萬斛閒愁何日盡　一分真態為誰添

　　蓋為佳人敘幽思也。蘇子瞻書此詩，并周胡龍三妓詩作一卷。元時柯敬仲得之，虞邵菴伯生題其後云：

　　祇今誰是錢塘守　頗解湖中宿畫船　曉起鬬茶龍井畔　花開陌上載嬋娟

　　又云：

　　三生石上舊精魂　邂逅相逢莫重論　縱有繡囊留別恨　已無明鏡着啼痕

　　又云：

　　能言學得妙蓮華　嬴得春風對客誇　乞食衲衣渾未老　為誰靈塔向金沙(徐𤊹《榕陰新檢》引《西湖志》)

　　三賢堂

　　錢塘西湖三賢堂兩處，皆有東坡先生。其一在孤山竹閣，乃香山居士白樂天、和靖先生林君復、東坡先生蘇子瞻三賢像。中興建都，孤山為延祥觀，而閣與像俱廢。乾道五年，郡守周琮建於水仙王廟之東廡。其一在龍井壽聖院方圓庵東，即趙清獻公閒堂而為三賢堂，乃清獻公閱道、蘇東坡、辯才法師若訥像，而寺在龍井之西北數里羣山中。寺門有歸隱橋，下有滌心沼，遊人多不到彼，是以少有語及者。(趙葵《葦杭紀談》)

　　碁盤石

　　戊子九月初六辰刻出湧金門，渡湖至龍井；諸君已進老龍井，方迎之數十步而相遇。讓肩輿老丈而與存吾、子晉、沈祖均登碁盤石。初問途，登歷甚艱。逾四五峯，復下而至。一石甚巨，左有石筍四五，屋居石上。僧扃戶而出，索火烹泉不得。坐石上良久，尋別路而下，路亦甚澀。賴林而行，至大路，坐草閒。德周上人索民家茶為供，乃別。(《快雪堂集．日記》)

　　暎山

　　己丑六月初二早，詣海會寺謁天竺大士，為禱雨拈香。出清波門、入龍井。薄暮，同師之暎山，觀「一片雲」、「巧石山」、「獅子石」。(《快雪堂集．日記》)

　　片雲石

　　武林山水奇勝處頗多，若普光巷之吳坡泉、永壽寺之芝巖、甘露寺之頓足泉、龍井寺之片雲石、法相寺之錫杖泉，皆郡志野史之所未載；登臨訪古所當窮其勝概者也。(《兩湖麈談錄》)

　　龍口瀉水

　　龍井泉從龍口瀉出，水在池內，其氣恬然；若遊人注視久之，忽爾波瀾湧起。其地產茶作荳花香，與香林、寶雲、石人嵨、乘雲亭者絕異。採於穀雨前者尤佳，啜之淡然，似乎無味；飲過後，覺有一種太和之氣瀰淪乎齒頰之間。此無味之味乃至味也，為益於人不淺，故能療疾。其貴如珍，不可多得。(陸次雲《湖壖雜記》)

　　徐村翁家山

　　壬寅閏二月初十陰，午後微雨冰雹。同章紹陽入山，先看龍井外演福地辛龍卯向，正應左旗右鼓地鈐。至龍井，飯於德周山居。周申甫以昨約，如期至，同至翁家山而別。余從十八澗出徐村，一路李花盛開如雪。(《快雪堂集．日記》)

　　葛井水與龍井伯仲

　　己丑六月初十，晴而𤍠。早至龍井，翻山至天竺看二地，內優於外。憇長生房。白先生返龍井，而余入城，飲葛井水，甚甘冷，當與龍井伯仲。(《快雪堂集．日記》)

　　記西湖登覽

　　壬午三月己亥晴，與芮國器、程泰之、蔣子禮出暗門，上風篁嶺酌龍井；入壽聖寺拜趙清獻公、蘇翰林、僧辯才畫像；觀乙亥二月與張德莊、周孟覺同遊時題字。寺有海棠一株，蓋蘇公手植。僧頗有乾道、元祐間諸公談論，自言得於其師云。午飯後過長耳相院，泰之讀書處也。與國器弈於山亭，小酌而去。道旁有六通院，無足觀。遂由支徑、叩鄧氏時思庵。庵僧導至石屋，嵌空可愛。進尋水樂洞，聲如琴筑，音節天成。以路僻，人罕知者。捨馬上煙霞嶺，國器、子禮至中道，憚其險，余乃與泰之自往。至寺亦憊矣。少休，秉燭入洞，深十二丈，上下平濶，近城郭，不易得也。歸飲淨慈，食雞，甚美。徵事戲為聯句數十韻，如日膳雙月攘一之類，語甚工。(《二老堂雜志》)

　　(謹案：《周必大年譜》：紹興二十五年乙亥監行在太平和劑局，三十二年壬午除監察御史。)

　　南山遊約

　　張伯雨有〈春遊南山約〉手書一卷，題至正三年四月廿二日。詞致、字法可稱奇品，略云：鷲峯猿洞，眾人何莫由斯？雲石龍泓，賢者而後樂此！風篁蕭爽，憇德威二老之亭；蟬冕煇煌，拜元祐諸賢之像。豈沙門不得稱高士？而濁醪亦足名賢人！盤飱為具，酌必真率。會中車騎後時，罰依金谷酒數。(釋大堅《淨慈寺志》)

　　遊龍井烹茶

　　龍井泉既甘澄，石復秀潤，流淙從石澗中出，泠泠可愛。入僧房爽塏可棲。余嘗與石簣、道元、子公汲泉烹茶於此，石簣因問龍井茶與天池孰佳？余謂龍井亦佳，但茶少則水氣不盡，茶多則滋味盡出；天池殊不爾。大約龍井頭茶雖香，尚作草氣；天池作荳氣，虎邱作花氣，唯岕非花非木，稍類金石氣，又若無氣，所以可貴。岕茶葉粗大，真者每斤至二千餘錢。余覓之數年，僅得數兩許。近日徽有送松蘿茶者，味在龍井之上、天池之下。龍井之嶺為風篁峯，為獅子石，為一片雲、神運石，皆可觀。秦少游舊有〈龍井記〉，文字亦爽健，未免酸腐。(《石公集．西湖雜記》)

　　遊老龍井得茶

　　辛卯三月二十八晴，陰熱不能勝裌。甲子與曹林師兄行出湧金，茂吳已先往。至老龍井，相及茂吳與閩人莊生者，俱得茶數斤。以不持臥具，別去。余與林兄宿龍井。(《快雪堂集．日記》)

　　玉岑詩社

　　西湖八社，其一玉岑詩社。高麗、法相、煙霞洞、石屋洞、水樂洞、龍井、碁盤山、九谿、十八澗，諸勝屬焉。(祝時泰等《西湖八社詩帖》)

　　水漲

　　弘治三年六月杭州大雨，龍井、鳳凰兩山水暴漲。(陳善《杭州府志》)

　　(謹案：魏㟲《錢塘縣志》係五年，傳聞之異。)

　　萬歷三十年五月杭州大雨，龍井山水出，頃刻高四尺。(陳善《杭州府志》)

　　陳剛中

　　杭州西湖風篁嶺下沙盆塢，宋陳剛中墓，謫知安遠，歸葬於此。余嘗至嶺詢剛中墓，榛蕪日甚，無有識者。(《榕陰新檢》引《竹窗雜錄》)

　　張伯雨

　　元高蹈張伯雨墓，在南高峯左麓。張號「句曲外史」，吾郡姚公綬為營脩其墓，穹碑在焉。余昨到龍井，過其處，讀姚文，欲尋張埋骨處；草樹蓊鬱，竟不可得，徘徊、太息久之。陳季象云：「曾見李洙山封翁，說正德年間，有山民鋤地，深數尺，遂犯張墓；見一人盤膝坐，爪髮俱長；偶傷其腦，漿忽迸出，良久復合。其人驚懼，急瘞之。墓中有書二冊，攜其一出，至鄭栗菴公（諱環）家，鄭願以一金易之。其人云：『當至墓中再取其一。』至途中，忽風雷大作，失書所在。向以張風流詩翰欽之，不知其有道術也。」(《快雪堂集．漫錄》)

　　(謹案：《西湖遊覽志》：「地名玉鉤橋，在積慶山。」而此云「龍井」，可知「龍井」為諸山通稱也。)

　　瑞芝

　　德玉之先，扈高宗，家臨安。其六世祖茂榮，昭慶軍承宣使；生椿年，榮州防禦使；生待舉，恩州防禦使；生好問，殿前都指揮使、判太醫局；生中，廣東提刑，亦判醫；生壽孫，仕元，廣平路醫學教授。咸葬龍井之方山，其地負金鐘靈石。至正二十三年夏四月，芝一本，產指揮墓上，余因敘之，并為詩紀其事。(《梧谿集．題方德玉先隴瑞芝卷》)

　　孫隆施捨

　　己亥三月初一，晴和。昨夕與金小竹約拉宋宇菴為龍井之行。早出湧金門，過湖。淨慈南庫房訪蓮筠泉，病略愈。慧日一脈之為華嚴閣基，鼎建之費當二千金。此閣成，湖南像法亦宏壯矣。到龍井，宋、金二君已至。龍井賴孫中貴施捨，改作一新，遊人如螘，頗傷雅道。德周上人邀過新起淨室，具齋相款。秦冰玉寓此，與同追覓龍井正結，得之於風篁嶺，為茅氏山左右山，俱玲瓏秀巧、重重圍抱，真佳城也。在坐有孫里長，即為余治佃湖灘者。歸途步看演福寺址，張氏墳後為正結，即蒼龍戲子形。惜機緣未便可得耳。(《快雪堂集．日記》)

　　(謹案：《快雪堂集》自言於萬歷十五年丁亥遊天目徑山，自此以後並有日記，至三十三年乙巳止，凡十九年。中間三十二年甲辰八月十五日始落成快雪堂。日遊南北兩山，故日記中及「龍井」者不下數十則，大抵品茶、相地居多。今采其有關考証者，分別載之如右，餘不錄。)

　　演福寺

　　崇恩演福禪寺，在小麥嶺積慶山。淳祐八年，充惠順貴妃賈氏，攢所賜今額為教院。景定三年，周漢國端孝公主祔焉。咸淳四年有旨改禪院；太傅平章魏公施資增造。五年，聖上御書六大字為扁，且益賜平江田為畝五千，除其科役。苾蒭來駐多堅苦、有梵行。(《咸淳臨安志》)

　　演福俗稱南天竺。隋開皇中有法師真觀居之。元至元後復為教院，學徒甚眾，號為「教海」。至元中燬，至正初重修。後有無垢院已併入寺，有白蓮華院在玉几峯側，有安養寺、本澤雲夢塔院，有樓曰夕佳，至正燬，惟院與樓存。(《西湖遊覽志》)

　　(謹案：龍井、演福互為興廢，其址相去極邇。詳錄以備參考，三記附見。)

　　餘杭徑山、錢塘靈隱、淨慈、寧波天童、育王等寺，為「禪院五山」。錢塘中竺、湖州道場、溫州江心、金華雙林、寧波雪竇、台州國清、福州雪峯、建康靈谷、蘇州萬壽、虎邱，為「禪院十剎」。錢塘上竺、下竺、溫州能仁、寧波白蓮等寺，為「教院五山」。錢塘集慶、演福、普福、湖州慈感、寧波寶陀、紹興湖心、蘇州大善、北寺、松江延慶、建康瓦棺，為「教院十剎」。(《七脩類稿》)

　　(謹案：宋濂〈德公塔銘〉：「宋季史衞王奏立五山十剎，使之拾級而升。」據郎瑛說，知演福在教院十剎之列，宜其傳教之盛過於龍井已。此敘「教院五山」，止四山，有缺。)

　　馮夢得〈寺記〉

　　恭惟皇上聖性仁孝，思皇繼述。粵先皇帝在宥，以戊申年六月詔有司備禮，葬惠順貴妃賈氏於積慶山之原。蓋是山自天目蜿蜒邐迤、清淑盤礴，面金鐘、腋龍井；並湖諸峯，勢若拱揖。迺建寶坊，賜名「崇恩演福教寺」。越十四年壬戌，周漢國端孝公主祔右，妃所出也。若稽舊刻，資薦惠順甚備，惟端孝未果輟賜。及是益以吳門田五十畝蠲其科徭，以崇先帝割愛遺育之意，始改教為禪。時平章魏國公建無量福海，簷蔔林易丈室而東，堂廡寮位，內外煥列，命僧可湘主寺事。(《咸淳臨安志》)

　　黃溍〈寺記〉

　　杭之南山，由雷峯訖龍井，其間浮屠之居四十二，而傳天台學者惟崇恩演福寺為最盛。寺在小麥嶺積慶山之靈石塢，今所謂南天竺也。宋渡江初未有寺，嘗斥為牧地。淳祐戊申葬貴妃賈氏山左，建坊、錫額；命天台宗師圓庵果為開山，率眾居之。尋復給田以充食飲、降錢以資土木。景定壬戌，葬周漢國公主山右。嗣領教事者，初巖鑑石庭生，並賜紫衣，加右鑑議。咸淳戊辰，賈魏公大發私帑，俾禪僧絕岸增新棟宇。至元丁丑燬，行宣政院求能負荷其事者，得今才公。至正癸未，涖事伊始，僧俗信嚮；凡可以致力者，無不為。惟是兹山支於天目，至是適當風氣之會，清淑所鍾，鬱而不洩；岡巒迴復、窈然靚深；泉甘土肥、林木茂邃，誠宇宙間奧壤也。才公名必才，字大用，嗣法於湛堂云。(《文獻集》)

　　(謹案：黃溍〈寺記〉見《西湖志》引《文獻集》，今集中不載。)

　　徐一夔〈夕佳樓記〉

　　演福寺，明靜塔院佛海之徒窆其師爪髮之所。院東西二樓，「夕佳」，西樓也。右瞰澄湖、左挹高峯，二麥嶺在其前。至正中，海慧居兹樓，黃文獻公、張外史至輒相攜登樓，鬻茶賦詩。歐陽文公元持節過杭，造訪海慧，為書「夕佳」二字，而名始著。(徐一夔《始豐稿》)

　　軼聞題後

　　田汝成《西湖遊覽志》雜采小說家為〈志餘〉，當全書强半，差云美備。今以深山荒剎、遊迹罕到之境，執筆而記者蓋寥寥矣。卮言剩語亦有他無可附者。依〈志餘〉例存之。

龍井見聞錄卷九


中國佛寺史志彙刊第 22 冊 No. 20 龍井見聞錄


龍井見聞錄卷十

　　(臣)汪孟鋗恭纂

　　餘論

　　南天竺當屬龍井一路

　　南天竺之名始見唐陸羽〈靈隱寺記〉。記文不傳，雜見地志所引有「南天竺、北靈隱」之文。《咸淳臨安志》：「下竺靈山教寺，隋開皇十五年僧真觀法師與道安禪師建，號南天竺。」《西湖遊覽志》襲用其文，增一「寺」字於「南天竺」之下，是「下竺」為「南天竺」也。然歷考元明以來名流詩文，如元成廷珪有〈過南竺登二老亭詩〉，柳貫有〈送南竺澄講主詩〉，黃溍有〈南天竺崇恩寺記〉，云：「寺在小麥嶺積慶山之靈石塢，今所謂南天竺也。」皆謂龍井一路。以是《西湖遊覽志．演福寺》下亦曰「俗稱南天竺」，且繫以「法師真觀」；是龍井演福一路為南天竺也。竊思龍井、演福在南山一路，下竺在北山一路；南北雖分，而龍井、演福當南山之極北，下竺當北山之極南，其地密邇。案魏㟲《錢塘縣志》：「天門山在北高峯，後為南北兩山之祖。」《上天竺山志》：「天門山在上竺捫壁嶺之上(即郎當嶺)，北擁上竺、獅子、乳竇諸峯。從此東南是為龍井。」《西湖遊覽志》：「中天竺之對為永清塢，永清塢之背即龍井。永清塢者，乳竇峯之支也。」亦見聶心湯《錢塘縣志》。然則南天竺者，大概上竺以南諸山之通稱，不必屬下竺矣。且下竺，隋慧理法師首先建寺，地志甚明；而《武林舊事》於「真觀塔」下註：「為下竺開山祖師」，非是。若南山則至真觀始闢，《高僧傳》所載「實有開山興創之象」，其不在下竺可知。今錄敘僧首列隋真觀師，誠以《高僧傳》不言下竺，《咸淳臨安志》所載胡宿、强至二記，俱不言南竺；其說惟見《咸淳臨安志》。周密、田汝成因之；而汝成作志仍以「南竺真觀」兼繫演福，固已顯然。及再參之元明以來詩文，於是南天竺定屬龍井一帶無疑。

　　宋時寺在嶺背，今老龍井即當日龍井

　　老龍井，宋人紀載未聞，始見《西湖遊覽志》。《咸淳臨安志》於龍井稱「更上嶺背」，《武林舊事》以下並稱「在嶺之上」；而今日龍井僅在山半，則昔之龍井非今日之龍井也。據秦觀〈遊記〉：「院去龍井一里，遊客至壽聖者皆取道井旁」，而張京元《西湖小記》：「井在殿左」，其說不合。《兩湖麈談錄》因童時所見老龍井辯才塔及小庵不在今寺左右，遂疑今寺所在為昔日井之所在，非寺故址。此不深考之故也。山泉能洑地潛行，忽隱忽見；即一風篁嶺左右前後察之，水泉不一，要皆恃老龍井以源源不竭。觀《西湖遊覽志》敘老龍井，即用《咸淳臨安志》敘龍井語，無所更易；安知非今日龍井在昔猶未著上出之功、而今日之老龍井正昔日之龍井乎？馮夢禎〈復賜田記〉：「龍井有二，舊龍井在嶺西，辯才退院；新龍井則今寺是也」，尤為明白可據。又詳宋人秦觀、程珌、周必大所記，並先過嶺，次至井，然後至院；則井與院址並在嶺背，所以有過嶺、越嶺之文，其說確不可易。滄桑更易，固不必專屬伽藍矣！魏㟲《錢塘縣志》：「天門山側為獅子峯，獅子峯下為老龍井」，則老龍井蓋屬獅子峯，然龍井遊人罕有至老龍井者。

　　小龍井

　　今人知有老龍井，不知更有小龍井。《武林舊事》「南高峯塔小龍井」註云：「井側有龍王祠」；魏㟲《錢塘縣志》：「南高峯塔下有小龍井」。據《咸淳臨安志》，龍王祠在榮國寺後鉢盂潭，未有此名。要其去龍井則遠矣。

　　徑山龍井

　　世傳龍井水可洗眼，案《東坡集．徑山詩》：「問龍乞水歸洗眼，欲看細字終殘年。」自註：「龍井水洗病眼有效」，乃徑山龍井也。集中又有〈次韻楊次公惠徑山龍井水詩〉。

　　浙江龍井不一

　　龍之神靈能屈能伸，往往託迹幽隱，凡稱龍潭、龍湫、龍池、龍井，職此之故。龍井亦名龍泓，《咸淳臨安志》載王隨〈寄慈雲詩〉：「丹井經臺接巖洞，或曰龍泓即壽聖院龍井，非也。」知當時「龍井」之名已專屬靈隱矣。龍泓之外，案《咸淳臨安志》：「方家峪寶藏庵有古井，俗名烏龍井」，《西湖遊覽志》：「令泉峪有龍王井及南高峯塔下小龍井」。又《咸淳臨安志》：「鹽官縣有烏龍井，新城縣有折桂鄉龍井，昌化縣凡邑禱祈處在龍井院者名龍湫，在龍興寺者名龍潭，在峒坑山、大鵠頭山者名龍湫。而昌化之院，紹興中亦賜廣福額」。又案《浙江通志》：「紹興府餘姚縣龍泉山有龍泉，宋高祖飲之甘，取十甕以去」；考《東坡集．送劉寺丞詩》：「餘姚古縣亦何有？龍井白泉甘勝乳」，疑即指此。又台州府巾子山有龍井、葛谿山有龍湫。明陶望齡〈遊五泄詩〉：「諸暨縣五泄有二龍井，一黑龍井，一白龍井」。又《浙江通志》：「寧波府鄞縣有龍井七，金華府金華縣有龍井，處州府龍泉縣九漈有龍井九」。浙稱澤國，而祈請雨澤所恃在龍，無怪比比皆是。惟杭郡雨暘，自宋以來多請之天竺觀音，《東坡集》祈雨文甚多可見。故雖有龍井而不甚著。

　　葛洪鍊丹處不足信

　　胡承謀《湖州府志》引《吳興掌故》：「葛洪鍊丹處，天下凡十三」。今案《咸淳臨安志》：「靈隱龍泓洞，葛仙於此得道」。又有葛嶺、葛塢、天竺山丹井、治平寺雙井。《西湖遊覽志》：「智果寺葛井，上方下圓」。陳善《杭州府志》有葛谿。聶心湯《錢塘縣志》，翁家山有葛井，水樂洞後有丹井，並以洪著。兼風篁龍井，是錢塘已居其十。又案《咸淳臨安志》，臨安縣九仙山、新城縣寶勝院，亦以洪著；新城又別有丹井。又案《浙江通志》，寧波府定海縣葛仙峯，在金塘山有丹井；上虞縣龍頭山有洪坐石；西莊山有洗藥谿；金華府金華縣葛公山一名葛仙峯，三峯山有鍊丹所。義烏縣有鍊丹石；紹興府會稽縣有諸葛山，又有葛仙巖丹井。湖州府烏程縣有葛仙山，並以洪著。是在浙江所屬，又居其十四。又陳善《杭州府志》，昌化縣有武隆山丹井，海寧縣有紫薇山丹井。他如江南丹徒之丹井、江西袁州之洪陽洞、贑州府興國縣之洗藥池、廣東惠州之蓬萊閣，載之地志，不可悉數；而《湖州府志》謂烏程居其一，殆不然也。竊詳〈本傳〉，洪，丹陽句容人。生平僑寓廣州最久，得仙亦在羅浮；僅一至吳興，一至洛陽，仕於金陵，如此而已！何緣浙東西棲隱之所至二十餘處耶？或謂「此皆得仙後，隨處顯著靈蹟」，則不可得而知矣。

　　封篁

　　《咸淳臨安志》：「辯才淬治脩篁，怪石風韻蕭爽，名曰風篁」，而《快雪堂集》概作「封篁」，初非寫刻之誤，未詳。

　　與龍井聯屬諸山水、寺院

　　赤山北連麥嶺，東接湖濱，下為赤山步，有惠因寺——即高麗寺。寺側有澗，秦觀〈遊記〉：「濯足於惠因澗」，是也。案《西湖遊覽志》，澗出自赤山，經寺前以入湖。陳善《杭州府志》又有筲箕泉，在赤山之陰流出，合於惠因澗。其北為法相寺，即長耳相寺。周必大〈記遊〉：「午飯後過長耳相院」，是也。其西靈光庵有靈光泉，見《咸淳臨安志》，《西湖遊覽志》謂之「錫杖泉」。六通寺在長耳巷，更北為大麥嶺。《咸淳臨安志》：「嶺與步司左軍寨相連，路通放馬場」。《西湖遊覽志》又有小麥嶺，西支徑通大麥嶺，則《咸淳臨安志》所無也。嶺有積慶教忠寺、旌德顯慶寺、慶安院。《咸淳臨安志》，積慶寺有君子泉、天一泉。慶安院即水陸庵，充旌德廨院。又大麥嶺山後有花家山，三賢堂後相對，亦見《咸淳臨安志》。更北為靈石山，即積慶山，有靈石寺、崇報顯慶院、崇因報德院。《咸淳臨安志》，山在西山放馬場側；而靈石山、靈石塢、靈石凡三見，可為複冗。又崇報院在放馬場，即舊棲真院，獨不著崇因；惟「歲寒泉」下云：「在龍井山崇因院」。《武林舊事》，靈石山崇因報德院有靈石泉，又名歲寒泉。《西湖遊覽志》繫院於雞籠山側，足補《咸淳臨安志》之闕。廟一，靈應廟，祀宋蔣通，在小麥嶺下、飲馬橋邊，見夏時正《杭州府志》。道觀一，太清宮，《咸淳臨安志》所謂「在履泰鄉龍井山路」者也。靈隱觀，據《武林舊事》，改仁壽院矣。以上寺觀，惠因、法相而外，《西湖志》並云久圮。又法空寺，《咸淳臨安志》不言何地，《西湖志》繫麥嶺，亦云久圮。

　　九谿、十八澗通江，不滙龍井

　　九谿，《咸淳臨安志》云：「在赤山煙霞嶺西南，通徐村、出大江，北達龍井。」十八澗，《咸淳臨安志》云：「在龍井之西、步司左軍寨後，路通龍井。」《西湖遊覽志》：「在龍井西，路通六和塔。」李賢等《明一統志》云：「在龍井山西，東出錢塘江。」所謂「達龍井」、「通龍井」者，謂循谿而行，有路可至龍井，非谿澗之水與龍井滙也。《西湖遊覽志》又云：「龍井之南為九谿，其西為十八澗」，蓋亦指路而言。

　　三獅子峯複一

　　龍井獅子峯以辯才〈十詠〉存之。此峯極峻，四望皆見，在天竺乳竇峯之右，以是靈竺諸志亦皆采列。然志西湖者不可以此為例。《西湖遊覽志》於南北兩山並列獅子峯，《西湖志》從之，複矣。又魏㟲《錢塘縣志》：「獅子峯在寶石山，以形似名，繫北山」，則非此獅子峯也，故今《西湖志》有三獅子峯。

　　三茯苓泉誤

　　南泉、噴月泉、僧錄泉本在淨林廣福院，茯苓泉本在無垢院。《西湖志．山水》以噴月泉、僧錄泉繫暗竹園，以南泉、茯苓泉繫廣福寺，似未知暗竹園之即為廣福寺者。雖淨林、無垢後皆為廣福寺，要已參錯不倫；而前此鵶雞峯下又據魏㟲《錢塘縣志》列無垢院之茯苓泉，是一而為二矣。後此，北山路又據《西湖遊覽志》列靈隱後山之茯苓泉，是又一而為三矣。北山之誤，沿《西湖遊覽志》之舊。案《武林舊事》，無垢院舊在石人嶺，慶元中，韓平原移寺於此，故後來脩靈隱志者並載無垢院，不詳更改之由，宜其誤也。石人嶺，《咸淳臨安志》在靈隱寺西。《武林舊事》，無垢院次演福寺之上，《西湖遊覽志》亦繫之風篁嶺畔，今《西湖志》從之可見。

　　兩君子泉

　　南山積慶教忠寺有君子泉，北山定業院亦有君子泉，見《武林舊事》。案《兩湖麈談錄》，鳳林寺有乳泉石，上刻「君子泉」。鳳林本宋喜鵲寺，寺與院俱烏窠禪師道場；當時二地相去不遠。意者年歲既久，其一已亡，故指院以為寺與？

　　兩噴月泉

　　南山廣福院有噴月泉，六和塔亦有噴月泉，見《西湖遊覽志》。

　　一地兩名

　　地志諸書訛複不可枚數，《咸淳臨安志》無垢院之鵶雞巖即鵶雞峯；《西湖志》亦名丫髻峯。《咸淳臨安志》之靈石塢即靈石山。魏㟲《錢塘縣志》之鉢泉，即《武林梵志》之鉢池庵。聶心湯《錢塘縣志》之金沙泉即天馬山之金沙井。趙抃詩之龍泓亭即元淨詩之龍井亭。《武林舊事》之飲馬橋，即《咸淳臨安志》之永福橋。《咸淳臨安志》之德威亭即過谿亭。《武林舊事》之寂照閣，即《咸淳臨安志》之寂室、照閣。魏㟲《錢塘縣志》之鏡心堂，即《武林舊事》之鏡清堂。魏㟲《錢塘縣志》之浣沙池，即《西湖遊覽志》之浣花池。或舛易其名，或兩名並列。良以書成非出一手，遂致傳疑。兹錄類多削而不登，附辨於此。

　　寺名先後重出

　　龍井寺，宋淳祐六年改延恩衍慶額；其名壽聖者，在衍慶之前，并在廣福之前，其實即此寺也。魏㟲《錢塘縣志》列龍井寺於〈寺觀〉，列壽聖院於〈古蹟〉。《西湖志》，南山路列衍慶院，於衍慶下又列壽聖院，俱複。誤與《西湖遊覽志》麥嶺列淨林廣福院、風篁嶺亦列淨林廣福院正同。

　　龍井、演福為一

　　宋元以來，龍井、演福並嘗被燬；然演福屢興而龍井無聞焉。觀林右〈志敘〉，荒涼在目，演福盛則龍井衰，以是名流詩文多演福僧；而及其紀遊則直以龍井之名加之演福。大抵龍井寺址與演福本相鄰並；又或元明之交併歸演福，若所謂下院、子院者，亦未可定。如僧澄湛堂住演福，見黃溍〈寺記〉，又見宋濂〈圓照若公塔銘〉。而虞集〈龍井詩〉有「澄公愛客至」句，則又似當為龍井僧。又王逢〈遊龍井詩〉為曦上人作，而〈跋遊龍井卷〉亦以曦為湛堂孫裔，蓋無分彼此也。田汝成作《西湖遊覽志》時，演福久廢；《西湖志》亦云燬於元末。其址，《咸淳臨安志》謂在小麥嶺積慶山，而《西湖遊覽志》附之風篁嶺畔。今《西湖志》從《西湖遊覽志》，疑亦約略之詞。案馮夢禎〈日記〉頗多道演福寺者，亦不言舊址何所，然則明末當尚有知者。

　　他寺併歸演福亦稱龍井

　　不獨演福也，他寺亦有焉，如淨林廣福院，《咸淳臨安志》不言所在，而下有主僧可全語；附姜白石四詩，詩題有全老，又有銛樸翁、聰自聞二僧，其為淨林之僧何疑？而蘇籀有〈龍井僧全一詩〉，中歷敘辯才淨、自聞聰以及全則，亦為龍井僧。考其實，蓋淨林廣福院後為演福寺，而淨林廣福遂廢，具載《武林舊事》及《西湖遊覽志》。演福以龍井著，而併歸演福之淨林廣福院亦以龍井著矣。又考程珌〈遊記〉，月林，辯才所廬，今為廣福寺，廣福乃衍慶以前額。証以《西湖遊覽志》，知後來復為廣福寺。然則其始也衍慶為廣福，其繼也衍慶、廣福並歸演福，此亦衍慶衰而演福盛之一証也。他若《咸淳臨安志》之無垢院，亦不言所在，而《武林舊事》亦云「後為演福，寺遂廢」；《西湖遊覽志》云「與廣福院俱併為廣福寺」，《武林舊事》之劉庵註云「今歸龍井寺」。《武林舊事》之白蓮院，《北磵集．白蓮院翻蓋法堂榜》註云「在風篁嶺下」，程珌〈遊記〉云「傍佛舍獨白蓮為近」，俱此。淨林廣福院、無垢院、白蓮院與《武林梵志》之鉢池庵，歷來地志並云在風篁嶺。又「靈隱西無垢院半山，古松婆娑，下有甘泉」，見《咸淳臨安志》。《武林舊事》「松下有茯苓，因名茯苓泉」。魏㟲《錢塘縣志》：「院在鵶雞峯下，淨林廣福院有南泉，噴月、僧錄二泉在南山暗竹園廣福院」。《咸淳臨安志》，寺下、泉下互見，《西湖遊覽志》則云「噴月、僧錄二泉在淨林廣福院暗竹園下」。是皆考龍井故實者所當知也。

　　普澤院

　　宋孫沔有〈龍井普澤院仁法師行業記〉，惟見魏㟲《錢塘縣志》。據《咸淳臨安志》，嘉會門龍山六和塔沿江一路有普澤院，舊名「靈源」，治平改額，似不得屬之龍井。疑當時以普澤為龍井之下院，如《武林舊事》劉庵併入龍井，又如《快雪堂集》海寧三十二都有龍井田之類。

　　演福僧

　　演福與龍井為一，此以寺言也，僧則不在此例，見《咸淳臨安志》者一。堂僧紹祖環薪自焚，見馮夢得〈寺記〉者一。僧可湘主寺事，見黃溍〈寺記〉者二。淳祐戊申，天台圓庵果開山，才公名必才，字大用，嗣法於湛堂，至元丁丑住山，見徐一夔〈夕佳樓記〉者一。至正中，佛海弟子海慧與黃文獻、張外史交，海慧即繼絕宗，亦見宋濂《學士集》，見宋濂《學士集》者十。圓照(若)、方巖(則)、愛山(靜)、玉岡(蒙潤)、天岸(濟)、大山(仲齡)、瞽菴(顯示)、東溟(慧日)、良謹、如玘，或住演福、或為上座，玘亦見一夔詩，見《西湖遊覽志》者二。元僧清古、源澤、雲夢疊主寺事，見《上天竺山志》者一。我庵本無見湛堂於演福，今錄所列非鑿然。龍井僧不入，附此備考，亦因以見元明間演福徒眾之盛。

　　禪教互易

　　上天竺靈感觀音院，至元淨始以教易禪。龍井為教寺，以此演福初建實為教寺。越十四年，易教為禪，馮夢得〈寺記〉可考；而據《西湖遊覽志》，則元至元中復為教院。

　　魏㟲《錢塘縣志》舛複

　　魏㟲《錢塘縣志》成於康熙五十七年，其書舛複極多，不可勝舉。即以龍井論，〈山川門〉列龍泓，龍泓下列歸隱橋、寂室、照閣、閒堂、訥齋、潮音堂、秋月堂、滌心沼、鏡心堂、薩埵石、諸天閣、方圓庵諸勝蹟，而〈寺觀門〉列龍井寺，寺下又複列諸名；又去秋月堂、鏡心堂，增鉢池庵、辟塵爐、片雲亭、與時亭。〈古蹟門〉列壽聖院，院下又複列諸名；又去〈寺觀門〉之鉢池庵、與時亭，增三賢祠、神運石、插劒池、浣沙池、浴麟池、與眾亭。至諸天閣本出《武林舊事》，今於龍井既已三見，而於演福寺下又見諸天閣。又秦觀〈遊記題名〉鄭清之〈跋題名〉，〈山川〉、〈寺觀〉兩載全文，一何重複舛謬至此？

　　夢粱錄因襲

　　吳自牧《夢粱錄》二十卷，向少足本，近多有之。其所載山谷、谿井、寺塔、橋之類，大概抄錄《咸淳臨安志》原文，毫無增益刪潤。每段末自註云「依《咸淳志》敘之」，殊為不解。即如《咸淳臨安志》：「噴月泉在南山暗竹園廣福院，僧錄泉在南山暗竹園福聖院」，暗竹園無兩院，「福聖」乃「廣福」，此《咸淳臨安志》刻字之誤，而《夢粱錄》亦依之不改，仍作「福聖」，其他可知也。《西湖遊覽志》亦作「福聖」，誤同。而朱存理、朱彝尊極稱其書，殆未深考。

　　詩文編錄之誤

　　蘇轍〈訥齋記〉自《欒城集》，而《淳臨安志》誤作蘇軾，《西湖志》及《上天竺山志》從之。楊傑〈院記〉，陳善《杭州府志》誤稱為〈訥齋記〉。又傑訥齋、寂室、照閣三詩，魏㟲《錢塘縣志》誤以為趙抃詩。又傑風篁嶺詩，誤以為楊蟠詩。至我聖祖仁皇帝五巡浙西，未至龍井，魏㟲《錢塘縣志》卷首〈天章〉一卷稱龍井御書一聯云：「禪心澄水月，法鼓聚魚龍」。謹案《西湖志．雲林寺》載康熙三十八年聖駕再幸，御題一聯正此十字，疑當時住持僧人後來或有退院歸龍井，摹刻以往，遂傳本寺；魏㟲不知載入雲林寺，而繫之龍井，極為疎略，是皆不可不辨。

　　趙抃詩不見本集

　　趙抃〈龍泓亭詩并敘〉見《咸淳臨安志》，其事當時緇俗咸樂稱道之；然今《清獻集》不載，而《西湖志》云「見清獻、辯才諸集」，非也。

　　元淨著述

　　陳起聖《宋高僧詩選》四十三人，《續選》十九人；陳世隆《宋詩補遺》三十二人，不錄元淨詩。《續文獻通考．釋老門》，元淨在〈名釋傳〉，不與道潛同在〈詩僧傳〉，知不以文詞見也。元淨詩見《咸淳臨安志》及《上天竺山志》者，五古一首、七律二首、五絕十首、七絕二首，文則〈心師銘〉一首。又《上天竺山志》詩散句十七字，更無遺者。〈圓事理說〉見〈塔碑〉及釋傳燈《天台山方外志》。魏㟲《錢塘縣志．經籍》有「釋元淨，字無象，著《辯才集》」，今亦不傳，疑不必果有其書。

　　元淨詩入蘇軾集

　　《上天竺山志》：「元淨有〈次韻參寥子寄秦少游三絕〉，時少游舉進士不得。」蓋道潛原倡，秦觀亦有次韻，而施元之註蘇詩，以元淨詩繫蘇軾，莫可考。然詳詩格，知非蘇也。詩云：

　　秦郎文字固超然　漢武憑虛意欲仙　底事秋來不得解　定中試為問諸天

　　一尾追風抹萬蹄　崑崙元圃謂朝躋　回看世上無伯樂　卻道鹽車勝月題

　　得失秋毫久已明　不須聞此氣崢嶸　何妨卻伴參寥子　無數新詩咳唾成

　　道潛《參寥子集．彭門書事寄少游三首》云：

　　我思君處君思我　此語由來自謫仙　欲借野人傳紙尾　詩憑新鴈寄遼天

　　戲馬臺邊駐馬蹄　迴廊曲院總攀躋　秦郎前日曾來否　試拂凝塵覓舊題

　　百尺黃樓拂杳冥　樓前風物極崢嶸　東州詞客渾爭詠　獨怪相如賦未成

　　秦觀《淮海集．次韻參寥》云：

　　武林漁子入花源　但見秦人不得仙　會有黃鸝鳴翠柳　何妨白眼望青天

　　長安仕路與雲齊　倦僕羸驂不可躋　但得元暉曾折簡　何妨平子更安題

　　且折花枝醉復醒　人間時節易崢嶸　大瓠肯自羞無用　畫虎從人笑不成

　　元淨詩誤入蘇軾集

　　元淨〈次韻參寥四照閣七律〉一首，蘇軾嘗書之而跋其後，其跋見〈元淨外傳〉。今刻本猶列元淨詩於跋前。馮景《蘇詩續補遺》以此詩為軾作，此因軾書而誤者也。

　　名媛詩

　　《西湖志》用《西湖遊覽志．香匳》一卷，錄〈閨秀詩〉一卷，遊龍井者得二人焉。

　　張瓊如，字赤玉，杭州人，〈龍井七律一首〉：

　　縹緲旛幢綠樹低　山門斜路夕陽西　古壇危磴千層幛　細路遙通九曲谿　松際谷聲清磬合　竹間雲氣小樓迷　禪心已與塵緣斷　不礙孤猿午夜啼(見《名媛詩歸》)

　　徐媛，字小淑，姑蘇人，〈遊龍井殢雨漫成七絕三首〉：

　　玉液泠泠走碧沙　芳池碎璧散冰霞　花深古徑啼鶯澀　黛溼雲寒染露華

　　珊珊奇樹亂棲鴉　龍窟遊鱗嬉淺沙　繚繞青莎浮幾點　憑流怪石似靈槎

　　細霧輕煙小徑斜　半空寒雨洗亭花　山厨不作伊蒲饌　拾得松丸自煮茶(見《林下詞選》)

　　婦人、中官附著

　　今錄既以「祠墓諸賢」繫人物，惟「婦人、中官」別無可附。婦人可考者三。一吳越王妃仰氏，《咸淳臨安志》：「在龍井放馬場」。案《十國春秋》，仰氏湖州人，父仁詮，以牙將事文穆王有功績，官至寧國軍節度使。天福八年，忠獻王納為元妃。一宋劉婉容攢所，《武林舊事》：「劉庵，孝宗朝劉婉容攢所，今歸龍井寺」。案《宋史》有〈劉婉儀傳〉，無〈劉婉容傳〉。〈婉儀傳〉稱婉儀與婉容俱高宗妃，同被寵。此云「孝宗」，疑誤。一宋主簿關君妻曾氏，曾鞏撰表云「在錢塘縣履泰鄉龍井之原」，表見《元豐類稿》。中官可考者一。明德，《西湖遊覽志》：「德，高麗人，幼警悟，讀書一目下數行。洪武間，黎王以獻，高皇喜之，俾事左右。歷事五朝，頗著勞績。鎮守兩浙，卒，敕葬風篁嶺下」。又稱正統中嘗駐龍井云。

　　三賢祠塑像

　　龍井故有元淨畫像，見蘇軾〈書贈劉浙僧〉。程珌〈遊記〉則增范仲淹、蘇軾、蘇轍、道潛，凡五人。張雨詩則增胡則、趙抃、秦觀，而無仲淹，凡七人。而敖陶孫《臞翁詩集》註云：「龍井寺有辯才師、趙清獻、蘇文忠塑像」，疑即三賢祠中所祀也。

　　海棠

　　元淨海棠見《咸淳臨安志》：「塔前有海棠二株，乃師手植」是也。蘇軾海棠見《二老堂雜志》：「寺有海棠一株，蘇公手植」是也。

　　顯應廟有二

　　顯應廟祀宋胡則，案《咸淳臨安志》，府治又有顯應廟，乃淨因寺土地也。

　　於潛三賢祠

　　西湖有兩三賢堂，既載入〈軼聞〉矣。案：趙之珩《於潛縣志》亦有三賢祠，祀蘇軾及於潛令刁璹、毛國華。刁、毛有德政，蘇軾倅杭，行縣至潛，皆為賦詩。《東坡集》〈於潛令刁同年野翁亭詩〉有云「我來觀政問風謠，皆云吠犬足生氂」，〈捕蝗至潛戲令毛國華詩〉有云「羨君封境稻如雲，自識人人不識君」，其人之賢可知。

　　兩元淨

　　兩辯才已見〈軼聞〉。案《上天竺山志》：「元皇慶二年，住持竹屋元淨」，是又有兩元淨也。

　　四辯才

　　《宋高僧傳．明律篇》：「唐朔方龍興寺辯才，姓李氏，襄陽人」，是又有三辯才也。《東坡集》有〈龜山辯才師七古〉，又有〈潁川龜山長老四書〉，王註：「龜山在泗州盱眙縣，同時又有一辯才」，是有四辯才也。案馬汝礪《盱眙縣志》，龜山有二，一在縣西南，名上龜山；一在縣東北，臨淮河。而〈仙釋〉止載宋二僧自性、廣辯，豈即此辯才耶？《東坡集．海月碑》：「海月名慧辯」。又有南華辯公住曹谿，亦稱「重辯長老」。又《釋氏稽古略》有南山法師慧才，皆同時人。《續文獻通考》有泗州山水陸院曉津禪師，臨濟宗。

　　蘇軾戲問辯才師墨蹟

　　蘇軾〈聞辯才法師復歸上天竺，以詩戲問〉，真蹟舊藏海寧某翰林家，有南宋緝熙殿印及元虞集草書跋。翰林後彫落，鬻歸他姓，今不知輾轉何所矣。

　　辟塵爐不藏龍井

　　《西湖遊覽志》：「六通律寺有辟塵爐，非木非石，叩之錚然，纖塵不染」。魏㟲《錢塘縣志》既載入六通，而於〈古蹟〉復次入龍井名勝之列，殊屬不倫，其誤則不待考也。

　　入山之路

　　西湖泊舟入山之所，類稱曰步。其一茆家步，見《咸淳臨安志》「丁家山橋」下。《武林舊事》，「茆家步」繫「大麥嶺」下。《輟耕錄》作「毛家步」，今作「茆家步」。《西湖遊覽志》：「花家山瀕湖，而登為茆家步」。陳善《杭州府志》：「在飲馬橋北」。其一赤山步，見《西湖遊覽志》：「赤山由湖而陟此者，近定香橋為赤山步」。陳善《杭州府志》：「在赤山路口」。其一則見陳善《杭州府志》：「在茅家步北」，且稱「俗皆曰埠」。又《武林舊事》：「第六橋通耿家步」，港當在棲霞嶺下，然不著；陳善《杭州府志》亦無之。此上三步則入山所必經矣。凡遊者航湖、登陸以至龍井，有赤山步、茅家步二道。而赤山步又有二道，一由支徑過小麥嶺、飲馬橋，與茅家步路會；蓋自東而西，折而西北，不經大麥嶺、積慶山。一則經大麥嶺、積慶山，如卷一田汝成所記，則亦自東而西，又折而北，然後迆西北行。茅家步路過九里松、臙脂嶺，則先自北而南，然後自東南迆西北行，與赤山支徑會。當其未西北行，稍折而北，則至天竺路也。由赤山步為南山，由茆家步為北山，入山之路大略如此。考昔人紀，秦觀則云「出雷峯、度南屏，濯足惠因澗、入靈石塢，得支徑上風篁嶺」；周必大則云「出暗門、上風篁嶺。午飯後過長耳相院，由支徑至石屋、水樂洞、上煙霞嶺，歸休淨慈」；程珌則云「出清波門、經淨慈寺、過白蓮院、上風篁嶺」，正皆赤山步路。然諸賢不由北山而南山，且不由南山赤山埠入，而必經南屏、淨慈者，蓋因出清波門，陸行不及航湖。若秦觀則既航湖矣，又因過南山、約道潛同行，是以亦由此路。要之，北山茆家步，大路也，較赤山為近。此路當日已有特遊者，偶無記述耳。如馮夢禎〈歷龍井還孤山詩〉，則必由茅家步出入無疑也。然周必大既至嶺寺，又稱「午飯後過長耳相院」，則當其入山初未經法相。分赤山大路必經法相而與茅家步會之，支徑則不經法相。又知必大亦由今赤山支徑至嶺也；然此支徑又非秦觀所由之支徑。蓋秦觀既入靈石塢然後得之，此則不經靈石，靈石即積慶也。昔人遊歷，合之於今，大略如此。若乃寺門之外亦有二道：一過東北則南北兩山入寺大路；一稍南，益上至風篁嶺巔，自巔南下，近江矣。此路中間未及嶺顛，過寺右新舊小門不一里，又分一路繞今寺牆外、迆西北。其路在嶺巔，經楊梅塢抵天竺，極崎𡼲。今土人謂之「新開路」，疑天門獅子峯在焉。又今由茆家步入山，未至寺門，嶺東又有一路，從此而南則為翁家山、煙霞嶺、石屋諸勝。此正周必大到寺以後出山之支徑矣。蓋大路之外，其近嶺旁、達支徑，可知者又如此。

　　餘論題後

　　一卷之書，不勝異議，志家為甚！何則？其地滄海成田，則今昔遷改；其書成不一手，則彼此參差。考其異同得失而論述之，匪以云辯也。蓋或庶幾愚者千慮之一得。

龍井見聞錄卷十

　　跋

　　(臣)孟鋗，草莽微末，知聞短淺，於乾隆十五年，叨與本省鄉解；十六年辛未、二十二年丁丑，兩逢皇上巡幸兩浙，(臣)以計偕春官，不獲隨士民後恭迎聖駕。洎居里肄業，備聞我皇上恭奉大安，由江入浙，童叟扶攜、謠頌載路。於時大澤溥洋，與江海俱長；溫言稠疊，視家人父子加暱。(臣)每以未得與觀聽自憾。二十六年，皇上軫念南民，特諭二十七年正月，三舉南巡典禮，浙之士民忭舞騰躍。而(臣)以初未與觀聽之列，今得仰覩天顏，欣喜尤倍。伏聞補助之餘，不廢瞻眺。惟浙江杭州龍井者，以龍神著稱，其地山水幽邃；在宋為壽聖院，經高僧元淨住持，交遊名賢如趙抃、蘇軾輩，風流照暎，於今未泯。守土臣工，躬率居民，訪稽勝蹟，冀留宸賞。(臣)竊考元僧以仁撰《龍井志》，林右敘之。志久失傳，故實遺闕。(臣)因詳覈地志，旁及諸家，編輯《龍井見聞錄》十卷，敬謹繕寫，進呈御覽。自今以往，天章炳煥，泉石增光萬一。敕脩寺志，(臣)書雖觕淺褊略，或得比於小說家之雜識叢編。聊備採擇，則(臣)之榮幸實甚。

　　浙江嘉興府秀水縣舉人．揀選知縣(臣)汪孟鋗恭跋


中國佛寺史志彙刊第 22 冊 No. 20 龍井見聞錄


　　宋僧元淨外傳

　　附：宋僧元淨外傳卷目

　　卷上

　　於潛出家之所

　　杭州曾經住持之所

　　流寓

　　教祖

　　本師

　　禪友

　　弟子

　　繼起之僧

　　龍井法嗣

　　上天竺法嗣

　　卷下

　　真贊

　　東坡集．尺牘

　　道俗依仰

　　辯博

　　誦咒祛邪

　　書拒左道

　　緣契

　　問答

　　寄題〈龍井題名〉

　　元淨詩

　　著文

　　塔銘未刻石

　　復書〈龍井題名〉後

　　題名書後不入石

　　蘇軾乞塔銘

　　蘇軾致茶果

　　蘇軾紀夢

　　遺像

　　郡紳平塔

　　龍井得歙硯

　　手植山茶

　　嶺塢皆名蘇子

附：宋僧元淨外傳

　　(臣)汪孟鋗恭纂

　　卷上

　　於潛出家之所

　　於潛縣西菩山明智寺

　　《咸淳臨安志》：明智寺在縣西十八里波亭鄉。初，山之西有光亘天，現菩薩像，僧道志立茅廬其下。元祐間因建佛殿，遂名「西菩寺」。治平二年改今額。熙寧七年八月，蘇文忠公同毛君寶、方君武訪參寥、辯才，遂留西菩山留題。建炎間重修，秦少游之子湛為記。有清涼池、明月池、雙峯堂、滌軒、賢秀軒、西資閣、見山亭。又秦湛〈寺記〉略云：「於潛之西菩有光，屬天現菩薩像。其時僧道志茅廬其下，遂聚邑人之錢而廟佛焉。號西菩寺，實唐天祐中也。本朝改曰明智，今謂其山猶曰西菩。辯才既從此山行道，吳越山中之徒思踵其武，踴躍精進」云云……「明智以有道者之故棲，學佛者望之如仲尼之徒於闕里。其氣象景物又蓋境內，自於潛十有三里，至山之麓未及之五里上，松旁澗與道委蛇，仰可以蔭，俯可以鑑，循環曲折乃得平直。兩峯屹然如立長人、如獲居迎來，五老、九華未易伯仲。泉湧西巖之址，盛暑常寒；筒引錯落，遍於百室。是以居者忘出、遊者忘歸」云云……「自有此寺已數百年，土殞木壞、風雨入室，像設不嚴、威儀不成。雙峯既歸，未嘗有求。邑之富於力者，相率施所有，寺為之一新」云云……「余先人與辯才善，余兒時，先人對辯才語，必令旁侍；其高世之論，至今能記一一；而辯才物故，前先人十年。今龍井、天竺間，雲容山色或誨人愁，其能念先人乎？余每見來自吳越者，未嘗不問辯才門人何如，故聞『雙峯』之名久矣。杜門錫山之下，一旦，蒼頭告余曰：『門有道人，吳語而文。』亟出見之，乃常樂性禪師也；謂明智重葺，欲余為記，且曰：『先太史常為辯才記龍井，今記明智，非子可乎？』余不敢辭，雖然，雞鳳異調，大方之家豈不笑我！」

　　(謹案：秦觀為元淨作〈龍井記〉，而其子又為常樂作〈明智記〉，亦宗門嘉話也。《咸淳臨安志》載記文，本係節錄，今從之。又釋居簡有〈西菩造五鳳樓疏〉，註云：「辯才、參寥受業寺」，則參寥亦出家西菩矣。蘇軾有〈遊西菩寺詩〉，王註：「於潛圖經，毛君寶同尉方君武與東坡，於熙寧七年八月廿七日同遊西菩山明智院，石刻存焉。」)

　　杭州曾經住持之所

　　上天竺靈感觀音院

　　《咸淳臨安志》嘉祐末守沈禮部文通，以為「天竺」起於司馬晉，時逾七百載，而觀音發迹西峯甫及百年，遂分為二，所謂「上天竺」也。大士以聲音為佛事，非禪那所居，即謝去。住持智月以辯才法師元淨為其主，仍請於朝，以教易禪，賜名「靈感觀音院」。時曾魯公公亮為相，實奬其事。既而蔡端明襄出守，魯公以錢十萬為扁，委蔡公為書之。蓋魯公慶歷間道杭，同行僧元達，至天竺瞻禮。途中見衣素婦人謂達曰：「上座同曾舍人來耶？舍人五十七入中書。」語訖，無所見。已而如其言，事具石刻。元淨乃益鑿山闢地，增廣殿宇。魯公又以經五千二百三十卷遺元淨西廡為藏。

　　又肅儀亭，辯才建，蔡襄名。

　　(謹案：蔡襄名者為「肅儀」。《上天竺山志》云：「郡守蔡襄有銘，不存」，蓋誤以名為銘。)

　　《上天竺山志》：「山門橋在上竺山門外、中竺天正殿前。橋右，宋時辯才重建雪坡亭。東坡訪辯才法師，適雪霽，搆亭厓下以紀其勝。夜講臺，治平中辯才淨法師演說無倦，嘗謂鬼神少威德，則不敢隨眾晝聽，乃為夜分講經，故名。莫考厥初，至辯才更建。」又李綱〈上天竺天台教寺十六觀堂碑〉曰：「辯才淨法師於嘉祐、熙寧間兩住本山，兼統禪講二教律，三宗賜詩褒美；東宮復書歸隱之額，聽其退居興福。」

　　(謹案：碑文千言，然不載李綱《梁谿集》。賜詩、書額，惜他無可証。所謂「歸隱」，豈即「歸隱橋」之謂耶？「興福」，疑「廣福」，字誤。)

　　陳善《杭州府志》：「治平中，元淨益鑿前山，闢地二十有五尋，殿皆重檐。」

　　大悲寶閣院

　　見蘇轍〈辯才碑〉，詳卷八。

　　下天竺

　　《佛祖通載》：元豐三年謝去天竺，居龍井；六年居南屏；明年復歸龍井。時靈山虛席，師以慈雲師祖道場，俯就眾請。及月餘，定中見金甲神跪前曰：「師於此無緣，不宜久住。」既受冥告，遂還龍井。

　　南屏興教寺

　　見楊傑〈院記〉，詳卷二。

　　(謹案：楊記「初住錢塘法惠院之寶閣」，蓋即大悲寶閣院；而《咸淳臨安志》不載法慧、大悲寶閣二院名。案《淮海集》有〈法慧院記〉，《東坡集》有〈法慧院詩〉，正此院也。據《佛祖通載》又知元淨之住下竺最淺云。)

　　流寓

　　秀州真如寺

　　《佛祖通載》：「杭守祖無擇坐獄檇李，師以鑄鐘例被追辯，幸得釋寓，止真如蘭若。」

　　教祖

　　天台智者大師

　　姚鉉《唐文粹．梁肅天台智大師碑》：「天台山西南隅一山曰佛隴，蓋智者大師得道之所。長老大比邱然公，光昭大師之遺訓以啟後學。門人安定梁肅聞上，易名，銘勒大師之遺烈以示後世云。大師名智顗，字德安，時號『智者』。其先潁川陳氏，世居荊州之華容。感緣、應蹟載在〈別傳〉。昔如來乘一大事因緣，菩薩以普門示現；自華嚴肇開，至雙林高會，無小無大，同歸佛界。及大雄示滅，學路別派；世既下衰，教亦陵遲。故龍樹大士病之，乃用權略制諸外道，乃詮智度發明宗極。微言東流，我惠文禪師得之；由文字中入不二法門，以授南嶽思大師。當時教尚簡密，不能廣被；而空有諸宗扇惑方夏。及大師受之，於是開『止觀法門』，其教大略即身心而指定慧，即言說而詮解脫。緣離化城，示滅兹山，是歲隋開皇十七年也。得深心者三十有二人，纂其言行於後世者曰章安禪師灌頂；頂傳縉雲威禪師，威傳東陽。東陽（縉雲同號），時謂『小威』。威傳左谿朗禪師。自縉雲至左谿，以元珠相付，向晦宴息而已。左谿門人之上首——今湛然禪師，行高識遠，超悟辯達，凡祖師之教在章句者，必引而伸之。後來資之以崇德辨惑，不可悉數。」

　　見蘇轍〈辯才碑〉：「辯才曰：吾祖智者，聖人也」，詳卷八。又見海月〈碑銘〉，詳卷下。

　　《釋氏稽古略》：「天聖四年始詔天台教師入，大藏流行，天竺僧思悟焚身日觀庵前，用報佛恩。」

　　《學士集．天竺圓照若公塔銘》：「天台一宗自法智尊者之後分為廣智、神照、南屏三家，而南屏最盛。」

　　(謹案：肅又有〈天台法門議〉、〈止觀統例〉各一篇，載《唐文粹》。《上天竺山志》亦列「教觀」一門，知天竺住持概宗天台智者。蘇轍碑稱「元淨因講《摩訶止觀》悟道」，是也。又《傳燈》、《指月》等書俱稱智者為「應化聖賢」，故曰聖人。)

　　本師

　　法雨

　　見蘇轍〈辯才碑〉，詳卷八。

　　遵式

　　《咸淳臨安志》：遵式本姓葉，字知白。其母始乞靈於觀音，遂生。法師學行孤高，博習教觀。因苦學嘔血，兩足皮裂。師願力堅固，以著懺儀行世，號「慈雲懺主」。天聖中滅度，度弟子百餘人、學徒千數。崇寧二年賜號「慧通」。天台教觀益盛於吳越者，實師之力。侍郎王古述其行事，紹興三十年旨賜號曰「懺主禪慧大法師」，塔名「瑞光」。

　　見蘇轍〈辯才碑〉，詳卷八。

　　《西湖高僧事略》：師，台州寧海人。母夢嚥明珠而生。出家於東掖山，傳天台教於寶雲通，未幾繼其席。祥符八年，刺史薛公請居靈山天竺寺。王文穆出守，重師之道，奏復天竺名，尋賜「慈雲」號。依經撰集諸懺法，盛行於世。常行三昧，以九十日為期，感應非一。凡為法祈禱必燃指，惟存三焉。天聖九年歸東嶺草堂，明年示寂，累諡「法寶禪慧」。淳祐八年，其徒明禋禱晴獲應，加諡「聖應」。淳祐十一年復應，加諡「正覺」。

　　《咸淳臨安志》：下竺靈山教寺，理宗宸翰八，其五曰瑞光之塔、曰靈應大法師、曰靈應正覺大法師、曰靈應正覺廣濟大法師、曰靈應正覺廣濟普照大法師。

　　(謹案：此皆慈雲身後賜額。)

　　又有〈慈雲禪師真贊〉及〈行業記〉。

　　又胡宿〈下竺寺記〉：祥符中，州人聯牒叢叩府下，請大士遵式領其眾，演天台教觀。式公辯博明解，遠近向慕。智者之學自是益振。天禧初，文穆王冀公臨州，一見加禮，為奏復天竺舊額。遄承可報，冀公親題其榜，筆力殊勁；且有敕旨，許作十方講院主持。還朝又表其高行，賜號「慈雲」，仍施錢萬緡為營佛殿。侍郎胡公繼典是郡，又捐己俸。於是裒合眾施凡百十餘區。又造旃檀觀音像、置三昧堂，中慈相穆如智者之遺法也。初，寺有檜枯，至是柯葉復茂，眾目之曰：「重榮檜乃蘭若中興之兆。」

　　又强至〈寺記〉：「王冀公呼主藏者取緡若百萬，俾新殿宇。」

　　(謹案：《咸淳臨安志》：「師諡靈應」，則《西湖高僧事略》以為「聖應」，非也。然「正覺」之後又加「廣濟普照」，亦失之。又《佛祖通載》敘孤山圓智法師事，有云：「王欽若出使錢塘，慈雲遣使邀圓同迓之，圓笑謂使曰：錢塘境上且駐卻一僧」。林逋《和靖集》有〈送慈雲師謁王相國詩〉。)

　　祖韶

　　見蘇轍〈辯才碑〉，詳卷八。

　　《咸淳臨安志．胡宿寺記》：慈雲告老，庵於東嶺，傳寺事於明智大師祖韶；韶公亦宿植德本、密資覺力，延棲海眾、宴坐道場，二紀有餘，百事無曠。

　　又强至〈寺記〉：慈雲夏臘高，樂退巖屋，傳其事於門人高弟明智祖韶；孤標獨行，克遵師業。建教藏院以聚本經，禮也；建延壽院以養病孤，仁也；建冀公祠宇、不忘外護，義也；建慈雲真堂、不忘先禀，孝也。是四善皆釋子之難能者，而明智兼有焉。明道歲，王人左藏黃副使元吉將命過杭，得師歡甚，因還，侍上，懇求御書，願賜為叢林榮。皇祐改元，始賜飛白字凡六軸。

　　(謹案：二記皆為祖韶作。遵式、祖韶俱未住上竺。晁公遡《嵩山居士集》有〈明智法師碑〉：「姓陳氏，名中立，明州鄞人，常折高麗僧談辯」，此又一明智也。)

　　禪友

　　道潛

　　《咸淳臨安志》：道潛，於潛浮谿村人。本姓何，字參寥。幼不茹葷。以童子誦《法華經》度為比邱。於內外典無所不窺。能文章，尤喜為詩。嘗賦〈臨平〉絕句，蘇軾為寫而刻諸石。軾守錢塘，卜智果精舍居之。軾南遷，道潛欲轉海望之，軾以書戒止。當路亦捃其詩語，謂有譏刺，得罪，返初服。建中靖國初，曾肇言其非辜，詔復祝髮。崇寧末，歸老西湖。其法孫穎，刊其詩集行世。又道潛嘗賜號「妙總大師」。《墨莊漫錄》：「本名曇潛，子瞻改曰道潛。」

　　(謹案：《續文獻通考》，道潛在詩僧列。又《十國春秋》：「吳越時別有一道潛」。)

　　了元

　　陳善《杭州府志》：佛印，浮梁縣人，名了元，字覺老，俗姓林。性穎異，襁褓不茹葷。三歲，記詩三千餘篇。稍長，從師通經義；因讀釋書，恍然有悟，遂從釋。神宗賜號「佛印」。

　　(謹案：《咸淳臨安志》不載了元。)

　　惠辯

　　蘇轍〈海月塔碑〉：名惠辯，字訥翁，姓富氏。從韶於天竺，受天台教，習西方觀；復事三衢浮石矩法師。韶之將老也，命代講。《續文獻通考》：海月名惠辯，華亭傅氏子。生時有異，父母令出家，入普照寺，得法明智，遂領寺事。遷至杭州都僧正。蘇軾倅杭，高其行。一日合掌坐化，遺言須東坡至方合龕。四日軾至，見其趺坐如生，賦三詩焉。

　　《參寥子集》詩：「當年吳會有名緇，盡是人天大導師」，自註：「大覺、海月、辯才」。

　　《釋氏稽古略》：祖韶有二弟子，曰慧辯海月、曰元淨辯才。海月華亭人，受業普照寺。

　　《上天竺山志》在〈別傳〉。

　　(謹案：《東坡集》有〈海月真贊〉，《欒城集》有〈塔碑〉，詳卷下。慧、惠，傅、富，字誤。「大覺」亦詳卷下。)

　　元素

　　見蘇轍〈辯才碑〉，詳卷八。

　　熙仲

　　見蘇轍〈辯才碑〉，詳卷八。

　　高麗僧統

　　《釋氏稽古略》：高麗國君、文宗仁孝王第四子，出家名義天。

　　《咸淳臨安志》：惠因寺，吳越王建。元豐八年，高麗國王子「僧統義天」入貢，因請從淨源法師學賢首教。詔許之。

　　見楊傑〈院記〉，詳卷二。

　　弟子

　　懷楚

　　逵上人

　　懷益

　　散老

　　並詳卷三。

　　雙峯

　　見《咸淳臨安志》，詳上。

　　繼起之僧

　　圓照

　　《咸淳臨安志》：淨慈圓照禪師宗本，字無詰，本姓管。招善本居上座。圓照退居，善本繼之。《泊宅編》：大通乃圓照弟子，時稱「吳中二本」。

　　《東坡集．書贈惠臻》：杭州圓照律師，志行苦卓、教法通洽，晝夜行道二十餘年矣，無一念須有作相。自辯才歸寂，道俗皆宗之。

　　(謹案：蘇軾有〈淨慈寺謁圓照本禪師詩〉。又〈書贈惠臻〉稱善本曰「小本禪師」。)

　　龍井法嗣

　　聰自聞

　　見《太倉稊米集》，詳卷三。

　　(謹案：龍井僧自懷楚四人外，系元淨者惟聰自聞一人可考。)

　　上天竺法嗣

　　慧日

　　《上天竺山志》：東溟名慧日，天台赤城人。宋丞相賈魏公諸孫拜竹屋元淨於上竺。至元元年涖下竺，又遷上竺。〈題名碑〉：第四十三代。

　　《上天竺山志》：心安房在雙檜峯麓，祖嗣辯才法師，為元東溟法師退院。至明嘉隆間析為三，曰心大、心南、心外。

　　又宋源梵法師，東溟門人。

　　《學士集．普濟大師東溟日公碑銘》：所度弟子，下竺則圓興等十人，上竺近二百人；而妙思、妙本、妙修為最先，嗣真法系者則思齊、行樞、允鑑、允忠、良謹、普智、文會、元琇、景梵，各闡教於一方。繼師任上竺者即妙修也。

　　(謹案：《上天竺山志》宋源梵法師，疑即景梵。又有性源修，疑即妙修。)

附宋僧元淨外傳卷上


中國佛寺史志彙刊第 22 冊 No. 20 龍井見聞錄


附：宋僧元淨外傳

　　(臣)汪孟鋗恭纂

　　卷下

　　真贊

　　《咸淳臨安志．趙抃贊》：

　　師去天竺　山空鬼哭　天竺師歸　道場光輝　大士大悲　師實焉依　師乎真乎　真金琉璃　教宗智者　法嗣韶師　須彌有壞　至道無為　稽首慈相　仰之贊之　皆無妙幻　豈勝言思

　　《東坡集．贊》：余頃年嘗聞妙法於辯才老師，今見其畫像，乃以所聞者贊之。

　　即之浮雲無窮　去之明月皆同　欲知明月所在　在汝唾霧之中

　　《咸淳臨安志．楊傑贊》：

　　月白風清　雲閒水淥　犀柄金爐寄天竺　老龍頭角縮寒巖　膏雨人間霑足

　　東坡集．尺牘

　　久不奉書，愧仰增深。比日切惟法履佳休，某忝冒過分，碌碌無補。日望東南一郡，庶幾臨老復聞法音。尚冀以時為眾自愛。(以下俱翰林)

　　某向與兒子竺僧名，迨於觀音前剃落，權寄緇褐。去歲，明堂恩已奏，授承務郎。謹與買得度牒一道，以贖此子。今附趙君齎納，取老師意剃度一人，仍告於觀音前，略祝願過，悚息悚息！

　　某少有微願，須至仰煩。切料慈照必不見罪。某與舍弟某捐納乙百疋，奉為先君霸州文安縣主簿，累贈中大夫。先妣武昌郡太君程氏，造地藏菩薩一尊，併座及侍者二人。菩薩身之大小如中形人，所費盡以此絹而已。若錢少，即省鏤刻之工可也。乞為指揮選匠便造，造成示及，專求便船迎取，欲京師寺中供養也。煩勞神用，愧悚不已。

　　某啟：法孫至，領手教累幅，伏承道體安康，以慰下情。前此所惠書信，皆領無狀；每荷存記，感怍亡已！真贊更煩刻石，甚愧不稱。〈維摩贊〉近杜介刻，脫卻數字，好笑好笑！唯金山石本乃是也。信口妄語，便蒙印可，罪過罪過！聞老師益健，更乞倍加愛重，且為東南道俗歸依也。某衰病不復有功名意，此去且勉歲月；纔得箇退縮方便，即歸常州住也。更告法師為禱諸聖，令早得歸為幸。此是真切之意，勿令人知，將為虛偽迫行。冗中不宣。(杭州還朝)

　　某啟：別來思仰日深，比來道體何如？某幸於鬧中抽頭，得此閒郡；雖未能超然遠引，亦退老之漸也。思企吳越諸道友，江山之勝不去心；或更送老請會稽一次。老師必能為此一郡道侶少留山中，勿便歸安養；不肖更得少接清遊，何幸如之！惟千萬保重，不宣。(以下俱潁州)

　　近日百事懶廢，寢食之外，頹然而已。寫此數紙書，一似小兒逃學，來人催迫，日推一日。相知惠書皆不能答；如相怪，且為道此，意老病不足責也。

　　道俗依仰

　　《東坡集．杭州與大覺禪師書》：某啟，奉別二十五年，幾一世矣。會見無時，此懷可知。到此欲奉書，因循至今。辱書，具審起居安隱、南方耆舊彫落。惟明有老師，杭有辯才，道俗所共依仰，蓋一時盛事！比來時得從辯才遊，老病昏塞頗有所警發。恨不得一見老師，更與鑽磨也。歲暮山中苦寒，千萬為眾自重。不宣。

　　辯博

　　《始豐稿．西嶺草堂續記》：古之桑門上首，積行累業，蜚聲一時，名垂後世，蓋亦不鮮。以錢塘言，若聖達觀之神異、辯才淨之辯博、孤山圓之孤峻，咸所宜慕者。

　　誦咒祛邪

　　《淮海集．記龍井辯才事》：熙寧九年，秀州嘉興縣令陶彖，有子得疾甚異，形色、笑語非復平人。令患之，乃大出錢財，聘謁巫祝；厭勝百方，終莫能治。是歲，辯才法師元淨適以事至秀。法師，高僧也，隱於錢塘之天竺山，傳天台教，學者數百人；又特善咒水，疾病者飲其所咒水輒愈，吳人尊事之。令素聞其名，即馳詣師，具狀告曰：「兒始得疾時，見一女子自外來，相調笑。久之，俱去；稍行至水濱，遺詩曰：

　　生為木卯人　死作幽獨鬼　泉門長夜開　衾幃待君至

　　「自是屢來，且有言曰：『仲冬之月二七之間、月盈之夕，車馬來迎。』今去妖期逼矣，未知所處，願賜哀憐。」師乃許諾，因杖策從至其家，除地為壇，設觀音像於中央，取楊枝霑水灑而咒之，三繞壇而去。是夜兒寢安然，不復如他時矣。明日復來，結跏趺座，引兒問曰：「汝居何地而來至此？」答曰：「會稽之東、卞山之陽，是吾之宅。古木蒼蒼。」師又問：「汝姓誰氏？」答曰：「吳王山上無人處，幾度臨風學舞腰。」師曰：「汝柳姓乎？」乃囅然而笑。師良久呵曰：「汝無始已來迷己逐物，為物所轉，溺於淫邪，流浪千刼，不自解脫，入魔趣中，橫生災害，延及無辜。汝今當知魔耶非魔，魔即法界。我今為汝宣說〈首楞嚴秘密神咒〉，汝當諦聽，痛自悔恨，訟既往過愆，返本來清淨覺性。」於是號泣，不復有云。是夜謂兒曰：「辯才之功，汝父之虔，無以加焉。吾將去矣！」後二日復來曰：「久與子遊，情不能遽捨，願一舉觴為別。」因相對引滿。既罷，作詩一章曰：

　　仲冬二七是良時　江下無緣與子期　今日臨歧一杯酒　共君千里遠相離

　　遂去不復見。余聞其事久矣，元豐二年見辯才於龍井山，問之信然。

　　書拒左道

　　釋惠洪《林間錄》：杭州上天竺法師辯才，悟法華三昧，有至行；宏天台教，稱第一，東吳講者宗尚之。秀州有狂人號「回頭」，左道以鼓俗流，宣言當建窣堵坡為吳人福田，施者雲委；然憚入杭境，以辯才不可欺故也。不得已，既來，先以錢十萬詣上天竺飯僧，且遣使通問曰：「今以修造錢若干，願供僧一堂。」淨答其書曰：「道風遠來，山川增勝。誨言先至，喜慰可量。承以營建淨壇，為飯僧之用。竊聞教有明文，不許互用。聖者已遺明誨，不知白佛當何以辭？佇聞報章，即令撰疏文也。」狂人大驚，慚見其徒。然淨之門弟子亦勸且禮之以化俗。淨厲聲曰：「出家兒須具眼始得！彼誠聖者，吾敢不恭？如其誕妄，知而同之，是失正念。吾聞聖者具他心通，今夕當與爾曹虔請，於明日就此山與十方諸佛同齋，即法法嚴敬。」跪讀疏文焚之，明日率眾出迎。而所謂狂人者竟不至，學者皆服。

　　緣契

　　《東坡集．跋舊與辯才書》：軾生平與辯才道眼相照之外，緣契冥符者多矣。始以五年九月三十日入山，相對終日，留此數紙。明年此日在潁州作書與之，有「少留山中，勿便歸安養」之語，而師實以是日化去。又明年，其徒惟楚攜此軸來，為一太息。五月十一日書。

　　問答

　　《上天竺山志》：東坡一日禮大士，見座前〈普門品〉，袖手展讀云：「咒詛諸毒藥，所欲害身者；念彼觀音力，還著與本人」，東坡喟然嘆曰：「佛自仁心，豈有免人之一難而害人之一命乎？是亦去彼及此，與夫不愛人者何異也？我體佛之意而改正之曰：『咒詛諸毒藥，所欲害身者；念彼觀音力，兩家都沒事。』」問辯才曰：「何如？」辯才笑而不答。

　　(謹案：《東坡集》，東坡居士曰：「觀音，慈悲者也，今人遭咒詛，念觀音之力而使還著與本人，則豈觀音之心哉？今改之」云云。其文不同，不言與辯才問答。)

　　寄題〈龍井題名〉

　　《東坡集．題秦太虛龍井題名記》：覽太虛〈題名〉，皆余昔時遊行處。閉目想之，了然可數。始余與辯才別，五年乃自徐州遷於湖。至高郵見太虛、參寥，遂載與俱。辯才聞余至，欲扁舟相過以結夏，未果。太虛、參寥又相與適越，云秋盡當還；而余倉卒去郡，遂不復見。明年余謫居黃州，辯才、參寥遣人致問，且以〈題名〉相示。時去中秋不十日，秋潦方漲，水面千里；月出房心間，風露浩然。所居去江無十步，獨與兒子邁棹小舟至赤壁，西望武昌，山谷喬木蒼然，雲濤際天。因錄以寄參寥，使以示辯才。有便至高郵，亦可錄以示太虛也。

　　元淨詩

　　《東坡集．書辯才次韻參寥詩》：辯才作此詩時年八十一矣。平生不學作詩，如風吹水自成文理；而參寥與吾輩詩乃如巧人織繡耳。

　　《上天竺山志》：東坡過上天竺，謁辯才，款語間因言窗前兩松，昨為風折一枝，悵悵成一聯，竟未得續。其後舉以示公云：「龍枝已逐風雷變，減卻虛窗半日涼」，坡續云：「天愛禪心圓且潔，故添明月伴清光」。

　　著文

　　《天台山方外志》：〈圓事理說〉，辯才淨師撰。

　　(謹案：此說本見蘇轍〈辯才碑〉，又碑稱「示寂時出偈告眾」。楊傑記又云：「元淨與趙抃倡酬偈頌蓋俱失傳，傳者惟〈心師銘〉一首而已。」)

　　塔銘未刻石

　　《東坡集．惠州與參寥書》：海月真贊，許他二十餘年矣，因循不作。因來諭，輒為之。不及作慧淨書，幸付與此本也。〈表忠觀記〉及〈辯才塔銘〉後來不見入石，必是僕與舍弟得罪人，未敢便刻也。此〈真贊〉更請參寥相度，如未可，且與藏公處也。

　　復書〈龍井題名〉後

　　《東坡集．跋太虛辯才廬山題名》：某與大覺禪師別十九年矣。禪師脫屣當世，雲棲海上，謂不復見記，乃爾拳拳耶？撫卷太息，欲一見之恐不可復得。會與參寥師自廬山之陽並出而東，所至皆禪師舊迹，山中人多能言之者。乃復書〈太虛與辯才題名〉之後，以遺參寥。太虛今年三十六，參寥四十二，某四十九，辯才七十四，禪師七十六矣。此吾五人者當復相從乎？生者可以一笑，死者可以一嘆也。元豐七年五月十九日，慧日院大雨中書。

　　(謹案：蘇轍〈辯才碑〉，元淨以元祐六年示寂，年八十一。逆計元豐七年，正七十四，而俗本題跋作四十七，誤甚，今從《東坡集》正之。然此段乃跋太覺禪師〈廬山題名〉，而刊集者題為〈跋太虛辯才廬山題名〉，亦誤。大覺住四明阿育王寺，見蘇軾〈與寶覺禪老書〉。軾又嘗為大覺撰〈鼎銘〉、〈宸奎閣記〉。宸奎閣者，仁宗賜大覺偈頌。記稱「廬山僧懷璉，皇祐中賜號大覺」，亦見〈與寶覺書〉。)

　　題名書後不入石

　　《東坡集．黃州與參寥書》：聰師相別五六年，不謂便爾長進，詩語筆蹤皆可畏，遂為名僧法足，非特巧慧而已。又聞今年剃度，可喜！太虛只在高郵，近舍弟過彼相見，亦有書來。題名絕奇，辯才要書其後，復寄一紙去，然不須入石也。黃州絕無所產，又窘乏殊甚；好便不能寄信物去，只有布一疋作臥單。懷悚懷悚！

　　蘇軾乞塔銘

　　《欒城集．辯才碑》：子瞻謂辯才徒曰：「我固知師矣，余弟子由知師不在我後，我為汝請。」轍以公命不敢辭。

　　又〈天竺海月法師塔碑〉：餘杭天竺有二大士，一曰海月，一曰辯才，皆事明智韶法師，以講說作佛事，而心悟最上乘，不為講說所縛。吳越多禪眾，聞其言者皆曰：「說教如是，是亦禪也。」故吳越之人歸之與佛菩薩無異。熙寧中，余兄子瞻通守餘杭，從二公遊，敬之如師友。後余與子瞻皆自嶺外得歸，而子瞻終於毘陵。餘杭參寥師弔余潁川，既而曰：「辯才以子瞻故，得銘於公；海月獨未有銘，公以子瞻，其亦勿辭！」余亦許之。今住天竺德賢師，實公之高弟，以銘授之，俾刻之石。銘曰：

　　佛本說一乘　無二亦無三　空洞無一物　應物無不在　欲以是教人　人或不能信　以其不信故　故示以方便　方便皆是幻　是惠為真實　有方便惠解　無方便惠縛　有惠方便解　無惠方便縛　惟惠惟方便　更相為縛解　縛脫解亦除　然後至佛乘　智者古智人　具惠與方便　示人西方觀　其實則是幻　由幻而得佛　於以度眾生　會歸於一乘　何者非佛法　海月辯才師　智者之孫曾　由教而得禪　皆僧中第一　我不識其面　知其心中事　作銘書塔石　二公知其然

　　《上天竺山志》：東坡乞〈辯才塔碑〉於黃門，與書曰：「兄自覺談佛不如弟。」及黃門作〈海月塔碑〉，以東坡與之遊，故云「我不識師面，知師心中事」。惜乎火失其書翰也。

　　蘇軾致茶果

　　《東坡集．潁川與參寥書》：兩得手書，具審法體佳勝。辯才遂化去，雖來去本無，而情鍾我輩，不免悽愴也。今有奠文一首，并銀二兩，託為致茶果一奠之。潁師得書，且喜進道紙尾，待得閒寫去。餘惟萬萬自重。

　　又文曰：

　　孔老異門　儒釋分宮　又於其間　禪律相攻　我見大海　西北南東　江河雖殊　其至則同　雖大法師　自戒定通　律無持破　垢淨皆空　講無辯訥　事理皆融　如不動山　如常撞鐘　如一月水　如萬竅風　八十一年　生雖有終　遇物而應　施則無窮　我初適吳　尚見五公　講有辯臻　禪有璉嵩　後二十年　獨餘此翁　今又往矣　後生誰宗　道俗欷歔　山澤改容　誰持一杯　往弔井龍　我去杭時　白叟黃童　要我復來　已許於中　山無此老　去將安從　噫參寥子　往奠必躬　豈無他人　莫寫我胸

　　蘇軾紀夢

　　《東坡集．海月辯公真贊并引》：錢塘佛者之盛蓋甲天下，道德才智之士與夫妄庸巧偽之人雜處其間，號為難齊。故於僧職正副之外，別補都僧正一員。簿帳案牒，奔走將迎之勞，專責正副以下；而都司總領要略，實以行解表眾而已。然亦通號為僧官，故高舉遠引、山棲絕俗之士不屑為之；惟清通端雅、外涉世而中遺物者乃任其事，蓋亦難矣。余通守錢塘時，海月大師惠辯者寔在此位。神宇澄穆，不見慍喜，而緇素悅服；余固喜從之遊。時東南多事，吏治少暇，而余方年壯氣盛，不安厥官。每往見師，清座相對。時聞一言則百憂冰解，形神俱泰。因悟莊周所言「東郭順子之為人，人貌而天虛、緣而葆真、清而容物；物無道，正容以悟之，使人之意也消」，蓋師之謂也與？一日師臥疾，使人請余入山。適有所未暇，旬餘乃往，則師之化四日矣。遺言須余至乃闔棺，趺坐如生，頂尚溫也。余在杭州，夢至西湖上有大殿，榜曰「彌勒下生」；而故人辯才、海月之流皆行道其間。師沒後二十一年，余謫居惠州。天竺淨惠師屬參寥子以書遺余曰：「檀越許與海月作真贊，久不償此願，何也？」余矍然而起，為說贊曰：

　　人皆趨世　出世者誰　人皆遺世　世誰為之　爰有大士　處此兩間　非濁非清　非律非禪　惟是海月　都司之式　庶復見之　眾縛自脫　我夢西湖　天宮化城　見兩天竺　宛如平生　雲披月滿　遺像在此　誰其贊之　惟東坡子

　　遺像

　　《東坡集．書贈劉浙僧》：到杭，一遊龍井，謁辯才遺像，仍持密雲團為獻龍井。孤山下有石室，室前有六一泉，白而甘，當往一酌。湖上壽星院竹極偉，其旁智果院有參寥泉及新泉，皆甘冷異常，當特往一酌。仍尋參寥子妙聰師之遺跡，見潁沙彌亦當致意。靈隱寺後高峯塔，一上五里；上有僧不下三十餘年矣，不知今在否？亦可一往。

　　元符二年五月十六日東坡居士書

　　郡紳平塔

　　《上天竺山志》：辯才法師骨塔在老龍井山中。萬歷間，村鄰父老傳為郡紳李某平之。

　　龍井得歙硯

　　《蘇詩續補遺．偶於龍井辯才處得歙硯甚奇詩》，馮景註：「《硯譜》：玉兔朝元硯。此為細羅紋刷絲歙石，圓徑六寸、高寸五分；面有葱色兔月二像，巧若畫成。更無凹凸，真五代前物也。旁刻『建中靖國元年改製』，下刻篆書『一卷石兮呈祥，俾翰林兮增光；出煨燼兮不敗，伊蘇氏兮其昌。張九成識』，又二行『子子孫孫永古用之』。」案「蘇氏其昌」豈即先生辯才處所得硯與？又先生倣〈毛穎〉戲作〈萬石君傳〉云：「羅紋，歙人也。其上世嘗隱龍尾山。」

　　手植山茶

　　《上天竺山志》：辯才法師手植千葉山茶二本，在白雲堂下、雪液池上。自宋歷元，柯葉暢茂，有呵護。

　　(謹案：志又載釋道衍〈雪液池詩〉註云：「上有辯才手植山茶，今無」，則明初人已不及見矣。)

　　嶺塢皆名蘇子

　　《上天竺山志》：梯子嶺一名蘇子嶺，在華嚴塢；嶺由東坡與辯才得名。又華嚴塢俗呼「心安塢」，以谷中為心安房也。今深處有「華嚴山居」，本名蘇子塢。相傳東坡辯才嘗優游於此。

附宋僧元淨外傳卷下

　　〈宋僧元淨外傳〉跋

　　宋僧元淨嘗住上天竺；龍井，其退院也。沈遘請天竺易禪為教，意問答機鋒足罄南山之竹。而宋釋惟白《續傳燈錄》、明瞿汝稷《指月錄》一無所載，所作偈頌亦復不傳。獨魏㟲《錢塘縣志．經籍》載集一卷，《西湖志》亦謂「與趙抃倡酬詩見本集」，然今亦未之見也。傳元淨者，有《咸淳臨安志》；諸書率以碑銘為本，少所潤益。(臣)因編輯《見聞錄》之次，雜取載記元淨事蹟，釐為〈外傳〉二卷。每條加以標題，不敢聯屬成文，致失原書面目。大抵《蘇軾集》居十之六七。考軾仕杭，樂交方外，惠辯、道潛、了元、仲殊、思聰、惠勤、惠思、清順、可久、宗本、善本之流，不可悉數。而盛稱元淨與四明懷璉為道俗所仰；道潛詩亦以元淨、懷璉、惠辯為大導師，其高風淨行殆可想見。仰惟睿鑒周宣，考求故實，如因龍井而及元淨，則兹〈外傳〉之附《見聞錄》後，或希節取焉。

　　乾隆二十七年上元(臣)汪孟鋗熏沐敬書


