中國佛寺史志彙刊第 12 冊 No. 11 明州阿育王山續志


　　明州阿育王山續志第十一卷目錄宋太宗皇帝御贊舍利宋英宗皇帝賜懷璉手詔奉使道中寄育王山長老常坦　(王安石)與育王大覺璉禪師　(蘇軾)戲贈育王虚白長老　(王安石)與大覺禪師璉公書　(蘇軾)寄大覺禪師(二首)　(王安石)舍利塔記畧　(蘇軾)與大覺禪師璉公　(蘇軾)大覺鼎銘　(蘇軾)與趙得麟書　(蘇軾)祭大覺禪師　(蘇軾)遊育王寺(二首)　(樓异)和樓試可遊育王(二首)　(舒亶)次韻知郡學士錢公遊育王山　(胡宗愈)呈妙喜　(吳潜)夏日遊玉几山　(謝翱)寄育王賢上人　(謝翱)題鄮嶺接待　(釋德光)景德靈隱禪寺佛照禪師札佛照光禪師塔銘　(周必大)《西湖志餘》云育王祭無極和尚　(無文燦)笑翁禪師行狀　(物初觀)上壑翁相國啟　(物初觀)寄育王東堂　(釋文益)䟦此菴師祖手帖　(釋清欲)遊育王寺(二首)　(高翥)橫川和尚住持育王疏　(釋道貫)陪阮使君遊玉几山　(戴表元)育王長老見惠茶瓜，次韻奉答(三首)　(袁桷)育王珙禪師示寂二紀，嶼上人回山中，因寄塔主　(袁桷)偕劉、胡二友遊育王寺　(朱右)前題　(劉鼎)前題　(胡璉)贈育王肇藏主　(釋無愠)謝天童平石砥問疾(二首)　(石室瑛)阿育王古蹟詩(六首)　(無名氏)大覺璉師以𨶒立本畫水官見遺報以詩　(蘇洵)和育王十二題　(楊屯田)

明州阿育王山續志卷第十一

　　住山釋畹荃（嵩來）輯集

　　宋太宗皇帝御贊舍利

　　功成積刦印文端　不是南山得恐難　眼覩數重金色潤　手攀一片玉光寒　煉時百火精神透　藏處千年瑩彩完　定果熏修真秘密　正心莫作等閒看

　　宋英宗皇帝賜懷璉手詔

　　大覺禪師懷璉，受先帝聖眷，累賜宸章。屢貢誠懇，乞歸林下。今從所請，俾遂閒心。凡經過小可菴院，任性住持；或十方禪林，不得抑逼堅請。

　　奉使道中寄育王山長老常坦

　　王安石

　　道人少賈海上遊　海舶破散身波浮　抱金滿篋人所寄　吹簸偶得還中州　嬴身歸來不受報　秪取斗酒相獻酬　歡娛慈母終一世　脫棄妻子藏岩幽　蒼煙寥寥池水漫　白玉菡蓞吹高秋　夜然柏子煮山藥　憶此東望無時休　塞垣春枯積雪溜　沙礫盛怒黃雲愁　五更疋馬隨雁起　想見郊郭花稠稠　百年誇奪終一邱　世間滿眼真悠悠　寄聲萬里心綢繆　莫道異趣無相求

　　與育王大覺璉禪師

　　蘇軾

　　奉別一十五年，幾一世矣！會見無時，此懷可知。到此，日欲奉書，因循至今。辱書具審，起居安穩。南方耆舊彫落，惟明有老師，杭有辯才，道俗所共依仰，葢一時盛事。此來得從辯才游，老病昏塞，頗有所警發；恨不得見老師，更與鑽磨也。歲莫山中寒苦，千萬為眾自重！

　　戲贈育王虚白長老

　　王安石

　　白雲山頂病禪師　昔日公卿各贈詩　行盡四方年八十　𨚫歸荒寺有誰知

　　與大覺禪師璉公書

　　蘇軾

　　要作〈宸奎閣碑〉，謹以撰成。衰朽廢學，不知堪上石否？見參寥說，禪師出京日，英廟賜手詔，其畧云「任性住持」者，不知果有否？如有，切請錄示全文，欲添入此一節。切望子細，錄到即便添入。仍大字寫一本，付侍者賫歸上石也，惟速為妙。碑上別作一碑首，如唐以前制度，刻寺額十五字。仍刻二龍夾之碑身。上更不寫題目，自古制如此。最後方寫年月、撰銜姓名，更不用著立石人及在任人名銜。此乃近世俗氣，極不典也。下為龜趺承之，請令知事僧依此。

　　寄大覺禪師(二首)

　　王安石

　　山木悲鳴水怒流　百蟲專夜思高秋　道人方丈應無夢　想復長吟擬惠休

　　單已安那示入禪　草堂難望故依然　山今歲莫終岑寂　人更天寒最靜便　隱跡亦知甘自足　平心豈吝慰相憐　所聞不到荊門耳　人老采新又一年

　　舍利塔記畧

　　蘇軾

　　大雄氏真身舍利，乃戒定慧熏修所成。其滅後百年，周厲王時，東天竺國有阿育王造寶塔八萬四千，貯釋迦文佛真身舍利，請邪舍尊者放光遣神，光所止處布于天下。禹貢荒服之內凡十九所，四明鄮山當其一，自晉迨今歴千九十七年，為阿育王寺。太康中，獵人劉薩訶病死，見梵僧指往會稽舍利塔處懴悔乃甦，因與僧惠連至會稽，竭誠徧禱。一夕聞鐘聲隱隱響地中，又二宿，聲漸近。遲明，寶塔湧出地上，諸天花雨，萬姓懽欣。塔高尺有四寸，廣七寸，體質殊異，莫辨其何物。中懸小金磬，覆如葢，徑可寸許。舍利綴于磬之中，圜轉不定。初見如水晶珠，大如芡實，已如彈丸，已加大如瓜、如車輪。五色變幻，光彩射目，不可迫視。或見如大桐子白色，或見如椒荳大青色，或無所見。由晉、梁、唐、宋皆有名刻，姑摭其畧云。

　　與大覺禪師璉公

　　蘇軾

　　人至，辱書，伏承法候安裕，傾向！傾向！昨奉聞欲捨禪月〈羅漢〉，非有他也。先君愛此畵，私心以為，捨施莫如捨所甚愛，而先君所與厚善者莫如公。又此畵頗以靈異累，有所覺于夢寐，不欲盡談，嫌涉怪爾。以此，不欲俗家收藏，意只如此。而來書乃見疑欲換金小羅漢，開書不覺失笑。近世士風薄惡，動有可疑，不謂世外之人猶復爾也。請勿復談此！某此乏人可令賫去，兵卒之類又不足分付。告吾師差一謹幹小師，齎籠仗來迎取，併古佛一軸亦同捨也。錢塘景物，樂之忘歸。舍弟今自陳州得替，當授東南幕官。冬初恐到此，亦未甚的。詩筆計益老強，或借得數首一觀，良幸！到此，亦有拙惡百十首，閒暇當錄寄也。

　　大覺鼎銘

　　蘇軾

　　樂全先生遺我鼎𤮧，我復以餉大覺老禪。在昔宋、魯，取之以兵，書曰「郜鼎」，以器從名。樂全、東坡與之以義，書曰「大覺之鼎」，以名從器。挹山之泉，烹以其薪；以苦以甘，咨爾學人。

　　與趙得麟書

　　蘇軾

　　明守一書，託為致之。育王大覺禪師，仁廟舊所禮遇。嘗見御筆賜偈頌，其畧云「伏覩大覺禪師」，其敬之如此。今聞其困于小人之言，幾不安其居，可歎！可歎！太守聰明老成，必能安全之。願公因語款曲一言，正使凡僧，猶當以仁廟之故加禮，而况其人道德文彩雅重一時？此老今年八十二，若不安全，當使何往？恐朝廷聞之，亦未必喜也。軾方與撰〈宸奎閣記〉，旦夕附去。公若見此老，且為致意。

　　祭大覺禪師

　　蘇軾

　　維年月日，具位蘇軾，謹以香茶蔬菓，致奠故大覺禪師器之之靈。於穆仁祖，威神在天；山陵之藏，二十九年。當時遺老，存者幾人？矧如禪師，方外之臣。頌詩往來，月璧星珠；昭囘之光，下燭海隅。昔本無生，今亦無滅；人懷昭陵，涕泗哽咽。我在壯歲，屢親法筵；饋奠示別，豈免悽然？尚饗！

　　遊育王寺(二首)

　　樓异

　　余傾年同舒公中丞出東城，馭小舟至寶幢。市中以藍輿至。行未數里，入阿育王山，謁大覺禪師，留蒙堂十有五日。璉時已年老，不復作詩，但夜坐禪。談詩皆余倡而舒公和也。

　　澗底無塵猿捉月　雲間有路客吹簫　詩禪可但𩀱能妙　人境須知兩已超

　　塵世光陰自若川　鄮山遺塔故依然　平生有意蓮花社　此地相逢柏子禪　百𥿄雲烟瞻御墨　一奩氷玉翫靈泉　無端尚省來時路　忽似溪翁轉釣船

　　和樓試可遊育王(二首)

　　舒亶

　　參天松栢綠陰陰　古佛巖前一路深　猿鳥不驚如有舊　雲山相對自無心　數泓寒水雲藏雨　十里輕沙地布金　杖屨更知非世境　上方日日海潮音

　　由來去住不相關　嬴得隨緣到處閒　笑出海雲飛一錫　行分江月過千山　微言定許誰人叩　勝事偏于俗士慳　咫尺蒙堂隔霄壤　城東搔首只空還

　　(凡賡酬五十餘首，集中往往有不錄者。迨至三十四年，余守鄉邦，遵承御筆，賜鎮水神符於定川之寶山。海洋有巨魚出迎，高數丈，其大如船，鱗角照日，觀者千餘人，事聞朝廷。日遊廣利宮，謁淵靈祠，躬禮三井，遍歴山川棟宇，一一如昨，追歎三賢之不見。欲之天童，以雨作，下山。宣和庚子仲春四日，鄮山樓异試可題于明月堂)

　　次韻知郡學士錢公遊育王山

　　胡宗愈

　　使節行春入鄮山　老農扶杖倚山看　長松偃地蛟龍臥　古殿摩空星斗寒　醉裏雲烟生酒靣　吟餘風月動毫端　病來不得陪觴豆　一覽新詩意思寬

　　佛迹盤紆三四里　綠蘿緣石樹交陰　老僧踞坐形容古　野雉馴飛歲月深　名利不休空白日　塵埃無路到幽林　擬投簮紱棲禪去　囘首難忘濟物心

　　(伯父資政簡修公，嘉祐戊戌鄉薦第一。明年禮部奏名天子，臨軒皆擢第二。調奉國軍節度推官。和知郡學士遊育王山詩，即紫微舍人錢公君倚也。後五十六年，慎脩權領郡事，刊刻于石。政和四年冬至前三日，姪．朝請郎．通判台州．權管勾．明州軍州事慎脩書)

　　呈妙喜

　　(學士　履齋)吳潛

　　不是心兮不是佛　通身一串金鎖骨　趙州叅見老南泉　解道鎮州出蘿蔔

　　夏日遊玉几山

　　謝翱

　　曳舟來山中　出郭稅吾駕　獨慕欣眾騰　晨發乃及夜　豈無城中山　愛此是幽野　橫陳玉几峰　隱䕶碧殿瓦　并州古男子　禮塔于兹舍　而我飲冰人　猶為內熱者　擬携桃枝笙　舒卷得餉暇　明席織海草　因之一枕藉　冷風吹雪空　相與坐其下

　　寄育王賢上人

　　謝翱

　　余今秪老身　從昔少埃塵　失蜀年為客　居山石作隣　南遊宗竺法　西路問巴人　開戶藤花落　多浮茗椀春

　　題鄮嶺接待

　　(佛照禪師)德光

　　玉几峯高難措足　行人多向半途休　無棲泊處開門戶　個个教伊到地頭

　　景德靈隱禪寺住持佛照禪師德光札子奏

　　(臣)一介壞衲，尸素叢林，幸際明時，重霑恩渥。頃從台州光孝㳟奉聖㫖，令灑掃靈隱道塲，飄忽已及五年。屢對龍光欵親聖訓，自惟人才卑陋，識見單微；徼冐遭逢一至於此，舉今並古實所罕聞。惟仁宗朝大覺禪師懷璉，道契宸衷，曲蒙異睠。續以年老，丐還東州佳處，以安晚節。慶遇一時，輝映千載。仰惟陛下，天資頴悟，聖德同明。其厚德深仁，足以比蹤仁祖，而神機道妙，竊擬過焉。(臣)之孱瑣不材，不及大覺遠甚。況今侵尋衰老，豈宜久居輦寺？深欲乞歸林下，力行此道，以報鴻私。竊覩明州阿育王山廣利禪寺，見缺住持。本寺乃奉安釋迦舍利寶塔區處，邱壑幽邃，可與衲子安禪辦道。(臣)愚敢望聖慈矜憐草芥，特與前去補處，庶幾與懷璉遭遇仁廟時事，異世同轍。(臣)敢不益勵操修，精廑香火，祈永天算，以效螻蟻之誠？冐犯雷霆，屏息候命，(臣)無任戰栗震懼之至！進止。

　　四月二十九日，三省同奉聖㫖，依所乞右札，付佛照禪師德光。淳熙七年五月，立石于阿育王山

　　佛照光禪師塔銘

　　(少傅．觀文殿大學士致仕．益國公周必大撰)

　　法不孤起，道不虛行，續佛慧命，必有其人。其人為誰？佛照禪師是已。師諱德光，姓彭氏，臨江軍新喻縣人。曾祖厶、祖堯訓、父術，皆樂施，喜釋氏，嘗籍鄉里貧戶，計口給錢。宣和辛丑歲，母袁氏夢異僧入室，有孕生師。骨相奇龐，伏犀貫頂。袁州木平山有妙應大師伯華者善相，謂此子他時空門梁棟也。初入小學，誦書十行俱下。父母既亡，依伯父循以居。一日延僧追修，師視佛書若素習然。紹興辛酉，大慧禪師宗杲南遷過邑，師年二十一，望見曰：「此古佛也，吾安得事之？」自是有意出家。後二年，入光化禪院，受業於足菴普吉，研究宗㫖，日以精進。吉還閩，命從月菴善果於東禪，服勤三年。是時，妙湛、佛心、圓覺、乾元、越山諸禪剎名僧相望，師一一咨叩。聞江西百丈道震嚴冷、寶峯擇明峭㧞，具入其室。一日，見饒州天寧應菴曇華送化主頌，歎曰：「此真臨濟種草！」亟往依之。雖箭鋒相直，然礙膺未决。復從果老於溈山。果入寂，還江西謁典牛天遊於雲岩，見卍菴道顏於圓通。會曇華移廬山之東林、婺州之𩀱林，師皆從之。丙子歲，聞大慧住四明阿育王山，喜曰：「緣法在兹矣。」已而果大徹。慧示以讚，畧曰：「有德必有光，其光無間隔；名實要相稱，非青黃赤白。」歸徑山明月堂，奉事益䖍。遇其說法，座下爭執筆抄錄。師一歴耳根，終身不忘。有問輙舉，其慧解葢天資也。慧入寂，分座仰山。乾道丁亥，台守李侍郎浩延住鴻福。閱五年，徙光孝，郡城大火，寺亦焚蕩。師念災餘，財施必艱。航海過泉州，人兢喜捨，厚載而歸，殿宇一新。

　　師號拙菴，曰：「吾平生多得拙力。」孝宗皇帝雅聞其名，淳熙三年春詔開堂靈隱寺，遺中使賜香。是冬，召出觀堂，留五晝夜，數問佛法大意。師數奏直截，上大悅，賜佛照禪師之號，贈御頌。明年再對，進〈宗門直指〉。以都下勞應接，丐閑山林。七年夏，上用仁宗待大覺禪師懷璉故事，亦以育王處之。逮移御重華，趣令入覲，漏下十刻乃退。紹熙四年，改涖徑山，師力辭。上曰：「欲時相見耳。」慶元元年，許還育王，歸老東菴。盡鬻賜賚物，直數萬緡之錢。置田，歲增穀五千石以助常住費（詳見陸待制遊記中）。師常曰：「佛經有大報恩七篇，謂釋子當由孝以極其業。」乃即水陸堂東偏設位，歲時祀其祖禰云。嘉泰三年仲春，忽語曰：「吾將行矣。」三月十七日，手寫遺表及貽書常所厚者。二十日晨興，集眾敘別。斂衣收足，說偈而逝。三日入龕，容貌如生。塔全身於東菴之後。請諡於朝，勅特賜普慧宗覺大禪師，塔名圜鑒。僧臘六十夏，嗣法遍滿四方，得度者一百二十餘人。名公貴卿多從師遊，東海國人往往望風敀敬。

　　初璉六十歲，自汴京來育王，壽八十三，師始終適同，兹其異也。八月，侍者正玸持遺書來，謂：「先師與公幸接鄉隣，同受阜陵異知，以塔銘見屬，其行實則同里兵部章侍郎頴為之。」余聞時節因緣，針芥啐啄，從上諸聖不能強為；喻筏刻舟，徒增我慢。又况對御法語，世已流布；得道原流，接物機要，叢林門弟，各存語錄。姑敘住世，大畧如此。銘曰：

　　我聞萬生　各具物性　人有未見　見或未盡　偉哉光公　宿習戒定　頓入悟門　遂傳心印　福慧兩足　行解兼進　巍巍孝宗　見聖由聖　與師晤言　謂發深省　晚歸東菴　不倦接引　八十三年　報緣已竟　勿云鏡明　昔現今隱　一物本無　何用照映　勿云谷虛　有叩隨應　十方皆空　何論銷殞　摘葉拈花　擊風捕影　持問塔中　解顏微哂

　　《西湖志餘》云

　　慶元府阿育王寺有舍利塔殿，宋嘉熙中頺圮，非得萬緡不可修。有一行童發願募緣修造，曰：「今惟八大王榮邸最有力。」持疏勸緣。大王止題一千緡，行童歸，不能成，乃斷臂，流血不止而死，其事莫有言者。度宗于庚子歲八大王府中降生，日夜啼哭不止。一乳母抱之行廊廡下，入小閣，見粘一塔影，忽然而笑，去而復顧。揭塔影置其手中，遂不復啼哭。乳母以告大王，王忽悟題疏事，下本寺訪之。言行童以某年月日死，正度宗生之日也。大王因捐貲以成其塔殿。度宗取入宮時，理宗夢有告之者曰：「此十年太平天子也。」遂立為太子云云。

　　育王祭無極和尚

　　無文燦

　　嘉泰開禧間，先空叟唱江西之學于玉几，師是時年盛氣銳，振勵其間，如文遠之在趙州，躭源之在南陽也。嗟夫！空叟墓田，桂松參天矣。國中大剎，布武而昇，方行吳越，發揮家學，屬意于師者，極不淺也。爛遺墨之鮮明，羞眾香之芳烈，塔中有靈，幾何不愴然動色也哉？傷今懷古，憂心如焚，誰其似之？經東暮雲。

　　笑翁禪師行狀

　　(住山)物初觀

　　師名妙堪，號笑翁，四明慈溪毛氏子。生有道韻，頂相平滿，額廣伏犀。甫冠，銳欲超俗，父兄不奪其志，乃從邑之蘆山院野菴道欽薙髮受具戒。欽使徧參，歴依金山息菴觀、淨慈肯堂充、靈隱松源岳諸大老之門，未泮所疑。時天童無用全禪師以妙喜竹篦勘驗來者，特卷祴東還，造丈室，用得之眉睫間，問曰：「汝遊山僧耶？」師曰：「行腳僧。」用曰：「作麼生是行腳事？」師以坐具一摵，用笑曰：「此僧敢來捋虎鬚，且令參堂去！」職師侍香，激揚錐劄，盡無用之用。嘉定甲戌，妙勝虚席，制使程公覃帖請出世，一香為無用拈。三年移金文。又三年，移報恩、寶慶。乙酉移虎邱。明年，閩帥方巖王侍郎請主雪峯。紹定己丑有詔主靈隱，三年遷明之大慈，開山移翠岩。淳祐壬寅有詔主淨慈。育王久虚席，朝論念迦文真身所在，思能振起者。精擇得師，表辭一再，不許。淳祐癸卯領寺，夙𡚁盡洗，氣象一新。法堂最圮，會其費夥，上出內帑以賜，師傾鉢幐。荊湖制帥孟無菴拱又以數萬緡助，乃撤舊圖新。其餘腐橈漫漶，乃葺乃塗。師以寺昔被遇昭陵，而下三朝皆有奎畫之筆，今上獨未有，乃奏請焉。金榜玉畫，交映巖谷。京兆大資趙公與籌奏以師再莅靈隱。黨僧輩憚其嚴，借勢沮之。師亦以痼疾懇辭曰：「既老且病，不能應世矣！」通守永嘉曹公邰拉同寮徐公獻子入山問疾，且謀與制使顏侍郎請于朝，用佛照故事，以東堂佚老。師笑曰：「吾今日行矣，復何言？」乃書偈曰：「業鏡高懸，七十二年；一槌擊碎，大道坦然。」擲筆而逝，當淳祐戊申三月廿七日也。壽七十二，臘五十七，度弟子二百餘人。嗣法黃龍道詳、翠巖宗古、明因壽岳、連雲惟枋、報恩德雲、薦福道粲等。當育王命下之日，師在翠巖。知事往白涓剛禮儀，師曰：「汝姑去，俟吾報。」一夕葉舟，從一行一力。昧爽，行松徑，小休于亭，遣報寺曰：「老僧已至，但設堂供，表禮足矣。」時太守有不悅於師，一日騶從入山，守絕不與師語。偕至舍利殿，忽問曰：「舍利在何處現？」師以手指松曰：「在此。」俄紺珠金光發自所指處，一眾欣悅，守改敬焉。初，育王有僧名超者，厚於財。死因致訟，財沒軍資庫。至師已廿餘年，方營舍利殿軒，得㫖以此充其費；而亡僧之名，始脫官籍矣。平居制行冰檗，長物亦不輕用。惟於補常住、資眾緣，傾倒無靳色。如斵石屋以覆明教嵩之窣堵，尊先哲也；市田歸里之寶嚴院以助修，期報怙恃也。至於重鋟《妙喜語要》，補刊〈大覺塔銘〉，皆表章正宗而開導後學之事。其涉世如川行，寓緣如雲凝；不低顏以趨時，不屈法以順人。其為人行事，皆無用之用。又以語錄一編併刊以傳。

　　上壑翁相國啟

　　物初觀

　　夏用孟琯，槐布繁陰，恭惟鈞候，一柱擎天，三靈叶吉。(某)藐爾緇褐，幸際明時。于去冬僥遷玉几，進寺倐五閱月，惕弗遑寧。賒糴以興役，估衣盂以率檀資。外山門暨庫堂之大權菩薩閣已有成効；方將再新宸奎、淳熙二閣等慈堂，及抽換翻蓋舍利殿等處。斧斤斵削間而事力全缺。租額素鮮，歲又薄收。無以濟之則中輟矣。伏惟光範清峻，相國尊嚴，敢易以此事千載思興建之緣，自非大際遇則罔克有成。淳熙間，妙智廓之建舍利殿，遭遇孝廟，則魏丞相之力也。嘉定間，無凖範之建東西兩閣，則史衛王之力也。笑翁堪之建法堂及舍利殿軒，則孟保相之力也。兹欲起廢植僵，以接大覺璉遭遇仁祖時所建二百年舊規，將憑誰之力歟？伏惟大勳德、大力量，天子之所倚，民社之所恃；靈山付囑，根於一念之微，而發於宏䕶之間。佛法賴以全盛也，舍大丞相，其誰求哉？夫釋迦乃住世之佛，玉几所藏真身舍利，則阿育王所造八萬四千塔之一也。皇宋累朝敬信，宣請入內供養，恩霈寵錫，御墨絢爛，載諸金石刻辭，歴歴可攷。紹興間，兀朮入山取塔，塔為僧所藏，怒欲火其寺。忽壁間瑞像發光，出水輪藏，不撥自轉。兀朮懼，再拜而去。舍利寶塔之現于世，鎮中國、佑生靈，其為益也多矣！擬望鈞慈𡸁釋迦真身之所在，特為斯剎作大主張。則起此一方之廢，俾復見全盛，特一反掌間耳。化機密運之及，敷奏薦揚之力，又何啻廓之遇魏相？範之遇衛王？沈沈壯麗，繩繩禪侶；香煖生祠，像嚴鈞榘。凝眸梵帙，擁帔深禪。福源不拒於涓流，壽址不厭於增培。埜人所當効忱者，敢不自効也哉？干冐鈞嚴，不勝惶懼。懇請俯伏，俟命之至！

　　寄育王東堂

　　(栯堂禪師)文益

　　靈源大士居照默　橫川老師居山寮　高風相去三百載　人世南朝自北朝

　　䟦此菴師祖手帖

　　(南堂禪師)清欲

　　育王師祖，老腕有回天之力，一洗澆漓，頓還淳古。所與妙勝長老小帖，雖尋常數語，無一點俗氣；而况筆意精妙不可及。啟侍者既入保福一菴之室，寶之宜矣。

　　遊育王寺(二首)

　　(菊磵居士)高翥

　　曉策烏藤上育王　入山隨處得徜徉　碑頭龍䕶先皇字　塔上魚懸外國香　徧謁僧房嘗苦茗　閑聽社媪說毫光　山深日短行難盡　僧遣頭陀辦客牀

　　精藍遊歴地　景物自情親　鶴引登山客　僧迎禮塔人　名花千佛供　喬木萬夫身　碑刻東坡作　重來為拂塵

　　橫川和尚住持育王疏

　　釋道貫

　　鄮嶺，東震之鷲峯；鷲峯，西天之鄮嶺。真身塔涌，即佛現前；彈壓山川，貴得人物，相稱能仁。東堂橫川禪師，宗㫖續臨濟、楊岐、應菴之脉，說法無琢雕繪藻入時之辭，真摧邪魔山之金剛王寶杵也。燕京、雁宕，相距數千里之遙，總攝除檄，專僧敦請，尊其道也如此。雖則閒居宜老，應物非時；當念祖道靡委渝胥，來作中流砥柱。

　　陪阮使君遊玉几山

　　(剡川)戴表元

　　花滿車茵酒滿船　亂雲堆裏訪枯禪　林深何處無芳草　人靜有時聞杜鵑　神屋盡飛青䃸磹　靈潭陰罩赤蛇蜒　居然悟得松風夢　囘首廬山三十年

　　育王長老見惠茶瓜，次韻奉答(三首)

　　(學士　清容)袁桷

　　玉几峯迎寶塔前　彌天消息是真傳　蒲團禪板都忘𨚫　似笑當年手指天

　　迸石春芽寶所藏　枯松手拾許深烹　能令星斗珠璣綻　要使江山錦繡張

　　道人種玉光千頃　深陋長安畝一金　只恐冰霜難下齒　特將妙語助清音

　　育王珙禪師示寂二紀，嶼上人囘山中，因寄塔主

　　袁桷

　　石塔累荒土　月落冰稜稜　永懷跏趺叟　松風吹不譍　山房舊淨供　素壁一枝藤　語默絕禪觀　機深超祖乘　擊石迸新火　諸天化為燈　上有白玉峯　丹梯杳難登　黃流鉅野漲　虎嘯懸厓崩　斯道倘未冺　微言足搜徵

　　偕劉、胡二友遊育王寺

　　朱右

　　鄮峯山下育王寺　舍利宸奎世所傳　詞翰久推坡老筆　塔幢猶記太康年　天開玉几平如掌　地湧金沙細出泉　况是同遊得良伴　仲秋風日正清妍

　　前題

　　劉鼎

　　寶幢山色削芙蓉　舍利相傳記佛踪　野鶴循簷窺曉鉢　淵靈聽法候晨鐘　文光尚映宸奎閣　雲氣長連玉几峯　出郭已無塵俗慮　來朝杖屨更從容

　　前題

　　胡璉

　　明月堂前玉几青　上方歴歴記曾經　浮圖舍利原多幻　高閣宸奎舊有銘　隔水松聲來鶴背　滿山雨氣帶龍腥　相逢恰是中秋夕　共話三生坐翠屏

　　贈育王肇藏主

　　(恕中禪師)無愠

　　大藏小藏　八靣玲瓏　一撥便轉　豈較西東　玉几峯前　振鐸須彌　頂上撞鐘　著著隨機　利物頭頭　開發盲聾　大千一擲三十反　風從虎也雲從龍

　　謝天童平石砥問疾(二首)

　　(住山)石室瑛

　　是身無我病根深　▆愧文殊遠訪臨　自有巖花談不二　青燈相對笑▆▆

　　法身徧在一切處　▆▆▆空得自由　太白鄮峯烟雨裡　笋輿來往亦▆▆

　　阿育王古蹟

　　無名氏

　　陶隱君戒室(梁天監十五年，陶貞白先生宏景詣阿育王塔前受五大戒。)

　　勾曲華陽天　松風愛謖謖　處靜上層樓　梁武何由黷　脫塵契育王　受戒了緣夙

　　璘公供奉泉(肅宗朝內供奉范子璘，為母懴雪，入阿育王禮塔，有供奉泉。)

　　密密石叢盤　涓涓雲竇出　孝思格山靈　甘泉隨杖溢　旴江拈韻歌　事與慈湖一

　　璉公辭鉢亭(仁宗賜大覺璉禪師龍腦鉢，璉辭鉢謝恩曰：「吾法以鐵瓦為之，此鉢非法。」對使者焚之。)

　　賜詩建閣藏　仁皇即是佛　龍腦鉢堅辭　物原無有物　心清松下風　玉几憑崪屹

　　坦長老還金坊(坦公少同人商賈，海舶破，千金受人寄託，冐重險還其家。)

　　受人寄金託　險阻冐萬里　完璧歸主還　非為名利起　一片信行堅　表裡玉壼氷

　　杲公歸祴閣(徑山宗杲禪師與侍郎張九成忤秦相國，竄梅陽十七年。紹興丙子，有㫖住持阿育王寺。)

　　毘耶杜口人　談玄莫逆契　繆醜嫉惡深　焚牒居瘴癘　歸放赤堇山　般若田普濟

　　王文公祠(文公，令鄞，多惠政。建祠，近阿育王寺。)

　　半山執政偏　惠獨施鄞土　斗門東谷間　利澤霑▆普　漠漠茂草區　誰還問祠宇

　　大覺璉師以𨶒立本畫水官見遺，報以詩

　　蘇洵

　　水官騎蒼龍　龍行欲上天　手攀時且住　浩若乘風船　不知幾何長　足尾猶在淵　下有二從臣　左右乘魚黿　矍鑠相顧視　風舉衣袂翻　女子侍君側　白頰𡸁𩀱鬟　手執雉尾扇　容如未開蓮　從者八九人　非鬼非戎蠻　出水未成列　先登揚旗旜　長刀擁㫄牌　白羽注強拳　雖服甲與裳　狀貌猶鯨鱣　水獸不得從　仰靣以手攀　空處走雷霆　雨雹晦九川　風師黑虎囊　靣目昏塵烟　翼從三神人　萬里朝天關　我從大覺師　得此詭怪篇　畫者古閻子　于今三百年　見者誰不愛　予者誠以難　在我猶在子　此理寧非禪　報之以好詞　何必畫在前(詩見《聲畫集》)

　　和育王十二題

　　(筠州)楊屯田

　　遙聞金在沙　知是虛名號　世人方競貪　何兹有遺寶(金沙池)

　　佛跡空在兹　佛心無處所　尋迹以求之　似學邯鄲步(佛跡峯)

　　萬物雖散殊　孰非道之體　何必石岩岩　方疑金色臂(七佛石)

　　梵教一來東　群心日歸向　土石至無情　也作披緇怏(袈娑衣)

　　月色固無改　臺基亦不壞　嗟哉翫月人　古來誰復在(明月臺)

　　形模皆自然　樹立豈人力　松影與秋光　掃成真水墨(石屏峯)

　　田苗自枯稿　井鰻人所禱　若教龍有靈　此魚何足道(靈鰻井)

　　璘師鑿此泉　晨夕奉親老　因知達者心　豈嘗離孝道(供奉泉)

　　嘗聞有為法　佛說如夢幻　胡然窣堵波　香花耀凡眼(育王塔)

　　晉後千百年　兹殿儼如昔　梵宇若皆然　應須省民力(八角殿)

　　典干既凌夷　羣材共論謝　惟有青青松　於今被王化(晉年札)

　　長疑佛界中　天女來行樂　為怕山風寒　仙衣盡(津忍)重着(重臺蓮)


中國佛寺史志彙刊第 12 冊 No. 11 明州阿育王山續志


　　明州阿育王山續志第十二卷目錄送丕上人還育王寺　(高啟)遊阿育王山　(周翰)遊育王寺　(胡庚)遊育王山　(戴良)題大慧禪師遺墨後　(宋[(濂-(前-刖))-〦+立])阿育王山廣利禪寺塗田記　(宋[(濂-(前-刖))-〦+立])雪窗禪師語錄序　(宋[(濂-(前-刖))-〦+立])扶宗宏辯禪師生塔之碑　(宋[(濂-(前-刖))-〦+立])育王禪師裕公三會語錄序　(宋[(濂-(前-刖))-〦+立])約之禪師像贊　(宋[(濂-(前-刖))-〦+立])寄育王寺　(日本使)贈頤公　(張勇)登上塔　(釋宗正)次十景韻　(釋自學)育王寺(二首)　(烏斯道)過玉几(二首)　(薛仕銘)送真藏主還日本　(釋自學)悼育王澹菴和尚　(胡濙)和胡宗伯悼澹公原韻　(王一寧)和胡宗伯韻　(周忱)和胡宗伯韻　(程高雲)和胡宗伯韻　(吳餘慶)和胡宗伯韻　(周草庭)和胡宗伯韻　(祖淵)和胡宗伯韻　(宗頃)阿育王寺　(張時徹)極目亭　(張時徹)次十景韻　(清源本)遊廣利寺　(張瓚)重遊育王，和壁上舊韻　(李堂)留題廣公壁　(李堂)玉几松堂記　(李堂)送育王慧曉禪師東歸　(張邦奇)贈全師住持育王寺序　(張邦奇)遊育王寺　(沈仕)廣利寺　(沈愷)育王山　(陸釴)遊育王寺　(胡鰲)登青玉樓　(盧叔麟)和馮松坡遊育王山　(張時敏)和韻簡余司空避客育王　(屠大山)金九山居育王因簡　(范欽)觀育王舍利　(張信)瞻禮舍利　(文徵明)禮舍利塔　(楊汝芳)偕李封若遊育王　(汪明際)遊玉几山　(沃𩑚)宿育王寺　(韓逢祐)育王懷李孝甫太僕　(吳禮嘉)同趙學憲、徐侍御宿阿育王寺　(李德繼)尋慧日上人不遇(二絕)　(李德繼)阿育王寺(二首)　(楊承鯤)同汪無際禮舍利(二首)　(李桐)觀舍利　(張伯鯨)禮舍利塔　(張球)觀舍利(四首)　(周應賔)

明州阿育王山續志卷第十二

　　住山釋畹荃（嵩來）輯集

　　送丕上人還育王寺

　　(太史季廸)高啟

　　解夏還尋舊寺栖　滿船黃葉過長溪　袈娑影入秋山遠　舍利光懸夜塔低　鵞識講時常遶聽　猿知定後不驚啼　𨚫慚擾擾塵中客　覺路如今去尚迷

　　遊阿育王山

　　(翰林　維翰)周翰

　　欵欵籃輿駐嶺隈　參差樓閣淨浮埃　曇花香落諸峯寂　舍利光分萬鑑開　雲暖金沙龍躍出　月明玉几鶴歸來　平生幾兩登山屐　覽勝應須步石苔

　　遊育王寺

　　(訓導　雲屋)胡庚

　　育王舍利梵王家　寶塔稜層䕶碧霞　龍擁奇峯橫玉几　鰻藏靈井漫金沙　山童招引要留偈　老衲逢迎即供茶　登覽喜探名勝地　滿衣金粉落松花

　　遊育王山

　　(九靈)戴良

　　栩栩招提遊　冥冥山海觀　玉几峯影橫　金沙水流漫　鷲嶺騫皦日　雁塔峙青漢　遠睇朱甍起　近睹丹宮煥　金輪事已往　舍利光猶爛　亦有巨人迹　不隨塵剎換　陟降境逾繁　應接日旋晏　耆闍闔追衍　泉石寧盡翫　浮生諒多途　又動歸與歎

　　題大慧禪師遺墨後

　　宋[(濂-(前-刖))-〦+立]

　　右大慧和尚杲公為僧清立所作疏，凡一百九十四言，乃公七十一歲時書。其凌厲橫逸之氣，老而不衰，于此猶事見其髣髴。人知仰公者，惟知說法如雨如雲，覺悟羣迷；而不知其忠義耿耿，注意于國家者甚篤。縱有知其忠義者，而又不知其戱遊翰墨、循蹈矩彠，亦自可傳不朽。嗚呼！若公應物無方，事謂如神龍變化不測者矣。疏文不局于駢儷之體，而特學趙州公案，為言無非欲大法以昭示人。後來沉溺葩藻而于道無補者，其尚以公為鑒哉！清立，字無欲。公嘗稱其堅厲，人道亦嘉士云。

　　阿育王山廣利禪寺塗田記

　　宋[(濂-(前-刖))-〦+立]

　　明之廣利禪寺，名列五山，為浙江東一大叢林。緇衣之士執瓶錫而來者，動以千計。舊時多土田，而淪沒者過半；一遇乏食，必持鉢走民間，以乞食為事。寺之長老普濟禪師光公，既為正其侵彊，復謀買田以助之，既賫志而歿。其弟子象先輿之恢廓而有為，乃慨然曰：「先師之志，我不可不就也。」市奉化縣腴田數千畝有畸，錢以緡計者十千九百有畸。俾其徒嘗輸力于其間者，若廣融、若景　等，輪掌其事。歲收其入六百斛，薦于寺中，以補其不足。且建三楹間以為儲偫之所。愛伐豎石，囑余為之文，而勒步畝之詳于石陰。余謂：「象先之功侈矣，固不可以不書。然而文之體，因其事而著其理，始為得之。請偕田為諭，以勵夫進修之士，何如？」象先曰：「不亦善乎！」士之進修，則不昧因果，所謂竊攘質鬻之禍不作，吾田固有永而不廢矣。余因諸佛為證，結跏趺坐，為說偈曰：

　　大田在海濵　厥土惟塗泥　何物不可藝　之禾乃有成　禾根入土已　當加保衛力　涵受及糞土　耘耔復以時　勿使惡草生　若非雨露滋　亦不能生成　數者既能備　時至自然熟　佳穟纍纍然　徧及郊野中　我心有如田　諸種靡不納　青黃與白黑　隨其所種生　菩提譬佳禾　種之即有秋　持戒為保衛　忍辱為涵受　布施為糞壅　精進為耘耔　智慧為雨露　禪定道乃成　人力一不至　田雖號膏腴　蒿萊日夜長　雉兎之所藏　蛇虺共出沒　化為荒歲逼　欲求一粒粟　有不可得者　我心倘不治　其失亦復然　治心如治田　豈不以此故　上人最可便　市田繼先志　食此緇衣眾　頓免饑火𤋎　食者或感觸　寧不思前喻　嗜道如嗜食　定知顆粒微　視如萬金重　進道功或怠　亦不易消受　刻文于貞珉　讀者知自勵　更加䕶持力　常使食輪轉

　　雪窓禪師語錄序

　　宋[(濂-(前-刖))-〦+立]

　　或問余曰：「達磨西來，以不立文字為宗，葢欲掃空諸相，直究本心，而趨真實覺地者也。名山宿德，何莫非達磨之子孫？為之徒者，因其說法，往往編以成書，號曰『語錄』矣！乃與不立文字之㫖相戾乎？」曰：「非是之謂也。扶衰救𡚁，各隨其時節因緣，有不可執一而論者矣。昔我三界大師，演說大小乘，其弟子結集為修多羅藏，至繁且多也。復慮後人溺于見解而反為心累，故以正法眼藏付于摩訶迦葉。拈花微笑之間，無上甚深妙法會攝無餘。此亦化導之一門耳，非真謂鹿野苑至䟦提河所言皆當棄之也。不然，如來自兠率下生，何不即以單傳直指示人？顧乃諄複勸誘而勿置之邪？去佛既遠，學有纏繞名義不能出離，誠有如如來之所慮者；達磨出而救之，故取迦葉微笑之㫖，導以示人，益亦有所甚不得已焉爾。育王禪師以三昧力入智慧海，初說法于白馬寺，繼遷開元，已而住育王山兼領天童寺事。四會之間，緇素翕集，所以啟人天龍鬼之聽，屹立不遷，如真正幢；涉險度危，類大法船。若見若聞，皆獲利濟。至若𡸁示之語，以驗未學，又如臨萬仞懸崖而立，非上根大器，豈易入其閫奧者哉？虞文靖公贊師之語，謂為『佛果一枝，鳳毛麟角』者，其言良可信不誣也。」師入滅之十四年，其上首弟子象先輿公、月經滿公，以所錄語徵余為敘。余故舉扶衰救𡚁各隨其時節因緣者言之。于見達磨之宗，非有違于先佛；諸師之錄，非有違于達磨。其事雖殊，理則同也。有若禪師此錄之行，後有因語言而入者，雖不得見師，而師之惠利所及益遠矣。靈妙一真，直超三界，其大無外，其小無內。雖無物之不攝，欲求一物，了不可得。于斯時也，無煩惱可除，無法門可學，無眾生可度，無佛道可成，尚何有言語文字之可足論哉？觀斯錄者，又當于是而求之。人能于是求之，始于禪師之道與有聞矣。禪師名悟光，字公實，姓楊氏，別號雪窓，成都之新都人。

　　扶宗宏辯禪師育王約之裕公生塔之碑

　　宋[(濂-(前-刖))-〦+立]

　　禪師現坐玉几道塲，說法度人，而絕去來之相。預建塔于廬山石耳峯下，期他日為設利之藏。其上首弟子師秀持岳林住山良珵所聚事行，徵[(濂-(前-刖))-〦+立]為銘，勒諸塔上。嗚呼！有若師者，其殆能齊生死晝夜之理者乎！

　　師名崇裕，字約之，毘陵陳氏子，其母　氏夢龐[((︿/︿)*〡)/(石-口+目)]僧乘肩輿叩門呼曰：「吾將假舘于斯。」母覺時有娠。十月而生，四歲始覺步，七歲入學，資職超羣；然體素尫弱，十日九疾。每視佛像，輙跪瞻禮。父母以其應夢，冀徼靈釋氏愈之，命從壽昌院東林曉公為沙彌。院有大梨木，三十年不發花。及師之來，花開滿樹，結實大如斚。東林知為祥徵，度為大僧。受具，俄蓬累而出。登𩀱徑山謁寂照端公，惟以觀心為急務。閱三年，未有所證。偶遊東坡池，因操觚成一偈。寂照見之，喜云：「此龍象器也。」命為侍者，師勿從。復走天目山，見佛慧義公，受以「萬法歸一」語，師淬礪益力。又二年，復度中天竺，叅廣智訢公。一造戶庭，如膠漆相入。廣智為舉臨濟無位真人之言，且詰之云：「爾還知否？」師即下拜。智云：「爾何所見？」師答云：「拜者非是他人。」智云：「從門入者，不是家珍耶？」師云：「和尚慎勿欺人！」智首肯之。元文宗詔建大龍翔集慶寺于金陵，起廣智開山。師復往依焉，充維那之職。未幾，掌藏鑰。十餘年間，盡得其學。御史中丞張公起岩問廣智云：「選佛塲中如此多眾，其有弗悖般若者乎？」智云：「戒律精嚴，言行不背，唯崇裕一人。自受度以來，脅不沾席者三十年。」張公深加獎嘆。朶兒只國王時以浙江行省右丞相領宣政院事，遴選諸方住持。名既上，猶恐其未公也，投鉤而定之，師始出世太平南禪報恩光孝寺。瓣香之祝，葢嗣廣智云。師以誠遇物，黑白宗之。一日，令圬人塓壁，壁中隆然有物。扶之，獲悉達太子像，乃佛牙所刻成。師召工，傅以黃金，金迸裂，設利從中涌出。奉以香殿，遐邇施者，日新月盛。數載之內，百廢具舉，名聞于帝，錫師以今號。尋遷九江圓通崇勝禪寺。宋之初，有神僧道濟將示寂，累青石塔，語其徒曰：「此塔若紅，我即再來。」洎圓機旻公來，塔果紅色，人異之。及旻公終，復爾懸記，有三百年後大興佛事之讖。師入院之夕，眾僧夢旻公至，而其塔發光者彌月，人尤異之。數年之間，寺為重新。時榮國公火像赤，總戎江西；慕師之慈行，申弟子之禮，受持五戒而退。洪武元年，開善世院以統攝釋教，命大浮屠主之。諸方以師名聞，移主四明阿育王寺。寺居五山之一，頗難其人；聞師之臨，少長咸悅，香花遠迎者，接踵于道。時當仲冬，天樂如聞，萬行稱頌，爭言見未曾有。及其接引未悟，專指單提向上之功，棒喝縱橫(云云)。

　　育王禪師裕公三會語錄序

　　宋[(濂-(前-刖))-〦+立]

　　古人之道，感而形化，曷嘗貴於言哉？甚不得已而有言。言或易於遺忘，又甚不得已而記錄之。雖曰形諸簡編，然懼不能行遠，又甚不得已始刻文，梓而傳之。其言之也，欲擊蒙於當時；其傳之也，將澤物於後世。惓惓為道之心為何如哉！此[(濂-(前-刖))-〦+立]於歴代諸師之言不能無感激也者。則曰：「靈明中居，一塵不可留，况語言文字紛穢龐雜，足以礙冲虚而窒真如。達摩氏東來，持《楞伽經》以印人心。《楞伽》，佛口所宣也，君子尚謂其墮於枝蔓，况後來師弟子策勵之言乎？」曰：「不然也。人之根性不同，而𡸁接之機亦異。其上上者，一見之頓，情塵自然銷殞，何暇於言哉？若下下者，朝夕諄諄誨之，淡如嚼蠟，竟不知其味。苟欲絕文字，令其豁然自悟，是猶采鳧藻於山巔，求女蘿於海底，終不可得也。今之去古亦遠矣。自大鑑以來，其語具在，人仰之者，如應龍昇天，海立雲流，或現大身，或現小身，不可以凡情測度；儻不因其言而求之，則其超然獨立不墮色聲者，奚從而知之？既知之，必將而象之。若以其窒真如而礙冲虚，一切斥去，[(濂-(前-刖))-〦+立]不識其可乎！雖然，《寶積經》云：『如來所演八萬四千法藏聲教，皆名為文；離諸一切言音文字，理不可說，是名為義。』法藏且爾，况下於斯者乎？以此觀之，當畧其文而究其義可也。然而取魚者必資筌，博兎者當用蹄；兎與魚既獲，而無事於蹄筌。吾心源既澄，識浪自息，復何義之云乎？[(濂-(前-刖))-〦+立]之區區，又不能無感於後之人也。」育王禪師裕公，三坐道塲，策勵學徒，如青天霹靂，聞者掩耳；演說無上妙道，如升蘇迷盧山，濶視四天下，百物無所遁藏。大司徒楚國歐陽文公謂「其言出入宗乘內典，左右逢源；其文涉獵百氏，燦然可覩。」鞔峯住山恕中愠公謂其「故施踔厲，不愧為大慧七世孫。」皆知言。[(濂-(前-刖))-〦+立]頗獲與公游，嘗以賸語三卷質正於公；公不鄙而題識之，許其可以入道，今已十閱寒暑矣。公之徒師秀，不遠千里，以公《三會語》請[(濂-(前-刖))-〦+立]序而傳之。嗚呼！公之有言與秀之汲汲圖此者，夫豈得已者哉？[(濂-(前-刖))-〦+立]雖不文，因不辭而書諸首簡云。

　　約之禪師像贊

　　宋[(濂-(前-刖))-〦+立]

　　龐蔚之姿　宏辯之才　一衲二十年　脅不沾席　談元八萬偈　舌若驚雷　崖樹重榮　兆法門之復振　塔光呈瑞　擬古佛之再來　烱烱乎眼光閃爍　沉沉乎氣宇宏恢　颯颯乎九江風動　巍巍乎玉几天開　一真超于實際　斯不染于纎埃　彼自安于培婁　曾莫陟其崔嵬　倘于斯而觀感　庶立懦而興頹

　　遊育王寺

　　日本使

　　偶來覽勝鄮峯境　山路行行雪作堆　風攪空林飢虎嘯　雲埋老樹斷猿哀　擡頭東塔又西塔　移步前臺更後臺　正是如來真境界　臘天香散一枝梅

　　贈頤公

　　張勇

　　靈谷禪堂飽五車　育王虚席待蜂衙　兎毫乍染成文錦　麈尾纔揮雨寶花　虎聽談元來玉几　龍聞說法出金沙　山門從此增輝耀　舍利光騰見彩霞

　　登上塔

　　(住山)釋宗正

　　危巔一塔與天齊　乘霽偕遊不倦躋　凍合石林三徑曉　雪堆松壑萬山低　斂衣暫坐看雲起　曵杖徐行聽鳥啼　白髮頭陀忘世久　茆龕破衲事幽棲

　　次十境韻

　　(住山)釋自學

　　西竺分來鎮海隅　奇形異狀世難圖　夜深現出香雲裡　烜赫猶如琥珀珠(舍利塔)

　　烏石山中最吉祥　千年舍利久珍藏　一朝慧達來䖍禱　湧出浮圖放寶光(湧現岩)

　　碧澗寒潭百尺深　清光皎潔照天心　傳聞七佛曾來浴　一道流輝亘古今(七佛潭)

　　梵苑清幽絕世塵　洞中風月自通神　大權顯迹名猶在　雲合雲開幾度春(大權洞)

　　果滿三祗百煉金　功圓無度幾生心　腳跟牢實從人看　頑石分明一寸深(佛跡岩)

　　石上鎸書是異人　墨光常帶紫痕新　烟霾雨洗難磨滅　占斷祗園萬古春(仙書岩)

　　老禪過化顯靈踪　鑿出清泉映碧空　海眾雲廚蒙利濟　天人咫尺仰高風(妙喜泉)

　　大覺談元合聖機　親將詩偈賜金闈　宸奎高閣蘇公銘　落落清名四海飛(宸奎閣)

　　鄮峯東畔金沙井　千古潛藏䕶塔龍　邑令年年來奠祭　大施甘澤灑長空(金沙井)

　　天排玉几當門外　不用良工巧琢磨　春霽山花開萬朶　宛如仙女散曼陀(玉几峯)

　　育王寺(二首)

　　(春草)烏斯道

　　鄮嶺名如鷲嶺傳　剎竿無恙已千年　地雄南土居三佛　山盡東溟倚半天　宸翰香浮高閣表　岩泉清出老松前　遊人自覺虚生白　猶覔神光上客船

　　靈踪深閟壓東南　樓閣丹青閃翠嵐　燈影半空搖上塔　爐熏千載出西菴　山看玉几無雲好　泉取金沙瀹茗甘　細讀長公碑刻畫　黃昏萬丈覔龍潭

　　過玉几(二首)

　　薛仕銘

　　地形抝曲類盤渦　四顧羣山擁翠螺　舍利真身藏塔表　承恩高閣寄岩阿　金仙法座青蓮捧　寶匣神經白馬馱　此日勝遊歸路晚　輕袍惹得異香多

　　勝地從來入品題　不須掬水覔曹溪　金沙井潔群龍蟄　玉几峯橫一案齊　塔影遙分天上下　鈴聲遠拂樹高低　我來今日登臨罷　謾向松陰散馬蹄

　　送真藏主還日本

　　(住山)釋自學

　　早年奉使入中州　詔遣東還寵渥優　行色未曾辭上國　恩光先已照遐陬　山低熊野高飛錫　水濶鯨波穩泛舟　遙想彛王欣拜復　三呼萬歲祝皇猷

　　悼育王澹菴和尚

　　(禮部尚書)胡濙

　　慈恩樓閣倚雲開　一代禪翁去不來　滄海掀翻鋪地浪　虚空撲落震天雷　能推此道多年學　善證斯文出世才　玉麈不揮今已矣　令人慟泣赴猊臺

　　和胡宗伯悼澹公原韻

　　(太子少師)王一寧

　　訃音驀爾致余開　云報慈恩歸去來　法性遊空明似月　聲名動地響如雷　自兹鄉里無知己　孰似禪中有辨才　六月漫天飛白雪　茶毘相送出金臺

　　和胡宗伯韻

　　(工部尚書)周忱

　　　几禪關晝不開　遙傳天子詔書來　銅章握處貴　玉　法鼓撾時響若雷　瑚璉固為宗廟器　楩楠應作棟梁才　而今𨾏履西遊日　漠漠愁雲暗寶臺

　　和胡宗伯韻

　　(翰林)程高雲

　　育王法席喜宏開　鶚薦新從上國來　每共鴻盧聽早漏　幾同鳳闕起春雷　師居僧錄推多學　我忝詞林愧乏才　一自西歸無復覩　傷心愁過雨花臺

　　和胡宗伯韻

　　(翰林)吳餘慶

　　別舘同將梵筴開　天書三詔喜重來　空聞隻履回葱嶺　不復高談振法雷　白首匡宗扶短筞　赤心輔教屬長才　方欣領命居僧錄　遽返天宮坐寶臺

　　和胡宗伯韻

　　(御史)周草庭

　　三十餘年蓮社開　無心杖錫去還來　位超海印清於水　哀動殊方沸若雷　喜世一時推偉器　法門千載負良才　臨風幾度空惆悵　一束生芻禮化臺

　　和胡宗伯韻

　　(雪峯)祖淵

　　泥封三度手親開　杖錫今從天上來　浩浩辭翻三峽水　殷殷振動一聲雷　高僧詩內膺清選　覺義銜中列上才　選佛選官俱勘破　爭如端坐九蓮臺

　　和胡宗伯韻

　　(徑山)宗頃

　　憂思百結鬱難開　訃及慈恩寂滅來　客底有懷空對雨　社中無復見宗雷　𨺗興幻相惹妖孽　驀起毘嵐霣異才　方伯素知師德重　天詞首製出容臺

　　阿育王寺

　　(尚書　東沙)張時徹

　　不是烟霞客　青山夙有緣　松筠隨處好　猿鶴與人便　拂袖雲中語　聽泉石上眠　逍遙堪避世　色相為誰傳　蘭若依山腹　朝霞起樹巔　但從樵徑引　直到斗牛邊　瀑布垂青壁　藤蘿掛紫烟　相將憑玉几　洗藥問靈泉

　　極目亭

　　張時徹

　　曲徑緣青草　孤亭占碧空　望窮三島外　身在九霄中　霞起群峰亂　浪翻夕照紅　翩然振衣袂　直欲駕長風

　　次十景韻

　　(住山)清源本

　　黃金鑄出塔中虚　百億神天䕶地圖　舍利古今光不夜　莫教人訝活龍珠(舍利塔)

　　育王勝地八禎祥，湧出浮圖舍利藏　日月不知天地老　年年花發笑春光(湧現岩)

　　地不寬兮水不深　分明只要滌塵心　滿身垢濁無人洗　嬴得虚名耀古今(七佛潭)

　　菩薩金軀逈脫塵　只因䕶塔顯威神　洞門開處無人到　野草閒花不計春(大權洞)

　　男兒膝下有黃金　踏斷懸崖鐵石心　多少人看都不識　可憐埋沒白雲深(佛跡岩)

　　石書傳道是仙人　雪囓霜饕色倍新　一叚精神磨不滅　年年香擁百花春(仙書岩)

　　滾滾心泉不見踪　鏡光搖漾照虚空　自知一[烈-列+(里*占)]深無底　不怕魚驚白浪風(妙喜泉)

　　崔嵬傑閣煥天機　上出重霄掩翠闈　壯觀育王殊勝地　此名無翼勢長飛(宸奎閣)

　　金沙三井鄮峯東　雜布金星漾活龍　聞說昔年多感應　炎天施雨滿瑤空(金沙井)

　　山橫一帶翠婆娑　玉几當胸手可磨　阿育國王真富貴　令人千古誦伽陀(玉几峯)

　　遊廣利寺

　　(郡守　孝感)張瓚

　　萬松夾道隱鳴鐘　望入承恩紫氣重　古陌行詢馴野雉　禪堂延話起潭龍　雲霞長䕶金沙井　日月平臨玉几峯　記得坡翁曾解帶　公餘猶得暫從容

　　重遊育王，和壁上舊韻

　　(侍郎　堇山)李堂

　　未老謝新銜　尋真禮佛函　凌虚憑玉几　望海陟華岩　潭倒浮圖影　香凝舍利緘　病軀登覽倦　空翠濕春衫

　　留題廣公壁

　　李堂

　　玉几憑虚紫翠藏　上方登處見扶桑　龍歸西隱拖晴塔　鶴放東林過草堂　僧慧佛靈開舍利　石蘭岩桂發天香　廿年又了重遊願　借宿湯休一榻凉

　　玉几松堂記

　　李堂

　　玉几山，廣利寺之案山也。寺以鄮峯為倚，松堂俯臨之，若降伏然，蜿蜒偃臥于前。靣清流而背𥤮兀，層巒叠嶂之爭奇獻秀者咸萃焉，真僧剎之雄勝也。名其堂者，宋張寺丞即之。容菴福禪師，乃本寺九十四代住持也，重建斯堂，再新其額，辭世退居者已五十年。兹壽届七旬，山門諸上人屢以記為請，葢欲揚美以紀實也。余知師以符篤行者，虚文奚為哉？惟宇內名山，咸為佛供，而至人所寓，地益其靈。兹山自晉以來，佛靈留跡，舍利現光，形勝稱重于古今，非以環奇傑異之賢代為主盟，故彌久而益盛哉。國朝高僧，如自學、宗正二公，咸以詩文應召登進于京；然禪宗師律承起淵源，則于容菴僅見焉。葢以無有為宗，以濟物為用，以性為本來，以情為外障；屏虚幻于了悟，戒蔓說于造詣，非傳燈[烈-列+(里*占)]石也。其派即曹溪，其成可迦葉也。或曰：「師慧相清嚴，緇流仰頼。薪于山，岡隴彌焉；稼于田，膏腴盈焉；𨽾于籍，貢賦充焉。祝延之餘，此以福田利益表其功。非知師也，盍省諸堂顏乎？松為操，玉為資，與山堂並美于無彊，斯贈言之意也。」眾皆曰：「然！」遂為紀之。

　　送育王慧曉禪師東歸

　　(文定)張邦奇

　　重落風塵又十年　石房燈影憶談禪　機超曲棘貞松外　人在黃花翠竹邊　玉几金堂常入夢　錢湖銀海浪飛仙　東歸倘說西來意　灰冷香爐繡佛前

　　贈全師住持育王寺序

　　張邦奇

　　阿育王寺在古鄮城之東，釋經所稱「海岸孤絕處」也。而佛氏生于極西，繇西土而至東海之壖，相去邈絕，而舍利于斯乎集焉。余竊謂佛氏者，亦固欲神其法、炫其精神于絕遠之地乎？及余遊山，則玉几前峙，鄮峯後聳，陽堂、太白諸山，遠近環布，而碧海、錢湖輝映左右；穆然而竹樹清，朗然而天宇曠。夫舍利之兹集也，雖曰役諸鬼神，而山川靈秀之氣，亦自有所感也。月庭全禪師，修持慈谿之永明，年五十矣，質直簡亢，無矯容餙行。然通儒術，能詩歌，故一時名縉紳樂與之遊。廼者永明山門弗戒十火，慨然佐其師綱公，揮貲千金餙新之，人以為難。嘗別築塔室于塔山以為遁志，而育王諸僧自謂名山必得全師住持，庶足為重，乃相率禮請。既得允，而謁文于余。余嘗遊彭蠡，入洞庭，登武當、衡岳，徜徉其巔；溯三峽而棹玻璃，以極乎岷嶓之陽，而望西域之境，名勝之區歴覽殆遍。若育王之勝，則惟風氣所鍾，佛靈所注，海內諸剎百億計，而獨巋然為五名山之一也，夫豈偶然哉？去年秋，山門亦燬，師復捐貲以助興建。其平生清苦節縮，積而知所散，葢如此。師出錢氏，為慈谿望族，代有聞人。曰明之者，與余同舉于鄉。余每至永明，師意加懃厚焉。謁余文者，育王僧曉公，數遇余寶雲之禪房，能談三乘，令人忘倦云。

　　遊育王寺

　　沈仕

　　梵帝西清境　靈岩上巳辰　紅收行靄盡　綠徧望烟新　寶樹分𩀱影　龍泉吐九津　露華凝瑞液　日彩上仙輪　殿遶芝花秀　堦𡸁貝果珍　蓮峯雲是葉　鏡水霧為塵　煖益恒河潤　光生法界春　空香縈草木　花雨散天人　意府董休旨　形圖照勝因　曹溪原淨域　何藉剪荊榛

　　廣利寺

　　(郡守)沈愷

　　凌風探海窟　半日與僧便　身在青霄上　人依北斗邊　乾坤分楚越　今古此風煙　欲訪洪崖迹　思叅玉屑泉

　　育王山

　　(榜眼)陸釴

　　盡梯千尺上招提　古木陰森曲徑迷　僧定海霞棲石榻　佛光空翠映花溪　穿林傍月時聞磬　步壑看雲一杖藜　名勝古來麗文藻　莫教碑蘚蝕新題

　　遊育王寺

　　胡鰲

　　名山開玉几　舍利擁瑤臺　古木天邊起　溪光谷口開　烟霞任出沒　樓閣獨崔嵬　夜靜收餘雨　鶴鳴何處來

　　登青玉樓(時餞別吳左江)

　　盧叔麟

　　本為南浦別　聊作上方遊　塔頂晴雲墜　林間寒雨收　鳥鳴山愈寂　僧引客同幽　千里金陵月　先臨青玉樓

　　和馮松坡遊育王山

　　(洞雲)張時敏

　　鄮水叢林曲徑微　詩翁先我入岩扉　烟消谷口聞鐘出　雨過松梢見鶴飛　掃石欲留明月至　投簪原為買山歸　塵機到此同禪息　懶向王程問是非

　　和韻簡余司空避客育王

　　(侍郎　國望)屠大山

　　聞道招提客　投閒未得閑　賔朋隨杖履　觴榼滿秋山　冐雨荒凉外　逢僧夢寐間　談禪何所悟　徒見𩯭毛班

　　金九山居育王因簡(二首)

　　(侍郎　東明)范欽

　　杖屨何方去　蒼茫𩀱樹林　人天開覺路　法雨淨幽襟　野曠冰霜合　峯廻紫翠沉　遠公期入社　端候虎溪潯

　　地擁金仙界　風流學士船　衝寒緣避客　攬勝且安禪　人世空山外　年華短髮前　不知同社友　形影坐相憐

　　觀育王舍利

　　(狀元)張信

　　浮海東來禮育王　寶龕舍利放毫光　前朝御墨留恩遠　當代高禪受戒香　山自天生橫玉翠　沙從地湧布金黃　燈傳奕葉昭因果　誰謂瞿曇事渺茫

　　瞻禮舍利

　　文徵明

　　東風一舸上蓮臺　窣堵光明寶藏開　水漾金沙從地湧　山橫玉几自天排　浮生擾擾成虚幻　法性如如無去來　欲究南宗叅百丈　遠公何日渡江杯

　　禮舍利塔

　　楊汝芳

　　躡屩度雲壑　來瞻舍利光　寶輪從地湧　玉几散天香　塔影千年古　鐘聲六代長　隨機多變現　水月映松堂

　　偕李封若遊育王

　　汪明際

　　不憚翻漿揮羽翰　蕭題蘇額澷盤桓　到來玉几當堦秀　聽入龍吟徹夏寒　幾座殿堂𩀱樹下　無窮法界一毫端　從來聖相隨人現　莫作區區目𤯝看

　　遊玉几山

　　(御史)沃𩑚

　　春日煦祗園　松杉夾道妍　絳宮青嶂裏　清梵白雲邊　縹緲鐘聲度　高低塔影懸　老僧方出定　趺坐共譚元

　　宿育王寺

　　韓逢祐

　　遙泛香河過上方　因瞻舍利叩空王　金沙日湧花為雨　寶塔時開佛放光　支遁許來元度宅　陶潛寄傲遠公房　白雲深處通宵話　不使春眠客夢長

　　育王懷李孝甫太僕

　　吳禮嘉

　　步輦尋幽滿路苔　萬山盤鬱紫霞開　脚跟漲海連三島　眼外長空隘九垓　髣髴臥碑坡老蹟　岧嶤新搆陸公臺　一樽鷲嶺誰聯句　白也清狂故不來

　　同趙學憲、徐侍御宿阿育王寺

　　李德繼

　　日日登臨未擬還　更尋別徑訪松關　毒龍潛伏金沙井　靈鷲高飛玉几山　月照清池僧榻淨　雲封紺殿佛燈閒　知君共有談禪興　不厭華簮對白綸

　　尋慧日上人不遇(二絕)

　　李德繼

　　溪口蒼烟瞑　山頭落日懸　松關空自掩　寶月獨姢姢

　　徑曲迷花草　門深掩碧蘿　禪房相待久　悵望竟如何

　　阿育王寺(二首)

　　楊承鯤

　　日入山燒起　蒼茫烟霧新　彤雲低殿閣　高樹宿星辰　龍象千年地　袈裟幾葉身　自知甘濩落　不是學離塵

　　去去盤雲轉　高高望海行　到山千澗響　入谷萬花明　邱壑夢嘗往　煙霞疾未成　興來還不淺　翻劇子規鳴

　　同汪無際禮舍利(二首)

　　李桐

　　娑羅𩀱樹䕶空王　膜拜時通鼻觀香　共覩靈珠呈異相　敢言慧眼發明光　綉幢輝映千花座　窣堵莊嚴七寶裝　清磬數聲塵土隔　天風吹下晚風凉

　　暫憇名山裏　虚無坐可邀　松聲傳紺殿　塔影上青霄　梵逐流風起　鐘隨曠野飄　通宵纔一覺　幽夢未能消

　　觀舍利

　　張伯鯨

　　冐雨初登舍利臺　梵宮基在亂雲隈　山留玉几為天案　珠䕶金鐘作佛胎　花落空階猿悟去　風翻高樹鶴飛來　祥光五彩看非易　囑付山僧莫浪開

　　禮舍利塔

　　張球

　　皈依客自舊中吳　白髮其如感慨何　光吐千秋呈舍利　花開五色見娑羅　金沙風靜龍形斂　玉几雲封鶴夢多　何幸支公成妙悟　肯移杯渡一相過

　　觀舍利(四首)

　　周應賔

　　聽法降龍出海　聞經香象渡河　五色華開優鉢　一輪月影莎蘿

　　草色印明沙界　溪聲響徹潮音　剝落五重衣障　打成一片禪心

　　木幻軍持不放　蒲團貝葉常親　得見菩提真性　便是如來法身

　　朶朶黃花般若　竿竿翠竹真如　要識寒山拾得　即為普賢文殊


中國佛寺史志彙刊第 12 冊 No. 11 明州阿育王山續志


　　明州阿育王山續志第十三卷目錄送君房之育王山　(沈明臣)阿育王寺　(萬表)遊育王　(戎來賔)阿育王寺夜坐　(王思任)宿青玉樓　(沈明臣)陪家四兄育王寺晚眺　(楊承鵾)入育王寺(二首)禮舍利　(余寅)育王禮舍利　(吳栩)宿育王精舍　(莊學曾)觀舍利　(周應治)同黃省菴、杜武川兩工部遊寺　(李生時)阿育王山　(管大勲)靈菊軒記　(戴洵)初觀時賦八律靈菊　(馮柯)育王殿宇重新(聽冲法師講經)　(周應辰)寓廣利寺贈柏亭上人　(吳禮嘉)觀舍利塔　(林棟隆)贈育王曉上人　(汪坦)過玉几松堂見先文定留題　(張茂之)舍利殿記　(王章)遊育王次高郡侯韻　(傅文淵)玉几峯　(余寅)陪友遊育王山　(李瑋)從天童過育王(二首)　(謝三賔)極目亭望海附：宋左街僧統贊寧寶塔傳(補遺)宋孝宗皇帝賜佛照禪師(補遺)登阿育王塔　(李德愛)佛蹟亭　(李德愛)重過育王西塔院(三首)　(周容)登阿育王塔　(方劬)阿育王山阻雪　(釋德介)西塔院訊太初老宿　(釋德介)丁丑夏日北上過育王，別秋遠和尚(二首)　釋元乘

明州阿育王山續志卷第十三

　　住山釋畹荃（嵩來）輯集

　　送君房之育王山

　　(嘉則)沈明臣

　　避地少人烟　青山一笑便　江村黃葉雨　野寺白雲天　閉戶觀秋水　焚香禮太元　即知能解脫　何必定逃禪

　　阿育王寺

　　(鹿園)萬表

　　避喧來海嶠　元日坐禪林　自笑身逃影　還將景易心　寒流春雪化　叠翠暮烟深　幽寂非人境　應無積俗侵

　　遊育王

　　(孔塘)戎來賔

　　古寺枕山阿　巾車此暫過　秋深紅葉亂　天遠白雲多　遶殿惟松檜　侵衣半薜蘿　來朝返城市　清夢復如何

　　阿育王寺夜坐

　　(季仲)王思任

　　大海遶空山　高天當午夜　有佛松不言　無人月欲下　何處領深秋　此間從未夏　急願寄如如　景語終難借

　　宿青玉樓

　　沈明臣

　　淨土誰開青玉樓　白雲如水萬山秋　高天西去空𩀱眼　大海東來欲盡頭　客夢梅花依木末　禪心江月淡簾鈎　遠公姓氏曾知否　託宿吾將竟月留

　　陪家四兄育王寺晚眺

　　(伯翼)楊承鵾

　　越絕千峯接化城　清秋臺殿肅新晴　人烟谷口蕭蕭見　雞犬雲中寂寂鳴　白社不知高士出　青蓮空羨法華生　匡家兄弟元同調　一任廬山萬古名

　　入育王寺(二首)

　　(少卿　漢城)余寅

　　登登覺路寶幢平　有竹扶人自在行　不盡秋風吹古瓦　半空曾放大光明　高峯爽氣孤亭得　九月寒空萬里清　天地幾人逃幻刦　不妨今日拂衣輕

　　禮舍利

　　西來舍利有還無　金碧莊嚴極海隅　萬里平分初地果　千人真說戒壇珠　浮圖寂寂燈猶朗　法眾紛紛鼓自趨　靈雨乍收清梵徹　香花吹落白氍毹

　　育王禮舍利

　　(蝶菴)吳栩

　　寶幢珠葢䕶真藏　一粒摩尼照大荒　入滅止餘金粟影　開函恍現玉毫光　娑羅古樹高僧臘　錯落天花滿法堂　夜靜但聞鐘磬響　毒龍猛虎盡歸降

　　宿育王精舍

　　(天目)莊學曾

　　阿育知名剎　春深度翠霞　虚無憑玉几　隱見出金沙　𩀱塔浮空逼　孤亭引徑斜　松濤殷夜發　臥聽欲無家

　　觀舍利

　　(副使　君衡)周應治

　　梵界超塵刦　靈光乍有無　真看金作粟　始信玉為符　晃煜衘龍燭　熹微吐雁珠　摩尼千古在　皈首慧燈孤

　　同黃省菴、杜武川兩工部遊育王寺歸宿山莊

　　(遇齋)李生時

　　老人山谷最風流　李杜兼成汗漫遊　心遠正宜投寺僻　花多應是愛春柔　山空雲盡飛元鶴　水漲沙平[烈-列+(里*占)]白鷗　欲上蓬萊渺何處　山莊高枕夢浮邱

　　阿育王山

　　(光祿　慕雲)管大勳

　　錫山標靈傑　迢遞東南來　鄮峯聳崒嵂　太白障崔嵬　金湖匯澄鑑　玉几舖平臺　雲氣嶺頭分　陽光谷口開　中岩隱古剎　高亭盻蓬萊　梵音啓天籟　塔影凌上台　舍利藏精光　佛迹印蒼苔　神龍蟄沙井　變化騰九垓　烟嵐晴亦雨　松風晝起雷　山花空色相　林鳥自喧豗　蓮堂白日靜　竹徑元鹿猜　以兹愜勝賞　車葢常徘徊　名巖無今昔　塵刦有時災　洞房幾荒廢　孤雲自去回　此中堪招隱　前山有大梅

　　靈菊軒記

　　余因夢感，修阿育王佛殿。以萬暦辛卯十月十五日至寺，憇真如軒。軒前石欄列植菊花十四本，六紅八黃；又小三盆三本，一黃二白。諦視之，紅心中凹，瓣一一可數；黃無心，瓣圓簇如毬；白似黃，差小，然其花繁雜，枝葉不整潔，不足玩也。十八日，太守日觀張公自郡城來顧，同觀舍利塔。既別去，返入軒，僧真實等譁聚石欄前，指菊謂余曰：「此紅菊獨開黃花一朶，可異也！」余聞花可接心，疑之。諦視之，果枝顛一黃朶，狀類紅而獨小，不與他黃者類，非接也，心甚異之。既而思之，得佛理焉。佛以真如最上覺為金剛體，以心生計着煩惱為火宅；以清淨身心為入佛乘，以無住而生為圓滿智。黃者金也，白次金也，紅則火也。盆一黃不與八黃列，而無異八者，無等等覺真體也。二白清淨，已離於火，而未成真，大小二乘也。六紅有心，而瓣有分別相，六根煩惱火宅也。八黃無心，而瓣簇如毬，轉八識為圓滿智也。紅中忽一黃，獨小，其一根獨返源，而六根成解脫乎！於是可以證八智超二乘，登等覺矣。余於是心敬之，不敢褻視。謂聖溷于凡，而凡具聖，當亦如此菊矣。於是日玩之，目十八日，至十一月初七日，長至紅朶萎盡，而小黃朶獨鮮，喟然歎曰：「兹非塵銷覺圓淨乎？」余每觀舍利變幻，心疑之；今此菊從紅出黃，殆佛以此釋余疑也。已又思之，菊歴春夏，及秋末始花，而入冬尤盛，於化工甚備。六陰盡，眾芳皆萎，而菊獨榮不滅也；一陽生，眾芳皆萌，而菊則萎不生也。眾花萎，皆落地，而菊不落不去也；眾花落，皆結子，而菊不結不來也。餐之酒，可以明目，不昧也；服之藥，可以延年，不壞也。五色皆有，而獨以黃名，萬行具足而中體不改也。雖微今日之變異，佛理固具焉，而况變異昭昭可覩若此哉？眾咸疑舍利，愚謂有疑於舍利，請觀之菊；有疑于菊，請觀之舍利。悟則物物皆舍利，不悟則舍利亦物。舍利出佛身，乃曠刼之菊；此菊入余目，乃一時之舍利。菊與舍利，是一非二。又其必待余來乃現，類佛以菊語余，而又欲託余以語世，余故不得不為之記。嗟乎！凡學佛者，皆曰尋本來靣目，其亦尋之此菊也已！於是又更名軒曰「靈菊」，即說偈言，而書之於壁：

　　佛體本如如　逈無前後際　應身示天竺　寂照含大地　無餘入湼槃　不壞遺舍利　十九入閻浮　一塔踊晉世　至今千餘年　往往出靈異　心目所共瞻　人我獲兼濟　信念力自堅　疑情亦相繼　余本業儒者　晚忽解中諦　如幻一親觀　倒夢期遠離　辛苦見思惑　艱難究竟義　詎意石欄栽　即是金鐘係　真無豈虚空　妙有非安置　人力偶爾排　天機自然具　一盆眾中尊　二白垢盡去　六紅列火宅　八黃表圓智　紅中黃忽生　漸與頓皆詣　斯須獲超脫　煆煉隨根器　諒惟神轉移　容假人思議　經律未討論　法旨先昭著　造化謂無工　於菊良有意　此花色已真　彼珠光曷偽　花與珠成同　物與花相類　信知妙湛性　平等周一切　匪實又匪虚　如明復如昧　心智倘鏡淨　花珠皆筏喻　禮塔事猶閑　對塔功須致　正恐墮疑魔　寧憂乏補處　普願道眼開　毋令玉屑眯

　　初觀時賦八律

　　寒冬禮佛到禪房　紅菊中開一朶黃　豈謂根塵堪解脫　故令金質露微芒　真如獨立銷香熖　火首周圍捧法王　始信妙心含妙種　不須雨露不辭霜

　　阿育王山舍利奇　萬人半信半猶疑　何如火裏藏金色　恰似凡軀顯聖儀　昔日元珠毛孔落　此時黃豔菊枝移　藥欄寶塔居然在　目覩威靈心自知

　　一花一卉只尋常　似有神明為主張　看菊開時渾是赤　待余來日忽成黃　希踪偶與行期會　異事從教法界揚　共道此花真舍利　至心皈禮莫能忘

　　萬象身中獨露奇　每聞此語尚懷疑　庭前栢樹亦禪理　砌畔菊花非化儀　紅忽黃時忘次第　黃從紅後漸遷移　分明說法無言語　注目寒枝纔得知

　　纍纍菊蕋簇紅粧　忽着枝頭一[烈-列+(里*占)]黃　豈是花神呈變態　祗緣佛體吐光芒　哀求不藉賔菩薩　收貯無煩阿育王　最是二旬群萎後　猶然鮮潔獨凌霜

　　不壞金身處處藏　徧周沙界徧金剛　菊花亦是菩提樹　石砌原為般若塲　變化有時多幻迹　元精無見總平常　欲知舍利今何在　指[烈-列+(里*占)]松枝也放光

　　菊分黃赤未為奇　一本𩀱開似可疑　本處正如含藏識　開時還似四威儀　靈根入地誰分剖　異色驚人孰轉移　方悟無修亦無證　由來此意少人知

　　真如無色亦無光　豈有紛紛赤與黃　自是虚空原不動　何妨星電各𡸁芒　由來菊備四時氣　合作人間百藥王　好與石欄勤衛䕶　勿令摧折向氷霜

　　萬　十九年，長至後二日偶作。承余漢城學憲遠惠素卷，命筆書之，留為阿育王寺故事。

　　賜進士出身．朝列大夫．南京國子監祭酒．前春坊諭德掌翰林院事中允．兼編修經筵講官．同修國史．直吏曹舘．奉川戴洵識

　　靈菊

　　余欲拜舍利　彷徉到育王　笙簧奏松裏　錦繡茵石旁　有一景陽僧　引人靈菊堂　試問菊何靈　答言實異常　所栽本紅種　開時一朶黃　正如衣黃者　赭袍侍廟廊　初開殊可怪　徐思理自彰　此花本隱逸　嘗栽五柳庄　誰知千載後　上人踵其芳　我昔遊金陵　聽法聚寶岡　高陟花雨臺　生香襲子裳　胡期來寶幢　復覩此靈祥　豈亦曇花墮　吐出金珠光　我有觀花齋　紫英改素粧　怪其失故態　摘之令不揚　攷彼月令秋　菊宜艷中央　中央是正氣　變幻夫何妨　吾齋若遇之　當令繁且昌　拾之以自佩　于以分餘香　上人了正義　靈菊應煌煌　傳燈原有藉　固知續景陽

　　御賜貞白高士．慈谿七十一翁馮柯

　　育王殿宇重新(聽冲法師講經)

　　(農半)周應辰

　　不任靈山去海忙　恰能駐嶺拾雲藏　如鐘靜矣𩀱懸塔　象几天然獨對堂　草徧庭心無相相　花吹谷口有香香　此來開示佛知見　會得當年亦在傍

　　寓廣利寺贈柏亭上人

　　(光祿　會之)吳禮嘉

　　征鞍千里解秋風　暫洗紅塵入梵宮　野鶴巢雲𩀱柏古　疎鐘度月半庭空　慧光熌熌分曹洞　風骨凌凌識遠公　愧我宰官身未度　本來真性自圓通

　　觀舍利塔

　　(侍郎　栩菴)林棟隆

　　香臺法相現嶙峋　靈塔飛來多寶新　不滅不生皆覺路　非空非色即真身　毫光白玉諸天出　祇樹清陰四望均　翠巘斜臨開玉几　大千世界轉金輪

　　贈育王曉上人

　　(石盂山人)汪坦

　　當年海上看降鉢　此日隨雲度石城　千載重來折蘆處　月明沙白草青青

　　過玉几松堂，見先文定留題，感而踵韻

　　(長君)張茂之

　　夢入名山又十年　於今登眺可逃禪　流雲影落疎松裡　過雨痕收淺水邊　鳥道琴樽橫玉几　月催鐘鼓直金仙　何期手澤留方丈　感慨重題脩竹前

　　舍利殿記

　　(鄞令)王章

　　嘗曠覽平原，憑臨大海，望白波浸山，黃烟慘日，一切城郭阪隰、人物蟲魚，往古來今與塵起滅者，俱倐焉幻化耳。蓋五慾塵勞、六根煩火、游戲諸相，如業鬼借宅，捨身受身，寧有休歇？一旦眼光墮地，手腳忙亂，此時摧撞息機晚矣！辦一日資糧，庶留一日掌果。若食橄欖，正酸澁時，勿得吐𨚫，勿遽作不酸澁想。久之，帝座非遙，浮雲轉低，鬚眉不小，六合猶隘。禪家定慧與吾儒安慮，其理一也。余蒞明州之鄞，去城五十里有阿育王寺，則住世之釋迦舍利塔存焉。由晉迄我明，一千二百餘年矣。可使八塔造八萬四千塔，而萬塔一塔；可使五指放八萬四千光，而無光有光。為光在塔，何以忽涌地，忽入海，忽飛屋上，忽重登舟，塔異而光不異？為光不在塔，何以忽如石，忽如雪，又忽如月輪相，如水晶珠，光異而塔不異？後有權貴至寺，戲問：「舍利何在？」笑翁指道傍松曰：「此處即有。」已而松枝皆放光。然則舍利之在震旦者一十有九，惟阿育王山顯著特甚。滿大地山河皆松枝，則皆舍利而已；滿凡夫愚婦皆松枝，則皆釋迦而已。是故勤修身而緩稽効。其人誠也，光如其分量以應焉；其人尤誠也，光亦如其分量以應焉。光自心發，光自心見。語云：「不欺于火滅，而後日中不怠；不怨于家人，而後明王敬之。」夫行之知之，不重難哉？我輩魔重，甚麼鶻臭布衫，破驢脊背，何時打串乎？元次山有云：我目、我耳、我鼻、我口，目不隨視，耳不隨聽，鼻不隨氣，口不隨言。則吉祥殊勝，只在本地；浮屠鐵鼎，到處風光。古人謂達摩治三軍，與檻彌坐，胸中景象大可參照。否則鐵蛇入竹筒，雖看盡三乘十二分教，聞盡一千七百則公案，何益焉？料理末後著子，冷暖在心，餘俱閒事，直以參釋迦未生的人可爾。是塔也，歴傳供養䖍禱輒現。昔稱梁皇、宣宗及武肅、宋高等，莫不以慈悲願力攝受皈依。然而造塔者，周厲王時東天竺國之阿育王是也；求塔者，晉太康時并州獵師，改號慧達，而湧出鄮峰之劉薩訶是也。予自暨來鄞，數年於兹。從瞻禮之餘，往來娑羅樹下，恒美生流唱，驩動誠心，謹齋沐而為之記。記畢誦曰：「樹古庭空，雲消天淨。靈塔在東，夕陽在西。」

　　附：宋左街僧統贊甯寶塔傳(補遺)　（傳前闕詩五首）

　　阿育王寶塔者，乃如來真身舍利所藏處也。昔世尊入王舍城乞食，路逢童子聚沙為戱，見佛威儀，心生歡喜，即以沙土為麪，殷勤奉施。佛授記曰：「此童子，吾滅度後，於閻浮提作鐵輪王，有大威德，四大洲中悉皆臣順。取吾八塔真身舍利，造塔供養。」佛滅度後，果符昔記。阿育王有大神力，能役鬼神。於一夜中，碎七寳屑成八萬四千寳塔。彼時有耶舍尊者，於五指間放八萬四千道光明；諸天夜义眾各隨光中往四天下，遇八吉祥、六殊勝地，乃安一塔。今皇宋輪王統領國土有一十九所，顯晦不同。其顯者與國為福，與民為利也。若明州鄮山所現者，乃其一也。西晉太康中，有劉薩訶者，并州離石人，生在畋家，弋獵為活。得病至死，見一梵僧語曰：「汝罪深重，應入地獄。吾憫汝故，宜往洛下、齊城、丹陽、會稽有阿育王寶塔處，頂禮懴悔，得免此苦。」既蘇，改業出家，法名慧達（或云法達），如指南行。至會稽海畔山澤，處處求覔，莫識基緒。悲惱煩塞，投告無所。偶於一夜，聞地下鐘聲，即精誠懇切。經于三日，忽舍利寶塔從地涌出，光明騰耀，塔相青色，似石非石。高一尺四寸，廣七寸。五層露盤，四角挺然。四靣窗虚，中懸寶磬。周以天王及諸佛菩薩、善神、聖僧、天人等像，相極精細。瞬目注睛，見八千像狀，咸悉具焉。可謂神功聖績，非人智之所及也。達既見塔，悲喜無量，晝夜精勤禮拜懴悔，瑞應頗多。（按：傳中劉薩訶者，乃利賔菩薩示現，豈偶然也？）

　　鄮縣古城在勾章東三百餘里，其寶塔即縣界孝義鄉也。《地誌》云：「阿育王造八萬四千塔，此其一也。」《輿地誌》云：「釋迦弟子能役使鬼神，一日布于四天下，造佛骨寶塔八萬四千，皆從地出。」《會稽記》云：「東晉丞相王導，初過江時，有道人神采不凡，言從海上來，相告曰：『昔與阿育王同遊鄮縣，安真身舍利塔。阿育王與真人捧塔飛空入海，諸弟子攀引不及，一時俱墮，化為烏石，石如人形。』」《名僧傳》云：「昔有神人捧塔飛行海上，弟子中有未得道者，墮地化為烏石，猶作人形，上有袈裟紋縷。郡守褚琰遣使取看，奇之。」至今村名「塔墅」，嶴名烏石也。晉義熙元年，安帝勅於鄮山造塔亭禪室，度二七僧住持守䕶。宋文帝元嘉中，遣陳精并僧道祐廣興創建。鑿基，下得大石函，盛玻璃鍾，覆以銅鏡。又以金合盛銀罌，安三法身舍利，并迦葉佛爪一（其色紅）、髮一莖（伸之數尺，置之成螺）。劉宋文帝詔造木浮圖三級藏之，厚賜供給。竟陵王發使奉珍異供施，聞三級木塔未至崇敞，欲增成五級，忽夢神人告曰：「阿育王塔無用增修。」王問其故，答曰：「三十年後有大力人興世增添耳。」梁武帝普通三年，勅建木浮圖堂殿房廊，賜額「阿育王寺」，著作顧允祖作碑記記之。大同五年，上座僧綬奏木浮圖隳損，勅岳陽王蕭𧦴增修至五層，施黃金五百兩，鑄金銅像四百軀，寫經論五百卷，鑄四大鐵鼎以鎮四角。勅孫昭凡百供應，付武帝、昭明二真安於塔內。蕭𧦴取石函內舍利三顆浴之，咒曰：「浮者進上皇帝。」其最大者浮。遣主書吳文寵、僧璉等四法師同進。因勅免莊賦，調給兵士三千人，於寺外莊置營防衛。定襄侯蕭祗、陳留阮孝、鄮人黃璣、會稽太守蔡興宗、散騎常侍王仲和、太學博士顧諧、東宮直侍王仲達，並梁朝名士，悉傾心皈向。陳宣帝遙敬此塔，度二七僧。越州昌樂公楊异、勾章令袁不約信向尤篤。唐太宗世，鄮縣令王昭遊禮，近寺，望見木塔第三層上有二人立，皆舉手托四級西南角。遂問僧智悅曰：「何人修塔？」答曰：「不曾修。」因說所見，遣人上塔驗之，其四層西南角㭿栱果壞。令曰：「善神示之，欲弟子修耳。」遂即修之。敏法師領徒至寺一月敷講，道俗聚集。夜中有人見百餘梵僧繞塔行道，以此詢眾寺僧，曰：「此常有之。」永徽元年，會稽處士張太元到寺禮塔，與僧智悅連床寢息。半夜聞塔前誦《金剛般若》，了了分明。二人往看，一無所覩。𡸁拱二年，越州士曹唐元黙迎塔到州，精嚴供養。女婿楊氏醉入道塲，寶塔忽然飛去。元黙驚心作禮悵望，乃見在西家屋上，即送還本寺。中宗皇帝遠加敬仰，勅送供施，仍降詔委棲曠和尚如法香火。國清智晞尊者到寺，禮八萬四千拜，旋遶數周。忽感紫文印于右臂，方整明亮，終身不沒。臨終謂弟子曰：「眾聖封印，心無虚焉，吾定生彌勒內院矣。」肅宗朝內供奉子璘者，　州人也，歸省所親。經宿嶽廟，神人告曰：「汝母在此受業。」璘聞，悲不自勝。乃問曰：「我母何罪而至於此？」神曰：「為師少年頭瘡，多用雞白調藥療之，因招罪苦。」璘告神釋免，神曰：「罪係有分，免即何緣？若要免之，往鄮山禮舍利寶塔。」璘徑到寺，方禮四萬拜，母於塔前雲裏現身，曰：「吾承汝力，已生忉利。」璘遂止寺，終身禮敬。唐僧宗亮詩云：「鐵輪王使鬼神功，靈塔飛來鄮嶺東；有客不隨流水去，磬敲疎雪淡雲中。」武宗澄汰沙門，塔止越州府庫。宣宗重興教法，塔入開元寺。鄮山論請，開元固執。觀察判官蒯希逸判云：「譬如人家寶物，失之多年，本主既認，便須給還。」太守王龜依判遣送歸育王。大中庚午歲正月齋日，八千許人傳塔供養，天花紛紛而落。其花如雪，眾以手擎，旋即鎔液。至夜初，又放五色光明。是年，有新羅僧夜入盜塔，手捧繞亭亘夜而行不離本處。懿宗咸通中，觀察使楊嚴奏舍利寶塔靈異，實國內福境。勅度三七僧，精嚴香火。天祐中，太守黃晟，本奉化人也，迎塔往故鄉供養。上船頓重，加人助力亦不能舉。晟嘆曰：「地薄無緣。」遂止。錢武肅王貞明二年丙子十二月，遣弟鏵并僧清外、鴻澤等，具船舫香花迎舍利寶塔。明年上元夜，廻止西陵岸，放光照明，江中如晝。武肅王躬扶彩輦，從行至羅漢寺，廣陳供養。一僧頂戴，手搦一角，忽然墮地。隨手安著，屼然不動。僧統今諲至晚䖍禱，遂見其角火星迸散，始知神力補鑄耳。丁丑歲，勅造木浮圖九層。戊寅二月八日畢工。四月八日安舍利塔第三層七寶龕中。爾後累歲，凡大會齋日，多覩光明。錢文穆王深加禮敬，以職事殷繁，請僧代禮寶塔，其誠信如此。元帥大王戊申重修彩繪，其年九月二十六日放大光明。周顯德戊午歲二月中，翰林承㫖陶[車*穀]來錫命禮。入寺敬禮，見舍利紅色，自謂吉祥，再拜不已。副使司天少監同至，謂知塔大師義倫曰：「是塔必不傾側，它日必平陷耳。」至今四月十一日，果為延火所焚，舍利寶塔迎在龍華寺。壬戌歲，王㫖再造木塔，遂于第二層安貯中龕。百寶莊嚴，觀瞻者亂目，設黃金寶座，掛懸珠玉。元帥大王因覽大眾毘尼部，見吉利王為迦葉佛造塔，金薄覆上；尋遣指揮使凌超，重加甃砌莊餙，造檀香殿，雕鎪精麗。百寶珠瓔風觸振響，音如天樂。別造金塔，極麗窮華。設使湘宮往製，胡後前規，亦未足侔也。且舍利寶塔，世人少知靈異，據《感通傳》，天人曰：「今鄮縣是阿育王古塔，小塔是賢刼初佛者。有迦葉佛臂骨，非人所見，羅漢將往鐵圍山。」若究此文，則有二塔：一將往鐵圍，是迦葉佛骨；一劉薩訶求出者，是釋迦舍利，乃即今人天恭敬者。且以神功不朽，歲記深長，雖補前文，難述未來之瑞應。更祈後哲好編無盡之徽猷。贊寧想乾　　筆之餘，慮多𨘤墜。仰炎宋統天之　思，欲播揚與刼齊修，惟高不動者也。時開寶五年歲在壬申正朔撰。

　　宋孝宗皇帝賜佛照禪師(補遺)

　　大暑流金石　寒風結凍雲　梅花香度遠　自有一枝春

　　登阿育王塔

　　(孝亷)李德愛

　　徑僻長蓬茆　藤蘿上塔稍　洞深蛇作窟　砌古鶴為巢　石檻嵐常閉　金鈴風自敲　囘頭看絕頂　疑鎮海門蛟

　　佛蹟亭

　　李德愛

　　遊罷攝輕衫　攀崖探碧岩　蛟門飛霧雨　鳥道阻松杉　石豈人工鑿　真如佛蹟函　何年留一足　永𨚫謝塵几

　　重過育王西塔院(三首)

　　(鄮山)周容

　　野鹿隨雲下　簷禽識磬還　兵戈成就我　得遂此中間

　　秋茶出釜綠　野子插瓶鮮　但尋幽事洽　未敢竟叅禪

　　空廊積莓苔　虎跡大如鉢　忘機忽過橋　明月照林末

　　登阿育王塔

　　(霞嶼)方劬

　　山高遙萬仞　有塔同山齊　登級三五層　已見殿閣低　我欲觀蒼旻　上此萬丈梯　仰視日欲尋　空中氣慘凄　薱山岩欲墮　飛泉趂石澌　從高望其下　但見為塵泥　山花處處開　林杪子規啼　泉鳴幽谷中　平沙走長磎　四顧但一氣　不復辨東西

　　阿育王山阻雪

　　(于石)釋德介

　　春初頻作客　樹樹有梅花　寒鳥棲無定　流雲凍自遮　是山成玉几　何地辨金沙　不覺疎窗下　悠然竹又斜

　　西塔院訊太初老宿

　　釋德介

　　昨來自太白　峯峯雲起時　同人已前往　問余欲何之　摳衣度石嶺　見塔如見師　故情何傾倒　香茗復自炊　示我山水冊　筆墨多古奇　泉石有異質　幽鳥催新詩　聯床一夜雨　蕭蕭在竹枝

　　丁丑夏日北上過育王，別秋遠和尚(二首)

　　(偉載)釋元乘

　　又有長安此一行　匆匆話別畏途程　車輪馬足風塵裏　玉几時時憶舊情

　　指松之處話斜陽　松老𡸁枝色更蒼　正值山中剛五月　一林梅子勝花香


中國佛寺史志彙刊第 12 冊 No. 11 明州阿育王山續志


　　明州阿育王山續志第十四卷目錄明州阿育王舍利塔圖讃(有序)　(莊冋生)遊天童道經育王　(杜漺)阿育王寺　(釋通門)草堂　(釋通門)宿舍利塔下尋古碑　(李鄴嗣)鄮峯草堂　(李鄴嗣)同董曉山、周方人登阿育王塔　(周斯盛)陪𡵆公訪嵩巖上人題塔(二首)　(張鸎)過育王贈法鐘禪師　(釋本僼)寄育王嵩巖和尚　(釋超寤)新纂鄞縣誌　(汪源澤)呈法公　(謝歸昌)冐雨過鄮峯訪法公，留宿山房　(謝歸昌)賦得阿育王舍利寶塔　(謝秉昌)家弟維賢、瞻在、文國過玉几松堂止靜，余不及從，得排句十二韻　(謝秉昌)禮舍利　(元盛)阿育王㳟禮迦文舍利塔　(元璟)放光松　(元璟)約謝子維賢同遊阿育王寺　(姜宸英)春日禮育王舍利，詩以志勝　(陳其愚)秋遠和尚繼席育王里言奉寄　(邵似歐)送法老和尚還掃花居　(謝景昌)育王移山梅一本於樹滋堂(二首)　(謝兆昌)寄法公和尚(二首)　(謝兆昌)呈法公　(謝秉昌)遊育王贈東堂法老和尚　(裘璉)重晤法和尚於蛟城(二首)　(邵似歐)法公自都門歸鄮峯𨚫寄　(邵似歐)阿育王寺瞻仰舍利　(温應㠐)寄育王法老和尚　(温應㠐)雨中過鄮山宿玉几松堂　(謝秉昌)懷秋遠和尚　(温應㠐)過育王晤遠公和尚(二首)　(邵似歐)過鄮峯呈遠公和尚　(謝歸昌)春日再訪遠公　(邵似歐)山居得秋遠和尚書漫賦(二首)　(謝師昌)遊阿育王寺　(張士塤)秋杪從天童過宿育王，用歐陽公憶滁州幽谷韻，呈秋遠和尚　(李暾)前題　(張錫璁)前題　(等月)玉几峯(三首)仙人書般若塔　(秋遠碧)放光松歌　(謝緒章)送秋公法姪和尚歸鄮峯　(超寤)過育王呈秋遠和尚(二首)　(李暾)小育王感懷(三首)七佛潭袈裟石　(秋遠碧)春日過鄮峯，同省齋和尚、斯敏法姪坐雨，兼懷秋遠法姪　(超寤)寄育王嵩來上人(二首)　(張兆林)從天童過育王，依韻奉酬嵩公　(彭祖訓)贈嵩來上人　(周鴻憲)嵩公以詩見贈，次韻奉答　(張美確)偕董天池（不磷）遊阿育王寺　(范桐)玉几松堂同李東門看雨　(萬承勲)前題　(李暾)鄮峯草堂(二首)　(嵩來荃)

明州阿育王山續志卷第十四

　　住山釋畹荃（嵩來）輯集

　　明州阿育王舍利塔圖讚(有序)

　　釋迦如來於尸羅𩀱樹間入大湼槃，茶毘得舍利無數，人間、天上、龍宮三分供養。有阿育王以大神力役諸鬼神，碎七寶末成八萬四千塔，盛如來舍利，流布四洲。時有耶舍尊者，於指間放八萬四千光明。天龍夜叉隨光所到處，皆八吉祥、六殊勝地，乃安一塔。震旦凡一十有九所，阿育其一也。其座非石、非木、非金、非鐵，高尺有四寸，凡五層。窗開四靣，寶磬處中，舍利如珠懸下。(冋)於康熙己酉之冬，道經四明，特過鄮山瞻禮。禮畢圍繞三帀，忽見大如菽，光如燈，微紅黃色，敬心益䖍。光成五綵相，從者所見各各不一。合十拜別，歸途再瞻禮，則舍利青色而微，較前更異。寺僧乞紀其事，而并繪是圖。因冗次未就，倐忽六載。今法鐘和尚主其席，向與(冋)為方外交，馳書來欲了此公案。乃齋戒沐浴，焚香敬寫所見之圖，贅之以讚曰：

　　如來舍利　八萬四千　人間天上　遍滿流傳　毫端現瑞　五采光鮮　眾見不一　各具識田　如谷傳響　如月印川　我今瞻禮　寶相莊嚴　天龍呵䕶　億萬斯年

　　康熙甲寅之夏至日，晉陵莊冋生題

　　遊天童道經育王

　　(觀察　琅槐)杜漺

　　古寺饒長烟　隔嶺見蒼莾　舍利傳阿育　西晉迹乃昉　明星覩雪山　懸珠來罔象　人言一尺塔　光明彌百丈　寶峯聚楞伽　空谷走魍魎　利賔與大權　儼立同供養　溪水皆西流　湯湯出塵坱　天童似兒孫　群峯作兒襁　松杉如此屋　更出群峯上　山僧導我前　楖栗一條杖　云令龍象伏　斯言何滉𣾘　天荒破義興　密公更雄長　妙音胡寂然　使我失瞻仰　風雨宿山房　夜聞鐘磬響　忽洗百年愁　琉璃見精爽　皎月忽一輪　林杪寄真賞

　　阿育王寺

　　(牧雲)釋通門

　　古稱殊勝地　常放吉祥光　法鼓分明繫　佛身何處藏　泉聲留妙喜　閣記載奎章　感昔穹碑在　杖藜步夕陽

　　草堂(泰不華書鄮峯草堂額)

　　釋通門

　　草堂依鄮峯　篆額乃元人　以一招提境　而分上下隣　鐘聞當靜夜　屐過自清晨　差喜僧房僻　投賢亦養神

　　宿舍利塔下尋古碑

　　(杲堂)李鄴嗣

　　高文落千春　得壽及山骨　烱烱古塔下　佛珠為日月　老松願承葢　埜苔不敢髮　前潭有蟄龍　霢雨頻浣刷　幽氣巢巨靈　風霆看出沒　余適尋山門　舊基瓦難垈　支解歎佛身　諸天坐茆蕝　昔時鶴翎花　劖根鬼火屈　獨見尺草中　臥立有碑碣　肅若對古人　束帶先上謁　讀字先以手　斷處終暫闕　同遊幸異才　精感足互發　眎畢久立烟　三歎生悲𠰸　百年各有生　曾供石幾閱

　　鄮峯草堂

　　李鄴嗣

　　此亦梵㞐耳　其名曰草堂　老僧無衲氣　處士同行藏　半扉辨客履　引我坐藜床　詶客吶言詞　坐久喜其惷　自云山寺瘠　脫粟不滿𤬪　烏鼠念僧貧　留果充餱糧　舊栽扶老竹　新業藕花塘　左有泉一潭　木石養幽香　綠烟常不散　盥肺汲鴦漿　勸客且坐此　夜受星氣凉

　　同董曉山、周方人登阿育王寺塔

　　(𡵆公)周斯盛

　　霜晴白日高　山影肅舍利　新松三尺强　游雲無拘忌　古殿委荒榛　歎息飛白字(寺有蕭子雲飛白字，余嘗見之，今失諸火。)　曾塔失威儀　孤空但一氣　興廢理不齊　焉測真宰意　振衣登絕頂　昔遊今復記　玉几如故人　堇山亦昆季　田疇草色寒　鳥聲落平地　茫茫大化中　容我一俯視

　　陪𡵆公訪嵩巖上人題塔(二首)

　　張鸎

　　寺殘留古塔　登眺喜同君　風細聞樵語　天空[烈-列+(里*占)]雁羣　夕陽閒啜茗　高臥欲招雲　野火燒龍象　山僧何所云

　　昨日迎君屐　天寒到草廬　山廚蔬芋薄　野味雪霜餘　茶灶添新火　梅花慰索居　欲知別後意　試讀古人書

　　過育王贈法鐘禪師

　　(遠菴)釋本僼

　　石芝地僻相知少　玉几時過未厭頻　塔影半峯橫落照　鐘聲十里聽行人　松堂雨霽月當戶　妙喜泉香花及春　最喜金輪疏正脈　阮咸同病不知貧

　　寄育王嵩巖和尚

　　(日休)釋超寤

　　月華皎如雪　松色青于雲　層霄墜霜葉　幽響空階聞　鴻雁西北來　飛鳴各有羣　一步一回顧　飲啄滄江濆　憶昔秦淮歸　匆匆逢逆旅　彼此若斷蓬　飄飄不知處　大火方西流　家家弄機杼　坐斯百憂中　孤寒獨延佇　願言室中燈　分光照愁緒

　　新纂鄞縣誌

　　(邑令　天門)汪源澤

　　距縣五十里阿育王山下，昔周厲王時，東天竺國有阿育王造塔八萬四千，貯釋迦文佛真身舍利，分布四洲，遇八吉祥、六殊勝地，乃安一塔。晉太康三年，并州劉薩訶弋獵為生。病瀕死，見梵僧謂之曰：「汝罪重，應入地獄。宜往會稽有阿育王寶塔處，頂禮得免。」既蘇，出家，名曰慧達。徧求山澤，忽聞此處地下鐘聲，至心䖍禮，有塔從地湧出，光明騰耀。高一尺四寸，廣七寸，非金、非石。四靣窗虚，內懸寶磬，中綴舍利，變現不可殫述。此八萬四千塔之一也。安帝義熙元年，始構塔亭，歲度二七僧守之。宋元嘉二年，文帝勅沙門道祐創增佛宇。掘地得金合，盛三舍利、佛爪、佛髮。詔建浮圖三級函焉。十二年，曇摩密多建塔寺。梁天監十五年，華陽真人陶貞白先生宏景詣塔，誓受五大戒。普通三年，武帝命建殿堂，賜「阿育王寺」額，蕭子雲手書飛白，由是山亦以「阿育王」名。大同六年，帝令其孫越州守岳陽王𧦴改浮圖五層，繪藏帝及昭明太子像，賜金五百兩，造銅佛五百軀，寫經論五百卷，鑄鐵鼎以鎮四角。尋蠲復其賦，調給兵設營防衞。陳宣帝度僧守塔，如義熙數。唐中宗遣使賜金，下詔䕶持。咸通間，又度僧守之。周顯德五年，寺災。宋初重建，太宗嘗命通慧大師贊寧奉舍利入禁中供養。大中祥符元年，賜「廣利」額。熙寧三年，大覺禪師懷璉居之，建宸奎閣，藏仁宗偈頌御書五十三軸（有真書、飛白、梵書三體）、御書團扇三柄、英宗手詔一道、知杭州軍州蘇軾撰記。高宗賜塔號曰「佛頂光明」，嘗迎至禁庭。孝宗亦奉迎入大內，御書「妙勝之殿」賜本寺。皇子判府魏王愷造金塔一座，奉安寶塔。大慧禪師宗杲住持卓錫，有泉曰「妙喜」，張九成作銘。其「普香世界」額，則張秘閣即之所書也。元至正十年，住持悟光建承恩閣，學士黃溍為記。二十四年，住持元輿重建下塔，司農少卿危素撰記。明洪武十五年定為「育王禪寺」，稱天下禪宗五山之第五。住持崇裕修復塔寺莊田，翰林承㫖宋[(濂-(前-刖))-〦+立]為記。永樂十四年殿圮，住持宗正重建。宏治間，住持廣福重建玉几松堂，少司空李堂記之。正德十二年，福又修上塔，堂又為之記。嘉靖四年，山門燬，福更重建，考功郎豐坊記。萬　間，住持傳瓶重建佛殿。十九年，真如軒有靈菊之異，改軒名曰「靈菊」，大司成戴洵為記。崇禎間，邑侯王章撰〈舍利殿記〉，住持正理重修。國朝順治五年，住持行雪徙殿為西向，未幾燬。康熙十八年，住持海覺重修舍利殿。寺之東有鄮峯草堂，元泰不華篆額。去里許，由大權洞而入，有劉薩訶塔院。院之南有墮星石，石上隱隱有袈裟文，相傳隨塔而墮云。

　　呈法公　

　　(靈昭)謝歸昌

　　山寺深秋月　清光透碧潭　天空靈鳥下　人靜毒龍叅　內熱思仙藕　情多寄雪柑　太行知失路　望爾指京南

　　冐雨過鄮峯訪法公，留宿山房

　　謝歸昌

　　不到松堂三十年　金沙玉几尚依然　因沾法雨留春屐　更借禪床穩客眠　歸路未從來路得　入山已勝出山緣　遠公不禁陶公酒　欲向池邊種白蓮

　　賦得阿育王舍利寶塔

　　謝秉昌

　　鄮山壁立𩀱芙蓉　極目扶桑海日紅　會稽東來行不斷　蒼茫萬里生秋風　昔時育王降竺國　捶碎寶玉琉璃空　摩娑一夕驅神力　刻畫萬變煩鬼工　深碧似石亦非石　古今耳目多盲聾　白毫廣相徧大千　獨留精氣凌蒼穹　青山何處不藏骨　如斯幻化不可窮　玉几雲橫插天漢　星辰丹碧臨珠宮　崖生芝草千巖秀　泉湧金沙萬壑通　茫茫羣山烟霧裡　俯看秋色青濛濛　金峩雪竇指顧間　太白[烈-列+(里*占)][烈-列+(里*占)]侍𩀱童　山深葉落迷行跡　磬聲敲出白雲中　我無曠懷翻百憂　緣溪著屐叩遠公　揮麈一一談宏箸　如以寒氷語夏蟲　老松頂禿枝墜地　欲放不放光朦朧

　　家弟維賢、瞻在、文國過玉几松堂止靜，余不及從，得排句十二韻

　　謝秉昌

　　寂寂茆堂俯夕陰　離離花徑寄微吟　青山到處望中遠　長日思來別後深　春色漂零知幾處　浮雲來去亦何心　只愁琢石終非玉　强為炊沙未得金　池上潛鱗思縱壑　枝頭倦羽愛投林　宗風暢出無南北　山水蒼茫自古今　偶喜閒身觀去住　重逢勝地記登臨　爾時雨過松杉色　盡日風還鐘磬音　瓢水飲時知冷煗　蓮花漏斷夢浮沉　舟離古渡愁難越　麈拂芒鞋足不禁　野簌麄疎宜入饌　溪茶香潔又頻斟　何人淨掃孤峯石　置我閑彈一曲琴

　　禮舍利(集天竺語)

　　(慰弘)元盛

　　佛塔一手掌　舍利晶光芒　沉水香和合　製自阿育王　末世作福田　救苦騰神光　露盤如棗葉　五濁施清凉

　　阿育王㳟禮迦文舍利塔　

　　(借山)元璟

　　塔樣古而奇　高不滿一笏　中虚𣹢舍利　外質非木鐵　仁王勅力士　鎚擣眾香末　其八萬四千　神工一夜訖　緬昔菩提塲　靈光照衣𥿈　傾寫八斛珠　天龍互分奪　周哉我佛心　遠布真丹國　遂因劉薩訶　平地忽湧出　不夏綴碧瓜　未秋𡸁朱橘　或看鳳凰卵　又變玻璃月　智者領復怡，狂者反自慝　病者霍然起　枯者勃然茁　嗟嗟三界生　愚癡難解脫　大海一浮漚　獲覩此奇特　余來償夙願　戊寅之人日　足履八吉祥　手炷栴檀𭽽　睨而窺塔戶　圓吐摩尼活　似定𨚫不定　欲綴那可綴　回首蔚藍天　紫雲䨱山額

　　放光松

　　元璟

　　曠觀天地間　無如此松好　亭亭長百圍　清露滴昏曉　形同麈尾𡸁　群枝帀地掃　磥砢節森森　挺特若龍爪　狂風西北來　濤聲生樹杪　卷舒自有情　歲寒終始保　舍利曾分真　光騰燭海島　欲放而不放　其光徹四表　大者如車輪　小者如鶉𪁀　彷彿清秋時　眾星羅月皎　磊落懸玻璃　參差綴瑪瑙　或看火齊明　又同日初照　覩者歎奇哉　異論各紛擾　如旱得甘霖　如貧獲至寳　憂者快然欣　壅者剨然剖　吁嗟斯輩人　識見何其小　我佛萬德尊　畧示一塵藐

　　約謝子維賢同遊阿育(予因事入白峯，謝見候，屢日不值。及予至寺，謝已先還，慨然有賦，兼呈法公。　)

　　(西溟)姜宸英

　　喜雨題詩古寺中　海天蕭颯萬山空　秋風竹徑來求仲　春草池塘憶謝公　捲幔牽蘿驚戶碧　臨堦滴葉妬魚紅　誰將清磬敲殘暑　愁見平皐落暮鴻

　　春日禮育王舍利，詩以志勝

　　陳其愚

　　四十九年不說說　一朝隨願示寰中　須知有感光斯現　能到無心象亦空　仰靣晶瑩難指月　當機璀璨快如風　由來此地稱多寶　漫把王宮比梵宮

　　秋遠和尚繼席育王里言奉寄

　　邵似歐

　　每歎乾坤幾陸沈　尚留吾道在山林　人間不盡千秋業　世外初傳一片心　鐘鼓聲聞新法座　薜蘿春老舊知音　相逢莫道來何晚　飛錫峯頭待鶴臨

　　送法老和尚還掃花居

　　謝景昌

　　玉几松堂古　高賢卓錫居　𩀱瞳秋水碧　相識廿年餘　昔時曾嘱我　層雲坐叠砠　抱膝不如轉　至今猶踟躇　臨平湖岸左　誅茅好結廬　睽違五裘葛　頑石猶如初　杖履今還山　湖雲滿衣裾　見靣各歡喜　步趨多安舒　如何纔信宿　又報乘藍輿　草草一幅紙　忙忙隨手書　錢塘潮汐穩　時時望𩀱魚

　　育王移山梅一本於樹滋堂，雨中分賦(二首)

　　(瞻在)謝兆昌

　　玉堂疎影至　移植向珠宮　花發元無異　根深自不同　離披承朔雪　剪拂待春風　聽盡支公法　香浮細雨中

　　著書時掩戶　庭草不須刪　老翰抽春思　蒼苔[烈-列+(里*占)]古顏　角吹千片落　鳥立一枝閒　坐使成陰日　無忘是故山

　　寄法公和尚(二首)

　　謝兆昌

　　公案當機等夙塵　不須一一又重陳　頻年𨚫病終無術　今夜傷秋只此身　籠有參苓甘得苦　性同薑桂老逾辛　繩牀竹簟支清夢　何日溪頭採白蘋

　　松菊猶存晝掩扉　繩床枯坐自如如　塵容此日看將老　夙習頻年苦未除　望遠只因山有石　音疎不為水無魚　携笻且過通宵話　待剪蓴絲雨後蔬

　　呈法公

　　謝秉昌

　　講席依松檜　經年盡掩關　山高門自峻　僧定客俱閒　城市傳龍鉢　氷霜暎玉顏　春深理𩀱屐　谿上聽潺湲

　　遊育王贈東堂法老和尚(用豐考功原韻)

　　裘璉

　　閣雨山雲濕不流　招尋古寺坐初秋　千峯樹色香臺遶　萬里烟嵐臥閣收　碑碣依然題魏晉　林泉何處問巢由　虎溪會有高人住　未卜他年白社休

　　重晤法和尚於蛟城(二首)

　　邵似歐

　　烏飛兔走幾升沈　一坐烟霞歲月深　千載名山傳舍利　老人南極照祗林　龍藏鉢裏施慈雨　鳥向枝頭說梵音　正值芳菲時節好　春風花柳印禪心

　　一天春色滿滄洲　寂歴空山作臥游　古殿罘罳懸麗日　百年身世等虚舟　蒼茫水接扶桑外　縹緲峯高故國秋　吳起烽烟人自老　寸心早被白雲留

　　法公自都門歸鄮峯𨚫寄

　　邵似歐

　　阿育王寺瞻仰舍利

　　(孝亷　匡雲)温應㠐

　　智珠一[烈-列+(里*占)]箇中分　妙勝之宮寳氣殷　靜比天心涵夜籟　爛如初日照晴雲　大千界內幾摩盪　五十年來始見聞　迸出儂光許謁佛　佛光何處不繽紛

　　寄育王法老和尚

　　温應㠐

　　芒鞋竹簥漫追尋　丈室清宵許細吟　坐有名書不用笈　山無俗客自然深　雨花錯落天香界　珠月圓明古佛心　別際斯須還握手　虎溪千載一知音

　　雨中過鄮山宿玉几松堂

　　謝秉昌

　　舟停谷口藉笻扶　為叩支公講席孤　滿壑寒雲迷折屐　一灣流水入香㕑　客依木榻心俱寂　僧定茆廬偈亦無　雨細花深歸未得　杜鵑何事又相呼

　　懷秋遠和尚

　　温應㠐

　　登峯已震青獅吼　戞竹還聞丹鳳鳴　一壑溪雲盤玉案　三更茶火落松聲　人如瘦菊經秋韻　詩比幽蘭入夢清　慚愧論莊非逸少　讓將支遁獨成名

　　過育王晤遠公和尚(二首)

　　邵似歐

　　古來名勝地　多半屬高僧　人靜風斯上　山空道自矜　金沙澄一片　玉几碧千層　別有悠然處　傳心不用燈

　　得共高人語　兼嘗新笋羹　淡交當世外　別久覺情生　古殿雲棲白　四山雨過青　長松千百樹　謖謖落濤聲

　　過鄮峯呈遠公和尚

　　謝歸昌

　　群峯眾壑衛珠宮　玉女金童法座中　時許毒龍來聽鼓　更看頑石自聞鐘　浮圖夜氣連雲白　舍利晨光帶日紅　誰謂無生難可叩　清泉一勺使心空

　　風流曾許挹支公　此夕看山葉未紅　携手過溪明月下　依然三笑一堂中

　　重看玉几鶴飛來　一道松風萬丈開　𨚫笑陶公揮不去　也隨群屐印蒼苔

　　春日再訪遠公

　　邵似歐

　　卓錫名山二十年　曹溪滴水有真傳　光從舍利珠中見　人結春風世外緣　煮栗烹茶清客供　栽蘭種竹小窓前　殷勤握手臨岐別　玉几金沙夕照天

　　山居得秋遠和尚書漫賦(二首)

　　謝師昌

　　住山人境絕　禪客遠招呼　倚几人如玉　放光松有珠　索書兔頴脫　覔句龜腸枯　何以酬高德　真成我失吾

　　好報遠公知　秋來得疾奇　老莊讀愈放　沮溺近難師　斷續風蟬咽　飄零霜葉稀　枕中合璧在　驅豎問良醫

　　遊阿育王寺

　　(雪汀)張士塤

　　舍利莊嚴殿　山崖半嶺通　門闌千嶂木　籬遶一溪風　古塔凌深霧　殘碑炤晚虹　老僧茶話久　爐燼撥灰紅

　　秋杪從天童過宿育王，用歐陽公憶滁州幽谷韻，呈秋遠和尚

　　(東門)李暾

　　舍舟望近育王峯　靣醉村醪映夕紅　未暇敲門通竹徑　先來選石坐松風　今宵夢斷清關路　往日詩留白髮翁(余初謁法公，公出示近稿，遂爾信宿。)　十八里尋楓柏色　江南應入畵圖中

　　前題

　　(韞山)張錫璁

　　又離太白幾重峯　寒夜圍爐撥火紅　好客難廻謝傅屐(蛟川謝氏諸公方出山　)高僧別具晉人風　雪堂晚步携禪衲　石鼎聯吟恕病翁(公以病後不能久坐)　不是情深思訪戴(次日訂訪謝北溟　)肯拋紅葉滿山中

　　前題

　　(潮則)等月

　　秋老晴光燦碧峯　到來星聚一燈紅　自憐病骨歸舟客　又挹清芬入座風　棲息尚無瓢挂地　支持頼有𩬆頺翁　收藏恰共當今日　冷沸松濤夜壑中

　　玉几峯(三首)

　　(住山)秋遠碧

　　當軒青玉案　琢出自天然　不羨雕鏤巧　深期樸厚全　平懷容木石　舒卷任雲煙　誥牘何年事　千秋啓聖賢

　　仙人書

　　何年仙子筆　名姓竟翛然　或作楷書法　還疑艸聖傳　似非狂李白　應擬醉張顛　墨妙超神化　為龍飛上天

　　般若塔

　　窣堵居峯頂　登臨眼更寬　海舟浮若芥　江樹藹如攢　吳會雲中隱　荊湘水澤寒　遙瞻天竺遠　指[烈-列+(里*占)]度桑乾

　　放光松歌

　　(北溟)謝緒章

　　放光松　爾從舍利出世現神通　典午訖今千二百載餘　桑海變故　撇如電火一睫紅　爾獨岩阿藏首尾　側身倒地　不與徂徠百尺爭奇雄　縱有匠石過弗顧　豈因佛力呵䕶不敢攻　佛頂光明今杳矣　留爾長鎮兹山　弗作世眼玩好供　百年之內　自有濟世賢聖逢　吁　嗟乎　放光松

　　送秋公法姪和尚歸鄮峯

　　(大梅)超寤

　　掃卻微塵肅小樓　翦蔬麄糲為君留　出門宿雨收山腳　一路嗁鶯坐樹頭　九曲明珠無異纇　五文錦繡莫輕投　松堂老叟如相問　報道催畊又飯牛

　　過育王呈秋遠和尚(二首)

　　李暾

　　百尺虬龍匝地𡸁　我來春老坐成癡　看花枝上初黃候　落日山頭正淡時　領畧四時都有態　揣摩廿載竟無詩　羨公朝夕蒲團對　定有人間絕妙辭

　　斗室窗開峭壁臨　海棠嬌媚襯池陰　空山寂寂鼓鐘靜　好鳥交交花木深　月白風清千古樂　鳶飛魚躍一生心　夢魂久戀眠窩穩　幾得烹茶共苦吟

　　小育王感懷(三首)

　　秋遠碧

　　春風幾度碧峯前　佇立荒臺思悄然　數里鐘聲沉磵壑　半空樓閣入寒煙　松門石馬非當日　谷口閒雲似舊年　遙見聖朝多雨露　何時宸眷及林泉

　　七佛潭

　　曾聞善世浴寒流　徑轉斜陽訊所由　淺碧一泓餘往迹　俱胝七佛窅難求　風囘岸谷吟黃葉　月冷松杉照石樓　悵望普通年外事　峩峩塔影在峯頭

　　袈裟石

　　親承密記覲迦文　靈塔東安息世紛　風雨不追湘燕隊　煙霞肯混白羊羣　定心自許同磐石　道力誰疑欲墮雲　應是流沙飛渡促　水田衣濕曬晴曛

　　春日過鄮峯，同省齋和尚、斯敏法姪坐雨，兼懷秋遠法姪

　　超寤

　　五年不見干戈後　相對須眉老歲華　夜雨半牀聽玉几　春泉一鼎試金沙　留題且倩烏絲帋　有約還來蠶豆花　䟦燭二更同小阮　翻思秋遠隔天涯

　　寄育王嵩來上人(二首)

　　(翠峯)張兆林

　　交必真禪日喜𣸸　從儒學佛得才兼　縈龍妙墨從心正　吐鳳佳吟信口占　如此天資深足重　敢將學力進尤嚴　請看何處開圖畵　峯有雲闌露翠尖

　　插藜望望拂蒼髯　神往名藍跡又淹　山水相期緣自合　應酬不了老何堪　春過可惜忘尋隱　夏至其如畏觸炎　今訂木樨香裏待　掃將玉几闡楞嚴

　　從天童過育王，依韻奉酬嵩來上人

　　(奉化　邑令)彭祖訓

　　白雲深處踏青莎　鄮嶺邀人携杖過　只愛育王山色好　得瞻舍利寶光多　踈籬繁蕋開罌粟　斗室濃陰掛薜蘿　極感皎然貺新句　楚傖偏未解騷歌

　　贈嵩來上人

　　(進士　翰卿)周鴻憲

　　造物無窮期　吾生有涯涘　安得素心人　落落乾坤裏　自與吾師遊　往復無倦已　塵緣都棄捐　百里如尺咫　吾師方妙年　薪傳接宗㫖　一塢白雲深　三乘演無始　澹寂寄高真　名言掃糠粃　不獨透元關　而且貫經史　揮毫吐雲烟　價貴洛陽紙　四明多才人　氣誼芬蘭芷　相賞在性情　吾道原如此　我今聆清談　拂座春風起　願言訂同心　長松共徙倚

　　嵩公以詩見贈，次韻奉答

　　(翁山)張美確

　　漫說吾儒一畝宮　松篁不欠此林中　交遊聚首堇山雨　畊讀傳家古邑風　潦到襟懷隨世別　蹉跎歲月與誰同　青尊猶自餘千日　白髮奚須較五窮　劍氣無從瞻北斗　歌聲有待學南翁　欣叨方外饒佳句　蓮社初開杖履通

　　偕董天池（不磷）遊阿育王寺，宿嵩公房

　　(羲琹)范桐

　　城市苦塵氛　名藍生遠念　言遊阿育王　解榜春流贍　及岸行行日漸斜　三人迤𨓦踏晴沙　紺殿依稀雲際出　高僧入定紛天花　贊公禪房何窈窕　謀面不愁佳話少　朗哦成帙快新詩　聲在萬山松樹杪　午膳欣叅白版師　出釜茶香新綠遶　淹留十載不為多　歸去杜鵑呼奈何

　　玉几松堂同李東門看雨

　　(西郭)萬承勲

　　看雲直上最高岑　雨腳追人自遠林　便恐虬松真欲化　豈知霖雨本無心　頻移客座侵簷淺　忽隔山門湧水深　夜臥清凉極樂國　放光有樹不須尋

　　前題

　　(東門)李暾

　　共憑玉几望幽岑　雲滿前村風滿林　疾雨四檐消暑氣　飛泉百道活禪心　乍看但覺天將合　久坐渾疑夜已深　我若遲來公早出　定教魂夢兩相尋

　　鄮峯草堂(二首)

　　(住山)嵩來荃

　　蒼苔路澁草堂偏　幽勝還能似輞川　繞屋已培新竹樹　近園重贖舊山田(其時傾廢殆盡，山園竹𣗳盡易他主，僅存老屋敗垣。好事者請余攝其院事，重為修葺。)　秋來月色生峯頂　坐久花陰到檻前　小閣低牀燈火裏　一簾清影夜深禪

　　閒身隨處足生涯　別有東廬又是家　藜榻暖鋪香穤草　蒙泉秋養水芝花(水芝，荷也。)　買山兼愛雲藏石　種竹還期笋出芽　亂石門墻行路窄　薜蘿青挽舊袈裟


中國佛寺史志彙刊第 12 冊 No. 11 明州阿育王山續志


　　明州阿育王山續志第十五卷目錄舍利懴儀序　(釋成皎)同人由天童至阿育王寺　(董胡駿)前題　(吳毓賢)前題　(李暾)放光松　(董胡駿)放光松　(吳毓賢)放光松　(李暾)入育王寺　(何鉽)陪葉芬洲中鎮自太白過育王(二首)　(錢際盛)涌現巖(十景)玉几峯金沙井放光松赤堇峯佛蹟亭鬼谷祠望海亭妙喜泉袈裟石　(釋畹荃)禮舍利塔　(黃應熊)禮舍利塔　(釋成衡)放光松　(李寶黙)和李拙園寅長原韻　(黃應熊)松壇銘(并序)　(釋畹荃)放光松　(釋元煌)放光松　(釋元晟)放光松　(釋元訪)放光松　(釋通禮)放光松　(釋興源)放光松　(釋成傳)放光松　(釋畹荃)將至武彝，留別嵩公和尚(二首)　(釋元煌)拾翠樓落成　(釋畹荃)和拾翠樓原韻　(李暾)和拾翠樓原韻　(張珽)和拾翠樓原韻　(黃應熊)和拾翠樓原韻　(陳汝登)和拾翠樓原韻　(李世法)和拾翠樓原韻　(陳昌運)和拾翠樓原韻　(錢際盛)和拾翠樓原韻　(周式雅)登拾翠樓(四首)　(李暾)登拾翠樓(適黃海門同寅至，限韻)　(鄭大德)和鄭改之寅長韻　(黃應熊)和前韻　(錢際盛)和前韻　(陳汝登)和前韻　(薛泰友)贈拾翠樓主人　(鄭大德)奉和鄭改之寅長原韻　(黃應熊)奉和原韻　(陳汝登)奉和原韻　(錢際盛)娑羅閣落成，手植花草寄友人　(釋畹荃)娑羅閣䟦　(鄭羽逵)娑羅閣記寄育王嵩公和尚(五首)　(謝誾祚)冐雨遊阿育王寺(三首)　(李昌泉)禮塔出山，留別嵩來和尚　(釋實賢)贈育王嵩侄和尚　(釋明哲)春日過訪嵩公和尚(二首)　(沈瀾)秋日寄嵩公(二首)　(范核)唐阿育王寺田碑䟦　(朱𢑱尊)承恩堂記　(謝誾祚)乾隆十六年　賜紫沙門(持荃)恭紀乾隆二十二年　賜紫沙門(持荃)恭紀承恩堂紀事，奉賀嵩公大和尚　(薛泰友)立秋後遊阿育王寺，奉贈嵩來禪師　(宋鑒)戊寅暢月，小詩奉贈嵩來大和尚，兼續秋水閒房集　(蔡其發)

明州阿育王山續志卷第十五

　　住山釋畹荃（嵩來）輯集

　　舍利懴儀序

　　釋成皎

　　葢聞法身非相，因感乃形；神智無方，待叩斯應。良由機分小大，則見境故有差殊；障別重輕，而覩相或成同異。實當人之自爾，非我佛之使然。至若情存敬信，在木石亦可開心；意兆乖張，雖真儀猶難啓悟。是則理隨事變，法從緣起者也。然又微生簡褻，禍不旋踵；甫事修崇，福堪立召。

　　阿育王作八萬四千，於世殺罪尋消。(阿育王殺八萬四千夫人，復於城外造立地獄，治諸罪人。耶舍知王殺罪，應墮地獄，即遣比丘，化王生信。王悟，問比丘言：「殺八萬四千夫人，罪可得贖否？」答言：「各為人起一塔，塔中著一舍利，罪可消耳。」王即尋覓阿闍世王所得如來舍利，分與鬼神，令各還所部。於一日之中，立八萬四千塔，滿閻浮提。世間人民號「阿育王塔」。)

　　隋高祖立八十三塔於州，親恩遂報。(皇帝於仁壽元年六月十三日御仁壽殿，即降生日也。歲於此日營造福善，報父母恩。延諸沙門，與論至道。遂於海內諸州選高爽清淨三十處，起舍利塔，以十月十五日正午奉迎舍利。一時起塔並現靈瑞。次年正月二十三日，復分舍利五十三州，故前後共有八十三塔也。)

　　劉薩訶地獄之苦，藉懴悔以得除。(西晉太康二年，并州弋獵劉薩訶暴卒。至地獄，見觀音大士謂曰：「汝罪應入地獄，今洛陽、臨淄、建鄴、鄮陰、成都五處，有阿育王造佛舍利塔，可往瞻禮，其罪得滅。」既蘇，出家，名慧達。即往會稽山澤，處處尋覓。至鄮縣烏石山，聞地下鐘聲。懇求三日，地湧方壇。斵土，得舍利寳塔，青色。是石非石，高一尺四寸，乃西域于闐國造。可謂神功聖迹，非人智所及也。達就塔建精舍，殷勤禮懴，瑞應頗多。愚按西晉時，鄮縣隷會稽，故鄮縣舊為越州之地。言鄮縣者，有山曰鄮，故以名焉。鄮縣，今浙江寧波府鄞縣是也。)

　　迦羅越雨寳之因，由供養而克致。(《譬喻經》云：阿育王國有迦羅越，其人福德世間希有，意有所須，應念即至。阿育王聞，使召見之。越知王意，便於王前以手東指，即時空中七寳雨下，不可限量，餘方亦如之。王問羅漢，答云：「過去九十一劫，毘婆尸佛入湼槃後，迦羅越以七寳及取好華上塔，四靣散下而為供養，即𤼵誓云：『使我世世食福自然。』由是功德，唯受勝福。」)

　　刁逵殷請，分一為三。(晉義熙元年，有林邑人某者，得一舍利，每於齋日放光。沙門慧邃隨廣州刺史刁逵在南，敬其光相，欲請之。未及發言，而舍利自分為二。逵聞心悅，殷勤請之，又分為三。即模長干佛像，以舍利著像髻中。)

　　僧會誠求，應前及後。(吳赤烏四年，外國沙門康僧會創達江表，設像行道，眾以為妖。權召會問曰：「佛有何靈瑞？」曰：「佛晦靈迹，遺骨舍利應現無方。」權曰：「何在？」曰：「神迹感通，祈求可應。」權曰：「若得舍利，當為興寺。」經三七日，至誠求之，遂獲瓶中。旦呈於權，光照宮殿，乃為立寺，名建初。後孫皓虐政，欲除佛法。有臣諫曰：「且少寬假，如無神驗，誅除未晚。」皓從之，召會曰：「若能現驗，助君興之；弗則國有常刑。」一眾驚恐，會喻之曰：「佛留舍利，止在今日。前已有應，後豈罔哉？」恰期便獲。皓乃欣伏，革誠應化。)

　　魏明帝生疑欲毀，知神効而崇尚益堅。(魏明帝，洛陽城中本有三寺，其一在宮之西。寺僧每繫舍利在旛剎上，斥見宮內，帝患之，將毀除。時有外國沙門居寺，乃齎金盤盛水，置舍利於中，五色光明，騰燄不息。帝見歎曰：「非無神効，安得爾耶？」乃於道東造周閭百餘間，名曰「官佛圖精舍」，由是信道彌篤。)

　　馮元嗣乘怒將焚，受冥罰而歸投始復。(歧州歧山縣人馮元嗣者，素性强暴。母兄承舍利來，欲修禮敬。元嗣怒曰：「此有何驗，而禮敬之？若舍利有功德，家中佛像亦有功德，先取佛像燒之！」將毀舍利，忽暴死。經三日復活，云：「我到一處，似是地獄，有大鳥飛來啄睛噉舌；大火燒烙，眉髮皆墮，又被杖打。」由是請僧懴悔，對舍利前號哭自撲，後得稍安。未經一年竟死。)

　　法顏興砂石之歎，光發回心。(晉竺長舒得舍利寳之。其子為沙門，名法顏。每欲歸俗，因歎曰：「舍利，砂石耳，何足為貴？」伊父投之水中，見五色三帀，光高騰數尺。法顏見此異徵，而歸俗之心遂寢。)

　　徐椿讀梵莢之書，信孚現瑞。(宋高平徐椿，初信佛讀經。得二舍利，著罌中，漸增至二十。後寄廣陵令劉馥，馥私開之，唯空罌。椿在都，忽自得之。葢法寳應世，祥瑞益蕃；大都皆敬而得之，慢而失之者矣。)

　　於戲！靈蹤既夥，不盡身經；神異頗饒，難為言備。(夫舍利東流，綿歴聖代，傳記所載，亦不備詳。然有國興崇，無尚於隋，散諸海內，莫可徧經。且神瑞開發，未易周知，俱非筆舌所得盡述者也。今畧陳梗槩，使敬者、慢者知有禍福存焉耳。)

　　成皎不揣固陋，僭述懴儀。理或闕乎觀心，文實塵於視聽。只合退藏自課，豈敢出示同人？然皆本夫聖經，並非專於私臆。行將息影於玉几山側，(摩騰謂漢明帝曰：「阿育王塔，震旦有十九處。」大士告劉薩訶曰：「洛陽聖塜、建鄴長干、鄮陰玉几、臨淄、成都五處有阿育王塔。」按鄮陰玉几者，玉几，山名，山形如几，在鄮山之陰，故言鄮陰。今鄞縣阿育王寺案山是也。劉薩訶求得舍利，供奉此處。今塔現在，有悔罪者，時可申誠。故我四明月波磐法師《佛祖統紀》云：「今十九處不可備知，而考之五處，唯鄮陰之塔顯於世間，可得瞻禮。信乎海瀕羣生末代值佛之幸也」。)攝心於窣堵波前。(梵語窣堵波，此翻方墳，又翻靈廟。言塔者，具云塔婆，此翻高顯。然建立佛塔，其意有三：一表人勝，二令他信，三為報恩。又云：有舍利者名塔，無者名支提，此翻滅惡生善處。)切柏代香，終朝伏欵。捲簾進月，永夜抒誠。破黑業之重關，顯明德於靈府。適彼樂土，實獲我心。隨喜見聞，咸資妙證云爾。

　　同人由天童至阿育王寺

　　(周池)董胡駿

　　覽勝何知村路長　相尋老樹正蒼蒼　山憑玉几當門翠　水繞金沙滿磵香　殿指劫灰存古剎　龕藏舍利有神光　吾生自媿躭塵俗　白髮方登選佛塲

　　前題

　　(鹿書)吳毓賢

　　深山𥦖窱路偏長　竹樹蒙茸色更蒼　𩀱塔髻分凌漢古　一池鏡淨帶花香　到門目奪虬龍影　入室神凝舍利光　半日相羊一宵宿　恰勝詩酒萬千塲

　　前題

　　李暾

　　出嶺沿山一路長　到來紅日未蒼蒼　零零落落山楓老　小小黃黃野菊香　遊屐連朝無雪氣　碧天萬里有春光　追陪行樂人間少　歴徧東村古道塲

　　放光松

　　董胡駿

　　古樹鬱輪囷　盤根無齷齪　種植忘歲月　風雨歴晦朔　憑依有神靈　奇異顯禪覺　千尋勢倒垂　百圍手難握　老𠏉翠欲流　新枝秀可撲　蒼龍已脫鱗　潜虬猶露角　來觀愛摩挱　詠歌費雕琢　入山為此君　安能來數數

　　放光松

　　吳毓賢

　　太白見古松　胷已澣齷齪　兹松更奇古　知歴幾望朔　傳聞舍利光　靈踪現先覺　飛龍擘晴空　紛拏難把握　連蜷曲復曲　枝枝向人撲　何年植山阿　巋然峙殿角　樸拙自天成　不假人力琢　我今始見之　安得往來數

　　放光松

　　李暾

　　眼內現玲瓏　心中忘齷齪　茂滋春日和　勁敵寒風朔　我來即起濤　物靈竟先覺　頻頻以詩賦　神奇難把握　胡為千萬枝　盡向一邊撲　地力幻虬龍　天生異頭角　今宵擬狀之　又費空摩琢　吾年衰老矣　還期過數數

　　入阿育王寺

　　(邑令)何鉽

　　幾日禪關愜素心　溪邊清趣竹邊陰　追尋且遍遊山屐　那怕紆迴曲徑深

　　標格亭亭逈出塵　翛然物外見天真(謂嵩上人)　案頭積得詩千首　露浣薔薇不厭頻

　　陪葉芬洲中鎮自太白過育王

　　錢際盛

　　傍蚤呼輿出嶺來　將軍遊興亦雄哉　竹陰一盡竹兜穩　石塔𩀱標石逕開　風過魚腥留客盼　碑殘鳥跡儘人猜　秪憐善病維摩瘦(時嵩上人患瘧　)懶去山門掘芋魁

　　宋塌唐碑舊有聲　火雲刦後僅徒榮　惟餘老𠏉虬松古　長對清流碧沼橫　玉几喜開新氣象(時嵩上人方新葺玉几松堂　)濤箋還是昨題名　正宜結伴同觴詠　又苦匆匆入郡城

　　涌現巖

　　釋畹荃

　　遠脉分天竺　靈山接越州　光從耶舍至　人自薩訶求　塔影藏山骨　鐘聲到海陬　剎竿當此建　卓立已千秋

　　玉几峰

　　太古兹山在　重重翠色濃　渾如蒼玉琢　自有白雲封　樹密藏文豹　泉深起蟄龍　吾宗門戶峻　堪對此高峯

　　金沙井

　　自古能神應　澄泉在碧嵌　山川遺勝地　碑碣豎重嵒　雩祭潭雲黑　靈翻海雨鹹　空亭斜日外　古甃石巉巉

　　放光松

　　光放三千尺　形奇六百年　高枝幾墜地　老𠏉欲叅天　霽夜亭亭月　晴春曖曖煙　幽人紀妙絕　吟就占松篇

　　赤堇峰

　　赤壤多靈草　崖根出劍精　地從山勢結　脉向海門生　甬水春流合　蛟川夕照橫　蒼蒼翠微際　一路有鐘聲(《越絕書》云：赤堇之山，破而出錫，以造寳劍。)

　　佛蹟亭

　　曠刦曾來此　遺踪不可磨　荒亭圍草木　古壁繞藤蘿　鳥向雲中去　人從樹杪過　回看百年內　塵裏擲如梭

　　鬼谷祠

　　何使秦儀輩　縱橫七國兵　高風存古廟　深隱憶陽城　野水數圍曲　荒原一望平　春來祠宇外　寂莫有啼鶯(在寺西南白雲山)

　　望海亭

　　危亭登一覽　與世隔塵泥　曉日滄溟外　長江赤堇西　地連吳楚遠　天近斗牛低　極目窮三島　何須跨海鯢

　　妙喜泉

　　繞徑多蒼翠　莓苔處處侵　一泓清且潔　千尺冷偏深　石妙當年句　泉澄此際心　堅珉重拂拭　細讀漫沉吟

　　袈裟石

　　蒼蘚雲根石　空山歲月長　孤標青似鐵　羣臥白如羊　蘇供何曾喜　秦鞭豈復傷　袈裟千古蹟　任世閱滄桑

　　禮舍利塔

　　(定海令)黃應熊

　　輕㠶便捷渡汪洋　彼岸登時到育王　竺國何年來舍利　浮屠今日放祥光　峯環玉几千尋碧　水漾金沙一派黃　勝蹟奇觀殊可愛　石壇松樹正蒼蒼

　　禮舍利塔

　　(湘南)釋成衡

　　纔覩金鐘掌上擎　恍然似覺六銖輕　乍看白色何其皎　俄吐紅光分外明　桂魄自從銀漢出　龍珠宛在玉盤行　奇哉再拜方翹首　纍纍松枝綴水晶

　　放光松

　　(鄞令)李寶黙

　　育王有古松　觀者皆稱怪　其名曰放光　根深體自泰　獨立寺之中　高出世之外　弗愁風雨侵　不畏雪霜害　大小千萬枝　上下總一派　望之倒欲眠　挹之俯如拜　左右倩扶持　非因老而憊　鬔鬆貌不凡　團圞蔭非隘　彷彿一頭陀　趺坐胸無介　我來與盤桓　竟日興未艾　忽然萬籟鳴　心目益為快

　　和李拙園寅長原韻

　　黃應熊

　　松乎名放光　幹老貌亦怪　倒壓百千枝　屈曲安而泰　堅實積於中　英華發於外　根本既不搖　斧斤又無害　恍如山之環　恍如泉之派　恍如龍之蟠　恍如虎之拜　俯視世一切　𡸁頭豈是憊　天地不見寬　斯壇不見隘　四時不改青　三公不易介　日月與同光　蒼蒼寧有艾　玉几我常來　我來松亦快

　　松檀銘(并序)

　　釋畹荃

　　宋淳祐間，笑翁堪禪師住持育王時，樗寮張寺丞即之問道於師，不異山谷之厚於晦堂。嘗往來玉几，甚愛此松，顏其室曰玉几松堂。一日明守騶從入寺，絕不與師語。偕至松下，忽問曰：「舍利何在？」師以手指松曰：「見麼？」已而松枝纍纍，如水晶珠，光曜爍人。放光之名實始乎此。後笑翁謂樗寮曰：「此松着地，吾當復來。」此事載在《物初賸語》。嗚呼！松之名聞海內久矣。康熙甲午春，先師秋老人謂荃曰：「吾於松下已築一壇，但未砌石耳，子當為吾成之。」荃即命工甃石，加石欄于其上，因為之銘。銘曰：

　　玉几之松𡸁千年　霜皮老𠏉金石堅　盤柯詰曲何蜿蜒　卻如蛇蚓屈復拳　奇形秀㧞名山川　風雨忽疑龍出淵　摶風攫霧勢叅天　交枝驟葉生雲煙　摩挱相對綠陰前　築石為壇供嘯眠　當時此處集高賢　太守曾叅一指禪　須臾光放五彩鮮　枝枝葉葉寶珠懸　俯仰今昔歲月遷　清濤謖謖生層顛　芳名奇絕千載傳　異代應須琬琰鎸

　　放光松

　　(泉聲)釋元煌

　　梅竹參差繞萬枝　奇松中立最相宜　自能夜逼星辰冷　誰覺春回日影遲　指處尚云當此處　種時已定有今時　𡸁𡸁古𠏉真堪畵　畵裏傳神莫過詩

　　放光松

　　(介愚)釋元晟

　　慣經霜雪老虬枝　卻與東南古寺宜　托跡偶因人信淺　品題無拒客來遲　一池湛湛忽為影　千尺亭亭非傲時　舍利有光還在否　我來瞻禮漫題詩

　　放光松

　　(雪艇)釋元訪

　　昔年指點老松枝　磊落光交色更宜　百尺凌霜寒日靜　幾經寉唳暮春遲　輕陰細葉風濤起　皎月孤根烟霧時　試看往來頻過此　與君相對漫敲詩

　　放光松

　　(笠庵)釋通禮

　　龍鱗夭嬌歲寒枝　棲鶴棲雲兩得宜　疎影隔窗掛月久　清濤滿院聽鐘遲　豈無蒼翠存孤𠏉　不比柔條逐四時　聞說當年光射處　至今催我一吟詩

　　放光松

　　(乳宗)釋興源

　　年年光亦放多時　不改青春老更宜　僧有雲心堪徙倚　鳥無鶴骨漫棲遲　凛然獨立氷霜地　久矣將騰風雨時　應笑葉公難著筆　禪房相對好吟詩

　　放光松

　　(晏國)釋成傳

　　歴盡氷霜不損枝　盤桓留我更相宜　雲遮鱗影成龍久　風作濤聲宿寉遲　閃閃有光驚昔日　亭亭如葢仰今時　素心不厭同朝夕　蹋遍空階賦好詩

　　放光松

　　(住山)釋畹荃

　　夕陽紅碎映疎枝　磅礡孤根此際宜　一夜狂風龍去遠　半空清唳寉歸遲　昔年磊落懸珠異　今日推敲得句時　古𠏉幸無秦氏爵　千秋難賦大夫詩

　　將至武彝，留別嵩公和尚(二首)

　　釋元煌

　　暫辭空谷遠　一笠事雲遊　可似離巢鳥　真同不繫舟　畏人心已懶　避俗意難留　更有傷情處　臨岐水不流

　　旅况真蕭索　杖頭未掛錢　半囊惟敝衲　一篋是陳編　客夢浮雲外　鄉心落日前　應知重聚首　訂在雪梅天

　　拾翠樓落成

　　釋畹荃

　　築室蒼翠間　旦暮學老圃　披襟向清風　斯焉豁眉宇　一草與一花　奚必擇膏土　一椽與一茅　便足蔽風雨　放眼看雲山　千峯如環堵　兹樓既落成　媿作泉石主　心遠林壑殊　神凝木石伍　道人日無事　風月時領取

　　和拾翠樓原韻

　　李暾

　　喜君善叅禪　為農復為圃　春冬病瘧容　今來展眉宇　我室一丈地　我院一撮土　淋漓復連綿　見聞苦霪雨　君語築樓成　千峯如環堵　我聞即欲登　借為斯樓主　雲烟變幻收　木石寂靜伍　荷香與松濤　晨夕各領取

　　和拾翠樓原韻

　　(鎮海令)張珽

　　育王古招提　天然好園圃　為訪高僧來　一徑通靜宇　得瞻舍利光　宛遊極樂土　綠霏竹外烟　翠落松間雨　峯巒列作屏　花木栽環堵　偶來世外閒　欣然值賢主　我與雲為隣　雲與我為伍　顧兹紅塵中　何物堪與取

　　和拾翠樓原韻

　　黃應熊

　　我署假滃洲　亦闢小園圃　那得如吾師　面山添屋宇　爾不慕繁華　我𨚫羨淨土　晨夕聞鐘魚　天花散法雨　閣成翠微間　詩賦滿四堵　幾回喜同登　不知誰是主　問我索匾額　斯樓孰可伍　松竹與青山　眼前任所取

　　和拾翠樓原韻

　　(南皐)陳汝登

　　我欲爽塏更　玉不積元圃　仍近市廛居　弗獲新簷宇　胡為觀空人　切切營樂土　創撮清漢樓　仰邀天花雨　豈於三覺中　猶隔墻一堵　俯看松放光　非樓其誰主　為人意良多　構成絳雲伍　扁舟盍我招　風光亟分取

　　和拾翠樓原韻

　　(次行)李世法

　　未瞻井幹高　先知花盈圃　讀詩神已馳　儼見煥簷宇　玉几夙吾愛　今更為樂土　亟欲往一豋　新樓聯舊雨　俯臨老龍鱗　盤旋翠作堵　百尺想斯樓　允得其所主　天機通禪心　靜與青山伍　行將避夏長　凌空爽共取

　　和拾翠樓原韻

　　(時遇)陳昌運

　　羨君百尺樓　可禪復可圃　經年時過訪　今來新楹宇　我屋近郭西　蕞爾小撮土　庭竹漸依稀　蔬植和風雨　堪愛君樓好　天然築百堵　終宵留此宿　竟作斯樓主　雲烟襲我身　城市罕儔伍　晨起挹荷香　清芬自領取

　　和拾翠樓原韻

　　(近邨)錢際盛

　　霉霪老屋傾　愁腸結春圃　忽聞方外人　瓊樓煥紺宇　豈真彼西方　洵可稱樂土　樂土果可求　願施法王雨　五丁移我家　睫時興百堵　與君作比隣　晨夕迭賔主　或與古松參　或與秋荷伍　何必王粲登　作賦始足取

　　和拾翠樓原韻

　　(葦昭)周式雅

　　入山憇禪林　屋外花盈圃　遁跡羨高僧　數椽築新宇　灌園頻汲泉　種竹多培土　殿角立長松　時時作風雨　滿目多青山　靣靣如環堵　我從翁州遊　東道遇有主　到此萬慮蠲　何者堪為伍　皓月與清風　捨此復何取

　　登拾翠樓

　　李暾

　　讀詩知樓成　夢欲一見之　今來四靣望　高爽深秋時　層叠山圍翠　陰晴日影移　幽尋人各拾　自得還自怡

　　老梅𠏉交錯　並立墻之傍　喜其大寒節　能漏新春光　欣賞不我負　作伴安禪房　雪天宜一訪　梅頭浮暗香

　　念彼松放光　南牖開宜始　惜哉一樹遮　不獲覽全美　奚不亟伐之　相對妙無比　松亦感知音　忽爾濤聲起

　　誰謂樓小小　我愛地曠曠　四時樹好花　心眼獲舒暢　嗟余雖老矣　時來携短杖　蒼翠拾無窮　且望身無恙

　　登拾翠樓(適黃海門同寅至，限韻)

　　(鄞令)鄭大德

　　結伴春遊勝　挑燈倡和新　山光四面隱　月色一宵勻　遣興多佳致　相逢又故人　乘槎天上去　島瘦更為隣(時海門北上)

　　和鄭改之寅長韻

　　黃應熊

　　平日舊遊地　今朝雅會新　客窗欣唱和　春夜話停勻　又遇一知己(謂姚用周　)相逢半故人　不孤原我輩　暫宿亦為隣

　　和前韻

　　錢際盛

　　翠向樓前拾　詩從霽後新　梅花紅欲謝　柳絮綠初勻　不覺來吟侶　因緣快主人　更餘清韻出　絕勝竹為隣

　　和前韻

　　陳汝登

　　舌耕荒圃舊　春負堇峯新　動靜遠分逈　窮通氣不勻　無緣同彥會　徒自作詩人　何日生涯足　烟霞長結隣

　　和前韻

　　(良哉)薛泰友

　　春鳥春呼去　山樓山更新　峯高雲半抹　岫遠黛輕勻　淺草彌漫谷　飛花亂撲人　詩題黃鶴上　崔顥與誰隣

　　贈拾翠樓主人

　　鄭大德

　　又看名藍新結茅　紛紛塵霧已全拋　會空寧避三生劫　絕跡思棲百尺巢　公有詩篇留客盼　我無解悟任渠嘲　來朝欲別松林去　翠影依人雨打包

　　奉和鄭改之寅長原韻

　　黃應熊

　　玉几松前擬結茅　翠微收拾莫相拋　老梅近喜迎新牖　乳燕初來認舊巢　現在雲山供去取　隨緣風月助吟嘲　主人幽雅無他伴　魚磬詩瓢一搭包

　　奉和原韻

　　陳汝登

　　嵩公久不顧衡茅　我肯輕將拾翠拋　一樹松嘗為厦蔭　三間樓可作書巢　幕天席地飛吾興　弄月吟風任世嘲　眼底人情看極熟　只須學打衲僧包

　　奉和原韻

　　錢際盛

　　不向他方另結茅　先人祖席肯輕拋　闢開徑作新新屋　留彼雲來片片巢　珠履棕鞋隨客至　春花秋月儘人嘲　悟空色相蘧廬裏　兩大原從一粟包

　　娑羅閣落成，手植花草，寄友人

　　釋畹荃

　　戶外烟雲石上苔　置身原不染塵埃　數莖白髮從他出　滿砌閒花任意栽　古樹雨餘鶯囀後　小樓晴敞燕飛來　而今擬結東林社　再種池蓮近竹梅

　　娑羅閣䟦

　　(進士　瀛洲)鄭羽逵

　　丁巳三月，過阿育王寺，訪嵩來上人。上人拉余遊娑羅閣，葢寺舊有娑羅樹，明太守蔡公所植也。鄉先達御史林公祖述紀之以碑。後寺火，樹亦燬焉，而碑尚存。上人得之亂石中，甃碑於堵，以閣三楹臨之，顏曰「娑羅」，不忘舊也。上人屬余求九沙萬太史書其額，時太史年七十九，余恐不復任筆墨事矣。比至武林，與太史言之，太史曰：「吾生長甬東，未曾遊育王寺；今假此題名，何幸！」遂欣然書之。嗚呼！上人之願為不虚矣。

　　娑羅閣記

　　娑羅，一名鶴翎，四月花開如辛夷，大者如牡丹。本西域種，自佛法流入中國後，遂間為中國所有。志言：中華產娑羅處有三，若南浙則天台；而台又必於華頂、石梁間見之，移之他所即槁，云非菩薩道塲不可故。佛號亦有曰娑羅樹王，洵異種也。甬東鄮山育王寺，明萬　癸未，郡守蔡公肖兼植娑羅於寺之西偏，以寺有佛舍利，為晉慧達劉薩訶所卓錫故。後寺燬，而娑羅久作烟火中物。丁巳春，嵩來上人得短碣於荒草斷礎間，洗剔已，嵌諸垣壁，建小閣三楹。請編修萬公經𨽾三字以存其名，而進士鄭君羽逵為之䟦。葢與林御史之記後先相輝映矣。或語上人曰：「此去天台不遠，何不分華頂、石梁之種以續之？」予曰：「有閣有記則有娑羅矣。夫有生之娑羅有滅，無色之娑羅無窮。且子不聞乎，菩提之庵不必盡植菩提之樹、羅漢之殿不必盡栽羅漢之松？况有於昔者不必有於今，有於心者不必有於目。姑以是存其名可也。」上人歡喜讃歎曰：「子可謂善言娑羅閣矣！請記此以壽諸石。」

　　寄育王嵩公和尚(五首)

　　(進士　悅如)謝誾祚

　　玉几山前兩度過　緣慳一夕共吟哦　不知早有神交意　暌隔無嫌廿載多

　　方外論交孰遠公　君應蓮社振宗風　不嫌靈運塵心在　明月追陪笑語中

　　山閣新成十笏居　蘆簾棐几閉關如　暗香只許梅花入　和月挑燈夜讀書

　　虬枝盤曲䕶琳宮　鱗甲分明欲化龍　一自詩僧吟好句　毫端光奪放光松

　　平生車笠苦寥寥　𨚫喜空門締世交　水淡醴甘俱莫問　此中正信漆投膠

　　冐雨遊阿育王寺(三首)

　　(孝亷　海若)李昌泉

　　𩀱塔蒼茫裏　四山雲氣中　綠簑人荷鍤　短屐客扶笻　溪漲添秋雨　松濤怒晚風　欲圖今日景　應喚米南宮

　　靈秀無𩀱地　莊嚴不二門　方池蓮葉倒　古殿劫灰存　禮塔披雲影　尋碑剝蘚痕　鐘魚聲動處　僧課肅黃昏

　　偶隨康樂屐　來宿贊公房　晤靣恨何晚(謂嵩上人　)談心喜欲狂　觀詩分佛火　趺坐占禪床　為聽無生論　寒宵覺未長

　　禮塔出山，留別嵩來和尚

　　(思齊)釋實賢

　　十年瞻禮真身塔　每念吾師繾綣心　慈父不逢當日面　使人空寄遠方音　雖知好藥心還喜　自恨痴兒病已深　今日辭師出山去　一回顧盼一沉吟

　　贈育王嵩侄和尚

　　(南嶽　曉堂)釋明哲

　　兩三月已作南遊　促膝人逢雨後秋　碑紀育王燈入史　詩裁吳越鳳鳴樓　湘雲萬里歸何日　玉几千尋望正悠　𨚫愧短藜虚過去　鴻音蚤待豁𩀱眸

　　春日過訪嵩公和尚(二首)

　　(蘋洲)沈瀾

　　幽棲習禪寂　鎮日掩松關　語妙叅宗鏡　詩清似杼山(時以吟稾出示)　川光隨嶺滅　梵響入雲閒　趺坐依巖磴　塵寰窅莫攀

　　湯公堪起病　曲盝老唫身　軟語耽松壑　高風賸㲲巾　廵檐梅破臘　咒食鳥窺人　幽趣憑誰問　寒岩只自春

　　秋日寄嵩公(二首)

　　(青岑)范核

　　山窗聚首憶當時　信宿曾淹兩日期　座上數公年正少　客中留我句偏遲　東臯霧薄連高阜　舍利龕明待白眉　自笑年年慳一舫　聊裁尺素寄相知

　　無書約莫十年交　詎忍禪關忘久要　夢逐谿山天未曉　思縈茶笋月先招　黃花紅葉青帘市　翠竹蒼松白石橋　自媿吾衰非昔比　秋深頻望路迢遙

　　唐阿育王寺常住田碑䟦

　　(秀水)朱𢑱尊

　　唐〈阿育王寺常住田碑〉，秘書監正字郎萬齊融撰。其初，趙州刺史徐嶠之書既隳于宼，明州刺史于季友于僧惠印所覩舊文，邀處士范的重書，太和七年冬事也。寺建于晉太康二年，田賜于宋元嘉二年，額更于梁普通三年。釋道宣錄神州塔寺，以是塔居第一焉。碑題越州都督府鄮縣者齊融，神龍中，與賀知章、賀朝、張若虚、邢巨、包融等，俱以吳越之士知名，見劉晌《唐書．文苑傳》。《國秀》、《搜玉》二集曾載其詩。《唐書》以「賀朝萬」為一人、「齊融」為一人，誤矣。唐自武德四年，諸州置總管，未久更都督府，至乾元元年始號越州。而鄮縣即故鄞州，開元二十六年，始割縣置明州。齊融撰碑時，猶屬越州也。碑引詩「倬彼甫田，歲取十千」，以甫作碩，不知何所本？其隂有記，則于季友辭。附〈贈范的詩〉，的亦有和韻之作，胡氏《統籖》、季氏《全唐詩》，均未之載。季友，太保頔次子也，尚憲宗女惠康公主，拜駙馬都尉，授羽林將軍。制係元稹所草，史不言其為明州刺史；《宰相世系表》第書絳、宋等州刺史云。

　　承恩堂記

　　今上御極之十六年春，駕幸江浙。以三月初，駐蹕杭州。既周詢民間疾苦，次苐召見文武官僚。大典畢行，歡心胥洽，乃以暇晷遍覽天竺、靈隱諸勝。翠華所過古剎，名僧咸俯伏道左，仰覲天顏。而吾寧阿育王山住持嵩來荃和尚，以奏對稱㫖，獨膺殊眷，特賜紫袈裟龍縀袍及宮綢綵縀、御茶、繡袋等物。回鑾而後，復頒賜御書《心經》。賞賚週叠，寵錫無已，此今日承恩堂之所由建也。予惟一人有慶，無論山陬海澨，均荷生成；即佛侶僧徒，罔非皇仁之所沾被。阿育王為明州第一叢林，自晉太康以迄於今，舍利之靈異昭着中外，其為福國庇民，由來已久，無俟縷述矣。然其間歲月既久，屢有盛衰。當宋、元時，宸翰頻頒，帑金時逮。士大夫之奉朝命瞻拜敬禮者，絡繹不絕。而及其既也，珠宮貝闕化為刦灰，古碣穹碑鞠於茂草。當此之時，千年佛火不絕如綫。孰能恢龍象之力，令震旦名山重新碧落，迄與普陀、天童鼎足而峙；且駸駸乎動九重之清問，而邀內府之光華乎哉？而乃知今此之承恩優渥，非惟舍利之靈異昭𡸁，閟而必發；亦住僧之修持功行，有開必先也。夫省方問俗，意在觀民；行慶施惠，動遵古制。我國家定例，自督撫諸大臣而下，其得與賜賚者，不能多有。今以方外山僧膺兹異數，其足以賁山川之色而增草木之輝者，殆難言罄。宜荃公之亟亟焉以承恩為幸，特建此堂，為佑聖祝嘏地也。予讀《育王山志》，見金華黃文獻公所作碑記，知元至正間，寺僧悟光嘗有承恩閣之建。然考其顛末，特出上所賜白金幣帛為搆造傑閣之費；而上仍設像座，下仍為傳宗之堂，後仍為方丈之堂。其所為承恩者，猶槩舉之詞，未若此堂專為承恩而建，以表其感戴之誠且切也。而悟師既經營相度，建閣於四百餘年之前；荃公復鳩工飭材，建堂於四百餘年之後。祖武孫繩，後先濟美，其用意又得毋同乎！文獻記中有云：「昔大覺禪師懷璉，歸老兹山，於其君之賜有所弗受，而光獨思所以彰吾君之德。一辭讓，一恭敬，同出於古者之所謂禮。」夫既同出於禮矣，而禮又豈以今古殊乎？兹堂之建，其信不容已也。夫獨愧予以鞅掌荒落之餘，無能企文獻如椽之筆。而荃公以是見屬，不欲重違其請。遂詮次其所以建堂之意而歸之。至堂之為楹若干，以間計者若干，高若干，脩且廣若干，荃公自能載筆而書，以遺其嗣法，姑不一一贅云。

　　乾隆二十年，歲次乙亥六月之吉，賜進士出身．勅授文林郎．陝西甘肅平凉府鎮原縣知縣．壬申萬壽恩科甘闈鄉試同考官．蛟水謝誾祚撰賜進士出身．勅授文林郎．翰林庶吉士加一級．侍直內廷．知山東武定府商河縣事．己酉科江南鄉試、丙辰恩科山東鄉試、戊午科山東鄉試同考官．鄞范從律篆額

　　乾隆十六年春，皇帝南巡至浙。三月初五日，(臣)僧(持荃)於六和塔道左恭迎聖駕。龍顏大悅，即日內大臣傳㫖召至行宮。申刻恩賜紫袈裟一頂，內造龍縀袍一襲，宮紬兩軸，綵縀二端，御茶六瓶，宮製繡袋一對。本年六月十七日，寧波府知府(臣)胡(邦祐)恭賫御書《心經》墨寶到山，奉㫖賜阿育王寺(臣)僧(持荃)，即闕謝恩。乾隆十九年夏月，(臣)僧(持荃)恭紀

　　乾隆二十二年，今上翠華重幸。二月二十七日，(臣)僧(持荃)同浙省名山住持僧眾，在拱辰橋外恭迎聖駕，即隨駕進城。二十八日午刻，同各山住持僧眾到外行宮恭請聖安。天顏大喜，荷蒙獨喚阿育王寺臣僧名，隨即趨前奏應，當賜荷包一對。初四日辰刻，內大臣奉㫖，傳(臣)僧(持荃)至宮門，賜東莞香一盒，龍縀宮綢八疋，繡袋一對。謝恩後，即日酉刻，忠勇公傅奉㫖傳(臣)僧(持荃)至宮門，特恩賜紫，當即謝恩。初六日仍於拱辰橋外，送駕回鑾。賜紫沙門(持荃)恭紀

　　承恩堂紀事，奉賀嵩公大和尚

　　薛泰友

　　天子西泠駐翠華　南宗長老荷褒嘉　十年破衲頒宮錦　兩腋清風賜鄭茶　巽命傳來依佛日　心經捧出散天花　因營紺宇酬宸眷　立石銘恩萬載賒

　　立秋後遊阿育王寺，奉贈嵩來禪師

　　宋鑒

　　為借半日閒　暫入招提境　曲徑藉細草　密林礙日影　乍疑秋已到　微凉生袖領　頓使塵襟豁　萬緣一時屏　偃葢蟠虬龍　翠圍插峻嶺　中有高僧臥　弄筆消日永　贈我新製多　音響殊清冷　山雷雨欲來　元談人逾靜　移時復喧填　延竚發深省

　　戊寅暢月，小詩奉贈嵩來大和尚，兼續秋水閒房集

　　蔡其發

　　風塵逐逐馬蹄忙　偶爾公餘叩上方　九[烈-列+(里*占)]峯環浮暮靄　一聲鐘冷落斜陽　雲深徑曲禪心定　山靜僧閒詩思長　相與忘形談最劇　息機此際即𦏁皇

　　萍逢世外意相深　煑茗清談夕永今　問我琴堂慙雅化　讀公秋水羨高吟　松風聲覺三更夢　霜月光寒一寸心　漫道法門無着處　浪花雲片就中尋


中國佛寺史志彙刊第 12 冊 No. 11 明州阿育王山續志


　　明州阿育王山續志第十六卷目錄先覺攷(補遺)舍利懴儀序　(釋實賢)贈荃公和尚住持方丈序　(黃應熊)遊育王寺　(鄭羽逵)嵩公和尚入城，李海若孝亷招同人集𩀱桐齋，時值新霽，限韻　(全祖望)和前韻　(陳汝登)錢塘江候渡，寄懷荃上人(二首)　(謝德星)蘇長公〈宸奎閣記〉、張無垢〈妙喜泉銘〉仆地已久，乾隆丁巳冬豎之殿庭　(釋畹荃)題無異堂　(釋畹荃)元雪窗光禪師塔在鄮峯蒙泉之上，蹟已冺滅，惟荒榛亂石中有斷碣存焉　(釋畹荃)寄懷嵩公和尚　(謝誾祚)寄育王嵩來和尚　(釋成傳)留別荃公上人(二首)　(范核)寄懷荃和尚　(謝為雯)過育王寺　(傅德榮)請啓　(萬經)重建鐘樓記　(鄭羽逵)同人登阿育王寺鐘樓　(顧祖訓)寄育王嵩和尚　(釋明訢)寄謝嵩來和尚詩箑　(釋常觀)寄懷嵩公和尚(集古)　(傅德榮)阿育王寺　(釋宗輝)玉几堂看雪　(釋畹荃)題秋水閒房(六首)　(釋畹荃)寄玉几嵩公(六首)　(杜琦)

明州阿育王山續志卷第十六

　　住山釋畹荃（嵩來）輯集

　　先覺攷(補遺)晉開山利賔菩薩(并州離石人，姓劉，名薩訶，法號慧達。西晉太康三年，鄮陰求塔出現，開山。歴宋、齊、梁、陳、隋、五代，皆律居講席，其住持俱莫可攷。)宋禪宗第一代宣密素禪師(嗣雲居齊公。宋端拱元年，奉勅自保福禪寺主此山，寺始為十方禪剎。按朱金華碑載，寺之主僧自宣密素公始可攷見。至洪武十一年，約之裕公代經六十三傳矣。七月初一日忌。)第二代守初禪師(筠州人，俗姓劉。天禧五年住此山，易寺南向。八月初七日忌。)第三代常坦禪師(嗣福昌善公。三月廿一日忌。)第四代澄逸禪師(嗣育王坦公。八月十七日忌。)第五代大覺璉禪師(字器之，漳州龍溪陳氏子，嗣泐潭澄公。皇祐中，仁宗召對化成殿，問佛法大意。奏對稱㫖，賜大覺禪師之號，又賜御書詩頌十有七篇，建宸奎閣。十二月廿九日忌。)第六代寶鑑達禪師(饒州余氏子，嗣福嚴感公。十二月廿二日忌。)第七代覺禪師(八月廿八日忌。)第八代真戒振禪師(嗣瑞巖鴻公。十一月二十日忌。)第九代寧禪師(十一月三十日忌。)第十代月堂昌禪師(四明吳氏子，嗣雲峯慧公。十月初十日忌。)第十一代無竭曇禪師(嗣寶寧璣公。正月十五日忌。)第十二代聰禪師(六月廿一日忌。)第十三代了空潭禪師(六月廿九日忌。)第十四代真歇了禪師(十月初一日忌。)第十五代無示諶禪師(九月十七日忌。)第十六代佛智裕禪師(嗣圓悟勤公。十一月十八日忌。)第十七代圓悟粹禪師(十月初八日忌。)第十八代野堂崇禪師(四明人，嗣泐潭清公。五月十三日忌。)第十九代黙禪師(六月廿七日忌。)第二十代大慧杲禪師(嗣圓悟和尚，置般若莊田。八月初十日忌。)第二十一代大圓璞禪師(嗣大慧杲公。二月初五日忌。)第二十二代慈航朴禪師(二月初八日忌。)第二十三代妙智廓禪師(八月初四日忌。)第二十四代佛照光禪師(嗣大慧杲公。三月十七日忌。)第二十五代秀巖瑞禪師(閩人，嗣佛照光公。六月廿三日忌。)第二十六代退谷雲禪師(嗣佛照光公。十月十三日忌。)第二十七代空叟印禪師(西蜀人，嗣佛照光公。六月初三日忌。)第二十八代海印空禪師(十一月十九日忌。)第二十九代晦菴明禪師(嗣鼓山永公。五月十一日忌。)第三十代孤雲權禪師(陝西人，嗣佛照光公。十一月十七日忌。)第三十一代如菴崇禪師(九月十三日忌。)第三十二代晦巖光禪師(八月十二日忌。)第三十三代無凖範禪師(嗣臥龍先公。三月十八日忌。)第三十四代石堂明禪師(二月初七日忌。)第三十五代大夢因禪師(十月廿九日忌。)第三十六代癡絕冲禪師(嗣薦福生公。三月十五日忌。)第三十七代斷崖躬禪師(三月初十日忌。)第三十八代晦室明禪師(七月三十日忌。)第三十九代笑翁堪禪師(嗣無用全公。三月廿七日忌。)第四十代偃溪聞禪師(嗣淅翁琰公。六月初十日忌。)第四十一代東谷光禪師(嗣華藏祚公。)第四十二代毒川濟禪師(嗣淅翁琰公。六月十四日忌。)第四十三代虚堂愚禪師(四明人，嗣法于道塲巖公。)第四十四代西江謀禪師(南昌吳氏子，嗣淳菴淨公。)第四十五代淮海肇禪師(通州潘氏子，嗣淅翁琰公。)第四十六代物初觀禪師(鄞縣橫溪陸氏子，嗣淨慈簡公。)第四十七代藏叟珍禪師(南安呂氏子，嗣妙峯善公。五月廿一日忌。)第四十八代東叟愷禪師(嗣大川濟公。十二月十四日忌。)第四十九代寂窓照禪師(福之閩縣鄧氏子，嗣枯禪鏡公。)元第五十代頑極彌禪師(嗣痴絕冲公。)第五十一代清溪沅禪師(嗣枯禪鏡公。八月廿八日忌。)第五十二代朽菴祥禪師(嗣華藏淨公。五月初五日忌。)第五十三代橫川珙禪師(永嘉林氏子，嗣滅翁禮公。三月十八日忌。)第五十四代愚極慧禪師(嗣石田薰公。六月廿五日忌。)第五十五代東巖日禪師(嗣西巖惠公。五月初九日忌。)第五十六代東生明禪師(嗣頑極彌公。▆二月廿三日忌。)第五十七代石湖美禪師(金陵畢氏子，嗣無文傳公。)第五十八代月江印禪師(慈谿劉氏子，嗣虎岩伏公。)第五十九代石室瑛禪師(嗣晦機熙公。三月十七日忌。)第六十代雪窓光禪師(嗣東嶼海公。六月初一日忌。)第六十一代性空達禪師(嗣雪窓光公。七月廿八日忌。)明第六十二代大千照禪師(嗣東嶼海公。十月初七日忌。)第六十三代約之裕禪師(毘陵陳氏子，嗣笑隱訢公。)第六十四代象先輿禪師(嗣雪窓光公，重建下塔，築黃賢塘，得田二千餘畝，又市史氏田一千五百畝，名忠義莊、崎頭莊。)第六十五代南宗定禪師(嗣孚中信公。)第六十六代別峯在禪師(嗣天界曇公。)第六十七代天章玘禪師(嗣雪窓光公。)第六十八代原素儉禪師(嗣原明良公。)第六十九代契庵得禪師(嗣大千照公。)第七十代宗冕軒禪師(嗣法未詳。)第七十一代西竺來禪師(嗣慈舟濟公。十月初八日忌。)第七十二代北宗濟禪師(嗣西源達公。)第七十三代少林宗禪師(嗣芳林鬯公。)第七十四代古章憲禪師(嗣天界泐公。)第七十五代椿齡壽禪師(嗣忍庵慈公。十一月廿二日忌。)第七十六代無方超禪師(嗣物先羲公。)第七十七代瑩中玥禪師(嗣契庵得公。)第七十八代用常憲禪師(嗣別峯在公。)第七十九代西原遠禪師(嗣元極頂公。)第八十代澹菴學禪師(嗣元極頂。永樂間，欽召擢右街之任。六月初二日忌。)第八十一代體元正禪師(嗣天淵𤀹公。正統九年，欽召至京，開萬善戒壇。十二月廿四日忌。)第八十二代圭中璧禪師(嗣無作行公。)第八十三代懶菴儆禪師(嗣法未詳。)第八十四代清源本禪師(姚江陳氏子，嗣靈隱借菴。)第八十五代伴雲㞰禪師(嗣益宗學公。八月初七日忌。)第八十六代大用成禪師(嗣法未詳。)第八十七代大本中禪師(嗣益宗學公。)第八十八代印空海禪師(嗣潔空通公。)第八十九代白菴金禪師(嗣法未詳。)第九十代月庭全禪師第九十一代松林茂禪師第九十二代古心恒禪師第九十三代大海澄禪師第九十四代如海福禪師(本郡朱氏子，嗣清源本公。)第九十五代無涯廣禪師第九十六代東溟浩禪師第九十七代宗靜邃禪師第九十八代大止進禪師第九十九代玉庭珍禪師無漏瓶禪師(嗣妙峯覺公，闡天台教觀，重建舍利塔殿。九月初二日忌。)秘藏理法師(宛陵人，嗣無漏瓶公，纂修《育王山志》。)密雲悟禪師(嗣幻有傳公。七月初七日忌。)清太白雪禪師(崑山徐氏子，嗣費隱容公。八月二十八日忌。)祖林明禪師(嗣太白雪公。九月十八日忌。)嵩巖靈禪師(嗣太白雪公。六月廿七日忌。)法鐘覺禪師(嗣太白雪公。十一月初六日忌。)秋遠碧禪師(嗣法鐘覺公。十一月十九日忌。)遜安讓禪師(嗣秋遠碧公。十一月初二日忌。)嵩來荃禪師(嗣秋遠碧公。)

　　舍利懴儀序

　　(思齊)釋實賢

　　葢聞法身無象，因萬物以賦形；道體無方，隨眾生而應跡。爰自𩀱林示寂，中夜還源，玉毫斂影於人間，寶相潛輝於宇內。所遺舍利，三分攸分，乃造浮圖，八國是奉。屬當五天之地，經歴一百餘年，爰有聖君，厥名阿育，乘鐵輪而應世，受佛記以為王。志在福田，心存佛法。甫聞舍利，始事請求。於是塞恒水之刀輪，機關不轉；開世王之寶篋，油火纔乾。(阿闍世王取佛舍利，藏恒河中，作千歲燈供養。中安金篋，用盛舍利，外置刀輪，四靣旋轉，流水激之，輪無停晷。阿育王欲取之，殆不能得。有蓮花比丘教以擲柰塞之，輪即不轉。乃下取舍利，纔開金篋，油盡火滅。)乃役鬼神之智力，載求羅漢之神通；集眾香以成泥，碎七寶而為末。八萬四千之佛塔，終夜告成；二千三百之人寰，即時分布。百神奮足，爭馳五指之光；萬鬼昂頭，齊覩半空之臂。(阿育王取佛舍利，令諸鬼神以香泥寶末，一夜造成八萬四千寶塔。請耶舍尊者舒指放光八萬四千道，諸鬼各隨一光盡處安置一塔。尊者于虚空中以手障日，諸鬼望之，普天之內，一日之中同時下塔。)塔廟於焉始盛，佛法由是大興。彼居中夏，數乃眾多；此屬東方，處唯十九。阿育造塔之歲，則是周厲王之共和年也。自餘諸處，聖跡罕存；唯兹四明，靈蹤尚著。昔在西晉，年曰太康，有并州劉薩訶者，利賔菩薩也；愍眾生之造業，示同類以化人。罹罪而入幽冥，懼苦而求救㧞。梵僧指示，舍利是求。覺而發心，尋即改業。化身應世，暫為畋獵之民；大士出家，還作比丘之相。於是北背并汾，南遊江浙。慕浮圖而顧盻，念舍利以追尋。萬里關山，豈憚驅馳之苦？數年道路，寧知䟦涉之勞？由是登陟鄮峯，徘徊玉几。鐘韻忽聞於地下，塔婆高湧於巖頭。一片青山，顯出千年之聖跡；數重磐石，長留萬古之神蹤。從兹建屋度僧，藉僧守塔。地號東南佛國，僧稱累代人龍。迨乎有梁啓運，兹山之額號始彰；大宋肇興，厥寺之扁題重煥。嘉祥屢發，靈異叠生：或𡸁相好於塔中；或放光明於松頂；或數旬禮拜，慈親離冥報之殃；或頻月熏修，尊者獲印文之瑞；乃至或燃一臂，神歸淨土九蓮。(唐欽禪師，于育王舍利塔前燃一臂，求生淨土。)或捨全身，親證念佛三昧。(明慧廣禪師，禮舍利塔，光中見佛，乃悲淚曰：「某何德，感如來希有瑞相！」遂焚身以報佛恩。〔實賢〕)自悲生晚，不能親覩佛身；幸喜緣深，猶得躬逢聖跡。于己亥夏，特申瞻禮，恭詣此山。三月安居，六時悔過。但以凡誠淺劣，難扣慈悲；宿業深沉，未蒙感應。是以重述行儀，再申懇到。終身從事，畢命為期。不唯自省過愆，亦與人同懴悔。沉疴未起，每憐同病之人；浪子不歸，頻下思親之淚。文無足觀，義或可取。所冀障山飜倒，轉成功德之山；業海乾枯，化為智慧之海。六根都攝，修淨業於此身；三昧早成，見彌陀於即世。凢我同志，毋忘此心！同𡸁願力於千生，共報佛恩於萬劫云爾。

　　贈荃公和尚住持方丈序

　　自佛法入中國來，寰宇必有花宮以奉佛，又必有名僧住持以䕶衛花宮。所謂住持者，非徒供養守䕶種種莊嚴而已，必能宣金石之微言，示玉毫之真相；三千大千之世界靡不瞻依，四諦十二之因緣毫無凝滯，而後克當住持之一席也。若鄞之育王廣利寺，乃供奉如來舍利，為海內第一之叢林。自晉太康，歴六朝、五代、唐、宋、元、明，至我朝千有五百餘年，凡見聞隨喜、禮拜皈依者，無不如親承接足，頓破無明，了悟法身。余奉特簡，作宰翁洲，經今十載。往返郡城省會，每不歴蛟門之險，取道於育王，信宿兩宵。非貪數瞻舍利，喜寺中嵩來荃和尚，通儒術，書畵贍逸，嘗與之茗椀香爐談詩說偈。其法兄號遜安者，寂處方丈，無言無動，無見無聞。所有宏汲引以濟俗、題究竟以開氓者，悉荃和尚酬應。而且積四方供奉舍利之香金，闢拾翠樓五六間於西南隅；又搆娑羅閣，以補舊時之所有；又修葺東偏大禪堂，以備隨喜禮拜者之棲止；又甃石明堂，以新三摩地、種八福田；又徧蒐殘碑斷碣，以不沒前人之舊蹟，兼彰法寶之名區。凡十數年來之苦行勤修，皆主方丈者之所當留意。而遜公深居簡出，高清淨無為；荃和尚惟恐泊與淡相遭，頺墮委靡，將千數百年之精藍，一旦至於潰敗不可收拾，亟出而一一代主方丈者為之。則荃和尚，固非佛所稱空生、身子為長老而已，乃善根夙植，欲請佛住世，常轉法輪，俾一切恒沙人盡離苦海而登彼岸。此雖起當年妙喜老僧、大覺禪師再生今日，宣微言、示真相，亦不是過也。彼世之髠而緇，不解空生大覺如海一漚，而營營汲汲惟方丈之是謀；與夫胸不諳儒佛書，口不說仁義事，踞名山木上座，詡詡自稱為大和尚以傲世者，倘與荃和尚同堂晤語，有不赧然汗流浹背哉？今復月遜公謝世，丈室無人。遠近僧眾與䕶法檀越，亟請荃和尚繼席主持育王。余與荃和尚交好多年，頗如昌黎之於文暢，永叔之於慧勤，東坡之於佛印。聞其於今二十六日進方丈，何能嘿無一言？苐荃和尚之道德，遠勝乎文暢諸僧；而余之為文，書不盡言，言不盡意，深有歉乎！韓、蘇之洸洋雄放，永叔之超曠清幽，恐不足表揚荃和尚於萬一也。或者，育王所供舍利，為如來法身，常住不壞；今文亦得藉舍利，永留刼石中，不等尋常寺院住持，庸庸終歸於澌滅也夫！文林郎．知定海縣事．今遷山西寧武．同知羅浮．髮弟黃應熊頓首撰

　　遊育王寺

　　鄭羽逵

　　柴桑有處士　匡廬足頻到　最後成三笑　笑意終不告　今我非淵明　偏有遠公導　杖策入招提　精力非妄耗　石壇夭矯松　素以放光號　坐對足掀髯　仰觀共欹帽　舊雨話挑燈　詩成語兀傲　一笑瓦礫投　竟得珠玉報(嵩上人以詩什見貽)

　　嵩公和尚入城，李海若孝亷招同人集𩀱桐齋，時值新霽，限韻

　　(謝山)全祖望

　　獻歲曾無三日晴　黯然花柳寂然鶯　高僧昨日來同谷　春信連朝度滿城　四座歡悰逢老友　百年墨妙有餘清(南皐于座中出先詹事公墨蹟見惠，踐先君之宿諾也。)　幾時一葉褰裳去　烏石山前啖笋羹

　　和前韻

　　陳汝登

　　天愛良辰亦放晴　月湖西畔囀流鶯　青雲友集豪吟窟　白足僧來舍衛城　蓮社百年多逸興　虎溪三笑遜餘清　侵晨過我殊岑寂　僅有東坡玉糝羹(余亦芼蔬邀上人過雲在樓)

　　錢塘江候渡，寄懷荃上人(二首)

　　謝德星

　　檢點遊囊卸竹兠　渡頭潮落急呼舟　離家到此方三日　浪跡如余竟一鷗　淺草平沙新驛路　亂山疎樹晚江秋　安身羨爾茆堂裏　瓶缽𡸁𡸁老貫休

　　香尋鼻觀有甜藤　斜日高樓想獨登　塵土胃腸何處洗　山川靈爽向誰憑　自從雨榻零星話　直到寒泉徹底冰(壬子夏，宿玉几山房，劇談竟夜；甲寅臘杪，得訪嵩公。)　一紙近來邀入社　夢中顛倒失行縢(時寄札相邀拾翠樓，未及一登。)

　　蘇長公〈宸奎閣記〉、張無垢〈妙喜泉銘〉仆地已久，乾隆丁巳冬豎之殿庭

　　釋畹荃

　　山靈訶䕶久能藏　蘚駁苔侵歲月長　異代重珍金石刻　𩀱碑仍自立蘇張

　　題無異堂(乾隆己未，重新無異堂後庭，去其壅塞，開闢窗牖，堵間甃宋刻石碑，手植牡丹、海棠、薔薇、蘐草、杜鵑其上。)

　　釋畹荃

　　寺深最後無塵到　地接烟蘿築砌臺　背日古碑苔蘚合　靣山寒影石房開　竹翻曉露棲禽去　風送晴檐乳鴿來　惟有此心閒似水　數莖紅蕚傍墻栽元雪窗光禪師塔在鄮峯蒙泉之上，蹟已冺滅，惟荒榛亂石中有斷碣存焉

　　釋畹荃

　　山靜徑轉幽　泉澄魚可鏡　振衣登崇岡　羣峯蒼紫映　方墳歲月深　壞石塌危磴　緬憶千載人　瞻仰尚恭敬　長吟發浩歌　谷響前山應　層崖媚如削　孤月皎寒靚　策杖晚歸來　林端數聲磬

　　寄懷嵩公和尚

　　謝誾祚

　　古剎明州數育王　卅年前憶臥禪房　至今塔影留殘照　尚有梅花發暗香(前遊以黃昏入寺，暗中但聞梅香撲鼻。)　坡老書從碑仰臥　遠公骨共玉深藏(謂秋公和尚)　屬君句就袈裟覆　好讓松枝自放光

　　寄育王嵩來和尚

　　(福國)釋成傳

　　三十餘年別鄮峯　每于禪寂道情通　匆匆老我風霜裏　遠遠懷人夢寐中　愁對暮雲停渭北　欣看春樹蔚江東　何時歡聚松陰下　消去相思千萬重

　　留別荃公上人(二首)

　　范核

　　寺門杳靄竹林間　看慣春山近可攀　舊倚石闌松不改　新登樓閣翠如環　孤燈仍照伊蒲饌　十載應憐老髩斑　無奈來朝重別去　曙光欲動鳥緡蠻

　　一夜歸心動不休　起看窗艸碧悠悠　子規聲裡春先去　罌粟花邊客暫留　𩀱塔沒雲孤棹遠　寶幢臨水綠楊愁　此行預報真消息　菡蓞開從惠遠遊

　　寄懷荃和尚

　　(錦如)謝為雯

　　深隱雲端玉几峯　久思瞻仰末由從　叅禪獨對三更月　覺世惟傳一杵鐘　德望高同舍利塔　文名焰敵放光松　相尋擬負冬暄獻　力勉𩀱趺策短笻

　　過育王寺

　　(擎池)傅德榮

　　重到山中玉几堂　愛觀秋水坐閒房　軒開靈菊恒呈瑞　石挺蒼松屢放光　曾記昔年貽妙墨　爭看此日煥詞章　摩挱碑碣驚三絕　輝映前朝蘇與張(時嵩上人新鎸塔記十景詩碑)

　　請啓

　　伏以育王名剎，創自太康；舍利祥光，明于震旦。久為四海人天之勝地，尤為一方因果之精藍。非憑老栢喬松若神龍之呵䕶，能免荒烟蔓草如荊棘之糾纏？恭惟荃公大和尚，幼擅人龍，夙標威鳳。蓄雲洩雨，翠披玉几之峯巒；浴日涵星，光映金沙之井水。指旛悟曹溪之句，非風自翻；立雪叅少室之機，無臂打斷。早宜繼秋翁而為宗主，温恭偏讓于遜公。今既虚丈室，而當住持利人，宜登乎法座；况世尊傳有密㫖，信手已授▆▆。今舍利徧現祥光，覿靣莫遮羅扇。伏祈紹智燈于鹿苑，揚慧日于龍樓。精義解頥，處處一標見月；微言折角，人人五逆聞雷。儼同菩薩轉輪，超生生之世界；不啻如來說法，度萬萬之恒沙。(經)等萍寓塵寰，生浮幻泡。深媿兩噓之未習，敢希三笑之重新。胡餅再拈，何妨呷些汁下；香梨飽喫，也須還我渣來。如是我聞，最初事畢。伏惟鑒納，臨楮翹瞻！髮弟萬經、蔣拭之、范從律、全祖望、邵鐸、鄭性、周定▆、陳美訓、周式雅、陳汝登、張士壇、范基、謝誾祚、陳本醇、李世法、范城、李昌泉、張懋建、李自新仝頓首

　　重建鐘樓記

　　浙東西名剎五，阿育王其一也。舊有鐘，元延祐年所鑄。乾隆丁巳，余過寺，不見鐘樓。問寺僧，知康熙前壬寅，寺燬于火，鐘亦墮地，在荒烟蔓草中者，將近百年矣。閱丙寅，余再過寺，見寺左有樓翼然。主僧嵩來上人指謂余曰：「曩君來，鐘在地，今懸斯樓矣。」因備言建樓始末。由乙丑春，鄞邑令傅公柟至寺，見鐘不列於懸，捐貲三十金，令上人植木於殿，為架以懸之。上人念鐘高，非樓不能容；且殿為禮佛塲，植木架鐘不適於觀。因鳩工庀材，於青龍左方闢地建樓數十楹。周以重簷，繚以疏綺。高三丈六尺，廣如其長而减二尺。經始于乙丑仲秋，落成於丙寅孟夏。樓既成，懸鐘扣之，噌吰之音四達。計糜金錢，以緡計者四百。除傅侯所捐外，餘皆上人衣鉢貲也。嗟乎！方今梵剎圮毀，寺僧視之如秦越，不問也。即假名修建募化，所得亦先歸私槖，餘方公諸常住。如上人之捐貲以建鐘樓者有幾人哉？有幾人哉？因援筆而為之記。乾隆十一年歲次丙寅秋九月，賜進士出身．勅授文林郎．內閣中書舍人．改知四川成都府安縣事．慈谿鄭羽逵撰

　　同人登阿育王寺鐘樓

　　(蓉洲)顧祖訓

　　竹樹繞青山　掩映重門秀　幾年不到此　蒼翠殊非舊　矧復起臥鐘　傑閣摩空構　同人拾級登　烟雲滿襟袖　凌虚豁𩀱眸　兩塔俛如就　峭壁巉巖間　蛟龍蟠古甃　樹杪見田疇　黃綠呈綺繡　獨有放光松　虬偃昻螭首　翛然觀六合　一指齊宇宙　群坐秋水房　春風納圭竇　玉几老山翁　動靜徵樂壽　蘊古觸新機　凭覽發清奏　珠玉雖嗣音　搦管愧孤陋　無語贈溪山　此來人更瘦

　　寄育王嵩和尚

　　(雪竇)釋明訢

　　一機獨露法王顏　不落乾坤萬象間　祖席幾人提棒喝　聲名千載播江山　漫云別後離懷切　𨚫恨春前把晤艱　愧我乳峯多冷淡　終朝抱膝掩松關

　　寄謝嵩來和尚詩箑

　　(景文)釋常觀

　　一扇遙頒風送凉　懷人句好意偏長　筆鋒自有高王致　詞藻掀翻屈宋墻　憶昨來山瞻棒喝　幾從望海挹清光　相遺喜得詩中畵　捧讀時時爇瓣香

　　寄懷嵩公和尚(集古)

　　傅德榮

　　心無時事累(陳海樵　)得在玉几前(鮑照)　松竹開幽徑(吳儆　)琴歌列梵筵(陳子昻)　綠琪千歲樹(楊炯　)明月一池蓮(白玉蟾)　覺路花非遠(楊慎　)閒門鳥作緣(吳凝父)　潛光隱嵩岳(李白　)芬馥邁蘭荃(荀濟)　高論明秋水(江總　)新詩動洛川(韋應物)　丹霞非俗宇(楊炯　)翰墨小神仙(黃山谷)　海內存知己(李卓吾　)春牕月伴眠(白樂天)

　　阿育王寺

　　(瑞岩)釋宗輝

　　東塔凌蒼巘　西樓控紫岑　僧歸紅樹裏　鐘出翠微深　古殿層霄露　穹碑撥蘚尋　金軀遺舍利　一[烈-列+(里*占)]到如今

　　玉几堂看雪

　　釋畹荃

　　玉几山深一夜平　花飛六出舞輕盈　不聞凍鵲爭枝噪　秖覺春蠶食葉聲　剡水歸舟神自爽　灞橋策蹇思尤清　何如老衲安然坐　吟對梅花絕世情

　　題秋水閒房(六首)

　　釋畹荃

　　窗外即青山　種花復種樹　鳥亦戀其中　時共山人住

　　豈是藏春塢　繁花次苐看　芙蓉醉未了　南竺又微丹

　　挑燈深夜靜　蛩語自鳴秋　千載名山志　而今欲校讐

　　山月低檐秋水清　岩隈木石伴經行　天如亦愛鷦鷯我　寄一枝來老此生

　　斷碣糢糊唐代石　殘螭缺落宋朝碑　臨池湊築重珍惜　碎錦奇文千載詩

　　堦下一泓秋水綠　芙蓉花近夕陽樓　顛毛似雪盈𩀱𩯭　好友詩來嬾倡酬

　　寄玉几嵩公(六首)

　　(景韓)杜琦

　　棲遲海上十經年　宦况鄉情共慨然　聞說道人超物表　幾回夢不到林泉

　　尋來三度路非差　童子開門識杜衙　問取高踪何處去　東錢湖月四明霞

　　隔年風雪宿山家　着屐穿雲石徑斜　行到上方鐘鼓動　班班弟子禮袈裟(時值戒期)

　　約我春前雪後來　畵蘭寫竹[烈-列+(里*占)]蒼苔　條風已變池塘柳　暖日全舒官閣梅

　　東風處處冷全消　正日山房坐寂寥　城郭經過人罕識　何妨緩步出溪橋

　　年來心事太無聊　親老田蕪歸興饒　爛熟世情愁不得　遠公教我問漁樵


