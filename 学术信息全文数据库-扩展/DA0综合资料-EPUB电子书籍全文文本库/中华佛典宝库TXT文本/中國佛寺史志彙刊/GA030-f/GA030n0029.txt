中國佛寺史志彙刊第 30 冊 No. 29 西谿梵隱志


　　西谿梵隱志序

　　錢唐東望會稽西連天目飛富春於龍翼遏具區之上遊湖水瀠洄江濤澎湃三淛之麗觀也永嘉以還多營塔寺飛來卷石疑自靈山寶掌千年居然竺國以至猿呼虎伏鳥狎龍馴勝蹟相尋名僧多有若乃越古蕩遡秦亭雙徑捷下禹航迅迴嶺岫參差峯巒磅礴流泉孤映西溪出焉此地產蘭芷植松杉十里梅花千林竹實頗極幽勝高人逸士往往託蹟其間自燉煌始譯法華晉僧曇翼伏處是山著靈異之蹟其徒杖履相從谿雲若接晨鐘夕磬谷隱巢居雖吳地之奧區實梵天之小隱起自荊山迤於秦望中繇汀渚旁逮青芝總花隖之名藍迹龍歸之邃宇有心者葺而為志余蒞官偶暇杖策來遊尋濠上之餘歡述流水之往事舉目西眄精舍連緜言念竹林當不在遠古者雙鳧雲起漫說僊蹤一縣花翻猶傳盛事余也欣逢大邑七載淹留攜琴鶴以空歸夢湖山而永夕展卷三復漫題篇首庶彼長松遠引白傅承風雲浤乍流辯公把袖時有去來人無今古云爾

　　賜進士出身知錢塘縣事加一級關西慕天顏題

　　結繩既遠人各異習而習亦異情道業殊途言功互立此自章之往牒可以無待稽循乃理足元空味耽世外者亦往往顯晦殊操動止各別故謀於世者與世見其端足於我者自我消其妄蓋二帝之有巢由尼山之遇沮溺此中風軌實有不齊不可强而同也然而火陷爐灰心枯木槁一燈棲寂半室支禪自非閒靜蕭寂之區可以雲互衣瓢溪迴鐘磬則妙香清梵亦何所寄哉記三十年前初走西谿見老竹參天長松蔽日於時梅正披香蒼雪彌望從容步香霧中覺毛骨為清心脾俱冷然時匆遽往還未暇得窺堂奧也甲申乙酉間長處其中始得邀人縱步凡諸勝流誅茅泄烟之處無論繩牀竹几笠鉢燈香即片瓦寸椽無不自為幽古以為天生此一片地供人棲遯今相去幾何時而向所羨拏雲聳壑之蒼虬與離離鸞鳳之尾僅十存其一二所不隨變亂為灰劫者惟諸梵音清構借法王高座得自尊其旛影耳嗚呼白雲蒼狗幻定無常以理揆之亦何足歎而究竟山中之變易終不等朝市之紛披詎能禁巢許諸人不當驕語乎梵隱一誌始衲子心海數年來𣔯道人成之其中紀勝紀刹記所厯者四五而詩文則二三蓋西谿名不著於前朝自南宋以洞霄一途始開此輦道故古人之筆絕少今誌中所紀亦但就梵以言隱耳若夫山坳水際竹蔭梅棲勝地之居廬韻人之小築讀王百穀數詩則知無地非隱也獨梵云乎哉然余每歎名場市路蟻附蠅營既入狂瀾奔流奚怪而近者灰心學道之人亦且眉騰骨奮豎采騫苞誠令以一瓢一衲寢處其中吾知蕃秀之向朱明斷未肯遽然霜落水收也則道人此誌一時正爾孤行矣

　　癸巳六月虎林錢朝彥書

　　自序

　　天地之靈奇洩於山水山水之最靈奇者天地又若靳祕焉而不輕以畀人間有披其扄而發其藏者大都息心槁形鶉居鷇食之侶也而持粱刺肥者不與焉迦文住布金之園亦有庵羅竹林獼猴江各列精舍東流震旦五臺峩眉雞足補陀稱宇內四大又別有天台廬阜為應真駐錫之所葢人天瞻仰胥廣嚴道場而安禪習定處林放光惟閒靜蕭寂為宜夫閒靜蕭寂塵劫中可易遘哉此其塞闢有數去住有機緣即司馬頭陀輩不能卜度也杭郡東南佛國諸名藍巨刹猶未敻絕塵境乃有圖經所不載輪鞅所未經者粵惟西谿葢郭西表裏溪湖湖當山之陽韶麗明靚天竺靈鷲卓趾焉溪伏山之陰窅然深古聚落一區而已自龍鳳飛來帶水演迤而法華蜿蜒廻繞遂爾別有天地宋人留下不復駐輦二三緇流尋雉兒鳥窠遺蹟結茅其中偕村氓耕桑灌植為業後稍稍攢集精廬棊布余避兵犇竄遡洄罙入宛然桃源也遂卜築焉而同難諸君子亦麇至暇則支短筇或棹小舠問某山某水某泉某石某所饒梅竹皁櫟某幢刹某團[厂@劑]某苾蒭開士可叅叩彷彿其大都謂遊自此始也亡何萑苻不逞出沒攻剽而此土遂無寧居矣鄉者禪棲猶故亡恙繩坐疏班錫鉢間設未嘗鳥獸散嗟乎閒靜蕭寂之區斷以畀安禪習定者而逋臣客子曾不克比於芸夫豎牧乎豈非瞿曇氏之植福深而我輩之因緣淺耶西谿名不著故老或談南宋建炎湻熙後事百詠有題詩軼不傳明洪中丞敘志僅存崖畧衲師心海廣𡧎草法華伽藍記排纂頗賅未及成書化去余偕秋雪智一門人黃燦及其子圻流覽博蒐据心海舊帙差次就緒臚分為四曰紀勝曰紀刹曰紀詩曰紀文統名梵隱志志隱也柳子厚論遊有曠有奧西谿得地之奧釋廬萃止余佛民也盤旋寒碧寧無桑下三宿之戀乎世有躭禪癖隱者攷斯志也而褰裳濡足以從之造物者不得終祕其奇矣

　　順治歲在辛卯秋八月虎林吳本泰書於蒹葭深處

西谿梵隱志卷一

　　虎林吳本泰藥師輯

　　門人黃燦維含黃啓圻右序較

　　雲棲智一道宗編

　　𣔯庵曰錢唐三天都之一江雄羅刹湖豔西子名勝甲海內西谿一窪水耳敻古未聞自宋輦經途斥為皋壤溝塍鱗次耕漁櫛比兼饒梅竹茶筍而香雪十八里遂成佳話矣然啓北郭扉不越一由旬地而可庵可廬可稻可蔬可舟可梁可濯可湘豈俟越鯨波躋鳥道聚糧三月而後至哉窅然塵𡏖之表宛在樊圃之閒西谿所以為最勝也紀勝第一

　　西谿輦道

　　宋建炎三年七月升杭州為臨安府築行宮於鳳凰山仍錢氏之舊也初欲都西谿帝覽圖曰且留下故谿有留下之名俗訛樓下谿路皆輦道石平如砥西堰橋山可以望海由秦皇名秦亭錢氏之城洫葢始於此明吳郡唐寅西谿圖倣李唐舊本近起秦望遠眺龍門而天目諸山在縹緲有無閒故今斷為水口自此沿山十八里到鎮皆梅花竹樹中

　　法華山

　　西湖北山一支其陽為竺國鷲嶺其陰為法華有晉法華僧靈蹟因以名山按東晉餘杭沙門法志常誦法華經階下有雉馴聽凡七年一日忽悴志曰汝能聽經必生人道明旦雉殞即為瘞之夜夢童子拜曰因聽經得脫羽類今生前山王氏後其家設齋志方踵門兒曰吾師來也志撫之曰我雉兒也視腋下有雉毳三莖七歲令入山出家十六薙染以腋有毳因名翼又傳記曇翼初入廬山依遠公後往關中見羅什東還會稽入秦望山誦法華經十二年感普賢大士化女子身披彩服手攜筠籠及白豕一大蒜二至翼前曰妾入山采薇日已暮豺狼縱橫歸無生理敢託一宿翼力卻之女復哀鳴不已遂令居草牀上夜半號呼腹痛告翼按摩翼辭以持戒不應手觸女號呼愈甚翼乃以布裹錫杖遙為按之翊日女彩服化祥雲豕變白象蒜現雙蓮淩空而上謂翼曰我普賢菩薩來試汝爾郡太守孟顗聞於朝敕建法華寺表其事宋建炎高宗幸西谿改法華寺為龍歸因名龍歸塢後寺廢遺址在

　　碧峰　桃源嶺　方井

　　碧峰山名有佛慧寺寺門有碧沙泉北有唐人洗馬灘又西二里為桃源嶺有方井井是桃嶺別派徑六尺深一仞玉折地湧不盈不涸宋米芾題額歲久亭圮明里人王槐重修大司寇洪鐘補書方井桃源嶺五字進士鄧鸞記

　　北高峰塔

　　塔在馬塢絕頂岧嶤七級中藏古佛舍利唐天寶中建有華光廟此塢風散雲鬱尤備奇觀

　　有犬每隨工匠啣甎石置塔所至含吻流血於荒榛閒得一石佛缺右耳犬即跑古寺基出耳湊合又一僧夜坐塔下虎欲噬之有大蛇從塔巔噴霧作雨虎吼而去

　　鄧林遊北高峰詩

捫蘿百折上嶙峋　世界仙凡到此分　小朵岳蓮來異域　孤撑天柱入層雲　江湖待看杯中瀉　鐘磬回從地底聞　借問須彌在何處　老僧留客且論文

　　姚肇和詩

高峰千仞玉嶙峋　石磴攀躋翠靄分　一路松聲長帶雨　半空嵐氣總成雲　上方樓閣參差見　下界笙歌遠近聞　誰是當年蘇內翰　登臨處處有遺文

　　龍歸塢　得仙橋

　　又西二里為龍歸塢宋建炎閒帝幸西谿見此塢清遠驅馬歸之塢於是名有清化寺亦改名龍歸佛印禪師曾卓錫焉又得仙橋紹興閒有老翁朱姓者不火食能前知翛然坐橋而化橋跨小澗以仙翁得名

　　蒹葭里

　　在西谿東北本南漳湖宋百詠題曰蒹葭深處俗呼河水亦名渦水一望沙汀水瀨秋時荻花如雪民業耕漁土風樸厚先是鄒文學師績劉孝廉廷獻有園棲止丁亥吳選部本泰自海上遷避卜居為菟裘焉近秋雪曲水等庵與僧智一寂瑞閩僧道援輩往還參叩而嚴徵君敏洪孝廉吉臣扁舟過泛相與為廬社之遊張觀察懋謙陸國博之越沈令君自成及楚中黃選部周星時亦買棹過訪亡何山寇出沒又播遷靡定矣

　　園居饒篁竹而乏梅智一移贈古梅數本斸地種之因自號西谿種梅道者詩二首

欲結西谿香月鄰　衲子餉我羅浮春　斸破石苔雲有種　迸開蠟蒂雪無塵　啁啾翠羽弄清曉　澹冶玉妃朝上真　遯思甘與寒芳老　俗殺桃花源避秦

東閣觀來殊野興　西谿移植稱山莊　水清石瘦肌骨好　霜冷月明魂夢香　素蘂亭亭孤鶴立　疎烟漠漠靜琴張　勞師乞與還相憶　日夕清談到草堂

　　廟塢

　　塢中有東嶽行宮雲木蔭翳靈風肅然外潭魚如螭如龍黑脊而唇腹皆渥丹

　　東法華泉

　　在東嶽廟塢內乃法華之別院也相傳東晉彥翼二師隱此誦經感紅蓮澗生清泉巖湧隆慶閒有僧北山獨棲於此萬曆閒吳興僧古道重建

　　金魚井亭

　　亭三閒旁有金魚井梁材柱礎跨輦道而翼然

　　法華亭

　　又西里許為法華亭行人所憇又西二里為石人塢嶺半有石儼如人立塢則嶺之反也吳大帝石杵存焉北播為九沙逆谿而上水陸蟬聯

　　觀湖嶺

　　即石人嶺登陟至頂遙睇西湖如在目前

　　金竹嶺

　　在石人嶺北穆塢南滿峰之竹皆作黃金綠玉之色

　　湧山閣

　　在石人嶺下藐山主聽泉處每值綠梅花開春谿水漲住此問水看花花事畢行遊嵩嶽

　　村帶　神仙宮山　安前

　　水北有上下唐村蔣村楊村又有費家帶何家帶洪家帶帶即村也洪為宋太師忠宣公之系太師初賜第於錢唐之葛嶺子孫家西谿族指甚繁代有名德又神仙宮山一名道院安前有晉咸和僧慧理夕照庵安前之名特與裴墩董竈並著厥義未詳百詠詩云

年來青鳥碧桃花　築室安前即是家　玉貌星冠隨絳節　雙成不及魏無瑕

　　唐家山　安樂橋　雙井

　　唐家山故安樂山永興寺外跨澗片石傳是神僧濟顛所造安樂橋關侯廟址即湖田頭故安樂山湖也山前雙井故稱玉膏今堙其一永興當靈竺之後其山特秀山家緣徑開畦引流折池夾植梅竹偏得孤山多福之趣春日焙茶石塢香聞十里

　　章神衖

　　在馬池南衖相傳咸湻閒有章姓者勇敢有力聞賊兵過谿時方舂米即頭戴石臼手持白挺大呼而出兵皆散去谿民亡擾人皆稱得勝章相公今祀為土穀神

　　留下鎮

　　起西堰橋至鎮十八里鎮特爽塏其形如𥱼方二千畮居人五六百家東西其宇劃水相望

　　谿源從分金澹竹二嶺沿卧象山過上埠挾諸涓澮至雞籠河西遶鎮後灌古蕩畈田東合馬池穆埠童婆澗安樂橋四水直前穿鎮北望匠母橋而卻復東西折乃會於大谿河一入古蕩一出閑林

　　橋五曰柵橋曰廟橋曰迎春曰忠義曰慶祥廟四曰迴龍曰靈慈曰永福曰馬池坊一曰尚書倉一故為西谿務今改建常平曰南冊俱欽賢里

　　三橋柳　花市

　　谿有三橋多植柳濃陰夾道東西兩涯民居臨水花木周廬亦稱花市

　　沙灘

　　在西谿之東一派平沙淺草谿民放牧之處今栽梅成林種竹作圃矣

　　二橋　三園　梅花泉

　　谿北皆田也浮谿而南則華亭石塢正與橋園相對橋二曰仰家橋柏家橋園三曰仰家園柏家園方家園皆九沙之上腴故吳越國之西教場也其居人槿籬竹戶雞犬不驚靈果嘉蔬市隧所給橋南亦有少田柏園左有泉一泓潭底旋漾雪漚作梅花瓣出溉頃畮味甘美品泉者擬之惠山第二

　　選部吳本泰柏家園看梅詩

浦漵沿洄沙路迂　石田梅老幾千株　朦朧梵苑開香界　零亂春宮粲雪膚　芳沁冷泉山鹿飲　夢迷殘月野禽呼　誅茅小築何年遂　畫出幽居梅里圖

　　禁酒牌　陶家廂

　　又西南三里東有宋人禁酒牌高宗過西谿入酒肆喜其供奉御書界牌曰不為酒稅處牌後為陶家廂理宗朝有陶處士隱此水竹田桑夫耕婦織豈栗里之後邪其風節頗似之

　　忠義橋

　　谿市三橋惟此最巨居中虹起石色光瑩宋孫侯所建也兄弟愷篤故名忠義

　　長流澗

　　在西谿之東從白沙山金竹塢迢遙曲折流至安樂橋每遭亢旱此流涓涓不涸

　　楊蟠詩

為愛西谿好　長憂谿水窮　山泉春更落　散入野田中

　　永興湖

　　在安樂山下永興寺前一泓澄碧紅蓮綠柳映水臨隄畫船載酒谿人遊樂今半作桑田半成林圃矣左有蘭陵陸氏山莊

　　石松廟

　　在西穆內相傳神為五代石晉子孫三世隱此祠前有古松大可十圍

　　金橋柳

　　在谿市北宋建炎閒金四將軍從張伯英戰死其妻歸舊廬築橋為資冥福鄉人稱為金四姥橋橋下垂柳獨盛

　　放山臺

　　在永興西為當湖孝廉馮茂遠僑居舊有大士閣三面皆山當窗豁如乃穿木立屋臥扉托足顏曰放山快此日放山到眼也

　　白蕩灘

　　在西谿西北有大小灘大灘南小灘北可數里頗饒魚鰕居民皆業漁釣水惟芰荷岸則楓柳蘆花蘋葉蕩碎波光游人嘗棹船載酒浮泳二灘

　　朱家陡門

　　在谿北居民皆朱姓業耕種建陡門於河以防水旱

　　楊圩

　　亦在谿北宋功臣楊統制世居錢唐兄弟友愛退歸林下各置一圩之產

　　上埠谿

　　在西谿西南水發源處百貨就估之所內有寶壽等寺境最幽邃

　　金蓮池

　　上埠山深處顯教寺殿前為金蓮池其花色黃如金葉圓小如錢

　　相思嶺

　　在西谿之西上下唐村此嶺為界春秋兩賽保社中分故曰相思嶺嶺東有雙鳴泉西有二嶺如兩龜形故又名龜拖尾嶺

　　虎䫀頭山

　　在谿之東南西穆塢內眾山詭特殊狀有一峰如猛虎䫀頭故名

　　白栗山　百丈里

　　鎮西南又二里曰白栗山山前即百丈里宋開慶閒董氏三荊宦成遞捐貲以通江道今石橋百丈之址猶存

　　大青嶺　趙西塢　東穆塢

　　白栗又二里曰大青嶺其西三里為趙西塢東三里為東穆塢

　　青嶺有千訓盧太尉墳其葬甚奓翁仲碑版已蕪滅

　　西有趙太師墓宋之同姓王也或以為趙與懽亦無確據與懽三為臨安府尹惠濟饑民數敢直言國事時相忌之理宗書安貧樂道植節秉忠字以賜卒諡清敏贈太師

　　東穆有太保洪鐘神道松楸列植五里嘉靖三年九月諭祭賜諡襄惠賜錢唐穆塢之阡王文成守仁銘曰

桓桓襄惠　嶷然人傑　自其始仕　聲聞已揭　於臬於藩　圻漕是督　亟命於南　亟召於北　司空司寇　邦憲是肅　帝曰司寇　爾總予師　寇賊奸宄　惟爾予治　既搜既遏　豕斃狐逸　暨其成功　堅以老乞　聖化維新　聿懷舊臣　公不可作　維時之屯

　　望江尖

　　在趙塢底登臨絕頂見錢唐江歸帆落潮宛如咫尺

　　大嶺

　　大青嶺切逼大嶺此會城與谿鎮之總脈踰穆塢即三天竺矣

　　黃梅山

　　自黃梅至於鎮一舍實會鎮之祖山也黃梅山近祖龍門羣山遠祖天目二山則始祖所自出也東天目在餘杭界西天目在於潛界

　　荊山　焦山

　　別有餘杭七十二賢峰生出荊山而盡於明陳中丞洪濛墓西值鎮之背本縣龍門生出焦山而盡於宋趙太師西塢南值鎮之肘皆形家所謂從龍也若谿源則自交富陽界分金澹竹二嶺而來

　　閑林埠　朱橋

　　定南圖交富陽界欽賢圖之西北交餘杭塘閑林埠黃山渡口南出十里即朱橋江土人相傳朱橋是貴人朱清擔柴路郡城以東即海

　　周陸隱居

　　隱者周士民乃茂叔先生裔有山園在耕南塢堂名草窗隱居四明象山陸氏子乃子靜先生裔家於臥象山下軒曰寓目又築望雲臺今惟陸家橋存焉

　　董嗣杲詩

漁樵耕牧自成村　就屋編籬古意存　出塢野雲多曲折　過橋谿水半清渾　一逢白璧書香社　幾見朱闌障墓門　地利最饒人事簡　山家還有別乾坤

　　鳳嘴山

　　在荊山之麓直飲於谿如鳳嘴然故名即陳中丞墓址

　　雞籠河

　　在谿南其河狀如雞籠乃一小埠環山之貨皆萃於此

　　夏侯墳

　　在谿南安樂山前為宋大臣夏侯墳有安樂窩自然廳

　　象臥山

　　在西谿之西上埠谿口有一山儼如象臥故名

　　冷水孔

　　在谿南大嶺坡下泉清瑩逼人即使熱客臨流亦當涼生胸腑

　　瑪瑙池

　　在谿南出百丈源清如碧靛池底皆細石圓明如瑪瑙狀

　　牛滑嶺

　　在谿南望如濃黛周山土著多豐厚故蔭養松竹稠密不能通步

　　龍門

　　在西谿西南山上有寺曰龍門寺前佳勝曰石關曰魚石曰千丈巖曰顧坪曰老龍潭曰龜王殿曰鸚鵡石曰盤谷

　　鰕埭兜

　　在西谿之西北古塘畈口其兜水利溉田居民無失業

　　橫山草堂

　　在淨妙寺東六松林畔為江氏別業有醉山閣擁書樓竹浪居藏山舫有亭有橋有泉有石

　　釋濟斐原名江浩過橫山適芙蓉盛開詩曰

擁書樓外起涼颸　松聲謖謖韻如絲　松下芙蓉開幾枝　輕紅縞碧相參差　主人病起客過之　蒲團就華坐移時　花不言兮人不辭　歸來草閣有餘思　我非尋春之杜牧　亦非悲秋之宋玉　豈為兩行紅粉蕩雙眸　東牆處子亂心曲　山雲澹澹山谿冷　華向此閒立清影　憐花憶花還自省　我于花神有深領　辟如洛水之麗人　體閒儀靜出風塵　忽然相遇巖之畔　豈似人間虢與秦　君不見　夜月空山一海棠　蘇子當年也斷腸

　　新安義塔

　　新安士女歸心秋雪同為淨侶不願類俗蒸嘗在石上人念諸同志鳩工伐石磊建方墳在七淨華臺之左

　　土利

　　留谿界方十里外則西至餘杭南帶江而薄富陽內則北距仁和東錯於湖陰者起天竺屬之桃源嶺實本縣之欽賢調露定北定南上下扇等圖也其山自龍門黃梅而來為穆塢盡於秦亭其水自分金澹竹二嶺而為鎮河左轉古蕩右出閑林其土百頃田亦稱是而山澤之數不與焉

　　馮太史夢禎云西谿茶利之厚十倍龍井至石塢之佳不啻勝之葢其生於幽巖仄徑逼近蘭松梅竹之香真虎邱之伯仲也法華多筍錢唐之門日進竹竿萬個周禮山林宜皁此谿櫟實尤多梅花滿村野鄭州守圭云春日谿行餐十八里香雪如青帝張葢擁萬玉妃楊梅亦有二種如韎鞨者固佳而別有水晶之稱色味雙絕散髮風林三百顆真不減金闕拜恩時也

　　水防

　　按西谿為餘杭瀦水之區南湖下流彼豪民私利掘土以蕃桑麻往往以鄰為壑此地無陵陸以闌之無墱閘以閼之歲旱則緣壖龜坼而桔槔靡施甚雨則上流之滾壩善決而田廬殫溢盡漂力本之人罷焉故夫堅築壩深濬湖經制曲防以阜民之衣食者深有望於當事云

西谿梵隱志卷一


中國佛寺史志彙刊第 30 冊 No. 29 西谿梵隱志


西谿梵隱志卷二

　　虎林吳本泰藥師輯

　　門人黃燦維含黃啓圻右序較

　　雲棲智一道宗編

　　𣔯庵曰南朝四百八十葢指名山福地可稱大叢林者西谿區區浮芥安所得琳宮紺殿而稱之閒有一二崇嚴表刹亦復荒落不振惟誦室禪龕周流錯雜多在梅花竹樹閒特為幽勝大都繩坐棲心者於焉憇止而赤髭白足之徒腰包荷錫而來者亦不乏非必須彌寶所兜率淨宮作鉅麗觀也至如叢祠社廟神靈肸蠁雖不在梵刹之列得因地附見焉紀刹第二

　　古法華寺(即雲棲別室)

　　按廬山高賢傳及古記載晉曇翼法師始建法華寺宋建炎中高宗幸西谿改龍歸并名其塢歲久堙廢明隆萬閒雲棲宏大師以匡廬蓮社宗風大振東南雲閒鄭昭服舍園宅為常住址在龍歸逕北約八畮有奇師屬其徒大楫開接眾叢林後鄭子索鍰諸檀復捐貲共搆之魏塘錢閣學士升虞山錢宗伯謙益吳興閔尚書夢得荊谿曹大參應秋為募疏皖城吳太史應賓為寺記雲閒錢侍郎士貴武水曹太史勳袁進士儼郡城洪中丞瞻祖葛太常寅亮錢憲副養庶等為檀護大楫拮据三十年遂成禪林初號雲棲別室俗名鄭庵崇禎癸酉秋郡守龐公承寵捐鍰給額稱復古法華寺

　　寺前為序中為殿後為堂兩翼有廂左為庖為寢為庫齋右為藏為懴堂為賓寮緇素結放生社每閒月舉行遠邇雲集

　　大楫字濟舟嘉禾沈氏子年弱冠了凡袁公獎導出家古貌古心勞謙慈忍宏師器愛之遂付法住持楫晚因耄疾屬諸山同衣耆德輪次典院自順治戊子始後相繼為常

　　喜鵲寺

　　在秦亭山下唐鳥窠禪師道場也師名圓修字道林富陽潘氏子母夢日光入口有娠誕時異香滿室遂名香光幼出家詣長安西明學華嚴代宗詔國一禪師至闕師謁之得法南歸孤山永福寺有辟支佛塔時道俗共為法會師振錫而入有靈隱寺韜光法師問曰此之法會何以作聲師曰無聲誰知是會後抵西湖秦亭山有大松樹盤屈如葢乃止其上復有鵲馴擾巢於側時人因以鳥窠名之元和中刺史白居易入山訪之問曰師之住處何其危險耶師曰太守危險尤甚曰予忝郡守何險之有師曰薪火相交識性不停得非險乎公悅以偈問曰

特入空門問苦空　敢將禪事問禪翁　為當夢是浮生事　為復浮生是夢中

　　師荅曰

來時無跡去無踪　去與來時是一同　何須更問浮生事　祗此浮生是夢中

　　師衣衲穿敝寒暑不更經厯年歲未嘗下山長慶四年入寂塔於喜鵲寺五代末盜發其塔止存志銘而已山巔曰秦亭聖殿

　　淨業堂

　　在秦亭山為淨性下院僧圓禮築室數楹饒竹函峰阮公題云

君多直節出塵俗　日與高僧相往回　雲集鳳毛清大夏　春蟠龍徑發輕雷

　　遂築萬竹淨業孫克弘書額曰香光莊嚴

　　碧漪蓮社

　　在秦亭山下孫克弘書黃汝亨題曰栴檀窟

　　普慈院

　　在秦亭山嘉靖初建僧廣莫棲寂於此莫號仁庵多著述晚年參雲棲皈心淨土嘗有頌云

肘後神符殺百妖　室中無復用吹毛　太平天子頒新令　不許門前更釘桃

　　刺十指血書華嚴一部法華二十部覔地竪窆深卧其中董太史其昌為題石曰安法師墓

　　上關寺廨院

　　按臨安府志云西堰橋有上關寺廨院

　　能仁寺

　　亦見臨安府志

　　淨性寺

　　在古蕩之南今請紫仙禪師主之寺北曰普慈庵曰屠虛廟曰道然居曰慧光庵

　　九蓮居

　　在秦亭山下古蕩街郡城包憲副側室李為歸丁女捨天啓丙寅尼僧心量洎徒慧融價買焚修真寂老人題額九蓮後參石雨禪師贈語

參得寶壽禪　心如無量相　突出九蓮居　超過虛空藏

　　佛澄庵

　　在崇真院外樓居三楹頗高敞萬曆中西湖律宗僧普清建

　　真覺寺

　　在方井西南桃源嶺下山迴地僻似桃源深處嘉靖三十八年僧真龍重建俗稱伴雲庵亦稱桃源居

　　天竺庵

　　在方井東南庵三楹戶西向萬曆間僧覺空善司馬頭陀之術重建法嗣法如理安

　　雲蘊庵

　　在路北舊屋一楹為上天竺雲東房香積水田之莊

　　佛慧寺

　　在碧峰山麓晉天福七年普覺明一禪師開山明永樂閒本源文達禪師重建正德閒燬都督萬表為外護祇園法師圓果闡揚宗教皈依雲集請龍藏永鎮梵刹建閣修葺煥然一新月谿圓朗相繼薰修下院名圓通庵在六寶村別院名白業堂王司寇世貞有記

　　陸樹聲迎月谿法師講四十八願偈

盡十方世界　是彌陀願　盡眾生心　是法界海　眾生念念入佛　佛念念不屬眾生　是彌陀願　入法界海竟

　　報先寺

　　在佛慧寺路北按臨安府志云報先明覺院在西谿建隆二年吳越王建洪志則引諺云千年靈隱八百報先葢唐寺也歲久傾隤萬曆閒外護萬公等重募建佛殿并像飾分四子院寺西北有唐人洗馬灘萬曆閒寺有恆如禪師習天台教四十年不出山誦法華經六千餘部

　　茶亭

　　在報先寺南大路傍以施茗飲

　　智勝寺

　　在秦亭山麓寺左有白兔泉甃石方坎一泓清冽內泛白星汲者朝暮不絕

　　業白庵(廢)

　　蔣王廟

　　智勝寺右祀福德明王之神額曰秦亭古社

　　玉池庵

　　在塔塢內後依石壁茨竹結成崇禎己卯冬僧洪遠所葺

　　先春庵

　　在輦道之南張老相公廟

　　新庵

　　崇禎閒居士錢奉山僧義修慧白建今請喝山居之

　　古法華庵

　　在廟塢深處嘉隆閒僧北山重建萬曆中僧古道再葺後有山東僧如鏡居之專誦法華垂老髮白而玄人異之庵有法華泉泉甘澂可掬今自牧居之

　　靈瑞庵

　　在嶽廟路外俗稱王庵天啓中僧真靜建

　　我庵

　　在馬家塢宋臨安志曰崇真院天福六年吳越王建舊名永福治平二年改今額崇禎閒昭慶寺僧真詮重葺竹扉因阜石逕緣谿亦勝搆也

　　澧庵

　　在素庵之內萬曆天崇閒天童僧無怠罷參駐錫疊嶂名泉結構精嚴厯年所矣

　　東嶽行宮

　　在法華山下塢口東向前門三楹從左右廊入正殿內龕奉東嶽天齊大生神聖祠宇壯麗肸蠁著靈百詠註云前著衣亭後梳妝樓兩廡七十二司威儀甚盛碑云自宋以來五百餘𥜥湧甘泉以療疫感異夢以募修每年三月二十八日相傳神誕香花旛葢建設齋儀遠近士女麇至艤棹浮觴因以為春遊焉

　　月潭居

　　無心師建今月潭住

　　定慧庵

　　雙融潔空建

　　一方土穀神

　　在谿北祀護明大王之神住僧遠塵

　　二方廟

　　在路北今廢

　　安山室

　　在小方井路南西向日照禪師藏修之處

　　清化寺

　　紹興中帝幸洞霄因改清化寺為龍歸院今龍歸指華閒有地正平如掌方廣數畮相傳為法華寺址入支塢有平地旁多巨石俗呼殿子基並晉宋遺墟

　　指華庵

　　在龍歸塢崇禎二年郡城祖山寺僧智授建園址可六十餘畝多竹樹可以避喧課靜

　　借竹居

　　在龍歸塢斤竹澗瓦屋一閒山前沈氏造居無定僧旁有泉旱沍不涸東南曰願香庵

　　萃庵

　　劉檀越省吾居士捨庵之東曰靈鷲庵曰優曇居

　　龍歸院

　　在路南逕三百武舊志宋紹興閒帝幸洞霄宮天閑靈物自輦道中竊轡入塢因改古寺為龍歸故佛印禪誦之堂也明萬曆中廣陵僧真一字無用自補陀來購𠀉氏園基可二十畮結庵前為庭奉迦葉維衞像後為堂奉釋迦旃檀像莊嚴妙好左右為寮門外為草亭一俱朴而韻廚有古井味甘冽名菩薩泉初名西方庵黃學憲汝亨書額尋改稱古龍歸院園多梅竹俱一公手植刻方冊經板合六十種所著有楞嚴頂說醒殺論菩提首彌陀心經澡雪草庭歌梅笋譜南遊紀等集法嗣為如筏如玄如果輩並解行有聞無用師每俟梅花謝後獨往觀之隣人疑問師笑曰吾惟愛其勁骨

　　宋釋了元字覺老浮梁人出世嗣開先暹道者始住江州承天至雲居凡十坐道場縉紳賢者多與之游神廟賜磨衲號佛印云

　　法華律院

　　在路北數百武嘉靖中東暉曉禪師建里人金良臣施地俗呼金家庵地勢特高入徑松櫟藂篁叅天蔚秀中堂後寢可棲二百指庵背為曉禪師塔馮太史夢禎撰記庵有等韻刻板今存楊梅塢順治改元里人廷請介彬質公傳持教觀

　　室羅院

　　在圓通庵稍西北俗稱楊家庵崇禎中僧海智字慧明從天台來重築佛堂三楹東西廂約基圃十畮有奇前後多竹廚有古井順治己丑寶壽法嗣紫仙藏修有年

　　天香庵

　　在竹園邨俗稱李家庵義興蔣大叅題額約圍十畮有奇修竹古梅旁臨碧澗

　　大蘇林

　　在道林居北故吳越王將臺址也初名彌陀庵嘉靖間僧如性居之萬曆中海雲購復其母與弟捐產助之落成毘盧南嚮直南為五悔堂有古井一泓甘冽名鍾乳泉北地一區為母塋四圍松竹蔭翳逈絕人境長洲叅藩劉錫玄更庵名曰大蘇林海寧選部吳本泰有碑記如性字本源里人李陽割地創庵延師卓錫其中嚴淨毘尼精誠念佛以豆為記滿四十八石人稱豆兒佛臨終天樂迎空彌陀接引遂以彌陀名其庵海雲字法雨郡人劉氏子立禪三載刺血書經其徒含虛早卒弟智琳弟之子成鼎字九牧嗣法焉鼎叅雲棲古德法師傳授密印

　　趙山寺

　　在西谿東法華山西門前有龜兒井其泉清瑩可療疾寺之東北曰崇禎庵

　　蓮花庵

　　在四方廟北萬曆中陳氏建順治庚寅尼僧體元價買重修

　　淨土庵

　　臨溪北向崇禎中僧尠之購法嗣悟玄慧先重修

　　永慶庵

　　在直塢萬曆間觀音橋南小寺僧建今順治改元雲棲別室僧成懺融然復居之

　　道林居

　　在路北初名林家庵萬曆中林廣炎妻鄭廣信皈禮雲棲為近信眾傾槖以助鄭庵結茅於此諸鄉達題曰道林後造窣堵波凡女眾化者同窀穸焉

　　三方土穀廟

　　在木橋亭法華寺背相傳舊址在何家河口因鼎新忽失正梁跡之乃自植今處眾感神異卜遷焉形家謂平地隆起尋丈真吉壤也中堂三楹前為庭旁為兩廡祠北為觀臺祠神曰林府君德勝明王

　　按百詠註建炎兄弟五人朝典旌功廟食五處云歲以四月二十九日為神誕獻饗有常儀惟上元夕遺風特盛羅祭燕演傳奇華燈鼓吹簇擁鼎沸觀者蟻集焉祠附佛廬有寢樓以居緇眾

　　四方土穀廟

　　在大蘇林北前庭繇廊達廟祀神曰明王勝王僧廬翼神之右二神當是兄弟行故並祀之俗傳明王神方不逮勝王兼攝之

　　孝慈庵

　　在道林居之東南中丞洪瞻祖題額雲棲僧等會倣陳睦州奉母供養遵蓮大師六時淨業勸其母亦倡善來皈心西泰子母成出世之孝慈諸方咸歎仰云

　　連珠庵

　　在谿北本包氏俗產今築庵海昌選部吳本泰題額跋云昔少康法師念佛一聲口出一佛念念不斷纍若貫珠茲守貞庵主專修淨業因顏其庵

　　蔣相公廟

　　在千斤池北廟三楹祀神曰宋三殿蔣相公按郡志神名崇仁杭郡人居興德坊善賑施每秋成儲穀即湧貴如原直售之且聽糴者自量或捐與饑者終時屬二弟力行好事里人德而祀之咸湻初賜額廣福六年安撫潛說友請于朝封神及二弟皆列侯曰孚順曰孚惠曰孚佑廟在鹽橋屢燬屢復有石塘胡長孺傳天台徐一夔碑記茲廟葢蔣氏苗裔私祀于邨者廟前池深廣而長亘里許漁者可得魚千斤故名相傳春深風雨有赤鯉巨如舴艋舟來朝廟神人或見之廟之傍曰拈花室曰水竹居

　　新庵

　　檀越陳敬元捨請尼僧陳庵主居之

　　水月莊

　　在蔣廟西北鍾家橋南堂供佛像庭祀英濟侯宋時郡城水月寺田廬也秋雪戒子九齡薪傳重修

　　鹿苑

　　在水月莊之東北心源道者繇玄入禪結茅隱此選部吳本泰顏曰鹿苑擬佛始教說四諦十二緣處也

　　集福庵

　　在蔣廟北俗稱觀音堂舊三楹萬曆中僧明齋增搆佛殿像飾

　　水香居

　　楊檀越捨地尼僧成元佛生成貞潔生搆造

　　草庵

　　新寧程居士雪池搆同住僧固心

　　聖廟

　　在蔣廟東北祀北極玄天佑聖之神萬曆中僧白雲重新

　　曲水庵

　　在正等院左崇禎元年雲棲古德賢法師所剙基從水築非楫莫尋陟峯為門步檐即奧嚴居士調御題額曲水庵又題古先生之廬中堂奉西方三聖東西廡為賓寮禪室左為樓奉普門像下為講堂又東為懷閣以其面西懷所歸也四圍並闞水映竹長河瀠遶匯為放生池

　　師諱大賢字古德晚號一行道人苕溪陸氏子幼失怙恃晤雲棲知希貫公聞楞嚴宗旨遂投蓮大師出家師故業儒大師試以司爨已而司樵饒為之日聽講演經疏析微辯奧眾目為義虎焉亡何靜慮于桐水薰修于富春解行飈馳緇白羶慕名山如鵝湖心律師博山艤禪師外護如錢太史謙益錢京兆士貴唐總憲世濟咸請開席分身說法風望稱雄崇禎己卯秋坐脫于講筵門人塔于花塢所著有維摩折衷疏金剛如說發菩提心論解五戒畧解數種行世

　　皖城吳應賓贈古德法師詩

莫道宮商調不同　從來有句本無功　金罏香散千花煖　玉麈風生萬籟雄　親見德山如雪老　獨超遠社似生公　如何一瓣紅蓮舌　幻作青山滿目中

　　蘆庵

　　在秋雪庵東按咸湻志宋紹興中侍衛馬軍司所立也萬曆初年正等寺僧如覺因龍歸塢遷此庵董宗伯其昌題曰交蘆葢取經根塵識三都無實性同於交蘆之義亦以庵搆蘆中直名蘆庵崇禎改元其嗣性圓寂瑞克纘其業拓庵成院魏塘大學士錢公士升為題額曰復古正等院前為懺堂三楹大學士張公瑞圖題曰圓應中設釋尊像及大悲千手眼晬容後為觀堂三楹兩廂蜂房燕寢粗具堂前雜植名花數種千葉杜鵑一種尤奇

　　如覺字照空錢塘徐氏子禮正等奎公薙染初事叅訪如清涼峩眉洛伽雞足三湘百粵廬霍台衡徧叩名宿有省而歸結茅于法華遺址閱十有六年誦法華經五千餘部又厯五稔專修懺法萬曆丙辰夏六月泊然坐逝

　　慈覺庵

　　在秋雪東里許萬曆中僧性禪搆精舍三楹號省庵崇禎己卯僧智靖養母其中雲棲古德法師為改庵名曰慈覺雲間錢京兆士貴書額葢其孝行可方故以慈覺名之庵向山臨水梅竹森密左為燕寢戴銓部澳顏曰水香石供後為軒曰可居今為尼僧禪室矣秋雪戒子等愚淨明等元長明隱修

　　秋雪庵

　　在蒹葭深處按咸湻志故資壽巖禪師院宋潼軍節度使所立也遺址屬沈氏小搆三楹崇禎甲戌靈壽寺僧智一智洪自峯頂博山歸罷叅思息沈應潮應科請駐錫焉庵水周四隅蒹葭彌望花時如雪陳徵君繼儒取唐人秋雪濛釣船之句題曰秋雪戊寅庀材增搆拓庵為院復古額曰資壽人仍以秋雪名之中為懺堂吳選部本泰顏曰圓修上為樓榜曰彈指樓開董宗伯其昌書後為軒匋山掌石印和尚題曰一色取王子安秋水句也左右為觀堂庖湢具僃前庭雜蒔花木際水開扉一泓清湛鯈魚遊泳為隨社放生所谿後別搆為七淨華臺諸名公有秋雪八詠唱和詩吳本泰撰碑記北曰月齋法性寺僧月齋建

　　古法華亭

　　在花塢口輦道上石柱瓦甍三間唐肆也南北設板橋以憩行旅橫山六松長江元祚書額

　　開化庵

　　在亭傍庵三楹奉普門大士及英濟侯馮司成夢禎題額

　　一擊庵

　　塢西三楹西方庵僧不負建

　　報劬庵

　　在桃源嶺北環谿陸封公墓側其嗣之選之遇之遠搆築奉祀先靈延僧隱岩焚修其中梅竹交加溪橋環遶雲間董宗伯陳徵君兩先生遊西谿賞其幽勝且念三子孝思手為題額俱贈以傳贊

　　天泉庵

　　谿路傍文學俞時篤題額僧淨空重建

　　上乘庵

　　土橋新伊法師徒本金退院尼僧日輪建捨

　　曉庵

　　路東一間兩披

　　定慧庵

　　居高甃石如籬僧瑞光掩關十載後達源師重修

　　塔院

　　塢東面西中為古大師塔左為合山普同右為本庵普同博山艤禪師撰記雲間錢京兆士貴撰塔銘錢塘文學陳昌遇撰壙志順治辛卯門人馮智炯等重建塔院

　　法楞庵

　　正花塢之澗西東向天啓甲子春僧玉庵真金自姑蘇來訪友西谿愛其山水窱䆗而駐錫焉師幼絕葷血抱出塵之志二十九禮杭之虎跑寺三空師剃度後皈雲棲受沙彌戒徧叅知識朝四大名山遊厯九省旋叩三吳巨刹皆頂笠荷瓢不憚寒暑跋涉也至四十八後還虎跑圓菩薩大戒垂老不忘師訓恪守古規影不出山者三十許年室無童行瓶錫外無長物居恒津濟冥滯月以三六九施之幾千餘壇禮千佛名經滿千部誦法華楞嚴各三千部矢願多生為清淨比𠀉恒持大乘妙典得度弟子九千人七十如童道俗皆尊稱耆宿云

　　聽松庵

　　塢之路東鄭思泉居士搆延寶壽法嗣自先藏修

　　𠁼齋

　　谿東之高碪雲棲別室僧心光建

　　釋大善贈詩

松頂結庵雲鶴伴　四窗迎日接天開　泉聲入磬簷前落　山色和嵐几上來　背嶺屋頭千个竹　面峯階下幾株梅　渾忘塵世兵戈亂　靜夜驚聞礟似雷

　　海昌吏部吳本泰過訪有紀余自乙酉歸隱西溪時過秋雪因訪心光師于花塢之𠁼齋師為古德老人傳衣余偶閱案頭一幀乃蔡子穀居士贈言有云古老以曲水為佛隴煒師以花塢為曲水燈燈相繼絕後光前法華三昧得力久矣余歎羨久之遂相與餐味禪悅入室盤桓己而徜徉四顧雲峯攢翠松竹交加真不減思大師證三昧處也爰述斯遊以當南詢知識之一

　　翦雲庵

　　順治間僧歸休建

　　在澗

　　曲水僧覺林建後請淵默掛錫

　　雲水居

　　龍歸院僧澹然居之

　　休庵

　　谿路西三楹鐵幢掛錫

　　翠峯居

　　順治壬辰僧響若主之

　　谿飲庵

　　虎跑僧彬頤隱修

　　雲巢

　　谿東之高頂為八角茅瓢虎跑僧思修復搆懺室二楹單修懺法寒暑無間

　　美音庵

　　在鸚鵡峯吳選部本泰題廚中有簑衣泉

　　肯庵

　　在花塢深奧處郡城法雲庵僧惟心主之

　　卧雲庵

　　在塢最深處僧維新住錫

　　翠巖居

　　在花塢高深處四顧坪側亦名普光庵崇禎丙子僧普光建丁亥間檀越李小峯延雲棲法嗣性融主之左右增建二小閣層巒在望盡眺覽之勝於越謝弘儀題額飲翠錢塘文學俞時篤復題引香

　　飲峯居

　　在塢之碧峯盡處最上一層虎跑寺僧真聖字寶賢師三空受具嘗鍛七七期謂如半晌日課法華滿千部不輟後往叅瓶匋真寂大師有水乳之契己復主粥飯有年順治間搆三楹於花塢每月誦華嚴百六十卷或問曰峯可飲乎師言子不識毛吞巨海芥納須彌則庵名飲峯奚足怪哉師望八童顏眾所知識

　　天隱庵

　　順治間雲棲僧成賢焚修

　　梵天庵

　　在塢口夕照西崇禎中吳興施氏為唐昌僧智滿捨建堂三楹開池藝竹復古額曰梵天江千有梵天寺退院

　　毘尼庵

　　在塢口大路北半里許天啓中僧無能剙庵三楹中設香像律堂閴如也

　　栢家庵

　　在路北一里許毘尼庵北萬曆中法昌寺僧剙樓三間俄去之大蘇林僧海雲增前殿又去之授其徒淨明居焉日就荒圮

　　五方土穀廟

　　在塢中路左祀五大明王觀場有臺居僧有重室古松一本大可數十圍

　　後洪廟

　　在谿上栢家橋西里許旁小閣可以憑眺稍前畈內即梅花泉

　　石大郎土穀廟

　　在穆午岡祀石大郎神乃五代石晉子孫隱居此三世不仕有懿行土人祠之祠前古松一本大十圍老木叢青

　　又安樂山前廟亦稱石大郎相距密邇所轄居民異社故分二祠

　　馬池土穀廟

　　在馬池頭水出百丈源色深碧靛池底皆鵝子石澄鮮可愛有古松約三圍抱天啓中颶風吹折并毀神祠社眾重新

　　上土穀廟

　　在谿市杪俗稱上廟祀永福永安二神前為堂奉觀音大士古松一本大數合抱盤旋飛翥為諸祠冠

　　市北茶亭

　　在西谿百丈里傍澗搆亭以施茗飲

　　祝公廟

　　在安樂山祝公鄉之直者歿後顯神居民祠為土穀與石郎隣

　　靈慈正廟

　　昔有夫婦貴糴賤糶慈濟一方臨終穿膝坐化乾道中季姓者建祠于市杪為土穀神有行祠在白蕩灘故曰正廟

　　福清庵

　　在輦路北近安樂山與永興相望唐中和間性空和尚開山種竹萬竿卓庵叢中清幽敻絕宋隱士邁子山過院有花覆石橋間戲馬葉齊山寺亂啼鶯之句萬曆間雲間僧真學桂峯者復建中為雜花堂奉𠀉彌陀手塑西方三聖像圍址可二十餘畮皆老梅叢竹曲徑環籬籬外鑿池扉從左入翳如也又豁如也宰官陸光祖馮夢禎嚴澂袁黃俱為檀護而桂峯之後無良嗣庵遂廢

　　福清靜室

　　在潘家塢吳大帝石杵峯下萬曆間吳淞僧桂峯剙居名復古福清院幽蒨僻寂虎狼交踪天啓中大香寓此藤花腐屑併日而食有山居詩多屬和者

　　大香號唵㘕吳江人豪華任俠為江南詞客忽自薙落厯叅有省喜枯習禪定自壬戌癸亥甲子深居峯下人知之輒徙去

　　囦秒庵

　　在石人塢郡城藍田叔居士捨永作祇園

　　蓮居塔院

　　在囦秒庵之西新伊大師之塔

　　石佛庵

　　在塢中西隴下堂供石佛俗以稱庵

　　古夕照庵

　　在石人嶺下晉咸和間靈隱慧理法師所創周顯德間兵廢宋祥符間尼僧道成復興又廢明萬曆中僧艮峯購楊氏址拓為庵復古額曰夕照俗呼楊庵庭前有古松二本艮峯住此五十餘年最為山長

　　永興寺

　　在西谿市杪安樂山下唐貞觀間悟明尊者開山石晉僧宣大章釋法華經于此諸山往來講筵不輟宋鐵牛印禪師重葺復燬濟顛纍石為橋嘗至秋百谷之所嚙而聖跡巋然又放生池有無尾螺亦濟顛遺事邨民食螺己斷尾濟乞放池中遂活至今螺生無尾有古井名聖泉明斷臂諸道者增建草庵旋廢萬曆初馮太史夢禎延僧真麟飭新之手植綠萼梅二本題其堂二雪上有樓可以憑眺花時綠雪交柯滿庭芬馥堪為韻士清賞亡何車馬絡繹觴俎喧闐煩慁淨地主僧患苦之

　　選部吳本泰看梅詩

石縫鳴泉瀉竹溪　問梅支策過招提　雪留東郭先生跡　花稱孤山處士妻　綠玉四垂侵幌冷　紫茸雙本映簷齊　可憐太史風流盡　惆悵遺芳落日淒

　　濟顛名道濟字湖隱台州李氏子十八赴試過靈隱適瞎堂遠公開席遂求度為弟子舉止落拓不擇飲噉眾訐其違律遠示云法門廣大豈不能容一顛僧葢以顛寓真義似知其為散聖者人遂以濟顛名之

　　釋印字鐵牛住靈隱上堂舉南泉示眾云王老師自小養一頭水牯牛擬向溪東放不免食他國王水草擬向溪西放不免食他國王水草如今不免隨分些些總不見得頌曰

不如隨分納些些　喚作平常事已差　綠草溪邊頭角露　一簑烟雨屬誰家

　　湻熙中退院居永興之安樂方丈

　　明斷臂道者矢願重復永興祇搆草庵緣慳中輟

　　真麟字瑞庭金華人諳內典善臨羲之帖萬曆初寓郡城崇福庵太史馮夢禎都督萬表暨文學萬廉甫招復永興卒成勝業

　　安樂松軒

　　即永興方丈又名面壁軒印鐵牛居此四垣竹樹鬱然深秀屋下有井泉寺中衰此猶亡恙萬曆中掌石印和尚自清平山來深居禪觀閱六歲印師嘗云我生平得力工夫藉西溪六年成辦或禪觀三兩日不起瓶罍交罄佛燈亦滅昏時惟井上鬼燐數點時經行至此咄哉鬼何不為我掃地焚香搬薪汲水乃癡弄此火耶燐遂不見明夕復然

　　古福勝院

　　在安樂山右岡之麓石晉天福間吳越王建宋僧囦本澄重興讀書好友遶寺栽梅邁子山嘗題其院有野澗飄來蘭氣合家山夢去雪標清之句故有福勝梅花之目元末兵燬明萬曆中雲棲僧大善搆址結茅三楹顏曰谿巢楊副憲師孔書額崇禎間石郡守萬程改復古福勝院南軒董宗伯其昌書曰定水右閣李孝廉流芳書曰香光左懺堂三楹及窣堵波堂之前空庭尋丈美箭貞篁森密無罅僅通一曲逕如委巷焉白沙澗從穆塢右來遶院如帶左注入溪臨澗設籬門門懸畧彴叢篠蔽虧初過者不知是中有院也澗外環以腴畛畛外環以九沙大善亦栽梅藝竹閉戶讀書影不出山者三十餘年

　　大善字心宗號虛間子錢塘魏氏子少為儒生壯歲出家修淨業兼通玄理著西谿百詠

　　楊家庵

　　在白栗山下徐家橋萬曆間創東南其戶竹樹翳然

　　悟空下院

　　即張庵中堂奉經像後閣居梵侶前有大竹圃

　　護荊庵

　　在荊山嶺上庵三楹旁有涼亭憩行役而設茗漿焉荊山橋有廟亦可駐泊

　　小福清庵

　　在谿東澗橋裏僻小亦堪靜處

　　潮音庵

　　在靈慈廟左奉普門大士庵前有大木樨秋香滿市

　　孫家庵

　　在穆塢之表本孫侯香火院侯之弟結茅寺後靜適

　　菩提下院

　　在谿南郡城菩提寺沙門工文好讀書卜庵此中與谿之隱者留連詩賦

　　永樂庵

　　西谿之西南有森羅塢竹隱翳處庵名永樂創自五代梁貞明間宋建炎中法師性宗重興之塑丈六彌陀并樂邦池臺樹網諸勝紹興中梵僧阿利貞負經隱此處士王浩然藏修庵左搆院即額浩然元末兵燬明萬曆間武林洪中丞清遠公延雲棲悅心禪師重建誤取院名名之及開基得丈六佛座并佛之手指螺髻石盤柱礎碁布宛然乃搜古志訪鄉耆知為永樂故址崇禎改元復舊額繼心師而遞主庵事者其法嗣圓照法源朗雲也

　　陳允忠題浩然院詩曰

一入黃山路　何須問浩然　老僧裁白衲　古佛坐青蓮　水月通禪觀　松風落瀑泉　歸來興不淺　長嘯灑秋烟

　　崇真院

　　天福六年吳越王建崇禎間僧嗣南徒信起心一同建

　　資嚴寺

　　在溪南寺西有橋二橋下皆蓮花上築水閣僧多結夏于此

　　普甯院

　　在欽賢定北界唐開元中僧定慧建葢祝二鄉之清謐也

　　泗洲退院

　　在大青嶺下竹樹叢深屬靈隱景德寺

　　春雪庵

　　在荊山嶺左湻祐中沙門熙春號雪山結庵靜攝有樂靜堂徧植梅花

　　起菩薩庵

　　在谿南淡竹坑內宋理宗寶慶三年僧宗起開建起大有修行人稱菩薩

　　清溪道院

　　在安樂山下唐寶曆閒羽士費玄真開山代有高行之士宋徐提舉隱此與靈隱濟書記相善故濟公時遊永興福勝福清諸刹焉

　　長慶堂

　　在西谿市南安樂山另生一隴類仙人舞袖之勢五代梁貞明間有呂公常建庵山下晨夕誦經每見祥烟滿市宋林和靖隱孤山時常從鶴飛行遊于此

　　神仙宮

　　在谿東端平間女真魏無瑕築室隱此

　　自然室

　　在荊山灣內孤峭峯間一隱者結茅顏曰自然室志高適也

　　寶壽寺

　　在上埠山深處地名崇嶺橋其寺最居高阜路近閑林宋太平興國卧禪師法行宏崇太宗特敕禪居賜名光孝中廢端平二年石田禪師繇靈隱退居更名寶壽明正德元年無盡和尚復興萬曆間玄津講主寄浮禪師相繼住持崇禎初嚴居士調御請雲門石雨禪師駐錫重開古塔中興茲寺主張宗門

　　石田禪師名法薰眉山彭氏子叅破庵祖先舉世尊拈花迦葉微笑師云焦磚打着連底凍赤眼撞着火柴頭破庵陰奇之奉詔住持靈隱示徒云但得本莫愁末喚甚麽作本喚甚麽作末松栢千年青不入時人意牡丹一日紅滿城公子醉恁麽道若有不肯的是我同叅退歸寶壽終焉塔全身於院之後山無盡禪師禱雨龍門得白蛇于鉢俄而成霖

　　石雨師明方嘉禾陳氏子雲門散木和尚住顯聖院倚石傘峯以斷拂手付師師自稱斷拂子初住天台香栢峯厯主叢席崇禎丙子應武林請居寶壽開荒钁土得石函舍利乃薰禪師瘞所也先是嚴居士疏云五百年前石田五百年後石雨恍然符合又碑志石田忌辰正月與師誕同其為再來無疑會稽陶司成望齡有重修記山陰祁侍御彪佳有募疏後師又開堂佛日

　　光明寺

　　在西谿之南黃山深處唐顯慶元年有善道和尚念佛一聲即有一光從口中出高宗敕賜光明禪寺明正統十一年惠辯重建萬曆間寺產俱為豪猾侵漁崇禎改元江雲叟復古中興延汝航禪師主之金陵余中丞大成又建光明臺于寺右有龍池古井

　　悟空寺

　　在西谿之南桐塢之表唐貞觀間明尊者開山于龍門之峯故曰龍門悟空

　　錢村妙淨寺

　　在悟空寺南地名錢村或曰前村蕭梁時神僧寶誌分應于此至宋元祐中投子青禪師重開山賜額曰明陽寺後建炎四年更名妙靜明洪武六年太古羲禪師重建天啓間寺有心融法師善詩文喜山水不樂住持退隱竹谷

　　兠率院

　　在西谿西南妙靜寺後是一默禪師棲泊處

　　隆慶寺

　　在西谿西北同光山下後唐莊宗時徑山國一欽禪師中興緣畢全身塟于寺右釣臺上寺前有鉢盂峯獅踞石政黃牛亦曾居此萬曆間黃學憲汝亨等延龍歸無用禪師主之未幾師遷化塔于背嶺側

　　瑞雲庵

　　河渚蘆庵舊址在萃庵之碪下昔照空禪師罷叅駐錫跪諷法華五千部今越僧德宣憫亂世慘傷日誦法華誓拔冥苦每日無間顏曰瑞雲者以僧相如徵瑞得非照老之後身乎東曰懷歸室月滄法師搆

　　平觀法師墖

　　在塢之路東門人無作慧幢介彬靜照等諸法師首事所築

　　珠明庵

　　在平墖之東義學睿中於庚子契買包地復蒙王檀越助一袈裟地以筆墨三昧書經為行

　　金竹庵

　　楊州僧體明卜處窮山專修淨業晤無礙師於江上得助沈家山址一方燕泥磊石積聚而成攝心禮拜決志金臺

　　龍居庵

　　即古法華寺舊基佛行禪師建庵之右曰普明庵心如禪師建

　　香圃庵

　　在龍歸塢口之西息慈高衲徒圓常乃西方庵無用大師法嗣於順治乙酉間晤魯齋霍司馬於臨安訂方外交願為須達捐俸鏹伐木鳩工鬱成精蘭矣復刻字彚板存常住永為薪水之費醉李汪居士撰文紀其始末

　　玉修庵

　　里中沈毓秀居士處女夙根隆固誓出塵凡從法楞庵剃度字德修志趨蓮萼

　　精進林

　　在花塢之澗東上乘庵隣接相望先是竹居老宿掛瓢上乘日背法華一部弟子圓應分衞給侍順治戊戌歲檀越路伯崔居士感其誠遂於上乘之傍覓地建因移居焉都諫嚴顥亭護法題贈今額

　　虎谿庵

　　在沿山河之北

　　青龍庵

　　在平法師墖之南偏界禪師忘身為法刺血書經里中善士助營搆建落成青龍現瑞敬名其庵

　　足矣居

　　在青龍之外達法禪師建

　　慈月庵

　　在幔蘆港之南

　　慈雲庵

　　在蒹葭深處蔣檀越捨地圓明募建

　　潭影庵

　　深潭之東德聲師買陸地沈檀越施一袈裟地募建

　　生生庵

　　在雲溪庵左亦慕公買陳氏地建即請鄭庵上人主之葢因雲溪之不臨池也而又建此臨池一庵為雲溪外護

　　護生庵

　　在生生庵之對岸廼獐叫廟上人楷庵發心捐貲買陳氏建犄角護生

　　雲溪庵

　　在千金池上錢塘邑侯慕公買傅氏地鳩工庀材鄭庵上人靜涵道徹募助督成敦請俍亭大師主持護生前有餘地儘可增建

　　凷菴

　　凷菴在西谿東青芝塢內孤峯峭壁間萬曆初武塘覺緣師結菴隱此公為人清勁自許絕不干世潛住有年忽喜船居去棹不返山居閒寂久無主人蛛絲蓬戶蜾蠃繩牀崇禎間影菴似眉禪者向慕覺公為人移錫駐此眉公得法于天童亦是折腳鐺邊煨榾柮漢有影集散語行世

　　浪雪居

　　浪雪居在溪上疊嶂下青芝之麓逼隣石筠對畤凷庵菴為天童靜遠尊宿隱足之地有卯墖存焉石筠亦多高士晦養嵒扉每花晨月夕杖笠往來商道無倦或空香寂滅魚鼓昇沈頓使躁者靜靜者化不復知有人間世也崇禎癸未端素孫處士嘗卜居此地顏以雲谷憚寂邃而遺去有朱氏明暘出金得之今法因禪師自禾中古南來雅為人士所重明暘延錫駐此而皈供之其外女弟亦皈心復濶其堂軒垣屋易以今額時順治庚子秋仲

　　按志石人塢之龍門山下凡舉廢建新曰碧松庵曰穆雲庵曰石嶺茶亭曰普濟茶亭曰大慈庵曰般若庵曰關帝祠曰圖嘉庵曰迴龍殿曰獅子林曰寶勝庵曰觀音堂曰無礙庵曰不虛庵曰景德庵曰東穆廟曰法華別室曰四聖廟曰和山聖殿曰焦山草庵曰沖天廟曰金蓮庵曰宋家庵曰石關曰唐家庵

西谿梵隱志卷二


中國佛寺史志彙刊第 30 冊 No. 29 西谿梵隱志


西谿梵隱志卷三

　　虎林吳本泰藥師輯

　　門人黃燦維含黃啓圻右序較

　　雲棲智一道宗編

　　𣔯菴曰有勝境斯有勝情西谿之境如苎羅美人未入吳宮澹冶幽嫻自然絕世凡畫美人者或寫其眉嫵或肖其丰容或摹其嫣視宜笑總之一體妍則百體俱妍今彚採諸詠代無問古今人無問顯晦為游覽為贈送為唱酬為感慨一屬西谿則無不語帶烟霞韻含水石非詩之果無不佳以西谿之境之情總無不佳也惜其篇什尠少散佚難收宋人百詠有題無詩周謨百詠有詩不傳如慕窈窕者聞聲一悵而已紀詩第三

　　法華寺上方題江上人禪室

　　唐釋皎然

路入松聲遠更奇　山光水色共參差　中峰禪寂一僧在　坐對梁朝老桂枝

　　法華寺下院秋望贈如獻上人

　　釋皎然

峰色秋天見　松聲靜夜聞　影孤長不出　行道在深雲

　　宿法華寺簡徹上人

　　釋皎然

至道無機但杳冥　孤燈寒竹自青熒　不如何處小乘客　一夜風前聞誦經

　　北高峰塔

　　宋蘇軾

言游高峰塔　蓐食治野裝　火雲秋未衰　及此初旦涼　霧霏巖谷暝　日出草木香　嘉我同來人　久便雲水鄉　相觀小舉足　前路高且長　古松攀龍蛇　怪石坐牛羊　漸聞鐘磬音　飛鳥皆下翔　入門空無有　雲海浩茫茫　惟見聾道人　老病時絕糧　問年笑不答　但指空藜牀　心知不復來　欲歸更徬徨　贈別留疋布　今歲天早霜

　　北高峰塔

　　王安石

飛來峰上千尋塔　聞說雞鳴見日升　不畏浮雲遮望眼　自緣身在最高層

　　題法華寺雲巢

　　釋道潛

環湖相望百招提　高棟層軒亦屢躋　未若道人基構勝　闌干清與白雲齊

　　其二

碧瓦朱甍冠翠微　鬱葱佳氣繞窗扉　人間塵土紛阡陌　不到藜牀燕坐衣

　　法華山房為敷上人

　　元釋宗泐

山居白日靜　正對五蓮峰　猿坐沼邊石　鶴巢檐外松　閒門無客到　深逕有雲封　座冷千林雨　香殘半夜鐘　道情甘淡泊　身計得從容　莫戀一枝穩　鳥飛無定蹤

　　喜鵲寺

　　明釋來復

寶網金幢變劫灰　瞿曇寺裏盡蒿萊　鳥窠無樹山夔泣　不見談禪太傅來

　　佛慧寺

　　薛應旂

人天無住著　究竟有真詮　面壁應難悟　繙經孰可傳　徧尋何處遇　普度亦須緣　憶在吳門別　重逢不記年

　　佛慧寺

　　王問

臺殿參差映海霞　黃金高座禮袈裟　一燈散作千燈影　到處人傳講法華

　　佛慧寺

　　文徵明

法身曾趁木杯浮　又駕慈航月下遊　出世不求千歲藥　汎溪長載一輪秋　桂香飄處清禪夢　兔影低時歇棹謳　物色由來總虛幻　何須重看海中漚

　　佛慧寺

　　皇甫汸

開教逢鳩什　談經得馬鳴　坐中窺有相　言下了無生　法雨和香氣　天花落梵聲　歸時多寶就　刊石為垂名

　　佛慧寺

　　張鳳翼

支公說法處　寶塔夜光懸　蘭若千峰雨　香臺一縷烟　慈航超苦海　蓮火照迷川　我欲聞鳴磬　來修靜者緣

　　夜行法華山投佛慧寺

　　黃汝亨

不堪塵鞅累　杖策問名山　溪澗茫無所　松蘿渺可攀　烟霏疎火下　雨屑淡雲閒　何處林宜卧　僧雛己候關

　　贈智勝寺僧伴雲

　　黃汝亨

衣帶南流水　風波去棹遲　雲光沈梵閣　山色澹江湄　寺有高僧偈　詩慙學士題　漫云無可坐　空際白雲期

　　春日同門人看梅西溪

　　黃汝亨

晴光草木悅　況值放梅時　遠近開香逕　飄揚競雪姿　迎將山屐緩　浮度酒杯遲　歸咏林烟上　幽懷晚更宜

　　從秦亭山濟西溪行梅花樹中十八里貽所遲客

　　洪瞻祖

連山帶谿橫　二九沿清泚　行共梅花樹　四境玉輝裏　脉脉新暘坼　鱗鱗緒風起　寫水弄珠出　著岸浮槎倚　步陡芳逾襲　村迴標未靡　伊余樂林壤　懷祿微三喜　建德寡民欲　此焉隔囂滓　陰陽浹湻化　耳目經奇紀　木古遙岑外　嵐晴深澗底　青塗歌白石　勞者忘真理　棄隸解天遊　知常坦幽履　還聞北渚隣　載卜東皋里　耕販自成虞　牛馬誰為綺　路遠君莫從　攀條思無已

　　同孫偃虹司李西溪觀梅和黃又謙韻

　　洪瞻祖

皂葢行春謝永嘉　嶺如斤竹翠交加　年豐禾黍村村釀　風煖園林處處花　殘燒直穿麋鹿逕　清溪環抱野人家　懸知燭晃雙旌上　不畏登攀日易斜

　　永興寺觀綠萼梅

　　洪瞻祖

二十四番風始催　霜花對酒伴雲堆　綠珠弟子堪吹笛　放卻春心度嶺回

　　法華山道中

　　釋廣詢

應接豈容暇　青蒼一雨餘　翠飛山色動　竹引日光疎　道遠憑行騎　溪深問隱漁　採真如可遂　取徑禹航初

　　西方菴草亭歌

　　釋真一

我居法華山　修竹賤如蓬　我居同光山　茅茨與葦同　更有二三子　運斤疾如風　一朝架草亭　似有天然工　椽梠多參差　斧鑿不雕蟲　栗壁等伽黎　苫葢髮鬔鬆　薔薇編作籬　柴竹曲為弓　三日架成室　袒裼坐其中　亦可親書史　亦與筆研通　客至共談笑　瀹茶腹亦充　共道茅亭好　不羨華屋豐　世事無好醜　全聽主人翁

　　煑雪贈溪巢上人

　　釋智舷

破衲蒙頭煑雪僧　不知寒涕凍成冰　爐中活火常防死　未夕茅菴先點燈

　　永興寺看竹

　　袁中道

芳圍十畮傍山池　翠竹千竿護短籬　莫以青鞋踏嫰筍　且將白袷掛低枝　雲梢曳玉風來處　粉節生香籜破時　不見此君今已久　山僧未訝出林遲

　　古蕩

　　王穉登

曲水帶雲林　鳩鳴綠樹陰　藕坡魚百石　蠶市繭千金　鐘出花宮近　舟行翠靄深　秦源今不悞　更擬後時尋

　　又絕句四首

　　王穉登

路曲橋斜古樹邊　紅妝小婦慣乘船　閉門防虎不防盜　蓄水種魚如種田

蠶市村中半綠陰　溪流清淺亂山深　租庸不乏絲千繭　伏臘惟消竹一林

竹葉香醪蓮葉舟　人家映帶碧溪流　冬培桑柘春來採　夜放牛羊曉不收

村嫗家家帛禦寒　山僧日日筍供餐　閭閻悞認為秦地　雞犬何曾識漢官

　　佛慧思歸作

　　王穉登

苔覆空廊葉覆階　松沈青靄石沈霾　寒燈夜入雲中宿　香飯朝分竹下齋　蘇晉逃禪長酩酊　支郎談理半詼諧　歸期只有佳人數　敲斷花前碧玉釵

　　佛慧寺步玉泉聽流水聲

　　王穉登

破殿相將落葉平　荒池惟有暮雲生　山中習靜無琴筑　消受潺湲十里聲

　　夜入古蕩

　　王穉登

犬吠白雲端　清川路百盤　竹中僧瓦綠　楓下客衣丹　溪靄春長暝　林霜地早寒　曲陂如可買　吾欲老漁竿

　　別佛慧寺性印

　　王穉登

黃面沙彌綠髮根　水田衣上雨花痕　生公在日曾相識　送別依依過遠村

　　夜宿佛慧聞虎鳴

　　王穉登

松籟似簫管　夜堂魂夢清　投僧卧山靄　佞佛禮鐘聲　竹密斷人語　廊空聞虎行　吾師不恐怖　惟有說無生

　　訪心宗師不值

　　陳繼儒

掛碧縈青曲逕深　千層竹隱欲何尋　梅花幾樹寒臨水　已見吾師久靜心

　　西溪看梅

　　曹學佺

春雲忽度西溪水　溪畔梅花從此始　殘僧寂寂時掩扉　微滅禪燈山雨裏　山雨逶迤沈暮鐘　梅花此去幾千里　渡頭客問餘杭酒　衣上雲來天目峰　數年夢想遊天目　誰云路接梅花屋　今宵鷲嶺夢無他　祇向龍池看飛瀑

　　蔣王廟秦亭古社

　　劉泰

一溪流下遶方塘　誰種溪南十畝桑　樵路暗通三竺寺　人家住近百花莊　偶隨芳草尋詩去　卻愛青林煮酒香　便典春衣𢬵醉倒　傍人慣識杜陵狂

　　智勝寺

　　吳之鯨

短篙撥烟汀　沙曲驚鳬鷖　茂樹跨丹虹　步屧支青藜　甘泉出乳竇　玉友勤提攜　豆香猶帶露　笋滑初穿泥　采真貴忘歡　齊物悟幽棲　吾生盡如此　浮沉何足稽

　　贈濟舟上人

　　吳應賓

烟霞湧出三摩界　水乳調成一味禪　空谷待聲池待月　何妨同結淨居緣

　　過法華山為濟舟上人題

　　錢蒙叟

老僧能具四威儀　稽首雲棲是本師　頻炷香燈頻掃地　不拈佛法不談詩　落梅風裏經聲早　修竹陰中梵唄遲　飯罷松窗重回首　夕陽花塢下山時

　　贈濟舟上人

　　曹勳

訪古龍歸花塢西　老僧風格見雲棲　燈香不炷三天竺　經唄都消一準提　尖笋四時方外味　落梅幾片佛前泥　恠來風雨詩無賴　不向禪癡壁上題

　　探梅西溪

　　曹勳

嘗因雨悞看花期　及我晴來花又遲　夢寐不如身到此　香光只以意為之　枯同老衲安心處　清類高人洗耳時　何似結廬寄深隱　一青溪畔聽流澌

　　遊花塢

　　朱大啓

秋杪山深心地涼　攜筇信步入禪房　默然坐月兩相照　添說無生卻渺茫

　　贈慈覺菴笠雲(菴有養母堂)

　　錢士升

昔日參承曲水邊　拈來禪淨理雙圓　而今說法依然在　翠竹蒼葭帶晚烟

趙州打破老婆禪　爭似慈親法乳便　鎮日團圞秋雪裏　大家重結樂邦緣

　　次韻酬錢太史

　　釋智靖

團圞母子話西禪　明月蘆花冷自便　丞相也留雲水句　三生應是有前緣

　　訪笠公不值

　　戴澳

千松葢一厂　晏坐人何處　高翠迎客來　空嵐送客去

　　永興寺偶題

　　楊師孔

幽湖水落夜初氷　湖上雲山翠百層　一箇小舟輕似葉　西尋瑪瑙寺中僧

　　贈曲水古德法師

　　王廷

木葉寒山對息機　荒深絕跡鳥行稀　禪關自啓水環鏁　香雨不分花靜飛　手種青松千臘近　心懸白法一燈微　閒身老未忘文字　莫道浮名有是非

　　訪交蘆菴

　　華淑

三月氣始齊　繁陰雜成片　搖搖舸首烟　柔風拂吾面　溯洄不一溪　一溪或數轉　水狹僅容舠　登涉適其便　濛濛茶桑色　蘆青百畝徧　菴各水中央　綠紋遶如線　拈花萃庭欄　垣外春山晏　門籬設不關　啼鳥參幽院　鐘磬歴晴暉　靜立機難薦　中流月半生　照我舟行倦　一菴復一菴　清光通笑倩

　　別安樂松軒

　　釋廣印

一住西溪經五秋　白雲流水自悠悠　夜來折脚鐺兒破　無住翻知是大休

茶柯初長竹初稠　幾歲生涯在钁頭　此去獨憐方丈月　照人不見下西樓

收拾行囊出九沙　軍持笠子舊烟霞　眼空一鉢雲千里　何處春風不是家

　　同江六如西溪看梅

　　張懋謙

兢艷桃花塢　幽尋此獨宜　鶴翎深映竹　鷗影靜臨池　石倚清癯幹　花含黯淡姿　徘徊興不極　擬續後來期

　　雪霽留別江六如并其倩朱燕昭

　　張懋謙

真如玉潤與氷清　梅雪交加似寫生　宿酒尚酣林下卧　曉窗忽射隙中明　峰嵐寶篆拖烟色　簷溜銅壺咽漏聲　深谷逶迤有知己　繁華卻厭入春城

　　秋雪菴八詠

　　吳本泰

　　仙島蕩

絮絮香雲出講臺　層層濕翠帶瀠洄　雖無弱水三千里　不是仙人不到來

　　幔蘆港

月魄風痕共悄然　四圍蒼菼半垂天　路迷不放漁舠入　秪許沙鷗自在眠

　　秋雪灘

風颭雲衣水寺秋　荻花飛絮滿汀洲　數聲柔艣一帆白　可是山陰乘興舟

　　蓮花幢

縛屋開畦亂水窪　法幢也似湧金沙　罏烟自裊蒲輪寂　匝地能開四色花

　　楊柳城

曳雨拖烟曲澗隈　宛如百雉護香臺　東風忽漫分開綠　卻放青山入戶來

　　薝蔔籬

小白花山是也非　一袈裟地眾香圍　若為金翅來棲宿　秪有穿籬蛺蝶飛

　　護生堤

憑將慈願作金湯　流水前身施象蘘　莫道方塘纔半畝　十千天子禮空王

　　彈指樓

半空清梵落雲頭　乍可憑高見沃州　我已同龕彌勒久　不須今日始開樓

　　河渚卜居除日

　　吳本泰

魚梁鹿柴暮蕭條　餞歲醻詩酒一瓢　遣累何能去妻肉　謀生只合老漁樵　蒙茸漸長曾髠髮　倔强猶存未折腰　轉憶禁鐘催曉騎　徹明燎火紫宸朝

　　溪堂早春

　　吳本泰

昨春凍雪淒行棹　今歲晴曦媚草堂　蝸殻餘生貪老健　豚蹄奢望祝年康　丹鉛錄事成三益　梅竹香隣自一方　蘭若阿師曾有約　趂暄隨喜雨花塲

　　曲水雜詠

　　法華秋霽

　　釋大賢

四時山色好　最好是新秋　翠靄晴堪掬　蒼烟澹欲流　斷雲掛高樹　飛瀑響林邱　一望通靈鷲　西峰落照留

　　北峰起雲

攜筇臨水坐　雲起面前峰　隔樹斷還續　遮山淡復濃　棲遲唯伴石　出沒豈從龍　無限逍遙意　隨風度遠空

　　蒹葭泛月

　　釋白可

明月化為水　隨灣放小舟　行來三四里　碎卻一層秋　是物同無繫　此身覺更浮　蒹葭中暫泊　光影入深愁

　　法華秋霽

　　陳昌遇

一帶寒山立　稜稜以骨妍　堆藍忘石老　浮紫借霞鮮　摩詰閒吟在　吳興染筆先　容皴濃淡處　雁樹半迷烟

　　河渚漁歌

　　釋廣𡧎

欵乃來何際　清機歴歴中　燈穿河影倒　歌雜水聲空　㗋冷半簑雪　韻長雙棹風　夜殘猶嫋嫋　餘響曳籬東

　　法華秋霽

　　施萬

雨餘爽氣森　萬木爭弄色　峰前落照開　窈窕倚晴碧　曠覽豁幽衷　遐想雲中客　有約看秋山　明朝理孤策

　　佛慧晚鐘

踈鐘起佛慧　谷靜聲逾響　高雲停不流　轉覺天宇廣　迢遞入寒烟　興來每獨徃　卻憶十年時　攢眉發深想

　　河渚漁歌

一水遶林巒　西廻復東去　曲曲有漁家　自傍菰蘆住　日暮蕩輕舟　歌聲出深樹　空負羨魚心　莫辨投竿處

　　蒹葭泛月

乘流遲山月　山深月初起　白露帶蒹葭　月光翻在水　恍若御天風　高歌雲漢裏　他時紀勝遊　無忘此夜美

　　北峰起雲

北峰何岧嶤　仰望石空際　時見烟霞窟　依微走雲氣　冉冉隨輕風　不盡徘徊意　我願結慈蔭　常覆談經地

　　竹林問渡

萬竹最深處　通行唯有徑　徑盡人跡稀　渡古溪流靜　隔岸見桃花　村家知遠近　歸路望前山　坐待漁郎問

　　北峰起雲

　　釋大善

峰頂白雲起　雲起峰岧嶤　乍疑半嶺雪　翻作滿山潮　影漏日光澹　氣蒸天漢遙　夜來溪上宿　零雨滴芭蕉

　　西溪梅墅

　　釋大綺

孤山狼籍時　此地香未已　花開十萬家　一半傍流水

　　竹林問渡

千畝不云多　十个不云寡　懸知擊竹處　更有問津者

　　石人塢除夕

　　釋大香

歲盡氷霜夜　山遺寂寞濱　閉門燈共影　對坐佛同身　靜極難成曉　寒多肯讓春　凍瓶梅數點　無意自親人

　　山居絕句四首

　　釋大香

自入深山深幾層　日常無火夜無燈　零零落落三間屋　冷冷冰冰一箇僧

新竹筧通泉瀝瀝　舊籬笆護草離離　自來不習頭陀行　晝夜常閒十二時

路到菴中無別路　山廻門外更多山　白雲慣宿檐前樹　一夕長風去不還

新篁已長兩三莖　好鳥時聞四五聲　天竺峰頭清夜月　依然來照古先生

　　訪花塢

　　釋明方

寒香積塢候春回　十里西溪梅盡開　蝶夢紛紛何處去　一枝殘雪隱崖隈

　　訪花塢

　　釋明孟

梅花西路笋輿輕　衲袖香蒸映雪行　卻遇飯僧歸末席　天台春色碧苔青

　　西溪落梅

　　黃茂梧

短棹隨飛鷗　引我西溪曲　溪路何瀠迂　古梅映深竹　二月雪始晴　春風吹簌簌　翠嶂落寒香　相對眉髮綠　日暮憺忘歸　抱影和雲宿

　　和夫子西溪落梅

　　顧若璞(茂梧妻)

逶迤入西溪　溪深深幾曲　斷岸掛魚罾　茅簷覆修竹　翠羽何啁啾　滿林香撲簌　晴雪飛殘英　坐愛傾蟻綠　鹿門迹未湮　與子同歸宿

　　從古法師曲水菴至一公秋雪菴

　　釋大璸(原名顧若羣)

鶗鴂一鳴百草死　芙蓉獨泣江上水　更有蒹葭似秋雪　湖西山淺孤光起　遠公結社廬山岑　永公恰號東西林　丁丁蓮漏滴香冷　我來折角閒招尋　門前湖水鴨頭綠　三畝之宮百千曲　斜陽釣艇拾蘭芽　彎堤斷梗遙相矚

　　宿古法華寺二首

　　釋大怡

一片翠雲新竹勁　萬株綠玉老梅蒼　晝閒長夏山窗下　隔樹黃鸝呌夕陽

山北山南天欲雨　鷓鴣啼出荒林裏　起來倚檻望峰頭　烟翠橫窗深幾許

　　秋雪自題

　　釋智一

秋窗底事雪瀰漫　風颭蘆花起釣灘　點點定僧衣似濕　飄飄漁父笠疑寒　遠籠竹浪烟仍翠　澹抹楓林葉尚丹　忽聽小舠歌欵乃　西巖彷彿認晴巒

　　秋雪

　　嚴敏

只有幽僧心易安　茅蓬孤寄在蘆灘　牧來牛目知純白　嗅去梅香耐徹寒　遠色秖宜明月映　清暉不逐夕陽殘　隨緣覺幻無冬夏　斷臂尋常事豈難

　　聞孝直西溪築隱居

　　釋濟斐(原名江浩)

卧房堦下插漁竿　此事平生慕樂天　寄與鄒郎好圖畫　一篇秋水看君箋

　　過孝直河渚草堂

　　釋濟斐

世上人情已飽諳　吾儕只合俯清湍　不求甚解讀書樂　亦復佳哉與物安　蘆葉汀中橫釣艇　梅花樹下置蒲團　興來高詠何人句　摩詰淵明陸務觀

　　劉雪符八橫山同居

　　釋濟斐

十載山中招隱淪　而今始得耦遺民　為君分屋渾忘陋　與我同心不厭貧　地圻天崩如一夢　竹烟波影樂千春　兩家妻子私相謂　癡不孤兮必有隣

　　題秋雪菴六首

　　釋濟斐

幾年河渚漾清秋　最愛宗公白雪洲　今著袈裟何所事　仍來洲畔作閒鷗

雪菴和尚昔傷秋　恣讀離騷擲亂流　何似蘆汀閒衲子　秖將秋雪洗雙眸

蕭蕭秋雪點前灘　頓使詩家欲賦難　黃橘丹楓增畫色　山人宜向靜中看

水中飛雪雪中菴　菴外笭箵繫小船　莫道此中人跡絕　醉眠卻許李青蓮

白公送客荻江濱　一曲琵琶千古情　不向空門銷此恨　若為能聽密疎聲

五百生前王子猷　剃除鬚髮剩風流　釣船直入蘆花宿　祖位從他收不收

　　又秋雪六首

　　吳本泰

　　詠秋雪者夥矣夢破開土以逢衣而剃染出世者也另題六絕中寓感慨余讀而低佪太息者久之輒復如數效顰用呈夢破夢破無言相與黯然而已

氷雪文成手自攜　畏人長欲覔幽棲　何方小有清涼地　只在西谿西又西

不隨熱客走名塲　最愛坡仙築雪堂　秋雪僧巢更奇絕　水中央是雪中央

東郭先生雪履穿　雙留履跡雪中看　道人快踏蘆花雪　赤腳行來也不寒

伴僧蕭寂伴鷗閒　漠漠秋陰雪一灣　歎息西巡穆天子　空歌黃竹去人間

雪殘鳷鵲夢依依　水沒鸕鷀坐釣磯　忽見荻灘飛絮起　恍疑花點謝莊衣

不減終南雪色奇　蒹葭秋望遠迷離　若為題似香山老　謾道都無秋雪詩(白樂天有句云徧覽古今集都無秋雪詩)

　　西溪諸梵舍(詩餘菩薩蠻)

　　吳本泰

　　曲水

鵞黃裊裊魚紋綠　遠山圍映深溪曲　清梵出花宮　苕亭在水中

流觴人不到　艇子安茶竈　客為放生來　游魚也散齋

　　秋雪

清秋愛看溪橋月　爭如隨喜僧菴雪　未染水楓丹　濛濛白滿灘

蒹葭迷遠望　空色元非相　香絮不寒天　漁翁卧釣船

　　蘆菴

問津未解交蘆喻　折蘆人在蘆中住　我欲叩三緣　來參解脫禪

茶烟接雲際　天水俱搖曳　落照共悠悠　前汀雙白鷗

　　大蘇林(相傳吳王將臺址)

水流花徑環松島　蘇林得似仇池好　麋鹿此中來　吳王舊將臺

當年千騎遶　此日香燈少　老衲話相逢　三生如夢中

　　花塢

停舟躡磴尋花塢　娟娟戲蝶迎人舞　花艷卻深藏　千松與萬篁

蜂窠禪舍密　咫尺遙相隔　纔見幾枝花　林鐘催暮霞

　　題永興寺壁

　　(女史)玉修微

西谿谿上路　窈窕何廻複　白石卧蒼雲　寒香透修竹　清泉潄其間　殘雪共簌簌　我來春始晴　日出林烟綠　何處似當年　橫枝覆茅屋

　　橫山六首

　　江元祚

　　橫山

松筠幾千頃　捧卻一山尊　不是炊烟起　悠悠何處村

　　竹浪居

遶楹千个竹　緣暗一簾雨　長風復簸之　湘江翠蛟舞

　　香夢窩

夜閴心無事　魂夢亦清遠　月色侵寒林　花影和衾卷

　　鶴磯

割取巖頭石　聊成松下雲　科頭箕踞處　野鶴許為羣

　　擁書樓

虛樓何所有　客至只看山　不問書何處　恍然心目間

　　萬松崗

瀰瀰嵐氣橫　旦夕烟絲織　一輪紅日低　卻被蒼虬蝕

　　山居

　　江元祚

無些塵意到山中　開掩柴扉一任風　惟有白雲推不去　憑他狼藉在牆東

峰峰矗翠傍西窗　點破烟扉鶴影雙　倚檻不禁成遠眺　樹巔微露一痕江

空山無事用支更　但有棲禽傍晚鳴　夢破半醒猶懶起　小窗花影一枝橫

野卉拈來一錦叢　小瓶留伴海棠紅　若教靜對能知足　金谷還應笑石崇

靜裏飛聲不忍聽　山頭伐木響丁丁　若逢邱壑慈悲者　願補樵人戒殺經

　　黃山路口

　　陳允忠

碧水不可極　黃山十二重　雲林社日鼓　烟寺午時鐘　猿嘯峰頭月　龍蟠谷口松　溪西秋正好　隨處有芙容

　　浩然院

一八黃山路　何須問浩然　老僧裁白衲　古佛坐青蓮　水月通禪觀　松風落瀑泉　歸來興不淺　長嘯灑秋烟

　　永樂禪寺

夙有尋幽僻　相過意自清　花兼香雨散　松與法雲平　歲月悲流水　烟霞隔世情　青蓮徧石室　難覔古先生

　　寶壽寺

晴巒飛翠接山屏　樹裏鐘聲自可聽　竹徑遠來千澗白　石橋惟見一峰青　饑烏解啄胡麻飯　馴兎時眠貝葉經　此際老僧應入定　柴門饒有白雲扄

　　靈慈正廟(乾道中建有行祠在白蕩灘)

臺外崔巍碧嶂高　春深花是武陵桃　行人猶解稱乾道　坐聽松聲入翠濤

　　安樂松軒

半榻松軒半鶴眠　浪疑人在蔚藍天　風林不秘聲閒法　瓶水瓶花裊篆烟

　　龍歸塢

松陰竹色晝霏霏　極目千峰隔翠微　滿地白雲香案濕　夜深或有鉢龍歸

　　小福清菴

青鴛白馬梵王家　溪水魚梁映晚霞　獨自經行過夜半　那知寒月上袈裟

　　橫山四首

　　黃燦

　　醉山樓

入山飜得醉　入世幾能醒　解酲唯濁酒　酩酊數峰青

　　綠香亭

亭小綠陰濃　幽香襲衣帶　捫蘿尋山花　香在無香界

　　雲肆

朝來無別事　氤氳欲賣雲　竟日無人買　還籠氷雪文

　　艷雪(庭有梨花一樹俄變紅色)

春深泮薄氷　一樹梨花雪　枝頭泣杜鵑　染就猩猩血

　　訪秋雪道宗師

　　吳爾玉

禪扉秋老白蘋洲　掃葉編籬事事幽　杖外人烟分遠近　舟前山月任沉浮

　　坐西溪村閣二首

　　黃燦

人家西復西　草徑晚烟迷　何處僧歸寺　鐘聲帶月低

小閣不知寒　擁月深林卧　昨夜雨聲多　流泉枕邊過

　　坐蝶菴望江閣偶成六言示道闇

　　黃燦

窮愁不能著書　落魄姑從飲酒　眼青天外孤峰　腸斷江邊衰柳

　　東嶽來鶴山房贈曹鍊師

　　黃燦

獨卧北窗下　澄懷太古悠　亂叢荒院靜　高樹小池幽　地既遠囂市　人還凌勁秋　夜深鐘磬杳　素羽歘來遊

　　寄江文波橫山

　　黃煒

春日靜無事　尋幽趂晚風　魚吹細浪白　雀啄野花紅　短策孤烟裏　長歌平隖中　興來且自適　休嘆白頭翁

　　永興寺看梅

　　黃啓圻

荒寒古刹傍嵓阿　載酒尋梅唱踏莎　老幹橫雲蒼蘚蝕　素魂依月淡烟拖　亭亭愛伴鐘魚靜　得得生憎車馬過　倒掛綠衣香入夢　松風亭畔憶東坡

　　西溪尋隱士居

　　黃啓圻

白鷺橫飛亂晚霞　攜將蠟屐踏晴沙　路人指與寒梅處　幾道溪流遶屋斜

　　獨徃西溪

處處荊榛處處牽　翛然獨徃覔林泉　新詩半篋為行李　好夢移時作勝緣　溪浸蘭芽魚吹暖　雲歌叢薄鶴翎翩　紅塵隔斷一千里　何必乘槎漢水邊

　　法華道中

　　黃啓圻

蓬窗孤嘯咏　苔徑遠山通　樹古鳴蟬靜　花開逼澗紅　瘦藤斜石上　野服亂雲中　問我來何處　尋詩第幾峰

　　河渚探梅

　　朱夢彪

獨放西谿棹　因尋曲水梅　品高香早透　性逸色偏皚　境僻民風古　花深雨露培　春遊聊自適　對月且啣盃

　　西谿感懷

　　朱夢彪

庸才甘伏櫪　無計學安禪　把酒興偏逸　敲詩句欲妍　年華傷逝水　心事問青天　二九沿山路　梅花頗作緣

　　贈性融法師一絕

　　陳繼儒

白藤拄杖挂窗西　洗鉢池邊松影低　一枕黑甜猶未醒　鳥聲剛與水聲齊

　　謝弘儀

獨移瓶鉢寄青山　石壁孤雲相對閒　睡起經行樓影合　竹陰移月扣禪關

　　釋智靖

萬竿修竹褁青山　一箇蒲團盡日閒　不斷世情情自斷　柴門雖設不曾關

　　春過谿飲

　　桐水元德

澗草離離橫古路　卓錐人在綠烟中　到門自領居山意　香徹寒梅谷口風

　　贈谿飲主人

　　黃端伯

水到西谿分外幽　年年清映似深秋　君能一口都吞盡　黃葉何曾一片浮

　　過谿飲

誰是西谿第一菴　泉廻面面鏡光涵　身忙誰得烟霞住　眼冷方能澗石眈　磬落清聲書未捲　鉢分午食鳥來參　幾多逸興歸佳句　我欲焚香筆外探

　　贈一擊菴

半間茆屋望公尖　一片谿光遶碧巖　舊日梅花香不絕　幾多松竹隱蘿烟

　　贈法華律院介法師

　　嚴忍公

小小苔龕廣大心　師來駐錫即叢林　弘經喻毒新塗皷　度世如磁善引鍼　谷鳥密藏知入定　溪梅清遶作行吟　家風富有三車寶　詎羨檀那布地金

　　介彬師說金剛經於法華律院有贈

　　吳本泰

天半長楸斗大龕　掛瓢龍象便交參　溪梅折作香花供　谷鳥鳴和般若談　不滅有為空相四　應生無住識心三　直饒焚卻青龍䟽　到此還將了義探

　　過雪浪院(并序)

　　魯山源靈

　　浪雪精舍在青芝塢松竹交加最深處明賜朱君既得致書法因禪師捨而懇主之初名雲谷錢塘寉翁慕使君雅尚空宗喜與方外遊西泠之西溪即一山一水無不到到必留連吟咏不忍去使君以山水幽寂特甚故易今額師嘗遊天童古南之門其品致節操自與芝岫并高矣余寄幻靈峯閒隔不數武以烟火相連嘗慕而與之遊謾賦俚言五章用博一笑

幅巾短杖過西林　薄暮空山嵐氣森　千載猶霑帝子澤　一溪留下碧沈沈

野水渺茫接隱扉　閒鷗不是但忘機　成堆寒玉芝崖畔　撩亂花飛點客衣

雲空雨靜石華香　隨意攤書不下堂　徑尺圓潭親鑿出　夜分聞說起龍光

雲橫石面任栖遲　草座竹窗得便宜　鈍斧高提皆密意　白峰曾見老阿師

起居嘗在綠蘿中　信與人間杳不通　消受清緣茶火熟　平分秋雪對嵒叢

　　山居閒詠

　　浪雪炤初

林泉適意即安居　茵枕松牀總自如　臥指飛花點古石　起看新葉覆低廬　衰軀逐變固非實　華髮推遷可是虛　謾教姓名播宇宙　肯容樵牧易金魚

銀山鐵壁了無疑　徒自諸方更下錐　省得身為多劫累　曾知我物不相欺　啓扉幽壑松為障　卜築深巖竹作籬　如許情魔流水去　蒲團上坐絕思惟


中國佛寺史志彙刊第 30 冊 No. 29 西谿梵隱志


西谿梵隱志卷四

　　虎林吳本泰藥師輯

　　門人黃燦維含黃啓圻右序較

　　雲棲智一道宗編

　　𣔯菴曰詩以永言文以紀事梵典修多羅及一切支那撰述皆文也西谿蕞爾禪林豈無誦習提唱證文字般若者葢亦寥寥矣若夫宰官居士灑翰屬辭是謂以楮墨作佛事結文字緣然有如王簡棲之碑頭陀邢子才之碑景明者乎第以敘緣起識興衰頌名德僃遺忘則江籬揭車並采鶴長鳬短兼收令楊司馬見之必摭入記中而西谿于是不朽矣至紀遊弄筆亦文人韻事不得以璅言弃之紀文第四

　　西谿舊志

　　洪瞻祖

　　錢塘之西表裏谿湖其東南則控江海江出三天子都湖出兩山谿薄餘杭界自分金嶺挾上埠諸澗細流劃原田穿市鎮而又逆受餘杭南湖之浸並山三十六里過朱橋會千江注古蕩與湖合

　　惟宋留下西堰水口曰秦亭山碧雲里許有寺佛慧攸同報先又西二里曰桃源嶺方井在焉法華廣袤岱靈挺紀肸蠁通闤高峰緬塔龍歸並隖亘以朱仙華亭憇道石杵睎嶺九沙所延二橋沿仰三園達柏至於梅花泉廂牌既酤村帶既饁爰度安前西谿之鎮南冊倉偫里為欽賢山橋屆湖三表安樂井寺非雙白粟董鑿南梁百丈導谿為江介清穆趙褒封師保以敉大邦總括會鎮大嶺遙興此谿爾竺綿綿黃胍終三十里有祖有族梅山是皇夾室龍門褅於天目荊焦從之泝源伊何分金澹竹象富鞮餘以王江海曰天下谷湻古之風陶稼則虞儒乃周陸厥田惟中上厥賦錯上中厥宜茶筍薪皂二梅五穀

　　舊史氏曰余讀春秋越絕方輿諸書歴姑蘇會稽登靈巖眺勾乘矣其間各有二覇締搆之蹟長老指次遺文炳然錢塘由錢氏肇基閱五季惟宋因餘猶有天下之半西谿與湖表裏遠不辟一舍又占揆之副極其山川風物豈無一二名勝藴真表靈而不容堙滅終古者顧圖史搜其麗矚碑牒永託經奇興會標於玄對近而漏則田叔禾氏之志疏余欲明其故實而無孫思邈之徒可導迷者獨得周謩西谿百詠詞鄙而事頗覈則稍因之

　　復古法華寺碑記

　　吳應賓

　　古杭法華山有雲棲別院者乃雲間青蓮居士鄭昭服所施建也居士歸依蓮大師法名廣瞻雅發大願將昔所置樓房宅舍山塲園林若千施與彌天之釋為布地之金大師命僧濟舟等居焉無何青蓮棄世其子文學食貧則有翁公汝進錢公養庶洪公瞻祖羅公大冠葛公寅亮袁公儼宋公守一聞公啓祥等共捐朱提六鎰助之而此地永為法華道塲矣眾仍請之郡守龐公承寵捐金給額改為復古法華寺濟舟因外弟孫登之乞我一言以紀其事我觀人生曠刦以來依正報合譬如芭蕉求其堅相了不可得惟此大慈悲心大喜捨心如十方空湛然常住不變不滅作此施者轉石火器界為金剛道塲所有功德常住不滅亦復如是今而後當知法華之土一一塵中有無量如來轉大法輪法華之刹一一空中有無量菩薩興大供養入此觀門諸我我所一時消殞了不可得後之檀越之僧若刹那頃作是念言此我所布施物我應有分此我所勸請物我應私享當知爾時一一念中有無量毒龍以貪欲火燒其慧命所謂獅子身中蟲自食獅子肉於佛為魔於法為冤於僧為殘於師為逆於親為不孝於戒為波羅夷所感業報如蠶自縛無解脫理我願見斯刹者住斯刹者護斯刹者與一切見聞隨喜者各各覩放光各各得授記各各不墮昔緣各各獲珠衣裏各各見多寶如來之塔各各覩釋迦世尊之身各各具足智勝之遺塵各各徧滿威王之餘勣各各開示悟入於佛之知見不離雲棲別院便是法華三昧矣範大師云雷長芭蕉鐵轉磁石俱無作者而有是力此法華刹土無見頂相首楞嚴符也因次第其語使刻之石以垂永久

　　古法華寺緣疏

　　錢士升

　　東南法席之盛無如雲棲付法傳信久而無敝亦無如雲棲葢蓮池大師修淨立教萬行莊嚴四方緇素雷動雲集迄今垂數十年法派或合或分而恪守遺教梵唱誦持晝夜不懈善知識目為法門周孔良非虛語雲棲僻處崎嶇故有下院在法華山之麓凡往來參訪過茲地者必駐錫而受供焉堂主為濟舟長老幼從本山薙染受具真實精勤大師許為法器適下院無主即以屬之曰利生弘教非汝不可濟公奉命受事躬親百務客至如歸今僧臘益高苦行益力而所發弘願益復堅固因形家言改院震向面離增拓禪堂規模宏敞而卒未就緒余頃過其地濟公以弗克負荷為憂余曰無庸將自至歸而謀諸宗兄元沖居士欣然願捐資為倡此非時節因緣不期湊合也耶余每念大師以念佛戒殺普接根器利益眾生自達官學人以及笄幃之流負販之子無不皈心信嚮善業重修夙障潛銷故年來兵燹凶荒幾半天下而吳越之間安隱饒益則大師教人修淨之福報也茲院昉於大師拓於濟公以宰官作佛事倡導於元沖居士凡我善信儻以予福報之言為不妄聚沙布金共成勝果則蓮臺九品之樂不待彌陀接引帶業往生而目前淨土一切霑被矣

　　復古法華寺碑記

　　錢士升

　　雲棲之有別室也吳觀我先生記之矣其重修法華菴也曹安祖大參顧默孫孝廉序之矣其創建禪堂也余昔年有疏矣而濟舟師既剏厥始復圖厥終謁余而請曰予之居此也承先師志也先師悲願弘誓將悉恒河佛子而西向故其誡雲棲也不立徒眾不析房業惟十方賢者是居是養今師滅後三十年雲棲遺軌齗齗如也予無悟學慧辨啓迪後先凡承事諸方與給養學人率如先師之遺志公為我記之余聞為合掌讚歎曰師此言寧獨名山軌範葢佛志也佛設僧制初無住泊樹下一宿而已西土之有祇樹眾園也依佛也東來之有白馬諸寺也依教也其為比邱謀居者甚略自馬祖創設叢林百丈建立清規而僧之棲止始定然其初意以結制薰修總其事者或深究圓頓或博通教乘或精持戒行或勸行慈濟以厲進其徒而宏其壇宇在宋諸山鉅刹必敕遣高緇為堂主明興太祖獨隆釋教若天界蔣山天禧能仁諸寺悉以耆德名僧為住持如覺源白菴東溟諸公載在記籍班班可考逮其後也私立眷屬支系相承遂為專業於是禪觀無聞儀律不設蓄財應役無異齊民甚者名山舊刹之地化為屠沽市儈之塲而叢林初意蕩然無存矣夫天下有賢師不必有賢弟子其師以壇宇授之弟子是授之賢者少而授之不賢者多使其徒與檀信廣諏博詢曰某所有碩德焉相與迎而事之是其失者什一而得者什九故叢林之設以奉師非以奉弟子也以奉師則賢弟子自景從雲集以奉弟子直衣食寢處蕃種類而已謂之禿民宜濟師有感而於法華立軌範也推師此志豈惟法華將以諗天下之建寶王刹者皆若法華則雲棲大師弘誓徧滿恒河而娑婆國土皆古佛道塲矣猗與休哉濟師剏菴始事詳具前碑第述其伽藍普願如此

　　法華山重修東嶽廟記

　　劉䨞

　　望秩山川者有國之常典致敬鬼神者先聖之格言自唐虞三代迄於我宋徧祀五嶽之禮尚矣然大而郡邑小而鎮市獨建立岱宗廟貌凡水旱疾疫必禱之何哉攷之道經謂五嶽受天明命咸有職掌而生民之壽夭窮通死生禍福咸係焉及採諸世俗之流傳謂靈響之卓卓在人耳目者今行都之湯鎮西谿之法華山者是也夫以岱嶽之尊位冠帝王儷極於天建祠而事之者一也何獨於此顯神異著昭格耶於乎列宿森布幹旋元化故天以不言而成功列職分治宣布政教故王者恭已以仰成今岱嶽總四海九州之眾係掌握覆庇之下則分司列局默有神物統攝而經理之賞善罰惡炳靈斯世亦如列宿之垂象于上天臣工之贊襄於王者爾則聖跡之著又何疑焉惟其聖跡之既著故士民崇奉香火不憚道路隔涉咸萃聚而奔趨焉法華一廟去都城僅三十里歲久漫漶頹毀殆盡而士民之歸嚮者不改其故始蒙寧國王先生化緣修換正殿柱木繼有居甿祝松年捐今塑嶽聖像整輯廊廡神物厥後因臥病日久其家密禱於廟是夕松年夢至其所受神人告戒許以募緣增剙修復既寤厥疾頓愈亟以其事白之東屏閣李侯崈侯自嘉定甲申仲秋少師大丞相樞使魯國史公洎都提舉太尉王公受顧命定策委之奔走迨成功迄事幸無曠失常懼無以仰報君相之恩一聞松年是請默有所感欣然領略施錢三十萬具疏倡率因是人皆樂施起於嘉定甲申之九月成於寶慶丁亥之三月跨歴三載工用畢僃上而棟宇簷甍下而衢陌街石几案供具之屬色色整辦創立祠宇者四以奉隨祀等神鑿井汲泉施療病者總計所費踰數萬緡規模制作悉增於前葢神之欲興於斯地也必假夢兆以警於人今復以誠應之則神之施報將有大造於我者陰相默佑上扶聖壽齊箕翼之長帝業鞏山河之固重臣鈞筭與國同休農民安堵於犂鋤邊境息聲於桴鼓則斯廟之建相為無窮而至於億萬斯年者述作者之至情也

　　宋城劉䨞謹齋沐而為之記

　　重修東嶽行宮碑記

　　郎瑛

　　泰山五嶽之長也王者受命必告岱以祈永歴代封禪必登祭以報功是以天下崇奉而吾杭錢塘適當東南廟居三焉一在邑中吳山一在郭外八盤嶺一在法華山去城三十里人心趨向於此為最祈壽者往焉招魂者往焉追遠者往焉雨暘不時惑於天疫癘災傷尤於怪皆赴訴而禱之至於暮春三月發育盛矣干寶以神之功用著為誕辰民俗因之以賽會杭民執帛進香趨廟而絡繹道路者昏夜無休焉士有疑曰岱宗載之舜典明矣不崇朝而雨天下見於春秋傳祈雨暘者理也祈壽逐疫招魂追遠假死生利害以惑眾母亦溷於淫祠之類歟余曰非也岱在風俗通曰上有金篋玉策知人年之修短博物志曰天帝之孫主召人魂雲笈七籤曰青帝治東嶽考校死魂鬼神之所故凡奔走乞哀者有由來也淫祠云乎哉又曰三廟獨崇於法華何也余曰昭靈貺也觀其湧泉以療疫假夢寐以募緣載之碑者詳矣自宋至今五百餘年而廟貌益隆豈人力之可能哉今年三月余往謁之見宋碑露於日下召祝鄭仕成語曰石久風雨壞無日矣即蔽護之可也明日適當會期轟然碑碎眾方驚駭祝曰昨郎丈固已言之矣是何驗之速耶時共以為異一人曰是神欲顯靈而更新之也一人曰必園前郎丈秉文事者也神其有意哉又明日祝來言其故乞文彰之予以前言偶中耳夫何能文辰餘祝又乞曰碑之毀也不傷人神實司之先生其無靳於言以昭靈異子憮然曰明皇東巡適廟壞而阻行光武渡河隨人言而冰合帝王之所以一進一退而成其名業者天固為之實人成之也是役也神若啓余余敢負於神負於人也哉於是述其顛末命孫男廷玉買石鐫之眾信樂助為亭以護

　　時嘉靖乙丑冬至日也

　　佛慧寺白業堂記

　　王世貞

　　白業堂者故講師朗公所立也朗公之同母兄曰祇園俱少而離俗負大智慧三藏經論總持若槖復相與朝五臺伏牛諸耆宿為秀法師上足尋駐錫於杭之碧峯山當是時祇園振法席而朗公佐之塤箎倡和不為異宗方之世親之始殆有閒矣祇園示寂法席愈盛諸䞋施雲集朗公不以充衣食供而買地碧峯之址大約畝三十而微翦棘夷塊中為堂五楹左右靜室翼之後為齋廚浴湢四週高墉曠潔靚深竹樹匝列陰森蔽虧結夏解夏無非安地時郡守新都吳君請公室而樂之顏其楣曰白業志淨土也夫業不過二端淨穢而已諸淨行種種深淺不一而皆歸之淨諸穢行種種深淺不一而皆歸之穢淨而至於白所謂純潔無疵淨之至者也然猶得以白而擬之以業而證之即令不思善不思惡了悟妙明本性無法可修無佛可作何白可擬何業可證哉朗公未五十而示病現化其門徒真相如蓮性印奉遺體瘞於堂之前而塔焉因介王徵士百穀來請記余舊嘗識公頎晳而長面若滿月每升座說法巍巍金山海潮之音聽者驚悚密意殷勤惟余是屬余今安敢辭第朗公之業余不能深窺其趣而為弟子者羯磨精進毋替朗公之志以無業為白業可也夫堂則一幻地而已矣

　　永興寺碑記

　　黃汝亨

　　西谿名剎曰永興寺當靈竺之後山唐貞觀年悟明尊者開山宋鐵牛印禪師重建濟顛復壘石為安樂橋不數武而當水嚙處嶔碕欲墮乃夏漲秋灌勢甚衝決而巋然獨存民將食螺已斷尾顛乞放之池中遂活至今螺無尾寺中廢嘉靖閒復興失其東偏為萬氏祠而祠又屬趙氏馮祭酒開之倡緣以七十緡贖還于是東境始復僧真麟居禪堂三閒在池左高榆修竹閒碧琅綠雪翛然可人池右種梅百本霏霏晴雪芳馥林表馮公因屬林上人并佛宇一新之馮公素往來此寺嘗嘆曰此寺非惟地居幽絕僧且朴真無綺妄非諸山等即十八里梅花春時山家焙茶香聞十餘里亦清勝冠諸叢林矣因題曰二雪堂永興有緣不減蘇學士三過寺後有方丈名安樂松軒是不佞所書廚下井名聖泉雲閒陸尚書樹聲有淨界莊嚴題中江莫如忠書足與寺千載宜記

　　福清菴疏

　　虞湻熙

　　錢塘西谿之山有名法華有名安樂者意住山釋子率祖台宗故名而九沙外環一院內攝宛福城之化襲清涼之號惟福清禪院為華嚴宗云葢天曆始布雜華貞觀首剏竹院易名傳教使錢塘人得聞此經者斯其前驅也乎自後郡城有高麗華藏諸刹皆九沙一沙一院之下院耳宋末留下幾為宸居之所當年奉詔留下則郵表畷影現其中迨萬曆間而法界宰官陸公從壞空處表成住焉迎大比邱桂峯學禪師為之主禪師月亭得公之子向與台宗錯居赤城願誦百部之緣未契茲徙而主福清始契福城清涼之緣吾知其必滿願也時海崓弟子有舍而從遊者為之乞士所乞盡纓緌高流即賤若負販亦為之役題疏徧謁求香飯以飽諸誦者彼安能剝棗餐栢如昔果人亦安能一麻麥如舍那葉上迦文耶苐不至快意醕醪良肉假潄灰水謬終六帙耳所望法界長者居士與法界優婆塞優婆夷等囊粒粒法界之粟飽言言法界之僧入重重法界之花收圓圓法界之果不其勝哉

　　古福勝院記

　　顧簡

　　余遊西谿未睹所謂福勝院者葢即溪巢也溪巢虛聞老人棲隱處依山臨澗山曰安樂澗入西溪竹樹深秀湍流激咽荒塍短橋得一邱一壑意按志西溪安樂山有福勝寺吳越時建厯宋僧淵本澄重興種梅萬樹閉戶讀書故有福勝梅花之目西溪梅花因緣或始於此耶逮今滅沒了不可識詢諸里人指溪巢即其處也師之居溪巢也從綠蘿菴徙綠蘿菴者南峯佳處先是師居𡵺嶁若干歲居南峯又若干歲都無着想自徙安樂作安樂想曰吾老此中矣門人為預建生塔因顏其廬曰古福勝存舊跡也隨眾心也師坦夷真藹脫落皮膚談笑如常人莫辨其為老尊宿而性實玄曠不屑塵寰枯坐一室潛神註經曰吾以筆代舌師雖影不出山而道價日隆緇素崇仰有請師說法者輒避去曰吾一生埋名何有晚而變其操耶其人亦不敢强師初住庵有弟子明暹禪誦之餘服勤力作歲取茶筍以自給粗衣糲食無求於人師是以得遂其高及暹公歿餘弟子不堪輒求去師不絕俗亦無妄交所善惟老尊宿古君子數人而已今任大參詹公憲副楊公郡守石公司理黃公邑令魏公宋公劉公相繼雅慕師屏騶造菴或壺茗炷香共談彌日皆益嘆重予始成小祇園乞供養師師不許豫章蕭伯玉屢邀不往六松長結空藴菴如予請亦不許秦懶園欲以泉石作佛事為師位置橋路點綴房廊師笑謝曰我無所須君勿作是念予往還梅花中者幾二十年今春訪師門逕宛然庭宇如故穿籬垢壁竹几繩牀纖毫不改舊時可謂無事於心無心於事者歟無業禪師云古人得意之後茆茨石室向折腳鐺中煮飯吃過三二十年名利不干懷財寶不為念大忘人世隱跡岩叢君王命而不來諸矦請而不赴豈同我輩貪名愛利汨沒世途如短販人嗟夫學出世間法於名利心尚未盡者雖聲播寰宇余無取焉是以我竊評師為僧中之巢許末世之鸞鳳非虛語也

　　序西谿懺堂緣起

　　馮夢禎

　　懺法至天台始備其後慈雲式師勤修之以懺主稱世傳師修法華懺感佛摩頂頂為高寸許而其入觀患雜念未淨先置沸油鐺於前雜念一起即淬指油中比觀成時僅存四指此其精進之極即項王戰鉅鹿田單存即墨未足以喻彼煩惱結習何物雪霜雖厚杲日照之有立消耳慈雲化後四百餘年而比邱戒山居士二虞奮然欲結侶以繼其事初選地於靈隱之西請易菴大德任其緣地既未得易亦化去乃別選西谿安樂山之北麓永興寺之東南其地為余所得作別業凡十二畝故隸永興為安樂方丈法華懺文云行人不能誦全經者但誦安樂行品證知此品為全經之綱骨而山名方丈兩取之又入西溪路未盡十之二有法華山亭曰法華亭則此地誦經修懺者當代不乏人矣今戒山二虞擇地修懺乃忽屬意於此安知非宿緣所追耶余不難捨地諸善男女又何難捨財但懼諸淨侶愛惜六個指頭不相𢬵耳一笑

　　大蘇林碑記

　　吳本泰

　　出武林北郭外帶水演迤一葦可杭折而西入古蕩為西谿谿環厯秦亭法華諸山其蒹葭深處陂池匯流叢薄翳映者為河渚渚無名藍巨刹禪棲三五似龜巢蓮葉其最幽邃蔚秀者為大蘇林大蘇林者法雨禪師手剙草菴也予棲寓河渚支筇訪道始識師於林間師幼習儒典嚮慕空宗二十四父疾籲禱誓修白業以畢劬報偶之龍歸塢見二師誦蓮經其一為日初上座遂投禮決志出家哀控母氏三辭而後許遂往參南海大智師薙髮還雲棲受沙彌戒得古趙山寺基斥土鳩工躬自拮据不繇營募賴季弟昭及法嗣含虛殫厥貲力襄之落成瘦梅老竹扶疏四帀中堂供毘盧尊像後奉安養導師左小閣供地藏併法俗諸冥位下即香積齋堂右靜室西南石甃鍾乳泉一泓甘冽直面懺堂右一小室祠本宗先人西為普同塔塔北可數十丈為母塋有終身廬墓意又東南小樓為參閱之所其入徑編籬曲折繚以花欄龕奉天醫緣師寇傷時感神祐也而大蘇林乃茂苑劉大參錫玄所題葢以南嶽慧思擬師云師土木形骸蝸居寂默化導之廣遠遜南嶽然其精心苦行彷彿似之嶽奉三聚戒布袍艾衲日唯一食師亦持律霜嚴服用麤樸齋不過午嶽誦法華等經滿千遍修般若念佛三昧方等懺法師亦日誦大乘諸典六時懺禮大悲嶽障緣病起深悟業因顛倒想滅輕安如故師亦病創感神警悟得瘥嶽以夏滿未證深懷慚愧放身倚壁豁爾開悟師亦閉關結制痛自錐劄佛光灌頂證得三昧於是叢林稱曰法雨師今之思大和尚也和尚初住大蘇林旋移錫衡陽闡化曰吾寄此山必事遠遊師則裹足雲臥者垂五十年直以此為常住阿蘭若矣考志菴址故吳越王將臺噫嘻昔也貔貅千隊今也香燈一龕昔也鉦皷旌旗今也鐘魚瓢錫焉知此後不更為戰鬬之塲歌舞之苑乎不更為狐狼蛇虺之所窟宅露葵野葛之所縈蔓乎廢興轂轉成壞刹那師一切作幻泡觀又何介介於一菴也乃大禪嗣法得智者大師炳然台宗遂弘傳震旦師不畜徒眾含虛尋亦化去秪度猶子九牧九牧曾參古德法師博通教乘辯才穎發鵞王擇乳師子嚬呻自茲燈傳不斷師胤其大昌乎大蘇永永與南嶽並峙已師郡中劉氏子諱海雲法雨其字父庭母廖弟昭法名智琳弟之子成鼎即九牧菴經始於天啓五年秋七月竣工於崇禎九年冬十一月

　　秋雪菴碑記

　　吳本泰

　　余甲戌釋褐南還訪舊靈壽道宗智一禪師師托跡應緣緬懷棲逸別赴檀那請結茅於西溪蒹葭深處余溯游從之瀦水瀇瀁枝流濚折蒹葭彌望秋時曳素百頃皚若積雪陳眉公先生取唐人秋雪濛釣船之句顏其菴曰秋雪余徘徊翔立宛在中央遂有絕塵遐寄之想會菴中修四明懺法題額曰圓修堂信宿而別嗣跋厯京師十許年猶時入夢中午未之歲師荷笠北參臺山訪余邸舍班坐茗話云秋雪已稍稍增葺蔚成叢林矣刪薉填坎植樹偃流欂櫨庀材陶甓繕完前龕普門中懺堂左右為齋廡為賓寮庖湢具備上為樓貯方冊藏經傍列普度親位董宗伯榜曰彈指樓開四圍圃以蔬茹樊以薝蔔梵唄鐘魚響出林杪見聞隨喜者咸曰此古資壽巖禪師刹不圖今日威儀重覩也語次余飄然神往比余踉蹌歸自白門復棹小舠問渡菴中方禮圓通懺師迎而喜曰公今日再登圓修堂恍如昨夢矣余放杖小參已乃徜徉四眺時蒹葭方茁白露未霜湖水澄漲彌增浩淼之致師為余言此清泠池已舉錢大史隨社月集放生活魚蛤亡算余為絫欷太息今茲陽九遘災真旦罹厄兵燹匝地荊棘橫生藴隆爞爞所在焦灼而此菴在水一方萬山環嶂百川匯壑熱惱劫中獨留此清涼國界且阿師道風蔚跂緇素皈仰法筵社集莊嚴具足以余所覩澄清者即八功德水紛旉者即天㬅陀羅軒跱者即寶網樓閣疏列者即欄楯行樹游泳者即兜率十千翾鳴者即迦陵共命繩牀錫鉢宴坐經行者即阿鞞跋致諸上善人輪蹄無聲烽火不驚寂光清泰宛爾現前令余得卜築一椽只尺過從將偕素心蓮侶修廬山般若臺故事嗣興流水天台諸度生法何難屣脫塵坱哉師合十言願居士無忘斯盟盍記諸按咸湻志宋潼軍節度使為巖禪師建丈室於西溪曰資壽院茲其故址云茀廢垂四百年檀信沈應科應潮嗣有倫有德沈鶴齡等開薙經始施為僧園於是道宗一師澄之洪師遂掛錫焉相與節縮衣食拮据茨塈載離寒暑克成精藍矣約縻中金五伯有奇鉢資檀施半之其執勞營役以竣厥功者法胤梵圓成璧也遠近超風者皆樂稱道宗秋雪主人故秋雪菴名獨著余諾師請遂紀其事勒之堅石

　　時歲在丙戌孟秋既望

　　登北高峯記略

　　田藝蘅

　　田子遊法華之南龍崗蜿蜒猿攀蛇折三陟四降可四百丈許凌虛拔峭孤聳碧落者曰北高峯葢言峯在西湖之北而最高也其下為靈隱山茲山名稱不一以其為神仙之別圃也故曰靈苑以其為許由所稽留也故曰仙居又以其草樹鬱葱而多虎豹也則曰虎林南唐避諱易虎為武遂以名郡亦猶姑蘇虎邱之嘗易武邱而此則訛而不復者也是其來尚矣山自仙霞嶺而來纏徽厯嚴結局於杭如龍遊千里而獨角昂霄如虬飲長江而怒髯注雨真錢塘之天柱也其陽拾級而登者三十六彎勢插太虛影漫明聖禪宮星列都會天開其東則渺渺茫茫蓬瀛之勝可數其西則隆隆隱隱龍鳳之氣猶存其南則屏以重山而羅刹斜繞其背其北則闢以大野而皋亭逆峙其㗋廓然四顧迥然長嘯襟攬天風心空海宇何如其樂也

　　北高峯夢感記

　　范師孟

　　宋嘉定中鄉貢進士錢塘范師孟暇日遊北高峯覩五福聖祠後石松蒼古遂題詩曰

根蟠巨石四時陰　陌上香泥豈敢侵　不但詠誇奇異跡　也須珍重歲寒心

　　既歸日未晡隱几寤寐閒忽見二使控馬前曰奉命召足下師孟遂乘馬而往倐忽至冷泉亭二吏引登山至絕頂覩雕甍峻宇穹殿邃廡如王者居進見六人環坐皆起接迎遜讓末者曰四兄且與處士相款吾以范公少有議焉遂入一室名聚星堂坐曰適見公題石松詩喜有警拔之句諒公亦達人也故召公托以素懷徽之婺源吾邑也仰慕錢塘景色風物繁阜況靈隱鷲峯冠世絕境故宅於此然吾素志不事幻惑務行福善禍淫之道恐世人不知吾心矯妄祈福避禍自貽顛覆故欲藉公傳於世咸欲使知世有不忠不孝絕仁棄義之輩縱珍鼎吾亦不享或一念克誠雖勺水吾亦祐之吾奉西來佛教久矣無他嗜好近有邪魅肆狐假吾之名妄求祭享吾當驅除耳師孟曰敢問尊神平日最樂何事曰為善最樂世人堅持善心出入自有天神擁護凡禱於吾輒應如響師孟曰素聞尊神昆季五人適見六人何也神曰第六人是能道疏影橫斜之句處士也吾神尤重文學之士寓此無隣遂與為好神曰薄暮路險遂竹輿舁送由蘇公隄度橋而歸舁人失腳忽然而覺則曲肱臥几上耳

　　慈覺菴記

　　釋大賢

　　武林西湖之西有平野千頃滄浪荻蘆相望別一人間世也高人韻士多卜居焉先有省菴縛茅其中省公既逝後緇素親屬一遵遺命延笠雲以居予更之曰慈覺葢有感於笠公也余幼年先慈見背即出家每閱高僧傳見沙門之能孝養其親者則戚戚心動如睦州之織履雲公之泣血法朗之橫擔慈覺之曲養每讀一則必澘然涕下不能已笠公幼孤賴母吳氏撫育既長乃聽其披薙超然情愛之表葢賢母也笠公解行為後學唱導已踞猊牀得無碍樂說四眾瞻仰今復延母同居朝饔夕飱曲盡甘旨兼以教觀資熏母於笠公翻為法乳笠公於母則為法喜之供即古之慈覺高風又何加焉因以此署額云

　　龍歸院緣起

　　陳組綬

　　一瓢衲外指雲海我家人情物態無事與之作緣者僧也世俗僧不能為遂不敢為客至磬折道左修主賓惟謹僕馬鮮華怒氣相伺則煮茶獻果客亦甘餌弗怪小有忤則詬誶隨之僧非僧待僧者亦以非僧待僧祗墮入惡趣耳無用上人覺因寂果良有自來法華山靈以千樹琅玕十弓香雪為上人結壇上人欣然卓錫僦地若千費貲若千搆刹若干翦茨簌簌架栢青青事不加妍用以適已於是布法座蒔梅笋灌畦畝與山中樵穫相督課歲所入以糊口不走鉢丐山外一二法器咸使手營之或曰而大導師而一二弟子事而受衣鉢而胡僕僕為上人曰智慧人得幾何工行人得幾何而不僕僕而身逸而心勞矣吾勞其身以一其志休其神此中宗法靜以俟之非可强也旨哉斯言上人內典不師授自抉性靈所詮經旨字字金鎞讀者如出雲霧拈韻作禪喜事穆如淵如無苾蒭氣余戊辰歲得展禮上人今辛未再經此山而上人先庚午示寂矣師首座如筏故有宿根解脫塵紲曩歸妻之夕逃山谷中不願受情波沈劫亟皈事上人上人頂祝之曰此當有奇今筏熏修精進疏潔簡默頗似其師又念其師之肇建此菴也求余言識其緣起予念此山無他奇勝足牽裘馬之懷彼界自有化城偶掛雨花之塔借袈裟地古德何心布祇園金願繇人爾在昔捨宅高風今猶未泯凡護持是菴者固無藉乎余言其或有饞心是菴者曾菴之不惜而余言又足重乎

　　花塢蓮居靜室記

　　嚴武順

　　天台山最上有峯曰蓮花王右軍與支道林嘗習靜於此固知了真歸一之士未有不居勝地而因緣更未有不奇合者雲棲大師振舉蓮宗以法華山古刹為下院分一花於城東土橋名蓮居自大覺師承講主及新伊法師三世養母宣明孝戒如蓮胎同房而皆吐青蓮舌闡法華台宗之旨為諸方推微妙第一葢人法合喻山川效靈其清淨名義似俱與蓮華結緣獨深斯已異矣今花塢有比邱尼曾闢袈裟地縛團瓢以老無法嗣遂券捨於蓮居新師因奉雲棲規約守舊而布新時眾菴主復捨供書本藏經之半而湻如沈居士發願募續將蓮藏全收不獨轉一法華已也又西不百武有小菴三楹亦新師受施者同名同號如蓮池一根並蒂師可分身演說妙法於千花臺上也隖口有古亭亦名法華一夫當關夜戶可弗閉此更蓮土中之寂光矣依報莊嚴靈傑一合之奇如此余生慙右軍然追隨支公於靜界竊有志焉因為之記

　　法華塢總紀

　　徐甲

　　虎林北墅去城西十里許有山曰法華為古衲談經得悟所也一溪嚙山足逶迤夾道松篁迎列古梅作徑幽蘚繪堦不數里一憩轉折烟迷如入武夷九曲或行山陰道中幾令人應接不暇由東嶽度甘澗泉古法華塢在焉塢居諸峯之腹負郭背湖橫巒拖翠老虬送聲茂林深壑竹影梅香此中佳氣殆不減鷲山竺土諸洞天也內之誅茆安禪者約二十有四若點點髻螺贅附山脊多可摘取此地不惟俗屐罕至即一笠一瓢未許門外漢問渡前津當谷之衝其啣溪似咽者為開化庵有亭鎖塗以便諸道過旅箕踞其下間有僧作趙州飲滌煩蘇暍覺泠然善也過此則白雲蒼靄斜封小徑而一種幽顏邃致若揖人深入所謂別有天地非人間是其處歟越數武有竹椽半楹曰一擊庵取古香嚴擊竹之旨葢為僧不負所結龕以習靜者也飛香遠接疎影在門出戶縱觀則又六銷僧手營古梅庵老幹覆簷清供足賞主人婆娑其中甕如也由廬左一折而進籬垣如帶中有小堂高出竹杪名天泉庵庵後雨珠萬斛若天注然斵石筧之可就鼎而烹兼多名卉綴列綺雲非淨定師香潔為緣未易解此跨澗而東築室稍起有級昔新伊法主傳燈小構也名上乘庵制不甚敞而梵相莊嚴無非般若溯流上焉披榛轉崖見有傑然獅踞者問其署曰定慧庵即己逝達源公拮据所就至今遺修不墜云及厯高阜忽見蓮幢簇涌窣堵煥然為古法師普同藏瘞處下臨梵香橋磊石枕溪潺湲遠瀉一如雪浪排漱石齒間踰橋南為雲棲別室曰𠁼齋短松庋閣憑眺平疇不知其幾千里也心光師坐卧其間便可揮麈忘老隔溪若老衲玉庵者苦行過人大要以法華楞嚴為課誦故名法楞庵若夫翦雲菴則翠竹成窩聽松庵則桐陰拂韻天隱庵則籜響排空亦不下五雲雙髻諸奇蜿蜒而入復有松樓高瞰嵌石撑廛創自覺林師而相踵為居者若雲庵師輩皆出世名侶一名安養居或名在澗庵其聯曰有塵不到無縫見天覺公遺蛻亦封于此再渡前溪稍上曰團瓢曰雲水居曰休庵纍纍連若貫珠折澗東循又見一壺中天地矣雲巢矗立山半有律師思修倣慈雲懺事焚薰不輟比肩美音庵居鸚鵡山陽有簑衣泉日供瓢飲去此百武為翠峯居兩閣輔簷取式類小舫挾山而嚮行若師卒歲此中亦大快事沿籬漸入溪飲庵依竹以棲肯庵風枝掃月其踞絕頂之勝者則翠岩居也有閣曰憑虛飄飄欲仙性融師主此別無長物惟登四顧屏嘯悟撒手懸岩而已崗之南參差多竹掩映中飲峯居在焉更進則為藏雲處茆堂倚磴嵐光卷舒殆末易跡左之有水一泓為本塢諸泉之源名梅花泉屢為亂石所掩人踪罕至故置之塢內有泉宜雨有松宜風有竹宜月有梅宜雪有石宜雲有茶宜香兼有名僧法侶

　　華塢之不以境傳而以人傳也境傳則陵谷易遷人傳則可金石壽之不朽何俟騷人墨士過而問焉留詠汗青始繪山靈於永永也哉甲習山頗久聊識此以為別紀

　　觀秋雪庵蘆花記

　　(山陰)朱夢彪

　　虎林西谿一區沿山十八里梅香竹翠曲水瀠洄幽居白社蟬聯繡錯高人逸士貝葉瞿曇指不勝屈谿西最深處有秋雪庵為蓮宗道宗大師剏建焚修之所庵在水中央四面皆蘆洲秋深蒹葭吐絮月夜登閣望之白雲飄渺清風徐來晶光搖曳瀰漫千頃皎燦炫目覺此身翛然霞舉如在冰壺瓊島閒不復見大地人世此眉公先生所為以秋雪顏之也然則秋雪由大師剏建而蘆花之勝非大師不顯大師禪鐙示寂即築塔於此凡欲觀蘆花之勝必參禮大師之塔則大師又因秋雪而傳人傑地靈其洵然乎其洵然乎余與大師忝屬世講因得時過秋雪凡西谿山水之勝無不遍遊甲寅重九後三日宿庵之彈指樓四顧蘆花較他歲尤盛所見如前迺援筆記之以政後之觀者

　　法華山看梅遂至西溪記

　　馮夢禎

　　西山看梅後數日始晴暖遂鼓興往法華山屬婦翁展墓龍居乃與道之驥兒同行步至松木場從舟而西先時水涸不通舟十五月矣舟小如芥受四人一奴一舟子溪水清明可鑒行十五里登岸趾目所向無非梅花帶以清流怒湍修篁灌木村舍雞犬使人意消累釋憇三方廟村民以祀方神者而僧居之傍為佛宇小樓予三四年前一至彷彿記憶留茶款坐之僧當時垂髮童也自登岸距龍居約三四里會心處輒休休輒不能舍去凡六七休而至拜謁沈太公墓午飯於村民蔣老家予有梅園二畝在塢口谿流環之頗堪卜築道之甚樂之塢中梅花遜塢外而溪聲如一遂與道之驥子步至西溪麟上人出迎茶餉甚佳麟居白雲流水其西十數武即余山莊有竹有茶有泉大堪栽梅而有待時已薄暮返宿麟上人居婦翁已如約至西溪予熟遊所謂司空見慣而道之驥子頗為尤物所動歡喜不休遂欲讀書於此驥方新昏溺於燕婉且與道之共憂之能以泉石息肩尤可喜也

　　法華山看梅記

　　楊師孔

　　余性酷喜看梅西子湖一片胭脂氣味初至武林末敢唐突聞古蕩二十里梅花心神已飛越矣花盛時天雨如注淋漓黯淡陰雲不開私意謂妬花風雨差可於桃李塲中爭勝豈得礙此冰雪姿耶於十一日定遊期拉計部謝二兌李順嵩鄉紳楊紫沂決意走綠萼叢中一暢此神情也先期聽簷溜淙淙有聲黎明見一碧輕雲四山如黛山容初浴溪溜送響樹色花光俱如曉粧初罷迢迢一輿從雨縫中度去絕不見一霑灑出郭至昭慶轉松木塲望保叔塔下石一帶漸有山林氣色行二三里許小橋流水修竹長松茅屋一兩家掩映於深翠濃陰中童子村嫗蔽竹窺人一如武陵人初入桃花源驚喜相問時也再三里至古蕩紫沂攜家樂侯本家莊上竹逕逶迤茶香正熟指隔溪梅花數枝如雪此時已窺見一斑矣茶畢同登筍輿至佛慧寺一派綠雲波蕩中點綴積雪數畮已自不暇應接進三四里許山環徑轉竹密松深梅花千萬樹回視輿人僕從俱在眾香國中梅全以韻勝不但花萼之奇芳芬爛熳即虬枝鐵幹潦倒離披千奇萬怪莫能名狀恐梅花道人持淡墨橫拖醉抹亦當斂袵土人愛惜本業花下不容一凡草松下映竹竹下映梅深淨幽徹到此令人名利俱冷看梅如看畫太晴枯而不潤太雨滯而不活是日大半陰晴密雲翠靄聚而復散者幾番一天雨色懸在眉睫翩然不墜如設數重水墨障以愛惜此仙姿令吾二三人輕描淡抹得悉盡此佳趣也溪山盡處忽開廣陌為西溪留下竹林深處乃永興古寺綠萼兩梅可蔭數畮甃以怪石蔽雲欺日香雪萬重同紫沂上僧樓俯視如坐銀海頃二兌順嵩先後至叱侍童治具花底引滿盡醉咏歌而歸枕上襲襲作梅花香氣蚤起急敕墨卿筆之以告後來看梅者

　　西谿寄彭欽之書

　　王穉登

　　留武林十日許未嘗一至湖上然遂窮西谿之勝舟車程並十八里皆行山雲竹靄中衣袂盡綠桂樹大者兩人圍之不盡樹下花覆地如黃金山中人縛帚掃花售市上每石僅當脫粟之半耳往歲行山陰道中大歎其佳此行似勝之

　　題永興蘭若圖冊子

　　李流芳

　　壬子正月晦日同仲錫子與自雲棲翻白沙嶺至西谿夾路修篁行兩山閒凡十里至永興山水夷曠平疇遠村幽泉老樹點綴各各成致自永興至嶽廟又十里梅花綿亘村落彌望如雪一似余家四磧山中是日飯永興登樓嘯咏夜還湖上小築同孟暘印持子將輩痛飲翌日出冊子畫此

　　癸丑十月烏鎮舟中題

　　新安義塔誌

　　(豐溪)吳元暎(天朗)

　　秋雪庵者道宗法師禪院也法師精研三乘具大辯才作人天指南者厯有年所矣庵左建七淨華臺緇流西歸者靈蛻藏焉又其左為義塔義塔創於在石在石道宗師高弟也念父母嗣絕負其遺骸安葬茲土鳩工壘石所費浩繁其鄉人諸善信捐貲以董於成凡新安流寓杭郡死無所歸者悉得收瘞地與庵近鈴柝梵音飄渺薰習俱足拔起沈冥有時登臺說法則天花飛集噀雨所沾頑枯能點不自知其生死脫離也嗟嗟方今干戈未息災患頻仍得保守其鄉邦而歿者世無幾人或橫罹鋒鏑或轉徙溝渠閒嘗路過戰場則血燐膏火怨氣夜號憑弔牛山則白骨腐胾冤鬼晝哭其為風日所侵薄豺狼所嗥囓者何限在石上人能以仁孝一念化格鄉里安知不因眾姓慈善感動天下乎則義塔實為之作始也若是雖盡南山之石以為墳聚中原之土以為塋吾懼其猶有遺骼也覆徧恒沙永離惡趣推廣同願共樂華臺豈惟一塔而已哉又豈惟一新安而已哉

　　谿巢自述

　　釋大善

　　明谿巢有頭陀行者自稱閒人著書又稱虛閒子世不知其何許人也形臞而晳頎然清勁萬曆中自南高峯綠蘿菴徙法華之安樂谿巢名公韵士與邨翁牧竪爭欲識頭陀而頭陀貞不絕俗隱則隨宜世卒莫能知其人也見其髮毿毿而脊如生鐵似幼習玄門者誦其擬寒山懷淨土洎山居詩似登詞壇者接其機警穎拔觸事無廉纖滯閡又似曝地斷者讀其唯識竊議第一義空論及長夜論又似精究性相諸宗者稽其閱藏琴川說經吳郡熏懺天台又似修一行三昧而淹通十二部作獅子吼者自卜谿巢四十年影不出山日惟課梅課竹閉戶著書以自娛人有叩曰凡耶聖耶則曰我不在此住或固叩之笑指梅竹則曰閒人而已今頭陀病且老人有强叩者乃自作傳又敘行腳知其為雲棲高足名大善字心宗錢塘魏氏子

　　圓通菴東暉禪師塔記

　　馮夢禎

　　禪師號東暉諱明曉仁和施氏胤也齠年孤撫於叔氏洎壯從叔屠豕年二十忽聞果報之諭遂誓不願為啓叔氏且願出家不可師涕泣懇之已而許決於筮乃成師志桃源嶺有蜀僧圓澄尸居草菴夢神告以佳弟子當至明旦師果至而投焉手為剃落授毘尼與警策日執役夜力參寒暑靡閒值有省發乃訪知識留括蒼牛鼻洞久之緇素嚮風者籍籍亡何澄公遷謝師歸以嗣後應金氏良臣請築圓通菴唱道其中五十年真誠感向無善不興張尚書元洲公延建靈隱大殿工竣歸閒居三裘葛以萬曆己丑仲冬三日無疾而化年七十有六僧臘五十二

　　自製塔銘

　　釋真一

　　余家無山水之鄉性有山水之趣耳醉西湖之名星赴之未見湖病七日幾死曰寧扶我死湖中無庸棺也纔見湖病幾去半入湖數武頓忘其病并忘其身如熱病人食宣州梨忽身心快然嗣後往還三十餘年不厭余家貧不曾讀書聞人誦文字便知好醜如重睡人聞聲即醒入講席多棄去讀禪宗書多喜余生於窮鄉未曾與縉紳先生交遇縉紳雖不藐之亦不作諂曲酸澁狀與之譚少逢迎之語反多契余甚輕金喜作有為事於事不甚諳不諳多舛亦不怨不嗔無奈何輒棄去尤喜塑佛像刻方冊經雖勞苦多逆緣亦不憚也余性多躁輕意怒罵人生平唯卓左車知余罵而復合餘不知我性多傲鄉先生或初濃後淡獨黃寓庸自傲又喜余之傲遂定為生死交一時負大名善知識法師雖先輩亦不稱門下士其門下多生毀謗余亦任之無顧忌之意遇江湖破衲僧則視若弟昆坐談無倦或解衣衣之推食食之見貧病人悵然悲愍有求即應余喜種梅竹躬傭作晚年以賣筍賣梅賣茶賣柴賣經終其身崇禎己巳孟秋既望忽作寒熱知幻軀不久述其生平曰自製塔銘

　　新伊法師壙誌

　　徐繼恩

　　師諱大真號新伊杭郡周氏子父母皆先後修梵行師在襁褓即知佛號兒時聚沙為塔能趺坐葢宿習云九歲依紹覺覺故蓮池弟子結菴土橋曰蓮居講席甚盛師依止之親執勞役灌汲樵爨不得息獨默識經義暫聞輒勿忘頗有神解一日覺坐丈室與客推密部師從壁閒聽受良久炊飯竟作糜已忘之矣客去覺問狀師懼且竊喜以實對乃更從容進論陳說未發覺大契知師固慧才也十五受沙彌二十入雲棲受具戒自是博窺三藏參證諸宗踞師座說法擔荷道風人天瞻仰矣顧悃樸無文與人言吶吶如不出口傴僂循牆恐踰越尺寸尤精戒律內外如一每登壇秉戒千人駢集師穆然靜遇望者意消及開說而詞志懇懇使人汗發沾衣非辟自遠師殆以身教哉居恆禮懺或修觀厯寒暑晝夜以為常暇則搜繹舊聞手披閱有論著著唯識論合響若干卷行世凡三易稿垂老不休焉師優閑淡止所居不踰十步瞑目返聞自適己意與物臨對無遽色疾言帡覆之餘紛紜盡釋未嘗厲情鎮之而超然深永矣庚寅秋微疾以七月二十五日沐浴易衣結跏坐持珠喃喃不絕須臾化去玉筯垂尺許葢前此七日召門人輩示以期至有優婆夷夢天樂繚繞導師西去云自萬曆庚辰十月十七師始生壽七十一僧臘五十二在蓮居日多搆直指大悲堂往來桐江吳門講法從遊甚眾後得本金𨥥即今募塔奉師瘞者也塔在法華山石人塢盡未來際當勿壞系以銘曰師永劫不生滅任去來無法說

　　達源禪師傳略

　　釋智𨥥

　　師諱德本號達源嘉禾董氏子也父南泉母周氏方娠夢梵僧入室覺而生師兒時英踔自異年十六金陵別傳尊宿遊化至嘉邑師懷香參禮別師語以向上事師宿疾頓觸即起疑情時覺礙膺不能自釋數以出塵告父母父母難之遂拔足南馳從別師剃度別師與紫柏老人同時門庭冷峻居恆孑處一室自出分衞不畜徒眾獨師至欣然即為落髮與偕處萬壽菴師執侍恪勤樵爨灑掃無有寧晷凡二十年如一日至已躬下事朝參夕究嘗問佛法大意別師張目語之曰汝日代予分衞供養有那裏不是又欲別尋佛法乎師於言下有省向者礙膺之物渙然冰釋自是機辯陟發別師顧時時挫抑之曰汝向後惟勤修真實行門古人水邊林下四三十年尚虞無始無明未能淨盡將恃一知半解敵他生死乎師奉教𢥠然深自晦匿猶時露一班一日無異議禪師為魏國公慶壽上堂師出問如何是無量壽異云烏龍潭裏浪滔天進云恁麽則有量也異云天池一滴水不與眾流同師禮拜歸位異師大加器識後別師順世師壹遵誨敕罔敢失墜自溷於雜作庸伍中耻自媒炫曰法道而日衰矣庶幾砭躁競以無憂裨販亦猶行先志爾棲遲萬壽一坐具地諸方名衲往來若石雨方禪師素華旭法師皆與師稱莫逆交其他雲水麕集靡不嫌丈室之隘也忽一夕不樂庵居策杖遊武林憇蓮居與先大師機緣相契依座下者數閱寒暑晚愛西溪山麓之勝即花塢破室而掛瓢焉禮誦持名晝夜矻矻不輟未幾檀護爭為祇園主師又於中營勝功德凡飯僧施食放生諸福田事與人為善若將不及葢守別師真實之訓而力行之雖暮齒猶壯彊也師容止儼恪望者氣肅及吐詞導眾慈和愷切樂易可親先大師之開戒於蓮居與石雨禪師之開戒於寶壽於佛日也必延師為四眾羯磨方千指駢集師登壇秉說能令聞者畏懷生希有難遭想其誠感若此壬辰歲甫開七秩忽語其徒曰吾報緣有盡始將歸去來乎爰定窣堵波地嚴辦所需不數日示微疾右脇而逝師寬裏無我不立厓岸而亦無纖毫芥蒂得力於真參實究之後故能表裏如一天懷洞豁善乎素法師有曰達師丕顯禪林不在拈槌豎拂而在剝膚見髓可謂知師之深者矣智𨥥之得度也實奉先大師為和尚師為阿闍黎先大師逝後方謂尚有典刑豈期奪我明燈一何駛也不揆黭淺略傳梗槩以識永思且示後來軌則焉

　　朱橋百丈山墓記

　　吳本泰

　　百丈山者雲棲寺之前山也蓮大師以雲棲幽深虛寂結茆其閒其前百丈山崇嶐秀峙緜衍迂迴崿斷峰連霞摧繡抹蓋江山灝博靈奇之氣所融結者也山之中為朴庵葛公墓先是朱橋至百丈田凡千頃每旱魃為災則河身龜坼朴庵子東橋公建閘以匯谿流而秉耒者優游矣德厚者澤長故其曾孫圮瞻先生崛起焉先生繇鄉解厯司農賢聲藉盛設教於南屏四方稱曰湖南夫子今其孫文學持欽孝廉衷欽尤相輝映云左為翁西泠封公墓郡守湛源先生大參周埜先生皆其孫也有一賢大夫於此足以不朽況連翩並起乎今子孫之雄飛者抑何殷哉右為文學吳公墓公名紹穆字穆公後學諡曰景毅先生歙西谿南人其大父徙居錢唐遂家焉公嗜古勤學不嫻於時負至性其於孝友若飢食渴飲然所以為異於流俗者也有子諸生思林頲等樸茂退謹猶有遺風昔翁葛吳諸公咸皈依於大師今其藏則聚於斯焉所謂鼓奏而相應豈非山川之靈乎

　　肯菴小記

　　釋智𨥥

　　在澗西深處惟心觀公結茆終老者也觀初得戒於聞谷老人并受淨土之旨至是掩關獨處日課法華期證圓頓旅堂居士題其楣曰肯菴石屋所云把手牽他行不得為人自肯乃方親也又古德云但辦肯心必不相賺禪淨胥歸此矣左搆傑閣錢郡守喜起書怡雲二字榜之嶺上白雲不堪持贈也創建在崇禎庚午秋日

　　谿飲菴記

　　釋智𨥥

　　西谿之最勝者梅花塢皆道人所居予嘗主其處如避秦桃源而無雞犬婦女之雜葢東土一淨區也屠蘇相望皆有竹有梅人境俱絕大慈山寶祥喆公顧而樂之時抱膝吟諷於此中有小谿可俯而飲遂以谿飲名菴喆沒而其子賓頤珂公繼之文雅秀出近復銳精禪學谿流泛漲浩渺洪波行且一吸而盡詞人多賦其菴居予為記數語以志兼有望也

　　訪翠巖居性融師并徒在學筆記

　　吳本泰

　　予自伊齋策杖南行攀蘿仰陟登四顧坪俯睇蒼茫疊嶂恍出樊籠班荊小憇忽性融師從翠巖中拈出趙州公案令予脫體清涼知師為雲棲法嗣乃慈明法師高足也因憶昔參蓮大師於室內見德雲比邱尚年少沙彌今見高足己成大比邱矣其小師在學又英邁有聲閱四世如刹那頃不啻三生石上一段因緣也漫記於翠巖居之擷青閣

　　澧菴記(坿)

　　徐旭齡

　　嘗觀名山勝地代有傳聞非地之自能相傳必其人足以傳之也是以古來名宿地以人傳者不可勝數余遊西溪山水之秀甲于浙汜梅竹之盛勝于羅浮鬱鬱菁菁如雲如霧余登高望氣意其中有隱逸之高士乎乃從馬塢曲徑而達澧庵焉主斯庵者無怠師也情致翩翩道貌抑抑叩其所授乃天童老人之高足也喜斯地有泉檀越構舍名曰澧庵是師之性與泉契而屋亦以泉名也居斯地者松濤瀉耳竹浪排窗清香舞玉片片飛來俱成佳況師有時而歌詠有時而嘯傲日寄情于山水竹木之閒而又質茂如珪璋應事如轉圜殆有道而隱繼統而有待者也余觀法華名山建庵如蝟忽興忽廢淹沒無聞不可枚舉若吾師者非泉之得有其傳乃泉之因師而傳也明矣昔之虎溪白社何足異云

　　淨光禪師行錄(坿)

　　顧豹文

　　淨光禪師世居杭郡系出昌黎父敬雲翁母張氏師幼具夙根事親崇道長有出塵之志於崇禎丙子歲自厭篋蛇未斷藤鼠多牽翻然欲究無生就西谿曲水庵禮古德大師古師傳雲棲心印宗教俱通專弘淨土師入門即稱上座深得指歸晝閱教乘夜課淨業攝心已專凝矣彼時曲水緇流雲集雖少林面壁盡掃文言然白馬傳經繫佛慧命智燈不絕全藉三藏十二分教遂於丁丑歲鳩工印造方冊藏經全部永供德雲樓上實莊嚴佛果之弘法義也古師常赴講席即隨侍發願晝夜持十萬彌陀三年不語精進超羣念末法像教無非如來三身顯化迺發弘願募裝西方丈六金軀三座甲申間鳩工湖墅要衢願畢工成又莊嚴佛界功德義也棲水朱繼居士慨施宅為鹿苑上供三佛金軀安集十方禪侶修持淨業紹慧遠而繼永明接待往來雲水儼然東南一大叢林矣無何波旬魔擾師忽雙瞳失明金鍼馬麥之難佛所不免亦何損於師乎檀越劉居士請住龍歸塢之萃庵師乃決志懺摩期證蓮品弟子月滄道初道燈道明各捐鉢資搆懺寶閣於庵之東又東去數十武於丁酉間不佞薄捐俸鏹契買蔣地貳畝有零別搆關室三楹供月滄表弟閱教觀心晨昏定省淨師六度弘修三空妙證將見玉鏡運光金輪闡道獲天人之廣睹不可不紀其功行之緣起永傳於法苑也

　　凷菴記

　　釋寂然

　　凷一物喚作物古人不中無能名焉原謂之凷蒼黃閒眾萬各位凷之槩也高窮靡頂下而無極旁亦胡際哉山岰水茫如毛孔庸毛倫而言麄須彌而細諸嶽茲南浙諸巃嵸惟天目焉𡿡競磊砢枝分萃藂列于錢塘而兩湖吞也巖塢不可數峛崺藴曠惟青芝塢古生青芝因名古木叢藹豐草有光竟無路翳然林僻聚石數畝橫蹲疊仆氣動神漬狀如雲石竇雜卉與古松競異常令旁物齷齪頓蕩亦可洞凷之微予字茲而弗敢鳴恐垢其素凡百之至則言無以加偶哦一言輒塵穢自點令人眼眚舌垢不滌自消崇禎壬午冬負影獨適不忍割慕居于此而無由徐登巖有破室在長藤峭壁閒咨于隣曰昔僧覺緣搆而去近居者犯規且罹時荒亡茲檀越持券尋售予通其有力歸之矣更支危補廢居顏曰凷凷之體既告庸也在日用靡閒饑渴寒暑瞻聞畢適凷面虛廓海晴見色江湖時吞牖日出月上與下方別足以愉嶺抱巋然有餘冬則温夏木葉長卻炎資吾放憨之適噫歲未及艾故識半凋獲閒放邱林有幾予亦胡德獨樂斯凷哉念幼孤且病師又早背淘煅失時胹調無方煢煢勞悒至早憊無用勿克躬偕有德徒閒于巖實自耻耳

　　癸未夏凷主寂然記于端陽日

　　武林西谿千金池護生三菴記(坿)

　　慕天顏

　　西湖名勝甲天下唐宋盛時香山眉山諸大老撫循之暇即與道林參寥輩往來過從結社行慈臨流贖命使鱗介有情咸遂復性之樂千古遐風不可企及余承乏茲邑以庸才當鞅掌日凛凛懼曠職春花秋月思一放浪湖山徒深艷羨而不可得又安望赤髭白足證禪喜追芳躅哉顧往因不昧獨於放生一節時時不能去懷江皋關墅之衢閒一取道西湖舍陸從舟小憩三潭盈眸寂樂雖官庖涼瑟必歲捐俸買游魚數萬實焉復高其石塘嚴網罩之入以為衞祝一人壽期萬姓安稍稍見意而願終未能慊已而罔極痛深愴悼所攻塊積胸臆一日屏去役從乘小籃輿偕姑蘇唐子際之吾鄉郭子伯昌詢道西谿河渚至蒹葭深處瀰亘巨浸一望無際澄泓瑩徹可鑑毫髮余溯洄環睇見掀唇鼓鬣之羣迎影輒起碧湍游泳似聚族而居者詢之土人二三耆老扶杖而前謂茲地廣數百畝為眾流匯深可一二仞鱗介之屬視為樂國然網羅肆及亦莫可潛避蓄茲利者無俟下種而歲獲殆不可億計池故以千金名焉余聞之愀然久之向欲以西湖為放生樂國而部署靡暇今茲生靈百萬忍視其命懸刀砧不遄救如夙願何歸署寢食不寧者彌日出就都諫灝亭嚴公謀公為余言西溪端委甚悉法華標勝與竺國鷲嶺相表裏大略詳先輩吳𣔯菴梵隱志中公復出手書鄭家菴四十八願引示余余瞿然印心歎茲地夙為上座所卓錫護法善根所環給放生弘願固有先獲我心余於此願又安能委也因復召前二三耆老曉之若輩依棲河渚深篁翠澗夜警不聞子孫長世視茲為樂國焉今魚之於池樂亦如是疇忍聚族而殲以叢爾毒乎盍速更業吾償若直以永生生土人咸踴躍聽命輸券恐後余捐俸償值悉如券界池四面增峻加深撤諸扈梁源疏水活而又捐置臨池片地小搆其上一時護法諸公歡喜讚助規模精舍都諫額曰雲溪敦請俍亭大師主之復於左近買地小搆余額曰生生即以鄭菴上人主之又得楷菴上人護生如恐不及捐買小搆余因額曰護生三菴亭亭相望為護六時提唱花幢瑩然香雪層霞空潭遙映表裏名勝月異歲新又安在千古遐風之不可企及也余東西南北之踪今又煢煢在疚雖願與山積而形隨事遷亦惟恃諸大護法轉展精進有願必堅生生戶牖旋轉法華即雲棲宗風人人領取余之為斯舉也亦猶是都諫所云本貧女一錢之意成長者布地之觀非創也因也余既列建置之由詳諸上臺諸上臺俞余請俾勒石垂永久乃復援放生端緒施行古稱香山眉山不分兩人西湖西谿不分兩地百千萬億鱗介有情都諫早以四萬八千願力無餘滅度之余廓落行踪機緣莫必異日攜友重遊隨諸公後盈盈池水寒照面紋否耶

西谿梵隱志卷四

　　西谿梵隱志後序

　　衲子禪棲秋雪有年朝市之變遷滄桑之遞換皆敻隔於白雲流水之外第就一窪曲地梵舍精廬廢興如幻亦莫逃於成住壞空每為俯仰太息焉丁亥海昌吳梅里居士避跡來茲卜居蒹葭深處好扃戶讀書每風日佳時輒偕余呼小舠安筆牀茶竈沿流所之問奇選勝隨有疏記半入奚囊中余遂從臾勒成篇志如記桃源者茲地可藉不朽居士謝不敏且以游屐未遍為恨有心海𡧍禪師者慧解夙成博通內外典嘗著天目天竺兩山志僧中之班馬也時移錫雲栖別室乃探林廬攷碑碣草創上下二編曰法華山伽藍記未卒業而化余得是編以進居士居士喜曰吾縱無南宮北苑之筆可藉手丹鉛矣遂偕門人輩排纂而裒益之題分四類更名梵隱刻成余合十讚曰公以筆墨作佛事幸哉不朽禪林矣居士曰余何能為此心海師之力也令嚮者桃源中人有耆宿若師者載筆而寫其山川風土幽蹤逸事既核且詳先為屬草則淵明所記豈僅寥寥尺幅云爾哉

　　秋雪苾芻智一書


