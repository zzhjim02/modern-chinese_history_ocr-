中國佛寺史志彙刊第 24 冊 No. 22 增修雲林寺志


　　欽定四庫全書提要

　　增修雲林寺志八卷(浙江巡撫採進本)國朝厲鶚撰鶚有遼史拾遺已著錄是編成於乾隆甲子以靈隱舊志脫漏尚多且聖祖仁皇帝省方南幸駐蹕山中賜名雲林寺不宜仍用舊名故因前志而增輯之首紀宸恩次山水次禪祖次法語次檀越人物次藝文詩詠而以遺事雜記終焉

　　增修雲林寺志序

　　靈隱為吾浙首剎前此之有志也始自昌黎白珩子佩氏近則仁和孫治宇台氏吳門徐增子能氏相繼重修聖祖仁皇帝省方南幸駐蹕山中御書雲林二字為額則在徐氏癸卯輟簡之後天文煥爛佛日重光曷可無紀前志雖三屬草脫漏尚多曷可無述茲幸巨濤和尚為主席苦行宏願信於檀施舉七十餘年之土湮木腐者一旦聿新既落成從事於志請於予予郡人也素耽林壑留意西山之勝也久何敢辭又得同學張君曦亮為佽助謹撰次前志所未備者勒成八卷門類則仍舊焉書成題曰增修雲林寺志其有缺略以俟後之君子

　　乾隆九年春二月既望樊榭居士厲鶚書於雲林之面壁軒

增修雲林寺志卷一

　　錢塘縣舉人候選知縣(臣)厲鶚

　　仁和縣生員(臣)張熷恭紀

　　本山住持(臣)僧義果

　　宸恩

　　康熙二十八年聖祖仁皇帝南廵駕幸靈隱寺御製飛來峰詩一首

巖岫崚嶒洞壑奇　懸藤古木半迷離　冷泉亭子清溪上　誰識源頭混混時

　　御製靈隱寺詩一首

靈山舍秀色　鷲嶺起嵯峨　梵宇盤空出　香雲繞地多　開襟對層碧　下馬撫烟蘿　羽衞閒來往　非同問法過

　　又親灑宸翰書「雲林」二字賜名雲林寺三十八年聖駕再幸雲林賜金佛一尊香金五百兩及御書禪門法紀額又御題一聯云

禪心澄水月　法鼓聚魚龍

　　御製雲林寺詩一首

無為幾事少　問俗駐林邱　衞騎森嚴減　爐烟靉靆浮　鳥蹏香界古　花綴梵筵幽　野徑春風引　輕鋪細草柔

　　御製靈鷲詩一首

何處飛來一塊石　嵌空巖竇作玲瓏　下臨巨澗淙淙冷　上蔭長松謖謖風

　　四十二年聖駕再幸賜御書金剛經一卷心經一卷

　　御製再過鷲峰詩一首

愛此清幽一徑深　馬隨泉響入雲林　蒼苔古洞何年鑿　脈脈韶光自賞心

　　四十四年聖駕再幸雲林賜住持(臣)僧慧輅御書金扇一柄石硯一方四十六年再幸又賜人參二斤香金四十兩

　　雍正十一年六月初二日世宗憲皇帝恩頒帑金五百兩齋僧二千眾監其事者為嚴州府知府(臣)蔣林

　　本寺無田惟有山地三十六頃有奇歲課無辦雍正六年前住持(臣)僧智廣將寺內殿基園場地一頃十四畆土山四十一畆歲該條漕銀六兩八錢零并寺戶攤加鄉丁銀一十二兩零漕米五石五斗零漕截銀一兩四錢零呈懇督臣李批准

　　今上皇帝乾隆元年督臣嵇　題准豁免乾隆二年前住持(臣)僧明覺復將寺外官路并飛來峰亭基共徵地四十四畆零土山六十二畆零石山八十六畆零歲該條漕銀三兩七錢漕米二石四斗零漕截銀六錢續懇督臣嵇　題免二次奉免之外尚存徵地三十八畆零土山七頃二十四畆零中山二十四頃零石山一十四畆零水蕩二畆零歲該條漕截并徵銀三十六兩八錢漕米一十七石零今住持(臣)僧義果監院(臣)僧德球德語于乾隆四年呈懇前撫(臣)盧具　題欽奉恩旨准於乾隆四年為始通數全免勒碑以垂永久

雲林寺志卷一終


中國佛寺史志彙刊第 24 冊 No. 22 增修雲林寺志


增修雲林寺志卷二

　　錢塘厲鶚太鴻增輯

　　仁和張熷曦亮同輯

　　住持義果巨濤參訂

　　山水

　　武林山

　　漢書地理志會稽郡錢塘注武林山武林水所出祥符圖經云在縣西十五里高九十二丈周廻一十二里又曰靈隱曰靈苑曰仙居也又按十三州記云武林山高九十二丈周廻三十里在錢塘縣西南十二里靈隱寺正坐其山寺之東西瀵二水東龍源橫過寺前即龍溪也冷泉亭在其上西曰錢源其流洪大下山二里八十步過橫坑橋入於錢湖蓋錢源之聚滀也

　　稽留峰

　　太平寰宇記云許由葛洪皆隱此山忘返故號稽留

　　理公巖

　　咸湻臨安志云在靈鷲院之右陸羽寺記云昔慧理宴息於下後有僧於巖上周囘鐫小羅漢佛菩薩像慈雲法師所謂訪慧理之禪巖弔客兒之山館是也近主僧行果始作閣道屬之巖中以祠理公

　　白猿峰

　　遵式白猿峰詩序云西僧慧理蓄白猿於靈隱寺詩云引水穿廊走呼猿繞澗跳

　　龍泓洞

　　咸湻臨安志云在理公巖之北晏元獻公云吳赤烏二年葛仙翁於此得道後有人就洞兩岸鑿住世羅漢十六尊

　　玉女巖

　　咸湻臨安志云太平寰宇記靈隱山南一石狀似人形兩髻分明俗謂之女兒山顧野王地志云靈隱山南有玉女巖

　　葛塢

　　晏元獻公輿地志云在靈隱山吳方士葛孝先所居也陸羽寺記云晉葛洪亦居此

　　臥犀泉

　　按鄭戩靈隱天竺詩集序云若夫玉巖青璧犀泉龍瀃峰攅千曡松排萬蓋山之境也據此則青璧澗臥犀泉皆在靈隱天竺之間

　　白沙泉

　　咸湻臨安志云在靈隱寺西普園院方丈之西有泉自白沙中出

　　茯苓泉

　　咸湻臨安志云在靈隱西無垢院半山古松婆娑下有甘泉博物志云松脂入地千年化為茯苓因名

　　石人嶺

　　咸湻臨安志云一名馮公嶺在靈隱寺西極高峻有石人臥路傍故名

　　蓮花泉

　　在飛來峰頂石巖無土清可啜茶見陳善杭州府志

　　梵宇

　　大殿　天王殿　地藏殿　伽藍殿　金光明殿　祖師殿

　　法堂　東禪堂　西禪堂　嫩桂堂　南鑑堂　齋堂　雲水堂　擇木堂　大悲堂　官客堂　直指堂　法壽堂　羅漢堂

　　指南閣　聯燈閣　華嚴閣　青蓮閣

　　青猊軒　面壁軒駐蹕軒

　　鄉水樓　看月樓　鐘樓

　　公務寮　浴寮　茶寮　打掃寮　值作寮　知器寮　尊宿寮　山寮

　　冷泉亭

　　以上俱乾隆七年新安汪光祿諱應庚暨子甯波府知府諱起同本山住持僧義果重修

　　輪藏殿　梵香閣　春淙亭　延壽堂　庫房　總管堂

　　以上俱重建

　　古蹟

　　袁君亭

　　陸羽寺記刺史袁仁敬造

　　翠微亭

　　咸湻臨安志云紹興十三年韓蘄王世忠建後廢乾道五年周安撫淙重建

　　石橋亭

　　咸湻臨安志云在武林山中路近翻經臺

　　月桂亭

　　咸湻臨安志云在月桂峰下

　　靈山海會之閣

　　咸湻臨安志云在靈鷲寺湻祐十二年理宗御書扁

　　普圓院

　　咸湻臨安志云天福二年吳越王建舊名資嚴大中祥符元年改今額古跡有石筍白沙泉鄴公菴

　　法安院

　　咸湻臨安志云在靈隱寺西天福三年吳越王建舊額廣嚴唐長慶中有詩僧結庵於院之西自號韜光常與樂天唱和大中祥符元年攺今額

　　巢雲亭

　　在寺內見咸湻臨安志

　　徐奭墓

　　在靈隱山石筍院徽宗朝賜號冲晦先生

　　慕容妃墓

　　在九里松唐家衕東

　　周殿撰杞墓

　　在九里松水岡塢咸湻臨安志云杞建炎三年知常州值苗劉之亂倡義勤王以功除右文殿修撰

　　曲水亭

　　舊在香林洞側一曰流杯亭有水臺盤為梅詢靈隱十詠之一

　　將軍教場墓

　　在行春橋水竹塢內俗呼唐三寶墓紹興末因廣教場此冡獨高大眾欲去之方舉鍤間有黑蜂數百飛出不可向是夜戎帥夢一人高冠朱衣曰吾錢王之子葬此已久祈勿毁方怪之詰朝得本軍申遂留此墓

　　靈隱天竺寺門

　　在飛來峰牌門東俗呼二寺門又名方外門慶厯八年太常博士元居中書扁知杭州府蔣堂立至今不易

　　密因閣

　　在廻龍橋萬厯辛亥方伯浮渡吳公捐俸建橋亭題曰覺路津梁上供準提佛題曰密因閣又為複閣曲軒以對溪流扁枕石潄流

　　方等懺堂

　　在寺內萬厯壬子介如石公講楞嚴義海于寺尋葺此堂集三學精通禪者修方等懺法

　　石佛菴

　　在靈隱山直指堂後梁簡文帝所造迦葉維衞石佛二尊萬厯間僧如𦝚持準提咒夢披荒莽中見石佛像身如芒刺募貲建菴菴後建準提閣前後皆竹湯煥書竹林精舍

　　錢和墓

　　在天竺靈隱西兩山之間吳越王之後仕至直秘閣知荊南府

　　忠勇廟

　　在九里松祀宋統制張玘

　　超然臺

　　在石筍普圓院內方丈左右金漆板扉皆趙清獻諸賢蘇秦陳黃留題及文與可竹數枝如張揔得父子吳傳朋等題字甚多歲久暗淡猶隱隱可見

　　宋理宗貴妃閻氏欑宮

　　在顯慈集慶寺寺地舊屬靈隱

　　隆親永福院

　　宋温國陳夫人香火今廢永福寺隆國黃夫人功德咸湻九年建俱在靈隱寺西

　　宜對亭

　　在九里松葉紹翁書見名勝志

　　月波亭

　　靈隱遺事云大松數圍正與月波亭對

　　錢塘縣舊治

　　水經注云浙江東逕靈隱山山下有錢塘故縣

　　杏園

　　堯山堂外紀云錢塘莫維賢居靈竺間繞舍栽杏號曰杏園

　　白閣

　　錢塘舊志云明邵重生古菴建白閣於靈鷲山呼猿洞祀許由及唐宋名賢為樓三楹中祀其父經邦足不入城市遇節序祭祀歸家信宿已即還山如是者二十年

　　附錄

　　湯莊

　　在靈隱寺西舊為明副使包涵所別墅原名青蓮山房倚蓮華峰跨曲澗臺榭之美冠絕一時外以石屑砌墻柴根編戶內則曲房密室行其中者宛轉不能即出今猶稱包氏北莊為前少宰湯公右曾別業自題有蓮峰紫翠看皆好喬木風烟畫不如之句

　　白雲山房

　　在飛來峰之西白雲峰下為副使翁公嵩年建中有愛吾廬得樹軒環山樓流泉繞屋嵐翠在庭多植梅桂松竹剝啄罕到習靜最宜

雲林寺志卷二終


中國佛寺史志彙刊第 24 冊 No. 22 增修雲林寺志


增修雲林寺志卷三

　　禪祖

　　如璧禪師饒節

　　字德操臨川人以文章著名曾子宣丞相禮為上客陳了翁諸人皆與之游往來襄鄧間始有婚宦意遇白崕長老與之語欣然有得嘗令僕守舍歸見其占對異常怪而問之僕曰守舍無所用心聞鄰長老有道價往請一轉語忽爾覺悟身心泰然無他也德操慨然曰汝能是我乃不能何哉徑往白崕問道八日而悟盡發囊橐與其僕祝髮為浮屠德操名如璧僕名如琳徧參諸方陳了翁關子東兄弟皆以詩稱美之至江浙樂靈隱山川因挂錫焉琳抱病德操躬進藥餌既卒盡送終之義後主襄陽天寍夏均父為請䟽其畧云無復挾書更逐康成之後何憂成佛不居靈運之先又云豈惟江左公卿盡傾支遁獨有襄陽耆舊未識道安時稱其精當德操自號倚松道人所為詩文皆高邁號倚松集

　　僧智融

　　俗姓邢名沚世居京師以醫入仕南渡居臨安萬松嶺號草菴邢郎中官至成和郎出入禁庭賞賚殊渥年五十棄官謝妻子祝髮入靈隱寺諸公貴人挽之不可又游諸方徑山康廬經行殆遍聞靈山之勝遂投迹為終焉計獨行獨坐或至移晷人不知其能畫也山深多蛇忽作二奇鬼于壁一吹火向空一蹋蛇而掣其尾蛇患遂除遇其適意嚼蔗折草蘸墨以作坡岸巖石尤為古勁間作物象不過數筆寥寂蕭散生意飛動作詩不多語意清絕每自言若得為僧三十秋瞑目無言萬事休紹熙四年五月日卒壽八十僧臘如師言

　　佛行道昌禪師

　　俗姓吳氏湖州府歸安縣寶溪橫洋人六歲投鹿苑禮澄公為師十三祝髮受具堅持淨節綽有成人風至十五擔包行腳不憚寒暑尋訪耆宿究取上乘時妙湛師住湖州道場山道價擅一時四眾皈仰師首和謁一日問妙湛曰不起一念時還有過也無湛曰須彌山你作麽生會師於言下領略自後機鋒捷出有無礙辯罷參歸霅川士人莫倚施米麥豆六百斛懇令住持何山左丞葉公寓卞山與師契厚每魚皷相從伊蒲共饌為方外忘形之交繼住平江瑞光移穹窿又遷四明住育王山皆創成法席一新寺宇先是妙湛住淨慈有大通所傳雲門大師摩衲已八代相授至是妙湛對雪峰大眾以此衣授師眾謂不失其宗人皆榮之葉公帥建康時蔣山新經戎燼屋僅數椽公奏請師住此山不數年樓閣化城若自天而下寶公規制盡復舊觀翠華駐臨安靈隱方丈暫虛師被旨住持時丞相湯公喜師履踐禪悅德臘俱高欲以激昻有眾奏授佛行大師時年七旬餘即告老選靈泉幽隱為出塵之所退居其間自號月堂杜門謝客以娛晚景值淨慈闕住持十方衲子懇府帥王公親入山敦請師不得已承命忽以辛卯歲正月上澣擊皷辭眾遠近咸集無不泣留侍者宗本求語師曰吾平生拈古頌古其語已多尚何言哉端然而化師年八十有二僧臘六十九夏葬全身於寺之東隅松隱曹勳為之塔銘

　　寒巖升禪師

　　建寍府建安人俗姓吳母游氏初生有肉如環在其左乳人皆異之年十四依本府龍居寺出家肉環隨隱天資聰慧十九為僧即有遊方之志以父早世未忍捨母母歿遂之長樂會圓悟高弟佛智禪師端裕演法於西禪入其室言下頓悟自是機鋒迅發人莫能當佛智移杭之靈隱師為首座佛智歸師亦還鄉後住支提承天石霜泐潭諸大剎示寂於皷山世壽七十九僧臘六十山陰陸待制務觀與師游愛敬之如師友周丞相子充為之銘

　　臨安府靈隱荊叟如珏禪師

　　婺州人天童潁禪師法嗣住後上堂云新歲擊新皷普施新法雨萬物盡從新一一就規矩普賢大士忻歡乘時打開門戶放出白象王徧地無尋處𢫈拄杖曰惟有者箇不屬故新等閒開口吞卻法身擲下曰是甚麽千年桃核裏原是舊時仁僧問如何是佛師云爛東瓜

　　偃溪廣聞禪師

　　侯官林家子母程氏世業儒從季父智隆於宛陵光孝十八得度受具初見鐵牛印少室睦無際派追隨甚久參浙翁于天童針芥雖投自知未契及再參于雙徑翁笑迎曰汝來耶一夕坐簷間聞更三轉入堂曳履而蹶如夢忽醒翌朝造室翁奉趙州洗缽盂話師將啟吻翁遽止之平生疑情堂下冰釋紹定戊子四明制閫胡公以小淨慈致之厯住香山萬壽雪竇育王淨慈靈隱徑塢入山開爐上堂舉趙州和尚示眾云老僧三十年前在南方火爐頭有箇無賓主話直至如今無人舉著師云森羅萬象明闇色空日夜舉揚趙州古佛不是不知只為貪程太速又上堂云一升三合拄杖頭邊萬水千山草鞵跟底未言先領誰家竈裏無烟撩起便行是處井中有水莫道空來又空去許多途路不相孤又上堂云趙州喫茶去金牛喫飯來龍門多上客有人續得末後一句許你入阿字法門景定四年六月十四日示寂壽七十五僧夏五十八(以上增補前代諸禪師；以下續前志五岳濟玹禪師後)

　　豁堂正嵓禪師

　　金陵郭氏子明初始祖以軍功授杭州衞指揮遂家焉師生三歲頴異不凡有異僧見之曰是兒濁水牟尼珠也七齡絕葷腥母匿飼之輒嘔十歲喪父依靈隱復初靜主即喜閱宗門語錄時葛屺瞻沈無囘兩先輩講學湖上師執贄受業迎機通辨沈謂葛曰是子非浮屠將奪我席即彼法中亦透網金鱗也十三薙染十五謁無盡大師於天台復歸靈隱從古心律師受沙彌十戒次圓具憨山達觀二大師洎耶溪蓮居並豎法幢學流雲會師徧詣質疑所至避席三峰漢和尚開法淨慈師往見峰訶云此識解依通即流轉生死根本師惘然自失苦心參究目不交睫者七晝夜倦劇擬臥忽聞板聲通身汗下㘞地湛明即作頌以呈亟蒙印可靈隱耆宿請住本山名剎中頺苔寮蘚壁師顏其居曰破堂宴坐自如雲門具和尚駐錫廣陵延師首眾兩載佐鎚脫頴不一至片語解紛微言了義具公自以為弗及也戊子冬仍歸靈隱以寺五剎之首而圮廢不振今日興起者非具和尚不可緇俗僉諧迎主法席師亦屢住大剎最後駐錫淨慈煥然鼎新丙午夏忽罹無妄逮訊金陵事白釋歸退隱普寍村院庚戌夏徒眾堅請還南屏歸不肯入方丈曰吾從此逝矣以七月二十日沐浴跏趺書偈而化師博涉儒籍理徹詞秀所作詩文雜著頌偈共若干卷行世弟子奉全身建塔於慧日峰左

　　乾菴賢禪師

　　具德和尚法嗣住靈隱三年

　　三目源禪師

　　紹興某氏子具公法嗣住靈隱二年

　　碩揆原志禪師

　　鹽城孫氏子具公法嗣住靈隱十三年著有借巢詩集及語錄行世詳見塔銘

　　證南參禪師

　　杭州人三目和尚法嗣住雲林三年

　　匡瀑戒青禪師

　　系出桐鄉徐氏八歲而孤即作出世想至十五懇母辭兩兄從師覺如于靈隱寺披剃得高峰錄讀之恍然有所得年二十忽省壽相匪堅咏偈遁去參具老人於邗溝天寍看傳燈錄城東老母才見佛來便以手掩面及至十指無非是佛處豁然有省作偈曰眼花不少老婆婆平地無風自起波十指莫嫌都是佛祗緣避溺反投河復參豁公於臯亭讀大慧錄中狗子佛性語不覺無字從口中出乃大悟如衣中珠亟入方丈陳所得豁公與師相視而笑乃陞座告眾付以衣拂後主湖州弁山法華寺二十餘年其終也告眾曰來時無心去時無口不作偈泊然而化

　　諦暉慧輅禪師

　　吳興金田沈氏子也師生於前明天啟丁卯六歲而孤家毁于役及母李終師乃捨俗出家徧參諸方遊學至靈隱禮具德和尚拜直指堂下仰見直指二字憬然曰彼以直指我以直會忽聞戶外鳥鳴聲頓覺大千一時俱直時具公座下五千人惟師少年機鋒奮迅遂嗣法焉師秀眉大耳儀觀偉然厯住諸剎學侣雲集後住靈隱最久聖祖仁皇帝南廵幸寺賜名雲林寺曾被顧問賜有禪門法紀額及金扇石硯人參香金等物雍正三年三月二十日示寂春秋九十有九僧臘七十有四以佛法斂塔於飛來峰頂雲間張比部彙為之銘

　　超然開言法師

　　桐鄉費氏子幼不喜茹葷常學跏趺坐七歲父母捨入靈隱山中祗園菴禮仲也師為弟子為人湻朴受具於本寺碩揆和尚朝夕提策令勿放逸師曰某甲鈍根不善參悟惟知念佛耳和尚曰念佛亦可了生死師依教奉行精嚴戒律二六時中惟一句彌陀勿問他事海昌陳文簡相國曾讀書菴中與師契厚後陳公撫粤西適菴中大士殿傾頺師不憚跋涉往謁陳公公欣然捐資重建師歸山後道力愈堅乾隆丁巳六月二日忽召徒眾謂曰我行矣汝等念佛送我即說偈曰吾年七十七世緣俱已畢坐斷兩頭關得箇真消息且道如何是真消息聻合掌端坐而逝

　　敏巖智廣禪師

　　秀水馬氏子神儀挺特幼厭俗塵薙染于里中旃檀菴受具於資福靈機和尚遂投昭慶宜潔和尚座下學毘尼律二載後參請雲林諦公深得法要住吳江之長慶杭州之龍井于雍正三年繼席雲林凡六年修葺傾頺力懇當事奏免山稅為叢林所倚重無疾端坐而化有訥菴語錄行世

　　聞竹上志禪師

　　秀水人齠年即辭家從鎮江超岸寺宜潔和尚受具足戒與敏巖友善同得衣鉢于雲林諦和尚主禾中天寍二載嗣受雲林事雍正十年秋饑寺僧絕糧為海眾持缽過瘁得疾順世世壽六十五僧臘四十九夏有忍菴賸語

　　晚山上峻禪師

　　杭人王氏子少頴秀為博士弟子過三十餘不第遂棄妻子入雲林禮諦公下髮習三摩提朝夕參究得其奧旨稱入室焉雍正十三年秋住雲林方丈五閱月以歲儉缽單蕭索讓于同門巨濤退掃先師塔院日以精進為務示寂時世壽六十五僧臘三十二

　　元微明覺禪師

　　山陰人俗姓屠幼學佛於杭之擊竹菴即有志願了衲衣下事從雲林諦公得戒在寺服勤左右無倦色時時習禪定有所證入諦公年近期頤寺眾苦饑多散去惟師三條篾束肚不以為苦諦公稔其堅忍知為法器因授記莂初主臯亭顯寍寺雍正十三年雲林虛席紳士請進院住持三載告寂曾乞免飛來峰並寺基征稅至今賴之

　　且惟德傳禪師

　　嘉興崔氏子元微禪師法嗣在寺守龕十月

　　山止高禪師

　　嘉興陸氏子生三齡即解趺坐念佛韜光尺玉禪師過其門師見之合掌微笑師甚異之因丐其父為徒下髮後常參究性宗性好文字遇名流游韜光者必乞其吟詠彚刻為一編曰韜光紀游集雍正丁未立秋日沐浴更衣端坐念佛號而逝世壽八十僧臘六十一

　　止安長老

　　宜興人久居雲林公務寮為人拙實操作勤苦每見常住乏資糧住持終年走四方託盋不足供大眾棟宇傾朽無緣重新每當食興嗟忽于乾隆五年擇閏六月三日發願焚身聚薪坐其上與眾訣曰某甲去後願韋天感應使雲構增輝香廚充滿遂擲炬自燔高聲念佛而色怡然無恐觀者如堵莫不讚嘆希有昔元漳州開元寺釋定世因峒賊之攻祝城不陷生焚以答僧恆白為詩以美之若止公者自恥素餐特發弘誓與夫食之人食而無尺寸之補者相去何如哉

　　巨濤義果禪師

　　丹徒章氏子也年十一父母命出家于焦山日夕頂禮觀音像及長薙染操行清苦自名薅草行人陳太守滄洲甚器重之出參諸方受具于京師西山潭柘寺德彰和尚至杭侍雲林諦公執役九年無怠容師命參三不是話禪堂中時問不是心不是佛不是物是甚麽語未竟師打一竹篦因有省即呈偈云一擊敲開海底天塵塵剎剎盡歸源當陽拈出無私句鐵馬嘶風躍九淵師頷之旋受付囑敏巖廣主席任監院事雍正壬子繼席雲林未幾入長安於法門多所保護乾隆戊午復進院道風丕振感汪光祿萬松大捨淨財廢墜一新論者以為靈隱至明季夷為烟礫　國朝具和尚鼎建將及百年漸就摧圮中興之功非師其誰與歸

　　法語

　　清聳禪師

　　靈隱清聳禪師上堂示眾云十方諸佛常住汝前還見麽若言見將心見將眼見所以道一切法不生一切法不滅若能如是解諸佛常現前

　　佛智端裕禪師

　　佛智端裕禪師被旨補靈隱上堂云盡大地是沙門眼徧十方是自己光為甚麽東弗于逮打鼓西瞿耶尼不聞南贍部洲點燈北鬱單越暗坐直饒向箇裏道得十全猶如光影裏活計撼拂子云百雜碎了也作麽生是出身一路擲下拂子云參僧問如何是賓中賓師云你是田庫奴曰如何是賓中主師曰相逢是莽鹵曰如何是主中賓師云劍氣爍愁雲曰如何是主中主師曰敲骨打髓

　　瞎堂遠禪師

　　瞎堂遠禪師敕住靈隱乾道八年八月六日獨召入內觀堂延坐賜茶上曰前日睡中忽聞鐘聲遂覺未知夢與覺是如何師對曰陛下夢中底覺來底若問覺來底而今正是寐語若問夢中夢覺無殊教誰分別夢即是幻知幻即離離幻即覺覺心不動所以道若能轉物即同如來上曰夢幻既非且鐘聲從甚處起師云從陛下問處起上復問前日在此閣靜坐忽然思得不與萬法為侣朕從者裏有箇見處師云陛下作麽生會上曰明鏡絕纖塵師奏曰一口吸盡西江水又如何上曰亦未嘗欠缺

　　石皷希夷禪師

　　靈隱石皷希夷禪師上堂舉南泉云文殊普賢昨夜三更相打每人與二十棒趁出院了也趙州曰和尚棒教誰喫泉曰王老師過在甚麽處州作禮而出頌曰春風吹落碧桃花一片流經十萬家誰知畫樓沽酒處相邀來喫趙州茶

　　石田法薰禪師

　　石田法薰禪師住靈隱弟子師俊繪師像求讚有曰末後一句分付廚山眾頗訝之明日忽示疾退歸寶壽趣辦終焉計窆全身於院之後山

　　癡絕道冲禪師

　　癡絕道冲禪師參松源於靈隱源門庭峻絕笠棲八月不獲入室或以失士告源曰我以八字打開挂搭渠自是渠當面蹉過耳師聞其語口耳俱喪徹見曹源於妙果龜峰時嘻笑怒罵皆為人善巧方便自是不疑天下老和尚舌頭

　　東谷光禪師

　　東谷光禪師上堂云藏身處沒踪跡無影樹頭靈鳥宅沒踪跡處莫藏身不萌枝上春光坼有來由誰辨的天曉西風拂拂吹松釵一徑爭抛擲

　　妙峰之善禪師

　　妙峰之善禪師晚住靈隱上堂云應物現形如水中月信手拈來一時漏泄拂子擊禪床左邊曰者裏是鑊湯爐炭擊右邊曰者裏是劍樹刀山前面是觀音勢至後面是文殊普賢中間一著還知落處麽又擊曰毘婆尸佛早留心直至如今不得妙

　　悅堂祖誾禪師

　　悅堂祖誾禪師住靈隱一僧新到師問何處來曰閩中師曰彼處佛法何如住持曰饑即喫飯困即打睡師曰錯曰未審和尚此間如何住持師拂袖歸方丈

　　元叟行端禪師

　　元叟行端禪師元宵上堂云千粒萬粒從一粒生只者一粒從甚麽處生千燈萬燈從一燈起只者一燈從甚麽處起識得一粒千粒萬粒粒粒無礙三腳驢子弄蹄行踏破無邊香水海拈拄杖卓一卓曰頂門也少者一粒不得

　　東嶼德海禪師

　　靈隱東嶼德海禪師頌俱胝豎指曰深深無底高高絕攀思之轉遠尋之復難

　　竹泉法林禪師

　　竹泉法林禪師至元四年主靈隱上堂云法是常法道是常道拶破面門點即不到雪峰一千七百人善知識朝夕只輥三箇木毬趙州七百甲子老禪和見人只道喫茶去中峰居常見兄弟相訪只是敘通寒温燒香义手若是金毛獅子予三千里外定淆訛

　　性源慧明禪師

　　性源慧明禪師住靈隱上堂舉香嚴和尚曰去年貧未是貧今年貧始是貧去年貧猶有卓錐之地今年貧錐也無眾中忽有箇漢出來問長老錯了也今朝四月八是佛生日如何舉此公案山僧只對道住持事繁浴佛上堂舉藥山儼禪師因遵布衲浴佛次山問祗浴得者箇還浴得那箇麽遵曰把將那箇來山休去師曰者一箇那一箇一一從頭都浴過藥山布衲漫商量仔細看來成話墮成話墮將淆訛拍禪床曰武林春已老臺榭綠陰多

　　用貞輔良禪師

　　用貞輔良禪師晚住靈隱示眾云達摩一宗陵夷殆盡法等用力如救頭然可也百千法門無量妙義於一毫端可以周知如知之變大地為黃金受之當無所讓否則貽素餐之愧矣歲月流電向上之事汝等急自進修(以上補前代諸禪祖法語；以下補　本朝諸禪師法語)

　　豁堂正嵓禪師

　　豁堂禪師住靈隱啟七期示眾師良久云夫心本無依境原非住心境雙忘脫體自在譬如空輪絕朕隨器量以方圓海量無涯儘江湖而斟酌斯則無煩起作任意施為弗假穿通了無礙隔自古及今超凡越聖法爾圓明不勞修學所以從上人活計步步絕行蹤塵塵迷處所向萬人叢裏奪標目無一人在十仞峰頭走馬度如厯塊幸有如是神通何不直前揮霍諸仁者但向衲僧衣線下薦取不欠絲毫若於故紙堆中尋覔還成糟粕雖然如是猶是時中受用未是刦外風猷直須獨奮全提二俱坐斷把住向上牢關截卻從前蹊徑稍有參學氣息如或未然且向七尺單前究取

　　聞竹上志禪師

　　雍正九年二月初六日師住雲林進院山門云各各從此中出入誰能踏着者裏可謂主中之主如何是主中主揮拂子云指揮自在韋馱云靈山付囑諒不敢忘輔正摧邪全憑主張伽藍云賓主相投事事合節大眾慧命須藉著力祖堂云西天四七東土二三慧命相傳豎拂子云惟憑者著監齋云一日三餐事事具足清眾蒙恩諒須扶荷大殿云覿面相逢無處廻避作麽生相見展具云理長則就便禮三拜據室云據祖父之室行祖父之令直饒臨濟德山到來必須一一驗過

　　敏巖智廣禪師

　　雍正三年乙巳三月二十六日闔郡紳衿本山檀護耆宿新舊兩序請師繼席陞座拈香畢乃云昔日大覺世尊為此一大事因緣出現於世向靈山會上拈花示眾擊節宗猷可謂肝腸火熱曲為今時新雲林亦為此一大事因緣出現於世向此靈山會裏撾皷陞堂拈花豎拂發揚妙義可謂子續父機義難推委我思世尊所為大事與新雲林所為大事同別且置還有過於此段大事者麽有則請試此於大眾前也送呈起拂子云可有高高若此厚厚若此大大如此濶濶如此知得根源識得落處佛恩皇恩以及師長檀護之恩一時報盡且道報恩一句又作麽生以拂作插香勢云所供是實

　　巨濤義果禪師

　　乾隆三年戊午仲冬下浣七日重住雲林織造部堂蘇赫訥大護法設進院齋請陞座師拈香云此一瓣香聖明逾日睿算同天恩被萬方量周四海祝延今上皇帝聖壽無疆次拈香云奉為當道宰官諸大護法同乘福慧共植菩提永作皇家柱石恆為佛法金湯復拈香云此一瓣香奉為織造部堂蘇大護法德威福備補衮調羹樂善培元台星朗照伏願綸音不次壽等椿松次拈香云此一瓣香奉為本寺各房耆宿同扶慧命白業精修嘉會重逢真如共契復出香云此一瓣香炎寒遍厯不憚辛勤末後知歸承恩有地奉為　欽賜禪門法紀上諦下輝先老和尚用酬法乳斂衣就座僧問若識佛性義當觀時節因緣即今因緣已具時節已至如何是時至理彰句師云山山煥彩進云如何是為法為人句師云物物增新進云畢竟以何為驗師便喝進云恁麽則先師公案重拈出枯木花開大地春師云果上座慚愧問最勝覺場人人普集向上宗乘如何舉唱師云實無少法當人情進云恁麽則好音在耳人皆聽草偃風行得自由師云大眾證明進云或有箇入林不動草入水不動波底作者來時如何相見師云不將語默對進云卻將甚麽對師云仁義道中放過一着進云纔覺東風添意氣梅花先已占春魁師云儘教註腳問慈雲迷六合杲日麗天衢如何是陞座句師云飛來峰點頭不謬進云眉間橫寶劍肘後佩靈符如何是為人句師云冷泉水入耳無差進云千言恢祖胄一喝定綱宗如何是正令全提句師云風光普遍進云恁麽則天上有星皆拱北人間無水不朝東師云切莫錯會問今日十方聚會請轉法輪未審這箇法輪作麽生轉師云春風正當令進云指迷善巧處處圓通則且止如何是諸佛出身處師云枯木開花進云知命一機生生不息作麽生和尚示他個個沾恩去師云步步着實地僧打○相云謝師答話師云切莫動着乃云金剛心真華藏界闢於中有一句子光吞萬象氣絕諸塵識得者可以拈一莖草作丈六金身可以坐微塵裏轉大法輪誠為無量妙義中真實義百千法門裏殊勝因本無來去不涉見聞秪在當人委悉直下翻騰如或未然驀豎拂云卻在山僧拂子頭上放光動地去也現前諸兄一箇箇眉橫鼻直逈脫根塵更須一條白練與千聖同途共挽頺綱勉成大丈夫事方堪慶快生平若以威音王那畔檢點將來纖毫不動遍界春囘何妨大家出手驅出巖前石虎收囘陝府鐵牛纔顯得澄潭月皎枯木龍吟瑞彩盤空鷲峰起舞且道如是作略種種嘉祥畢竟以何為驗聻復擊拂子云堯天舜日瞻無盡正法昌隆賀太平下座

　　乾隆六年四月十九日轉輪殿上梁

　　師云天上重施雨露恩巍峩寶藏轉金輪𥩟看慧日舒光處照耀靈山面目新大眾還見面目新麽如見但有利益莫憚勤勞為梁為棟架起雲霄功歸檀度瑞產嘉苗卓拄杖一下云更向這裏培因結果管教恆處菩提座不動須彌福壽高

　　乾隆六年十月十六日法堂重上梁

　　師云昔日祖翁建法幢於靈山顯寍義法叔和尚請法陞此一梁以聚十方龍象弘揚妙義闡發綱宗只得天雨四花同聲讚歎其如年深歲久日致摧殘義果景仰餘光因緣補葺普請大眾齊出隻手共助無為且現前一句作麽生道豎拄杖云剎竿扶起天人喜唱道重新第一枝

　　梵香觀音閣上梁

　　師拈拄杖云一番提起一番新草綠花香遍界春寶閣重開呈舊面莊嚴端藉箇中人即今人天普集瑞彩雲臻梁棟橫空千祥拱照畢竟時至理彰一句作麽生道卓拄杖云恰喜善財齊着力不須彈指證圓通

　　庫房上梁

　　師卓拄杖云此一住處久藴於懷直至今日方能復還舊觀重開生面從此寶藏興焉貨財殖焉取之無盡用之不竭且道畢竟是何三昧復卓杖云好日好時齊着力大家同唱太平歌

　　釋迦佛開光

　　師拈筆云佛身充滿於法界普現一切羣生前恁麽會得何榮何辱誰苦誰甜王宮與鷲嶺無正亦無偏入山又出山體性總安然塵說剎說不墮言詮以筆點眼云即今舊彩重新剔炯炯光華照大千

　　彌勒開光

　　師拈拄杖云寛着肚皮緊收布袋天上人間獨稱尊貴山門頭逢人便笑內殿裏見佛不拜匡時濟物儘有慈悲跣足科頭了無罣礙以杖作點眼勢云賴有這點光明亘古亘今不壞既不壞因甚要山僧點出顧左右云摩醯照出塵沙界萬象從茲脫體新

　　藏佛同地藏菩薩開光

　　師云一明一切明一見一切見大覺與能仁光明皆顯現三教同源不隔一線普度羣生豈忘悲願拔濟三途頓超十善欽仰無窮愛戴無倦俱稱萬德尊榮因甚麽又要重點光明聻不是奇特人難明向上事即今事已現前如何是奇特一句(咄)光彩還他舊光彩發人真信一番新

　　羅漢開光

　　師拈杖云法化報三身卻從這裏薦得戒定慧之學豈更節外生枝遨遊四海習定天台圓陀陀光灼灼照徹十虛各顯神通同歸淨域澄澄爾湛湛爾萬象平吞煅聖鎔凡通身抖擻不盡西天東土異類心跡全降若然衞法頓令法幢振起若然助福管教福慧駢臻如許妙用縱橫畢竟以何施設卓拄杖一下云人間天上稱如意莫不承其正眼開

　　山門金剛開光

　　師云金剛正體普鎮大千保護靈山威而不猛若要放出光明重增精采須是山僧併力始得何也聻以杖指左云這一位同聲相應指右云這一位同義相親復卓拄杖云從此又添新氣象山門振起舊家風

　　韋馱菩薩開光

　　師云三洲普護願力洪深六度齊修威權獨顯靈山全賴以增輝古剎重新而現瑞以致摧邪輔正衞法安僧檀信皈崇人天共慶得此種種嘉祥莫不向一毫頭上放出光明了也大眾且道即今光明在甚麽處發現聻遂以筆點云摩醯灼破乾坤濶海眾雲臻盡荷恩

　　觀音大士開光

　　圓通無礙遍界巍巍隨緣赴感誓願非違故得龍女獻珠善財參禮心境雙融事無不喜妄執蠲除悟迷空矣遂舉筆云請看點出光明藏一片慈心普濟人

　　送止菴行人入塔(係宜興縣人庚申閏六月三日端坐自焚其身年四十三歲)

　　師云至真無相貎奧旨絕言詮覻破箇中意何曾有正偏止菴上座獨步超先一生惟勤行業不知着意求元欲圖歸隱六月炎炎杲日當午端坐怡然心無罣礙火化青蓮四十三年倏忽百千三昧周全漫騎驢子歸天嶺還請遨遊靈鷲邊大眾且道如何是靈鷲邊事遂舉靈骨云幢標金剎千秋壯名著西湖又一賢

雲林寺志卷三終


中國佛寺史志彙刊第 24 冊 No. 22 增修雲林寺志


增修雲林寺志卷四

　　檀越

　　崔育材

　　仁和人官職方員外郎天聖九年捨鹽橋住宅為靈隱下院(見咸湻臨安志人物表)

　　李衞

　　字又玠徐州人仕至太子少保兵部尚書直隷總督諡敏達公於雍正間開府兩浙多惠政去後民多思之常捐捧倡修雲林大殿有募引載志中

　　張彙

　　字容川華亭人官刑部郎中嘗捐金百兩為諦暉和尚造塔且為之誌銘

　　汪應庚

　　字上章號萬松歙人僑籍江都從事夙沙之業樂善好施其天性也如賑饑寒助昏喪修學舍贍貧士諸事不惜重費無不舉行世宗憲皇帝嘉其行義欽賜光祿少卿銜以裦異之庚申歲返新安遊雲林寺見棟宇將頺慨然修建壬戌秋日忽感微疾合掌西向而逝家人皆聞白栴檀香徧滿室中子四明守起克承父志捐金告竣

　　人物

　　李紳

　　字公重無錫人中書令敬元曾孫號短李穆宗召為翰林院學士與李德裕元稹同時號三俊武宗時為相居位四年出鎮淮南布衣時曾游靈隱天竺二寺有追昔遊詩

　　沈亞之

　　字下賢吳興人第進士太和初官殿中侍御史有候仙亭詩

　　潘閬

　　字逍遙大名人居錢塘人稱潘閬巷為秦王府記室參軍秦王繼恩得罪下獄捕甚急閬遂髠為僧而逃後事解授四門助教有宿靈隱寺詩

　　薛映

　　字景陽蜀人進士及第累知制誥厯禮部尚書集賢院學士分司南京卒贈右僕射諡文恭有曲水亭詩

　　王令

　　字逢原廣陵人王介甫愛其才以吳夫人之妹妻之有遊靈隱寺詩

　　郭祥正

　　字功父當塗人舉進士知武岡縣僉書保信軍節度判官以殿中丞致仕有錢塘百詠載靈隱山水古蹟甚夥

　　劉一止

　　字行簡歸安人宣和三年進士紹興中官監察御史累遷給事中以直學士致仕有入靈隱寺詩

　　蘇庠

　　字養直丹陽人有隱操號後湖居士有宿飛來峰下詩

　　李綱

　　字伯紀邵武人登政和二年進士宣和中厯尚書右丞高宗即位拜右僕射兼中書侍郎卒諡忠定有遊靈隱寺詩

　　周紫芝

　　字少隱宣城人年六十一始登第厯官樞密院編修官自號竹坡居士有登北高峰詩

　　曹勳

　　字公顯陽翟人以父恩補承信郎特命赴進士試登甲科顯仁太后北歸有迎鑾功厯昭信軍節度使加太尉卒有贈靈隱長老詩

　　周必大

　　字子充廬陵人登紹興二十年進士召試舘職累掌內外制厯左丞相拜少保益國公以少傅致仕卒諡文忠有佛海圜鑑二塔銘

　　范成大

　　字致能吳郡人紹興二十四年進士累官吏部尚書參知政事以病乞閒進資政殿學士再領洞霄宮諡文穆有冷泉放水詩

　　樓鑰

　　字大防鄞縣人隆興元年登第累遷中書舍人翰林學士同知樞密院事進參知政事卒贈少師諡宣獻有觀冷泉亭放水詩

　　姜夔

　　字堯章鄱陽人布衣工詩慶元中上書乞正奉常雅樂得免解訖不第嘗寓居西湖有寄銛朴翁靈隱詩

　　葛天民

　　字無懷山陰人初為僧名義銛字朴翁後返初服有泛舟入靈隱山詩

　　王埜

　　字子文金華人登嘉定元年進士厯端明殿學士僉書樞密院事有登靈鷲新閣詩

　　高翥

　　字九萬號菊磵餘姚人游江湖有詩名寓臨安最久有靈鷲詩

　　方岳

　　字巨山號秋崖祁門人紹定五年進士仕至吏部尚書郎有避暑冷泉詩

　　趙師秀

　　字紫芝號靈秀嘗登科旅寓湖山有冷泉夜坐詩

　　周密

　　字公謹自號弁陽老人四水潜夫寶祐間為義烏令入元不仕嘗居杭著武林舊事備載靈隱山水事蹟

　　董嗣杲

　　字靜傳杭人宋末棄官入道挂冠四聖觀著西湖百詠有冷泉亭香林洞諸作

　　王惲

　　字仲謀衞州汲縣人中統初授中書省詳定官尋轉翰林修撰兼國子院編修至元五年拜監察御史多所論列權貴側目出為平陽路判官進福建閩海按察使召至京師擢翰林院學士大德八年卒贈學士承旨追封太原郡公諡文定著秋澗集有靈隱寺詩

　　曹伯啟

　　字士開濟寍碭山人至元中薦除冀州教授累遷御史臺侍御史出廉訪浙西遂引年歸鄉人表所居為曹公里天厤中拜陝西諸道行臺御史中丞辭疾不起士論高之卒贈河南行省左丞追封魯郡公諡文貞著漢泉漫稿有遊靈隱寺詩

　　傅若金

　　字與礪新喻人家貧力學為同郡范梈所知得其詩法以布衣至京師蜀郡虞集廣陽宋褧以異材薦佐使安南歸除廣州文學教授著清江集有題李遵道畫靈隱道中二杉圖詩

　　余闕

　　字廷心唐兀氏世居武威徙家合肥登元統癸酉進士厯翰林待制至正十八年守安慶屢敗諸寇陳友諒合兵來攻城陷死之贈淮南江北行中書省平章事封豳國公諡忠宣著青陽集有賦九里松詩

　　李孝光

　　字季和樂清人至正七年詔徵隱士以秘書監著作郎召赴京召見於宣文閣明年陞文林郎秘書監丞卒於官著五峰集有靈隱十詠

　　張昱

　　字光弼廬陵人左丞楊完者鎮江浙用才略參謀軍府事遷左右司員外郎行樞密院判官左丞死棄官不出張士誠禮致之不屈張氏亡明太祖徵至京師閔其老曰可閒矣厚賜遣還因自號可閒老人徜徉西湖山水間年八十三卒著廬陵集有冷泉觀猿詩

　　錢惟善

　　字思復錢塘人領至正辛巳鄉薦官至副提舉張氏據吳退隱吳江之筒川又移居華亭明洪武初卒自號曲江居士著江月松風集有冷泉亭詩

　　凌雲翰

　　字彥翀錢塘人元末蘭亭書院山長洪武初以薦授四川成都教授著柘軒集有冷泉猿嘯九里雲松二詩

　　貝瓊

　　字廷琚崇德人洪武初徵修元史除國子助教著清江集有靈隱十詠

　　高啟

　　字季廸長州人洪武初召修元史授翰林院國史編修官擢戶部侍郎放還尋坐危法著缶鳴集有次靈隱復見心長老見寄詩

　　張羽

　　字來儀潯陽人居湖州元末授安定書院山長明初徵為太常司丞兼翰林院同掌文淵閣事以事竄嶺外未半道召還抵京投龍江死著靜居集有寄靈隱良泐二長老詩

　　馬洪

　　字浩瀾號鶴窗錢塘人善詩賦清修苦節聲價益重嘗居九里松

　　陳贄

　　字惟成餘姚人天順間官太常少卿致仕投老西湖嘗和董靜傳西湖百詠於靈鷲古蹟題詠殆遍

　　劉英

　　字邦彥號賓山錢塘人景泰中郡邑交辟以母老辭著湖山詠錄有同沈石田諸賢遊冷泉詩

　　程敏政

　　字克勤休寍人成化丙戌廷對第二授翰林編修累遷禮部右侍郎著篁墩集有公餞靈隱寺詩

　　趙寬

　　字栗夫吳江人成化辛丑進士官浙江提學副使著半江集有登韜光遇雨詩

　　沈周

　　字啟南號石田長州人景泰中郡守以賢良應詔辭不赴嘗游湖上與劉邦彥徜徉靈鷲冷泉間傳有詩畫

　　史鑑

　　字明古號西村吳江人嘗與沈啟南汝其通同游靈隱有詩

　　董澐

　　字復宗海鹽人嘗從王陽明講學於姚江著從吾道人詩藳有韜光詩

　　徐禎卿

　　字昌穀吳縣人弘治進士官國子監博士著廸功集有靈隱寺贈靜公詩

　　邵經邦

　　字仲德仁和人正德進士官刑部員外郎以嘉靖大禮建言廷杖發鎮海衞充軍著弘簡錄有飛來峰詩

　　田汝成

　　字叔禾錢塘人嘉靖進士仕至廣東提學副使著西湖游覽志載靈隱寺事蹟甚詳

　　張時徹

　　字唯靜鄞縣人嘉靖進士廵撫四川江西進兵部尚書著芝園集有北高峰詩

　　茅坤

　　字順甫歸安人嘉靖進士任廣西按察僉事厯副使著白華樓集有訪岣嶁山房詩

　　徐渭

　　字文長山陰人諸生入胡梅林幕府著櫻桃舘集有千佛閣詩

　　祝時泰

　　字汝亨號九山閩人戶曹員外

　　高應冕

　　字文中號潁湖仁和人光州太守

　　王寅

　　字仲房號十嶽新安人庠士

　　劉子伯

　　字安元號望湖仁和人庠士

　　方九敘

　　字禹績號十洲錢塘人承天太守

　　童漢臣

　　字仲良號南衡錢塘人江西憲副

　　沈仕

　　字𢡟學號青門仁和人隱君

　　以上社友六人嘉靖間主西湖八社曰紫陽詩社曰湖心詩社曰玉岑詩社曰月巖詩社曰南屏詩社曰紫雲詩社曰洞霄詩社其飛來詩社則靈隱寺三天竺九里松北高峰集慶寺普福寺石人嶺韜光澗西冷泉亭呼猿洞諸勝屬焉童南衡主之

　　周詩

　　字以言崑山人著虛巖集有靈隱寺詩

　　王穉登

　　字百穀長洲人國子監生著客越集有冷泉亭詩

　　樊良樞

　　字尚默進賢人萬厤進士歴官廣西右布政使著三山二酉等集有韜光菴詩

　　程嘉燧

　　字孟陽休寍布衣僑居嘉定著松圓浪濤集有北高峰九里松韜光諸詩

　　文震孟

　　字文起長洲人天啟壬戌賜進士第一授翰林修撰以言事鐫級崇禎初復官後以禮部左侍郎兼東閣大學士卒諡文肅著葯圃詩藳有韜光詩

　　姚思孝

　　字永言江都人崇禎進士歴官大理少卿有岣嶁山房詩

　　梁以樟

　　字公狄錦衣衞人崇禎進士商邱令著印否集有登韜光詩

　　陳繼儒

　　字仲醕華亭人著眉公全集有青蓮山房詩

　　黃道周

　　字幼元漳州人天啟進士歴官坊局謫江西布政司都事被逮下詔獄遣戍福藩時進禮部尚書南京既下督師婺源死之著大滌函書浩然詠有韜光詩

　　陳子龍

　　字人中更字臥子青浦人崇禎進士除惠州推官丁憂服除補紹興推官舉卓異天下第一陞吏部主事攺兵科給事中乙酉死難著湘真閣諸藳有韜光詩

　　張遂辰

　　字卿子錢塘人少頴異工詩文一游成均歸隱湖上晚以醫名游西山靈竺間詩甚夥

　　吳偉業

　　字駿公太倉州人前明辛未榜眼入　國朝官國子監祭酒著梅村集有韜光詩

　　張綱孫

　　字祖望錢塘人為西泠十子之一著秦亭集有靈隱寺詩

　　曹溶

　　字潔躬秀水人前明進士　國朝官少司農著靜惕堂集有冷泉亭詩

　　周亮工

　　字元亮祥符人前明進士　國朝官少司農著賴古堂集有韜光詩

　　王士祿

　　字子底山東新城人順治進士官考功郎著西樵集有韜光詩

　　朱彝尊

　　字錫鬯秀水人康熙己未召試官翰林檢討著曝書亭集有松靄山房雨宿詩

　　嚴繩孫

　　字蓀友無錫人召試官中允著秋水集有韜光詩

　　秦松齡

　　字對巖無錫人順治進士召試官翰林著蒼峴山人集有韜光詩

　　潘耒

　　字稼堂吳江人召試官檢討著遂初堂集有韜光詩

　　陳祚明

　　字引倩仁和人著采菽堂集有冷泉亭詩

　　吳農祥

　　字星叟仁和人著澄觀堂集有斑衣園詩

　　趙吉士

　　字天羽新安人官農部著寄園集有韜光詩

　　厲士貞

　　字烈士儀真人康熙進士有韜光詩

　　汪懋麟

　　字季甪江都人康熙進士官比部著百尺梧桐閣集有冷泉亭詩

　　柏古

　　字斯民華亭人有韜光詩

　　陸繁弨

　　字拒石仁和人著善卷堂集有韜光詩

　　宋曹

　　字射陵鹽城人官中書舍人有靈隱詩

　　徐延壽

　　字存永閩人著尺木堂集有靈隱詩

　　湯右曾

　　字西厓仁和人康熙進士官少宰翰林學士著懷清堂集有韜光詩

　　繆彤

　　字歌起長洲人大魁官翰林有韜光詩

　　龔翔麟

　　字天石仁和人官御史著田居集有石筍峰詩

　　王式丹

　　字方若寶應人大魁官翰林著樓村集有韜光詩

　　查嗣瑮

　　字德尹海甯人康熙進士官翰林著查浦詩鈔有韜光詩

　　顧嗣立

　　字俠君長洲人由進士官翰林著秀野堂集有雲林詩

　　沈元滄

　　字麟洲仁和人官文昌令有韜光詩

　　吳焯

　　字尺鳧錢塘人太學生著葯園集有冷泉亭詩

　　沈廷瑞

　　字樗厓宣城人眉生徵君之孫著東鄉集有雲林詩

雲林寺志卷四終


中國佛寺史志彙刊第 24 冊 No. 22 增修雲林寺志


增修雲林寺志卷五

　　藝文

　　重修靈鷲興聖寺記

　　(宋)樓杕

　　靈隱前天竺後名與天壤齊介兩山間一蘭若曰靈鷲竇石澗泉嵌空合流中分而兼有之考諸志實維晉理法師卓錫之始理咸和初自西天來見茲山而驚曰是中天竺國靈鷲山之小嶺不知何年飛來佛在世日多為仙靈所隱今此亦復爾耶廼披荊棘廼闢梵廬地以人而顯至今巖以理名訪其塔猶在更厯表章至吳越尊尚至國朝駐蹕隱竺之價日增是剎幾蕪廢不治猶齊魯之邾莒緇素愴焉聞於神臯嘉熙元年春妙選吳僧行果主之始至喟然曰吾少長茲境目擊而心憫之院無大小也人無古今也是山則前日之舊也吾其勉行之越明年作山門易向而南明年兩廡成又明年觀堂成位置合宜事可則而物皆可久也雅靚邃修丹碧奪目規畫一出其手內外備矣始欲築丈室建寶閣盡挹乎四山之秀不求諸人而聞者樂施不知其役而見者興敬於是靈鷲復粲粲余愛山水成癖坐冷泉憩香林屢嘗造其廬月異而歲不同難矣哉修鱗泳波茂樹當道徑窈橋橫真使人意消於煙霏空翠之表吁顛而不扶危而不持聖門之所嘆孰謂浮屠氏其專如果哉果北峰暮年之法子兄事古雲晦嵓遡其源已不凡兼而有常其心休休然士之寓者客而游者入出一待之以衣食察其色久不倦視其槖匪有餘此蓋有大過人者起廢細行也願力宏固有家法在遂書

　　重修靈隱寺記

　　(明)張瀚

　　吾杭自錢氏有國南宋建都兩山諸剎依然勝概其間敕於先朝如虎林山之靈隱寺尤為冠絕東晉咸和梵僧慧理建後析而兩之東靈鷲西靈隱宋景德四年復合為一啟覺皇殿彌勒閣高宗駐蹕數臨幸賜金額莊田以後興廢靡常迨洪武中住持惠明恢復如舊永樂初善才增塑三世金身宣德間災住持良玠重建隆慶三年復燬於雷火止餘直指一堂時海宼紛擾寺僧德明等圖復力不贍萬厤壬午陸司宼光祖知僧如通足任斯役令僧眾亟迎比至首築壇趺坐其上說楞嚴法華諸經遠邇諦聽罔不來助於是棟梁榱桷之材甃砌磉墁之石金雘丹堊之飾覆墊甎甓之需智士運謀壯夫輸力不三數年大覺殿巍然中峙就彌勒閣舊址為藏殿後為直指堂又後為方丈左為妙應閣右為選佛齋壯麗周匝雅飾莊嚴數十年瓦礫之場輪奐一新落成之日宜記其本末以垂永久僧眾相率詣余余遂次第其事系之銘

　　紫竹林記

　　(國朝)陳元龍

　　杭州湖上諸山名勝甲天下而靈鷲峰為最面峰即古靈隱寺也

　　聖祖仁皇帝南廵御書題曰雲林因遂稱雲林寺入寺稍折而西百餘步有三摩地焉曰紫竹林上接韜光下臨靈鷲蒼松左峙碧澗右繞桂竹交加翠陰茂密雲林之勝槩盡是矣中供大士像寶色莊嚴迥異諸相有禱焉輒應厯來住持皆清修苦行如古尊宿海內聞風而瞻禮者南自閩越北至燕齊不遠千里重趼裹糧殆無虛日以大士之靈棲絕勝之境於是毘耶十笏之地為雲林增重登紫竹林者如身遊佛國也元季楊亷夫遊靈隱寺詩有僧住栴檀紫竹林之句前明黃貞父李長蘅諸公亦嘗橫經于此蓋山川之靈秀佛乘之高深自古與文人學士結世外緣也予弱冠時奉先君子命率仲叔兩弟偕許時菴大宗伯俱以諸生鍵關於此者數載親見仲野溯岷二禪師修葺整齊人天擁護之盛迨通籍居京師與山中遙隔者二十餘年旋以養親假歸曾一過之而二禪師已辭世仲野之徒超然克守清規禪板梵音肅焉如昔喜山門之不替留連憶舊者久之及予出撫粤西超然遠道來謁以重新殿宇告且屬為之記予許之而未遑屬草也自後予再入國門出守

　　山陵歸參綸閣踪跡如雲顛毛似雪廻念讀書山中時甲子重新紫竹林之名勝眇乎若隔世矣今年春超然復貽書曰憶公與二先師結方外交時山僧以小沙彌侍側今公壽逾八十山僧亦將七旬俯仰今昔一時主賓僧俗惟公山僧在耳紫竹林之蘭若與公似有宿緣可無一言以示後人乎予老矣退食之暇蒲團趺坐輒神遊于祗園甘露之境顧以聖恩深重未敢乞身形枯心瘁學殖荒落安能繼鐵崖黃李之後以文章翰墨留為湖山佳話而追遡生平遊厯之處惟紫竹林夢寐不能忘則洵有宿緣未可知也異日者倘能蒙恩放歸買艇湖頭與超然師扶杖同行結香火之社豈非予之大幸乎姑書此以俟之是為記

　　重修雲林禪寺碑記

　　常安

　　兩浙聲名文物爭雄天下而名山巨浸亦甲秀東南唐宋之際蘭若琳官羃坡堙谷其在錢塘者至一百二十七所而靈隱寺為五山之一枕倚巖壑吐納煙雲敞麗幽敻真如所隲自晉咸和中僧慧理飛錫於此始建道場洊厯五季隋唐遞有興廢逮吳越武肅王敬禮延壽禪師恢宏雲構蓮界聿新南渡後高孝兩朝屢臨幸焉元末燬於火明洪武初主僧惠明光復如舊嗣此住持善財良玠德明如通等相繼興修迄乎季世龍象潜靈漸就頺落國朝順治己丑具德和尚來主法席道風丕振學侣雲從遂乃廣締勝緣經營有十餘載千櫨嶻櫱百栱穹窿雖曰重修其功實與開創者等康熙己巳恭逢聖祖仁皇帝南廵駐蹕茲寺敕攺今額天章飛藻鷲嶺增輝其後翠華四幸宸翰屢頒又有金佛香檀之賜而主僧諦暉亦蒙寵錫誠異數也今上皇帝御極念茲寺為聖祖臨幸之地敕免本寺山場地蕩征稅若干使緇褐之徒得以定息繩床身心無擾蓋我朝之加恩雲林者深且厚矣自具公以來更厤七十餘載不無摧剝今主僧巨濤為諦公法嗣開法是山慨然以興復為己任適光祿少卿廣陵汪君諱應庚字上章來遊武林一見契合大啟毘尼之壇度僧六百三十九眾旋捐淨財次第興修自大雄寶殿外為殿者五為堂者十五為閣者五為軒者三為樓者一為亭者二為寮者八他如玉樹林獅子窟塔院梅園以及庖湢庫圊之屬無不崇飾若夫繚以周垣固以層基鑄千僧之鍋塑天龍八部及五百應真之像此煥儼之見於寺內者而寺之外則甃塗以便遊侣築堰以蓄飛流凡合澗興隆之橋龍泓之洞鷲峰之徑咸作而新之有加於舊經始乾隆六年十月落成於九年十月費白金二萬兩有奇皆光祿君偕子震潜同為喜捨而鳩工役財則巨公獨力所任也夫給孤長者以祗樹而布金波斯匿王以栴檀而刻像要皆破盧至之慳證香身之果歲壬戌余奉帝簡開府兩浙適當茲寺鼎新之會寶坊金容華榱玉砌與曡崿秀峰輝映於翠微之表知其于過去刼中修無上慧未來刧中植無量福行見塗毒之皷常鳴龍潭之燈永續幽祗協讚海岳崇瞻雖刧盡恆沙而淨業終以無毁矣工既竣巨公請予文為記爰疏其顛末勒之翠珉以告來者

　　雲林寺重建輪藏殿記

　　鄭江

　　佛氏之有輪藏自梁傅大士始也嗣後叢林效之且徧天下俱供大士像於中雲林輪藏殿具公始建於順治庚寅迄今幾及百年棟宇頺廢所為輪藏者亦攲傾催剝而不能轉乾隆庚申新安光祿少卿汪君上章來游茲山慨然以重興為己任而以是殿為之首落成之日予適過寺見夫傑構翔空若地涌出入門神聳則如天樞激而地軸動月駕旋而風馭行瑤窗寶網眩金碧於無定天龍帝釋儼生氣以飛空徐而察之則集眾有力負之而趨且聆夫大聲起於足下又如良霄歌鐘之擊窟室袁氏皷角之鳴地中偉矣哉象教之力宏矣檀護之施廣矣主僧巨濤和尚謁予文以為記予惟傅氏之設輪藏轉經也然三藏十二部卷帙繁而重庋之於輪非數百人莫能轉今所供者諸佛菩薩像則數人能勝其任況轉佛即轉經乎且佛氏所重者以心轉境不以境轉心故云能轉法華不為法華轉若夫成住壞空大地山河皆太虛中一微塵耳何有於輪昔村婦薦夫財少而輪自轉則其能轉有不係於輪者惟此心之精誠厯刧常新亦厯劫常轉汪君之輸財巨公之集事可云轉大法輪將有不與土木丹青俱敝者矣於是乎書

　　梵香閣記

　　張熷

　　雲林漸山啟基神構暉煜飛楹繡栱布翼高驤大殿東西隅齋堂後為梵香閣順治丁酉具德法師重興茲寺所建雍正甲辰鬱攸弗戒欻焉堙毁乾隆壬戌住持巨公纂修堂宇新都汪光祿應庚誓願樹緣一切莊嚴爰及茲閣煥爾再新於是禪窟圓成遠近馳仰瞻層軒之聿崇悟離垢之妙諦矣夫法界真靜斷滅五根宣芬散馥常參鼻觀諸天與人間止厭氛濁之上升和難各捨本住持旃檀而歸命故佛法中香為佛事騰異香於波利則送風而聞表殊迹于龍池則撥沙而出無量無邊煙雲滿於十方非空非木根枝列夫三品若乃虔供養而塗身澄神慮而結願從聞思修發戒定之馝馚依定入慧證密圓之馣𩡤是則發明無漏熱一塵而具足豈必合境有異擣萬種而為珍哉然起滅生乎現境沉水可作桑根之想淨名顯乎法相靈芬還升頂穴之中印度之女散花而禮讖普達之王傳芳而福應帝釋所摩石上猶餘郁烈兜婁所沐壇前頓爾猛熾要以心無染着多摩因之馞起體不受觸陀羅常在應身是故曼殊氤氳能使眾欲清凉伊蒲掩冉可除一切熱惱受牛頭之嘉產火不能然齅象藏之微薰疾不能害至如奉石鹽於兜率賚青棘於終南濡螺貝而卻敵燎薰陸而拒邪西天印土縷縷成穗毘耶城邊馡馡滿缽塵氣焂滅一銖而普薰三千世界天樹開敷四布而周徧五十由旬斯皆耆山之廣運王舍之神機惟幻翳之全消乃融貫其真理今巨師解脫知見作大德之苾芻光祿識精元明效伽羅之焚濯故能結此冥慈共成善果修櫳窅靄共煙縷以浮空清風韻響偕天花而飄拂凡我道眾信翮高翔胸無滯疑乘香象而截流心有劑和置淨器而浴佛則茲閣之建洵乎功提無外也予居近名藍情皈禪慧眷言靈宇合讚修檀爰焚平等香息心了義而徵妙典以記之

　　五百羅漢殿記

　　杭世駿

　　在昔湼槃經義謂有五百商人採寶出海值盜攘去并剜其目商日夜號痛欲向無所或告之曰靈鷲佛氏能救汝苦與我重寶引汝見之商且行且舍至大林精舍佛為說法各證阿羅漢果夫所云阿羅漢者大論云阿羅名賊漢名破一切煩惱賊破復次阿羅漢一切漏盡故應得一切世間諸天人供養又阿名不羅漢名生後世中更不生是名阿羅漢法華疏云阿颰經云應真瑞應經云真人皆無生之義也或言名含三義無明糠脫後世田中不受生死果報故云不生九十八使煩惱盡故名殺賊具智斷功德堪為人天福田故言應供要而論之修六度之梵行標三乘之通號均為超越凡倫優入聖域者矣後世寶坊琳宮偏閻浮提界然非名藍巨剎則五百應真之宇時或缺焉雲林向為五山十剎之一百栱千櫨霞開鳥翥承甍繞霤虹拖蜿垂其西禪堂之下為羅漢殿創于何朝未詳所自具德大和尚來主法席中興締構實建今處時順治戊戌也逮今乾隆癸亥八十餘年榱梠頺瘁法身雨立主僧巨濤慨焉憫睇廣募檀施精心建立幽祗協贊歙人汪光祿應庚獨奬勝緣為布金之須達一切興作咸委巨公於是百廢修舉而羅漢殿工未竣適光祿奄逝令子明州守起踵成之像設閑安四周列坐妙相莊嚴奕奕有生氣飛梁八維環楹交峙寶壇囘互殿如田字之形俗因名曰田字殿吾杭梵宇以百數有此殿者惟淨慈雲林今淨慈悉已阤頓而雲林金碧丹黝慈容統序東西向背毗接偶居嚴飾之工常留花窟夫佛示像法因垂像教故金姿寶相月面蓮眸皆無為之寂不盡之靈之所託也今五百應真因苦願力普攝無邊散處山林分形顯化作人間福田亦所以示人從生有貪因貪受苦因苦得報則凡見形而入道者於茲殿之興廢所係豈不重與殿既成巨公乞言於予余肅瞻靈儀敷具頂禮契正覺之冥符儼法相之常住敬刊樂石而為之記

　　清繞橋新建春淙亭記

　　厲鶚

　　清繞橋當鷲峰之陰跨北澗之上對理公巖之口橋舊無亭乾隆癸亥巨公重新雲林寺飭餘材賸甓成之登斯亭者仰挹山翠俯聽泉響炎曦陰霖有所芘而物色之奔赴若天造而神輸也巨公問名於予余以合澗橋舊有春淙亭蓋取蘇文忠兩澗春淙一靈鷲之句見貝廷臣清江文集中今亭廢久矣宜移其名於此巨公曰昔亭之澗合而今亭之澗分昔亭廢而名存今亭新而名舊天下推移起滅之幻有如是乎然其為春淙則一也當夫天根見秋潦縮斯澗也若斷若續涓流如綫其聲滴瀝幽咽或有時而涸四顧林谷萬籟悄然此非君子之潜德未施而吾宗之憩寂入定時耶若夫土膏脈動山澤乃通斯澗也如風雨交作震動巖岫又如奏洞庭之樂五音繁會瑽琤激盪自遠而近此非君子之乘時利見而吾宗之當機倡導時耶以是名斯亭也意深矣遂書以為記

　　乾隆甲子春正月二十二日郡人厲鶚

　　蒲菴文集序

　　(元)歐陽元

　　由唐至宋大覺璉公明教嵩公覺範洪公以雄詞妙論大弘其道於江湖之間一時老師宿儒若我先文忠公及韓琦蘇軾莫不斂衽嘆服皇元開國若天隱至公晦機照公倡興斯文於東南一洗咸湻之陋趙孟頫袁桷諸先輩委心而納交焉晦機之徒笑隱訢公尤為雄傑其文太史虞集嘗序之矣訢公既寂叢林莫不為斯文之嘅翰林修撰張翥槖示豫章見心復公所為文以敏悟之姿超卓之才禪學之暇發為文辭抑揚頓挫開合變化藹乎若春雲之起於空也皎乎若秋月之印於江也遡而上之卓然並驅於嵩璉諸師無媿也

　　銅佛讚頌序(炬公住持靈隱)

　　(元)釋天如

　　至正甲申夏錢塘照菴炬菩薩大會緇素於寶石山作佛事者四十八日以慶銅彌勒佛及觀音勢至像成亦以張其化使益廣而益遠也原其造像之始約化四十八人各施銅錢一而念佛千聲以為例如是四十八人人各轉化四十八人遞遞轉化積四百八十萬錢冶以範佛佛身長一丈六尺二大士稱之相好纖悉具備既又梯山以登之營大殿以安奉之乃有今會於是四方士頌贊交集謂其可贊者有三錢唐佛剎巨細千萬計而未始有銅像一也募施之法取少而化廣異乎常二也合眾善以為會高下之機普攝三也錄頌成卷待余序余於三者之外容有說焉初像之未成也全佛是銅及其既成也全銅是佛曰佛曰銅二名一體蓋佛不自佛從緣而生也推緣生而類通之令悟世間萬物物物皆佛也此外復有說焉凡一人一念之興一錢之施則其全體銅像已隨念而應之矣一念既爾念念亦然然則應念而成之佛又何止四百八十萬哉此外猶有說焉以多人念佛之心展轉流布自今世後世以達乎無窮則佛隨而應之亦復如是而無窮也橫應之廣既如是豎應之遠又如是其數量可思議哉是由照菴宗性具之學而得其旨將使人人同悟是心作佛是心是佛之說以至重重無盡互互無礙曰理曰事周法界無一而非佛故其一機之發一像之成遂能致廣遠之化者如是以余知照菴之化如是故序其贊頌之卷如是

　　倡酬禪偈序

　　(明)徐一夔

　　偈者詩之類也佛說諸經必有重偈以伸其義觀於吾書春秋列國大夫之聘中國既修詞令以達事情末復舉詩明之蓋亦此類偈或五言七言惟便於誦讀而不叶以音韻詩多四言而以音韻叶蓋被之絃歌故也詩自漢變為五言唐變為七言頗嚴聲律為釋氏者出言成偈大略亦近於詩吾鄉佐上人字東州處靈隱禪窟還台省親有密心嚴師者為偈一首以贈其行其言七言其句八句詩之類也上人姿敏慧參扣直指其同袍之友慮其愛親之心不勝求道之志更相提擊蘄振祖道而非世俗嘲風咏月之具故不曰詩而曰偈上人徵余題辭因筆於首簡

　　送塤上人歸四明序

　　徐一夔

　　豫章復禪師唱道靈隱山中合儒釋以為教從之者甚眾有塤上人者氣冲而守恬且有志於道事禪師有年將歸四明造門言別且請僧會予亦以被徵赴京師未暇執筆又介其師之友大淵禪師以為言余謝之曰吾與上人所趨異塗所習異業今茲之別余方違親戚棄妻子以奔走於車塵馬足之間而上人之高踪峻跡如孤雲野鶴以翱翔於太虛之表其情又不同也其何以為上人言哉然余聞之古先哲人有深於佛者謂佛之道與易論語合其言非欺我也上人之師既合儒釋以為教是宜不以我為異而有所請也豈余知有未深乃反以為異耶上人行矣四明雪竇層峰曡壁嶄絕空青傳聞異時多古佛化現上人歸臥雲壑益弘其道所造當益深余老且病得請而歸即將絕濤江而東過上人之廬而叩其所以同者

　　韜光紀遊集序

　　(國朝)常安

　　西湖北峰之勝惟靈鷲最奇遊者至冷泉亭仰瞻林木下視流水憩息徘徊興盡而返不復知寺中西折有曲澗縈紆層巒綿衍邃深幽寂之巢塢也巢塢有菴名韜光唐代宗時蜀僧韜光卓錫於此與郡守白公善往還酬答地以人傳而韜光之名以著迨後蘇子瞻趙閱道興寄煙霞題名崖石踵其遊者日盛昔人典型續而不墜自唐宋元明至我朝天下名賢鉅公碩士高僧登臨憑弔撫景留題者多矣皆散漫無紀惟禪鐙一焰至今耿耿豈吾道之不若彼哉無人焉為之彚而集之俾鴻篇藻句湮沒於古苔荒草中供山僧煮茗具耳婁東顓菴王太史西清學士東海名儒敦好古之雅懷輯人文之炳蔚可謂收拾明珠還之合浦極一時之美事己丑歲予曾至浙一躋其巔垂今三十餘年宦遊四隅時遇浙之士大夫劇談韜光欣然神往壬戌春來蒞兩浙偶偕彭少司農石源尋幽討勝入竹逕循磵而西巖岫䆗窱筧泉滴瀝白雲滿衣裾殊不知有人間世歎曰此真可以韜光矣啟窗眺江海始信駱丞樓觀門對之句為不虛俯視四山排闥入檻飄飄乎如列子御風佳處任人自領而已因更得汲泉啜之縱觀所藏卷冊數十餘年來遊者咏者又若而人輯而藏之亦復裒然成集想當年白傅韜光同此樂趣遂賦詩一篇付山僧冀附作者之林山僧復請弁集首是為序

　　武林山辨

　　(明)邵重生

　　武林杭之名山因以名郡而古今皆朦朧未有直指的名為某山者舊志以武林門右土阜俗稱祖山者當之為其山先名虎林以避唐諱攺稱武林成化志引楊正質虎林山記為錢王時祖山在郭外有異虎其山自名虎非避諱也又引宋樓攻媿詩武林山出武林水靈隱後山無乃是且宋湻熙志明載武林山為武林水所出安有又避唐諱之說决非城內無水小山明矣與薛公通志同惜偏而未全一統志列武林山當矣下曰一名靈隱一名靈苑一名仙居乃以武林山飛來峰二山為武林山是矣特認而未的至沙門契嵩武林山志與四水潜夫武林舊事直以飛來峰為武林似矣又局而未廣近田公西湖遊覽志陳公萬厤志皆不列武林山而以靈隱山一名武林山豈惟齟齬不明而名言更不正今余為辨者三以俟質之君子凡郡邑之著稱者必以郡中佳山水祖山蟻垤不足以當固矣特靈隱之名發於東晉先秦兩漢厥名伊何愚意凡謂之山者以其全體而言也高聳者曰山峰如脊者曰山嶺至岡陵𠀌阜皆有分別而一山字足以槩之故武林之名乃靈隱天竺諸峰之祖名也自慧理既來之後有飛來之名焉有靈隱之名焉有靈鷲之名焉有天竺而後有三竺之名焉至於蓮花佛國白雲白猿獅子香爐皆繼慧理發之而為武林之支名至於南高北高五雲雙桂乳竇月桂諸名又後人濫觴也其曰形勝烏石靈苑仙居龍門楊梅西源善住興正瑞雲慶化集慶秦亭又土人之私諡也自有諸名而武林反以無專主而晦如子姓眾多而又著則祖父之名遠而晦久而亡此常道也如羅浮有七十二峰皆謂之羅浮山黃山有三十六峰皆謂之黃山武夷有六十三峰皆謂之武夷山是可辨者一也羅處約靈隱碑曰浙水之右有山曰武林盧襄西征記杭地北環靈隱國朝楊太守開西湖疏曰杭州南跨吳山北兜武林觀前人之文曰右曰環曰兜三字則非一二山之指其可辨者二也且武林山者必當求武林水杭南北二山之水孰有大於三竺靈隱之溪乎南則從捫壁嶺水出嶺合雙桂永清月桂諸塢北從石人西源合白沙韜光諸塢正與舊志合曰武林山有二水南出者曰南澗北來者曰北澗若惟以靈隱寺山為武林山則惟有北澗而無南澗若惟以飛來峰為武林山則飛來峰無水不出澗若以靈隱飛來二峰為武林山則南澗從天竺諸峰來發源不全况舊志云西湖滙武林山水秦時名武林水至漢方有金牛明聖之號南北二山凡有水流入湖者皆武林山其可辨者三也質高人之偉見稽形勝之現存吾於武林也奚疑

　　九里松說

　　(國朝)孫治

　　袁公仁敬之樹松也左右各三行行九里起行春橋至靈隱而止及下竺焉是為九里松也萬厤志載九里松之見在者下竺路十一本靈隱集慶一百一十九本共一百三十本邵虎菴之為山志也相去十餘載所記行春橋至張家亭八本至黑觀音堂五十一本至飛翠亭七本至飛來峰二本廻龍橋至靈隱門十二本下竺路十本共九十一本其末年已十亡其五余為童子時猶見有二十餘本及於今日所存者不過十數本矣嗟乎松盡而九里又何有矣無其實者以名存之千載而下得與泰山五大夫並傳者則猶賴乎此耳

　　賜佛照禪師宸翰

　　宋孝宗

　　禪師所奏菩薩十地乃是修行漸次從凡入聖夫復何疑方知腳踏實地十二時中曾無間斷以至圓熟雜染純淨俱成障礙任作止滅脫此禪病常如禪師之言當揮劍刃卓起脊梁發心精進猶恐退墮每思到處兢兢業業未嘗敢忘今俗人乃有以禪為虛空以語為戲論其不知道也如此茲事至大豈在筆下可窮也聊敘所得耳

　　靈隱觀老奉敕住天童疏

　　樓鑰

　　海內名山最說天童法席禪林的派還須臨濟當家詔旨一頒人心俱響(某)神鋒峻發正令全提西湖水不抵辨口瀾翻北高峰未如道行高聳一光一造都成陳迹三章三要正賴舉揚豈惟祖師粲可供作證明直得衣冠巢許同伸勸請呼猿洞口任他萬壑爭流宿鷺亭前便看一錫飛下

　　靈隱翻蓋僧堂疏

　　釋居簡

　　未除滲漏可容一日安居既已揭翻豈怕七間閒卻倘有帡幪之託遂無風雨之虞行住坐臥在其中裒君五福造次顛沛必於是還我三椽

　　靈鷲修造疏

　　釋居簡

　　千年箕裘得人則成住一日鐘鼓失度則壞空擬控衡三竺之雄冀復還兩晉之舊補苴罅漏首法堂翼兩廊扶持顛危襟蓮峰帶雙澗便便惟謹爾誓將以就緒為期戛戛其難哉豈敢言信緣而已

　　請印鐵牛住靈隱茶湯榜

　　釋居簡

　　玉虎何知先動山中消息雲龍早貢首膺天上平章價雖重於連城產獨珍於雙璧恭惟某寵光五葉一杯分萬象之甘彈壓羣英數水劣諸方之勝方圓制度清白華滋笑溈源春夢不到池塘眷老圃秋容尤高節操頰牙騰馥四河衮衮無邊襟袖生凉兩腋颼颼未已洞庭君子封下邳箕裘不墜洛誦孫父事副墨文采難藏試從師友淵源欲起烟霞沈痼恭惟某攪雜毒海設醴奚為開甘露門飲河而止直指單傳其來有自俱收並畜待用無遺薦醍醐一味之醇擷芝术眾芳之助行精進定是上藥草起一生成佛於膏肓見善知識如優曇花慰千載得賢於季孟

　　靈隱修前後兩殿榜

　　釋居簡

　　入雲表剎化成南度莊嚴倒影浮圖彈壓北高巍峭桂子從廣寒飄下蓮花自天竺飛來一龕長放光明誰名彌勒孰是彌勒兩地平分風月有是文殊即非文殊欲策勳輪奐之餘忍袖手顛危之際扶持得起同享泰山磐石之安蓋覆將來遂有陵雨震風之託

　　韜光菴修造榜

　　釋居簡

　　喚韜光歸舊隱安用草北山之移思白傅詠甘棠尚可明南國之教花偈曾煩招隱白鷗終不寒盟排闥送青來知何日了問春從此去更幾時囘宜速加鞭未堪勒駕把茅欲墮隻力奚為萬間倘遂帡幪一盋盡歌藜藿飯猿臺畔起四三橡栗之翁布地園中須百萬摴蒱之手

　　淨慈瀨翁住靈隱方外交疏

　　(元)釋天如

　　惠遠送修靜過虎溪神交方外妙喜招子韶來徑塢機契室中悠悠古人實勞我思濟濟多士復見此老某人通身手眼貼骨爪牙斥宗教似是之非得佛心不傳之妙一筆萬言雄辨仲靈覺範愕爾於前五年三跨大方寶掌永明瞠乎其後別利器於盤錯先鞭策以馳驅登見山堂誦東澗詩修乃祖盛時之舊好掬冷泉水洗許由耳振先民絕世之高風三轉法輪一貫吾道

　　石賦(飛來講徒聚石作供為之賦)

　　釋居簡

石奇而怪兮有惜不惜　眡人兮猶人眡石　夫二三子悠然會心　攀高陟遐　隱搜細尋　捫蘿鳥輕　籋雲景沉　俯闚嶔𡼭　側行岑崟　磅礴巖阿　裴回磵陰　洗濯雨蝕　摩挲蘚侵　獸駭始蹲　鸞囘欲升　介如其質　鏘乎其音　如考琮璜　如擊球琳　如獲大貝　如致南金　室邇兮其何能及　石遠兮輦無傭　直屹如林兮若拱而揖　百夫睨兮無用其力　若夫坡阤兮盤　峭峙兮桓　王佐才可就而不可致　權奇兮巧　玲瓏兮小　市鄽隱可致而不可馽　俯疏簷而巍插　挂綺疏而環植　立中不倚　凜姿淡如　卻步欲前　傴僂反趍　匪卑媟尊　匪親簡疏　匪璞貴雕　匪瘠貴腴　蔭之以綠蕉密葉之凉　友之以青琅方寸之虛　澤之以金莖沆瀣之清　鐫之以石皷斷缺之餘　堅不可鐫　頑可澤與　將為魯叟之堅乎　抑為瞽叟之頑乎哉　或曰是石也　皆有飛來之一體　始焉飛來終焉飛去　固蕩誕謾紿兮不可復據　夜半有力者負之而趍　吾恐昧者不知兮防之不預　因作而言曰小子識之　庶乎一得兮有補千慮

　　靈隱釋寶達傳贊

　　(宋)釋贊寍

　　「印沙牀」者何？通曰：有道之士居山，必非寶器，疑其範築江沙巧成坐榻歟！「照佛鑑」者何？通曰：即鑑燈耳。以其陸鴻漸貞元中多游是山述記，記達師節儉而明心之調度也。

　　靈隱千佛贊

　　宋理宗

一佛不二　千佛奚別　如處處水　現在在月　無去無來　不生不滅　梅花開時　前村深雪

　　永明壽禪師畫像贊

　　釋居簡

　　客吟燈殘，猿嗁月落。納帔蒙頭，千巖萬壑。指破凡夫，為等覺妙覺。齊大小乘，於錢索井索。縱大辨于談笑，寄虛懷於冥莫。所謂百軸宗境之文，如泰山之一毫芒，巍巍堂堂，煒煒煌煌。非心亦非佛，破鏡不重光。

　　嵩禪師贊

　　(宋)釋惠洪

歐陽之學　宗師於世　其徒喧闐　攻我以喙　童首儒林　氣索力屈　公於是時　粹然一出　天縱之辨　武庫縱橫　璜璣捍我　如護目睛　義如串肉　理如析薪　一時名舉　聳動縉紳　世尊舉身　毛孔俱笑　如公語言　筆下皆妙　六物不壞　未易致詰　豈其踐履　明驗之力　宗教之衰　河壞山摧　冠巾緇衲　其寒如灰　拂拭塵翳　見氷雪容　拜起而喟　涕落無從

　　長老端裕真贊

　　(宋)孫覿

龜搘牀　鵲巢肩　鶉百結　芋火然　貌堂堂　人中天　師子吼　遍大千

　　杲和尚畫讚

　　(宋)王庭珪

硉硉矹矹如祝融太華　高不知其幾千丈　軒軒轟轟如驚雷唳鶴　聲徹乎九天之上　道在真空　空即無相　以相求之　如盲摸象　乘機應物　河嶽震響　眼如掣電　舌如奔浪　轉大法輪　說無盡藏　當恁麽時　有識之者箇是徑山和尚

　　大慧禪師真贊

　　(宋)陸游

平生嫌遮老子　說法口巴巴地　若是靈利阿師　參取畫底妙喜

　　佛照禪師真贊

　　陸游

名動三朝　話行四海　撤手歸來　雲山不攺　人言大覺同龕　師云老僧掩彩

　　龍安住僧仁遠出德光頂相求贊

　　周必大

靈隱山前　口說喃喃　龍安寺前　目視耽耽　彼一此一　前三後三　語息則默　學人更參

　　夢觀法師遺像贊

　　(元)釋溥洽

右街三考左街昇　跨朗籠基只一僧　遍界光明藏不得　又分京浙百千燈

　　跋佛智與升菴書

　　(宋)陸游

　　此一編，佛智禪師與其法子寒巖升公書也。議論超卓，殆非世所及。三復嘆仰！湻熙己亥三月九日建安雙青堂書。

　　跋德光與梁世昌頌

　　周必大

　　大慧禪師住世時杜撰長老人人謂得其道今四十年電滅無餘惟佛照禪師真朴實頭之的嗣既壽且康續佛慧命微斯人吾誰與歸梁光遠得此頌藏之二十年若識本來面目是名叅禪不然予復贅名故紙之後是結兩重公案也嘉泰壬戌八月

　　題癡絕禪師書山谷煎茶賦後

　　(元)釋大訢

　　魯直謫居瀘戎雖瀕九死而怡然自得效蜀人法事茗飲愛其風致作賦紀之後百餘年當宋季湻祐間蜀阻兵革癡絕禪師蜀人也思歸其鄉而不得讀魯直賦悲之書以寄所感焉由湻祐距今皇元天厤攺元之秋又八十六年矣而蜀再罹兵亂比喜服順然不無傷殘也予雖非蜀人觀癡絕所書能無感慨佛言世界眾生悉由宿業流轉惟有道者持以定慧之力能安行而順適彼外之貧富夷險無一毫加損於我也魯直知道故謫居異土如享廊廟鐘鼎之樂癡絕悲蜀禍之慘知宿業之不可逃惟修定慧足以勝之然則作賦與所書為後世貴重者以其道也金華樞要堂篤志於道得而甚秘惜之或者玩其詞之超勝而議其書之工拙者無取

　　題趙孟頫書靈隱寺碑

　　(明)方孝孺

　　天地間至堅固者莫如金玉木石脆薄者莫如簡筆縑紙礲石攻木範金植土以成室其成也難其傳也宜其可久操筆書紙率然而成文非假金石以刻之宜其易毁滅也然而世之為堅固之具者常託其傳於易毁之物則豈其所託之人為足恃耶錢塘佛寺最鉅麗者曰靈隱寺當元皇慶壬子攺而新作之距今洪武癸酉僅越八十二春秋求其一榱一瓦皆已燬燎無遺而金華石塘胡公及吳興趙文敏公所撰而書之文述寺之創始與其山水之勝棟宇之麗僅盈尺之紙耳誦而觀之當時之事猶儼乎如在則夫天下之可恃以永久者果安屬哉亦可慨然而有感矣石塘在元位最不顯而行最篤文最奇趙公名重宦高每得其文必欣然為之書於是又可見苟有足恃固不以外物為重輕而二公之過乎人必有出乎文詞翰墨之外而世之尊二公者方拘拘然求之于此而不知求之於彼不亦重可感夫翰林修撰練君子寍以此卷示予子寍多學而甚文必以予言為然

　　募修雲林寺引

　　(國朝)李衞

　　嘗聞佛教之興由於西域寶剎之建盛於西湖蓋秀氣乃結名都而異境多歸淨土如雲林者創由晉代廓自　熙朝海負江環久擅東南勝槩山奇水冷素稱吳越禪宗飛來鷲嶺之峰俗塵難到散下蟾宮之子佳話常留伏念聖祖仁皇帝幸浙省方每荷翠華暫駐研雲染墨曾叨御筆親題香靄重其氤氳瑞照增其朗耀近因蓮臺歲久蘭若年深燦爛芬橑漸被鼪鼯剝落崔巍殿宇旋驚風雨飄搖維茲名勝之區可無中興之侣廼有住持智廣者虔思補葺立願增修將用舊基以維新永護宸章於厯久但頺垣廢瓦早須布施之金綺井丹楹端賴發心之士用是弘祈檀越廣種福田多寡隨緣工程計日高僧勸善諒非藉此營私君子平施或可因而成事

　　靈隱寺題名

　　朱彝尊

　　靈隱寺晉咸和初沙門慧理建前有飛來峰理公巖冷泉經其下西出合澗橋分流入僧房叢篠中巖上下多鐫佛像土俗相傳謂是元僧楊璉真伽所鑿蓋本於夏時正府志非也象教自漢孝明帝時流入中國終漢之世凡宇內墓門石闕刻鏤先聖賢孝子烈女未有鐫及佛像者至晉始有之潜說友撰臨安志在宋咸湻年此時楊璉真伽未至浙中行省志中載寺有梁簡文帝石像記又據陸羽靈隱寺記稱理公巖慧理宴息其下後有僧於巖下周廻鐫小羅漢佛菩薩像然則飛來峰石像唐以前已有之審視厥狀戌削奇古望而知為六代遺跡今煙霞洞羅漢六石屋羅漢一百一十六要非吳越以後工人所鑿土俗流傳之謬由未見咸湻志爾康熙辛巳三月同遊長洲顧嗣立俠君秀水朱彝尊錫鬯杭州馮念祖文子吳陳琰寶厓顧之珽搢玉周崧層巖期而不至者蕭山毛奇齡大可也

　　故靈隱普慈大師塔銘(并序)

　　(宋)釋契嵩

　　法師諱幼旻信陽玉山人也本姓葉氏童時即有出族之意告父母得命遂入其邑之興教蘭若師僧省覃出家既納戒乃訪道四方來虎林見惠明禪師頺然有道器即服膺執弟子禮盡學其法法務無難易者備嘗之矣久之惠明命師監其寺事未幾會其寺大火蕩盡方根其所失其同事者危之皆憂及禍師謂之曰我總寺事罪盡在我吾獨當之爾曹不必懼也吏果不入寺問師第坐其起釁者耳此豈古所謂臨難無苟免者耶其後惠明告終畢其喪師即帥眾白本府請大長老惠照公鎮其寺以繼惠明所統仍以監寺輔之戮力相與復其寺不十年而葺屋廬嶷然千餘間益偉其舊慶厤中朝廷用其薦而錫之章服其後又賜號普慈及惠照謝世師方大疾亦力疾治其喪事始惠照垂終遺書舉師自代官疑其事不與以靈隱更命僧主之師事其僧愈恭無毫髮鄙悋心見于聲彩而人益德之當此知府龍圖季公知之乃以上天竺精舍命師以長老居之及觀文孫公初以資政大學士蒞杭特遷之主靈隱始其演法之日孫公大帥衣冠貴游不翅百人預會爇香聽其所說而道俗老少貴賤摩肩而趨來者萬計是日人聲馬跡溢滿山谷法席之盛其如此者鮮矣師天性寛平慈恕與人周而多容而人亦頗美之故居其寺方六年寺益修眾益靖度弟子二十三人嘉祐乙亥仲冬初忽感微疾而臥先終一日與蒙語將授寺與今知禪德語氣詳正如平不衰十三日雞鳴起潄洗問時辰乃安坐而盡世壽六十一僧臘四十一以是月二十九日入塔于呼猿洞之直北寺垣之內塔已知師以其行狀求蒙文而銘之然在古高僧傳其法凡吾人於其教有德有賢及其有功者乃得書之若今靈隱最天下名寺固我佛法倚之張弛也嗚呼普慈于其寺平生如此之效豈不曰于法有功乎予故不讓乃引其事而書之也銘曰：

惟功在法　惟德在法　法既不生　其勝緣豈有熄耶　惟師之盛善常然　不冺不墜斷可見矣

　　靈隱佛海禪師遠公塔銘

　　(宋)周必大

　　師姓彭氏名慧遠眉山人先世儒業父寍母宋氏師年十三因其兄從釋氏問曰欲何為乎兄曰求解脫耳師曰然則我亦可為也願與兄偕父母許之事藥師院僧宗辨問質所疑辨察其異語之曰吾不用汝侍奉也其往參叢林度有成而歸吾猶未老也即祝髮走成都習經論學於大慈寺留四年乃遊諸方叩請甚眾復還峨嵋靈巖寺依黃龍南公之孫徽禪師兩歳若有所悟徽可之翼日即告行同志挽留不聽曰師以為可而吾終未釋然也聞圜悟勤禪師住成都昭覺造焉一日圜悟普說師豁然有得仆於眾中眾掖起之乃曰吾夢覺矣至暮與圜悟問答無滯圜悟大喜以偈贈師有奮鐵舌轉關捩之語眾目為鐵舌遠自此機鋒峻發常屈其上首紹興乙卯春眉守延居象耳山不赴是歲圜悟去世嘆曰哲人云亡繼之者誰乎廼扁舟下峽初抵淮南住龍蟠山壽聖寺一年遷琅琊山之開化又移婺之普濟侍郎蘇伯充一代耆德日與師談論俄徙衢之定業時妙喜杲公謫梅州有傳師偈頌往者妙喜駭曰老師暮年有子如此因以書寄法衣逮其歸相遇甚懽妙喜極口稱譽之自是人益歸重俄徙光孝閱十年安定郡王趙表之侍郎曾天猷俱為世外交後過南嶽住南臺有龍玉璉方廣行皆月菴高弟道行湖湘竊謂曰此間壁立萬仞遠將何所置足乎及聞其議論超詣始大嘆服璉率其屬環拜曰此膝不屈於人久矣未幾過天台厯住護國國清鴻福三寺乾道丁亥沈尚書德和守平江以虎邱比不得人力邀師至則接物利生無倦戶外屨滿緇素悅服名達闕下五年有詔住皋亭山崇先寺六年遂開堂於靈隱賜號佛海禪師惟聖上神曜道得虛心應物屢召師入內相與問答而其道益尊明年夏有日本僧覺阿通天台教乘頗工書能道諸國語初來謁師氣甚銳師徐以禪宗曉之覺阿留三年作投機五頌而去他日因海商附其國園城寺主者覺忠詩書來謝其為遠人所敬如此湻熙三年閏九月旦師上堂說偈數十句末云相喚相呼歸去來上元定是正月半都下喧傳而疑之師有弟曉林亦出家且得法於師方住國清至是招以來若有所屬明年感微疾果以上元安坐而化龕留十日顏色不變是月二十五日葬烏峰之塔壽七十四僧臘五十九後事實林主之傳其道又有了宣齊已了乘師玉靖紹鴻如本尼法真皆住大剎云某始識師於虎邱晚乃見之靈隱愛其辨而有宗峻而能通故樂與之語師既葬而林數以銘為請且曰吾師遺言也久之乃為銘曰

禪有頓門　無言為宗　世或待喻　假言以通　惟其善鳴　譬如雷風　言而非言　以開羣聾　猗歟遠師　心傳大雄　如應響谷　如待問鐘　既得其承　龍象影從　明詔再錫　又彰其逢　發明正宗　摧折妄庸　法席屢遷　道契九重　於古有光　為譽益崇　順緣而歸　自昔所同　明月攝彩　浮雲無踪　我為銘詩　刻劃太空　於彼戲論　記其初終

　　圜鑑塔銘

　　法不孤起道不虛行續佛慧命必有其人其人謂誰佛照禪師其人是已師諱德光姓彭氏臨江軍新喻縣人曾祖崇善祖堯訓父術皆樂施喜釋氏嘗籍鄉里貧戶計口給錢宣和辛丑歲母袁氏夢異僧入室有孕生師骨相奇龎伏犀貫腦袁州木平山有妙應大師伯革者善相謂此子他日空門梁棟也初小入學讀書十行俱下父母繼亡依伯父循以居一日延僧追修師視佛書若素習然紹興辛酉大悲禪師宗杲南遷過邑師年二十一望見曰此古佛也吾安得事之自是有意出家後二年師拾光禪院受業為足菴普吉研究宗旨日以精進吉還閩命從月菴善果於東禪服勤三年是時妙湛佛心圓覺乾元越山諸禪剎名僧相望師一一咨叩聞江西百丈道震嚴冷寶峰擇明峭拔俱入其室一日見饒州天寍應菴曇華送化主頌歎曰此真臨濟種草亟往依之雖箭鋒相直然礙膺未决復從果老于馮山果入寂還江西謁典牛天游於雲嵓見萬菴道顏于圓通會曇華移廬山之東林婺之雙林師皆從之丙子歲聞大慧住四明阿育山喜曰緣法在茲矣已而果大徹慧示以贊略曰有德必有光其光無間隔名實要相稱非青黃赤白慧歸徑山明月一堂師奉事益虔遇其說法坐下爭執筆鈔錄一厯耳根終身不忘有聞輒舉其慧解蓋天資也慧入塔分坐仰山乾道丁亥台守李侍郎浩延住鴻福閱五年徙孝光郡城大火寺亦焚蕩師念災餘財施必艱航海過泉州入境喜捨厚載而歸殿宇一新師自號拙菴曰我平生多得拙力孝宗皇帝雅聞其名湻熙三年詔開堂靈隱寺遣中使賜金是冬召入觀堂留五晝夜數問佛法大意師敷奏直捷上大悅賜佛照禪師之號贈以御頌明年再對進宗門直指以都下勞應接丏閑山林七年夏上用仁宗待大覺禪師懷璉故事亦以育王處之逮移御重華趨令入覲漏下十刻乃退紹熙四年攺蒞徑山師力辭孝宗曰欲時相見耳慶元元年許還育王歸老東菴盡鬻錫賚物直數萬緡置田歳增穀五千石助常住費詳見陸待制游記中師常曰佛經有大報恩七篇謂釋子當由孝以竭其力乃即水陸堂東偏設位歳時祀其祖禰云嘉泰三年仲春忽語云我將行矣三月十七日手寫遺表及遺書常所厚者二十日晨興集眾敘別斂衣收足說偈而逝三日入龕容貌如生塔全身于東菴之後請諡于朝敕特賜普慧宗覺大禪師塔名圜鑑僧臘六十夏嗣法者遍滿四方得度者一百二十餘人名公貴卿多從師遊海東國人往往望風歸敬初璉六十歳自汴京來育王壽八十三師始終適同茲其異也八月侍者正玸持遺書來謂先師與公幸接鄉隣同受阜陵異知以塔銘見屬其行述則同里兵部章侍郎頴為之予聞時節因緣鐵芥啐啄從上諸聖不能强為喻筏刻劍徒增我慢又况對御法語世已流布得道源流接物機要叢林門弟各存語錄姑敘住世大畧如此銘曰

我聞萬生　各具佛性　人有未見　或見未盡　偉哉光公　宿習戒定　頼入悟門　遂傳心印　福慧兩足　行解兼進　巍巍孝宗　見聖由聖　與師晤言　謂發深省　晚歸東菴　不倦接引　八十三年　報緣已竟　勿云明鏡　昔見今隱　一物本無　何用照映　勿云空谷　有叩誰應　十方皆空　何論銷殞　摘葉拈花　繫風捕影　持問塔中　解顏微哂

　　松源禪師塔銘

　　陸游

　　松源禪師名崇岳生于處州龍泉之松源吳氏故因以自號自幼時已卓犖不羣處羣兒中未嘗嬉宕稍長聞出世法慕向之年二十三棄家衣掃塔服受五戒於天明寺首造靈石妙禪師繼見大慧杲禪師於徑山久之大慧陞堂稱蔣山應菴華公為人徑捷師聞之不待旦而行既至入室未契退愈自奮勵中夜自舉狗子無佛性話豁然有得即以扣應菴應菴舉世尊有密語伽葉不復藏師云鈍置和尚應菴厲聲一喝自是朝夕咨請應菴大喜以為法器說偈勸使祝髮棟梁我道隆興三年師始得度於臨安西湖白蓮精舍自是徧厯浙江諸大老之門罕當其意乃浮海入閩見乾元木菴永禪師一日辭木菴欲往黃檗木菴舉有句無句如藤倚樹師云裂破木菴云琅琊道一堆爛柴聻師云矢上加尖如是應酬數反木菴云老兄下語老僧不過如此祗是未在他日佛柄在手為人不得驗人不得師云為人者使博地凡夫一超入聖域固難矣驗人者打向面前過不待開口已知渠骨髓何難之有木菴舉手云明明向汝道開口不在舌頭上後當自知逾年見密菴于衢之西山隨問即答密菴微笑曰黃楊禪爾師切于明道至忘寢食密菴移住蔣山華藏徑山皆從之一日密菴入室次問傍僧不是心不是佛不是物師侍側豁然大悟乃云今日方會木菴道開口不在口頭上自是機辨縱橫不可觸木菴遷靈隱遂命師為堂中第一座旋出世于平江澄照為密菴嗣遷江陰之光孝無為之冶父饒之薦福明之香山平江之虎邱天下名山惟冶父最寂寞又以火廢師一臨之四方名納踵至棟宇亦大興人謂師能使所居山大慶元丁巳年適靈隱虛席僉曰安得岳公來乎果被旨以畀師驩聲如潮居六年道盛行得法者眾法席為一時冠而師有棲隱之志即上章乞罷住持事上察其誠許之退居東菴俄屬微疾猶不少廢倡道忽垂一則語以驗學者曰有力量人為甚麽擡腳不起開口不在舌頭上又貽書嗣法山光光睦雲居善開傳以大法因書偈曰來無所來去無所去瞥轉元關佛祖罔措跏趺示寂實嘉泰二年八月四日得年七十有一坐夏四十奉全身塔於北高峰之原塔成之四年香山遣其侍者道孚以銘屬某某方謝事居鏡湖上年過八十病臥一榻得書不覺起立曰亡友臨川李德遠浩實聞道於應菴蓋與密菴同參李德遠每與某談參問悟入時機緣言句率常達旦今讀師語峻峭崷崒下臨雲雨如立千仞之華山蹴天駕空駭心眩目如錢塘海門之濤虎豹股栗屋瓦震動如漢昆陽之戰追思德遠所言然知師真臨濟正宗應菴密菴之真子孫也銘曰：

臨濟一宗　先佛正傳　應菴父子　以一口吞　金圈栗蓬　晚授松源　松源初心　論刧參禪　于一笑中　疾雷破山　坐入道場　眾於濤瀾　金鏃脫手　碎首裂肝　彼昏何知　萬里鐵關　後十大劫　摧山湮川　法力所持　此塔巋然

　　靈隱悅堂禪師塔銘

　　(元)黃溍

　　至大元年七月二十四日靈隱四十八代悅堂禪師告寂于丈室遺戒送終如常僧勿循故事建塔仍不得用世間法服衰麻之衣既為書徧別交遊及其法嗣遂書偈曰緣會而來緣散而去撞倒須彌虛空獨露置筆右脇而臥入于湼槃龕留七日顏色不變天方連雨闍維之日霽色朗然灰燼中得五色舍利大如菽其徒相與謀以為師之光明俊偉如此雖治命不可違然不宜無以表人天之瞻依慰四眾之推慕靈隱所度弟子希清既捐私財造塔且置田若干畝歳度僧一人為永久計而未有以昭示來者塔成後三十有七年希清及希白等若干人以狀來謁銘按狀師諱祖誾自號悅堂族南康周氏母夜夢一老僧來借宿既覺而孕師遂以生宋端平元年八月一日也師幼不茹葷骨氣清偉家故業儒七歳就學殊非其志年十有三母病危甚禱于觀世音大士而刲股和藥以進病隨愈母以其與佛有緣乃語其父俾出家依同郡嘉瑞寺偃上人尋祝髮受具一日閱華嚴經至惟一堅密身一切塵中現忽有省即往見正叟心公于東林見別山智公于蔣山智問云近離何處師云江西智云馬大師安樂否師义手進云起居和尚智命侍香師即拂衣去見靈叟原公于焦山見斷橋倫公於淨慈倫問臨濟三遭黃檗痛棒是否師云是又問因甚大愚脇下築拳師云得人一牛還人一馬倫顧左右云再來人也倫示寂謂師曰吾必不起汝宜自勉師泣曰和尚滅度後當依誰倫曰柏山介石和尚妙喜三世孫其往依焉倫逝而介石適來補其處一日室中舉柏樹子話師方擬議石抗聲云何不道黃鶴樓前鸚鵡洲師言下頓悟即延入侍司翌日陞堂白眾曰先師之道喜得人矣介石將終囑以宗門大事乃遣馳書於徑山偃豁聞公聞與語而契嘆曰介石雖往賴有吾侄在師歸廬山東巖日公在圓通請師分座眾五百人莫有契其機者九江守錢公真孫以禮聘師出世于西林瓣香酬恩歸於介石國朝至元十二年取宋之師至江右居人咸避匿山谷間師獨晏坐一室軍士挾刃以臨之刃及頸問曰懼否師曰吾無生死有何懼乎軍士乃投刃而拜且遺師以白金師亦弗顧它軍士皆驚服散去一境之內賴以無恐二十五年遷開先法會益盛名聞于上二十年被命遷東林東林大剎而恆產素薄屋壞弗治師以所受施資置田若干畝葺殿堂門廡使之一新謂廬山以匡先生得名購寺傍道宮之地築室而禮祀焉元貞元年奉詔赴闕入對稱旨賜璽書號通慧禪師并金欄法衣以榮其歸大德九年靈隱虛席行宣政院俾師主之師嘗勘一僧云微塵諸佛在你舌上三藏聖教在你腳底何不瞥地僧罔措師便喝又勘一僧云釋迦彌勒是他奴他是阿誰僧擬對師便打一僧新到師問何處來僧云閩中師云彼處佛法如何住持僧云饑即喫飯困即打睡師云錯僧云未審和尚此間如何住持師拂袖歸方丈僧休去其機鋒峻峭多此類居四歳而逝世壽七十五僧臘五十二四坐道場三十六年惟以紹隆祖道為已任至於崇屋室以安其居廣土田以足其食皆末事耳得法弟子東林住山宗廓等得度弟子慶哲暨希清等若干人有語錄若干卷行於諸方師自髫年受學于馮先生去非先生為時宗工師熏炙之久間出緒餘施于世諦文字多奇作師嘗刻先生之文于東林後人遂以師之文並刻以傳始予徒玩師之文而敬慕焉茲覽狀所述乃見其深造自得卓焉過人坐鎮叢林何擔大事末後一着照映古今竊媿世之知師者淺也庸采狀所述序而銘之曰：

惟通慧師　一世偉人　少遵魯誥　長探竺墳　游戲如幻　發為至文　曰是瑣瑣　匪道所存　朝夕咨訪　直指心源　刊條落葉　洞見本根　乃受智印　乃啟度門　乃膺帝眷　道譽彌尊　蔭注所及　如彼大雲　隨緣會散　以返其真　勿豐吾終　厥有餘言　罔極之報　在其後昆　金瓶寶篋　巍巍真身　表以靈塔　勒以貞珉　飛聲焯實　垂之無垠

　　元叟禪師塔銘

　　菩提達摩以摩訶迦葉所得無上正法來至中土直接上根其後支分為二而心印獨付於曹溪派別為五而宗風大振於臨濟至大慧而東南禪門之盛遂冠絕於一時故其子孫最為蕃衍徑山元叟禪師大慧四世孫也師諱行端元叟蓋其字族臨海何氏世為儒家母教以論語孟子輒能成誦雅不欲汨沒於世儒章句之學十一從族叔父茂上人得度於餘杭之化成院十八受具戒一切文字不由師授自然能通而其器識淵邃夙負大志以斯道自任宴坐思維至忘寢食初參藏叟和尚於徑山問汝是甚處人師云台州叟便喝師展坐具叟又喝師收具叟云放汝三十棒參堂去師於言下豁然大悟一日侍次叟云我泉南無僧師云和尚聻叟便棒師接住云莫道無僧好叟頷之即延入侍司是時眾滿萬指莫有契其機者叟既告寂師至淨慈依石鞏公即處以記室相與激揚此事與虛谷陵東嶼海晦機照東州永竹閣真為莫逆交尋以靈隱山水清勝往掛錫焉師嘗自稱寒拾里人橫川珙公在育王以偈招之曰寥寥天地間獨有寒山子師竟不度江而謁覺菴真公於承天復參雪巖欽公於仰山巖問何處來師云兩浙巖云因甚語言不同師云合取臭口巖云獺徑橋高集雲峰峻未識書記在師拍手云鴨吞螺螄眼睛突出巖笑顧謂侍者點好茶來即送師歸蒙堂居三歲而巖逝乃還浙右虎嵓伏公時住徑山請師居第一座既而退處楞伽室擬寒山子百餘篇皆真乘流注四方衲子多傳誦之大德庚子出世湖之資福伏公加盛禮覬師唱其道師微笑而不答末後瓣香卒歸于藏叟居五載學徒奔凑名聞京國至大特旨賜師號曰慧文正辨行宣政院尋舉師主中天竺師當久廢之餘為樹門榜而正鄰剎之侵疆治殿宇而還叢林之舊觀延祐丙辰遷靈隱有旨設水陸大會於金山命師陞座說法竣事入覲於便殿從容奏對深契上衷加賜佛日普照之號陛辭南歸即拂衣去養高於良渚之西菴至治壬戌徑山虛席三宗四眾咸謂非師莫能負荷其任相率白於行宣政院請師補其處事聞於朝泰定甲子降璽書作大護持師至凡三被金襴袈裟之賜二十年間足不越閫而慕其道者鱗萃蟻集至無所容歲饑皆裹糧而來以得見為幸徑山自大慧中興後代有名德得師而其道愈光師嘗勘一新到僧云何方聖者甚處靈祗僧云臨朕碪師曰杜撰禪和如麻似菽叅堂去又勘一僧云碁盤石斫破你腦門缽盂池浸爛你腳板僧擬答師便喝又勘一僧云擘開華嶽連天秀放出黃河徹底清即且置平實地上道將一句來僧擬開口師便打僧休去其機鋒峻峭多此類師以呵罵為門弟子慈切之誨以近人情行天下大公之道藏叟之的傳一人而已師之利他皆陰為之沒齒不言而其道德聞望為朝野所推服薦膺命賜人以為榮而師未始自炫意漠如也暇日以餘力施於篇翰尤精絕古雅石田林先生隱居吳山不與世接獨遺師以詩曰能吟天寶句不廢嶺南禪其取重前輩如此師生於宋寶祐乙卯二月十六日以至正八月辛巳終於徑山之丈室世壽八十八僧臘七十六其先五日示微疾問侍僧云呼之曾未休吸之尚未含試問請苦源來者不來者如何是來者不來者侍僧無語師良久云後五日看越四日夜分沐浴更衣別眾趺坐書偈云本無生滅焉有去來冰河燄發鐵樹花開投筆垂一足而化龕留七日顏貌如生以是月某日奉全身窆於寂照塔院而分爪髮建塔於化城幻有精舍四會說法語有錄行於世所度弟子若干人嗣其法而同時闡化于吳楚閩越蜀漢間者若干人其上首靈隱法林中天竺祖銘等狀書行業俾溍書之茲碑溍忝從章甫逢掖之後未能於宗門中嗅薝蔔之香嘗醍醐之味罔知所以措其頌美之辭庸備著狀所述而銘諸庶幾不失其實來學得以瞻承夫遺範云爾銘曰

大雄唱滅　宗途肇分　不有單傳　就開我人　巍巍大慧　垂陰四葉　門庭之盛　規重矩疉　法雷普震　裂地轟天　據師子座　四十二年　被遇三朝　便蕃異數　王臣順風　有嚴外護　大法棟梁　一夕而摧　本無生滅　焉有去來　寂而常照　碧潭秋月　散為千光　非同非別　徑山蒼蒼　上與雲齊　真身常住　大慧焉依　贊述虛空　非愚則惑　直書具文　刻此山石

　　碩揆和尚塔銘

　　(國朝)王澤弘

　　天童密雲悟公得法十二弟子而三峰為最三峰漢月藏公得法十四弟子而徑山靈巖為最徑山具德禮公得法六十七弟子而靈隱為最靈隱於諸兄弟如中條一峰秀出霞表即今拈椎豎拂者徧天下棒喝錯互魔外橫行而師以一座當軒如雷發蟄如日馳照非惟震耀徑山之聲光即三峰乘願崛興不惜觸犯忌諱起臨濟七百餘𥜥一絲九鼎之綱宗厯一紀二紀三四紀以迨於今求其繫以弗墜不得不以師為中流砥柱矣師既示寂之四年庚辰春弟子練忍二公遵遺命將歸塔靈隱徒步三千里至京師以狀乞銘嗚呼哲人徂謝末法艱危彼剎竿相望者寍復有聞直指堂塗毒鼓聲而死盡偷心移所寶惜歸之無礙光者乎是則可慨也已師諱原志字碩揆鹽城孫氏子父陛字玉庭母趙生三子師其長也天性孝友不樂嬉戲稍長豪邁不可羈靮七歲就外塾塾師講大學致知格物語牽合師笑曰此曾子教人誠意一個方法耳不明則疑疑則誠意去疑得明非誠意不能也塾師大驚既而講毛詩凡書義兩騎處師出一語如斬綟絲舉座嘆服及其為文滚滚不藉思索如夙搆人皆以科名期之而不知其為宿根乘願中人也師父玉庭公尚氣任俠以明末四方變亂結客梁宋齊魯間加意老成凡伍諸狙諸狙怒常欲死公順治丁亥公卒為諸狙所害師泣血遜荒數年而後得逞於仇手刃之廼還鄉里告祭父墓部置其母與弟得所然後辭去庚寅師年二十三至通州佛陀寺去氏祝髮師事元璽老宿未幾投靈隱具公受戒辛卯具公結制臯亭佛日寺師從參萬法歸一無夢無想二公案七日傍僧問威音王劫前如何是學人自己公曰麻三觔乾矢橛僧曰不會公曰初三十一中秋賞月師豁然有省因呈偈曰夜來消息枕頭傳報道火燒水底天喪盡毒龍哮石虎爪牙突在萬人前具公深肯之自是橫機無讓法門有識之士莫不嘉嘆矣己亥命居座元代公唱明三峰之學蹴踏龍象鼓鑄洪爐師握一竹篦勘辨方來未嘗不電激雷奔當之者震慄也康熙壬寅具公上堂手書付囑首提三峰為滹沱正宗別開生面機先一句是汝諸人安身處先機一着是汝諸人立命處其間左右伸縮是汝諸人踏腳處末後一句是汝諸人出頭處此四則語於四即一全一即四乃楊岐之正脈隆祖之磕睡虎也三峰常云三十年後此話大行今碩座元悟處機語一一符合楊岐正脈斯得人矣是年師住揚州上方癸卯住泰興慶雲所至諸上善人莫不羅列香花傾城為供座下數千指環繞數萬眾一切典壞起廢不假思議而成皆若順風揚塵之易師遏山水為妙聲化樹木為寶網東南法席未有盛於斯者也丁未具公示寂揚州之天寍寺戊申住徑山庚戌造塔徑山之天開嶺奉藏具公衣缽爪髮遂過靈巖候繼起儲公既退靈巖喜而不寐顧謂西堂不菴眎曰碩姪知我喜則知我平日之憂也今見碩姪始終不與世心和合一意以從上法道為己任千百年後知三峰老和尚有孫如此具兄有子如此退翁早不失卻一隻可喜也靈巖門下率多百尺竿頭更進一步之人而期望於師乃如此則徑山囑付六十七人臨化獨諄諄在師者總皆以三峰全副擔荷楊岐正脈者委之也是年母年八十師買地梅谷靜室供養所謂正續道人也蓋先受戒具公法名濟燈云壬子住三峰初進院聞靈巖訃上堂曰徑山先師見背小子痛哭哀毁不至滅性以吾靈巖猶在我先師同心同眼同佛口出之分身也思先師而不見見老人如見先師老人卵我翼我提奬我自不間於先師今何以報其深恩良久拊膺曰只有者一著隨顧眾曰會麽復拊膺曰更有何人知此心師以重興三峰為己任披肝瀝膽傾倒於清凉一席至則責負如山征徭似火墻不歲苦庫無宿積時師中寒病已七閱月扶杖蹩躠四顧茫茫廡下數百眾無以餬其口不三日遠邇贏糧輕齎陸續力辦供眾之外以其羨為修造資雖規模草剙而氣象一新已未應鎮江五州之請庚申應揚州善慶之請辛酉住靈隱一切鼎新莊嚴整肅雲水如歸凡夙根道妙者靡不就其鑪錘丁卯師年六十和碩康親王命天來和尚捧衣缽到山請師說戒一時戒子千餘人座前繞禮者幾三千餘眾焚香堵觀撫軍率官屬齋筵聽法咸謂具公五千衲子下揚州惟師繼其盛巳己車駕南廵二月既望幸靈隱問答稱旨賜御書雲林二字命易寺額賜帑命二百兩當是時朝野歡騰而師以為法門慶不自以為喜也師住靈隱十二年辭院去緇素攀留至於涕泣師皆不顧於是空三峰之人迎之境上師曰固老僧未了事也癸酉再住三峰蓋師之去三峰已十四年矣山中地氣高寒風雨發作無時昔之修葺者今已圮壞師告於介眾叶於神謀身編厰務背負柝杵夏雨冬霜瘃膚灌頂師不避也舊者新之闕者補之惟大殿未成師猶恧焉丁丑師年七十師以四月十七日生誕彌之後殿前古樹忽斃一枝六月二十四日示微疾七月七日有白鶴東來盤旋飛舞由法堂轉方丈長唳數聲而去是晚師夢造林泉勝境樓臺殿閣儼古梵王剎龎眉秀頂數百人請師說法遂陞座曰：鳳翥九霄，鵬生六合，偶去偶來，有何儀式？心向何生，性成何色，遂拈香云：日月有窮，天地無極。寤即舉似開顯等，亦不知其木壞山頺之讖也。七月中元午刻沐浴更衣說偈偈曰昨欲行時月不圓今遲一日月嬋娟從今要見三峰面劈破乾坤作兩邊書訖開顯等又問封龕舉火誰屬復索筆書曰三峰之龕誰敢來封若不封卻宗說何通大書八字貼在當中當中當中久坐無功萬仞峰頭行大道增一把火看真龍書訖過筆與侍者坐脫而去世壽七十法臘四十七遺命歸塔靈隱師前後開法三十六年八住道場鍛鍊學徒真誠愷切說法自闢谿徑如蜀道初開如泰山日出不求合古法皆自與古法合非復千百世之眼目非灼然足當楊岐正脈未有能挽囘末法者也仕宦至其地者餐風味道造請無虛席寶坊所坐川搖嶽震有自來也梓行八會語錄雜著尺牘詩偈如干卷借巢集詩篇自吐胸臆論者謂在寒山栯堂間翰墨似顏平原握拳透爪師皆不以措意也嗣法弟子指薪溥隱嵩顯燈傳暉攝水月宗楷證爾嶽潮練飛量雙乾勤蒼際隆指梅問夢持鑑自諾惺忍修梁嵩巖耀青雷震崑潮發脫三賢雪舟度明巖照逸岸融笑拈印轉菴正在鈞埏川囘望七來寶根受潤鯤化誠碓三傳雪蒼遇七來復凡三十人剃度弟子開和開如等若干人暨得戒弟子萬數師氣宇高朗襟度等夷坦無邱陵不立崖岸其於祖父一言一語不敢背違路馬許田不少借假持身衞道如冰履霜而愈堅如金煅火而愈栗蒙眾誚而不恤犯眾怒而不顧諍所當諍辨所當辨孤行獨往雖賁育不能奪矣不菴嘗與師書曰山頭老師曰吾兄不求合於古而自無不合於古是真實語是滿腹語是沒定語從其口出者不敢於語外復置一念惟默而祝曰凡今之得座披衣號為人天師者無問先一葉同一葉後一葉及二葉三葉以至多葉如是如是不獨滹沱之統持以不墜即諸宗亦多榮藉之幸不菴靈巖高弟一杖遠引罵盡一世惟於師深所心折由斯觀之即師之生平可知矣。比二公來乞銘，而不菴亦已化去，金湯無人，誰為搘拄，俛仰法門？嗚呼！是真可慨也已！銘曰：

徑山之子　三峰之孫　楊岐正脈　終古乾坤　心心相契　一線無痕　三十三世　道行彌尊　寶坊高踞　緇素雲屯　挽囘末法　電掣雷奔　茫茫溟渤　嶽嶽崑崙　維水有源　維山有根　如星中月　如風中旛　冷暖自知　何恤人言　悠悠蟪蛄　十里聲喧　龍豈羣遊　鳳實孤騫　歸骨越山　藏鉢吳門　亡則俱亡　存則俱存　三十弟子　誰報師恩

　　諦暉和尚塔銘

　　張彚

　　達磨西來不立文字廓然無聖脫屣生死其生也無法為法其死也不宜有銘雖然不宜有銘法也無法為法則亦可銘和尚諱慧輅以明天啟七年丁卯十月初八日得四大於吳興金田沈氏父濟母李以雍正三年乙巳三月二十日舍四大於錢塘雲林古靈隱寺春秋九十有九僧臘七十有四余與和尚濳遠之契垂三十年乙巳三月十一日夜示夢余從京師走書江南告弟奕山曰和尚將入湼槃地矣果以是日示疾預指二十日午時為報年之限及期命鳴鐘自升繩床趺坐點首三而滅遺命坐三日入龕門人智廣等以佛法斂丙午九月十三日于飛來峰側起塔安神和尚秀眉大耳步律音鐘六歲而孤家碎於役及母李終乃檀那身命自拔人間遍叅諸方以求止泊順治己丑二月遊學至靈隱禮具德和尚一日拜直指堂下仰見直指二字憬然曰彼以直指我以直會又聞戶外鳥嗁聲一時大千俱直時具德和尚弟子五千人碩德圓戒林植山宮而師以年少依位而立寶身突兀常住不遷乃嗣法焉厯住興福妙濟師林天竺龍井諸寺終於靈隱初聖祖仁皇帝賜寺額曰雲林因為雲林寺後南廵輒舉賜和尚御書曰禪門法紀又別賜御書黃金佛像白金等物和尚三身八勝而六時一真露地白牛無得無捨常造余竺西草堂行梅花下花千餘樹如雪香動心魂和尚行未嘗一仰視至草堂坐謂侍僧曰聞梅花香乎曰聞曰爾等看花去及返終亦不視九十後便不酬不對一以師子音接十方佛當機者不喻則曰和尚耋矣語不可曉偶落六通則曰和尚昔云然今果然銘曰：

醍醐味醨　薝蔔香衰　斑其相紛　羊啞狐咍　和尚智度　七十四年　縣解尻首　草腐人天　一佛既無　千佛乃有　演暢宗極　下足撒手　峰昔飛來　師今飛去　無去無來　導師常住

　　祭佛照禪師文

　　(宋)釋居簡

　　嘉泰三年三月二十八四川兩浙兩廣七閩江淮東西荊湖南北叅學比𠀌某與諸比𠀌眾注香煮茶奉微供于鄮之東菴佛照禪師拙菴大和尚之靈於戲師之所自立亦難矣哉方其升應菴之堂則登東山而小魯晚入雙徑之室然後登泰山而小天下妄庸醜正歗羣困折不可奈何而後已卒能橫翔捷出縛虎兕鞭龍象搏扶搖跨閶闔阜陵英主也曰兢兢業業當如禪師之言史真隱帝者師也謂其氣雄萬夫陸放翁山陰耆舊也贊其話行四海非有大過人一聖二賢曷以若此他日行輩鼎立更迭而逝師則巋然獨殿諸老紛紛晚進競爭春妍秋新露零一掃而盡於是時也方擥阰之木蘭洲之宿莽凌霜厲雪以自怡收卷波瀾一菴至樂忍死不敢寍居逸體今亡矣夫昧者謂其果亡矣有法門名無盡燈冥者皆明明終不盡則師常在而不亡尚何悲焉

　　祭元叟和尚文

　　(元)釋大訢

　　公與先師齊驅宋季潛子器之震動一世後七十年惟公獨在趙州汾陽高出行輩如見先師床下受拜策我駑蹇箴我狂隘我來金陵不阻書誨我眷茲山翠華所屆倚公之重雄冠海岱累請於朝待命不至胡以訃聞德音未沫濟北之宗藐焉孤寄承乏何人化為異類所恃惟公庶幾知畏公復往矣而我何恃如舉九鼎畀之孺稚胡力之任不顛以躓就云潢潦可接巨派孰云焦壤可沃霈霈猶不遐遺置我鑪錘有赫其靈光吐虹霓尚聆後訓霆烈飈厲平生幾何萬古長喟吾宗是慟匪私我涕

雲林寺志卷五終


中國佛寺史志彙刊第 24 冊 No. 22 增修雲林寺志


增修雲林寺志卷六

　　詩詠

　　候仙亭

　　(唐)沈亞之

新創仙亭覆石壇　雕梁峻宇入雲端　嶺北嘯猿高枕聽　湖南山色捲簾看

　　宿天竺寺寄靈隱寺僧

　　張籍

夜向靈溪息此身　風泉竹露淨衣塵　月明石上堪同宿　那作山南山北人

　　翻經臺(見咸湻臨安志)

　　白居易

一會靈山猶未散　重翻貝葉有來由　是名精進纔開眼　巖石無端亦點頭

　　李紳

　　杭州天竺、靈隱二寺，頃歲亦布衣一遊，及赴鎮會稽，不敢以登臨自適，竟不復到寺。寺多猿猱，謂之孫團，彌長其類，因追思為詩二首。

翠巖幽谷高低寺　十里松風碧嶂連　開盡春花芳草澗　徧通秋水月明泉　石文照日分霞壁　竹影侵雲拂暮烟　時有猿猱擾鐘磬　老僧無復得安禪

人烟不隔江城近　水石雖清海氣深　波動只觀羅剎相　靜居難識梵王心　魚扃畫鎖龍宮寶　雁塔高摩欲界金　近日尤聞重雕飾　世人遙禮二檀林

　　遊靈隱天竺二寺

　　徐夤

丹井冷泉虛易到　兩山真界實難名　石和雲霧蓮花溼　月過樓臺桂子清　騰踏回橋巡像設　羅穿曲洞出龍城　更憐童子呼猿去　颯颯蕭蕭下樹行

　　題靈隱寺皖公院

　　鄭巢

寒山葉滿衣　孤鶴偶清羸　已在雲居老　休為內殿期　嵐昏鳴磬早　果熟飯猿遲　未得終高論　明朝更別離

　　界石守風望天竺靈隱二寺

　　釋清晝

山頂東西寺　江中旦暮潮　歸心不可到　松路在青霄

　　賜靈隱住持德光

　　宋孝宗

欲言心佛難分別　俱是精微無碍通　跳出千重縛不住　天涯海角任西風

　　宿靈隱寺

　　潘閬

遶寺千千萬萬峰　滿天風雪打杉松　地爐火煖黃昏睡　更有何人似我慵

　　曲水亭

　　薛映

臺盤疏石渠　激流環四面　夏屋有餘清　羽觴隨意轉　賓告醉言歸　主稱歡未倦　雖非禊飲辰　豈謝蘭亭讌

　　翻經臺

　　姚鉉

康樂悟元機　寂寥此棲息　經翻貝葉文　臺近蓮花石

　　鍊丹井(靈隱十詠之三舊志所遺)

　　梅詢

仙翁道未成　棲神在巖石　酌彼山下泉　窮年鍊金液　洞陰春始綠　苔甃秋涵碧　緬摹不可期　凭欄望鳧舄

　　翻經臺

靈運曾此臺　冥心住幽寂　重繹葉上書　深藏林中跡　遺文傳竹素　野蔓侵苔壁　登覽殊未休　蒼山日將夕

　　北高峰塔

高塔列遠岑　亭亭幾百載　鈴聲答夜風　輪影落滄海　閒雲伴危級　曙日平烟彩　欲下生暮愁　千山閉輕靄

　　遊靈隱寺戲贈開軒李居士

　　蘓軾

推倒牆垣也不難　一軒復作兩軒看　若教從此成千里　巧厯如今也被謾

　　同顧保之遊靈隱

　　王令

閉門不見春色到　出城始見江梅開　行探幽泉至高絕　共坐巨石聊徘徊　時逢天風吹過客　還有野鳥驚人來　林間眄惜所未厯　歸鳥空載斜陽回

　　和鄧温伯內翰九月七日約遊北高峰

　　韋驤

幸奉清游入翠微　陰雲漏日照旌旗　登高預整孟嘉帽　訪古閒尋白傅詩　桂子正傳飄岝峉　菊英先喜泛琉璃　公歸留宿湖山暮　恐誤郊關竹馬兒

　　遊靈隱遇雨呈普慈及二詩翁

　　楊蟠

山老未容山客去　故將雲陣鎖山門　雨催晚色凝諸嶺　雷送春聲落後邨　今夜青燈妨月上　古人白首把詩論　來朝山水終瀰汎　策杖相隨討澗源

　　隋真觀法師塔

東岡人不識　野寺在樵漁　葉落年年滿　春風為埽除

　　白沙泉

不見泉來穴　沙平落細聲　夜高寒月漾　銀漢太分明

　　北高峰塔

　　郭祥正

翠出諸峰上　湖邊正北看　夜深雲霧散　獨卧斗杓寒

　　石門澗

啟閉何人見　湍流一澗分　仙家無路入　空鎖石樓雲

　　靈隱浦

有靈何所隱　深浦老蒹葭　漁父一舟泊　卻疑秋漢槎

　　合澗橋

兩澗飛來處　雲深合一橋　更無歧路別　從此入烟霄

　　呼猿洞

隔澗白猿子　呼來驗是真　一從滄海別　嗁嘯不知春

　　葛塢

二葛既成仙　猶存煉丹處　有時化鶴來　徘徊不知去

　　韜光菴

逢人寂無語　結草自棲禪　但見岩花笑　龐眉不記年

　　西菴(契嵩禪師舊棲)

釋子能儒言　迥出惠遠上　菴中閱遺編　光燄高萬丈

　　卧犀泉

有角翻害身　沈泉避刀剸　故依金地慈　非憚滄波遠

　　青林洞

青帝留行蹕　岩前春不歸　儘從霜與雪　君看碧依依

　　白沙泉

幽泉出白沙　流傍野僧家　欲試清甘味　須烹石鼎茶

　　翻經臺

盥手天池水　熏毫海渚香　翻成多少帙　臺石尚輝光

　　靈隱寺

　　鄧肅

松篁擁翠入雲間　雅稱高人養道間　自是紅塵飛不到　一溪流水遶青山

老木森森小逕斜　淡烟橫鎖兩三家　晚來欲寫蕭疏景　舉目遙岑望更賒

　　冷泉亭

　　徐涓

畏日炎炎爍太虛　倚欄冰雪冷生膚　百川萬壑非無水　洗得人間熱惱無

　　宿飛來峰下作

　　蘓庠

吳中未厯佳山水　湖上懷思去惘然　雲去雲來兩峰寺　鷗飛鷗沒夕陽天　客愁官渡落花雨　歸夢下湖春水船　想到對牀成夜雨　何須隴月向人圓

　　入靈隱寺

　　劉一止

石泉苔徑午陰涼　手擷山花辨色香　度嶺穿松心未厭　好閒翻為愛花忙

　　靈隱寺

　　李綱

我昔曾遊飛來峰　白猿晝掛峰上松　弈然靈光如彩虹　鐘磬自響金仙宮　宦游漂泊西復東　雖欲再到無由從　帝居鈞天陋瀛蓬　螭坳載筆侍重瞳　逆鱗聊試摩神龍　謫墮劒浦山重重　征鞍來此尋舊蹤　恍如夢落烟霞中　朱樓寶殿飛玲瓏　寒泉幽石欣相逢　門前池館虛含風　一洗塵慮清心胸　明朝南去隨征鴻　惆悵勝遊回首空

　　次韻葉兵部九日不出十日登北高峰

　　周紫芝

登臨一笑與誰同　此事人間未易逢　莫恨清尊負重九　且看黃菊笑西風　江連北海潮初上　山近丹霄路欲通　向晚歸來得新句　便知雲夢落胸中

　　贈靈隱長老

　　曹勛

一笑相逢語上方　水雲踪跡覺清涼　未論丈室葛藤話　且喜齋廚蔬筍香　閒拄瘦筇隨意立　卻愁款段入城忙　宿山更作他時約　枕簟茶瓜冷不妨

　　冷泉亭放水

　　范成大

古苔危磴著枯藜　腳底翻濤洶欲飛　九陌倦遊那有此　從教驚雪濺塵衣

　　觀冷泉亭放水

　　樓鑰

冷泉淺濁使人愁　開板橫坡去不收　岸側細泉穿亂石　始知別是一清流

　　夏日寄朴翁時在靈隱

　　姜夔

風吹松樹枝　懷我松間友　雲從北山來　令我屢回首　山雲夜夜起　山雨侵人衣　遙知竹窗裏　自吟新雨詩

　　靈鷲寺

　　高翥

靈鷲名山萬古名　幾回無事繞廊行　殿前流水晴猶急　塔上春雲晚自生　鶴傍經牀聽梵語　鳥窺齋鉢候鐘聲　我來借得團蒲坐　歸去閒眠夢亦清

　　靈鷲寺（三首）

　　湯漢

靈鷲古道場　攝乎大國間　一日忽翬飛　四顧無靦顏

　　又

引泉已成沼　對石宜啟窗　他年澗上橋　為子書春淙(取東坡兩澗春淙一靈鷲之句)

　　又

南澗靜者徒　小試扶顛手　期畢棟宇工　拂衣入巖岫

　　登靈鷲新閣

　　王埜

山從西域來　寺自東南有　林泉既奇秀　巖穴更深黝　住僧奮空拳　經始亦已久　俄然幻傑閣　丹碧照林藪　相輝靈隱前　更勝天竺後　理公坐厓屋　千歲骨已朽　坡翁昔曾遊　遺句今在否　洞猿不待呼　清晝時一吼

　　次趙貴方九里松獨行韻

　　杜範

道機已熟絕隄閒　縱步來尋興裏山　殘雪點衣消酒醉　晚風吹鬢帶詩還　妙年羨子歡悰足　宦步愁予樂事慳　安得相從塵網外　快將如意碎青珊

　　避暑冷泉

　　方岳

火雲散鱗甲　萬瓦如炊燖　東華車馬塵　褦襶不自禁　誰能半日閒　脫身此窺臨　百錢買漁篷　橫截南北岑　追隨二三子　未害山水淫　邂逅十八公　俱作笙鶴吟　頗聞彼上人　振鬣萬馬瘖　試讀沒字碑　往聽無弦琴　空堂無枯秀　契我回向心　清涼一味禪　揮玉開煩襟　笑指亭下泉　杉竹涵幽深　蘚橋橫三閘　龍怒飛出林　奔雷吼春壑　晴雪生午陰　人間正炎熱　去作三日霖

　　西湖泛舟入靈隱山

　　葛天民

晴嵐漠漠水溶溶　落葉遮船翠葢重　秋色盡為漁者占　山光多向道人濃　雲連合抱前村樹　磵遶飛來小朵峰　送罷夕陽迎素月　樓臺高下自鳴鐘

　　禱喜天竺由靈鷲過冷泉

　　張藴

降香天竺去　瀹茗冷泉來　新徑石間過　危亭木杪開　烟山晴若畫　霜葉溼如灰　點檢經行處　今年未見梅

　　月夜遠上人游方過靈隱

　　薛嵎

一點靈光在　月生滄海深　此中難著語　何處可相尋　野寺齋無定　窮冬日易陰　聽松行九里　卻坐冷泉亭

　　九里松

　　鄧林

松是山靈一手栽　堯天長就棟梁材　龍髯怒起春風急　似怪遊人喝道來

　　冷泉亭

　　徐集孫

山遠源深絕市聲　許由因此隱方成　一生獨喜枕流好　萬事無如酌水清　野衲洗心滋味淡　騷人照影利名輕　輭紅塵裏渾如醉　誰識斯亭可濯纓

　　挽靈隱僧珏月窗

秋月只清輝　窗明人不歸　嘔心成宿病　蛻骨悟前非　書偈辭禪院　緘衾寄母闈　猿嗁泉石冷　客淚為君揮

　　冷泉凭欄

　　陳起

此山泉石勝　還思日日登　那知三生前　不是住山僧

　　靈鷲寺手中烏啄食

　　潛說友

靈烏渾覺不相猜　啄食翩翩手上來　自笑老軀頑似石　被渠認作出生臺

　　題靈鷲

　　黃初菴

屋畔危岑聳佛青　客歸僧定掩雲扃　洞猿窣窣循牆過　几上偷翻貝葉經

　　贈北磵

　　許棐

天下名山行腳遍　依然形影瘦伶俜　支吾寒暑袈裟耐　變眩烟霞筆墨靈　對客敬如堂上佛　讀書通似藏中經　石頭路滑終難到　不是詩禪莫扣扃

　　冷泉亭

　　俞桂

步入侵雲嶺　亭高路恰平　池邊幽樹古　水底細沙明　無友詩難詠　逢僧話轉清　此中真勝地　林寂鳥無聲

　　香林洞

日月巖頭古翠埋　緜雲深隔洞門開　蒼藤隨石無根活　靈杞何年有種栽　氣凝野烟疑麝過　暖熏山雨誤蜂來　空亭誰領幽芳坐　雪鶴同行損綠苔

　　石筍峰

異種休參玉板禪　嶄然一角立層巔　遠尖自抱雲根壯　曡蘚誰疑雨籜[糸*(壓-猒+(烈-列+里))]　夢裏三生空過眼　胸中千畝漫流涎　此龍難入寍僧譜　出土摩霄是幾年

　　隋觀法師塔

　　釋遵式

五六百年內　金軀亦化塵　方知新塚土　盡是古人身　白髮爭名急　青山送骨頻　除師靈塔外　一一好沾巾

　　游靈隱山

　　釋智圓

峭拔侵霄極　靈蹤不厭尋　閒思曾有夢　歸隱豈無心　絕壁烟霞麗　幽巖洞穴深　那堪思慧理　殘日白猿吟

　　冷泉亭

亭幽無俗狀　清景滌煩襟　砌壓寒流淺　簷分積翠深　晚花閒照影　古木冷垂陰　凭檻不能去　澄澄發靜吟

　　鍊丹井

仙去遺蹤在　泠泠翠岳邊　冷光涵碧甃　暗脈洩寒泉　月映冰壺淺　秋澄古鑑圓　羽人居止近　閒汲灌芝田

　　冷泉獨賞寄冲晦

　　釋契嵩

南風掠波溪水滿　山中游人來洗浣　獨立溪傍清興款　更愛泉流芳草短　平生幽討貴蕭散　世道紛紜何足算　人間五月夏雲煩　相約歸來君莫緩

　　香林洞

　　釋惟政

香林接幽洞　香乳無時滴　日暮白雲歸　擥之不可得

　　鄴公菴歌

　　釋雲知

呼猿澗西藏石筍　丹桂蒼松達鷲嶺　幾年陳迹絕纖埃　一旦佳名出清景　山家時喜來五馬　相攜款曲空巖下　遂許誅茅結小菴　異日功成伴瀟洒　菴成可以資靜觀　目前直見江湖寛　鄴公政簡每頻到　試茶笑傲浮雲端　物外似忘軒冕貴　此中深得林泉意　野人陪著病維摩　游戲自同方丈地　芳猷從此流千載　且得而今光勝槩

　　謁嵩禪師塔

　　釋惠洪

吾道比孔子　譬如掌與拳　展握固有異　要知手則然　晚世苦淩夷　講習失淵源　君看投跡者　紛紛等狂顛　韓子亦儒衣　倔强稱時賢　憑陵作詬語　到死不少悛　後世師韓輩　穴攘尤可憐　走名不自信　逐隊工語言　譁然皇祐間　飛蚊鬧喧闐　田衣動成羣　怒癭空自懸　縮頭不敢息　兀坐如蹲猿　堂堂東山公　才大德亦全　齒牙生風雷　筆陣森戈鋋　隱然湖海上　長庚橫曉天　作書肆豪猛　揮斤莫敢前　羣兒雖貌敬　臆論已不專　書成謁天子　一日萬口傳　坐令天下士　欲見嗟無緣　功成還山中　笑語答雲烟　我來不及見　山水自明鮮　入門寂無聲　修竹滿空軒　永懷翛然姿　骨目聳清堅　僮奴豈知此　住此亦彌年　指余以石塔　草棘北山巔　再拜不忍去　聽此遶澗泉　吁嗟末運中　那復斯人焉　文章亦細事　清苦非所便　但愛公所守　遠相諸祖肩　遲遲哦公詩　落日滿晴川　願攜折腳鐺　結茅西澗邊　歲時邏松檜　來此埽頹磚

　　靈隱山次超然韻

君亦工詩苦入神　冥搜物象故應貧　客兒亭下纔相見　巾子峰前便卜鄰　夢裏筆期生蕊萼　胸中鏡嬾拂塵埃　何當鈯斧住山去　要看青原一角麟

　　訪韜光祐公不遇

　　釋如璧

紫蕨伸拳筍破梢　楊花飛盡綠陰交　道人閉戶不知處　黃栗留鳴鵲在巢

　　次韻靈隱小軒

小軒容膝趣清深　只有溪風夜月侵　絡石靜移春後蔓　陵霄危露雨中心　松窗舊草秋蛇帖　棐几誰賡雪子吟　他日幽人問佳致　茂林修竹似山陰

　　題靈隱集句

　　釋紹嵩

古剎藏幽勝　山門九里松　飛空花片片　落磵水淙淙　葉積池邊路　雲生戶外峰　幾回留我宿　吟到五更鐘(張鎡　賈島　徐俛　曉瑩　鄭谷　靈一　簡長　誠齋)

　　韜光菴

　　釋斯植

石澗長松行十里　杖藜從此得遲留　青霄望去山河遠　白水看來日月流　老樹葉殘霜鬼哭　斷崖雲冷洞猿愁　韜光名在人何在　千古茫茫幾白頭

　　元旦領客登北高峰

　　釋居簡

雲繞簷楹埽不開　欄杆直下是飛來　笑看白玉芬陀利　領略風烟又一回

　　冷泉亭放閘

截住泠泠透碧沙　放開衮衮怒飛花　石疑初裂蓬婆麓　鯨擬橫奔海若家　殷地鼓餘翻霹靂　噴巖用壯激谽呀　憑闌小住觀流止　不獨揚瀾一笑譁

　　靈隱方丈新閣

鄉來屋老拊嵓稜　欲上看山謝不能　衡跨半天開複道　直從平地到危層　上方近聽嬰兒語　前塔遙分竺寺燈　昨晚亂雲收急雨　憑高如望海濤崩

　　月夜遊冷泉亭

　　釋永頤

地靈泉上寺　松壑定深清　獨聽子規叫　況逢山月明　樹藏春洞黑　石擁夜泉鳴　日出喧車馬　終非隱者情

　　冷泉亭

　　(元)方回

寺門不須入　林磵瑩清襟　老樹幾前代　冷泉如我心　縋蘿猿接果　龕石佛添金　別有真天趣　月寒秋夜深

　　飛來峰

　　尹廷高

湖山獨愛飛來峰　孤烟長嘯寒烟中　丹霞赤壁藏梵宇　布襪草履來仙翁　松根詰曲絡山骨　水光雲氣相冥蒙　傳流來自天竺國　攘奪造化開洪濛　吾意此語特虛幻　豈有重濁能浮空　山川大地太始奠　何假提掇迷西東　詩人好奇故踵襲　眩惑千古欺盲聾　是耶非耶姑勿論　且坐挹此亭間風

　　靈隱寺（二首）

　　王惲

山緣松竹烟光潤　寺倚峰巒地位雄　凭檻忽驚靈鷲上　世間真有化人宮

旋開僧牖觀山罷　閒逐遊人看市回　買得幾錢乾果子　步穿深洞引猿來

　　游靈隱

　　曹伯啟

𡷂嶤鷲嶺梵王城　秋氣平分寶界清　火宅久居心獨苦　雲林初識眼增明　禪關已被猨參透　仙洞誰教鬼鑿成　慚負半生泉石約　暫來偷暇濯塵纓

　　冷泉亭

　　周權

昔人來自天竺國　縹緲孤雲伴飛錫　天風吹落凝不去　化作奇峰聳空碧　至今裂峽餘雲髓　桂冷松香流未已　翠光圍住玉壺秋　不放晴雷度山趾　道人宴坐無生滅　炯炯層胸照冰雪　夜深出定汲清泠　寒猿嗁斷西巖月

　　古杉行題陳兵曹所藏李遵道畫靈隱道中二杉圖

　　傅若金

靈隱道中古杉樹　上與雲霧相膠葛　李侯一見為寫真　霜雪蕭蕭起毫末　此杉蒼茫幾百年　鬼物扶持人所憐　貞心豈容螻蟻蝕　老榦或有蛟龍[糸*(壓-猒+(烈-列+里))]　山靈萬里那得致　見者皆驚棟梁器　暗壁尋常度雨聲　晴窗彷彿生秋氣　吾聞大廈眾力持　此杉誰能久棄之　君不見道邊不材木　擁腫百圍安所施

　　賦得九里松送吳元振之江浙左丞

　　余闕

結駟向青郊　松陰九里遙　言從天竺寺　自度小春橋　偃蹇成芝葢　蕭瑟蔭蘭橈　相送將何贈　期君保後凋

　　靈隱寺

　　黃鎮成

路入西山𥥆復深　法筵應有聖僧臨　兩峰塔影天垂葢　千佛林光地布金　牛笛儻逢圓澤語　龍宮還見閬仙吟　空中更上藏雲洞　水樂泠泠奏八音

　　靈隱十詠

　　李孝光

　　靈隱寺

南洲崇西極　大山樹崇闕　經營緬齊梁　宏麗自吳越　玉水生虹蜺　金樞孕初月　稍高得縱觀　川流淨如髮

　　冷泉亭

寒漪亂方樹　到景盪晴宇　濫觴側江海　盈縮見寒暑　下土方旱暵　神物閟霖雨　水上有佳人　不得與之語

　　蓮花峰

怪石翻厚地　神功謝琢飾　水深玉井凍　風多日車側　空聞涉江詠　尚見嘉樹惜　匪石有遺誡　我心不可易

　　飛來峰

石室藏素猿　丹穴養元鷲　刻畫鬼力窮　疏鑿禹功舊　貝葉多蟲魚　漢玉泯螭紐　棟宇何王作　後人遂奔走

　　鍊丹井

人生百歲期　乃欲此金石　鬼神守丹火　龍虎泛元液　寒泉石已凍　繁露秋易碧　往者汲井生　高峰有飛舄

　　呼猿洞

猿靜不自操　棲宿有常處　朝飲既在澗　暮止俄在樹　冥冥青楓林　上有飛鳥路　思爾不可見　去隱南山霧

　　水臺盤

幽幽南山下　中沚有攲石　窪尊絕制度　曲流泛醪液　自鑑媿濯足　臨深懷袵席　惟應洗心者　能使百慮失

　　翻經臺

高臺亦荒蕪　雲氣久已寂　伊人樹白業　後來念遺跡　蟲魚出華言　科斗藏壞壁　嗟然不可見　風雨日易夕

　　高峰塔

地勢傾東維　華岳持厚載　靈戶俯河漢　孤標拔江海　初日謝芳暉　蜿蜒貫華采　揚舲指吳粵　遙見出晻靄

　　龍泓洞

陰風肅然至　神物在洞府　電火走石間　虎氣上幽處　泄雲無時出　積雪自太古　屈蟠混泥塗　作解致雷雨

　　冷泉亭觀猿

　　黃玠

俯石瞰寒泉　飲之不盈升　照影忽自笑　相看面如冰　搖搖松樹枝　山猿呼欲譍　漸老筋骨疲　愛爾解飛騰

　　游冷泉亭

　　錢惟善

絺綌生涼坐酒醒　暫於樹底弄清泠　煮茶博士那知味　覓句賓王尚有靈　石上白雲終日溼　洞中瑤草四時青　我來不宿空歸去　夜夢廬山潄玉亭

　　懷靈隱朋獨孤書記

　　葉顒

每憶湖山下　烟嵐半有無　西風肥芋栗　細雨老菰蒲　世事秋雲散　禪心夜月孤　輕包連瘦策　吾亦夢江湖

　　閏三月四日夏仲信太守邀遊飛來峰和顧子經照磨韻

　　陳基

千巖萬壑響奔雷　分得西天小朵來　雲氣滿林山韞玉　松陰繞舍榻生苔　煙霞遠蹟何當遂　猿鶴留人未擬回　今日使君蘓白輩　醉歸城路近三台

　　冷泉亭觀猿

　　張昱

舊從巫峽看猿挂　此日山中復見之　黠與樵蘓爭墮果　捷於風雨下高枝　月沈夜澗魂先斷　風攪霜空叫轉悲　應記往年梅嶺事　玉環付與老僧知

　　和僧遊西山

　　張雨

我愛飛來與靈鷲　空洞嵌巖爭穴穿　壞衲深依蕭寺住　老猿寒抱白雲眠　百年山中皆樂土　二月江南惟漏天　遲晴一過繙經室　肯為挈壺從幻仙

　　釋至仁

　　至正十五年五月十三日，翰林學士黃公晉卿、福建廉使貢公泰甫訪予靈隱蓮峰堂，泰甫有詩，因次其韻。

蓮華峰頭梅雨晴　閣老聯鑣尋友生　衣冠慣識烟霞舊　龍象爭看奎壁明　海上留衣韓子意　山中沽酒遠公情　詩成珠玉寫厓石　出林一笑天風清

　　絕句五首答靈隱竹泉和尚并簡徑山古鼎禪師

昔別中峰下　江南春雨時　每思相送處　黃鳥囀高枝

　　二

十載不相見　浮雲無定居　荊吳千里意　鴻雁一行書

　　三

佛日峰頭沒　真風劫外吹　千年甘露味　總在木瓜枝

　　四

鷲嶺宗風盛　龍門道望尊　不知滄海月　還照脊令原

　　五

梅花如白玉　江上吐寒香　南國驚春至　思君空斷腸

　　次韻送智西堂歸靈隱

　　釋清珙

一榻平分鑑古軒　熏爐相對坐忘眠　山林禮樂無今昔　時節因緣有變遷　樹影高低深夜月　𤠔聲長短五更天　兩冬不得梅花信　又約梅花到冷泉

　　冷泉亭

　　釋德淨

佛國煙霞境　飛來不記年　山空聲自答　樹密影相連　厓裂藤垂澗　峰高塔近天　幾番鐘鼓動　驚起定僧禪

　　九里雲松

　　(明)凌雲翰

九里閒雲萬樹松　經行記得舊時蹤　黃金曾飾宋儒字　蒼狗豈知秦代封　風露橫陳鳴鸛鵲　波濤澎湃舞蛟龍　我來朗誦靈山句　清氣飄飄欲盪胸

　　冷泉猿嘯

飛來峰高多白雲　野猿嗁處夜將分　三聲忽向嶺頭渡　一箇真如峽口聞　哀雜澗泉遙厯厯　清和蘿月白紛紛　亭中白傅曾留記　明月重來看刻文

　　靈隱十景

　　貝瓊

　　蓮花峰

亂雲交霮䨴　孤石竦岧嶤　地識金仙隱　巖看玉女朝　香爐分秀色　太華並高標　恐有峩眉雪　千秋尚未消

　　龍泓洞

遠通羅剎國　近接梵王臺　海客然犀入　山人採乳回　林間無日月　地底有風雷　聞道蜿蜒去　寒潮自往來

　　葛洪井

洗藥源頭路　通人有石門　水涵青壁靜　雲與紫霞奔　鼓翼朝飛鳥　連肱夜飲猿　仙翁今不見　濯足弄潺湲

　　合澗橋

橫水東西落　幽人日夜過　宛宛龍赴壑　隱隱鵲填河　緬想赤城路　潛通滄海波　遠公不送客　芳草澗邊多

　　連巖棧

危棧梯空上　人行杳靄中　險應踰鳥道　幽已出龍宮　日月三天近　風雲一徑通　何時倚飛翠　極目送孤鴻

　　飯猿臺

猿父識猿性　身與羣猿居　應同支遁馬　豈識狙公狙　共息貝多樹　時分香積廚　黑衣今不至　長嘯意如何

　　夢謝亭

相傳謝康樂　曾寄杜明師　此客今為土　何人更解詩　山空黃葉墮　歲久綠苔滋　日暮高亭坐　悠然動我思

　　理公巖

山僧住上方　高處更蒼蒼　不雨雲煙溼　長春草木香　削成看小朵　幽絕擬空桑　漫識跏趺處　白猿今亦亡

　　題名塔

雁塔高千尺　東南遠建標　江山留過客　日月記前朝　鐸受天風震　梯經劫火燒　四賢誰復繼　千古意寥寥

　　呼猿洞

白猿呼不至　洞口白雲重　澗落經霜果　崖留挂月松　相傳來萬里　獨嘯應千峰　碧玉環猶在　何人識舊蹤

　　雪逢小朵歌送奎方舟還靈鷲

蓬婆雪嶺高崔嵬　橫絕青天飛鳥回　山中小朵更奇峭　石作蓮花千葉開　巨靈擘山斷山脈　一峰夜雨東南擲　千金乾竺空有名　萬里蛾眉盡無色　攢青曡翠分西湖　洞口白猿猶可呼　咸和之年有慧理　卓錫尚愛飛來孤　木杯高僧兩眉雪　身如濁水青蓮潔　繙經石上不知年　桂子年年落秋月

　　次韻靈隱復見心長老見寄兼簡泐禪師

　　高啟

高堂鐘鼓毒龍驚　曾布袈裟海上城　廬岳禪師傳法印　道園學士許詩名　幾趨北闕瞻天近　獨坐南屏對月明　書到喜聞雙徑老　雨花新散滿瑤京

　　送僧恬歸靈隱

遊方應未久　柳色變新年　在路逢春雪　還山訪冷泉　鐘催投寺錫　燈照泊江船　去意休多問　無言即是禪

　　寄靈隱良泐二長老

　　張羽

兩禪相對一燈懸　鷲嶺龍宮地悄然　七百年來無好句　泉聲空繞寺門前

　　寄靈隱寺不虛上人

　　卞榮

禪窟儒流得妙傳　千番貝葉寫詩篇　前身不是韓京兆　今世相逢賈浪仙　花氣滿湖熏晚酌　雨聲連日惱春眠　明朝候我來靈隱　埽榻焚香石供前

　　理公巖

　　陳贄

蘿龕曾結傍山根　聞有於菟為守門　施食臺荒花自落　翻經人去石猶存　雲遮湖上山千曡　月照巖中像一尊　鄰寺今餘幾僧在　數聲清磬送黃昏

　　合澗橋

綠樹層層怪石重　東西磵遶梵王宮　橋間流過雙溪合　雨後聲喧萬鼓雄　遊客乍聞成久立　老禪無聽似真聾　碧闌我昔曾來倚　俗累都教一洗空

　　閻文振方伯、王景端都閫諸公公餞靈隱寺

　　程敏政

錢塘門外日初紅　萬頃湖光一境空　白塔蒼松山向背　畫船垂柳路西東　放生字識唐遺碣　行在名傳宋故宮　弔古有情詩不逮　一林嗁鳥自春風

飛來峰下舊祇園　勝覽平生第一番　方丈雲深疑伏虎　洞門風冷罷呼猿　天開圖史丹青筆　水雜游人笑語喧　相對東皇須盡醉　一時那得聚高軒

偃葢松間載酒行　才驚飄泊過清明　五年別向茲山會　兩月春無此日晴　石古誰參圓澤偈　井枯猶帶葛洪名　酒酣又是分攜處　情比江潮晚未平

　　登韜光菴遇雨

　　趙寛

層層林樾繞羊腸　千仞迴盤入上方　城市紅塵應洗盡　更教疏雨動新涼

　　送祥公歸靈隱時劉完菴作古感慨有作

　　沈周

飛花送酒春三月　芳草留人雨一川　蠟燭未銷香炷在　舊遊如夢話前年

　　韜光菴

　　史鑑

韜光古精舍　遠迹西山岑　岡岫屢迴複　雲嵐杳深沈　流泉激修竹　綠蘿被芳林　密葉翳朝陽　芳柯承夕陰　杖策遵微徑　逝將支遁尋　行行未易即　遙聞鐘磬音　徙倚絕塵想　冥思諧道心　搴芳詠招隱　松風和悲吟

　　冷泉亭口號與劉邦彥別

君去我獨留　持杯勸君酒　明日虎跑泉　還來看山否

　　題靈隱祥禪師所寄扇

山月窺人色皎皎　松風振瀑聲泠泠　匡牀醉倚忽驚起　老僧時誦楞伽經

　　韜光次白香山韻

　　董澐

磵道盤迴上　菩提自一家　竹分泉過嶺　藤附石開花　問臘看松樹　休糧倚蕨芽　瓦鐺明月夜　木客為煎茶

　　靈隱寺

　　朱朴

合澗橋頭水　飛來洞口山　鳥盤蒼壁影　僧掩翠微關　松露晝還滴　巖花秋更斑　一年嘗一到　一到一忘還

　　靈隱寺贈靜公

　　徐禎卿

聞有千年寺　長松信許深　冲虛半樓閣　落日更登臨　舟楫窗中小　藤蘿天際陰　江流明暮靄　石澗響空林　蟠據雄都會　風烟異古今　幽真余有慕　詩義爾能尋　雲翼無言健　淵魚本自沈　終期白蓮社　來就玉山岑

　　飛來峰同楊凡川王碧巖侍御宴

　　邵經邦

靈鷲山峰擁世尊　諸天玉女似兒孫　空山石竇移雲足　響谷巖風斷雨痕　驄馬動搖初出郭　錦帆羅列駐深村　不辭迂遠隨流水　細酌松花月滿尊

　　繙經臺

南本繙經處　風流謝客兒　明霞傳嘯語　止水澹須眉　河岳歸雄伯　塵沙禮導師　荒臺有遺跡　千載見殘碑

　　北高峰

　　張時徹

複嶺盤青漢　危峰峙碧空　頳霞標海樹　日月走江虹　桃片千巖落　松陰萬壑重　紫薇真可到　脫屣會相逢

　　游飛來峰

　　張瀚

長松十里晝陰重　引入飛來第一峰　洞裏紫霞明日月　天邊青靄插芙蓉　小橋不斷橫溪路　古寺先聞隔樹鐘　戀賞頓忘城市遠　歸途幾處慕雲封

　　訪岣嶁山居

　　茅坤

將軍少擊劍　恥與世浮沈　獨著黃冠去　言依青嶂深　林中看虎嘯　花外聽猿吟　誰謂閉關久　猶逢空谷音

　　飛來峰

　　王世貞

濤聲不斷舞蒼虬　忽爾巑岏萬玉抽　劫盡修羅移佛土　願深阿育湧南洲　懸崖宛轉疑龍藏　曡嶺騫騰盡鷲頭　自有真如飛不去　幻軀天地任沈浮

　　千佛閣

靈山高閣迥　千佛一燈傳　萬古西湖月　年年照冷泉

　　岣嶁山房客至留飲

　　李元昭

峰巒開霽景　洞壑斂春陰　蝶粉霑花面　蛛絲繫草心　青霞飛醉盞　白雪汎鳴琴　且盡山陽賞　無勞問解簪

　　游靈隱寺夜宿澗西房(飛來社詩帖)

　　祝時泰

九里八松陰　山門隱雙樹　南北兩峰高　鷲嶺英靈聚　茲遊詰夙期　年光暢春暮　僧筵飽園葵　隨雲散幽慮　石橋度鳴泉　荒苔澗西路　別搆烟霞深　巖巒迥迴護　茶鼎分龍團　八窗藹春霧　日夕映晴嵐　月明溼華露　萬籟此中寂　能使初性悟　黃梁夢已醒　白髮心何慕　明發期復來　山中有真趣

　　又

　　高應冕

宴游遵山阿　珠林開遠嶂　橫空聳絕壁　兀突奇千狀　與客窮攀躋　逍遙得前賞　埽雲坐巖石　嘯歌出天上　覽物眷彌重　撫化心超曠　曲徑既窈窕　葛巾亦疏放　日落峰迴陰　谷空泉逾響　月升澗西樹　水光同蕩漾　愛此佳景幽　穿林復長往　鳴鐘老僧候　聽經鳥相向　握蘭徒結勤　此志孰與亮　禪關且莫閉　分燈同偃仰

　　又

　　王寅

朝耽靈山遊　暮適澗西住　別搆分禪關　仄徑引叢樹　瀑泉奔橫梁　晴雷倒飛雨　厓峭綴軒窗　地偏賸幽趣　谷氣嚴春寒　月明徹秋素　蔬酌良夜懽　蘭襟嘉朋聚　何必遘道林　高談盡元度　詞社振希音　烟霞本深痼　任性矢終年　勞生戒所誤　塵網既近人　還當縱遐步

　　又

　　方九敘

厭諠慕幽棲　惜陰耽夕憩　梵宇枕山阿　層巒延遠睇　水石互清華　松篁紛蔽翳　綠澗蔭芳椒　依巖搆禪砌　嵐翠罨簷牙　靈籟響雲際　曖曖日將頹　淒淒風且曀　稍覺朝歡闌　還因宵賞滯　高閣謝塵囂　流泉澄夢寐　況復偶羊何　寍須狎支惠　尚子欣遠遊　稽康慵作吏　苟非賢達人　詎知身似寄

　　又

　　童漢臣

哲朋遘良晤　琳宇託深寂　鐘磬激冥靄　松藤挂禪寂　高澗駛雙流　層峰峙千石　唱誦傚維摩　莊嚴仰帝釋　雲蟄試龍鉢　月皎呼猿夕　沙界儼三千　根塵覃八百　展榻乞伽單　茹齋笑芝柏　丈室羅廣座　普願參十力　吁嗟畏途子　俛仰迅駒隙　真理苟不悟　飇輪安可息

　　冷泉亭

　　王穉登

慕瀑流花急　春流飲鹿渾　潺湲一片雨　終日在山門

　　自玉岑迤行入靈隱次秦冰玉山人韻

　　黃汝亨

愛此長林好　相攜朝爽行　流泉清瀝瀝　遠樹綠盈盈　乍展秋容媚　微窺午影明　深山惟鳥道　古路有松聲　取徑非新得　探幽覺妙生　勝遊矜道侶　靈境儼曾城　便倚雲峰卧　徐將竹葉傾　醉餘譚未已　初月澹前楹

　　人日同匡山諸子集韜光菴分得山字

　　樊良樞

春回雙樹款柴關　勝日同人一共攀　風引磬聲花外轉　雲依泉響竹間還　僧窺蘿月禪心冷　客醉梅花吏事閒　清興坐深忘漏永　相將晨策更登山

　　黃貞父孝廉講授靈隱山中寄訉

　　錢希言

學士題詩處　山阿直待君　鷺濤窗外雪　鷲嶺幔中雲　取水猶刳木　炊烟只飯芹　客嘲何必解　行有薦雄文

　　李流芳

　　靈鷲看紅葉，期沈無回不至，同吳伯霖、鄒孟陽、方回、嚴印持、聞子與小飲冷泉亭，解后邵古菴、江邦申分韻得山字。

故人紅葉下　頻期來此山　經旬始載酒　惆悵不同攀　邂逅愜心賞　歡焉開客顏　寒巖愛晚氣　移席臨溪灣　泉光照酒白　木葉上衣斑　況接隱者論　暫令人意閑

　　同聞師兄鮑谿父登北高峰宿絕頂僧舍即事

　　程嘉燧

雙峰徑轉石林蒼　攜客捫蘿宿上方　澗飲斷虹明積翠　湖飛片雨亂斜陽　東來島嶼吞江郭　西去雲山指故鄉　夜久禪心同寂厯　松風諸嶺一何長

　　九里松

水流花落竹陰迴　石路人稀空翠來　元是游春看松客　共穿香店摘青梅

　　入韜光

灌木夾修篁　泉聲綠澗長　自同籃轝入　更喜酒瓶香　筍切雲根白　瓜淘雪乳涼　老僧宜野性　攲倒共繩牀

　　坐月金蓮池

竹根松月白泠泠　暗石荒藤坐小螢　卻笑林僧也歸去　夜泉何事不同聽

　　靈隱夜歸（二首）

桑路沙中盡　峰陰松杪多　稻香明露葉　溪雨颭風荷

　　又

霮霮夏雲裏　僧窗殊可留　前山有飛電　催上採菱舟

　　庚午冬游韜光

　　文震孟

斜陽竹樹影蕭蕭　獨有幽蛩破寂寥　萬境不波心似水　滿庭紅葉映山椒

　　迴龍橋

　　錢千秋

鷲嶺東來跨石梁　冷泉飛濺定中香　橋邊曾作靈山會　小閣長熒佛火光

　　岣嶁山房

　　姚思孝

彼戶無人至　如探畫半縑　竹香容我飽　雲液許君廉　浪語何妨韻　幽囊隨意添　仙凡俱是障　坐此即安恬

　　登韜光

　　梁以樟

四山青欲下　眾樹密難名　時有竹光入　遠聞泉水聲　鼯抨石子落　猿挂翠微行　對境忘言說　幽情去復生

　　青蓮山房(即包莊)

　　陳繼儒

名園極華麗　反欲學村莊　編戶留柴葉　磊牆帶石霜　梅根常塞路　溪水直穿房　覓主無從入　裴徊走曲廊

　　又

主人無俗態　築圃見文心　竹暗常疑雨　松吟自帶琴　牢騷寄聲伎　經濟儲山林　久已無常主　包莊說到今

　　黃道周

　　偕倪鴻寶、朱美之、邵先之、施營方、陸夢文、姚有僕、何壽平過西泠，抵玉泉，同入靈隱，登韜光有作。

茲峰久不到　重到倍岧嶤　慧力歸真宰　頑心獨老樵　村烟未破面　野竹尚尊腰　欲就此中宿　聽松試當潮

　　上韜光道

　　陳子龍

澄氣發層徑　午峰秀披扶　孤亭喬木下　散曠存清娛　水涸溪尚靜　雲瞑山復殊　廣堂鬱朱草　別澗生青蒲　懸輿攀絕巘　返杖送嶇途　迭映媚樵路　虛折限人區　幽篁曡媚姿　飛泉厯虛無　鳴鳥谷中怨　巢鼪松際俱　高閣抱雲氣　迢遞開江湖　四山閴無人　秋響相奔趨　物慮勞光采　遐心適可符

　　岣嶁山房翠雨閣

　　汪姬生

躭僻幽人搆此樓　岧嶤怪石澗西頭　寒生六月疑飛雨　短葛輕綃未可留

　　晚尋岣嶁山居

　　張遂辰

寺石岣嶁宅　厓盤路不窮　穿林人踏葉　響地水連筒　草閣寒雲半　石橋秋磵中　早看蘿上月　一片墮松風

　　靈隱磵中坐冷泉亭作

　　靈隱由舍磵橋而北巖洞𥥆窕屈曲通明峭壁玉削雜木壽藤倒懸斜倚根懸石外紅碧蒙幕一路抵寺門為佳絕寺門翠屏環列下臨溪水冷泉亭踞其上波澄黛蓄淡然意深

靈鷲最幽隱　翠壁寺門前　磊砢百千石　一一青蘿懸　石邊殘雨晴　新綠洗新泉　眾香發深磵　山氣彌靜專　況彼長松外　涼影何瀟然　鳴禽不知處　忽爾下空烟　我欲理古曲　遺音誰與傳　恍逢白居士　亭上方醉眠

　　從磵西上韜光

　　韜光由澗西盤折而上徑仄谷寒筧泉潺瀝多藂灌蘿蔦承翳日光每踞石小坐迴風墜雨幽不可禁昔以樓觀海日門對江潮為勝葢勝在攀躋不在眺望

鷲宮已深隱　古路尚密茸　乃復更西上　屢折得奇蹤　斷橋接空磵　泉竹響淙淙　我來晝孤冷　境清難久從　山風下橫照　石雨墜幽松　蒼蒼不可極　時聞隔湖鐘　即此正迥絕　遙心迴且重　詎矜江海觀　何地無高峰

　　冷泉猿嘯(西湖八景之一)

　　無名氏

冷泉亭下北山陲　曾見雌雄共引兒　慣聽山僧朝說法　能隨木客夜吟詩　松坡日暖人遊後　蕙帳風寒鶴怨時　惆悵遺音無處覓　竹雞嗁老野棠枝

　　虛白亭

　　釋來復

洞然一室生虛白　包括須彌百千億　卧遊恍訝玻瓈宮　幻出諸天帝青色　常作清靜觀　廓達含太空　水晶寒映座上月　玉氣晴射窗間虹　神光圓照徹中外　萬物朗融無隔礙　空明一色鏡涵天　觸目如居燄摩界　我坐此室依靈光　閻浮大樹多陰涼　門開冷泉境　路入無何鄉　道人不起那伽定　夜明簾捲當銀潢　扶過毘耶城　趨出摩竭方　身本無來亦無往　安用三千獅子牀　可知有相皆非實　明暗色空誰辨酌　莫教童子窺習禪　誤作水光投瓦礫　埽除聖解并凡情　純清絕點泯見精　忽驚兜率海天曉　紅輪碾破琉璃青

　　虞僧孺辟穀靈隱山賦寄

　　釋如愚

不飯凡僧飯聖僧　若為辟穀碧山層　洞雲溪水皆相食　卻道人間飽愛憎

　　(國朝)吳偉業

　　癸酉同僧彌游韜光，己丑初夏重來，遇慧光禪師，屈指十八年矣，為賦此詩，僧彌已亡，不勝今昔之感。

峰斷江天豁　樓高海日紅　鬚眉千丈雪　衣被五株松　扶杖孤雲裏　開窗暮雨中　聽泉還洗鉢　好作淨名翁

　　宿靈隱贈晦公

　　侯汸

古亭鳴澗記來真　忽見澄潭映碧新　劫火再興靈鷲寺　儒宗今現法王身　松臺印月知何夕　禪榻移燈話昔塵　私愧支硎雞足老　浪抛二十二年春

　　再過靈隱寺贈三目上人

　　張綱孫

雲門夙昔透禪機　又向蓮峰麈尾揮　座下不驚狂象舞　潭邊常見毒龍歸　殘鐘石語三車法　涼露香生七寶衣　自喜陶濳來入社　登樓重宿白雲扉

　　冷泉亭

　　曹溶

寺門羅眾嶺　邀我入盤雲　天地深無象　溪山綠未分　遙空飛磵坼　清梵老松聞　幽意何人覺　沙邊問鶴羣

　　上韜光

十年重作冷泉遊　絕頂依然架竹樓　輸與道人閒坐穩　春晴天闊數江鷗

　　獨過韜光

　　周亮工

寺裏登山去　韜光景色偏　空林無垢葉　絕巘有清泉　此地真岑寂　看人自往還　蕭然茶話後　吾意已逃禪

　　遊韜光用關六鈐韻

　　王士祿

岧嶤靈境愜探尋　徑轉時聞谷鳥吟　廚澑引泉衝澗過　齋鐘出寺到山深　飛飛戲蝶捎荷葉　颯颯鳴蟬散竹林　司馬遊來成倦客　一椽還擬寄幽岑

　　遊韜光

　　笪重光

探幽策危磴　石頂得寒泉　坐對不知去　身世兩悠然

　　偕諸君過靈隱寺雨宿松靄山房限韻（二首）

　　朱彝尊

浮雲乍合山雨微　平岡細路風吹衣　過橋幾處甎塔湧　到寺一道巖泉飛　斬新白花蕊照眼　依舊青竹園開扉　攀蘿捫葛信公等　我與僧彌暫息機　正喜餘霞射東谷　何期簷澑滴階頻　且貪是夕翦燈話　判作來朝著屐人　慧遠酒邊能發興　周顒肉罷詎生嗔　貓頭之筍一飽足　況有青青鴨腳芹

　　松靄山房六咏

　　四松逕

松子落五粒　松釵橫十尋　我來凡幾宿　夜夜警皋禽

　　山茶院

二十四春風　一百五寒食　自開雪中花　至今好顏色

　　清籟居

一夜雨鳴樹　不知雲幾重　推窗看曉色　對面北高峰

　　西磵

山僧斸茯苓　洗此西磵水　宛轉流樹根　涓涓鳴不已

　　栗園

布葉密如櫟　結實小於榛　時有芻尼至　翻飛不露身

　　竹筧

流泉半嶺來　續以青竹管　穿過白花籬　忽注僧廚滿

　　韜光

　　嚴繩孫

遲識韜光路　幽修愜晚尋　竹分諸院水　林合數峰陰　風雨丹楹古　莓苔綠字深　靜看前輩語　遠愧百年心(有吾鄉高忠憲公詩)

　　靈隱寺

舊知靈隱寺　此日足幽尋　自昔傳飛錫　于今尚布金　江流消劫火　山響答潮音　桂子丹崖古　蓮花碧殿深　到來惟瀑水　近處即長林　夜誦聞猿語　朝參見虎心　未能捐慧業　已是異塵襟　落日荒荒去　春烟細細沈　祗應埽花雨　息影鷲峰陰

　　遊韜光菴

　　秦松齡

復與諸山異　藤蘿一徑通　鳥歸孤寺外　人在百泉中　竹密亂生綠　林疏間落紅　坐來殊自失　何處置微躬

　　雨宿韜光

　　潘耒

山行晴復雨　小住亦為佳　瀑怒欲崩屋　雲寒時墮懷　㸐松便靜坐　煮蕨稱清齋　豈必吾廬好　巖棲願始諧

　　冷泉亭和蓀友樂天留仙

　　陳祚明

峰插蓮花峻　泉瀦德水清　石從天上墜　蘿掛鏡邊生　澗響孤亭逼　松風列岫橫　來游軒冕客　遂有掛瓢情

　　癸亥五月三日同次谷過韜光留題

　　沈受宏

我從此地尋精藍　幽勝最愛韜光菴　泉聲竹色轉曲磴　絕頂一望窮東南　湖作杯盂江作帶　諸峰雲氣相吐含　鷲嶺卻在山腳下　濃青萬樹浮烟嵐　快哉高閣豁窗牖　仙竈遺蹟同禪龕　菴中上人我舊識　彈指十載過門三　老者修髯致瀟灑　少者騷雅頗足談　我來蔬筍輒具飯　所喜煮茗多芳甘　空囊那得金布地　破費香積應懷慙　此別匆匆適閩粵　炎天遠道愁難堪　回思靈山隔塵外　清景月嶂兼風潭　明年定期襆被到　坐卧十日依瞿曇

　　丁巳嘉平遊韜光

　　王撰

攀蘿探絕勝　高視極長空　海色晴嵐外　江留宿靄中　竹深千嶂靜　寺遠一泉通　輸與棲禪客　清吟思不窮

　　斑衣懷古（二首）(韓世忠別墅)

　　吳農祥

夾岸芙蕖合　陰崖薜荔疏　角巾依石室　高枕倚雲廬　故國多戎馬　將軍狎蹇驢　清涼老居士　問訊更何如

　　又

尚見思陵記　樓臺有御題　威儀開輦道　曲折向丹梯　導騎還持葢　高僧共杖黎　名園有勝賞　日日醉如泥

　　夏首登韜光

　　趙吉士

澗水依山曲　層陰失晝天　一樓浮海日　百雉接江烟　篠簜留春意　松杉結大年　此間棲託好　聚石與談禪

　　韜光夜坐

　　厲士貞

石磴隨溪折　巖高眾勢供　泉聲不斷壑　樹影若連峰　石靜留雲宿　樓虛待月封　清心忘就寐　松響入山鐘

　　坐金蓮池上（二首）

　　汪懋麟

春去才逢一日晴　深山四月喜問鶯　忽來小閣驚飛雨　卻是山泉滴瀝聲

韜光絕壁好禪關　今古遊人自往還　何事題名留片石　高吟只數白香山

　　冷泉亭

此亭不厭百回坐　一杖還從四月來　遊女漸稀山寺靜　渚禽初下夕陽開　泉聲雨後響尤急　梵唱晚來心欲灰　忽憶蘄王舊時事　跨驢攜酒亦悠哉

　　韜光呈晦公

　　柏古

靈鷲萬峰頭　疏鐘出寺樓　江湖烟外渺　巒嶂檻前收　泉亂晴疑雨　松深夏欲秋　天空飛野鶴　振翼遶滄洲

　　晨步韜光道中示移暉上人

　　陸繁弨

苔徑淩晨步　籬花帶露垂　溪雲流不盡　海日起何遲　往事每多悔　他生未可期　不如歸白社　杖履日相隨

　　靈隱寺

　　王又旦

碧殿金鋪十二重　講筵坐繞百芙蓉　道人不解風旛論　獨愛門前六二峰

　　晚過靈隱寺訪晦山和尚

　　宋曹

曳屐夕陽動　疏鐘晚寂然　黑猿窺古佛　紅樹鎖飛泉　道氣千山外　秋風一杖前　不須復登眺　飯罷學安禪

　　宿靈隱妙香上人房

　　徐延壽

雲藏孤寺迥　北面見高峰　石色埋蒼蘚　泉聲戰亂松　泥香花下屐　月冷枕邊鐘　僧恐明朝雨　呼歸缽底龍

　　韜光

　　湯右曾

澗橋徙倚老松根　肅肅巖扉晝不喧　坐覺清風生石壁　行窮修竹見山門　依依烟郭江光繞　點點林鴉海氣昏　卻怪白沙春漲闊　遊人指點說潮痕

　　遊韜光贈山止上人

　　王原祁

捫蘿厯磴倍添幽　乘興還須到上頭　竹樹平分雲外出　江湖一望閣中收　山僧欲話當年事　刺史空傳昔日遊　為愛嵐光應惜別　愛君佳句更淹留

　　韜光看泉

　　繆彤

潭影當窗靜　泉聲入竹幽　晴時長帶雨　夏日竟同秋　花有金蓮放　魚多赤鯉游　香山詩句好　讀罷向林邱

　　冷泉亭

　　李德

一脈西山水　分流過此亭　凭欄諸念冷　倒影眾山青　花落憐春色　人來是客星　乾坤餘我嬾　白眼為誰醒

　　同邵宮詹靈隱寺觀說戒

　　龔翔麟

前游詩債未曾句　又向湖邊上釣舟　靈隱寺前天竺後　綠肥紅瘦麥初秋

寶馬香車赴道場　華鯨法鼓震僧廊　風流二老閒相挈　也趂藂林灌佛忙

　　石筍峰

石筍槎牙勢　分明走籜龍　欲排霄漢上　時有白雲封　卓筆誰相擬　采芝人未逢　再來猿已熟　拄杖得從容

　　九日飛來登高

　　張孺懷

良朋九日共相招　一徑攀崖倚碧霄　漁浦霞明當落照　海門風急上秋潮　重巖細菊開樽得　絕澗飛泉出樹遙　歸路上方鐘磬晚　松陰竹色冷蕭蕭

　　靈隱訪諦暉和尚

　　邵錫申

六橋迤邐虎溪深　三竺岧嶤龍樹陰　石湧樓臺排漢出　潮迴鐘鼓帶星沈　高僧廬阜開蓮社　才子魚山賦梵音　借問西來何所道　洞門閉鎖白雲心

　　上北高峰

　　譚宗

登山便不慵　㩳起北高峰　曉塔眠雲鳥　春泉養洞龍　海風朝影殿　天樂下疏松　一自西陵別　那知此地逢

　　癸巳孟夏游韜光菴還坐飛來峰下作呈山公開士

　　王式丹

層巖岝㟧俯清流　騁目登臨占上頭　近郭烟橫不斷樹　隔江山入最高樓　窗搖竹色精廬近　門聽潮聲古剎幽　坐玩奇峰不歸去　欲移家具住杭州

　　甲申九月廿七日宿韜光作

　　查嗣瑮

夜氣初澄萬里秋　尺吳寸越兩悠悠　忽驚紅日當窗起　天外金光海一漚

　　靈隱寺

　　顧嗣立

高峰勢插天　北有青蓮舍　石橋俯碧溪　澗草青可藉　入門寒颼飅　陰鬱類長夏　江聲走雲根　湖光流樹罅　猗歟梵王宮　仙居誰與亞　魚鱗排屋簷　蘚磴任淩跨　佛殿敞以宏　講堂清且暇　徐行入佳境　悠然如噉蔗　穿廚繞曲房　石上寒澑瀉　山春草木香　嵐氣爭變化　巖半一聲鐘　飛墮石梁下

　　遊雲林寺

　　常安

武林山水自天開　牽率遊人往復迴　石筍楊梅為輔翼　蓮花月桂是輿臺　泉多咽砌供猿浴　公老留雲任鶴偎　慚愧香山白太傅　政閒數數入山來

　　秋日與程風衣坐冷泉亭

寺門臨石瀨　秋葉響楓林　嵐氣變朝暮　溪光自古今　危亭面峭壁　偃松羅清陰　接飲有山猿　對嗁多野禽　日影不得到　烟靄空蕭森　冷態異濁流　塵囂任浮沈　鑑茲寒碧色　寫我清曠心　與子成舊侣　閒坐發幽吟　憶登釣臺上　懷古覓知音

　　飛來峰尋理公飯猿處

秋雲壓徑山木秀　清霜點苔石痕瘦　老樹垂藤百丈懸　瀑飛寒玉環峰走　白猿何處叫西風　夕陽洞口烟濛濛　聞道當年僧慧理　齋餘香飯施猿公　飯猿有臺儼壁立　我來不見眾猿集　冀於月夜得聞聲　不似巫山韻悲咽　理公理公導禪津　頑石點頭猿亦馴　鷲峰終古不飛去　花龕深處四時春

　　壬戌秋日偕程風衣、陸虛舟遊韜光菴

金天氣森爽　晴光媚秋容　西流大火盡　百卉零露濃　幽興窅然發　遠欣二客從　登舟復攬轡　迤邐循高峰　雲林暫休駕　鷲嶺插層空　言尋古巢塢　紆迴一徑通　松篁飫眼碧　楓柟染未紅　捫葛叩禪室　澗泉響淙淙　老僧具袈裟　迎我蓮池東　趺坐嗅妙香　清涼心地融　小蛇名蜥蜴　出沒未化龍　與語多微諦　潛心南北宗　相邀登傑閣　恍若跨蒼穹　四望渺無際　肯惜目力窮　江濤與海浪　如聞聲洶洶　眾峰兒孫立　湖水一盂同　亭午日色淡　古甃鳴寒蟲　老僧呈詩籍　始自香山翁　沿革六七代　留題盡名公　就中論佳句　頗覺時賢工　莅浙斯遊最　所嫌太匆匆　回瞻杳烟霧　落日已下春　率客返歸路　林鴉噪夕風　舟中仍小酌　擬咏繼前蹤

　　觀雲林寺竹竿引泉

山腹流泉漫浩浩　穿雲絡石縈蘿㠀　琮潺聲落梵王家　錢源龍瀃東西抱　林坡犖确寺後斜　山僧競把泉源討　截竹刳心曲折通　挽得銀河落晴顥　跳珠走玉響泠泠　不與溪流爭故道　涓涓滴滴入香廚　餘波猶得灌瑤草　漢陰老人憎桔槔　此方更比桔槔巧　試看齋鉢溢清泉　海眾不愁生熱惱

　　秋日同程風衣遊飛來峰

秋霜拂拂襲衣寒　靈鷲峰頭木葉丹　浮世易隨駒隙過　與君同作畫圖看　山空四面皆通徑　泉冷終年不起瀾　莫謂宦途多逸興　良朋好景欲并難

　　秋日登北高峰

虎林最高峰　勢欲摩青蒼　眾峰如兒孫　羅列侍四旁　分星侵斗度　占位居坎方　火雲秋不收　海氣騰朝光　澗流汨汨響　野草霏霏香　探幽性所便　陟巘復緣岡　彎環三十六　拾級褰衣裳　須臾臨絕頂　極目高鴻翔　慈塔廢已久　禪扉亦荒涼　殷勤懷古意　四望空茫茫　舍策坐團蒲　安所得壺漿　路遙恐莫致　悔不理游裝　宦遊四十載　寓目皆難忘　斯地愜素心　信稱雲水鄉　小詩聊記事　但愧不成章

　　冷泉亭

峰下流泉泉上亭　泉聲亭影鬬清泠　石危長倩松根護　澗響難教俗耳聽　月照洞中猿浴子　葉飛嶺畔鷲梳翎　我來倚檻觀魚樂　時有天風語塔鈴

　　早春陪彭少司農石源遊雲林寺

北峰之麓靈鷲前　龍宮丹碧護冷泉　蒲牢一聲集緇侣　法螺香梵傳諸天　幽境四時宜探討　當春巖壑鋪芳草　花綴柔條爛熳紅　鳥鳴高樹圓吭好　我有嘉賓佐大農　書林武庫羅心胸　自是西清著作手　曾持玉尺眾所宗　臘日浙東有疑獄　詔命我公理直曲　片言初讞稱平允　賓筵乍啟悵歸促　請公乘興作閒遊　問水亭邊上小舟　九里松陰迎節葢　行行直到澗西頭　古寺稽年始晉代　雲林宸翰輝朝采　海氣遙升日氣中　江聲時雜鐘聲內　懷古登樓思渺然　延清佳句至今傳(延清宋之問字)　試憑鏡檻觀魚樂　不覺塵氛盡棄捐　共言此遊乃良覿　道合心同情更適　公如有意記長篇　山靈應喜百朋錫

　　癸亥仲春八日陪少司農彭石源重遊韜光和白香山蘓東坡韻（二首）

我來曾叩此禪門　秋葉春花景自分　冰泮蓮池分淨水　光生佛頂覆慈雲　離離雪影當窗見　隱隱松聲徹耳聞　同上羣峰最高處　頓將塵慮釋糾紛

紆迴竹徑疑無路　掩映杉扉卻有家　束縛久如轅下馬　登臨暫去井中蛇　野鳶日暖爭修羽　仙杏風和漸著花　嘉客莫嫌生活淡　冷泉亭畔酒帘斜

　　重九前一日偕友游韜光

　　沈元滄

翠竹丹崖仄徑通　昔年曾宿此山中　寒泉聲裏三更月　晚桂香邊一笛風　不待逢仙悲往夢　久思投社作禪翁　吟牋茗枕消閒日　未識高人許我同

　　題雲林寺

　　張雲卿

六朝金粉屬蒼茫　鷲嶺嶤嶤直指堂　不是五丁輸鬼斧　何由千佛剩靈光　猿聲實帶湘江雨　桂子終留月地香　百劫紅塵飛不到　欲將心印問空王

　　同巨觀游韜光

　　景星杓

初從雲林登　俄就石橋轉　曲磴屢迴互　叢篁倏隱顯　攬衣徑烟綠　穹然造絕巘　不知天復高　下視羣峰淺　孤竈栖一泉　南楹面雙筍　小留巖桂側　翻經談奧典　且從龐眉僧　苔龕午供飯

　　冷泉亭看水

　　吳焯

陡覺寒聲起翠陰　隔溪銀竹映森森　幾棱石齒鎖巖腳　萬簇雪花飛水心　雁蕩成秋通海尾　魚山有梵聽潮音　不知此地頻來往　便我中宵冒雨尋

　　寍峰院晤潘朗君兼看徐杉亭畫壁

偶為聽泉向夜行　寺門未啟客知名　乍來竹徑坐孤閣　聊共龕燈話半更　風雨蕭寥詩一軸　雲山駘蕩壁雙清　頻年我慣游吳會　裙屐徧教此處迎

　　癸亥春日，錢塘明府王(諱)緯，偕張司馬過金沙港。時行童進茶，茶品不一，坐客訝之，明府戲曰「雨前雨後總名茶」，囑主僧作出句。(義果)以「雲外雲中皆是客」應之，坐客甚喜。明府復偕(義果)，遂聯成律。

禪關靜掩在金沙　為訪桑麻暫駐車(緯)　雲外雲中皆是客(果)　雨前雨後總名茶(緯)　先春滴露成團鳳(果)　微笑迎風落講花(緯)　慚愧山僧清供薄　一甌嫩色泛晴霞(果)

　　秋日小憩白雲山房

　　汪坤

乳竇峰前路　秋聲入徑聞　寒泉千澗落　翠竹半窗分　石瘦堆黃葉　山深貯白雲　結廬塵境遠　趺坐到斜曛

　　白雲山房

　　陸秩

卜築依靈鷲　軒楹在翠微　竹聲圍石几　僧影到山扉　白髮人真澹　青山願不違　一枝如可借　願息漢陰機

　　白雲山房

　　杭世駿

白雲深處掩蒼苔　文練垂窗面面開　曲水暗流花徑去　奇峰多抱小樓來　愛晴拭几頻看畫　埽榻留賓漫舉杯　最好萬竿修竹上　一層青翠飯猿臺

　　冷泉亭

　　桑調元

適從絕壁來　如漿翻白汗　少憩面渟泓　沁骨不待盥　潭潭虛白光　一鏡涵止觀　清極少龜魚　石髮風漪散　春淙雨後盈　落澗飛瀧悍　喧靜本同波　對境發三歎　今晨游屐稀　孤影漾泉畔　山林其許我　猗玗稱浪漫

　　飛來峰

造物娛畸人　墮此嵌空石　幽淙一滴寒　春苔幾重碧　洞陰小沮洳　正可度臘屐　霽散雪竇烟　四罅天光坼　探奇思遙夜　破碎穿月魄　黠猿攀蘿窺　識我非生客　陰房透底虛　谺徑削面窄　靜聽冷泉飛　倒磵聲崩湱　老樹蟠巖根　棧雲掛孤策　莞彼腳拔塵　艱於烏頭白

　　蔣宏道

　　新夏同沈方舟、陳懶園翁允大、厲樊榭游靈隱，過冷泉亭遇雨，時方舟自金陵還，期而不至者，家兄靜山。

老友還故山　良會成小訂　買舟發明湖　斟酌極幽勝　披翠覓靈峰　窅冥猶可認　樹老雲氣封　泉冷雨聲應　接膝坐空亭　曠言得心印　彷彿竹溪遊　缺一興未盡　歡笑復流連　永日同一瞬　再期踏清秋　但恐疏雙鬢　西顧霽景微　林中響烟磬

　　坐冷泉亭

　　鮑鉁

雲林何限好　亭古近招提　石澗泉猶澀　春山綠未齊　梵聲松影裏　樵唱寺門西　借問呼猿處　空巖鳥亂嗁

　　題岣嶁山人舊隱

　　釋正嵓

幽心懷蕙草　春晏掇餘芬　山色深不見　谷聲如有聞　唐虞今邈矣　巢許事空云　欲識當年意　岧岧望白雲

　　過雲林訪巨濤和尚

　　沈廷瑞

檥棹行經葛塢松　松陰拄杖憩遊踪　雲林突兀前朝寺　梵唄高寒清曉鐘　法席重開皈淨侣　香臺遙映矗靈峰　老夫久矣息塵慮　白社流風樂景從

　　冷泉亭

孤亭時徙倚　萬象縱流觀　對此一泓淨　令人毛骨寒　影垂霏溼翠　響激潄危湍　我亦忘機者　欣欣魚鳥歡

　　止宿雲林丈室與巨公話別

山房鄰絕巘　一榻枕雲眠　涼沁深秋後　燈明古佛前　心清聞定板　鼻觀溼香烟　萍水孤蹤客　禪棲別有緣

　　題新修雲林寺圖為巨濤和尚作一百韻

　　厲鶚

擅秀明湖曲　鍾祥竺國鄰　瀃分龍蚴蟉　峰聳鷲翻䎙　洞古聽猿嘯　巖迴得虎馴　筧流空際雨　花界定中春　裁宇原依晉　繙經漫數秦　駱丞吟海日　達叟弭濤神　樹識西天栗　叢標北戶筠　崇基先薙草　表剎屢揚塵　兜率英規在　𡺸闍異跡陳　聖朝恢正教　尊宿導迷津(謂具德和尚)　白業犍椎妙　青霄結構新　金繩除劫燼　寶網闢荒榛　簷翼翔霞外　亭楣揭水濱　襌棲何眇眇　信鼓更𪔗𪔗　億眾持芳饌　烝徒侍氎巾　郅隆當繼治　皇豫厯時巡　雉扇松門轉　鸞鑣柰苑遵　奎文通八解　睿藻照三身　壑迥吹仙籟　雲深拱紫宸　傳燈誠有數　憩錫亟需人　獅座安逾甲　鯨鐘叩過申　棼橑隨雹落　丹粉共霜泯　嵐暗諸天像　山悽禮塔民　中興看慧命　大事問前因　一鉢來京口　雙幐駐澗漘(巨公為丹徒人)　經營閱膢臘　檀施歎酸辛　洪願匡緇侣　清修感上賓　寓公延杖履　至誼本慈仁(謂汪光祿萬松)　發甕書函悟　登階覺地親　宰官今世現　長者夙緣伸　須達應同號　伽陀更不磷　蘓家金罔吝　和氏璧非珍　廣度毘尼戒　宣揚如意輪　荊襄輸梓杞　吳越召陶甄　九乳雄樓峻　千香傑閣勻　睟容臨丈六　紺殿測由旬　締造蹤仍舊　莊嚴力與均　朱甍舒鳳翅　雕砌甃虯鱗　栱畫拖虹彩　楹彤麗燭銀　風琴鳴䆗窱　岫幌映紛絪　台岳尋靈驗　高堂拜應真　屋環田字樣　材藉匠師掄　劉塑形疑活　曹衣摺似揗　攝儀齊儼肅　列坐若嶙峮　相好唐兼梵　魔摧喜復瞋(以上敘度戒僧六百建轉藏殿鐘樓梵香閣重修大雄寶殿田字殿塑五百羅漢像)　僧坊閑並飾　靜院隙重紉　剝腐欒櫨具　傾欹板築頻　園開藍軬菜　廥庀睦州薪　浴牓朝初換　齋庖午最振　孟嘗留取鑊　子敬指餘囷　改笵勞良冶　精銅聚令辰　飛廉欣搆炭　屏翳怒融鈱　爐啟圓穹葢　泉投萬斛蠙　湯蓮炊瀲灩　玉粒漲璘㻞　法食充虛腹　馨聞動佛脣　𡩬乾寍委土　米汁可行䑳(以上敘修禪堂寮舍等及重鑄香廚大鍋)　勝景奚煩擇　程功尚未竣　逶迤鋪澀路　次第補堙陯　岸峭幽淙駛　橋堅暮靄屯　鏡匳搖繡桷　波底涌華振　望景眸爭鷺　朋遊趾集麕　到遲尋月桂　去便詠汀蘋　婦孺瞻彌切　焚修浴倍湻　魚王方溯淛　蛇種亦歸閩　核果供摩勒　毠㲚獻屈眴　浮圖楊衒記　洒埽宋雲論(以上敘砌寺外路築石門澗岸埧及修冷泉亭新建迴龍橋春淙亭)　慨彼稱懸薄　惟知巧算緡　涼軒淒象簟　燠館熨貂茵　么鳳偏教舞　妍蛾雅試顰　膳夫殫瑣瑣　酒史棄諄諄　寵勢謀攀竇　賢名肯友荀　霍奴驕使氣　鄧析訟連婣　輦賄填溝壑　輸賨謝主臣　竟令空室瞰　豈植福田畇　智讓生生鳥　心慙趯趯㕙　渡江誰弭楫　旋里有紆紳　粟濟翳桑餓　囊霑庇葛貧　膠庠甦涸鮒　襦袴逮垂鶉　稅代償逋戶　財堪慰厚窀　榮加卿寺秩　譽借比閭詢　社櫟纔辭歙　陔蘭適守鄞(時光祿令嗣出守四明)　善根簪紱盛　淨域煥巍臻　震旦傳無盡　恒河永弗湮　中丞揮巨筆　太史染貞珉(落成時大中丞常公撰碑文侍讀鄭筠谷先生書丹)　璣貝頒遺哲　壇幢萃此晨　還將東絹滑　細寫素豪純　小李堆濃綠　迂倪暈淡皴　礬頭摹碧潤　石腳暄蒼嶟　點綴稽留躅　微茫帝釋儐　郭髯推界畫　范緩出闌楯　影矗琉璃道　烟橫舍衞闉　四圍羅夕牖　百丈倚秋旻　八部楞迦肖　珍池長壽倫　面羸休類莧　腕勁欲揮蓴　繞磴森梧竹　周墀雜蕮䔚　徐熙赤鸚鵡　韓幹白騏驎　絢合驚懷悚　澄觀止目瞤　裓珠過笠澤　贉錦送淮垠　險韻差肩陸　奇思直尾鈞　憑增武林事　久久歲踰椿

　　癸亥秋游雲林訪巨公於面壁軒

去年秋雨聲蕭颯　面壁軒中寄禪榻　曉起推窗失四山　白雲正滃神尼塔　今年秋霽風灑然　钁頭重舉舊因緣　隨時喫飯看山坐　不是諸神五味禪

　　巨公重建春淙亭於清繞橋詩以落之

高僧能復古　華構樹陰閒　倚檻宜聽水　登橋好看山　魚隨落花出　龍帶暝雲還　只在斯亭下　春來賸占閒

　　春淙亭次樊榭韻

　　陳章

翼然亭子影　忽照迅流閒　倒濺三春雪　平臨小朵山　酌時誰識味　聽久竟忘還　晚共嵓僧語　交頭拄杖閑

　　冷泉亭圖題詠(附錄)

　　鐂英

　　三月十八日，石田、西村二君招予遊西山，予與汝其通先行，憩冷泉以俟。少焉二君至，予詩適成，諸君繼作。石田仍寫圖留為山中故事，俾予錄於上，蒹葭倚玉，媿不稱也。

雨晴林壑淨朝暉　一路看松入翠微　芳草似曾留客卧　黃鸝渾欲近人飛　相逢巖叟收茶早　久別林僧會面稀　同在冷泉亭上坐　賦詩題畫澹忘歸

　　次韻

　　沈周

入林兒子送斜暉　酒面風清色漸微　白髮再來渾覺老　青山久住不重飛　老僧古寺相逢熟　故國遺蹤欲見稀　千箇長松卧房近　吹燈還照鶴羣歸

　　同作

　　史鑑

久圖山澤遊　苦為風雨款　驚雷破重陰　及晨陽已顯　逶迤入幽深　厲揭渡清淺　靈山傳飛來　合澗互回轉　蘿垂手可捫　松高葢惟偃　陽厓丹霞凝　陰洞蒼雪滿　秀色如可攬　絕巘竟誰棧　眾竅因風號　羣芳遲春衍　追念平生歡　厯厯猶在眼　幸逢新相知　已少舊遊伴　老僧久見招　相攜集閑館　解衣任盤礴　覽物適蕭散　形忘慮則消　情至心莫展　寄言同盟人　對酒歌勿緩

　　又

　　汝泰

肩輿侵曉別春城　路繞西湖宛轉行　滿眼青山曾識面　倚雲高樹不知名　同遊喜有同鄉客　勝日還尋舊日盟　忽聽奔雷鳴澗底　問人才道是泉聲

　　龔翔麟

　　沈徵君《冷泉圖》真蹟，舊為靈隱僧房物，藍秀才謝青購得之為先大夫壽，在余家二十年矣。躑躅輭紅，言歸未遂，對此恍置身故山林壑間，不覺神往，因和鐂、汝二君詩，并記得圖始末。

曾倚孤亭送落暉　雲林風景記依微　泉聲咽石奔難住　嵐氣侵衣溼不飛　歲月漸催塵跡老　鄉山久別夢遊稀　吟詩看畫生惆悵　白髮滿頭猶未歸

扁舟自別錦軍城　日日銅街信馬行　畫裏青山逢舊識　眼前烏帽笑浮名　秋風縱爽蓴鱸約　烟水終尋鷗鷺盟　記取歸時攜卷軸　先來亭上聽泉聲

　　次鐂賓山先生韻

　　吳焯

晨坐高齋竟落暉　祗緣讀畫悟幽微　聽來畢靜水生響　看到出神峰欲飛　往事重題真感慨　舊遊如夢記依稀　回思羣屐經行處　空惱耕烟閣筆歸(龔田居先生曾屬王石谷臨摹此本)

　　又

　　沈嘉轍

卧看詩畫兩相暉　遐想當年結思微　古木三秋猿已去　寒泉六月雪橫飛　風流往蹟誰能續　墨瀋猶香知者稀　曾憶晚來成醉後　一亭烟靄坐忘歸

　　又

　　厲鶚

石瘦林香起夕暉　風中似有磬聲微　好山招隱貧難買　妙畫通靈久亦飛　題字尚留前輩在　聽泉今見解人稀　頻年不踏松陰路　卧以遊之卻忘歸

　　又

　　施謙

石翁乘興寫春暉　三百年來古意微　雲氣未隨蒼狗化　泉光猶作翠蛟飛　依然照眼林巒秀　淒絕聯吟耆舊稀　笑指孤亭留戲語　投閒曾見幾人歸(追懷田居先生)

　　又

　　趙昱

飄蕭落墨染晴暉　幻出靈機思入微　流水縱橫秋影澹　亂峰點刷白雲飛　興乘野趣僧過早　夢破花香客至稀　我獨烟霞已成癖　團瓢結得便忘歸

　　又

　　趙信

琴書一榻挂清輝　坐展淋漓畫入微　花逐泉聲來崦外　寒侵木葉傍簷飛　相過笠屐三生舊　此景湖山半壁稀　觸撥心情思往事　老僧曾約看雲歸

　　又

　　丁敬

清詩直比謝元暉　寫入丹青更入微　林影尚如翳石瘦　泉光渾覺抱亭飛　山中故事看誰續　畫裏高流得見稀　片紙真堪敵瓊玖　幾經遼鶴憶人歸

　　又

　　陳章

明湖翠岫逗清暉　冷燭他鄉夢境微　對雨會心泉不斷　聽風閉目葉都飛　家山無那悲常隔　殘楮如斯見亦稀　塵土行幐能借我　客中展處當身歸

　　又

　　姚立德

山僧有約占餘暉　拈取松花一笑微　院靜幾時參佛去　泉喧終日礙雲飛　小亭風景常如舊　此幀流傳見亦稀　好與安心聊位置　筍鞵拾句但將歸

　　又

　　趙一清

詩情真是謝元暉　畫裏探幽思入微　流水有時鳴汨汨　棲雅不定故飛飛　孤亭延賞襟懷得　古老行吟歲月稀　攜向松間少投憩　未妨斜日聽催歸

　　坐冷泉亭

　　符之恒

寒松韻長吟　吹落風前句　幽子忽自得　晚影一亭聚　遙見破衲僧　擔筍入深塢　山空擁春雲　商略中宵雨

　　靈隱寺贈諦暉禪師

　　鮑鉁

三年曾一到　雲水素相親　僧老頭鬚白　山空花草春　午齋參玉版　香界轉飇輪　舊識栴檀味　從師證法因

　　冷泉亭

　　馬日璐

鐘韻一星星　幽尋獨此亭　山從入寺好　泉欲過時聽　冷氣怯春服　清暉隱翠屏　我來嵓下坐　刻石記曾經

　　和樊榭春淙亭即用原韻

　　張四科

誰復斯亭舊　風泉磵戶間　清寒徹危檻　幽響答空山　宿鳥驚仍下　浮花去不還　明湖徒夢想　眺聽愧君閑

　　春淙亭和樊榭作即用原韻

　　閔華

重搆此亭古　潺湲一水間　帶花流別澗　和雨響空山　目送行雲去　心期飛鳥還　我來憑檻久　清話與僧閑

雲林寺志卷六終


中國佛寺史志彙刊第 24 冊 No. 22 增修雲林寺志


增修雲林寺志卷七

　　遺事

　　明僧大善《西溪百詠》序云：北高峰塔，唐天寶年建，中藏古佛舍利。初建塔時有一花犬，每隨工匠銜甎石置塔所，至頷吻流血。於荒榛間得一石佛，缺左耳，犬即刨古寺基，出耳，湊合。

　　又一僧夜坐塔下，虎欲噬之，忽大蛇從塔頂噴霧作雨，虎即吼而去。按此事出《太平廣記》。

　　李翱《來南錄》云：「元和四年二月戊子，至杭州。己丑，如武陵之山，臨曲波，觀輪舂。」注曰：「即靈隱天竺寺。」吳虎臣云：「按，杭州無武陵山，當是筆誤，恐是林字。」《晉書地理志》：「吳郡錢塘縣武林山，武林水所出。」當時錢塘屬吳郡。又見《前漢．地理志》。

　　太平興國八年秋，詔通慧大師贊寍撰《大宋高僧傳》三十卷，王內翰元之贈詩，有「詔修僧史浙江濱，萬卷書中一老身」之句。

　　東坡鎮餘杭，遇遊西湖，多令旌旗導從出錢塘門，坡則自湧金門泛舟絕湖而，來飯於普安院，徜徉靈隱、天竺間。以吏牘自隨，至冷泉亭則据案剖決，落筆如風雨，分爭辨訟談笑而辦。已乃與僚吏劇飲，薄晚則乘馬以歸，夾道燈火，縱觀太守。有老僧紹興末九十餘，幼在院，能言之。當是時此老之豪氣逸韻可以想見也。

　　政和中，僧惠雲於冷泉亭前又作小亭，郡守毛寶文友命去之，為詩并序云：「昔人以為冷泉未極其妙，因加小亭其上。然冷然水光，滃然山翠，以故去者過半。予以謂不必加工，但去其尤贅者，斯善也。如明鏡中而繢畫，非不美好，所以為清明者逝矣。拂拭菑翳，舊觀復還。」詩云：「面山取勢俯山中，亭外安亭自蔽蒙；眼界已通無礙物，胸中陡覺有真空；試尋櫓響驚時變(洞中事)，卻聽猿嗁與舊同(白猿事)；萬事須臾成壞裏，我來閱世一初終。」

　　宋丹陽葛澧作〈錢塘賦〉，中有云：「傍西深入，巖谷益秀，上下天竺，靈隱靈鷲，爭出奇巘，互獻重岫，烟籠黛染，澤通雲覆，九里之松徑陰陰，萬脈之冽泉澑澑。」數語簡而能該。

　　周益公《玉堂雜記》云：嘗自德壽宮後垣趨傳法寺，望見一樓巍然。朝士云：太上名之曰「聚遠」，而自題其額，仍大書東坡「賴有高樓能聚遠，一時收拾與閒人」之詩於屏間。靈隱寺冷泉亭，臨安絕景，去城既遠，難於頻幸，仍即宮中鑿大池，續竹筒數里，引西湖水注之。其上曡石為山，象飛來峰，宛然天成。某作〈端午帖子〉云：

聚遠樓頭面面風　冷泉亭下水溶溶　人間炎熱何由到　真是瑤臺第一重

　　高宗既居德壽，時到靈隱冷泉亭閒坐。有一行者奉湯茗甚謹，德壽語之曰：「朕觀汝意，度非行者也，本何等人？」其人拜且泣曰：「臣本某郡守，得罪監司，誣劾贓罪，廢為庶人。貧無以餬口，來從師舅覓粥延殘喘。」德壽惻然曰：「當為皇帝言之。」數日後再往，則其人尚在，問之，則云：「未也。」明日孝宗恭請太上帝后幸聚景園，德壽不笑不言，孝宗再奏，亦不答。太后曰：「孩兒好意，招老夫婦，何為怒耶？」德壽默然。良久曰：「朕老矣，不聽我言。」孝宗益駭，復從太后請其事。德壽乃曰：「如某者，朕已言之而不效，使朕媿見其人。」孝宗曰：「昨承聖訓，次日即以諭宰相，宰相謂贓污狼藉，免死已幸，難以復用。然此小事，來日決了。今日且開懷一醉可也。」明日孝宗再諭宰相，遂復原官予大郡。數日德壽再往，其人曰：「臣已得恩命，專待陛下之來。」謝恩而去。

　　宋楊郡王取無著禪師塔為壽地，遂啟其塔，乃陶龕，容色如生，髮垂至肩，指爪皆繞身，舍利無數，留三日不壞。僧肇淮海有詩云：

一定空山五百年　不須惆悵啟頹甎　路邊多少麒麟冢　過眼無人贈紙錢

　　南宋時有僧於韜光菴降仙，請至釋子蘭以下十人，凡七士三釋，皆唐人能詩者。各書一詩，語極奇絕，曲盡其景。見《武林舊事》，惜其詩之不存也。

　　紹興中，韓郡王既解樞柄，逍遙家居，常頂一字巾，跨駿騾，周遊湖山之間，纔以私童史四五人自隨。時李如晦（晦叔）自楚州幕官來改秩，而失一舉書，憂撓無計。當春日，同邸諸人相率往天竺，李辭以意緒無聊賴。皆曰：「正宜適野散悶可也。」强挽之行，各假僦鞍馬。過九里松，值暴雨，眾至迸避。李奔至冷泉亭，衣袽沾溼，愁坐長歎。遇韓王亦來，相顧揖，矜其憔悴可憐之狀，作秦音發問曰：「官人有何事縈心，而悒怏若此？」李雖不識韓，但見姿貌魁異，頗起敬心，乃告以實。韓曰：「所欠文字，不是職司否？」答曰：「常員也。」韓曰：「世忠卻有得一紙，明日當相贈。」命小吏詳問姓名、階位，仍詢居止處。李巽謝感泣。明日，一吏持舉牘授之曰：「郡王送來。」仍助以錢三百千。李遂陞京秩，修箋謝韓王，欲展門生之禮，不復見。

　　秘監陸放翁嘗問松源曰：「心傳之學，可得聞乎？」源曰：「既是心傳，豈從聞得？」公領解，獻偈曰：

幾度驅車入帝城　逢僧一例眼雙青　今朝始覺禪家別　說有談空要眼聽

　　放翁西湖春游詩云：

靈隱前　天竺後　鬼削神剜作嵓岫　冷泉亭中一尊酒　一日可敵千年壽

　　此翁之躭玩鷲峰幽勝，可謂極矣。

　　乾道初，臨安靈隱寺後山茁一蕈，圓徑二尺。寺僕見之，喜其光明潤澤，採以納長老。長老驚詫，以為目所未覩，謂之曰：「我固願食異味，然合院三百人，今不過能及十之一，非我法平等意也。」於是賫餉楊郡王。楊亦訝其大，曰：「是當以奉玉食。」乃奉獻於孝宗。詔以賜靈隱，葢初不知其所從來也。迨復持至寺，已經日，盤內頗有汁沾濡。兩犬在側，爭舐之，俄頃間皆趺足若狂，眼突毛顫，仆地死。諸僧乃悟為毒物，使之入天庖，寍不大為咎累？亟瘞諸深坑，而不暇窮其根本。惟萬乘所御，自是神物護持，楊王亦大貴人，長老不私口腹，故皆脫於意外之禍。

　　瞎堂禪師舊畜一猿，頗馴，因衣之，命曰：猿行者湻熙三年正月十五日遷化。至期，諸王卿相皆至，師陞座祝聖，遂入方丈，扃閉，久之，眾窺窗隙，並無謦欬，惟見猿持卷待側，亟入，師已死矣。猿書乃辭世偈也。

　　臨安靈隱、淨慈、上中下三天竺，皆宋朝祖宗功德寺也。湻祐庚戌，為貴妃閻氏建功德寺於九里松，迎靈隱寺前，名顯慈集慶寺，土木之工過於諸寺，人名之曰賽靈隱寺。

　　閻妃以特旨奪靈隱寺菜園，建功德寺。住持沖，號癡絕，退院示眾云：「欲去不去被去礙，欲住不住被住礙。渾不礙，十洲三島鶴乾坤，四海五湖龍世界。」

　　宋理宗取靈隱下菜園為閻妃建集慶寺，內司分市材木於郡縣，旁緣為姦，望青採斫，鞭笞追逮，雞犬不寍。雖勳臣舊輔墓，皆不得自保。或作詩諷之曰：

合抱長材卧壑深　於今惟恨不空林　誰知廣厦千斤斧　斲盡人間孝子心

　　閻妃之卒也，即葬寺後。寺中存理宗御容一輻、燕游圖一輻。明監司陳邦佐留詩云：

黃袍前顧紫袍隨　樂事宮中此一時　春色錢塘渾似昔　御街芳草正離離

　　九里松左軍教場內，向有馬三寶墓，至元十五年六月，內有軍厮名狗兒者，因樵采墾土得一鐵券，上有字云：「雁門馬氏葬於橫衝橋後。」又有十字云：「至元十五六，狗兒壞我屋。」葢古人知數者耳。始知橫春橋本橫衝橋云。見《武林舊事》。

　　明初夢堂噩公參元叟端公於靈隱，機鋒交契，命掌內記。噩公嘗游越中，詩人劉孟熙、唐處敬輩集曹娥祠，見一僧敝衣坐船尾，眾方分韻賦詩，殊不知顧。忽作禮，有剩韻，乞布施一箇，拈蕉字與之，噩即應聲賦詩云：

平明飯罷促高梢　撑出五雲門外橋　離越王城一百里　到曹娥渡十分潮　白翻晴雪浪花舞　綠弄晚風蒲葉搖　西北陰沈天欲雨　卧聽篷韻學芭蕉

　　眾驚曰：公非噩夢堂乎？遂邀入社。

　　永樂七年閏四月一日，王希範遊西山，記云：西經行春橋，逾集慶蘭若，始至飛來峰下，葢西山第一佳處也。其高不逾五六十丈，巖石瑰怪特異，若犢駭，若阜立，若烏喙，若豹躍，若蛇趨，若棊置，劒植衡從，偃仰益玩益奇。上多異木，枝葉碧色，不假土壤。根出石外，冬夏常鬱鬱然。丹葩翠蕤，蒙羃聯絡，種種殊異，不可名狀。其下巖洞若曲室，玲瓏相通，中外鑿佛像，泉自石脈出，滴石上作鏗然鳴。隱隱出洞，久而始散。有寺在山，趾曰「靈隱」，有亭曰「冷泉」，澗經其下，始出沸激，久乃徐流。白礫布底，坦然平瑩。跋石潄波，毛骨爽徹。同遊者，余弟淵執、役者黃郎阿總。約而不至者，張懋升秀才也。

雲林寺志卷七終


中國佛寺史志彙刊第 24 冊 No. 22 增修雲林寺志


增修雲林寺志卷八

　　雜紀

　　題名(碑碣附)

　　李谷題名(在飛來峰頂)

　　治平甲辰五月七日趙郡李谷容之從男侑奉命謹題(正書摩崖)

　　元國書(在飛來峰書分七層後題至元二十五年八月□日建功德主石僧錄液沙里兼贊摩崖)

　　理公塔石刻(開寶八年募眾重建釋迦磚塔一座在清遶橋靈山里見舊志)

　　天削芙蓉四字(在理公巖見舊志)

　　周伯琦理公巖記(在理公巖)

　　理公巖昔高僧慧理師嘗燕𡧯焉在錢塘虎林山天竺招提之東玲瓏幽邃竹樹岑蔚至正九年上人慧苣居觀堂起廢緝敝爰開是巖窈窕繚復霩如堂皇雲涌雪積發洩靈藴後七年左丞綏寍楊公之弟元帥伯顏清暇游愒快奇樂靜捐金庀工載鑿巖石刻十佛及補陀大士像金碧炳赫怳躋西土冀邀福惠壽我重親利我軍旅冰釋氛沴永奠方岳巖之異勝誕增於昔為虎林奇觀實苣公軌行精慤有以致之居甿號曰菩薩葢非夸益天竺和尚允若師臘已八十與苣同志徵文示久乃篆諸石浙省參知政事番陽周伯琦伯温記并書(篆書摩崖)

　　龍泓洞三大字(在洞額)

　　龍泓洞　金華王庭書(正書上三字徑八寸今已剗去傍款存)

　　龍泓洞三字(在洞門元江淮釋教都總統所經厯郭口書見舊志)

　　龍泓洞鑿佛題名(在洞內廣順元年歲次辛亥四月三日鐫記小楷文不錄摩崖)

　　烏重儒題名(在龍泓洞)

　　泉州刺史烏重儒寶厤二年六月十八日口口過遊此寺(正書摩崖)

　　孫覺等題名(在龍泓洞)

　　孫覺張徽戊申十一月晦同來(正書摩崖)

　　蘓頌等題名(在龍泓洞)

　　蘓頌子容蔣之奇穎叔岑象求巖起李杞堅甫熙寍壬子(正書摩崖)

　　高荷題名(在龍泓洞)

　　子勉游(行書字徑五寸)　熙寍丁巳(小行書摩崖)

　　李琮等題名(在龍泓洞)

　　李琮朱明之楊景略黃頌胡援林熙元豐二年五月四日游靈隱洞(正書橫寫文右行摩崖)

　　陸德輿等題名(在龍泓洞)

　　陸德輿載之趙與譍致道與訔中甫湻祐戊申中伏後一日避暑同來(正書摩崖)

　　潛說友題名(在龍泓洞)

　　潛說友君高父(柳葉篆字徑八寸)咸湻乙丑閏月(正書摩崖)

　　亢氏也先帖木題名(在龍泓洞)

　　皇元至王庚寅春吉日副崇教亢氏也先帖木(正書字徑三寸摩崖)

　　郝璿等題名(在青林洞)

　　太平興國二年戊寅十二月二日郝璿與知府正郎范轉運使副劉杜巡檢太保翟戶部判官杜通理孟同至此(正書摩崖)

　　查仲道等題名　查應辰等續題(二刻在青林洞)

　　江右查仲道錢塘周世科西蜀曹山□□□庭訓□　後百有四年兵部查公曾孫朝散大夫提舉兩浙常平等事應辰察推周公曾孫承議郎通判越州軍事穜復同遊此洞敬觀遺刻實崇寍改元歲次壬午□月二十有八日也(俱正書摩崖)

　　胡承德鑿佛題名(在青林洞)

　　弟子胡承德伏為四恩三有命石工鐫盧舍那佛會一十七身所期來往觀瞻同生淨土時大宋乾興□□四月日記(正書摩崖)

　　錢德範等題名(在青林洞)

　　臨安錢德範莆陽僧貽孫同游皇祐二年六月一日(正書摩崖)

　　沈立等題名(在青林洞)

　　立之中行伯敭子雍子明熙寍辛亥九月廿三日同游(正書摩崖)

　　晁端彥題名(在青林洞)

　　晁美叔熙寍八年七月八日題(正書字徑三寸摩崖)

　　趙善䢿等題名(在青林洞)

　　浚儀趙善䢿國安誗夫子美必愿立夫成紀李劉公甫宛陵奚柷和甫開封向士逢吉甫古栝朱方叔君猷嘉定十有五年末伏日避暑來遊(隸書摩崖)

　　石景衡等題名(在青林洞)

　　石景衡叔平杜僎升陽同游(小字正書摩崖無年月)

　　道宗等題名(在青林洞)

　　道宗用晦行甫己未三月三日遊(正書摩崖無年月)

　　射旭洞鑿佛題名(在洞門)

　　清□弟子陸慶并妻李氏一孃造觀世音菩薩一尊乾興元年四月日記(行書摩崖)

　　冷泉亭碑(舊在亭上吳越寶大元年癸未立石見成化杭州府志)

　　吳越經幢(在寺門)

　　大佛頂陀羅尼經(左幢)

　　大隨求即得大自在陁羅尼咒經(右幢。經文俱不錄)

　　新建佛國寶幢願文　葢聞慧炬西然法雲東被眷言興建實煥簡編我國家裂壤受封帶河礪岳既勤王而繼世諒荷寵以乘時言念真宗聿懷多福於是旁搜勝景廣闢宏規築湖畔之山岡構城西之佛閣莫不遐森杞梓妙選楩柟營窣漢之基坰列倚天之像設釋迦化生中尊而高儼睟容慈氏彌陀分坐而淨標妙相仍於寶地對樹法幢雕琢琅玕磨礱琬𤥎勒隨求之梵語刊佛頂之袐文直指丹霄雙分八面伏願興隆霸祚延遠洪源受靈貺於祖先助福禧於悠久軍民輯睦疆宇肅寍宗族以之咸康官寮以之共治四十八願永符法處之良因八十種好更備曇摩之圓智得大堅固不可稱量凡在含生同躋覺路　天下大元帥吳越國王錢俶建　時大宋開寶二年己巳歲閏五月日(二幢同並正書)

　　經塔(在寺內殿墀下)

　　大佛頂陀羅尼經(二塔經文同並正書無題款)

　　梁簡文帝石像記(舊在寺中至道二年正月承奉郎守將作監丞梅詢撰寺僧刻石見成化杭州府志)

　　景德靈隱寺記(舊在寺中羅處約撰見錢塘縣志)

　　重修靈隱寺記(舊在寺中皇祐四年端明殿學士朝請大夫尚書禮部侍部李淑撰見成化杭州府志)

　　三十六般篆書金剛經(舊在寺中宋寺僧莫菴道閒集見錢塘志)

　　司空相國書(舊在寺中見輿地碑記)

　　嵩嶽大師影堂記(舊在寺中見輿地碑目)

　　張奎等題名(在靈隱山)

　　太常寺太祝張奎拱微太常寺太祝張覲經臣進士□文安□□康宅辛巳□夏十日同游謹記(正書摩崖)

　　王兢等題名(在靈隱後山)

　　王兢皇甫彥李聞王慎修俞俟同游宣和四年三月十一日(正書字徑三寸文右行摩崖)

　　沈遼等題名(在靈隱後山)

　　睿達善述素道與炳之來癸卯重午(正書摩崖)

　　物產

　　唐時靈隱寺多海石橊花白公詩云：宿因月桂落，醉為海橊開。

　　八面松舊在寺門外乃造北高峰塔時瘞銜塼犬於松下詳太平廣記

　　贊寍律師嘗著筍譜有云木竹筍出靈隱山中中堅亦通小脈筍堅可食採竹作杖可愛新婦竹筍出武林山陰其竹圓直韌可為篾筍則三月而生可食扶竹筍今武林山西舊謂雙竹院中所產修篁嫩條皆對抽並引鶴膝竹出靈隱山節密而內實略如天壇藤間有突起者又記天目僧詩云我本無根株只將筍為命此可備山中故事也

　　方竹格古要論云出西蜀杭州西湖飛來峰下亦有之

　　田子藝品泉以龍泓武林為第一

　　陸次雲湖壖雜記云晉理公至靈隱謂飛來峰自靈鷲飛來人不之信因就洞中呼黑白二猿為證二猿受記而隱數千年不復見矣順治己丑秋夜一僧於月下見一白猿立於峰頂皎如白雪映月逾潔辛卯冬青蓮閣下一黑猿戴笠而趨眾皆見而呼之猿卻顧微吟越溪而去

　　林洪山家清供云一日過靈鷲訪僧蘋洲留午粥甚香乃酴醿花也

　　著述(題額附)

　　武林山七志一卷明仁和邵穆生汝宣著穆生後更名重生隱居靈隱山中因著此書

　　靈隱寺志八卷明昌黎白珩子佩撰萬厤壬辰太子少保吏部尚書元洲張瀚序

　　冷泉亭三大字舊在亭上冷泉二字白居易書亭字蘓軾續書見武林舊事

　　冷泉亭三大字舊在亭上旴江左贊隸書見西湖遊覽志

　　冷泉亭對聯圓機風與溪相答妙義人同石共談

　　世宗憲皇帝御製華亭刑部尚書(臣)張照書

　　面壁軒堅覺寶成匾婁水大學士王掞書

　　春淙亭三字海寍大學士陳世倌書

　　石叟塔院慧日舒光匾華亭大司寇張照書

　　面壁軒直指心宗匾華亭大司寇張照書

　　圖畫

　　沈周飛來峰圖見真蹟日錄

　　沈周靈隱山畫卷自題倣大癡道人見江村銷夏錄

　　程嘉燧冷泉亭圖見名山勝槩記

　　李流芳西湖卧遊畫冊冷泉紅樹圖見檀園集

雲林寺志卷八終


