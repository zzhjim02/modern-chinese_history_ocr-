中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之首

　　序

　　余性好山水，讀書南屏。日倣韓昌黎、王玄仲書縋煙信事。獨往來南峰諸剎，而於玉岑尤數。葢樂與僧止水周旋也。止水圓頂退寺，喜讀異書。每當纖月出林、羣峰雪霽，與余笻屐相偶，拂苔坐石，潄磵臥茵；間出妙香苦茗，以佐麈尾。麈尾所及，則其寺創繼顛趾，與山川故物。凡乃興之者圮焉，完者缺焉，宗律紊焉，鉢衣散焉，寂欲墜焉者，攷之志則亂焉而無統，遺焉而弗備，舉乎細而脫所巨也。余於是憮焉、慨焉，曰：「嗟！山川幻住也，海底塵飛，蓬萊水淺。即天地且無恃，而況巨靈之所呵、香火之所泊哉？且子有夙根，亦如南屏濟師，剪榛洗石，重敞天人之觀。一箇蕉葉便可挾人於空青鈍碧間，顧於仆碑、斷礎，轆轤三寸舌耶？」止水笑而不答。居有頃，余上春官，領史職。旋奉誥益藩歸，詣止水結夏。見殿閣霞合，將復華嚴第一道場，非曩之落落可狐兔穴者。有如止水真能組繡琳梵、繪畫泉石，玉岑寺以止水重矣。然止水終以寺志未葺，斜陽野草仍皈冥漠。譬從捕魚人問武陵源，知為桃花邨而已。余曰：「是可志，第非胸中有十萬卷書，目中有天下奇山水者，未許當之。」言未已，吾友李飛侯自陽羨至。余笑顧止水曰：「寺合興乎！飛侯精綜三氏，筆端寸膚能化霖雨，可了此一大事因緣也。」止水亦悟曰：「昔夢據木而飛，非此也耶？」遂合掌以請。於是飛侯提綱表巨，分注收細，拾遺定亂。使律宗以則，鉢衣以例。是故首之以沿革，則寺之興亡著矣；次之以形勝，則地道昭矣；又次之以創建、劖刻，則興繼者可考矣；又次之以姓氏、文藝，則宗鉢之要義寓矣；又次之以圖像、題詠，則游之者具矣。志成，問序於余，余曰：「志者，史之流也。夫史者，述往詔來，比辭該事，所以鑒興戒亡者也。是以古之人多託史以寓志。飛侯斯志，匪直使其脫者補、遺者備、亂者統耳矣；亦又欲墜者可舉、散者可綴、紊者可理、缺者可完、圮者可復耳矣。迺或撫山川之故，覽興亡之本，詳創繼顛趾之因；要義有綜，游具有需，而寺猶不興也哉？」三嘆以授之墨卿。天啟丁卯秋，虎林史氏徐時泰撰

　　序

　　高麗慧因寺，盛于晉水禪師，名于三韓弟子，而韻于東坡居士。居士取赤山土，以實六橋之隄。形家言「斷其左臂，不利于寺」，誓身為伽藍神以護之。居士精神，泰山喬嶽東廡魏楚；即南高峰右峙，且培塿視之，何啻赤山一簣土耶？第寺廢于勝國殘季，皇明鼎新，圖籍未定。山遍為歌鐘之北邙，田沒于大力之趨負。袈𧘡一幅，地僅如丸掌。即經無際、易菴、今本源三師之剏豎，不能及當年什一。入寺俳佪，御筆琅函、金書寶軸，什九又歸烏有，不勝悲悼。吾友李飛侯遊屐戾止，感居士之志，纂輯遺文，集為一編。且搜摭景物，得十則，各附以詩。求同志者更相酬和，長篇短什，隨興所發，彙而成帙，以侈觀美。且曰：「凡一切法施、無畏施、財施，俱寓無力可辦；獨有心施一著，寓之于詩。倘宰官富人見而生悲憫心，破慳嗇心，亦興觀羣怨之一助也。」予嘆曰：「即今兄士聞此，舒亶、李定不能禁其捉筆，況同志乎？」則是編之成，雖謂居士護教力亦可。天啟丁卯仲秋，荊溪蔣如奇書于歸雲樓

　　東坡先生象

　　<<PIC>GA020pa010_01.gif</PIC>

　　<<PIC>GA020pa011_01.gif</PIC>

　　<<PIC>GA020pa012_01.gif</PIC>

　　<<PIC>GA020pa013_01.gif</PIC>

　　晉水禪師象

　　慧因高麗寺志目

　　古陽羨　李翥　飛侯甫　輯

　　虎林　姚二煜　葆明甫　方新　子鼻甫　校

　　卷之一　　原始

　　卷之二　　景物

　　卷之三　　祖德

　　卷之四　　檀那

　　卷之五　　宮宇

　　卷之六　　碑記

　　卷之七　　碑記

　　卷之八　　傳誌

　　卷之九　　雜文

　　卷之十　　題詠

　　卷之十一　題詠

　　卷之十二　法嗣

慧因寺志卷之一

　　原始

　　今南山慧因禪寺，後唐天成二年吳越忠武肅王建，初稱「慧因禪院」。面玉岑，背兎嶺，赤山左翼，南高右踞，箕泉、蛟窗二水合流而南，繞于寺門，環轉而東北，逗迴龍橋，復南出赤山埠，達於西湖。當是時，畫船蕭皷猶得集於箕泉之下，信風氣所萃也。寺址最稱廣衍，舊傳三十畝有奇；而前後左右，松邱竹隝、麥隴菜畦不預焉。殿宇最稱華整，舊傳大雄殿、放光殿、華嚴閣、七祖堂而外，不可勝紀。而僧寮、香積之類不預焉。自馬鳴大士之教流入東土，賢首宗之，五傳至晉水大法師寔主茲院。師名淨源，號潛叟，閩之晉江人，故稱「晉水」，從地也。其疏釋《華嚴》諸經義，凡數十種，流傳海隅以及殊域。致高麗國王之子僧義天，航海而朝，乞為師門弟子。神廟遣尚書郎楊傑，賚命伴行抵師所，遂改為「慧因教院」，明晉水教宗也。及義天受教，朞年還國。以青紙金書晉譯《華嚴經》三百部，并經閣之貲，附貢舶以進晉水，而俗遂呼院為「高麗」。一時豐碑大額，咸以「高麗」冠之。非獨通俗，亦借晉水榮耳。迨晉水示寂，高麗以祭奠為名，兼貢金塔二座。時蘇文忠公守杭，恐相仍進貢，兩浙繹騷。疏乞止之，卻貢受祭，晉水之名益尊。元祐四年，高麗駙馬都尉瀋王璋，復奉詔進香幡于院，更為置田百餘畝，以供永遠香火，志不忘也。時繼晉水教而丕振于茲院者，為易菴禪師，詮講為南渡冠冕。理宗御書「易菴」二字賜之，改禪院為「講寺」，尊易菴也。初易菴將赴雲間演《大乘教普門》，菩薩預為放五彩光以顯異。見盛進士〈碑記〉。則其當年道行猶可想見。元至正末，遭兵燹之厄，十遺一二。皇明鼎新，圖籍未定。幅員悉為強有力者所據，僅存者如掌中黑子。迄正德間，困于征徭，僧徒星散。數區殿宇，風摧雨淋，強半頹圮于荒烟斷梗中。而所謂華嚴經閣者，并不知遺址所在久矣。孑遺一二僧，志切恢復，為延萬松師于寺，講《華嚴經》義。所集徒眾，日以千計，駸駸有重興機。而當道以煽惑病之，魚服率眾懷挺而入。親詣師榻，止見雙履。披幃而視，闃若無有。雖示以神通變幻，而覺範齟齬，金繩梗塞，師終棄去。時鄉紳十洲方公、抑菴陳公，延僧如通、悟玄、明慧三師，皆萬松高足也，并力修舉。而天王殿、大雄殿、輪藏閣、妙應殿，次第興復，如通之力居多焉。如通亦號易菴。初不知宋有易菴，掘地得御書碑，恍然悟石上三生緣矣。明慧號無際，授臨濟宗二十七傳衣鉢，法裔纏綿至今。本源，兩山德行，屈指稱首。其徒月印剏復華嚴經閣垂成，而齎志以歾。裔孫止水踵而成之，而𡩬宗御書閣額，得還舊觀。且欲輯志以貽不朽，則建置之始末，首宜詳也。志原始。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之二

　　景物

　　名山古剎，聖道地場。羅漢住持，邊幅陬隅。定多奇勝，第屢厯廢興。則舊蹟易湮，新觀易忽。遊人攬勝，未經剔發，何以寫煙霞之臆，赴松桂之招矣？綜古采今，凡得十則。志景物。

　　玉岑聳峙

　　玉岑山與寺門對峙，相傳此山產玉，故潤媚異常。孤根卓拔，古木垂蘿。南屏、九曜諸峯，繚繞環映；慧因清澗，縈繞其足。宋理宗書「玉岑」二字，鐫于厓石，久稍漶澷。里人遂以佛號掩之，令好古者不勝扼腕。

　　慧澗環流

　　舊傳源出赤山。按赤山在玉岑東北，則居澗之下流，非發源處明矣。度來勢，定出南高峯之麓，經玉岑入湖。迴瀾數折，旋繞寺門。石隙琤琤，鳴如哀玉。蛟窗據其上，雨餘泉壯，未嘗泛溢，若有所約束然。昔秦少游濯足於此。見少游〈龍井題名記〉。

　　箕泉瀉珠

　　俗呼「筲箕泉」，以石形相肖，名甚不典。在寺西北，南高峯之麓。怪石磊砢，一泓涵澹，傾珠漱玉，折而東南與慧因澗合。元黃子久公望築室其上，號「大癡菴」。今榛莽萋迷，不能辨其遺址矣。

　　蛟窗橫鐵

　　慧因澗上游有穴，蛟藏其中為人患，故以鐵櫺嵌石拒蛟，令水自櫺出。暑月飲之，冰雪沁齒。舊傳在殿司左軍寨內尼菴之側；今蹤跡之止，巨石如障，莫測鐵楞所在矣。然班荊坐對，翠樹丹厓，居然幽勝。

　　雪窩怪石

　　寺後王守禦墓北，人呼「石雪窩」。突兀稜層，皎若積雪。中有窩可容數坐。久蔽于北邙松栢，人跡罕至。

　　雕礎神工

　　寺經數廢，僅存遺礎，相傳後唐天成間物。雕鏤龍鳳、雲　、人馬，窮極工巧。近世石伎，鮮有其匹。

　　輪藏凌雲

　　藏閣與大雄殿相連，搆合無迹。紺碧翬飛，高入雲際。中設轉輪，規制弘偉。山風微動，鈴鐸遠播。兩山諸剎，無與儷者。

　　普門卻暑

　　妙應殿即放光殿。昔在寺西北隅，僧無際因其頹圮，移建正殿北。高厚其址，蔭以修竹。節梲精華，繪飾整麗。雲間大宗伯平泉陸公，塑旃檀普門大士像于內，移舊像于輪閣之下。每夏暑流金，坐其中，為之肌栗。

　　瑞光古像

　　宋景定間，觀音大士放五彩光。時易菴禪師將赴雲間，為盛進士演華嚴教以薦父，預有此瑞。盛勒碑記於寺，今漶滅不可讀，即輪閣下大士像也。後人因其異，加以千手眼，彷彿瑞光云。至天王殿中石像示夢，寺僧無盡掘地得之。或妄指為放光像，非是。

　　經閣幽觀

　　宋神宗朝，高麗國王次子僧統義天，以金書晉譯《華嚴經》三百部入寺，仍施金二千兩建閣藏之。南渡𡩬宗御書閣額。元末寺燬，閣并廢。雖國初重葺，而經閣未復。嗣後遞廢遞興，閣之遺址，終屬飛蓬野蔓。而無際法裔本源澄師，時切黍離之嘆。其徒月印微慨然剏復，功未竟而歾。本源愍其徒之志，閉關面壁，三厯寒暑。眾心嚮往，樂觀其成。裔孫止水凝拮据竣事，中奉準提。軒窗四照，嵐光樹色，面面如畫。聞御書額入張尚書府第，閣成復還。數百年久廢之規，一新耳目，遠近有重興之望焉。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之三

　　祖德

　　古佛授繩，新宗演鉢。自西徂東，卓有的傳。慧因教稟華嚴，法宗晉水。當年堂開七祖，聲訖三韓，豈偶然歟？厥嗣代興，翹翹薪楚。至勤修二梵，永奠給孤。亦鹿園之特儁，不容忘所自也。志祖德。

　　馬鳴大士

　　波羅柰國人。受法於夜奢尊者，後於華氏國轉妙法輪。忽有老人坐前仆地，師謂眾曰：「此非庸流，當有異相。」言訖不見。俄從地湧出金色人，復化為女子，右手指師而說偈曰：「稽首長老尊，當授如來記。今於此地上，宣通第一義。」遂造《中論》，明一切法皆自一心，囊括本末，開《華嚴》秘義之始。忽有魔，迦毘摩羅，數狎師。師出神力降之，示以性海三昧。魔始發信心，率眷屬三千，俱求剃度。師因示以大法眼藏，為說偈曰：

　　隱顯即本法　明暗原不二　今付悟了法　非取亦非離

　　付法已，即入龍奮迅三昧，挺身空中，如日輪相，然後示滅。是為西域第十二祖。

　　龍樹尊者

　　西天竺國人。受法於毘羅尊者，後至南印度國，國人多信福業。聞尊者言，悉疑佛性。遂於座現自在身，如滿月輪。眾性所法音不睹師相。時有長者迦那提婆告眾曰：「此是尊者現佛性體相，以示我等。葢無相三昧，形如滿月。佛性廓然虛明，正如是耳。」輪相隨隱，復現師形。為說偈曰：「身現圓月相，以表諸佛體。法說無其形，用辨非聲色。」遂得《大智度論》、《十二門論》，以廣《中論》之旨，垂之後世。後以如來大法藏付弟子迦那提婆，為說偈曰：

　　為明隱顯法　方說解脫理　於法心不證　無嗔亦無喜

　　付訖，入月輪三昧，廣現神變。復就座，凝然示寂。為西域第十四祖。

　　帝心法師

　　名法順，俗姓杜，萬年人。十八出家，受學定法於聖僧道珍。凡世間一切聾啞，遇師立能聰辨。至驅園圃蟲，馴惡性馬，德及異類、所不可測。唐太宗詔問：「朕苦勞熱，師之神力何以蠲除？」師曰：「聖德御宇，微恙奚憂？但頒大赦，聖躬自安。」上從之，疾遂瘳。因賜號「帝心」。所著《法界觀門》一卷、《妄盡還源觀》一卷，專弘《華嚴》之旨。於貞觀十四年十一月十五日，坐化於南郊義善寺。雙鳥入房，異香留室。經傳即文殊菩薩現身也。為東土華嚴教之第一祖。

　　雲華法師

　　名智儼，不詳里氏。帝心法師高足也。凡帝心詮釋經義，師更流暢通辨，使其教之大行。雖不加著撰，而羽翼之功弘焉。為東土華嚴教之第二祖。

　　賢首法師

　　名法藏。雲華法師高足也。其先康居國人，附順居長安，遂為長安人。年十六，詣四明阿育王舍利塔，鍊一指，誓學《華嚴》。則天朝，策名宮禁。通天元年，詔於太原寺開《華嚴》宗旨。白光昱然，自口而出，須臾成葢，萬眾歡讚。則天聞之，賜號「賢首戒師」。聖厤二年十月，詔講於佛授記寺講堂，京師地為震動。即日召對長生殿，乃指殿隅金獅子，謂：「大經，理深事廣，文博義幽，非入理聖人，無以達其奧。」是以立見邊之喻，曉無涯之法，以況法界體，以師子喻法界用。其中立為五教：一、愚法聲聞教；二、大乘始教；三、大乘終教；四、大乘頓教；五、一乘圓教。則天豁然領解。乃著其說為《金師子章》。睿宗授內禪，請師授菩薩大戒。師為講《華嚴》三十餘遍。《楞伽》、《密嚴》、《梵網經》、《起信論》等十部，皆為義疏。先天元年十一月，終於大薦福寺。是為東土華嚴教之第三祖。師寂而弟子慧苑等，悉叛其教。後百年而得澄觀。

　　清涼法師

　　名澄觀，會稽夏侯氏子。初出家於應天寺，誦《法華經》，十四得度。乾元中，學律於棲霞澧師，受南山行事於曇一，受菩薩戒於常照，傳關河「三論」於玄璧。大厤初，於瓦官傳《涅槃》、《起信論》、終南《法界觀》、法藏《還源記》。復造東京，受《雜華》於大詵。從荊溪習《止觀》、《法華》、《維摩》等疏。謁牛頭忠、徑山欽、洛陽無名，咨決南宗禪法。謁慧雲，明了北宗玄理。一切儒墨、竺乾、梵書諸部，莫不旁通博綜。居京師大華嚴寺，講《華嚴》大經，造新疏二十軸。德宗誕節，召講經內殿。以妙法清涼帝心，遂賜號「清涼法師」，紫衲方袍，禮為教授和尚。元和五年，憲宗問華嚴法界宗旨，豁然有得，敕有司鑄金印，加號「僧統清涼國師」。開成三年三月六日示寂，壽一百二歲，葬終南石室。宰相裴休撰銘，載八卷中。師厯九朝，為七帝師。所著疏記四百餘卷。是為東土華嚴教第四祖。

　　圭峰法師

　　名宗密，果州何氏子。初得法於荷澤五世孫道圓。清涼一見語之曰：「毗盧華藏，能隨我遊者，其子乎！」著《圓覺》、《華嚴》、《湼槃》、《金剛》、《起信》、《唯識》、《蘭盆》、《法界觀》、《行願品》等疏鈔及修證科儀，凡九十餘卷。大和九年，文宗詔問佛法大意，賜紫方服，號「大德師」。會昌元年正月六日坐化於興福塔院，諡「定慧」，塔曰「青蓮」。亦宰相裴休撰銘，載八卷，是為東土華嚴教第五祖。

　　以上七祖，晉水建堂以祀，明教所自傳，以志水木本源之思者，故各列小傳。(清涼、圭峰二傳，有碑在寺，故不詳。)

　　長水法師

　　子睿，嘉禾人。依洪敏師學《楞嚴》，至「動靜二相，了然不生」有省。聞瑯琊慧覺道重當山，趨至其門。值其上堂，即致問曰：「清淨本然，云何忽生山河大地？」覺喝云：「清淨本然，云何忽生山河大地！」師俯伏流汗，豁然大悟。覺謂之曰：「汝宗不振久矣！宜勵志扶持，以報佛恩。」師如教辭去。後住長水，眾幾一千。以賢首宗旨述《楞嚴經疏》十卷行於世。得衍華嚴教於晉水者，亦祖也。

　　晉水法師

　　名淨源，晉江楊氏子。母感異兆而生，遂出家。受《華嚴》於五臺承遷。學《合論》於橫海明覃。還南聽長水《楞嚴》、《圓覺》、《起信》。時四方宿學推為義龍。因省親於泉，請主清涼。復遊吳，住報恩、觀音。杭守沈文通置賢首院於祥符以延之。復主青鎮密印寶閣，華亭普照善住。高麗僧統義天航海問道，申弟子禮。初，華嚴一宗疏鈔，久矣散墜；因義天持至咨決，逸而復得。左丞蒲宗孟撫杭，奏以慧因易禪為教，時稱師為「中興教主」。元祐三年十一月示寂。塔舍利於寺西北，是為本寺華嚴教之始祖。(詳八卷〈塔銘〉)

　　圓澄法師

　　名義和。乾道中，住慧因寺。偶閱《淨土傳錄》，以《華嚴》部中未有顯揚念佛法門者，乃著《無盡燈》。以此經宗旨徧讚西方，為念佛往生之法。後遷平江能仁寺。

　　高麗國義天

　　王姓，國主文宗仁孝王第四子。辭榮出家，封「佑世僧統」。元祐初入中國，至四明郡，上表乞傳賢首教。敕兩街舉可授法者，以東京覺嚴誠禪師對；誠舉錢塘慧因淨源以自代。乃敕主客楊傑，送至慧因受法焉。朞年歸國。雖不得於本寺稱祖，亦秉教於晉水者也。至其輸金建閣，故又列之〈檀那〉。

　　懷祥禪師

　　主教慧因寺。上堂曰：「南山高，北山低，日出東方夜落西。白牛上樹覓不得，烏雞入水大家知。且道：覓得後，又如何？」良久曰：「堪作甚麼？」(見《傳燈錄》)

　　義盡禪師

　　住慧因寺。僧問：「佛未出世，如何？」師曰：「摩耶夫人出世後，如何？」曰：「悉達太子。」(見《傳燈錄》)

　　易菴法師

　　宋理宗時住山。理宗御書「易菴」二字賜之。勒石，沈埋土中。萬厤間，主僧如通亦號「易菴」。掘地，碑復出。今立妙應殿內。殿左壁「瑞光碑」，宋雲間童科進士盛熙朝撰。字書漶漫，祇可彷彿其意。大都為父太尉公遺命，請易菴演《華嚴經》教。菩薩預於師之將行，放五色瑞光以示之。則師之道行弘微，佛鑒於幽，帝欽於顯，總可追想其概矣！惜繼述無聞，不自表章其顛末云。

　　清雅法師　如介禪師

　　鑒義佛日講師　僧錄密印法師

　　佛智靈源法師　笑翁法師

　　無得禪師　中山可法師

　　松巖奇禪師　達才禪師

　　以上皆宗晉水教，或住山，或飛錫暫止慧因者。

　　萬松法師

　　雙徑慧林，行高望隆。時寺僧星散，僅遺一二，不克支撐廢墜。延師入寺，師憫其誠，計以動眾設壇，講《華嚴》秘義。聽者雲集，日以千計；遠近供億，擬於當道。府公某惡之，微服率武士懷挺而前，意必辱師。每至師榻，雙履宛然。開幃視之，杳無所見，眾驚為神！既去，師語寺僧曰：「敗乃公事者此人。」拂衣去。

　　易菴師

　　名如通，紹興人。因萬松之緣中廢，鄉紳方公、陳公，以禮延至。師木訥沈靜，宛若處女。及興廢舉墜，果敢承當，有不阻不撓之概。時殿宇崩圮，僧徒流落。雖妙空、無際二師同時應徵事，每咨決於易菴。故天王、大雄、輪藏、鐘樓，不數歲而昱然鼎新，皆易菴力也。事竣，入天台國清，了生死大義。嗣臨濟宗傳焉。(詳八卷〈塔銘〉)。

　　無際師

　　名明慧，海𡩬人。躭靜守雌，不希聲譽。嗣臨濟宗於雙徑師，受其傳鉢，入寺居觀音殿。苦其卑湫，因於千佛閣遺址，移建其上。雲間陸宗伯平泉，嘉與助成之。尤多未竟之志而天促其臘，為一時縉紳所惜。

　　妙空師

　　名悟玄，雲南人。初與易菴、無際同時應聘。縱傳派不同，而協心戮力如手足，故今法裔綿遠。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之四

　　檀那

　　多金長者，軋茁旃林；篤道荃臣，金湯法界。良因夙植蓮胎，暫移蔗種，琳宮寶剎，仍是故棲。是以任事如己身，揮金如長物耳。苟不詳徵名實，恐泯慈勳。若徒侈烈冠紳，幾同化籍矣。志檀那。

　　吳越錢忠武肅王鏐

　　始建惠因禪寺於玉岑山北，是為茲寺之始。

　　宋神宗皇帝

　　以高麗僧統義天之請，受賢首教於晉水法師。敕遣主客郎楊傑送至錢唐慧因教院，兼有賜賚。

　　寧宗皇帝

　　初年，南北罷兵。萬幾稍暇間，同宰執一幸茲寺。檢閱高麗所進金字《華嚴經》，賜金修閣，御筆書額。今尚存。

　　理宗皇帝

　　嘗幸寺，聽易菴禪師講《華嚴》祕義。寵賚倍至，御書「易菴」二字賜之，今存妙應殿。

　　高麗國文宗仁孝王

　　以國中，天有雨花之瑞，每瓣現「晉水」二字，適其幼子義天辭榮出家，命入中國受晉水師教。明年進金字《華嚴經》三百部，銀二千兩。建閣於寺藏之。

　　義天

　　即仁孝王子，詳別卷。附張伯雨《王蒲團傳》：王蒲團者，武林山中人，無名字，人就所業呼之。慶厤間，居慧因院廡下，織蒲為業。團成售去，即以施僧及周道途莩者。恐不給，更約己以望其腹。身衣鶉衣，羸瘠僕僕於道，見者無不笑其愚。及齒衰且病，不能事所業，卒餓死，委屍道旁。一士人遇之，惻然曰：「是好施王蒲團也。竺乾之教，無有施而不報，今枉然矣！」書「果報」二字於其臂，買棺瘞之而去。後士人舉進士，應制科上等，官主客郎。奉命使高麗時，高麗仁孝王當國，燕使於寢。觴數行，言笑綢縟，漸及宮中細事。王曰：「不穀數子，其一瘖，揣其智慧，絕勝言者。臂有夙記，彷彿『果報』字，未揣因緣何居耳？」使因請得一見之，王命引見。比至使前，驟言笑，如故相識。出臂示使者，宛然道旁悽惻也。王大駭異，使者具述以故。子啟王，願辭榮出家為僧。從之，更名義天，封「佑世僧統」。明年入中國，疏請受晉水法師「華嚴經教」。後見天竺慈辯，請問「天台教觀」之旨，悉得其旨。比歸國，建大剎，號「天台寺」，而奉慈辯為初祖。復啟王施金書《華嚴》三譯於惠因院，兼輸貲建閣藏之。嗟乎！蒲團死，義天瘖；義天語，蒲團生。豈偶然哉！纖則殫廡下之傭，侈則分海藩之賦。等施也，廣狹無論已。或曰：買棺士人即無為楊傑次公也。

　　蒲宗孟

　　以資政殿學士、大中大夫出鎮錢唐。率寮屬敦請晉水法師住持慧因教院，施金建七祖堂。

　　許懋、孫昌齡

　　俱轉運使。捨畫「善財參善知識」五十四軸，併供具三十事。

　　李孝先、姚舜諧

　　俱朝散郎、通判軍州事。捨經函六百枚。

　　蘇文忠公軾

　　據文忠〈卻貢疏〉云「自熙𡩬以來，高麗屢入朝貢，兩浙騷然。皆因奸民徐戩等，交通誘引，妄談庸僧淨源通曉佛法，以致義天羨慕來朝，從源講解。源死，其徒復持真影舍利，違禁過海，以致義天差人祭奠，兼進金塔探瞰。朝廷受之，則以貪示外夷，計構紛然，朝貢踵接。夷使所至，圖畫山川，購買書籍；不惟中國受疲，而邊防亦疎。乞卻金塔勿受，絕其來意」云云。則是文忠目晉水為庸僧矣。何以伽藍之誓護持茲寺，如此其大且久也？大都文忠此時護國之心，甚於護法。因晉水之名高且遠，恐以一高麗為諸島夷倡，縣官費且不貲，終釀禍釁，不得不加「庸」之一字，以杜夷使之來耳。若曰源非中國所尊，而遠夷嚮往如此，不幾貽笑中國耶？然玩其〈疏〉中云「從源講解」，非善知識，何由得講解？又云「持源舍利過海」，非真羅漢，何由得舍利？既已善知識、真羅漢矣，尚得謂之庸乎？是文忠故矛盾己說，以示此僧之不庸；而姑借一字之貶，以距外夷而安中國也。欲示中國之尊，即佛印之據座以為得體；欲彌中國之釁，即晉水之方來以為生事。總文忠護國之心，甚於護法耳。異日伽藍之誓，不獨補赤山，亦以謝晉水也。贅言以識觀者之惑。

　　蔣之奇

　　以上柱國、弋陽郡公正議大夫，知杭州軍事。捐俸助建華嚴經閣，兼為立石。

　　元瓘

　　高麗相。捨藏經一部於寺，有碑。

　　瀋王璋

　　高麗駙馬都尉。元祐四年，進香幡以奠晉水。為置田百餘畝以奉香火。今碑尚存。

　　葉伸

　　兩浙轉運副使兼勸農使，權知杭州軍。以蒲公改禪院為「教院」，捐俸助葺，兼為立石。

　　呂惠卿

　　鎮南節度使、柱國東平郡公、知杭州。尊晉水法師教，為助葺教院，於其寂，為建塔立石。

　　楊傑

　　兩浙提刑上輕車都尉。以常奉命謁晉水於本寺，護教特力。

　　元祖

　　於上都聞華嚴賢首教獨盛於杭之慧因寺，遣使賚金兼頒戒諭，勒石以垂永久。

　　趙孟頫子昂

　　每至武林，必停橈赤埠，徘徊慧因。謂人曰：「吾獨愛其古寂。」為手書碑刻數通，今一尚存。

　　黃子久公望

　　卜築筲箕泉之旁，畫七祖堂四壁(見繪乘)。皇明自嘉、隆以前，寺廢僧散，文獻零落，檀那功德一切無徵，未若宋、元猶延碑志。故錄自嘉、隆以來，諸檀護之最宏鉅者。若夫積壤滙涓，洪纖平等，並列豐碑，垂之不朽。茲卷不及詳已。

　　十洲方九敘

　　錢塘人，承天太守。感寺之廢墜，延滇僧悟玄入寺，意圖修舉。惜公乍歾，而悟玄孑力，未竟厥志。

　　抑菴陳洪濛

　　仁和人，大中丞。復舉僧如通、明慧共典修舉，而悟玄遂得協力，以襄厥成。凡殿宇禪棲，恢宏倍昔。如通之力，居十之七。

　　敬亭陳善

　　錢塘人，方伯。優游林下，輒詣玉岑與如通結契。于寺之修建，大有施捐。

　　元洲張瀚

　　仁和人，大冢宰。雖位厯通膴，而邱壑情殷。時有物外之致，山僧野衲頗從之遊。玉岑惠澗杖屨時，經如通、明慧引為法侶。於其修造，厚有施贈。故公之弟文學彥淩居士；子虛，子姓如玄、度世，張仲舉三孝廉，悉因大冢宰遺澤、檀護之功，世世賴之。宋𡩬宗御書閣額，昔入公第，而諸孫竟能慨然完趙。雖公忠厚之傳，而後人繩武，可稱不愧清白矣！

　　胥峯陸杲

　　平湖人，秋官郎。嘗于武林講致知之學。如通從之遊，質以禪語，言下頓契。謂：「六通三明，異名同歸，不減法派。」手書《世說》一則于其壁，引為忘年之友。其子冢宰公光祖、孝廉公光宅，悉命與之遊，故如通修復茲寺，陸氏檀施之力居多。

　　平泉陸樹聲

　　華亭人，大宗伯。每遊湖上，與明慧交最厚。以慧有志移普門殿于千佛閣址，捐貲若干助之。更殿額為「妙應」。公在部時，剃度寺僧性賢等三人。

　　卓明卿居士

　　仁和唐棲人。捐貲修造伽藍殿。

　　順所胡孝

　　仁和人，新安太守。如通營修，多有捐助。錢塘邑侯姜公召，助給更優，胡公左右之也。

　　寓庸黃汝亨

　　仁和人，憲副。生平護沙門教，似有夙植。兩山諸剎，無一不受其鴻庇。于茲寺之衰，尤深注憫。寺僧照微奮志興舉，公不惟傾槖；而於知交同志，緘函數百，旁午道途。至藩臬郡邑諸公，竭力從臾，故微得復華嚴經閣之舊觀焉。

　　清遠洪瞻祖

　　錢塘人，見任大中丞。平日護教篤摯，與黃憲副公如左右手。萬厤辛丑，憫慧因大殿將頹，施百金。寺僧性賢修葺，凡棟梁朽腐者，一更新之。初，照微建閣，蓄意待時而未敢形諸口。洪公特發是願，適與微合，遂殫力鼎新。因公奉持〈準提咒〉，故設準提像于閣。以是閣之成，雖黃公之左右居多，實公肇基也。迄今，諸公子皆相繼護持，曾無倦懈，寺實永賴焉。

　　本如吳用先

　　桐城人，時為浙方伯。捐俸造經閣準提像。恐出庸手，托蓮池大師命良工為之。莊嚴福好，得未曾睹。又，優婆夷高門許氏助裝，金碧增麗。

　　靈河黃充謙

　　錢塘人。大參。謂：「先朝名剎，首當恢復。」厚施以助其成。

　　屺瞻葛寅亮

　　錢塘人，見任璽卿。諸山古剎，多其法護。密邇茲寺，檀施更稠。于宗相修建時，吹噓之力尤鉅。

　　益軒呂純如

　　吳江人，大司馬。進香天竺，忽于舟中夢偉衣冠丈夫謁之，以廢寺相托。丰容舉止，種種留目。比自天竺旋輿，中途暫止玉岑。輿夫慫慂入觀古蹟，公勉從之。入寺瞻禮，淒其萬狀。頹垣毀像，什九垂盡。倚徙東廡，見坡公像，宛然夢中所接也。感而捐貲，修葺茲寺。凡大殿、藏閣、山門、鐘樓，悉命寺僧宗相主其事。一切務為永久計，即所費不貲，不較也。宗相殫力承當，輪奐聿新，金碧映發，庶幾追唐宋之舊矣。一時若憲長王公在晉、藩參胡公世賞、臬副陸公完學、郡守姚公之蘭、郡丞唐公學仁、榷使宋公良翰，聞呂公感夢事奇，咸捐俸以助。而公外弟錢可，字無可，護持尤力。

　　霞標楊師孔

　　貴州普安人。以水部郎監南關榷。一年之中，興廢舉墜，兩山諸剎多受其蔭。以松陵呂公之託，尤眷慧因。嘗助葺鐘樓，手書「潮音」顏之。

　　延禧柴紹勳

　　仁和人，見任夏官郎。當宗相葺殿時，宰吳之疁城。聞古寺興復，捐俸寄助。

　　行可李事道

　　錢塘人。以孝義傳家，為八閩鹺貳。生平信心之篤、護教之殷，真有絲縷不牽、千萬吾往之槩。子兆勳仲休，奉道尤謹。平日遵雲棲教，于放生掩骸、拯困齋僧等事，不吝捐槖。為之設常住放生錢法，以垂永久。于此寺之衰，極切眷注。重修妙應殿，助建華嚴閣，多賴其施予。每欲濬惠澗下流為池以放生，力未逮也。至率僧徒以戒律，澹泊勞勩，必身先之。

　　小江聞淶

　　孝廉。啟祥子將其子也。父子護沙門教，諸山屈指在甲乙間。禪宮銷歇，支撐多方，如策家政。于慧因尤為加意，凡有興作，恃為龐公。

　　大玉徐時泰

　　錢塘人，太史諸生。時嘗讀書南屏，往來玉岑，與寺僧寂澄說「無生法」契合。悲照微蚤世，未竟厥志，剃度一僧法凝以嗣其傳。嘗勗之曰：「高麗之古不減淨慈，而衰頹至此者，以無志乘可稽也。名山古剎時有興替，藉以永延、令人興起者志耳。往不可咎，來猶可追，是在子矣！」凝遂奮然承之。斷碑殘碣，搜剔靡遺；更老故聞，隨筆傳寫，以供輯綴。帙成，公聞之喜，助貲壽梓，兼為序其簡首。即巴音里調，得附青雲以不朽矣。

　　盤初蔣如奇

　　宜興人，見任憲副。即宋柱國穎叔之裔。遨遊湖上，止宿寺中。見柱國遺碑，慨然樂輸若干，以助碧鮮經始，仍為書額。

　　仲敷蔡仁洽

　　仁和人。讀書寺中，登賢書。思以報佛之祐，樂為輸助。

　　經宇蔣時

　　錢塘人。居士。捐助經閣四垣及寺中諸聖像。地獄變相，咸為裝飾。所費金百餘。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之五

　　宮宇

　　自宋迄今，五百餘年耳。赤山替而成原，惠澗湮而為陸。滄桑反覆，奚待刧火燒而天一孕，况土木廢興乎！然而周鼎未移，黍離滿目；魯社久屋，靈光獨巋，要亦未可定也。其間或自昔遺，或由今竪。或屢葺而失故，或名存而實亡。總循環于轆轤世界中矣。志宮宇。

　　大雄殿

　　吳越王建。但遞圮遞修，榱桷棟楹漸非故物。祗石柱及諸礎，猶是漢宮金狄耳。然規模跂翼，與玉岑對峙，差相伯仲，不失舊觀。初止奉毘盧佛一尊，自易菴通之葺，遂中奉釋迦，左普賢而右文殊，以華嚴座普賢長子居上首也。當年倉卒舉廢，不久復敝。松陵少司馬呂公益軒，祈嗣天竺。舟中夢蘇公為此寺乞緣。中途偶憩，謁公像于東廡，宛符夢對。遂捐貲重葺，大殿、輪藏殿一朝改觀矣。

　　輪藏殿

　　與大殿相連，高則倍之。接搆工巧，無湊泊跡。雖諸山繚繞，湖中彷彿隱見。中設轉輪，貯欽賜藏經於函。璧水瀠環，簷阿翬煥，相輪聲聞數里。兩山邀遊，咸謂目未曾有也。下奉大悲像，相傳即放光于景定間者。

　　天王殿

　　舊已廢。萬厤間，寺僧易菴通建。以玉岑緊逼無隙地，即山門為之。旁設四天王，中龕向背俱觀音像。不知何人作此？其石像由掘土得之者。淪埋歲久，莊嚴福好，宛然如新。止水意欲移奉別室而置韋駄。面北去俗，僧見遠矣。殿額「華嚴第一山」，今失。

　　妙應殿

　　亦宋遺也。節梲輻輳，備人工之巧。舊在大殿西北。萬厤間，無際即千佛閣遺址，移建于上。前後脩竹檀欒，最宜暑月。雲間陸宗伯平泉，塑旃檀大士像于內。頃歲，李太學仲休重葺，更增麗矣。

　　千佛閣

　　舊以輪藏崔巍，建此閣以蔽之，高峻相匹。至正末，燬于兵。今遺址為妙應殿。

　　華嚴經閣

　　宋時高麗國王之弟僧統義天，奉晉水大法師賢首教，疏請入侍為弟子，朝廷許之。比歸國，以金書《華嚴經》并建閣之貲，附貢舶以進，遂剏茲閣。南渡帝王無不親臨校閱。𡩬宗御書閣額以表章之。元末兵起，並為灰燼。惟閣額尚存張尚書元洲家，後其子孫復施還寺。故月印、止水鼎建新閣，以御書顏之。興廢繼絕，張氏之功不可泯矣。

　　七祖堂

　　晉水法師建以奉馬鳴大士及龍樹、帝心、雲華、賢首、清涼、圭峯七祖。相傳在伽藍堂之東北，今不可攷。余謂後有興起者，當增晉水、宋易菴為九祖。而以明易菴、無際、妙空三師配可也。

　　鐘樓

　　在正殿東南，易菴通建。高可十尋，榱桷軒翥。上縣洪鐘，下奉幽冥教主，翼以地獄變相。近年松陵呂公捐貲重葺，水部搉使楊公霞標協成之，書額其上。閣下諸相，煜然重新，則止水力也。

　　伽藍堂

　　在大殿東廡，宋建。初奉華光一像，後蘇文忠倅杭，築六橋之隄于西湖，欲取土於山以實之。而諸山多石，不便畚臿。惟赤山純土，濱湖，易于輸載。隄成，而山已夷而原矣。形家言：「去此山，則慧因失其左臂，行不利于茲寺。」文忠矢於佛前，願為伽藍神以護之。命增己像于華光之右。嗣後屢著靈應。近年見夢于松陵呂公，事尤顯赫。見公願力之弘，非他賢所能及也。呂公以公與華光聯座，殊覺不倫。擬于堂右隙地，設公專祠以祀之。惜寺僧莫能任其事者。

　　禪堂三楹

　　在妙應殿右。萬厤間，易菴等建為公所。

　　楞伽室

　　在禪堂前。妙空、易菴建。

　　高麗王祠

　　在楞伽室前。想昔以經閣餘貲，為義天報本耳。然貲雖供于爵主，事實始于義天，則宜設義天一像以配之。豈當時綿蕞草創，制猶未備也？

　　碧鮮閣

　　在妙應殿東北。瑯玕萬箇，浮翠北窗。雲影月魂，風簧雪拍。憑欄招攜，時集几案，洵南山一幽勝也。予讀扈載賦，久擬于梓里山中建閣顏之；然頭顱衰暮，為歡幾何？不若公之人人。嗣後高朋韻士，暇日登此，彈琴賦詩，呼盧浮白。即余百年後，猶得以精神繾綣為快。故以閣貲若干，付止水經始。其事務為可久，無若杭欵草草，作一二十年計也。

　　香積

　　在七祖堂後。今廢。

　　滌池

　　在香積旁。廣可丈餘，週以文石。今遺跡尚存法相菜圃中。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之六

　　碑記

　　敕賜杭州慧因教院記

　　杭之為州，領屬縣十。寺院五百三十有二。凡講院所傳，多天台智者之教。惟賢首一宗，厯年沈隱。是以法師源公，力振宏綱，始立教藏于蘇、于秀。元豐八年，高麗國王子祐世僧統義天，聞風，摳衣願承密印。于時，資政殿學士．大中大夫蒲公來牧是州，以廊廟之器而臨一方。其愷悌之政，威懷之略，指麾於談笑之間，綽有餘裕。乘閒率賓僚遊南山慧因禪院，觀其締構棟宇，規摹壯麗；惜其久寂而不葺，乃命法師主之。又施金塑賢首七祖之像，僧統從而印造經論疏鈔七千有餘帙，教藏之能事畢矣。於是其徒晉仁等，以狀援例乞易禪院為教院，永世相承，以嚴師席。蒲公即具奏以聞。越元祐三年五月一日錫命報可。崖谷輝煥，邦人踊躍。賢首之教自是而興。其學之淺者，知由文字入不二法門而不泥於文字；其學之深者，見佛性於言下而至於無言。則此院易名之旨乃示人像法之宗，如暗室而照明燈；如步海而駕大航，豈小補而已？法師敬上之賜，刊敕於石，托予述而揭之，以垂不朽。三年八月二十有八日，朝散大夫．提舉洞霄宮．上護軍．吳興縣開國男．食邑三百戶．賜紫金魚袋章衡記維那沙門履淵，監院沙門晉仁，勾當廣潤大師曇真，首座沙門道璘，通義大師子𡩬書，住持傳賢首祖教沙門淨源

　　朝散郎．權發遣兩浙路提點刑獄公事．兼本路勸農提舉河渠公事．上輕車都尉借紫楊傑篆額

　　朝散郎．權發遣兩浙計度轉運副使公事．兼勸農使．兼提舉本路鹽事．權杭州軍州事．充兩浙西路兵馬鈐轄．上輕車都尉借紫葉伸立石

　　杭州慧因教院華嚴閣記

　　鎮南軍節度洪州管內觀察處置等使．檢校司徒．持節都督洪州諸軍事．洪州刺史．知杭州軍州事．兼管內勸農使．充兩浙西路兵馬鈐轄．兼提舉本路兵馬巡檢公事．柱國．東平郡開國公．食邑三千四百戶．食實封五百戶□□□撰

　　錢塘有大法師曰「淨源」，以賢首教為東南學者宗。所註經文，傳布外國。有高麗僧義天者，見其文而悅之。元豐八年春，因以其王命使于我，請從源師口授經。旨天子可其奏。義天至杭，禮見源師，源師為說法要。義天竟其學，還本國。其兄國王與其母命以青紙金書晉義熙、唐證聖、正元中所譯《華嚴經》三本，凡一百七十卷，附海舟，捨入源師所住慧因教院，以報皇帝之德。至元符元年冬，其國遣使貢方物。及建中靖國元年，復遣使賀今上登寶位。繼附白金千數百兩，請於慧因院造華嚴經閣，及盧舍那佛、普賢、文殊菩薩像，并供具等置於其閣。乞差童行管勾歲與剃度部使者及引伴，各以其狀聞朝廷，皆許之。未幾閣成，源師之法子曰希仲，以余與源師有舊，請為文以記之。賢首教者，世傳《華嚴經》之學始於帝心杜順，次尊者智儼，次賢首國師法藏，次清涼國師澄觀，次圭峰禪師宗密。帝心有《法界觀》、尊者有《搜玄記》、賢首有《探玄記》皆釋晉經而已。至清涼為唐經作疏，而證聖、正元之二譯始備。圭峯復為清涼作講義，源師因以五師為華嚴五祖。以其判教自賢首始，故謂之賢首教。而源師所注，乃以清涼《疏》分列於經文之下，使學者曉然易見者也。夫道未始有物，而神無乎不在。通乎此者，大小而小大，多少而少多，唯心之從，莫之能禦。此《華嚴》所以以一真之境，融通事理，交相攝入，而出大千經卷於一塵之內者也。然羣生沈迷，不知反本，至雖輪轉生死而莫之悔。雖世所謂賢有智者，未免乎此也。今義天不以夷夏之異、山海之遠，求師以問其說。及其得請，又作佛事以為報。而源師究極義學，至為殊方之所師慕如此，是皆可書也。乃為之記云。建中靖國元年三月初一記

　　右正議大夫．知杭州軍州事．兼管內勸農使．充兩浙西路兵馬鈐轄．兼提舉本路兵馬巡檢公事．上柱國．弋陽郡開國公．食邑三千六百戶．食實封七百戶蔣之奇立石

　　慧因院教藏記

　　大宋杭州慧因院賢首教藏。資政殿學士．大中大夫蒲公鎮錢塘之明年，政成民樂。春正月，請晉水淨源闍黎住持南山慧因道場，又施金立賢首、華梵七祖之像，設帳座而祠焉。轉運使許懋、孫昌齡同繪「善財童子參善知識」五十四軸，并供具三十事。通判軍州事朝散郎李孝先、姚舜諧共置經函六百餘枚。高麗國祐世僧統義天聆芳咀潤，禮足承教，印造經論疏鈔總七千三百餘帙，莊嚴壯麗，金碧相輝。其弟子希仲等欲光昭偉蹟，以文見屬。因語之曰：昔者無上法王出現於世，以空化執，以福利化欲，以緣業化妄，以地獄化愚。故五蘊、九識、十八界膠固，循環回復於生、老、病、死之中者，咸歸度門。至於妙用無迹、真空無體、本源清淨、覺照圓明，即華嚴海會，稱性極談，無大無小，同證菩提。恢恢焉，炳炳焉，不可得而思議也。嗟乎！能仁滅而法網散，宗途異而諍辯興。馬鳴菩薩乃造《起信論》，發明大乘以摧邪說。龍勝得之，開章釋義。又入龍宮，誦《華嚴》以傳於世。帝心尊者應跡終南，挾論集觀以授雲華。于時機感尚微，法雷未振。於是賢首菩薩，統一心宏五教。大明既升，爝火斯息。大雨普注，羣物咸潤。清涼、定慧二大士又從而演之、通之，如貫意珠，圓融無盡。噫！去聖益遠，精義漸隱。源公以超悟浩博之才，力扶祖訓：集注大經，著述疏記，無慮數十萬言。始建教藏於蘇之報恩、法華，秀之密印寶閣、普照善住。今慧因虛席，又偶當世明公與協力而興之，闡揚尤盛。學者如歸，隨根器，破疑惑。能脫纏縛者，入正解，悟本覺。離我人相者，比比有之。宜乎名流天下、化行東表。俾世之言佛法者，知賢首之為正宗。刻之金石，無愧辭矣。

　　元祐元年十二月十八日，朝散大夫．提舉杭州洞霄宮．護軍．吳興縣開國男．食邑三百戶．賜紫金魚袋章衡記

　　承事郎．監杭州都酒務．兼權市舶司唐之問書

　　奉議郎．簽書昭慶軍節度判官廳公事．賜緋魚袋文勛題額

　　資政殿學士．大中大夫．知杭州軍州事．兼管內勸農使．充兩浙西路兵馬鈐轄．兼提舉本路兵馬巡檢公事．輕車都尉．河東郡開國侯食邑一千六百戶．實封一百戶蒲宗孟立石

　　高麗國僉議贊成事元公捨大藏經記

　　翰林院直學士．朝列大夫．本國重大匡守．僉議政丞．右文館大提學．監春秋館事．判選部事致仕閔□□撰

　　重大匡上洛君金恂書并題

　　夫以實際而觀，則廓然空寂，無名、無相，本無眾生亦無諸佛；豈有生滅苦樂在於其間哉？然諸有情，背真逐妄，自有生死去來。故罪福由是而生，苦樂從斯而出。罪福既生，復有輕重；苦樂隨出，亦如形影。於是地獄、餓鬼、畜生、修羅、人天諸趣，紛然而作，是所謂眾生也。苦莫苦於地獄；樂莫樂於天堂。然天報將盡，亦有五衰之苦。而又隨業墮落，則亦未免於三途。故天堂之樂，不足恃也。於中有一聰慧之人，因於眾生而起大悲；因於大悲而生菩提心；因菩提心成等正覺，是所謂佛也。佛以平等大悲，視眾生如一子。然諸眾生根器不同，非一法可度。故欲隨其根將適其器，而遂有三乘十二分教，八萬四千法藏。如世良醫救諸病，用藥至千，設方至萬。非苟多其藥，而廣其方也。藥隨病異，故不得不然耳！是以我佛釋迦成正覺、轉法輪，始自鹿苑至於雙樹。七七年間，所說法門不為不多矣。及乎一千年後，其教東漸。自漢明夢見金容已來，西竺梵本之來譯東夏者，無慮五千餘卷。經律皆佛口所宣論，則皆諸菩薩所造。如《易》之十翼，《春秋》之三傳者也。略舉諸經所有功德，則或有但聞其名及一句義者，猶勝純以七寶積滿三千大千世界以用布施；又復分別半偈者，亦勝教百恒河沙眾生得阿羅漢果。於中密教，則有影過風。經之益，或有一字之功，能令滅罪成佛。戒律則一日之功，亦能生佛淨土。然則，苟能成一卷經，聞一句義，依一字功，修一日戒，亦足為千生萬劫難得之福慶也。况復成一大藏，趁年披轉者，豈不萬萬於前功哉！然此須有大財力者能之。而世之富貴者，例皆聚不厭多、滿不知足；急於求利，怠於為善。及乎四山既合，五家爭奪，然後無如之何。假使得如汾陽，終始何益於身後哉！在當世，獨得超然世外之明見者，惟我退翁元相公有焉。公生閥閱，而蚤收科第；敭厯清華，而驟登卿相。當其急流，思老聃之知止；深信勝緣，慕靈運之在家。曾與故僉議中贊安公同誠，立願印造大藏經一部，俾安於四明之天童禪剎，猶以為歉。今復度其功費而竭盡財力，印成全藏一部，奉安大覺國師所起道場。以為地勝人高而法寶雖具，若不披轉於歲時而興其福利，則與夫多買良田、遠求好種而不解耕穫者何異哉？於是又備趁年轉藏之資，并以捨施。善哉！未曾有也。其所願則皇帝聖壽萬萬歲，皇太后億載萬年，瀋王國王各增椿算，先公先妣超躡寶蓮，四生六道一切有情，咸蒙饒潤，同至菩提耳。大哉心乎！所成大法寶藏，宜安於此而捨之於彼者，以無自他彼此之殊也。所作最勝功緣，先奉君親者，始終不離忠孝之道也。由斯而往，則雖欲後於自利福祿，其不先於公乎？推其餘以及千孫，尚有餘慶矣。以予為蚤年同牓，辱知蚤，厚且親，請以為記。予以老病固辭。請之不已，不獲已而麤敘其所見知耳。

　　元祐元年二月日

　　功德主大匡僉議贊成事．判總部事致仕元瓘，性海慈照明宗大師，華嚴宗主．杭州路高麗惠因教寺持僧慧福立石

　　重修慧因講寺碑記

　　賜進士及第．資政大夫．禮部尚書．兼翰林院學士．前南京吏部尚書．經筵講官．國史總裁．掌詹事府詹事．新昌潘晟譔文

　　賜進士第．光祿大夫．柱國．少傅．兼太子太傅．禮部尚書．武英殿大學士．知制誥．國史會典總裁．餘姚呂本篆額

　　賜進士第．雲南布政使司左布政使致仕．詔階正奉大夫．正治卿．前奉敕提督雲南．廣西學政．錢塘陳善書丹

　　西湖有古剎曰「慧因」。玉岑山龍盤其前，南高峯虎踞其右。擅諸山之勝，為名梵之雄。葢宋吳越忠武肅王所剏也。元豐間，高麗國王子僧統義天入貢，受晉水禪師教以歸。迺泥金書《華嚴經》賚奉于寺，更輸金建華嚴大閣藏之。故時人多以「高麗」名寺者。理宗朝，有易菴禪師闡揚大乘，丕振宗風，開拓道場，為一時緇流所推轂。理宗御書「易菴」二字賜之，刻石尚存。迨我皇明，慧因寺巋然魯靈光也。正德來，僧困征徭，幾亡是公矣，寺之削也滋甚。嗣後僧僅孑遺，亦覬新葺。欲以上賓禮，禮行僧萬松為重修主。以否運未極，不果也。向之巋然者，瓦欲鴛飛，梁將虹沒，對之興悲矣。山羞泉忸，草木鬱悒者數十年。佛法有靈，檀越未墜。所幸承天守十洲方公九敘掛冠歸隱，力圖恢復。延致滇僧悟玄相與協成之。藏殿將新而十洲公倏焉觀化。悠悠末法，誰作金湯己耶？茲藉大中丞抑菴陳公洪濛，參悟禪宗，了無人我，護持益力。遂於隆慶御宇之初，爰命悟玄慎舉同參僧如通，如通亦舉僧明慧，共典佛事。一乃心力，對佛矢言，篤務謀成。三僧者，皆萬松法子也。如通經明行脩，從容應務。不出半語抄一錢，即人之靳不捐一金者，驩施惟恐後。於是撤而新之，為出門貯四大法王，前正殿廬三世佛，中轉輪藏，藏佛經若干部。全奉延明經僧十餘眾，校閱三年而經始正。後為觀音殿，雲間禮部尚書平泉陸公樹聲大書「妙應殿」扁以遺之。左建伽藍殿，禮華光神。搆鐘樓幾百尺，鑄洪鐘以司晨昏，聲聞數十里。簷宇垂阿，百楹相扶，言言翼翼，而向之巋然者如故也。經始於萬厤甲戌，以戊寅落成，通計五載。惜明慧先寂，不令見之。如通、悟玄率其徒與孫，焚修於斯。鐘磬鐃唄，華鬘旛葢，朝夕贊揚，以祝世界主萬年有道之長。至是而萬松未竟之志，得如通以成之也。否極而泰，數與悟玄（號妙空）；長[((︿/︿)*〡)/(石-口+目)]脩幹，心與行孚。藩伯麓池郭公斗，以梓里情，將捐俸為助。而公釋位去，悟玄有志焉而力莫能與也。如通號易菴，披徑而入，景像蕭然，不自意遂能起廢若此，奇哉！自宋迄今數百餘禩，而易菴之號殆相符合。宋易菴為前第一代阿羅漢，今易菴為後第一代阿羅漢。佛教中興，豈偶然哉！如通越產也，讀儒者書，尤長於內典。慕大鑒不傳真印，用是出世遊京師，為比部郎平湖胥峰陸公杲所重。入少林，徧厯五嶽，海內沙門皆知有易菴矣。大理陸五臺光祖，厥弟雲臺光宅，相與友善。葢二陸鳴東越之學，以「致知」先登於岸。如通闡西方之傳，所謂般若波羅蜜者多默契云。予亦東越人也，向在留都掌邦禮。如通以藏經謁予，備陳慧因興廢之顛末，且稱予同年友陳中丞公為之主盟。其峻護者，則錢塘令西蜀姜君召。慫慂以成之者，則徽郡守仁和胡君孝也。予奉明天子召還北，如通紹介請，迺述所聞於如通者而次第之，以屬右史。

　　萬厤六年，歲躔戊寅，冬十月吉旦，傳臨濟正宗二十七世，沙門如通立石

　　四明慈水諸應元校模上石

　　慧因寺鐘樓銘(并序)

　　賜進士出身．嘉議大夫．奉敕巡撫貴州．兼湖北川東等處．地方提督軍務．都察院右副都御史．得請致仕恩封進通議大夫．仁和陳洪濛撰文

　　賜進士．中憲大夫．南京通政使司右通政掌司事．前太僕寺少卿．山東道監察御史．奉敕提督北直隸學校．翰林院庶吉士．仁和馬三才篆額

　　賜進士出身．中憲大夫．直隸徽州府知府．前禮部主客情吏司郎中．餘姚胡孝書丹

　　夫廣樂之陳，始條理于金奏。名藍起仆，苟非鴻鐘肇鳴，上徹九天，下震九地，奚以普度幽明，而住持三寶哉？本寺前代弘法有人，上感帝王供養，遠致海外莊嚴；凡百珍異，精妙殊絕尋常。逮乎勝流不作，日墜日消；朅求苟完，集緣恒艱。幾成復輟，雖梯天葦海，不足以喻云。自易菴法師之來也，漸整舊規，隨機善導四眾。故良緣輳集，諸功德展轉成就。正殿元獨毘盧佛一尊，座下惟侍托塔毗沙門、護法韋䭾而已。四旁周圍，前立二十天，後坐十八應真。易菴以為華嚴境界，有主有伴。於是左增長子大行普賢願王，右增小男大智文殊師利法王子。至於藏殿，起於圜池，正猶龍藏之在香海，關棙潛通，隨推旋運靡滯。其中八方安置經函，高列三十三天。復上下迭彰，雙垂兩象，而外環之以傑閣。始者零星朽蝕，閣欹塵霾。池閼泥濘，遊蹤斷絕，路徑草荒。一旦煥然改觀，僉莫不以為出於意外矣。而易菴夙願彌深，經營益力。於是建層樓以撐霄漢，鑄鴻鐘以覺愚蒙。噫！抑豈非所謂隆替有時，得人則興者歟？夫其習講而遍開五教，參禪而備究五宗。兼之結印加持，梵唄布薩，罔非素業，誠如來之所使也。是以木材集而繩墨使，銅材集而爐鞴具。權輿造化，自有大勢。天不思議，大士冥為之績，又何必扇飈飛廉、揚烈熒惑，借巧于班倕，藉力于賁獲哉？若今樓已翬飛，而鐘已懸綴矣。雖然，曷可徒標而徒扣耶？良以主者既淨尸羅，奉迦維顯密，單復之付授，即謦欬無遮而功不唐捐。夫金聲肅物，又況其大者乎哉？彼三界羣萌，沈迷於順逆之境。冥冥長劫，故於晨朝暮夕，如法曳綆舉撞。鴻鐘連鳴，鍠鍠然，𡃡𡃡然，而𩐠𩐠然。上徹諸天以警，其樂本無常，翻為苦因，而五欲不足戀也。下震地獄以醒，其苦從何來，情忘業消而罪性自空也。展轉鳴之不已，其為利益顧不鉅哉？迺為銘曰：

　　層樓崢嶸出雲烟　鴻鐘蚤暮轟大千　竦破地獄警諸天　捨樂歸真解縛纏　刀輪摧折火停燃　地藏本願竟無邊　晉水闡教啟金詮　先後易菴若比肩　三僧建立近十年　終古興隆輝梵筵

　　萬厤戊寅歲，冬十月吉旦，沙門如通立諸應元校鐫


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之七

　　碑記

　　聖旨撥賜田山省劄公據

　　正月二十八日，奉　聖旨，臨安府見拘籍鹽官縣造偽會張阡二等二十八家，共田產乙千餘畝，上米五百碩。日下並撥賜慧因高麗教寺，永遠為業。可劄下安邊所施行。右劄付慧因高麗教寺。景定五年正月(印)日。　八月二十一日，恭準　宣諭，指揮付去高麗寺僧慧經狀一紙，并安邊所契勘至吏單一紙，可將已阡撥田，令本寺先次管業，餘田催促扦釘了。

　　所有未張阡二屋宇、柴山、什物，日下並行撥　賜高麗寺為業。　降下御前慧因高麗教寺知事臣僧慧經狀：

　　本寺今年正月二十八日，恭準　聖旨，令都省劄下安邊使所，將臨安府見拘籍鹽官縣偽會張阡二、章舜臣等二十八家田地產業一千餘畝，日下並撥　賜本寺，永遠為業。二月十七日，再準　聖旨，令內轄司貼子，下臨安府，契勘屋宇等物在與不在。所撥與高麗寺田地上，并行撥賜歲收租課，添助供眾。專一崇奉　　𡩬宗皇帝、　恭聖仁烈皇太后神御，及　皇姑成國公主攢所香火。本寺恭準　指揮收領省劄，前往鹽官縣元委官廳交業。縣吏萬英貪圖，拖延半載，今來止交到章舜臣等二十家田地，共計六百一十二畝，共上米麥三百八十碩。尚有章舜臣名下合沒柴山一伯五十三畝，并被計阿五、鄭良輔等冒名強占，沒籍田五十餘畝，及各人住屋等物，未蒙官私盡數交付本寺。近具狀連交業細單，投安邊使所陳乞。蒙台判呈給已交業據，仍牒臨安府通判南廳，催扦其餘未盡田山。今被所吏職級，觀望不與行移。伏乞　指揮再劄下安邊使所行下所委官，將柴山、田產、屋宇等物並行交付本寺，永遠為業。伏候指揮　除已劄下安邊所，遵依　宣諭指揮施行，并劄臨安府照應外，　右劄付慧因高麗教寺照應，準此。　景定五年八月(印)日

　　提領安邊所　照得近準　景定五年正月空日

　　尚書省劄子：正月二十八日，奉　聖旨，臨安府見拘籍鹽官縣造偽會張阡二等二十八家，共田產一千餘畝，上米五伯石。日下並撥賜慧因高麗教寺，永遠為業。可劄下安邊所施行。右劄付提領安邊所，本所節次催促扦撥。據臨安府通判南廳申繳到所，委官仁和縣尉何迪功申具至，已扦撥田，共六百一十三畝一角二十四步，已先給據付高麗寺，照數管業外。續又準　尚書省劄子：八月二十一日，恭準　宣諭指揮付去高麗寺僧慧經狀一紙，并安邊所契勘至吏單一紙，可將已扦撥田，令本寺先次管業。餘田催促扦釘了辦。所有張阡二等屋宇、柴山、什物。日下並行撥賜高麗寺為業。右劄付提領安邊所遵依宣諭，指揮施行。準此。本所除已牒兩浙運司及通判南廳，嚴催所委官速與扦撥餘田，仍追計阿五等，究問強占因依。及帖鹽官縣、德清縣、烏程縣遵依　宣諭指揮，逐一開封照帳給付，取本寺交領狀，申併牒運司及通判南廳督催，仍將元索到估帳給據付高麗寺照應外。近據仁和縣尉何迪功申，準所帖仰扦釘鹽官縣犯偽會人章舜臣沒籍柴山二段，計一伯五十三畝，坐落十七都桐扣佛日寺西，撥賜　御前高麗寺為業事。本職遵稟指揮，除已將帶合千人李慶等前詣地所，喚集都保嚴杲及元看山人王六一、王七十指引，逐一扦釘訖。取到高麗寺交領文狀在前，所有自餘田產，見係長安鎮官自行扦釘外。一段六十畝，坐落姚花尖峰：東至呂進　山，西至太乙宮，南至水漊，北至姚花尖峰。其山上有松樹、雜柴草一段，一百八十六畝，其山與章舜臣、兄章舜舉合，受內將西首一半九十三畝，坐落金竹嶺：東至章舜舉分受山，西至章舜舉自己山，南至水漊，北至金竹嶺。其山上有松樹及雜柴草，其高麗寺交領文狀，繳連在前申所照會。又據臨安府通判南廳申，準所牒及轉運使衙行下扦釘張阡二偽會案內，章舜臣家沒官田產，撥賜高麗寺為業事。本廳遵稟指揮，牒委長安鎮監鎮扦釘。今據長安監鎮趙文林申，即已差人行下第十五都、第十六都保正，根括到章舜臣等家自餘田產，共六十四畝零四十五步。即已喚集佃戶，赴廳承認，躬親將帶合千人等，同高麗寺都寺僧慧經往地所。勒保正備土峰牌，於各處田所扦釘及具申。本縣發下元抄籍首尾官尉吏，到地開封，將各家屋宇、什物交還訖。今取到高麗寺僧慧經交領六十四畝、四十五步租戶姓名文狀外，申乞照會。本廳今據所申，合行備申，申所照會。本所契勘得除已給已扦撥田公據外，今來續扞桐扣佛日寺西，柴山一伯五十三畝，又第十六都田產六十四畝、四十五步，兩項田山並未據給據付本寺照應。今取索到通判廳元行案祖，開具上項田山四至坐落，下項取呈承▆書，擬欲給據。奉　提領大監刑部台判給須至給據者，　先扦到田地，共計六伯一十三畝、一角二十四步，續扦到田山共計二伯一十七畝、四十五步。　右今給據付　御前慧因高麗教寺知事僧慧經仰收執照應管業。　景定五年十月(印)日給

　　高麗國相元公置田碑

　　宋元豐初年，晉水法師主惠因華嚴講席。夙通三觀妙義，圓音溥暢。自五季以來，頹綱墮緒，迨是復振，學者歸仰，風聞四方。越八年，高麗僧統義天，本以王子捨位，克志大法。航海而來，受教塵下。即達其道，嗣王法延。暨歸本國，號「大覺國師」，化行兩地。越十七年，國母施白金於寺。宮搆傑閣，奉安三譯《華嚴》經典；莊嚴盧舍那佛，洎普賢、文殊像設。金碧璀璨，瞻仰一新。以故名其寺曰「高麗」，以慧因為「大覺道場」，迨二百年矣。輪雲相代，隳弛因之。今太尉瀋王益紹先志，皇慶元年冬，遣使咨議參軍洪瀹，大護軍蔣得渲親從護軍林宣、中軍將金完之、郎將吳仲景等。黻藻完繕，靡飾□庸，百費具舉。且以疏徵慧福，承乏茲席。仍施經律金藏卷帙，襲置閣上，晨夕薰崇。今二年春，相國退翁元公走价李孝道、高□才，齎施來杭。督印經典一藏，盛以髹函，置于寶輪藏中。復市負郭良田，歸于常住，永充僧飯。僧之供，歲為轉誦，則法食兩施備矣。惟如來以佛法付國王、大臣，正欲維持教法，流布後世，與天地相為長久。今功德主瀋王主于上，退翁元相成于下，不負如來付囑初意。尊君敬法，誠所未有。懼無以垂不朽，故書其顛末於碑陰云。

　　延祐元年三月　　日，住山慧福識

　　置捨到田土百頃

　　一段四十畝，坐落嘉興路嘉興縣永安鄉三十八都地字圍民田，置到沈提舉田。

　　一段一十畝，坐落嘉興路嘉興縣遷善鄉三十五都東埠鉗字圍民田，置到沈一官田。

　　尚書省牒

　　禮部狀：承都省付下杭州，奏準赦書節文。應天下有山川靈跡，舊來有名德僧道為眾師法；未有賜爵秩、諡號、師名，仰所屬勘會聞奏，特加封賜。據僧司等處，括責到南山慧因教院，住持神鑒大師希仲狀稱，前住持傳賢首教，晉水大法師淨源委有名德，為眾師法。本部看詳，合取自朝廷指揮。

　　　　牒奉
　　敕宜賜崇教大師。牒至，準（御書）
　　敕，故牒（御書）。
　　崇𡩬三年十二月　日牒
　　　　　　　　　　　　中大夫．守右丞鄧
　　　　　　　　　　　　中大夫．守右左丞張
　　　　　　　　　　　　司空左僕射

　　高麗眾檀越布施增置常住田土碑

　　置到餘慶寺福寺主民田，乙頃三十六畝、乙百四十步共乙契，租米乙百乙十乙石、九斗五升。坐落嘉興路嘉興縣遷善鄉三十四都吳字圍。

　　置到永裕庵安山主周八副使等民田，乙頃七十九畝、二十四步共九契，租米乙百三十五石、四斗三升，坐落嘉興路嘉興縣思賢鄉三十四都問字等圍。

　　置到時思庵立大師民田，三十畝、三角共乙契，租米二石、五斗，坐落嘉興路嘉興縣遷善鄉三十四都吳字圍。

　　置到善現院源主民田，一十一畝共一契，租米八石、二斗五升，坐落嘉興路嘉興縣遷善鄉三十五都三往字圍。

　　太尉瀋王　疏請無言教講，主持杭州路高麗惠因華嚴教寺，開堂說法，領眾焚修。祝延　聖壽萬年者。圓宗深證，法師鍾晉水之英道統親傳，王子盛東藩之教。睠彼雲林勝踐，猶吾喬木故家。佛智靈源無言教宗主，悟自《華嚴》，空諸法界，四登寶座。既嘗圍繞象龍，高踞玉岑，端可鞭笞鸞鳳。敢輕付託，實重弘通。結三生未了之緣，益堅誓願；成萬古不磨之業，何俟它人？雨施雲行，天長地久。

　　延祐二年九月　日疏

　　推忠揆義協謀佐運功臣．開府儀同三司．太尉．上柱國．駙馬都尉．瀋王璋(〈太尉瀋王疏請〉起皆趙子昻書)

　　大功德主瀋王請疏

　　太尉瀋王：浙江杭州高麗慧因華嚴寺實我東國王子　大覺國師傳法道場，令勸請　景巖福主住持祝延　聖壽者。惟成家法王子有飲浙江水千億年，心持大藏《華嚴經》，得跨蓬萊風三萬里。意揚舲東海，卓錫西湖。景巖福公講主，妙運玄樞，洞融法界。清挹吳山標致，識稟遼天宏探。晉水淵源，德當此地。睠茲舊物，賁以新函。續　大覺國師，一點法燈，長明不昧。祝　當今　皇帝萬年，睿算無疆惟休。謹疏。

　　皇慶二年三月(印)日疏

　　推忠揆義協謀佐運功臣、開府儀同三司．太尉．上柱國．駙馬都尉瀋王，使臣諮議參軍洪瀹等，祗奉　本國王命，屆古杭印造大藏尊經五十藏，施諸名剎。杭之上竺、下竺、集慶、仙林、明慶、演福、慧因、崇先、妙行、青蓮、惠力皆有焉。督臨之暇，挾二三友，散策湖濱，因投本寺。唯見凝塵滿座，風景蕭然，興感形懷。　大覺國師受經之地，隳弛若此。即寺僧福提點，訪以能任起廢之責者，以余應之。於焉疏詞下賁，今主茲席。時壬子十有二月也。粵明年夏，公賫至　大功德主瀋王疏命，光被泉石，不敢祕私其美，勒諸堅珉。然寺之逋積日滋，公規所以救藥之道。甲寅初，元被命入都，即以上事啟達　王聽。鈞旨：剃僧十員，發帑　濟庶，慧燈永耀，墜緒復緝。恐湮　扶顛之始末，書以告於來者云。

　　延祐元年六月　日住持慧福記

　　長生天氣力裏，大福廕護助裏，　皇帝聖旨。管軍人官人每根底、軍人每根底、城子裏達魯花赤每根底、來往使臣每根底、眾百姓每根底，　宣諭的　聖旨。　成吉思皇帝、　月忽仄皇帝、　薛禪皇帝、　完哲都皇帝、　曲律皇帝的聖旨裏，和尚、也里可溫、先生每，他的差發科斂休要者，告天祝　者麼道來。如今也依著先的　聖旨體例裏，不揀甚麼差發科斂休要者，　告　天祝　壽者麼道。杭州有的益知禮普花的祖上高麗大覺國師葢來的高麗慧因寺，有的佛智靈源寂照大師，教無言宗主做住持。那寺裏賢首宗為顯藏經的勾當，在意整治，開《華嚴經》講，每年修懺做好事麼道，佛智靈源寂照大師教無言宗主，他每根底執把行的　聖旨與了也。這寺裏使臣每休安下者，鋪馬祗應休與者，倉糧商稅休要者。慧因寺管的下院普門、法興寺。本宗崇先寺裏的和尚每，依著他的言語裏行者。玉岑山地土、園林、物業，不揀是誰，休倚氣力侵占者。但屬他的田地，水土、園林、碾磨、店鋪、人口、頭疋，解典庫，不揀甚麼事產，沒體例的人每，休奪要搔擾者。佛志靈源寂照大師，教無言宗主根底，有了　聖旨麼道。沒體例的勾當休做者，做呵，他每不怕那甚麼。　聖旨俺的。　馬兒年四月初十日，大都有時分寫來。

　　璽書垂護出彤庭　岑玉輝騰拱萬靈　老衲承恩知有報　一罏檀篆講圓經　法界惟心任卷舒　摩尼朗映大毘盧　願將華藏重重境　冋向皇元混一圖　古澗深湍演法輪　高峰擁翠儼真身　雲林物　咸欣忭　天子延年億萬春

　　住持僧明教謹頌

　　捨田看閱大藏經誌

　　我佛慈悲，恢廓幽宗，啟明妙道。弘推詳覈，包廣體微。大演三乘之文，用圓曠劫之果。願行至博，際遇良難。吉刺實思，自揆庸才，得沾玄化。念四恩之至重，憫羣迷之未覺。謹以中統鈔三百，定規置田土，捨入天竺、高麗、淨慈三寺各一百。定歲以一月為約，命僧繙閱三乘妙典，一大藏所集殊勳。上以祈國家之福，下以報父母之恩，旁資眾有共成正覺。懼是緣久遂湮沒也，用刻之石。敬示三寺典職同是，永以圖悠久者。

　　　　　　誦經月分：
　　　　上竺天台靈感觀音教寺　正月
　　　　高麗慧因高麗華嚴教寺　五月
　　　　淨慈報恩光孝禪寺　　　九月
　　本寺置到杭州路鹽官州東昌亭鄉田五十畝
　　　　延祐四年　月　日吉刺實思誌
　　　　耆舊：惠燈、惠滿、惠勝
　　　　知事：大章、大全、惠節、惠義、惠權
　　　　提點：福吉祥
　　佛智靈源大師．住持華嚴宗主　明教立石
　　　朝散大夫．同知杭州路總管府事吉刺實思
　　　　　　　　　　　　　同妻古都的个
　　　　　　　　　　　　　　男和尚
　　　　　　　　　　　　　　女佛奴


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之八

　　傳志

　　唐定慧禪師傳法碑

　　唐裴休撰

　　釋宗密，姓何氏，果州西充人也。家本豪盛，少通儒書。欲千世以活生靈，負俊才而隨計吏。元和二年，偶謁遂州圓禪師。圓未與語，密欣然而慕之，乃從其削染受教。此年進具于拯律師，尋謁荊南張，張曰：「汝傳教人也，當宣道於帝都。」復見洛陽照禪師，照曰：「菩薩人也，誰能識之？」末見上都華嚴觀，觀曰：「毘盧單藏，能隨我遊者，其唯汝乎！」初在蜀，因齋次受經，得《圓覺》十二章，深達義趣，誓傳是經。在漢上，因病僧付《華嚴》句義，未嘗隸習，即爾講之。由是乃著《圓覺》、《華嚴》，及《涅槃》、《金剛》、《起信》、《唯識》、《盂蘭盆》、《法界觀》、《行願》等經疏鈔及法義類例、禮懴修證、圖傳纂略。又集諸宗禪言為禪藏，總而序之，并酬答、書偈、議論等。又《四分律疏》五卷，《鈔懸談》二卷，凡二百許卷，圖六面。皆本一心而貫諸法，顯真體而融事理，超羣有於對待，冥物我而獨運矣。密每入內殿，問其法要。太和二年慶成節，徵賜紫方袍，為大德。尋請歸山。會昌元年正月六日，坐滅於興福塔院，儼若平日，容貌益悅。七日遷於函，其自證之力可知矣。其月二十二日，道俗等奉全身于圭峰。二月十三日茶毘，得舍利數十粒，明白而潤大。後門人泣而求諸煨中，必得而歸，悉斂藏於石室。其無緣之慈可知矣。俗齡六十五，僧臘三十四。遺誡令「舁屍施鳥獸，焚其骨而散之，勿塔。勿得悲慕以亂禪觀。每清明上山，必講道七日而後去。其餘住持儀則當合律科，違者非吾弟子。」初，密道既芬馨，名惟烜赫；內眾慕羶既如彼，朝貴答響又如此。當長慶元和已來，中官立功執政者孔熾，內外猜疑，人主危殆。時宰臣李訓酷重於密；乃開成中，偽甘露發，中官率禁兵五百人出閤，所遇者一皆屠戮。時王涯、賈餗、舒元輿方在中書會食，聞難作奔，入終南投密。唯李訓欲求翦髮匿之，從者止之，訓改圖趨鳳翔。時仇士良知之，遣人捕密入左軍，面數其不告之罪，將害之。密怡然曰：「貧道識訓年深，亦知其反叛。然本師教法，遇苦即救，不愛身命，死固甘心。」中尉魚恒志嘉之，奏釋其罪。朝士聞之，扼腕出涕焉。或曰：「密師為禪耶？律耶？經綸耶？」則對曰：「夫密者，四戰之國也，人無得而名焉。都可謂大智圓明、自證利他大菩薩也。」是故裴休論譔云：「議者，以師不守禪行，而廣講經論。遊名邑大都，以興建為務。乃為多聞之所役乎？豈聲利之所未忘乎？嘻！議者焉知大道之所趣哉？夫一心者，萬法之惣也。分而為誡定慧，開而為六度，散而為萬行。萬行未嘗非一心，一心未嘗違萬行。禪者，六度之一耳，何能惣諸法哉！且如來以法眼付迦葉，不以法行。故自心而證者為法，隨緣而起者為行，未必常同也。然則一心，萬法之所生，而不屬於萬法。得之者，則于法自在矣；見之者，則于教無礙矣！本非法，不可以法說；本非教，不可以教傳。豈可以軌迹而尋哉？自迦葉至富那奢凡十祖，皆羅漢所度，亦羅漢。馬鳴、龍樹、提婆、天親始開摩訶衍，著論釋經，摧滅外道，為菩薩唱首。而尊者闍夜獨以戒力為威神，尊者摩訶獨以苦行為道跡。其他諸祖，或廣行法教，或專心禪寂，或蟬脫而去，或火化而滅，或攀樹以示終，或受害而償債。是乃法必同，而行不必同也。且循轍迹者，非善行；守規墨者，非善巧。不迅疾，無以為大牛；不超過，無以為大士。故師之道也，以知見為妙門，寂靜為正味，慈忍為甲盾，慧斷為劒矛；破內魔之高壘，陷外賊之堅陣，鎮撫邪雜，解釋縲籠。遇窮子則叱而使歸其家；見貧女則呵而使照其室。窮子不歸，貧女不富，吾師恥之；三乘不興，四分不振，吾師恥之；忠孝不並化，荷擔不勝任，吾師恥之。避名滯相，匿我憎慢，吾師恥之。故遑遑于濟拔，汲汲于開誘，不以一行自高，不以一德自聳。人有依歸者，不俟請則往矣；有求益者，不俟憤則啟矣。雖童幼不簡於應接，雖鷔很不怠於叩勵。其以闡教度生，助國家之化也如此。故親師之法者，貧則施，暴則斂，剛則惰，戾則順，昏則開，惰則奮；自榮者慊，自堅者化，徇私者公，溺情者義。凡士俗有捨其家與妻子，同入其法、分寺居者；有變活業、絕血食、持戒法，起家為近住者；有出而修政理，以救疾苦為道者；有退而奉父母，以豐供養為行者。其餘憧憧而來，欣欣而去；揚袂而至，實腹而歸。所在甚眾，不可以紀。真如來付囑之菩薩，眾生不請之良友。其四依之人乎？其十地之人乎？吾不識其境界庭宇之廣狹深淺矣！議者又焉知大道之所趣哉？其為識達大人之所知心為若此也。密知心者多矣，無如昇平相國之深者，葢同氣相求耳。宣宗再闡真乘，萬善咸秩，追諡曰『定慧禪師』。塔號『青蓮』。持服執弟子禮，四眾數千百人矣。」

　　清涼國師傳

　　唐裴休撰

　　唐清涼國師，諱澄觀，字大休，會稽人。姓夏候氏，生於玄宗開元戊寅。身長九尺四寸，垂手過膝，口四十齒，目光夜發，晝乃不眗。天寶七年出家，肅宗二年受具。是年受詔入內，敕譯《華嚴》。初受具時，即以十事自勵，乃曰：「體不捐沙門之表；心不違如來之制；坐不背法界之經；性不染情礙之境；足不履尼寺之塵；脇不觸居士之榻；目不視非儀之綵；舌不味過午之餚；手不釋圓明之珠；宿不離衣鉢之側。」從牛頭忠、徑山欽，問西來宗旨。遙稟于賢首國師《華嚴》圓旨。代宗大厤三年，詔入內，與大辯正三藏譯經，為「潤文大德」。既而辭，入五臺大華嚴寺，覃思華嚴。以三地聖人，棲身佛境，心體真如。猶於後得智，起世俗心，學世間解。繇是博覽六藝圖史、九流異學、華夏訓詁、竺經梵字，及四圍五明、聖教世典等書，靡不該洽。德宗建中四年，下筆著疏，先求瑞應。一夕，夢金容當陽山峙，光相顒顒。因以手捧咽面門。既覺而喜，以謂獲光明遍照之徵。自是筆無停思，乃以信解行證，分《華嚴》為四科理，無不包觀。每慨舊疏未盡經旨，唯賢首國師頗涉淵源，遂宗承之製疏。凡歷四年而文成。又夢身為龍，矯首南臺，尾蟠北臺，宛轉凌虛，鱗鬛曜日。須臾，變百千數，蜿蜒青冥，分散四方而去。識者以為流通之像。初為眾開講，感景雲凝空，盤旋成葢，久而不散。又為僧叡等著《隨疏演義》四十卷，《隨文手鏡》一百卷。貞元十二年，上遣河東節度使．禮部尚書李詵備禮，迎觀入京。特旨同罽賓般若三藏，翻譯烏茶國所進《華嚴》後分梵夾。帝親預譯場。一日不至，即差僧寂光依僧欲云：「皇帝國事因緣，如法僧事，與欲清淨。」觀承睿旨，翻宣既就，進之。帝命開示《華嚴》宗旨，羣臣大集。觀陞高座曰：「我皇御宇，德合乾坤，光宅萬方，重譯來貢。東風入律，西天輸越海之誠；南印御書，北闕獻朝宗之敬。特回明詔，再譯真詮。光闡大猷，增輝新理。澄觀顧多天幸，欽屬盛明，奉詔譯場，承旨幽讚。抃躍兢惕，三復竭愚。露滴天池，喜合百川之味；塵培華嶽，無增萬仞之高。極虛空之可度，體無邊涯，大也；竭滄溟而可飲，法門無盡，方也；碎塵剎而可數，用無能測，廣也。離覺所覺，朗萬法之幽邃，佛也；芬敷萬行，榮耀眾德，華也；圓茲行德，飾彼十身，嚴也；貫攝玄微，以成真光之彩，經也。總斯七字為一部之宏綱，則無盡法門斯過半矣。將契本性，非行莫階。故演普賢行海。行起解絕，智證圓明矣。」帝大悅，賜澄觀紫方袍，號「教授和尚」。其後，相國齊抗請撰《華嚴綱要》三卷。相國李吉甫請述《正要》一卷。又為南康王韋臯著《法界觀玄鏡》一卷；僕射高崇文請著《鏡燈說文》一卷；司徒嚴綬請撰《三聖圓融觀》一卷；節度使薛華、拾遺白居易請製《七處九會華藏界圖》、《心鏡說文》千卷。又與僧錄靈邃等十八首座、三學上流製《華嚴》、《圓覺》、《四分》、《中觀》等經律論關脈三十餘部。皆古錦純金，隨器任用耳。十五年，受「鎮國大師」號。四月帝誕節，敕有司備儀輦，迎「教授和尚」澄觀入內殿，闡揚《華嚴》宗旨。觀陞座曰：「大哉真界，萬法資始。包空有而絕相，入言象而無迹。妙有得之而不有，真空得之而不空。生滅得之而真常，緣起得之而交映。我佛得之，妙踐真覺，廓淨塵習。寂寥於萬化之域，動用於一虛之中。融身剎以相含，流聲光而遐燭。我皇得之，靈鑒虛極，保合太和。聖文掩于百王。湻風扇於萬國。敷玄化以覺夢，垂天真以性情。是知不有太虛，曷展無涯之照？不有真界，豈淨等空之心？華嚴教者，即窮斯旨趣，盡其源流。故恢廓宏遠，包納沖邃，不可得而思議矣。指其源也，情塵有經，智海無外。妄惑非取，重玄不空。四句之火莫焚，萬法之門皆入。冥二際而不一，動千變而非多。事理交涉而兩忘，性相融通而無盡。若秦鏡之互照，猶帝珠之相含。重重交光，歷歷齊現。故得圓至功於頃刻，見佛境於塵毛。諸佛心內眾生，新新作佛；眾生心中諸佛，念念證真。一字法門，海墨書而不盡；一毫之善，空界盡而無窮。語其定也，冥一如於無心，即萬動而常寂。海湛真智，光含性空。星羅法身，影落心水。圓音非扣而長演；果海離念而心傳。萬行忘照而齊修；漸頓無礙而雙入。雖四心彼廣，八難頓超。而一極唱高，二乘絕聽，當其器也。百城詢友，一道棲神。明正為南，方盡南矣；益我為友，人皆友焉。遇三毒而三德圓，入一塵而一心淨。千化不變其慮，萬境順通於道。契文殊之妙智，宛是初心；入普賢之玄門，曾無別體。失其旨也，徒修因於曠劫；得其門也，等諸佛於一朝。諦觀一塵，法界在掌。理深智遠，識昧辭單。塵讀聖聰，退坐而已。」帝時默湛海印，朗然大覺，顧謂羣臣曰：「朕之師，言雅而簡，辭典而富。扇真風於第一義天，能以聖法清涼朕心。仍以『清涼』賜為國師之號。朕思從來，執身、心、我、人，及諸法定相，斯為甚倒。」羣臣拜賀，頂奉明命。於是中外台輔重臣，咸受八戒一日。帝問師曰：「華嚴所詮，何謂法界？」師曰：「法界者，一切眾生身心之本體也。從本已來，靈明廓徹，廣大虛寂，唯一真境而已。無有形貌而森羅大千；無有邊際而含容萬有。昭昭於心目之間，而相不可覩；晃晃於色塵之內，而理不可分。非徹法之慧目、離念之明智，不能見。自心如此之靈通也，故世尊初成正覺，歎曰：『奇哉！我今普見一切眾生，具有如來智慧德相；但以妄想執著，而不能證得。』於是稱法界性，說《華嚴經》。總該萬有，即是一心，無礙融通，故名法界。」帝天縱聖明，一聽玄談，廊然自得。於是敕有司鑄印，遷國師統冠天下緇徒，號「僧統清涼國師」。開成三年三月六日，師將示寂，謂其徒海岸等曰：「吾聞偶運無功，先聖悼歎。復質無行，古人恥之。無昭穆動靜，無綸緒往復。勿穿鑿異端；勿順非辯偽；勿迷陷邪心；勿固牢鬬諍。大明不能破長夜之昏，慈母不能保身後之子。當取信於佛，無取信於人。真離玄微，非言說所顯。要以深心體解，朗然現前。對境無心，逢緣不動，則不孤我矣！」言訖而逝。師，生歷九朝，為七帝門師。(九朝者：唐玄宗、肅宗、代宗、德宗、順宗、憲宗、穆宗、敬宗、文宗。七帝者，即代宗以下。)春秋一百有二，僧臘八十有三，是為華嚴六祖。文宗深沐法澤，崇仰慟悼。特輟朝三日，重民縞素。奉全身塔於終南山。未幾，有梵僧到闕。表稱於蔥嶺見二使者凌空而過。以咒止而問之。荅曰：「北印度文殊堂神也，東取華嚴菩薩大牙，歸國供養。」有旨啟塔，果失一牙，唯三十九存焉。遂闍維，舍利光明瑩潤，舌如紅蓮色。仍諡號「清涼國師妙覺之塔」。相國裴休奉敕撰碑，其銘曰：

　　寶月清涼　寂照法界　以沙門相　藏世間解　澄湛含虛　氣清鐘鼎　雪沃剡溪　霞橫緱嶺　真室寥敻　靈嶽崔嵬　虛融天地　峻拔風雷　離微休命　實際龐鴻　奉若時政　革彼幽蒙　烱乎禹質　元聖孕靈　德雲冉冉　凝眸幻形　谷響入耳　性不可為　青蓮出水　深不可闚　才受尸羅　奉持止作　原始要終　克諧適莫　鳳藻璝奇　遺演秘密　染翰風生　供盈二筆　欲造玄關　咽金一像　逮竟將流　龍飛遷颺　疏新五頂　光銜二京　躍山法界　功齊百城　萬行分披　華開古錦　啟迪羣甿　與甘露飲　燮讚金偈　懷生保乂　聖主師資　聿興遐裔　貝葉翻宣　譯場獨步　談柄一揮　幾回天顧　王庭闡法　傾河湧泉　屬辭縱辯　玄玄玄玄　紫衲命衣　清涼國號　不有吾師　孰知吾道　九州傳命　然無盡燈　一人拜錫　統天下僧　帝網沖融　潛通萬戶　歷天不周　同時顯晤　卷舒自在　來往無蹤　大士知見　允執厥中　西域供牙　梵倫遽至　奏啟石驗　嘉風益熾　敕俾圖真　相即無相　海印大龍　蟠居方丈　哲人去矣　資何所參　即事之理　塔鎖終南

　　文宗御讚曰：

　　朕觀法界　曠闃無垠　應緣成事　允用虛根　清涼國師　體像啟門　奄有法界　我祖聿尊　教融海嶽　恩廓乾坤　首相二疏　拔擢幽昏　閒氣斯來　拱承佛日　四海光凝　九州慶溢　敞金仙門　奪古賢席　大手名曹　橫經請益　仍師巨休　保余遐厤　爰抒顓毫　式揚茂實　真空罔盡　機就而駕　白月虛秋　清風適夏　妙有不遷　緣息而化　邈爾禹儀　煥乎精舍

　　宋杭州南山慧因教院晉水法師碑

　　朝散郎．權發遣福建路計度轉運副使公事．兼勸農使．飛騎尉．借紫曾旼撰

　　朝奉郎．新差權知楚州軍州．兼管內勸農事．飛騎尉．借紫呂康卿書并題額

　　元祐三年冬十有一月庚午，中興賢首祖教晉水大法師示寂于杭州南山之慧因院。即是年閏月丙午茶毗，以舍利建塔于院之西北，維遵本教故也。門人神鑒大師希仲等永慕盛德，追紀行實，將刻之石，以信後世。謂予嘗從法師遊，因以為請。予為之考於釋氏之學，昔者雙林既滅，正法亦謝，一時末學，淪於邪小。故西竺馬鳴大士，應期而生。閔彼世迷，示之道要，為造宗論，明一切法皆自一心。探其本，則發一心二門之義；窮其末，則盡三細六麤之相。業之聖凡染淨，教之權實半滿，囊括而無所移，區別而不可亂。故能會脩多羅之旨，起摩訶衍之信，可謂有生之心鏡，釋門之義天者也。譯傳中國，賢首師聞其風而悅之。雖然，造論之緣，為化邪小。故一真之旨雖具，而十玄之義猶秘。隨機示化，廣略當然也。逮夫根行湻淑，道妙乃發，則有帝心大士探雜華之賾，集三重之觀。而後心源究竟，論旨益著。葢論發其蘊，觀則成之。異時殊方，聖揆則一也。而賢首之教，約法義五重，則教類分齊之所由辨也；窮法界三重，則心體相用之所自顯也，所謂集大成者歟！是以通玄歷疏十師而獨贊其妙，清涼遠在異世而追踵其武。圓融其德，於斯為盛。自唐之季，道運亦否。學於此宗者，或得少分，莫究大全。法統散離，二百年矣！道之將興，必有所啟。惟法師以高明之才，精微之學，興於既墜，合於已裂；以為已任，歿而後已。自非夙受記屬，葢於此不能與也。嗟乎！化緣遽畢，法炬遂隱。性海浩渺，孰為導師？此子之所以不得無述也。法師名淨源，字伯長，自號潛叟。本泉州晉江楊氏，故學人以「晉水」稱之。家世簪紳，幼傳儒術。夙秉慧性，所學必達。既冠，肄業之暇，閒游禪林。因聞海印師一言，頓悟心地。志操勇決，遂辭親出家。先是，法師母馮氏，嘗夢梵僧宴坐其前，異光滿室，因而有娠，即屏葷素茹。彌月之夕，復夢神人曰：「是子非常，當為法器。」以是，莫逆其志。年二十三，依東京報慈寺海達大師，以泛恩得度。明年，受具足戒。自是朝夕佛事，無復異念。負笈求法，百舍重跅。初受華嚴經觀於華藏大師承遷。次受李通玄《華嚴論》於橫海明覃。自北還南，時長水大師子璿造《首楞疏》，道行浙江，縉雲仲希親稟其義。二師亦以《圓覺》、《起信》等諸經論為人演說。法師徧參兼聽，本末全盡。復傳《還源觀》於崑山清本、肇公《四絕論》於中吳秘思。所詣講席，聞一知十，得意象外，游刃無間。舊德歎仰曰：「此教海義龍也。」圓融一宗，經觀論章與其疏記鈔解，凡數百萬言。名義既多，科條亦博。有終身不能卒業者，故近世總持者，罕能該徧。講《雜華》者則曰「清涼教」；講《圓覺》者則曰「圭峰教」。宗途離析，未有統紀。法師於是推原其本，則教宗雖始於賢首，法義實出於《起信》。乃以馬鳴大士為始祖，龍樹、帝心、雲華、賢首、清涼、圭峰以次列之。七祖既立，由是賢首宗裔，皆出一本。又離合五教以為十，皆清涼、圭峰之遺意，其發明之，則自法師始焉。道業既就，還鄉省親。泉人因請住州之清涼縣。復出游吳，蘇州請住報忠寺之觀音院。故翰林學士沈公守杭州，又於大中祥符寺置賢首教院以延之。其後復住青墪之密印寺寶閣院、華亭之普照寺善住閣院，皆秀州請也。所涖道場，檀供遝至。給眾之外，悉以印造教藏，所以廣法財之施也。身衣布褐，自奉甚約。或欲為致賜衣名號者，皆卻而不受，曰：「吾豈為世間名利恭敬者哉！」《華嚴》證聖、正元兩疏，初與本經別行，艱於閱讀。法師因準外與傳注之，此合以為一。疏文浩博，先後交互，非深其旨，未易科解。經疏傳合，學者便之。嘗謂：「懴悔發願，佛事之始也。」故製《華嚴》、《首楞》、《圓覺》三懴摩法，以嚴修證。謂思親隆師，人倫之本也。故製《盂蘭盆》、《賢首諱日》二禮讚文，以嚴報事。《華嚴》善財所參大善知識，凡五十四。《首楞》文殊所列圓通大士，凡二十五。皆依經顯相，施於繪事。歲首陳供，法儀甚盛。闔境讚慕，常千餘人。化惡起善，教利尤博。諸祖之教，既已流行。法師又謂：「《妙法蓮花經》，天台、慈恩各有疏解。性相二宗，惟吾賢首則能融通為一。」於是摭而會之，益以新意，作《集義通要》十四卷。其箋他經也，則有《仁王護國般若經疏鈔》。其扶律宗也，則有《遺教經疏節要》洎《廣宣記》。其恢祖訓也，《法界觀》則有《助修記》；《還源觀》則有《補解》；《金師子章》則有《雲間類解》；《原人論》則有《發微錄》；《肇論》則有《中吳集解》及《今模鈔》，皆其手述也。餘如《百門義海》、《一乘分齊》、《禪源詮序》等皆與之定科刊誤。門人受之，通教意者授疏轉講，故學者益勸。凡門庭規範，多所建立。教行中夏，聲被異域。高麗國王遙申禮敬。元豐中，寓舶人致書，以黃金蓮華手爐為供。明州以聞，神宗皇帝恩旨，特聽領納。彼國王子義天出家，號「佑世僧統」。以書致師承之禮，稟問法義，歲時不絕。至元祐初，義天航海而至，因有司自陳，願禮法師，親近承聽。朝廷從之，遣尚書郎楊傑，將會引伴至法師所，禮足席下。坐則侍側，不敢拘禮。朝聽夕請，歲餘而後歸。雲華所造《華嚴搜玄記》、《孔目章》、《無性攝論疏》、《起信論義記》，賢首所造《華嚴探玄記》、《起信別記》、《法界無差別論疏》、《十二門論疏》、《三寶諸章門》，清涼所造《正元新譯華嚴經疏》，圭峰所造《華嚴綸貫》，皆教宗玄要。五代兵火，久已亡絕。至是，義天持至座下，咨決所疑。既佚之典復行於世，法師之力也。法師立性方嚴，有質問者苟所不合，則必直之。雖遇貴勢，不少屈也。嘗曰：「直心不諂趣，道之本。未聞以法徇乎人者也。」故名震他方，而當世士大夫罕能知之；惟今鎮南司徒呂公與之為方外之契。及義天之來，故尚書左丞蒲公鎮杭，乃始識之。嘆其苦志佛學，行解高妙。奏改慧因禪院為教院，請師居之。造祖師像及繪聖賢相，并供具用器等，皆蒲公與在位者同力辦之。教藏諸部凡六百函，則義天所置也。義天既還，復以金書大經三譯本，凡一百七十卷，象籖金軸，包匭嚴飾，歸之法師以祝聖壽。議者謂賢首之教，自圭峰既歿，未有如茲日之盛者也。法師享年七十八，為僧五十四夏。前大期一日，命知浴僧子常曰：「翌日為吾設眾浴。」是夕，俗徒浴罷，乃剃髮澡身，更淨衣，結跏趺坐堂上。召門弟子悉集曰：「吾五十餘年，力興祖教。願心既滿，今茲逝矣。祖師止觀，行境玄妙。宜各精進，同趣華藏。」言訖，奄然如入深定者。坐踰浹日，顏色不動。公卿士庶，瞻禮悲慕，往來如市。茶毗之日，有光如金線出火中，盤結虛空。舍利無算，士庶求之，鑿其地成坎，繼日猶有獲者。明年十一月，義天遣其徒賜紫壽介等三人，齎持《首楞》圓通繪像，詣塔薦奠。杭州以其事奏，至次年正月，朝旨聽許修建。仍以金塔請法師舍利，以歸其國。法師所度弟子曰廣潤大師曇真；曇真所度曰晉侁、晉倫、晉僊、晉仁、晉儀、晉偕、晉儒、晉佺、晉修凡十人。學徒傳講四方，累百餘眾。甘露正味，乳乳成就。神鑒大師實為上首。熙寧末，予閒居吳中，始深求《易》「窮理盡性，以至於命」之說。念古人之大體，散於百氏更千餘年矣。道無不在，則釋氏之門，有所謂因者不得而廢也。始得《起信論》讀之，考其說則曰：「所言法者，謂眾生心，是心則攝一切法。」又曰：「依一心法，有二種門，一者心真如門，二者生滅門。」乃知天下之無二道也。信矣！葢人心惟危，道心惟微，唯精、唯一，允執厥中。堯以授舜，舜以授禹者也。操則存，舍則亡。出入無時，莫知其鄉，惟心之謂與！孟子受之子思，子思受之曾子，曾子受之孔子者也。「心真如」，舜之所謂微，孔氏之所謂出入無時、莫知其鄉者是也。「心生滅」，舜之所謂危，孔氏之所謂操則存、舍則亡者是也。《華嚴》四種法界統惟一真，則老耼氏之所謂「常無欲以觀其妙」者，理法界也；「常有欲以觀其竅」者，事法界也。「兩者同出而異名，同謂之玄者」，理事無礙法界也。「玄之又玄，眾妙之門」，則事事無礙法界者也。佛氏之與中國聖人，其異者特在名迹之閒耳！至其所同則若合符節焉。予既得其說矣。是時，法師方以《華嚴》、《起信》之義，為大宗師，乃從之遊。以道相友於釋氏之學，啟發為多。故因神鑒之請，敘其本末而係之以銘。其辭曰：

　　道在天下　其體不二　本源於心　萬法一致　聖人之興　殊世異地　揆其所同　脗合無際　惟佛華嚴　法界有四　統惟一真　超諸義諦　良哉馬鳴　融以法義　真如生滅　未始相離　本末五重　方便顯示　譯傳中夏　康藏命世　終南元孫　雲華適嗣　十玄交參　五教分齊　和會論觀　通為一味　半千相望　孰為義繼　晉水之生　體具正智　神啟其眾　見謂法器　出家從釋　終達其志　頗黎梵境　總攝一切　帝網玄珠　迥絕擬議　法師慧目　獨與之契　行境現前　發於文字　筆舌之端　莊嚴佛事　祖道中興　教風遠暨　世緣有終　與化俱逝　三昧光中　金毫顯瑞　異邦浮海　來分舍利　我觀法師　因圓德備　當知夙身　嘗受密記　運茲寶乘　拯彼生類　勒文豐碑　以告後裔

　　鎮南軍節度．洪州管內觀察處置等使．檢校司徒．持節都督洪州諸軍事．洪州刺史．知杭州軍州事兼管內勸農使．充兩浙西路兵馬軡轄兼提舉本路兵馬巡檢公事．柱國．東平郡開國公．食邑三千四百戶．食實千五百戶呂惠卿立

　　易菴通法師塔銘

　　法師示寂於天台國清寺，其弟子性省等，即寺之東隅，建塔以瘞師骨，持仇文學雲鳳所為狀，乞銘於予。予衰倦不能文，然予壯時，與季弟光宅延師於平湖、華亭之間，開講席也。先司寇胥峰府君，年望七矣，長師二十歲。重師真率，特扶杖稽首，為忘年交。葢予父子兄弟，與遊者數十年，故頗悉其平生，是不可以倦辭，乃受狀詮次。按：師諱如通，號易菴，末年復自號蘆江老叟。享年七十三，僧臘五十九。本會稽陳留鄉杭氏子。母潘氏，夢梵僧借宿，覺而舉。師豐頤廣顙，骸貌魁梧，竟與夢合。襁褓間，母恒指之曰：「若其僧乎！」年十五，家七人俱以疫死。師孑立無倚，乃憶母言，往諸暨抗烏山三德寺祝髮焉。託大海為度師，參「萬法歸一，一歸何處？」久之有省。海戒之曰：「正可勤心求進，勿生慶快。」遂詣徑山萬松和尚，決擇心要。侍講之暇，即擔負米薪，崎嶇山麓，不辭胼胝。時月亭得法師正與同學，自謂勞苦弗如也。久之，能契萬松意旨。一日，松問曰：「如何是白雲不繫青山住？」師應聲曰：「明月常懸古澗心。」事萬松十二年，學益精。乃繼臨濟正宗二十七世。後復遊京師，抵少室，參覈宗乘，綽有見解。師為人朴素坦夷，無矯行，無飾語。望之知其為碩德也。無論賢愚貴賤，皆喜近之。居恒言不出口，及登壇講演，則振音朗朗，口如懸河。雖村夫婦稚，莫不竦動讚嘆。以故學徒雲集，檀越駢闐。瓶錫所至，營搆所須，往往不呼而集，不速而成。始隆慶間，因大中丞抑菴陳公，請住杭之南山慧因寺講法。營建已竟。偶鋤下發得古碑，則鐫有「易菴」二大字。上額御書旁小璽，剝蝕不可考。人大奇之，由此名震會城，爰及遐邇，無不向慕。嗣後吳越諸名山大剎，頹圮賴以飭、墟廢賴以復者甚眾。其最著則杭之靈隱為「西山第一叢林」，師為重建費四萬金。萬歷甲午，至吾郡東塔為清涼國師道場。師準清涼遺意，說法度生，緇素咸服。殿宇像設，為之改觀，不踰年而就。復為精嚴寺重搆，鐘樓垂成。尋赴國清之請。比至國清，先疉石成輿梁，以便行旅，然後鳩工繕殿。業有端緒，師忽不豫。方以良晨立棟梁，而即於是刻結跏趺坐，說偈言而逝，面色無異生時。時萬歷乙未臘之三日也。昔時杭之靈隱、台之國清與留都報恩寺，以同日廢於火。今靈隱、國清皆師所創。而師之化去又與國清豎殿，同在一刻，豈非異數耶？所說偈，記者不詳。中有「出台又入台」及「箇中無去來」之句。方師在吾郡時，有終老天台之意，每形諸言。今遊於國清，不惟遂所願；觀「出台又入台」之語，則師之前生故在台也。國清為豐干、寒山道場，以是推之，師之宿因，葢不可測矣。師雖不究心文字，而當機處時亦落筆數語。曾見其頌五宗宗旨者，有曰：「五宗五師吼，百獸盡狂走。龍象失威儀，狐兔難啟口。白牛眠露地，一獸不見有。斗轉與星移，日月懷中走。咦！當道鑄成金獅子，正齋行下鐵饅頭。」師生平自甘辛苦，惟欲利物，其性使然。故在講座則儼然嚴重，聽者無敢屑。及下座歸堂，即偕諸行人，十指並作。麤衣糲飯，主客共之。萬歷戊子、己丑兩歲大饑，杭為尤甚。師設糜以振，存活者甚眾。其種種高行，不能枚舉。惟誌其槩而為之。銘曰：

　　古貌端儀　山之云時　大度醕風　日之方昫　福德在躬　聿來檀施　名藍欲傾　森森復樹　吳越之間　法筵丕著　自始至終　精進弗替　天台何因　死歸生寓　國清之陽　松靄鬱熾　白骨斯埋　法身常住　垂千百年　神衞其處

　　吏部尚書．平湖陸光祖撰

　　雙徑林禪師塔碑

　　明中憲大夫．知湖廣承天府事．兵部武選司郎中．前進士錢塘方九敘撰

　　師生沈氏，諱慧林，字萬松，別號雙徑，杭之仁和人也。生稟異質，不類羣兒。稍長，耽玩佛書。授以世典，棄而弗觀也。父母察其志，以為終不可奪，遂捨為法輪寺僧。寺在省城中，諸僧所習《瑜伽》薦亡之教，罔知出世大法。師獨愀然歎曰：「此豈生死大事可能了耶？」素聞天目平舒老人道行超卓，即別其師實庵堅公，投禮老人，獲聞心要。一日，宴坐林間，偶聞猿鳴之音，豁然有悟。別老人，入京師，徘徊諸講肆中，研究玄奧。夜宿通堂，旁聞一僧，誦：「丹霞上堂，公案尤大」了了。是時伏牛空幻叟寓止廣德，禪師乃詣叟，自陳所解，遂得法於空幻之門。已而入川峽，登峨峰，復歸杭。歲在庚戌，師特造予曰：「吾年浸老，衰朽之相豈可久遊人寰？茲欲別子，遁跡諸暨山中，以畢此頹齡耳。」乃以永明《心賦》一帙，留別而去。是後復遷徑山，竟絕跡於城府矣。師素通三藏，尤精於《圓覺》、《金剛》、《法華》、《楞嚴》諸經。為人講說，諄諄靡厭，其人領解乃止。予嘗讀《楞嚴》，詣師質疑，頗得其詳。師之居徑山也，道日益崇，修日益精；而四方從學，日益以眾。經云「兩足」者，其師之謂歟。丁巳春月，師忽謂眾曰：「吾報將盡，當不久人世矣。」自是絕穀月餘，時時惟啜澗水。至冬，微疾而化。目未瞑，猶涉筆書偈云：「七十六年，萍踪何倚？本無去來，應緣而已。」於時禽鳥哀鳴，瑞雪飛舞，眾以為異云。師生成化壬寅四月十四日，卒於嘉靖丁巳十二月十五日。老壽七十有六，僧臈五十有八。葢自臨濟傳法，以至於師，實二十六世也。縉紳與師交友者，若萬總戎表、王郎中畿，予尤被厚於師，其為悲感何如哉！茲歲庚申，弟子性中等將建塔葬師，以為稔知師道者，莫予若也。乃以悅庵喜公狀乞銘，乃為銘曰：

　　佛法有三　曰戒定慧　疇克兼全　是為高第　師稟異質　卓然早歲　性樂一乘　志卑六藝　初入法輪　厭於塵世　再禮平舒　洞乎實際　遐遊京師　徧參講肆　傳心空幻　繼統臨濟　峩峯既歸　徑山自憩　戒珠圓明　慧天澄霽　說法譚經　啟蒙祛蔽　實惟利他　匪但自利　吾道無涯　死生罔逮　絕穀逾旬　趺坐而逝　囑付羣徒　朗吟一偈　存鮮遺金　藏惟寸竁　新塔巋然　山靈拱衞　稽首以銘　垂諸萬世


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之九

　　雜文

　　龍井記遊

　　秦觀(高郵人　少游)

　　元豐三年秋後一日，余自吳興道杭，東還會稽。龍井有辨才大師以書邀予入山。比出郭，日已夕。航湖至普𡩬。遇道人參寥，問龍井。所遣籃輿則日以不時至，去矣。是夕，天宇開霽，林間月明可數毫髮。遂棄舟，從參寥杖策，並湖而行。出雷峰，度南屏，濯足于惠因澗。入靈石隝，得支逕，上風篁嶺。憩于龍井亭，酌泉投茗而飲之。自普𡩬，凡經佛寺十五，皆寂不聞人聲。道旁廬舍或燈火隱顯，草木深鬱；流水激激悲鳴，殆非人間之境。行二鼓矣，始至壽聖院。謁辯才于潮音堂。明日乃還。

　　讓講教疏

　　誠(覺嚴寺法師)

　　東京覺嚴寺有誠法師，講《華嚴經》厯席最久，學者依以揚聲。其為人純至，少緣飾。高行遠識，近世講人莫有居其右者。元祐初，高麗僧統杭海至，上表乞傳持賢首宗教，歸本國流通。奉聖旨下兩街，舉可以授法者，有司以誠上。誠上表辭曰：

　　「臣雖刻意講學，識趣淺陋。特以年運已往，妄為學者所推。今異國名僧，航海問道，宜得高識博聞者為之。師竊見杭州惠因院僧淨源，精練教乘，旁通外學。舉以代臣，實允公議。」奉聖旨，依誠所乞。敕差朝奉郎楊傑館伴至錢塘受法。

　　謹奏杭州乞將慧因禪院改為十方教院住持事

　　近準都督省付下杭州，奉據僧正司狀，南山慧因禪院住持長老善思為患，乞別差人住持。尋勘得本州祥符寺僧淨源。近有高麗國僧統義天奏聞朝廷，乞來本州禮謁淨源，求學佛法。顯有講學戒行，聞于海外。州司給帖淨源往慧因禪院，承替善思開講住持。今據慧因寺知事僧晉仁陳狀，當院元是禪院。今蒙本州補傳教僧淨源住持。竊知當州興教寺元是禪寺。後來本州奏聞，永作十方教寺。乞依興教寺敷奏，永作十方教院。州司勘會淨源，委有講學戒行，聞于海外。兼近據高麗國僧統義天，捨施到教藏經文、佛像什物，安著四方僧眾，逐日焚香修禮傳教，已有倫序。今來乞依興教寺例，將慧因禪院改作十方教院住持，別無妨礙。伏乞朝廷，特降指揮本部尋符杭州。鈔錄興教寺乞依十方傳教住持令文去後。今據本州狀鈔錄到嘉祐五年八月二十四日𡩬海軍帖。近據僧正永興等狀，伏覩興教寺奉使帖，請講經僧梵臻歸寺，作十方禪教住持。其梵臻戒節孤高，講業清苦，眾所歸向，學者摳衣。今來興教寺欲乞依本州天竺寺例，降敕永遠作傳天台教寺十方住持。本州尋勘會梵臻素有節行，為眾所推，遂選請本僧住持。今欲乞將興教寺依天竺寺例，作十方教寺住持。遂具狀奏取敕旨。八月一日中書劄子，奉聖旨依奏。本部看詳興教寺元係十方禪寺，後來改作十方教寺。今來杭州所奏慧因院已是十方禪院，乞改為十方教院，依得興教寺體例。

　　　　　　　　　　　　太中大夫．左僕射．臣大防
　　　　　　　　　　太中大夫．右僕射．臣純如
　　　　　　　　　　太中大夫．守左丞．臣存
　　　　　　　　　　太中大夫．守右丞．臣宗愈
　　　　　　　　　　尚書（闕）
　　　　　朝散郎．試侍郎．充實錄修撰．臣佃等言
　　元祐三年五月　日
　　　　　承議郎．祠部員外郎．臣翟思(未到)
　　　　　朝散郎．守主客郎中．兼權．臣陳軒上
　　　　　朝散郎．試給事中．臣顧臨讀
　　　　　正議大夫．守門下侍郎．臣孫固省
　　　　　太中大夫．尚書左僕射．兼門下侍郎．臣大防審
　　　　　侍中（闕）
　　右劄依奏，
　　謹據如右，謹以申
　　聞，謹奏
　　（御寶）

　　錄藏閣長明燈頌

　　姜召(峩[((︿/︿)*〡)/(石-口+目)]人　錢塘令)

　　離婁之目，處闇室或不能覩，燈處之，皎如也；澄公掌居玄夜，或不能照，燈在之，了如也。故大雄氏以方便力，救黑暗界，藉其光，誘其人。佛所以有然燈名，法所以有傳燈義，大抵長明燈，是其蘊乎！夫日主晝，太陽之精，中則昃，昃則沒，我長明燈不沒；月主夜，太陰之精，滿則虧，虧則盡，我長明燈不盡。日月尚爾，況小光、小明哉！要自積苦為海，舉足見溺；積邪為山，舉手見礙。竟不髣髴，或髣髴之，不克成就之，言之可為長嘆。我邑中有俊傑，主此然燈，精進成就於寶融寺經藏院。且夫蘭炷爇火，吾見其盛，未見其微也。鐵盆盛膏，吾見其增，未見其減也。一籠而四時長花滿室，而終歲不夜。人見之者，一作禮，眼蒙利；再作禮，心蒙爽。悟照目相，照了內外，由是洞徹。然則終日見燈，未嘗見燈；終日不見燈，未嘗不見燈。夫達觀者乃如是也。意者不獨于此，直上照一天、二天，乃至三十三天，無門不闢，恒沙善人由茲而入；直下照一地、二地，乃至一十八地，有獄皆開，多劫罪人，因茲而出。若然者四維上下虛空，可思量不？不可思量。助我長明燈，實相功德，亦復如是。三數年內，願銘頌之間，迫賤事未搆斯文。一朝染目疾，朦朧而不自審何從得也。遂夢神人語邁曰：「子於長明燈，其有負乎？」邁應聲而寤，寤而起，起而作頌，明日目愈。頌曰：

　　見外燈見明　見內燈長明　萬惡自光中滅　萬善自光中生　不見一燈　百千萬億燈　乃至於無窮　不見一人　百千萬億人　歸之於大同　空即是色　色即是空　弟子作頌　允執厥中

　　此唐高邁筆也。慧因有燈，實類之。漫書以畀比邱主者。萬厯戊寅秋，峩眉髮僧識。寺僧如通拜讚曰：

　　有髮真僧世所希　三十二應未為奇　琴堂一片中秋月　涉入華嚴無厭齊

　　重修慧因寺準提閣緣疏

　　黃汝亨(仁和人　寓庸)

　　南山有寺，初曰「惠因」。忠武肅王奉旨於唐。繼稱「高麗」，義天世子弘䂓於宋。樓函藏教，為華嚴名剎之首；閣起準提，通普門示現之神。迨元丁未，而閣并化為劫灰。至今庚戌，而殿亦危於飄瓦。危者，摧頹風日，蠱飭宜堅。灰者，銷滅塵氛，鼎新是亟。非纍千金不贍，豈將一手能持？寺僧照微，秉慧種因，無今悼往；謂像乃空虛之影，像毀則真現何門？法奉神通之律，法堙而途迷孰啟？毘盧尊能無墮淚？俱胝母為之低眉。是用投體披文，告十方之檀施。所冀殿宏閣麗，復千年之舊觀。見作隨喜，標勝事於名山；為善積餘，種福田於來世。願各出於從心，痛無同於割肉。僧所悲仰，佛盡皈依。此疏。

　　烏戌筆記

　　李日華(嘉興人　九嶷)

　　宋時有晉水法師者，寫《華嚴經》於烏戌。天為雨花，飄墜高麗國中，其花每瓣有「晉水」二字。國王遣人尋訪得之，深為嘆異，因搆寶花閣。元時湮圮。迨今天啟二年，有僧道琳搜其址，結庵。手寫是經，名「古華嚴庵」。眉公先生為作記，親書之。書法類米元章〈龍井方圓菴記〉，可寶也。

　　重建慧因寺華嚴閣疏

　　洪瞻祖(錢塘人　清遠)

　　葢聞浮生聚沫，能仁為破闇之燈；世路迷雲，喜捨則植緣之幹。睠茲名剎，偶結西湖，豈意應緣，遠勤東國？雖肇開於錢武肅，實營修於統義天。晉水師之演暢一音，東坡子之護持萬劫。金雞鬭井，崈搆實甲兩峰；白馬騰空，清源頗超三竺。華嚴諸閣，濟苦海之慈航；準提一門，攝羣生之密諦。緬想元豐、紹定已設蘭若諸宗；不意至元丁未，竟逐劫灰俱化。宏惟昭代，頓還舊䂓。雖前後殿已屹然鼎新，而左右手尚颯如茅靡。儻復東海崢如列障，且見南峰歴若太階。𡩬惟撮士所關？抑亦十方是仰。近嗣賢首教僧澄公者，精持雲棲戒行，遠紹晉水風標。翻然謁吾徒而請事前䂓。允矣！覿靈山而嘅修故寺。況準提即廣長衍說，俱胝乃圓通要津。皈依者獲福無窮；誦持者受報匪忒。智慧、功名、富貴，隨所祈求，宰官、居士、僧尼，無不嚮赴。夫既重加補理，豈可全缺應供？伏願見聞隨喜，共破慳心。道俗緇黃，同基梵福。自一文一合以及百千，或出力出財以至勸請。善無細之可捐，緣無往而不植。務使子來神助，依然施那爛陁金錢；象迹蜂歌，恍若入毗盧藏樓閣。坐其下者，或繙經，或持偈，觸目勝因；登其上者，即準提，即華嚴，信口妙慧。將不離明聖而證蓮池，不厯僧祗而歸淨域矣。先哲有言：「但辦肯心，必不相賺。」此語願與十方檀信共之。

　　重修慧因寺疏

　　呂純如(吳江人　益軒)

　　余於佛理，不甚作解，即因果輪迴之說，亦在疑信有無之間。然每過禪林僧院，便如入故宅，遇舊主人，覺依依不忍捨去，又似有夙緣者。乙卯夏仲，自閩中解官歸。舟未至錢塘，夜夢有一偉丈夫，巾袍端麗，眉宇軒昂，從江頭揖余而言曰：「子非沙門護法耶？湖干廢寺，待子以修葺久矣。」余覺而心動，然不知為何如人；所謂廢寺，亦不知在何所。既抵岸之次者，覓肩輿，往上天竺禮大士。一輿人指道傍舊坊，曰：「此古剎名高麗，盍隨喜隨喜。」余又心訝，輿人所急在行路，凡遊厯覽之興，每因其刺促而阻，何以獨導余入寺也？既入寺門，瞻禮佛像，則見榱桷傾頹，瓦椽剝落。文殊、千手觀音，及東、西羅漢諸像，皆頂笠坐霪雨中。屋溜淋漓，或侵頭額、或損肩臂，令人不忍竟視。遙望殿後僧舍，寥寥數楹，幾不能蔽風雨。其僧皆黃面癯形，不沾葷酒，亦不解逢迎。叩寺所以廢墜之故，則云：「寺前左臂缺護龍沙。」前朝學士蘇守杭，取以築湖隄，寺僧爭之不能得。工竣之日，許以身作本寺伽藍，今其塑像現在。引余謁之，則依然夢中所見也。然耶！否耶？文忠公其告余耶？余嘗讀《文忠公傳》，見其儉歲大興土木，使人得食其身。又聽僧募緣造橋建塔，陰以分富民之有餘，助貧民之不足。用是雖有水旱不為災，杭人德之。嘗以此服文忠經世之術，不徒以文名。今此寺之廢墜，則公生前未了心事也。余既以夢之所接，合於途之所遇，捐貲首倡，敢不惟力是視？而尤念大廈非一木所支，工巨費繁，端有藉於共成勝事。遂書以授寺僧，使持沿門之鉢，以遍乞諸貴官大人，及善男信女。若布金種福、破慳除吝等說，則諸宰官、居士，已聞之稔矣，不復贅。

　　跋準提閣疏後

　　王士昌(台州人　斗溟)

　　易大師願力弘大，興梵剎幾遍名山。以高麗始，而以國清終焉。今高麗漸就圮，其法裔照微欲重新之。且遵雲棲大師法結準提壇，旁再剏閣，一創一修，輝煌佛宇，易師之志為不墜矣。余適入山，逢其經始，甚為忭豫，并望四方善信共成之。

　　慧因寺華嚴期緣疏

　　李事道(錢塘人　行可)

　　南山慧因禪寺在宋為華嚴首剎，稱五山之冠。故像設以毘盧遮那佛主教，而普賢、文殊二大士輔之。後殿有普門大士像，而兩旁以五十三參附焉，斯亦華藏之影像也。自昔晉水法師弘闡宗風，一時緇衣白足，雲集座下者凡數千人，賜田亦數千頃，香火之盛，覩未曾有。故高麗世子僧統義天賚金書《華嚴經》若干部，航海獻施，仍搆傑閣於寺。宋𡩬宗皇帝御書閣額以表章之。猗歟盛哉！自勝國之後，經像罕存。至我朝嘉、隆間，有無際、易菴、妙空三師，互為鼎新。像設粗具，而經閣猶未復也。茲本源師實修苦行，專精淨土，久閉禪關，頗有心得。向欲復閣而力未逮，乃與徒眾募。余友清遠洪公為倡建準提閣於舊址。而方伯本如吳公捐俸塑像于下，其上虛敞可以貯經。今師欲裝經若干部，以供閣上，集僧六員，諷誦《華嚴》三載，稍復舊觀。而閣之重建，則俟機緣之至。此師數十年之夙願，而關居三載之苦心也。夫《華嚴》性海，為一切真如之法藏，千佛共證之祕典。首開頓教，圓攝羣機，見聞隨喜，盡發菩提心，成薩婆若果。故發弘誓願者，祈生生世世，在在處處，手捧目觀，心維口誦，期於同遊華藏莊嚴之海，共入菩提不二之門。與淨土宗旨，原不相背，且復首剎之䂓，繼晉水之志，述義天之事，真宗門之主鬯哉。師出關日，首以是事為請，余欣然而喜。念非綿力所辦，願與十方善信共成之。遂敘次緣起如右，以當勸發云。


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之十

　　題咏

　　洪鐘賁鼓，溥震世蒙。吠蚓啼蛩，亦流真籟。探奇采勝，隨興所發，總可以振林泉之響，飾巒岫之姿。第桑海移觀，卷帙灰劫，有疑可闕，無徵弗從。據現在之篇章，資簡冊之有爛餘俟。遍丏名公，彙其椽筆，續梓於後，以成勝觀。志題詠。

　　贈晉水師

　　宋黃龜年

　　文衡卓卓擅英聲　相與朋簪笑語清　報國共盟推轂志　五湖敢羨一舟輕

　　三頌偈

　　元釋明教(本山住持)

　　璽書垂護出彤庭　岑玉輝騰拱萬靈　老衲承恩知有報　一罏檀篆講圓經

　　法界惟心任卷舒　摩尼朗映大毘盧　願將華藏重重境　冋向皇元混一圖

　　古澗深湍演法輪　高峰擁翠儼真身　雲林物物咸欣忭　天子延年億萬春

　　國朝辛卯秋季，同章吏部元禮登南高峰，還宿慧因寺

　　鐘薇(華亭人　面溪)

　　馬首籠煙暝色催　入人秋思總堪哀　黃迷古道霜前葉　綠染雕欄雨後苔　避地未深猶覓寺　尋山不盡復登臺　衰殘豈易逢簪盍　無限交情寄酒杯

　　和鐘面溪先生作

　　章嘉禎(德清人　元禮)

　　孤峰路轉石巑岏　路下楓林背日丹　十里籃輿山欲暝　一燈草閣雨初寒　靜聽雲磬冥鴻度　徧禮空王貝葉殘　最是庾公情不淺　高吟深夜酒杯寬

　　訪月印上人

　　王稺登(吳縣人　百穀)

　　嵐間新閣挂晴霓　脩竹青青萬个齊　酒禁太嚴香積冷　未容陶令醉如泥

　　九日同衲雲上人登高麗寺藏經閣

　　湯煥(仁和人　鄰初)

　　湖邊倚棹躡崔嵬　香剎雲中更有臺　巖桂雨花秋漸老　錫泉烹茗客初來　虛簷且共聆風鐸　世事誰能問劫灰　醉解萸囊溪上水　夕陽遙伴遠公回

　　遊高麗寺

　　孫隆(三河人　東瀛)

　　笙歌日日娛西子　為愛幽閒到玉岑　寺廢借山時補缺　僧閒隨水覓知音　湖頭灼灼濃春色　殿角離離澹夕陰　聞道坡公親護法　可能容我對抽簪

　　遊高麗寺

　　王在晉(太倉人　岵雲)

　　點畫名山展畫圖　萬峰環湧長莓蕪　身依寶剎三天界　手握青銅七道符　雲冷蒲團僧入定　香消柏葉月明孤　心持半偈塵緣寂　夜靜風寒鳥自呼

　　登玉岑

　　陳繼儒(華亭人　眉公)

　　雨過石生五色　雲過山餘數層　時有炊煙出樹　中多隱士高僧

　　養疴慧因寺秋雨歌

　　朱長春(烏程人　大復)

　　四山多煙雨轉急　高風拉拉破寺壁　秋山乍冷不措意　僮僕無衣晝眠席　香積火死饑未餐　僧人淅米客行汲　荒涼且作一飽餘　山鵲下厨窺戶虛　巖明竹筍臥泥沔　瓜畦豆架隨秋渠　深山此物賴供給　客遊雖暫良堪歔　人生不得常安居

　　題月印禪友香閣

　　黃汝亨(仁和人　寓庸)

　　我以香名閣　香從何處生　清風拂蓮座　白月落鐘聲

　　高麗寺書月印上人扇

　　袁宏道(江夏人　石公)

　　一尊高閣許從容　眺盡南湖與北峰　青葉黃衣餘碣在　玉函珠匣總塵封　空江隱隱流清梵　別院沈沈起暮鐘　昏黑談經人不去　知君學佛意初濃

　　慧因寺

　　呂純如(吳江人　益軒)

　　古寺門前水一灣　唐時蘭若宋時顏　國王遠施金鋪地　天子親題玉照山　積靄不緣空翠合　白雲常共老僧閒　何因屐齒頻淹日　為愛烟霞在此間

　　贈本源師

　　呂純如

　　古木蔭碞際　香泉匯石函　一龕依淨土　終日禮華嚴　地處原非俗　僧來亦不凡　好山看欲遍　唯此足盤桓

　　西湖晚渡入高麗寺

　　呂純如

　　湖上扁舟晚　雲深路欲迷　僧歸從曲徑　人語出前溪　野火燒紅葉　寒林臥白麑　娟娟見新月　猶傍數峰西

　　蘇文忠現夢，呂益軒先生重新寺宇，賦此志感

　　溫體仁(湖州人　員嶠)

　　丹嶂從教力士開　赤山豈意亦成隈　滄桑難改三生願　魂夢仍為護法媒　樹立空庭窺月下　雲橫古壑待龍回　千年慧日敷新象　應是坡翁此再來

　　慧因寺

　　董其昌(華亭人　思白)

　　漫道山深不是深　山門半里即湖尋　祗因寺有駄經馬　勾引林多聽法禽　慧澗細流寒不涸　玉岑稠樹晝常陰　非關到此躭幽寂　為愛年來聽□□

　　春日過高麗寺

　　張鼐(華亭人　侗初)

　　禪宮高出萬株松　碧殿花時綠蔭濃　澗不斷流虛夜籟　山多迴雨長春容　祗園自昔金為地　蘭若於今玉是峰　漫想子瞻遺像在　溪橋寂寞儼留踪

　　秋日過高麗寺喜遇止水

　　顧錫疇(崑山人　九疇)

　　肩輿秋色裏　一徑入溪聲　寺古無人到　雲多有鶴迎　逢僧如舊識　慰我看山情　黃葉堆邊坐　微吟對茗鐺

　　高麗寺

　　方應祥(西安人　青峒)

　　暇日探幽過淨慈　沿湖一逕入高麗　言參法雨僧如舊　衣帶樵雲鳥不疑　怪竹奏勳銘拄杖　野花隨意供軍持　遊踪無限孤岑頂　剩有寒流似昔時

　　夏日登經閣為止水

　　徐時泰(錢塘人　大玉)

　　華嚴閣枕玉岑偏　翠削芙蓉面面連　赤日自行蕭寺外　清風嘗滿法筵前　泉聲窈窕經蛟壑　梵唄高低出午天　卻似已公亭子上　新詩分詠白雲篇

　　高麗寺閣夜

　　李翥(宜興人　飛侯)

　　玉岑當好處　古寺路傍開　石偃泉方韻　松嘶壑盡哀　客談淹月榭　僧梵靜香臺　後夜呼茶供　山廚隔竹來

　　秋夜宿高麗寺止水山房

　　李翥

　　此身端的是浮萍　逢著佳山要結盟　為愛到窗清徹骨　玉岑秋樹夜來聲

　　慧因寺

　　蔣紹煃(武進人　鷺洲)

　　路人玉岑壁　淩秋樹色驕　旃檀來異國　離黍變前朝　佛殿自紺碧　僧房近寂寥　老蘇能護法　風韻尚堪招

　　經高麗寺

　　釋洪恩(上元人　雪浪)

　　黃葉林梢野殿孤　傷心滿地是平蕪　山僧漫說前朝盛　佛劫從來轉轆轤

　　高麗寺經閣

　　釋德清(□□人　憨山)

　　芒鞋猶帶古煙霞　香閣瞻依日在沙　寶篆沸烟魚磬集　華嚴端的是傳家

　　慧因寺(有引)

　　李煜然(汶上人　鶴汀)

　　余不喜得武林郡，喜得為西湖長。時從簿書之隙，肩輿遍跡名勝。偶弔古玉岑，見赤山之土已夷，惠澗之流幾塞。滄桑今昔，不勝慨慷。幸僧寂澄復剏一閣，面壁攻苦，誓發愚公願，祈復宋舊。余甚嘉之。懸額猶𡩬宗御筆也。漫賦志感。

　　嗜奇忘登頓　卻簿肆討探　目力窮鄴架　朅來借陶籃　赤埠隱玉谷　白石蔽寒嵐　厯石誠巍倨　捫壑驚谺谽　珠瀑響危澗　孤蛟媚澄涵　駕言適蓮宇　亭亭蒼翠攢　冒險盤貝閣　雲湧風不劖　鐸音抗高聽　鴿糞搖晴簪　礎妍綺繡錯　碣剝蝌蚪饞　厥維何王代　浣璽豁宋銜　金塔梯航入　雄壓山北南　嵌沙護如臂　迴旋出松杉　鑿龍通屹竇　移根實浟潭　構閴燈香瘠　潦洎笙歌慙　作者愚公俑　豈愍精衞含　一僧懴五濁　斜幔鬱花龕　祈靈控煉石　僧亦匪情凡　故殿煥頹制　新築森幽藍　攬綬蘇與白　頗喜占名曇　況當回灰劫　胡弗補輿堪　上插石蓮蕋　俯穿飛鷁瀐　破此人境昏　振衣喜幽嵓

　　李鶴汀堂翁招遊高麗寺

　　張兆行(龍巖人)

　　羣公乘暇出　野寺喜聯鑣　種玉嫌山淺　探珠怪瀑高　花幢沈日腳　寶閣裊雲腰　擊醆聽新咏　蘭亭未數豪

　　題慧因寺

　　蔣拱璧(宜興人　魚從)

　　曳杖南阿草徑深　湖山遘處隱雙林　尖圓聳峙岑書玉　方廣莊嚴宇鐸金　泉遶野田聲落遠　檜交修竹影來侵　惠因境境堪幽討　莫向區區十地尋

　　高麗寺止水上人留憩

　　王行可(宜興人　觀止)

　　小艇纔停放屐遊　玉岑秋老寺門幽　清齋香閣日過午　黃葉滿庭人未收

　　冬日遊慧因寺懷古

　　張維(常熟人　叔維)

　　苔積雨花千層紫　寺門蕭寂空山裏　羣峰環列如髻鬟　中有玉岑龍躍起　崚嶒山骨跨湖陰　斷靄殘雲互相倚　理宗手蹟不復辨　當年幽勝消榛杞　老衲經行嘆黍禾　游人來往談山水　寺邊古澗漾明珠　流出蓴絲雜蘭芷　少游濯足想風期　公望結茅討畫理　高閒流寓選靈區　寒碧蒼蒼剩遺址　經閣蛟窗空月明　閉關橫鐵人往矣　我來冬日倍淒涼　山山落木泉聲死　獨向疎林認祖庭　惟有松濤未遷徙　三嘆長吟入寺來　花宮琳宇峰如綺　香烟半縷夕陽明　似與易菴燃一指　暮鼓晨鐘亦有時　獼猴繞樹禽言喜　我愛深山木榻閒　禪心不動笙歌耳

　　慧因轉藏

　　邵為棟(餘姚人　樸菴)

　　行到濃陰盡　龍宮分外明　玉岑開勝地　寶笈祕香城　法向空中寂　輪從轉處聲　今朝講堂上　無數野狐驚

　　春日與友人同登慧因經閣

　　項士昌(錢塘人　台符)

　　嬾攜歌管逐春遊　扣寂還登寺裏樓　烟暖曲欄通麥隴　風沈孤磬咽松湫　壁間御墨痕猶溼　眼底雲山翠欲流　老衲多情杯茗後　喚將月色送歸舟

　　過玉岑經閣為本源師

　　寺古棲禪穩　枝喬覆澗灣　層雲多映閣　怪石自欹山　定入香龕寂　經翻翠幄閒　竹龍噴雪活　清閟雨花關

　　玉岑山

　　黃九鼎(處州人　象州)

　　碧流春澗幽　愛此康王谷　蜒蜿白雲重　青山一片玉

　　玉岑山房晚坐

　　徐胤翓(錢塘人　孟夌)

　　苔階秋雨後　蕭寺夕陽中　萍破雲光翠　楓留霜氣紅　但知寒籟發　不覺莫山空　催落林間葉　聲來何處鴻

　　題玉岑山壁

　　方相卿(錢塘人　朝元)

　　一從栽五柳　日日過精藍　佛子傳燈去　山靈入座參　鴿盤雲外閣　蛟臥石邊潭　更欲聞清梵　空簷下夕嵐

　　筲箕泉

　　徐胤翹(錢塘人　幼夌)

　　嘉木展新柯　靈卉敷芬蕋　石底吐名泉　朝夕散雲髓　遇之得幽人　失之在千里　按譜識佳名　遡流毋乃是　境僻到者稀　深苔溼人履　孤抱托幽岑　餘情釋清駛　披菜涵流雲　白日期遲此　俛首懷高風　箕潁事已矣　而我蠲塵鞅　賞心聊可恃

　　慧因寺有感

　　吳世熙(湖州人　緝候)

　　數畝松陰四面山　法堂突兀亂流間　若非清福誰能主　為訪真經得暫閒　花雨圍春祇樹暖　鬘雲扶月寶珠班　游人漫自尋碑讀　宋壘唐基了不關

　　探筲箕泉有感

　　徐胤翀(錢塘人　仲夌)

　　泉流紆轉可浮杯　不道荒涼碧草隈　一自大癡騎鶴去　何人更與剪蒿萊

　　宿止水上人精舍

　　毛文龍(武林人　鎮南)

　　大師空四大　容我置禪牀　澗拍夢安枕　竹醒聲過牆　香鐘約課整　茶夾奏勛忙　得句仍攀杜　瑣公舊有房

　　和前韻

　　我師聞白杜　相對好支牀　月色翔高宇　桐陰覆短牆　劇譚忘爾汝　鬭茗得閒忙　鐘磬何方起　都來叩竹房

　　經閣漫詠

　　門對清溪好閉關　白雲飛去看飛還　何當十里西湖柳　重付山僧補赤山

　　高麗寺

　　陳祖苞(海昌人　爾翔)

　　梵王宮裏雲廚冷　學士橋邊裘馬肥　只有溪流無去住　夕陽影裏帶烏啼

　　憩高麗寺

　　方元彥

　　探奇卻輿筍　坐識玉岑山　雲起浣經閣　泉噴長石班　僧貧不賣磬　寺古僅留顏　何日謝塵鞅　向平偕閉關

　　入玉岑禮輪藏

　　方文煒(淄青人　蔚宗)

　　湖雨洗秋碧　南山禮貝宮　輪浮緣坐水　角轉欲移峰　白鎖雲難去　紅迎日易逢　登登上無極　身世總疑空

　　由法相過高麗，訪月印上人

　　方希叔(禹航人　五園)

　　法相門前路　湖刀欲上時　空山難晚到　荒剎易秋悲　不見題峰筆　猶看賜額碑　墖殘經蠧老　輪澁法龍饑　鐘借敲鄰院　齋祈打午炊　廢泉尋澗咽　亂塚奪林姿　佛骨香成霧　瑞光石獻芝　轆轤皈浩劫　碁局曉黃癡　唁古真哀趙　參禪好狎支　門扃芟蘚字　塵禿換松枝　茶具緣貧儉　詩囊只夢知　肻留門字記　𡩬乞買山資　獨我能青眼　因師是白[((︿/︿)*〡)/(石-口+目)]　興亡雖自定　可及壯年為

　　玉岑歌為止水師

　　方新(錢塘人　子鼻)

　　君不見唐年殿　古城何處寒雲戀　君不見宋時宮　荒臺無蹤秋草叢　白石沈山水歸海　寒暑頻催陵谷改　地底長浮尺黑灰　金剛安得成不壞　請看當年高麗王　梯山航海金塔光　幸逢唐皇宗帝崇佛教　雄視傑搆跨古杭　閣中金經滿一藏　攀盡瑤梯纔到上　外繞雕龍宛轉欄　中施繡鳳藏蕤幛　天花寶雨落繽紛　共祝千秋與萬齡　獻花鹿化雪窩石　聽經蛟鎖鐵窗櫺　御輦春風日日來　寶跗筆掃烟痕開　玉岑夜夜發光怪　魍魎不敢生疑猜　中有黃金布講堂　文身祝髮相低昂　大師能禪僧能偈　熏爐長爇旃檀香　不知回首今幾時　荊榛滿地鐘鼓弛　玉岑玉岑爾有知　盍令法子禪孫永保之　殿掩愁鴟嘯風雨　北邙松栢來為主　祇餘怪石臥澗邊　欲問興亡可能語　云是蘇學士　剖山削土作隄趾　桃花楊花吹滿隄　坐令此中香火冷如水　嗚呼　春不去　人已歸　唐宋江山付落暉　皇天大運有移推　何不效卓笏之量　鞭石之威　況有凝上人　繼吐三葉芳　枘間長擊摩尼蒼　手橫蠅拂如支湯　龍象蹴踏騰毫芒　叢林又值中興紀　火首歸來護帝璽　學士江頭春夢裏　昨日姓蘇今姓呂　鳩丸且築繙經臺　不見清湖刺史來　刺史不來師勿哀　會須俟我玉腰圍　玉腰圍　光纍纍　重付徉狂老萬回

　　高麗寺廢像

　　吳夢暘(湖州人　北海)

　　秋風蕭寺一經過　牆角鐘懸老樹柯　謾說如來金布地　袈裟破盡雪頭陀

　　憩準提閣

　　□輿(禹航人　□□)

　　風光接暮春　法守尋初地　碧澗自璘璘　石幢領花氣

　　憩玉岑寺

　　沈緒蕃(湖州人　弱瞻)

　　莊嚴廢剎伊誰力　香火空王結舊緣　高閣經蕪常睡鴿　小橋泉活只栽蓮　雲標明滅深松外　石溜高低亂蘚邊　靜證因塵皆妙相　疎鐘清梵和諸天

　　秋日同子貽過高麗寺

　　□□□(□□人　□□)

　　此地頻相過　秋來興轉深　衣翻紅葉影　杖曳碧溪陰　石巧縈人意　泉清澹客心　盤桓忘日暮　歸鳥逐鐘音

　　同蓮公重遊高麗寺

　　顧德垂(崑山人　子貽)

　　三度尋幽至　猶嫌跡未深　徑迷分石影　殿古罨松陰　擊竹驚僧定　看雲愜野心　前朝碑可問　蒼蘚有餘音

　　宿準提閣

　　金門鑰(錢塘人　徵甫)

　　美睡足東軒　熟吟入深谷　雲銜幾樹松　風嘯一林竹

　　登慧因轉輪經閣

　　王以繩(嘉興人　子長)

　　羣巘峩峩布幃幄　團雲飛捷呌四角　問天有月來何時　我欲伫立一捫捉　千匣親從金口語　獨搆層臺相寶貯　半夜幽鬼遶輪哭　不聆法說意森緒　眠雲聽澗澗聲死　廣漢急飈無限止　為余軟腳歸未能　憩息三天眇昂峙

　　過湖，舟中見慧因藏閣

　　王知難(淮陰人　青嶼)

　　南浦晴雲忽遠開　隔湖烟樹出輪臺　歸舟未得繙經去　空聽鐘聲寺裏來

　　遊玉岑步壁間韻

　　李忱(汶水人)

　　香臺壓眾寺　山水自蒼蒼　世遠苔生座　僧稀葉滿廊　池邊留閣影　樹裏見湖光　興廢何須問　吟詩送夕陽

　　步慧因澗上

　　周自稷(錢塘人　宗開)

　　澗喧石齒齒　山妍樹芊芊　坐久鳥語寂　風磬時泠然

　　玉岑懷古

　　謝舉(綏安人　元善)

　　寺門日白雲霏霏　玉岑倒夾箕泉飛　手把芙蓉憩石壁　蒼翠亂射金繩微　東坡功德不可議　挑山救饑等兒戲　也知桃柳至今芳　枝枝偷裹菩薩泪

　　避暑高麗寺

　　黃克儉(武林人　淡然)

　　普門貪結夏　獨臥石間苔　暑斂荷風散　涼迎竹露來　蕭蕭磵度雨　隱隱閣盤雷　誰喻靜中趣　幽香入茗杯

　　過慧因禪院

　　魏介(錢塘人　如石)

　　幾欲尋僧話　今朝始叩扉　磬聲穿竹遠　屐齒囓苔微　雨過涼延樹　雲生潤落衣　齋廚分午供　馴雀傍人飛

　　題坡翁遺像

　　釋如曉(錢塘人　萍踪)

　　不舍玉岑山下路　嘗過寺裏滿閒僧　當年珍重留遺像　欲振宗風續慧燈

　　寒霽，吳伯霖居士招遊慧因寺，眺雪晚歸

　　湖雲沈　山風冽　十二橋頭亂鋪雪　閒情野叟招逸遊　披寒曳履行欲跌　玉岑低　輪殿高　摳衣直上天之腰　八窗洞開鎖空翠　箕泉布壑溪聲號　逼人冷　欲呼酒　住寺老僧搖凍手　傾囊沒買甕頭春　只好烹泉說空有　啜茗餘　行復歌　回看湖北巖之阿　茆罨半支殘雪裏　壓稍亂竹棲鴉多


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之十一

　　題詠

　　玉岑聳峙

　　蔣如奇(宜興人　盤初)

　　諸峰抱玉岑　樹老作人語　山山有陰晴　此山獨疑雨

　　慧澗環流

　　決決啼寒烟　旋繞若襟帶　偏招獨醒人　月明盥清瀨

　　箕泉瀉珠

　　雲根顆顆圓　非珠亦非水　空谷行跫稀　鮫人淚靡靡

　　蛟窗橫鐵

　　老蛟睡深窟　設窗以相拒　豈因尺鐵功　淹留不飛去

　　雪窩怪石

　　是石潔無瑕　是雪凍仍結　日日松楸間　青陰染不涅

　　雕礎神工

　　敗礎前朝物　何當厯劫灰　時看好古客　著意剔莓苔

　　輪藏淩雲

　　閣從樹端出　基從樹根起　平鋪眾葉光　俯瞰張華綺

　　普門卻暑

　　深殿餘古寒　所以最宜夏　非無利名人　熱忙到來暇

　　瑞光古像

　　土木丹青像　光從何處來　人人具佛眼　在在見蓮臺

　　經閣幽觀

　　傑閣新搆成　憑闌山面面　最憐晨昏磬　聲徹雲霞片

　　玉岑聳峙

　　溫以介(湖州人　于石)

　　寺愛好山處　玉岑剛對門　峰攢壑慳午　樹老徑留昏　點石禪蹤遠　攀厓御蹕存　由來忌懷璧　龍象護雲根

　　慧澗環流

　　一水何自來　泠泠奏寒玉　結曲齧山根　盤旋繞佛足　林芳羃渚靜　石髮漾流綠　為延滄浪翁　千古名不辱

　　箕泉瀉珠

　　絕壑餘寒在　幽泉冐暑經　濺珠因地湧　咽石為巖扄　飲鹿無人即　窺魚有鶴聽　依然大癡筆　天與傳丹青

　　蛟窗橫鐵

　　神物在潛伏　大地為深宮　窟宅自窈窕　軒窗何玲瓏　綺疏古苔映　繡闥儵魚通　隱約積石間　氷雪流潀潀

　　雪窩怪石

　　白日無人逕　松杉到處迷　遙疑雪充斥　徐訝石高低　砥席容趺穩　欹簷接杖齊　蘿烟盼遊屐　裊壁自萋萋

　　雕礎神工

　　南國矜財賦　雕鏤遍梵天　劫灰留敗礎　鬼斧見當年　雲錦翻龍馬　波紋蹙荇蓮　躭摩可移日　遊想斵輪前

　　輪藏淩雲

　　香剎臨幽磵　輪宮出樹端　寶函高隱霧　丹閣下流湍　簷彩淹雲溼　鈴聲挾雨寒　攀躋到無上　憑嘯四天寬

　　普門卻暑

　　紺殿藏修竹　金容沐翠光　薄曛風演籟　初旭露浮香　幽極全消暑　陰多只貯涼　昏黃月穿徑　驚看一林霜

　　瑞光古像

　　玄夜流光怪　希聞說到今　優曇現蓮座　寶月映檀林　金碧傳空色　神通見佛心　千秋總璀璨　寰海一潮音

　　經閣幽觀

　　寺轉轆轤劫　荒基閣又新　軒楹存樸雅　結搆復嶙峋　烟樹撩人賞　雲山覿面親　年來集鐘磬　清梵六時頻

　　玉岑聳峙

　　釋方宜(錢塘人　夢曙)

　　陰鬱挺媚青　蓮綿帶曾谷　皎流纏其趾　蒼石晤幽獨　孕彼瓊瑤姿　眾峰胡能族　仙梵啟清廓　僻偶瞿曇屋　頁堅瑩山膚　餘潤萃重木　隱顯月半圭　遂擬三采育

　　慧澗環流

　　源水鍾南麓　紆曲抱坰廬　喬柯浸影明　石梁擊音虛　鱗趨亟迴折　瀑流或疾徐　西泠千頃寒　詎不由茲渠

　　箕泉瀉珠

　　上山探高泉　昂石猶立刃　浚源萌其下　迴溪自蒙潤　玓瓅散圓光　𡩬辭重厓峻　明月古所珍　拋浪殷保慎

　　蛟窗橫鐵

　　曷為雲雨遘　遂致輕翩翻　頭角既崢嶸　迍邅被維藩　勁鬲𡩬淹滯　厚壤成虛垣　鐵心固如石　限阻為蛟門　蜿蜒暮歸旋　聯壑餘陰昏

　　雪窩怪石

　　叢林曠欲無　山骨崚嶒起　偉立俄偃伏　皛若迴湍水　霜華午未晞　凝結日光裏　玲瓏當前亭　岑寂此喬峙

　　雕礎神工

　　鏤刻何纎悉　雲英曉夕凝　瑩澤亦盤旋　人騎欲飛淩　劫火洞不磷　眉目如皎冰　剞劂誠未磨　滄海徒廢興

　　輪藏淩雲

　　眾山如環圍　貝葉層層室　飛甍儼翬翼　羣宇疇與匹　遙風展鈴音　靜夜彌岑嵂　琅函九皋際　神天伫清蹕　萬軸遺古言　金剎標孤出

　　普門卻暑

　　朱明正炎熾　棲禽悄未宣　梵闕敞以閒　煩蒸無由緣　虛飈韻修篁　泠然晤金仙　區中三伏辰　當於茲遊延

　　瑞光古像

　　靈異彙斯境　林麓媚宵旦　有佛光示言　爾人當誠觀　庭虛庶草滋　檐曠星辰燦　當年爍霄壤　難以追涯畔　尚飾紫磨金　至今猶晃煥

　　經閣幽觀

　　芳址昔淪寢　草莽遂亘周　一旦理頹基　突兀起重樓　輪殿為比隣　叢顛相侶儔　息心有上士　唄咏散林幽　高風寂來緬　圓月烱為頭　朝飡玉岑秀　嘉樹胡鬱椆

　　玉岑聳峙

　　吳炳(宜興人　石渠)

　　門外孤岑秀可餐　回巒縈寺鏁清寒　君王即不留題到　亦許遊人作玉看

　　慧澗環流

　　一水淙淙欲出山　穿雲遶屋過溪還　也知畫舫娛人處　為愛桑麻改舊顏

　　蛟窗橫鐵

　　潛淵莫道老蛟癡　抱得明珠只自知　難道雨雲無箇分　人間翻被鐵楞欺

　　箕泉瀉珠

　　一派明珠布式裁　月明按劒自徘徊　扶笻直上窮源處　應是騷人萬斛才

　　雪窩怪石

　　削出芙蓉別樣奇　雲鏤烟篆雪差宜　若教一鉢能盛得　好倩東坡供印師

　　雕礎神工

　　支機天上有槎逢　借與慈王奠法宮　厯盡劫灰渾不壞　時看鱗甲動秋風

　　輪藏淩雲

　　人語只疑天語落　法輪還道月輪齊　不信六橋隄上望　尖峯直欲過湖西

　　普門卻暑

　　五月尋涼特地遊　山寒殿古欲披裘　逢僧竹裏烹龍井　爍石炎威一霎秋

　　瑞光古像

　　大士何年現意珠　祥光猶靄舊時模　皈依諦作千千觀　月滿諸山水滿湖

　　經閣幽觀

　　閣中帝子舊圖書　閣外溪山只自如　證得三生酬夙約　沃州不羨買山居

　　玉岑聳峙

　　蔣全昌(宜興人　鹿長)

　　南山南更好　此地足抽簪　行樹七重裹　湖刀十里尋　草荒金笑谷　戶秀玉稱岑　滿目平蕪趣　沙鷗半欲侵

　　惠澗環流

　　漱石淙淙碧　迴流繞一卷　謀神忻此際　濯足想當年　巢鳥棲疑墮　湍魚泳不前　逆知烟雨夜　時共梵音連

　　箕泉瀉珠

　　遠播山中美　筲箕亦得名　晴飛窺異質　雨潦聽同聲　硯憶黃癡洗　茶無陸子盟　香珠一萬斛　堪與鬭連城

　　蛟窗橫鐵

　　語怪人誰信　扄嵒古鐵楞　奇勳歸往哲　幻蹟叩山僧　是孽須重錮　非龍不許騰　悠悠太真子　切勿秉犀燈

　　雪窩怪石

　　巖巖觀巨石　磊磊笑支離　米老決應拜　愚公安敢移　雲根搖欲動　雪浪擁相宜　海宇無知已　空山一問奇

　　雕礎神工

　　人巧天工錯　目前希所逢　世風漓混沌　事業尚雕蟲　繡礎千秋古　苔花一片蒙　總然非實相　於此悟真空

　　輪藏淩雲

　　紺宇撑寥泬　浮雲已出端　羽翔禽閱背　人上蟻行盤　兩個丹峯對　週遭翠木攢　不分江海氣　無際杳澷澷

　　普門卻暑

　　何方堪避秦　何處堪逃暑　但願入普門　置我禪牀所　左擷龍井香　右掬虎跑煮　長日黑甜中　飛燕相爾汝

　　瑞光古像

　　神通惟大士　浩氣塞兩間　獨向高麗寺　毫光露一斑　澍雨沐庭樹　卿雲蒸滿山　豈緣多手眼　便覺異容顏

　　經閣幽觀(時李飛侯寓經閣)

　　謫仙吾好侶　屐掛給孤園　碑老立殘石　林秋銜遠村　門楣神物護　扁額御書存　何日捐塵累　焚香貝葉翻

　　玉岑聳峙

　　釋湛若(錢塘人　靈源)

　　老雲幻作碧芙蓉　不減飛來一片峰　光射溪流迴玉照　影扶烟靄拭金容　御題芳跡雖難覓　袍笏幽尋尚可逢　若到秋深黃葉裏　最宜絕頂拄孤笻

　　慧澗環流

　　何年慧脈迸雲根　一帶瀠洄遶寺門　冷浸烟霞娛野衲　細流鐘鼓出山村　沙稜故咽風前韻　橋版平分雨後痕　當日少游曾濯足　尚餘清韻溢芳蓀

　　箕泉瀉珠

　　一泓寒玉瀉空山　石面跳珠亂蘚斑　洗鉢僧穿雲竇入　尋源客帶雨花還　幽淙冷蘸蒼松影　香脈潛通慧澗灣　巖際誅茆人在否　即教癡絕亦難攀

　　蛟窗橫鐵

　　絕壑穹窿伏蜿蜒　疎櫺巧制憶當年　腥吞古鐵潛幽魄　碧鎖荒苔噴冷涎　雲護洞門迷鹿飲　石橫波底穩蛟眠　淙淙難醒重淵夢　留伴頭陀五夜禪

　　雪窩怪石

　　蔥菁一徑自縈迴　樹老林香石作堆　烟髻靜疑塗翠立　雪濤儼欲破雲來　秋稜秀出渾如玉　蓮瓣青浮半是苔　即此片窩堪借隱　那須瓢笠問天台

　　雕礎神工

　　怪來山寺礎何豐　刓刻奇淫出鬼工　漫訝雲霞生柱底　偏矜文彩甲寰中　晴捫膩滑疑微雨　細蹙波瀾豈為風　自是海邦多詭麗　獨留遺巧鎮琳宮

　　輪藏淩雲

　　嶙峋傑閣插諸天　法轉香輪慧日懸　藻井西連千疉翠　綺疏東吸兩湖烟　鳥飛仰覻簷牙度　龍伏潛聽梵籟眠　憑眺渺然空下界　卻疑雲海盪青蓮

　　普門銷夏

　　一尊大士竹千竿　廣殿無塵六月寒　逕掃白雲輕冉冉　門敲綠玉亂珊珊　方當晝永陰偏密　不待秋深暑自殘　直是清涼真法界　那教禪思不安安

　　瑞光古像

　　黃金面放白毫光　爍破重昏午夜涼　花座只今留瑞靄　珠衣自昔散天香　摶沙爭禮昭靈貺　遺碣堪捫半蘚裝　無畏威神原叵測　迷津到處有舟航

　　經閣幽觀

　　禪因未墜閣重開　法雨霏霏舊講臺　四野微茫饒遠趣　六窗虛朗絕纎埃　鐘聲似向雲端落　山色都從樹杪來　更喜主人能點綴　繞庭種竹又栽梅

　　玉岑聳峙

　　姚二煜(仁和人　葆明)

　　行經半灣　寒碧飛灑　一片空濛　不是雲依　古樹亭亭　玉削芙蓉

　　慧澗環流

　　水向山根　漱玉澗從　屋角流雲　一夜百重　新漲層湖　十里平分

　　蛟窗橫鐵

　　雲氣晴驕　石壁泉聲　怒挾松濤　分付窗前　老鐵莫吹　月下瓊簫

　　箕泉瀉珠

　　月掛松穿　九曲雲橫　冰鏁千行　一自墨花　浮韻只今　石乳流香

　　雪窩怪石

　　雪浪乍堪　語怪火雲　未許稱奇　相對自然　首肻無勞　說法支離

　　雕礎神工

　　何年如許　玲瓏浪說　神鏤鬼畫　分明不壞　金剛幻出　山中怪石

　　輪藏淩雲

　　雲過簷牙　礙腳月流　殿角窺顛　纔檢琅函　繙閱已入　非非想天

　　普門卻暑

　　法界僧藏　澄碧長途　客嘆流金　可是涼生　水月非關　暑退山林

　　瑞光古像

　　試問何者　　光還思　何者是佛　祗因有佛　光生難道　無光佛訖

　　經閣幽觀

　　一閣層層　香篆八窗　面面雲山　人來鳥言　煮茗客去　花低掩關

　　玉岑聳峙

　　釋海珠(錢塘人　玄弢)

　　耆峰當淨剎　青碧自瑩然　既得光依佛　相應勢插天　梵音琪樹奏　寶網慶雲聯　儼作經罏供　花香透薜烟

　　慧澗環流

　　一灣明若鏡　倒寫玉岑圖　波底藏眠鹿　林梢襯浴鳧　帶烟縈古寺　流月入明湖　獨石為橋處　支藤僧影孤

　　箕泉瀉珠

　　忽見幽篁裏　鮫人泣暮暉　認珠涼撲面　疑佩響兜衣　不逐瑤蜂散　時兼翠鳥飛　悠悠泉石賞　林暝坐忘歸

　　蛟窗橫鐵

　　何年鎔冷鐵　泉穴鎖蛟宮　神物尤難致　疎楞豈易籠　爭知三昧力　不與幻緣同　更有乘通者　驅龍偃鉢中

　　雪窩怪石

　　滿窩松下雪　當暑未能消　化作幽林石　排成陸地潮　晴巖蘿影覆　陰壁蘚紋描　肻著逃禪客　單丁挂一瓢

　　雕礎神工

　　拂拭看鏤礎　神工杳不磨　向時雲尚溼　屢劫水猶波　緣滲莓苔淺　香沾花雨多　空王常寂處　亦得壯山河

　　輪藏淩雲

　　茫茫癡海內　何處渡迷津　寶偈函香閣　諸天捧梵輪　星懸金鐸重　霞宿綺窗新　不藉泠然力　高居自出塵

　　普門卻暑

　　新篁搖翠幄　晴雪映圓通　佛面籠秋月　禪心薦午風　密陰涼灑地　清籟冷翻空　大暑流金石　無由到此中

　　瑞光古像

　　善逝悲羣品　多方示性靈　蒙光窮實際　倚石現真形　寶月[((︿/︿)*〡)/(石-口+目)]間白　蓮花足底青　冥冥長夜裏　猶得覩明星

　　經閣幽觀

　　御墨淋漓處　重恢古法幢　登臨初及半　敞豁已無雙　山色虛排闥　湖光遠浸窗　凭闌心境寂　不覺磬聲撞

　　玉岑聳峙

　　方新(錢塘人　子鼻)

　　高麗寺前何者峰　玉岑傳是御書封　至今不雨烟雲擁　正合長春草木融　秀攬山頭高下月　雄吞湖面去來風　棲烏抵鵲非無意　地脈奇探護法龍

　　惠澗環流

　　白雲蒼霧引潺湲　一道鳴泉鏁萬山　自信入湖平展鏡　祗緣繞寺曲成環　滄桑冷煖無人間　唐宋絃歌有鷺還　不用濯纓翻濯足　少游應在濁清間

　　箕泉瀉珠

　　不見大癡今幾年　幻珠猶自媚晴川　雲篩石蕋屏前碎　日破漚花鏡裏圓　神女弄歌乘夜月　道人浴衲繫春烟　饑蛟渴虎休相妬　悟到空虛亦惘然

　　蛟窗橫鐵

　　雲嬾蛟癡臥不醒　也緣畏鐵故施櫺　晝摩繡乳知曾咒　夜習光芒亦有靈　苔老蟠花招兔食　魚遊吹浪洗鷗腥　山僧亦解安禪法　經閣罏烟一縷青

　　雪窩怪石

　　冰鈎錯落裹玄雲　浮玉前頭定季昆　顛到米家船裏載　禪從摩詰畫中捫　照人恰好中央坐　避鶴常遮半面痕　若把峨嵋來比較　峨嵋積雪少幽魂

　　雕礎神工

　　看窮人代惟雕礎　蘚蝕苔封記始終　但值雨蒸浮荇帶　有時雲起動龍鬉　翠衣玉砥留天語　錦石秋花隱梵宮　若使袁宏經見得　伏龜應不賦吳工

　　輪藏淩雲

　　四面鈴音接大荒　飛空有閣湧輪藏　山山風送青無色　樹樹烟籠白寶光　香靄吸雲疑海市　神燈騎浪影湖梁　十洲不數超三象　金擘週遭背鳥翔

　　普門卻暑

　　蟬聲竹色山山似　一坐禪關日每斜　殿鼠陰餐何代雪　溪鷗涼帶化城霞　經行閣翠沾衣滿　靜對罏薰撲扇賒　苦熱何勞憂赤土　楊枝有雨沛天涯

　　瑞光古像

　　定有丹師燒後佛　白毫紺目此披敷　青天寶像還今古　赤日珠光乍有無　莖草也曾傳丈六　摩尼應自照浮屠　等閒法法都如幻　手眼何人悲續鳧

　　經閣幽觀

　　兩朝不覩空王宇　三乘誰興浩劫心　貝闕散花疑白象　香臺布地果黃金　山嵐水霧飛梁灑　竹籟松濤合殿陰　賴有尚書珍帝筆　翠華端自護雲林


中國佛寺史志彙刊第 20 冊 No. 17 玉岑山慧因高麗華嚴教寺志


慧因寺志卷之十二

　　法嗣

　　沙門秉教，異族同居，良由結脈於佛，受胎於道，不屬毛裏，別有瓜綿。儻其式穀，曷殊臝負？然矛盾於庭，戈操於室者比比也。其或恪守師傳，爭光祖烈，真蓮海之楚翹，允支那之振趾矣。胡容紊其緒乎？志法嗣。

　　妙空派第一世悟玄，雲南富民人，號妙空。初出家于靈芝寺，□公舉主茲寺。第二世周瓚，仁和人，號大雄。第三世洪宗，桐廬人，號茂林。第四世普通，崇明人，號瑞峰。第五世廣賢，仁和人，號萬玉。廣淨，錢塘人，號敬川。第六世宗憲，仁和人，號蓮臺。第七世宗相，仁和人，號存白。勤慎有幹，拮据修葺，時論歸之。第八世慶文，仁和人，號敬如。第九世通恩，烏程人，字楚元。第十世玄泰，烏程人，號𡩬宇。第十一世祖心，海鹽人，字無□。第十二世清慧，仁和人，字自明。第十三世淨信，海𡩬人，字潮音。第十四世真秀，山陰人。

　　易菴派第一世如通，諸暨人，號易菴。應舉入寺為初祖，修建本寺，後修建靈隱及嘉禾東塔、天台國清諸寺，寂于國清。大冢宰五臺陸公為之銘。第二世性震，崇德人，號太空。第三世海龍，仁和人，號清禹。第四世寂淮，崇德人，數立法嗣皆夭。以無際同出臨濟宗，遂立無際七世孫照微為嗣，是為第五世。後微又以本支孤露，復歸。而立徒普瑩繼其宗。第五世普瑩，仁和人，號玉庵。第六世通密，桐鄉人，號三玄。

　　無際派第一世明慧，海𡩬人，號無際。同易菴應舉為初祖。第二世真安，錢塘人，號德輝。第三世如昇，餘杭人，號鷲峰。第四世性賢，餘杭人，號東泉。第五世海德，錢塘人，號無盡。第六世寂澄，錢塘人，號本源。恬靜寡言，兩山諸剎，屈指首推其戒行，禁足息交，衿紳望而加敬。第七世照微，仁和人，號月印。初嗣易菴派，後歸本房。創復經閣，賚志早沒，眾論惜之。第八世普瑩，嗣易菴後。普珏，歸安人，號廣漠。第九世通密，嗣易菴後。通文，桐鄉人，早夭。第十世湛深，桐鄉人，號徹如。第十一世然定，桐鄉人，號止心。第十二世法凝，錢塘人，號止水。倜儻有大志，承月印之緒，力為丕振，修寺志以垂不朽。第十三世界金，海𡩬人，號丈石。第十四世方月，錢塘人。第十五世廣生，海鹽人，字生之。

　　西子湖每歲一遊，遊必旬月，凡十八遊。故於山之高者，林之深者，石之雋者，園之名者，寺之古者，彌不遍，最後而至高麗。高麗古而垂敝，寺僧止水於轆轤劫，謀一轉之，欲輯寺志以侈先朝之盛，令人興感。予曰：「是烏可鑿空為也？」曰：「有宋、元之碑碣在。」曰：「碑碣未易詳也。」曰：「有蠧蝕之記載在。」曰：「是爾一家言，未必愜眾耳目也。」曰：「有文獻之傳述，而小僧之隨筆收錄在。」予時正避暑經閣，檢而輯之。曰原始，括碑記之要領也；曰景物，攷邊幅之佳勝也；曰祖德，稽梵乘之薪傳也；曰檀那，標福利之因緣也；曰宮宇，備新故之豎造也。曰碑記，曰傳誌，曰雜文，則就寺所留遺者載之也；曰題詠，則姚、方二君訪求者居多，即其所詮次也。曰法嗣，則存白、止水所自為譜系也。既成冊矣，將謂予之不朽高麗乎？抑藉高麗以不朽乎？皆非也。止水之志堅、之力定，固已永劫不壞，而何有於予之筆？第循此志，擴而大之，延而久之，是在止水及止水之後嗣矣。崇禎改元中秋後一日，五湖李翥跋

　　慧因寺志附錄

　　宋慧因院教藏記

　　（文見寺志，不錄）

　　右碑在紹興府學二門北向，篆額已斷，存「因、賢、教、記」四字。字徑四寸、文十六行，正書徑寸。後有立石、書人姓名三行。是碑舊在杭州西湖慧因院，即今之高麗寺也。石工利其石，移至越中。今碑陰刻順治十年〈修紹興府學記〉。又西湖集慶寺前亦有一碑，半埋土中。錢辛楣詹事語何夢華為掘出之文與此同；惟字體甚劣，碑額又作正書，不知當日何以刻此兩碑也。兩碑皆有缺字，今叅校補全。撰文者章衡，字子平，浦城人，嘉祐二年進士第一。本傳載：元祐中，厯秀、襄、河陽、曹、蘇州，加集賢院學士。復以待制知揚、廬、宣、穎州。此碑系銜：朝散大夫、提舉洞霄宮、護軍、吳興縣開國男，皆史所略也。唐之問、文勳事跡皆無攷。勳銜：簽書昭慶軍節度判官廳公事；此避英宗諱，改「簽署」為「簽書」爾。蒲宗孟，閬州人。元豐八年七月，以大中大夫、資政殿學士知杭州。嘗集錢塘詩，自宋、齊以來至元豐間，凡三千餘篇，為三十卷，行於世。元祐二年十一月，徙知鄆州。見《咸湻臨安志》。

　　宋高麗寺蠲免劄付碑

　　九月三十日奉聖旨，慧因教院應諸官司試院并指占，並永與蠲免。(小字正書)

　　右劄付慧因教院。湻熙元年十月一日。(大字正書，印，文不辨年月，下有二押)

　　行在尚書禮部(大字正書)

　　准湻熙元年九月三十日，敕中書門下省，九月三十日奉聖旨，慧因教院應諸官司試院并指占，並永與蠲免。奉敕如左，牒到奉行。前批十月一日申□□禮部施行，仍□□□□□須至指楎。(細楷書四行)

　　右帖慧因教院仰照會。湻熙元年十月日。(大書正書，印一，文不辨)

　　官押(大字正書)

　　右在慧因寺，碑凡二列。上列可見者四行，下列八行。是刻漫漶過半，僅存前後大字。以碑陰證之，此持住僧惠高之請也。至七年，講師清素并序厯朝恩渥而刻諸石。此劄付亦刻于是時，諸志乘皆未之載。

　　宋高麗寺劄付碑陰記

　　國家累聖相承，專用仁厚。凡可以教民□□□□者，必發揚□顯之。雖淨居老子之說，有所不廢。臨安府南山慧因教院始□禪□。元豐八年有法師淨源講學，戒行名聞外國，高麗嘗遣僧□義天航海請授經旨。神宗皇帝可其奏。既歸，以□□國王以其母命，□金書《華嚴經》乞置之源師所居，以報國恩。於是其徒乞改慧因為十方教院。得旨許之，而賢首之教大□。□□靖國元年，高麗遣使□徽宗登寶位，附白金千□□兩，請造華嚴□□佛。□□□□□□□行主之歲與剃度，朝廷又許之，而寺宇□□。聖上龍興，主僧惠高累□宣對，乞追述前朝之意，永免官司指占，上亦許之，而□聽益孚。湻熙七年，住持講師清素以名行被選，講席興盛。凡稽首受教于坐下者日數百人，遷善遠罪者日益眾。於是清素願以所得聖旨，刊之于石，求文以記歲月。□為之序，累聖化民之意，無所不用其至，以告于後。五月日，通直郎、軍器監丞周必正謹書。

　　右在法雲寺，正書十八行，行三十字。按慧因寺志吳越王建，初稱「慧因教院」。宋元豐八年，高麗國王子僧統義天入貢，因請從院僧淨源，詔許之。俗呼「高麗寺」今名「法雲寺」。

　　宋高麗寺觀音放光瑞相殘碑

　　高麗慧因觀音大士放光瑞相。

　　□先君澹軒，(闕)菴□華嚴為□(闕)男□實嘉定(闕)。先君享年五十，(闕)十八日病革之際，(闕)瞑目後焚香敬誦，(闕)□□敬奉遺訓，日□(闕)麗首，逢行者知講師(闕)法堂東側，觀音菩薩(闕)觀音云：傳語和尚，人□(闕)光矣。急白講師申聞，□(闕)籤恐山門他故，因此有(闕)徹喜形眉間，方稱述行(闕)。詰朝集眾，再禱籤得吉開(闕)到□□所居修□□□就求(闕)其事□□菴歸寂，因循至(闕)旨茲山聞感應事，□然興歎。(闕)之餘直述始末以記歲月云。(闕)解進士盛□□百拜謹記。□□□□淮西置使司(闕)□賜□智□□□敕差住持(闕)。

　　右在法雲寺，正書二十一行，碑斷，存上截，存十餘字，篆額十二字，下刻觀音放光像。是碑存字無幾，大約澹軒之子為親資福，忽遭觀音放光，免解進士盛某為之記也。進士名闕。《萬厯府志》作「盛度」。「菴」上闕字，明潘晟《重修慧因寺記》作易菴，謂𡩬宗朝有易菴禪師，闡揚大乘；御書「易菴」二字賜之。

　　宋高麗寺尚書省牒碑

　　尚書省牒(行書)

　　前住持平江府華嚴寶塔教院僧清遠(行書)

　　牒奉敕宜差住持臨安府南山高麗慧因教寺，牒至準敕，故牒。(行書)

　　寶慶三年正月日牒(尚書省印，行書)

　　參知政事薛押，少師右丞相魯國公押。(行書)

　　尚書省牒僧清遠(尚書省印二，行書)

　　臨安府狀。准尚書省批送下南山高麗慧因教寺知事僧慧機狀：「本寺住僧如訥已於捨貳月貳拾伍日歸寂切緣。本寺目今期懺在即，難以久缺住持。乞付臨安府下諸山，公定期集有道行講人，前來住持。」後批送臨安府，公定五名，申尚書省。本府除已遵稟指揮，送僧司集諸山，公定五名申府去後。今據僧司申繳，上天竺靈感觀音教寺住持僧思義等，申集諸山禪講，就上天竺寺白雲堂雲集，公定期集。□僧清遠等五名：一□住持平江府吳江縣華嚴寶塔教院僧清遠；一見住持紹興府□□□□教寺僧如介；一前住持嘉興府華亭縣□□教院僧懷□；一前住持紹興府如意教院僧宗□；一見住持嘉興府□□□福教院僧□果。其□僧各有道行，堪充于內點差前去住持。思義等同諸山禪講，保明是實，乞備申施行。本府據申述，合行具申朝廷施行。伏候旨揮。正月貳拾參日，奉聖旨依□僧清遠，今尚書省出給敕牒。(楷書十三行)

　　付南山高麗慧因教寺，寶慶叁年正月貳拾叁日。(大楷字二行，尚書省印一)

　　少師右丞相魯國公押封(尚書省印二)

　　右在法雲寺，凡三列，三十行。此寶慶三年牒，清遠為高麗慧因寺住持也。此牒最為詳盡。由本寺知事申府，下諸山定指揮僧司再就上天竺寺白雲堂雲集公定，申朝廷候旨揮下，尚書省出敕牒付本寺焉。白雲堂，上天竺寺坐白雲峯故名。莫考厥初，至辨才法師重建。

　　宋高麗寺尚書省牒碑

　　尚書省牒(大字行書)

　　前住嘉興府東塔廣福教院傳賢首宗教僧如介(小字正書)

　　牒奉敕宜差住持南山高麗慧因教寺，牒至準敕，故牒。(大字行書)

　　紹定四年拾壹月日牒(小字行書，尚書省印)

　　參知政事鄭押，知樞密院事兼參知政事薛　，少師右丞相押。(大字行書)

　　尚書省劄(小字正書)

　　臨安府狀，准尚書省批送，下南山高麗慧因教寺知事僧可衷狀：「本寺昨緣主僧指堂講師，自六月十四日順寂之後，見狀申明，伏蒙指揮。今皋亭寺主僧清杲保明道樞等五名公狀，即賜點差一名，前往住持。」後批南山慧因教寺□事可衷等，□案□皋亭主僧清杲舉保道樞等五名，□□即賜點差一名前來住持事。□月二十五日臨安府行下集諸山□□伍名，申尚書省本府□僧□□□□□□□□□□□□□□□□□□□□□□□□□□□□□□靈感□□□寺僧思義等狀，□從指揮關集諸山禪講，就上竺寺白雲堂公舉到住持。本府崇先教寺僧清杲、前住嘉興府常□教寺僧□覆、前住嘉興府廣福教寺僧如介、見住平江府寶塔教院僧師□、見住嘉興府□□教院僧妙常共伍名，各有道行，眾所推伏，堪可點差前去住持，為國焚修，祝延聖壽。思義同諸山保明是實，乞備申尚書省施行。伏乞證會，施行申□。拾壹月拾貳日，奉聖旨差如介住持南山高麗慧因教寺令尚書省出給敕牒。(細楷書十一行)

　　右劄付南山高麗慧因寺，紹定肆年拾壹月拾五日。(小字正書，尚書省印)

　　少師右丞相押封(大字行書)

　　右碑在法雲寺，凡三列，二十九行。此紹定四年，牒賢首教僧如介住持高麗慧因寺也。此牒與寶慶敕大略相同，惟令皋亭寺主僧清杲保明道樞等不由府定，是當時體制間有出入也。

　　開府儀同三司．榮祿大夫．平章政事．集賢院使領會同館事．吳國公杭州高麗惠因教寺歲閱藏經記

　　釋大訢

　　佛于天下，咸所尊事。或謂福以倖求，禍以苟免，而佛可謟也。庸詎知佛之道多方，有大焉、有小焉。夫大臣之事佛也，志與道合、元默寡欲；澤下於民之謂施，勘定禍亂之謂慈。不儌生、不畏死，若唐顏真卿、宋富弼、范仲淹是已。其有窮土木、靡金帛，厲民以要福利者，非佛意也。開府儀同三司上柱國別不華公，相繼為江西、江浙、湖廣行省左丞相，惟曰：

　　自富貴以訖有家，予曷報于君親恩？欲風動于民，率之以忠孝，莫若善事佛。先是，以幣金千定施杭十大寺，使咸以子母相生。歲取其什一給其費，以月第之，各閱經一藏。延祐四年，又自武昌寓二百定，以歸興元、惠因二寺。通前為十二藏，月閱之，歲周而更始焉。慧因寺受金最後，以冬季藏事。必肅必恭，圖久勿隳，爰琢堅石而刻之。辭曰：

　　維西有聖覺道尊　心㝠萬物觀化元　搜括么麼無遺言　有作緝之富以文　疇裨津筏惠墊昏　赫赫左相為雄藩　匪儌匪媚忠孝存　曰覺有訓徒之勤　畀之金繒期勿諼　拜稽萬壽奉我君　爰有親兮思孔殷　高峯之陽湖之源　考擊鐘鼓播令聞　尚其似之伊後昆

　　謹按《南巡盛典》：法雲寺在赤山，舊名慧因禪院。宋元豐時，僧淨源居此。疏釋經義，傳播遠域。有高麗國王子以金書《華嚴經》三百部，并捨經閣之資，附貢舶以進，因呼為「高麗寺」。寺前為慧因澗。乾隆二十二年聖駕臨幸，賜名「法雲寺」。今則龍象已虛，不留一礎。余偶得寺志，尚是明本。題詠中，如：徐時泰、項士昌、方相卿、毛文龍、方新、金門鑰、周自稷、黃克儉、魏介、姚二煜諸人，乾隆間，吳志上允嘉輯《武林耆舊集》，號稱賅博，均不載一詩。是此志，吳先生亦未嘗寓目。傳本之孤，益可見矣。余願藉志留寺，亟為梓行。且檢阮文達《兩浙金石志》，宋時《蠲免劄付碑》、《劄付碑陰記》、《觀音放光瑞相碑》、《尚書省牒》兩碑。文雖殘闕，究為寺中掌故。又《蒲室集》有《歲閱藏經記》，志亦失採，因附刻於後而記其緣起云。光緒壬午六月十九日，丁丙謹識


