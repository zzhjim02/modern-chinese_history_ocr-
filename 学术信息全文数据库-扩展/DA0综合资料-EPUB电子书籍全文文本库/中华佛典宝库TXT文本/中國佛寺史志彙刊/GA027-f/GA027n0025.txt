中國佛寺史志彙刊第 27 冊 No. 25 雲居聖水寺志


　　雲居聖水禪寺志序

　　雲居聖水禪寺者地接兩峰名齊三竺帶海襟山之所法宇宏開龍飛鳳舞而來琳宮矗峙層巒絕巘闖見山門白石青苔疑來仙洞近挹湖邊秀色揜映松關遙傳江上濤聲悠揚梵咒宜卓錫之高人踵至而攜瓢之韻士聯踪然非載筆而載言奚以徵文而徵獻必有資乎慧業乃克永夫勝因粵稽禪寺創自李唐綿亘千年鐘簴無恙遞更數代榱桷維新溯厥開山道膺因雲居為號洎乎奕葉中峰合聖水成名仰金碧於烟巒詢經營於慧衲風車雲馬常駐靈旗暮鼓晨鐘時聞法誡皆資人力用妥神庥然而玉梁飄渺銀殿虛無給孤園中數聲鶗鴂靈光殿外一片荊榛若無子安之碑誰知淨土使非休文之記詎識法王紺馬青鴛藉詞章而不朽龍宮象塔因翰墨以常留鼓若海之文瀾慈航寶筏燦生花之筆綵蓮座香城此尋奧旨於六通固在語言之外而證妙諦於三藏不離文字之中欲示留貽須憑記載志書之作烏容己已顧寶笈難窺草創始於寂湛瓣香已遠重纂在乎通淵卒業未成舊章誰續乃有雲巢衲子者有如支遁居白馬以談元略似晦堂住黃龍而作志從源達委井井有條別類分門班班可考情最躭乎吟咏後復附以詩篇允矣梨棗之光可推鴻筆採茲芻蕘之句屬以弁言楷也禁省周旋鄉關契闊童子嬉遊之地為念林邱詩人恭敬之思詎忘桑梓今則遂初已賦儘幅巾朱履而歸方外與遊可蠟屐芒鞵而至　錫香山之鳩杖陟險非難主松嶺之鱣堂卜鄰伊邇因名求實援古證今倍領妙手之空益信良工之苦每掀髯而大噱何必坡仙或並轡以聯吟相逢㠀瘦又況右文有典重羅碧海珊瑚茲雖史乘小言總屬吉光片羽曾聞半偈空彼萬緣還見五雲生於二乘裒然成帙君為夾漈之所難率爾操觚我恐溫陵之騰笑矣

　　時乾隆癸巳四月初吉仁和七十八歲老人陸宗楷鳧川氏序

　　序

　　國有史家有乘所以原本大業而永世也而郡邑而山川而奧區古剎志猶是已杭城吳山之陰曰雲居在大江以西余數年于浙未嘗過問己丑乞休寄跡南溟見僧幻因所藏中峰祖師親自寫照及手置壁間諸相次觀麻鞋髮珠諸盛蹟乃知斯因師著天目雲居並峙大雄匪凡近也顧猶未詳夫開山得名之緣起有僧休復雅懷纘述示一編曰將有志而未逮本末條理燦然可觀泝自唐咸通中玉田道膺禪師由涿州住江西雲居山既而至杭結茆於斯而不忘雲居仍以名菴至明以聖水寺并入乃稱寺然則中峰此山振起之少祖道膺此山肇基之初祖也然則山非浙寺非自唐宋元而菴非自今也然則一雲居江可也浙可也菴與寺無不可也然則無江相無浙相無山與菴與寺相何為雲居是為雲居然則即一雲居曰江曰浙曰菴曰寺非名非非名可說不可說已縷縷矣謂可無以志之乎況乎祖風為烈天如無念輩繼武龍象東坡松雪陽明輩暉映後先湖山奇湊江海大觀以暨一石一木都堪譜牒奈何聽其落落無迹令後之人若今視咸通以前莫可致詰乎誠哉休復是編之弗可已也而屬余一言亦似弗可辭何也雲居為吾鄉名山十年來顓愚衡大師自五臺厯南嶽清源至止余實荷法施其在杭也嗣中峰法者首推天如即我廬陵人且中峰證祖位彰隆號而垂藏法吾鄉揭曼碩為贊其詞而余之藏疾于斯亦敬入告矣則雲居之為雲居聖天子既耳目及之余之于雲居也亦既辱指十手雲居也余也豈無因緣于其間余何能辭一言也

　　順治六年冬十月豫章周漢傑拜撰

　　序

　　凡都會必以形勝財貨之所聚人文之所毓技巧之所出於以醞榮饒而傾恢詭匪細也武林甲寰宇郡兼山川之美波迴麓抱更僕數未殫顧率郭外名藍或以爽塏或以幽奇著若憑高而江湖生於屐底則惟城中之山為然昔越沼吳以此置吳社然由伍行人祠循而南至三茅觀道院十九類顯拔千尋縱眸即見再折而西藏鈴鐸於蓊蔥磴而下磴而升高楓負湖鳳凰諸山出於列雉惟雲居寺為然寺緣僧道膺卓錫開山名新志舊大德間起英流競賞獨志缺焉亦子瞻孟頫之遺憾也夫蘭若或牛吼不及或離聚落五里茲寺隱軗肩之中窅如絕壑嶺足即市闠廨舍萬猾嘈囂都若隔世惟鳥語蟲鳴而已然則有三竺之谿山四合而無車騎列肆之豔雜有靈隱韜光之林木森蔚而無燐明虎嘯之蒼涼有昭慶之人烟湊集淨慈之獨踞連岡而無嚴闉夜閉當塗晝呵之驚虞誠攀躋之所必至而眺覽之所首推者也宜中峰薰脩於斯梅詠芒鞋猶存人世厥後寺幾為勢力有賴精齋以死獲全暢宗風而持覺苑不可泯滅拈花漬羽其揆一也寺有二徑一從鐵崖嶺一從青屏山奇石妙樹天巧布錯違歌鐘於頃刻無裹糧於十里塵念不雜于此中者代固不乏人即偶至者亦自能識取也聞之長者云雲居之松不獨松樂亭為量隨地挺虯飛雨間不容髮亭旁為官長張筵騶從伍伯所戕更有不堪述者其他可令久而或湮哉則茲志信當作矣

　　浙上傅巖書

　　序

　　名山古剎之形勝人物郡乘邑志有未採輯者則各成一書詳紀其鉅細以信今而傳後或名流或高僧窮年矻日殫精鉛槧惟恐一事一類之不備不彰以為山靈佛祖羞如通淵實懿之志雲居聖水寺是已寺建自唐咸通中為佛印中峰拄錫之所其地爽塏幽異襟江帶湖跨吳山之西偏與天竺靈隱並稱古剎千百年來緇涅之接踵賢豪之萃止殿宇之脩葺文物之昌熾郡邑雖載紀之通淵以其不能周該備至且懼厯代久遠易湮沒而無聞也遂取寂湛草創之原本重加攟摭不漏不支成志六卷俾天下後世莫不望武林而思名剎瞻經幢而景蘇趙即或給孤園圮布金地廢而雲居聖水之名猶表表塵寰間也世之士大夫悠悠忽忽于郡邑之志乘漫不加意即其家世譜牒亦茫然烏有以視通淵實懿之用心顧何如耶余家居時雖于祖德宗功暨桑梓之耆舊粗有紀刊而學識淺鮮不能纖悉具陳至官仁邑于地方之風土人情因革損益之規縱不敢以無才自諉而邑志未睱修舉今對通淵不亦赧赧然有愧色乎而凡吾儒之閱是志者固不特嘉通淵實懿之願力茲寺賴以不朽亦可借以自勉勤于家譜邑乘之篆訂以光照　國家之盛於無疆也是為序

　　旹雍正七年歲次己酉仲夏月上弦日勅授文林郎知浙江杭州府仁和縣事甲辰科浙江鄉試同考官荊門胡作柄譔

　　序

　　雲居寺志先師尊寂湛草創於前吾師通淵掇拾於後雍正己酉仁和邑侯荊門胡公罷官居寺甄綜而薈萃之遂成完書科分條貫可謂備矣顧三十年來佛舍僧寮金碧輝映於山水間者化為烟雲圮為瓦礫見于志者十存四三而已可勝慨哉夫志以傳信倘不重為釐正一切仍舊則名存實亡將使覽者按圖索駿視為誕虛不且貽四方之誚乎懿因不揣譾陋於山川泉石之不變者悉仍前志其餘蓮臺香藏則據現在具書之已廢者詳於古蹟一門庶幾不戾

　　傳信之旨方今聖天子勤咨吏治隱念民生四舉巡狩之典湖上諸名剎無不鼎新以備皇上恭祝皇太后慈釐純嘏而我佛亦祥雲曖日香雨灑塵釀和氣於翠華遙蒞之辰於以媚一人而成景運者寺僧或裁新志或益舊文極古今之盛焉雲居雖僻在吳山一隅然峰巒聳秀江上數峰湖間諸嶺縈青繚紫如繪如畫映帶左右者一憑眺而悉在眼前安知無大檀信廣結善緣捐朱提貫赤仄以完舊觀為後日皇上拈花獻佛之所則志誠不可以已也因購棃棗而急刊之

　　釋實懿撰

　　雲居聖水寺圗

　　<<PIC>GA027p0024_01.gif</PIC>

　　<<PIC>GA027p0025_01.gif</PIC>

身如天目山　寂然不動尊　慈雲灑法雨　徧滿十方界　化身千百億　非幻亦非真　覓贊不可淂　為師作贊竟

　　至正二年正月人日弟子吳興趙孟頫焚香謹贊

　　<<PIC>GA027p0026_01.gif</PIC>

　　聖水寺志目錄卷之一形勝　建置卷之二祖師　耆宿　僑寓　靈異　古蹟卷之三題詠卷之四法譜卷之五贊偈卷之六清規補遺

　　聖水寺志目錄

聖水寺志卷一

　　𧧌湛同明倫原輯

　　通淵同實懿重纂

　　形勝

　　吳山又名七寶山突起會城東南隅緜亘數里邐迤而西蹊逕幽邃峰勢秀削憑虛卻立左吞江光右飲湖綠風帆隱現於林隙遊舫蕩漾於巖坳前則雉堞橫雲縹緲如帶後則嶺如屏幛青圍翠繞蓋奧如而具曠如之觀不獨為茲山之冠即兩峰三竺未便過之其天設地成之勝有足稱焉志形勝

　　山在郡城內七寶山西南隅左江右湖面坤負艮東則橐駝嶺下抵清屏山西則鐵崖嶺北則紫芳嶺下抵郭璞井南則崇墉百尺列若屏垣幽深靜謐迥隔囂氛誠勝地也

　　鳳凰山脈來自天目為郡主山昔人所稱龍飛鳳舞到錢塘者城踞鳳凰左翼城內諸山緣祀泰伯伍員總謂之吳山

　　雲居山在杭州城西南隅面聖湖倚楓林頗稱佳境(杭州府志)

　　三台石

　　位置端拱儼然列宿

　　三台石記

　　(荊門)胡作柄

　　三台石為雲居寺十景之一訪之僧輒指寺西南隅謂石在山巔路險仄皆聞其名未嘗至其地也夫泰華嵩衡之高人往往躡層巒臨絕巘矧跬步之前數仞之勢僧乃憚于遊乎遂獨步寺門外厯磴十餘級稍折而西覓徑而往是時午日當天清風拂地不數百步即見所謂三台石者石斜對上方菴後枕女墻左挾西湖右瞰錢塘江如劍戟列如虎豹伏高下其形其數有六昔之人蓋嘗徙倚攀摩錫以嘉名厥後繼踵者少徒付之荒烟蔓草厯歲經年曾無有過而問焉者豈非石之不幸歟雖然天下事亦何常之有不有余今日之聞其名即欣然造其地不假賓朋之從不待盃酒之攜相與惝恍流連而不能已已耶又豈非斯石之重幸與獨是三台者斗魁之下有六星天下治其象平所謂泰階平是也世人且以比三公之爵茲石何以名耶星宿之精下而為禽為獸隕而為石豈山三台之星有時隕耶抑其精之所流耶以其數六兩兩相對象於台星故名之耶求其故不得乃憑石而寐忽有謂予者曰子不記五雲多處是三台之句耶名石之意是使人觸於目感於懷而不禁望闕懷恩之思也予遂恍然而寤見有人立麓下是豈夢中語予者耶諦視之則上方菴之樹影著墻耳渴甚掬水飲之若飽因思明月之下攜斗酒面石而飲豈不對影成九人耶遂與石訂再來之盟踏夕陽而歸寺

　　三台石

　　釋實懿(雲巢)

三台異頑石　間氣結巑岏　峰峰距咫尺　朵朵空中攢　象緯繞山靈　列宿曠奇觀　秀削高城上　清風落暮寒

　　江櫺石

　　高數丈屹立城隅洞穴玲瓏瞰望平沙極浦有如窗牖江櫺之名以此

　　龜石

　　規圓二丈餘色緇而潤皴以細紋斷續如卦形首昂背俯狀甚肖

　　朝陽洞

　　在嶺上吸受朝暉通明晃耀故名朝陽

　　呂字巖

　　在東嶺之陽立石數仞洞穴雙朗上小下大有似呂石字

　　聖水巖

　　在紫芳嶺半有巉石突兀高大約四五丈勢若垂雲下有潴水停泓冬夏不耗今則為崩土所淤矣

　　三佛泉

　　昔中峰和尚闢地夜見草莽中碧色光起得古井浚之獲三石佛首相既莊嚴泉亦甘冽元巴西鄧文肅有序銘見杭州府志

　　三佛泉記銘

　　鄧文原

　　三泉在七寶山雲居菴沙門指月所浚也菴始湫溢延祐丁巳擴而大之夷高就深出土盈尺得古井甘而易涸歲甲子復深之去木與石復得眢井甓甃堅完距地餘四尋寒泉芳冽汲用不竭越有神異見石佛首三諸相具足於是續以貞珉塗以黃金諸比邱眾恭敬圍繞歎未曾有已而鄧艾文原為之銘曰

我觀大地　積水所載　孰疏鑿是　太虛無外　掘地及泉　視之縈帶　如履冥途　破諸障礙　其源淵谷　其瀉湍瀨　不止不流　以與井會　瑞相現前　示我三昧　彼壞者石　實相不壞　是實相改　偏河沙界　以一勺甘　除世濁愛　是相是水　無在不在　我作銘詩　以驚盲瞶

　　一滴泉

　　在山之東石上有蘇軾錢勰江公著柳雍元祐六年三月七日記又東坡刻詩于旁今模糊不能識

　　題一滴泉

　　蘇軾(東坡)

一菴高隱古城邊　半是山林半市廛　月色透窗霜滿屋　卧聞宰相去朝天

　　釋德一(達方)

石泉分聖水　一滴似曹溪　味得高僧別　名從學士題　苔痕浸墨潤　雲影拂巖低　倚竹長吟罷　城烏月下嗁

　　釋實懿(雲巢)

為覓源頭叩竹扉　深林空翠溼人衣　石含米芾三生秀　泉落曹溪一滴微　掬到掌心清更徹　嘗來舌本味還稀　閒尋學士留題處　斷壁荒涼烟雨霏

　　燒香洞

　　三字勒石洞側疑古多燒香於此

　　楓嶺

　　高峰突兀老楓百株森然圍繞每一登眺則闔郡形勝俱在睫下

　　建置

　　夫把茅蓋頭便開淨域雙樹說法即成叢林則地因人著不信然耶溯唐咸通間道膺禪師杯渡西江錫飛東越入七寶山愛其峰巒深秀林木茂密結菴禪誦顏曰雲居洎宋佛印迄今中峰選佛場開宗風益扇易菴為寺金碧輝映於巖壑閒緇流問道勝侶題襟厯數百年無不知有雲居之勝者然則夷茀而基撥雲而廬締造之始其可略而不著使後之人無所考哉志建置

　　唐咸通中禪師道膺雲遊來杭愛此山麓之勝就樹結菴顏曰雲居蓋參學于豫章雲居山仍以二字名菴志不忘也

　　宋元祐間佛印禪師見聖水巖林幽勝遠隔塵囂乃安禪以聖水名其寺

　　元初兵燹隳廢住山指月禪師謀新之躬請普應國師中峰和尚討尋舊跡芟去荒蕪重建前後殿宇方丈僧寮廊廡畢具大眾雲集復成叢林名與五山十剎並列趙孟頫手書雲居匾額及淨土詩迄今碑勒猶存

　　明洪武二十四年奉旨歸併天下寺院浙江布政使王鈍遂將聖水寺併入雲居菴奏聞賜額雲居聖水禪寺嗣後素菴朴禪師始建觀音萬佛等閣

　　成化丁亥燬于火素菴徒文紳首倡鳩工四方樂助復建大雄寶殿琳紺莊嚴百廢具舉有逾昔觀落成於丙申之秋

　　宏治乙卯比邱道孜募緣重脩海鹽沈衡有記邑人沈源篆道孜立石

　　寺牆週數百丈以近閫司署(今改為學院衙門)厯任都師惑形家言禁不使築康熙四十三年巡撫張泰交知府張恕可始斷令寺僧曙升心學復築之鹽驛道高熊徵為之記刑部侍郎高其佩跋並勒于石

　　寺自宏治至今幾三百載殿堂寮廡日就荒落其存者具書於左常住祭祀法產並附焉

　　山門

　　一楹坍廢已久乾隆乙酉雲巢募脩

　　天王殿

　　三楹高三丈七尺現大莊嚴額瀋陽李之粹書

　　對聯

禪心正與天心合　國法幽將佛法扶

佛生西域　祥光現於周朝　法教東流　金像夢於漢帝

　　禪堂

　　三楹高二丈一尺

　　齋樓

　　三楹俱在天王殿之東今廢

　　中峰塔院

　　三楹內瘞中峰祖師爪髮舍利有覺照堂額雲間徐朗書乾隆己巳外麓崙山脩

　　對聯

天目同源　舍利放光照法塔　雲居分派　淨土留偈鎮名山

　　幻住十四世孫實懿題

　　遊雲居寺禮中峰和尚髮塔

　　厲鶚(太鴻)

幽磴無人行　露蘚綠相待　倚山為女牆　春物見爽嵦　叢深鳥嚶嚶　沙崩石磊磊　長廊據寺勝　酌泉散憂痗　恭聞大導師　喦畔藏落彩(唐淨業法師《塔銘》：「高宗忌辰　方階落彩。」)　作禮向閒房　真風故常在　選樹坐移陰　仰看雲意改　遊雲忽東南　遐心渺江海

　　同作

　　(上虞)石文(真石)

春雨回荒姿　餘寒晴復陰　逶迤步石徑　禪室來幽尋　眾山已秀發　綠淺未滿林　繞寺雉堞壯　入門臺殿森　阿師久西去　遺屐猶至今　妙相渺難睹　默契情更深　合十向雲際　恍聞淨土吟　四體豈無愛　諸妄惟滅心　緬彼紺螺色　香土歲月沈　但餘烟草碧　如絲緣塔侵　平生慕禪意　苦為飢火燖　焉知此僻境　脩廊靜愔愔　閑閑湖上景　悠悠南山岑　鉏聲編芳野　微風怱鐘音　暫憩如有會　虛寂歸沖襟

　　按：蓮池《續高僧傳》云：「徧閱中峰《語錄》實未至杭。聖水，蓋其弟子習靜之所。」然中峰題《東坡大悲像記》後書云：「元至正題於聖水巖」則住雲居，蓋可信矣。

　　前殿

　　三門三楹

　　長廊

　　一帶即西麓、內麓、外麓三房之廊，一名看月廊。

　　長廊縱步

　　方九敘

塵外烟巒倚碧空　迴廊宛轉度晴虹　樓臺近寺澄湖接　杖履疑將法界通

拍拍湖波遶郭長　霏霏松雨灑衣涼　尋山踏遍西湖路　誰解烟霞屬上方

　　題長廊

　　(四明)屠隆(緯真)

烟巒最深處　幽鳥嗁空山　日暮蟬聲急　松高鶴夢閒　魚舟花裏出　僧屐雨中還　客去禪逾寂　焚香獨掩關

　　步長廊

　　(西安)張文价(少谷)

往來高興發　還共步長廊　何處石泉響　半堦瑤草芳　孤雲護巢鶴　初月滿繩牀　供客足清茗　何妨言笑長

　　長廊雨望南屏

　　釋篆玉(讓山)

濛濛一湖雨　倏忽鏡乍函　散入薝蔔林　盈耳鳴松杉　複嶺賸斜照　倚天青巉巉　宛如井西畫　眼渴縈秋饞　澹遠總詩思　涼氣歸單衫　雲亦作幻住　同我還重巖

　　(壽春)釋淨泓(笠江)

在山雲與住　出山雲與遊　隨雲意自適　逕折屢小休　石壁澹素暉　夕照上簾鉤　羣彥欣所諧　爽氣橫清秋　驕雷載雲起　白雨滿山樓　迷濛湖上山　遠帶嵐光浮　花氣靜不飛　餘滴響深楸　新涼快披面　一聽清溪流

　　釋實懿(雲巢)

結廬恰山凹　面面嵐光連　萬象媚舄下　一榻卧峰巔　支許不費招　共詠長廊前　古跡瘞舍利　時或吐雲烟　俯仰感今昔　六百有餘年　雨聲倏西來　雲氣霾大千　一望盡模糊　萬物無𡟎妍　如窺米家畫　潑墨空中懸　如聽陶公琴　會心在無絃　須臾忽開霽　涼意歸枯禪　消除煩惱障　結習清淨緣　秀色接西爽　雙鏡明湖鮮　峰峰新出沐　朵朵青插天　塔影掛殘照　鐘聲起幽巖　欄憑溼翠裏　大家聳吟肩

　　長廊夜月(六字詩)

　　實懿

脩廊最好明月　清輝上我香臺　雙鏡湖頭映出　四更山頂銜來　照眼金波影動　會心玉葉雲開　宿鳥一聲岑寂　松陰又轉莓苔

　　西麓房

　　素菴朴禪師

　　宿西麓

　　釋法聚(玉芝)

遠徑通深麓　齋居小更幽　松聲四壁雨　湖影滿牀秋　世路迷真境　僧緣息妄求　開門漁篴近　明月在滄洲

　　又

白雲虛閣倚西岑　幽興撩人不倦尋　鐘聲已忘城市近　松蘿忽見寺門深　千峰落日鶴相語　一樹梅花僧獨吟　莫謂烟波總遊事　半湖春月共禪心

　　宿西麓

　　朱朴(西村)

平生乍識雲居寺　便欲題詩滿石房　千頃翠濤欹短幘　兩峰斜日據匡牀　未經霜樹黃兼綠　不出山僧老更蒼　西閣夜涼清事足　一鐙疏雨漏俱長

　　西麓山房

　　陳鑑(句溪)

門開蒼壁山氣佳　千樹萬樹生莓苔　堂虛白日有雲度　地遠青春惟鳥來　石磴陰濃展孤岫　林麓聲動喧風雷　猶記翻經待明月　還從樹裏築高臺

　　過西麓山房

　　(錢塘)秦舜友(冰玉)

重湖浮樹杪　短徑出城頭　千步迴廊寂　雙扉傍竹幽　峰陰衣上合　雲氣座中流　茗碗烹春雨　因貪佛日留

　　東麓內房

　　用彰紳禪師即素菴朴禪師之徒祕山堂額西湖毛奇齡書

　　重訪素菴不遇

　　姚汝循

兩度相尋竟不逢　孤雲何處覓行踪　禪關深掩長廊靜　積雪時飄窗外松

　　贈內麓笑雲上人

　　馬三才(松里)

客子乘閒策杖藜　白雲深處訪幽棲　相逢得共高僧語　一笑還看過虎溪

　　贈笑雲

　　釋方澤

白雲層疊臥青山　似與山僧伴掩關　薄暮偶然飛出岫　飛揚不及在山間

有時飛度海門秋　蒼狗青虬幻未收　何似衲僧巖岫裏　身心不動萬緣休

　　東麓外房

　　守泉兼禪師用彰禪師之孫

　　外麓山門聯

蓮社臨湖　三竺月波浮檻白　松關拱堞　六橋烟翠疊堦青

　　天醫院聯

橘井泉香　大地無心融聖水　杏林花綻　陽春有腳遍吳山

　　俱實懿自題

　　芝桂堂額聯

　　趙蒼璧書

仁術通禪理　祗園即杏林

　　趺翠山樓

　　清明日趺翠山樓同人訪風遠心學兩上人

　　(湘潭)陳鵬年(滄洲)

紺宇吳山山背開　重湖鏡裏見蓮臺　六朝僧向雲中老　三笑人從雨後來　丈室優曇香佛骨　殘碑松雪護春苔　依然空翠尋趺坐　欲酹陶潛酒百杯

廣陵一曲起湖波　石鼎聯吟繞荔蘿　座上茶瓜分供養　巖前花雨足婆娑　十年取相君何妄　半日浮生我覺多　不負清明芳草會　春泥滑滑亦頻過

　　張愈奇(退菴)

紆折峰陰古殿閒　一林空翠溼香臺　流雲出岫飛還住　小鳥呼晴去復來　石碣囓殘埋贔屭　虬根趫出走莓苔　招閒暫憩清涼室　莫戒深杯與淺杯

山城高峙枕晴波　一片嵐光淨碧蘿　峰外有峰無障礙　客中忘客任婆娑　冰絃忽瀉流泉出　竹閣遙分夕照多　為問探幽何所得　遠公許我日相過

　　趙瑜(瑾叔)

雲山別自一天開　望裏湖光倚鏡臺　僧在幽篁趺翠坐　客從高頂踏青來　過頭藜杖拖烟雨　著腳芒鞋沒蘚苔　正是使君佳興發　況逢令節喜傳杯

倒瀉珍珠泛綠波　攜琴直上共披蘿　梵宮鐘磬連鴛鷲　漢殿雲霄傍馺娑　疊石栽花閒不少　焚香煮茗癖何多　青山方外無賓主　此日疎狂興莫過

　　釋德言(心學)

入望湖光萬頃開　東鄰近接大觀臺　未隨支遁棲山去　何幸元龍帶雨來　曲徑春深餘碧草　閒房晝靜長蒼苔　清風拂面情無限　幽意惟將茗一杯

懷清江水靜無波　躡屐佳辰問碧蘿　興逐仙桃花灼灼　溼霑春服雨娑娑　鳴琴試借青霞起　積案吟成白雪多　他日廟堂回憶此　湖山依舊待君過

　　前題追和

　　實懿(雲巢)

寺界湖山道祖開　一層樓閣一層臺　蘸波鷗影拖烟起　滴翠山光擁塔來　舍利香雲留淨域　牟尼花雨護青苔　紅稀綠暗春將老　自煮林間陸羽杯

平湖如練淨鷗波　築得松寮覆綠蘿　嵐氣溼衣山黯淡　春光媚眼樹婆娑　雨鳴竹屋跳珠急　烟鎖蓬門插柳多　遙和杜陵人不見　鶯花歲歲帶愁過

　　釋明浦(靜安)

綠玉几前雙鏡開　西湖圖裏著樓臺　暗連竹閣雲同住　響入山樓雨欲來　令節客應吟白社　閉關人不踏青苔　風流碩彥今何在　想像花閒啜茗杯

心如古井水無波　毳衲芒鞋隱薜蘿　題遍烟霞時變化　讀殘碑碣日摩娑　七條絃上知音少　一盞燈前感慨多　憶昔踏青陳跡杏　多情惟有燕來過

　　秋夜宿趺翠山樓

　　金吰(聞石)

星河晳晳破雷車　坐繞龕燈午夜餘　熠燿光微風浙瀝　蝦蟇更靜樹扶疎　人憐犵猓愁非類　水瘴牂牁歎索居　何幸家山仍落手　消除藥裹接襟裾

　　戴廷熺(鸝亭)

雨過涼影落禪關　晏坐煎茶秋思閒　一樹得風吟敗葉　百蟲仰露語空山　清吟物外同岑意　短鬢燈前歸客顏　景色頗躭良夜好　僧牀可惜便忘還

　　釋實懿

雨洗深山夜倍涼　新泉活火試茶鐺　詠梅僧去空留塔　結社人來更下牀　四壁寒蛩秋乍肅　一燈茅屋漏初長　隔林鐘動諸峰寺　聽到鄰家月過牆

　　宿趺翠山樓次晚獨歸

　　戴廷熺(珠淵)

步屧禪棲晚　苗茨未掩關　秋聲多在竹　人影獨歸山　近郭草迷路　迎廬月照顏　孤懷愜幽賞　得句詠歌還

　　趺翠山房密印上人

　　釋通賢，字石香，號迂叟，常州人

獨上黃泥岡　崎嶇天路長　嵐煙迷杖履　竹露滴衣裳　鐘語雲居頂　琴鳴聖水堂　訪君塵世外　相對又斜陽

　　讀書雲居外麓山房簡雲巢上人

　　柳溥(潔夫)

遊踪鴻爪倦行縢　逭暑幽巖靜氣澂　書笥到今傳後輩　詩名隱自訪山僧　綠沈古竹風前爽　翠綷朝嵐座內蒸　近賦歸來結蓮社　許吾酬倡得無曾

攜得長安負米圖　來從山頂瞰明湖　揚眉綸閣虛簪紱　息足琳宮問苾芻　塵網白雲深處隔　雨花清嘯望中敷　胸情礧珂終何濟　莫笑逃禪兀坐枯

搜到名藍六月涼　菁林盤磴度長廊　樵歌曲徑依清磬　蓮渚遙風送佛香　百雉城頭山作帶　三台石畔月如霜　我來急待尋芳躅　惹得詩情又欲狂

雒誦因緣開士林　烟霏霧結許追尋　殘碑片石清堪語　古履空山蹟未沈　細爇爐香參易畫　閒烹茗椀聽焦琴　𡩬須脈望書成蠹　學坐蒲團透佛心

麈尾談空意蕊清　滄桑厯劫感深情　梅花百咏今傳韻　松樹千章舊指名　木末當頭親鳥語　人烟吹谷識雞聲　沖霄自比支公鶴　養翮空階聊一鳴

半鄰城堞半林泉　挈伴來登縹緲顛　隔院篴聲新雨後　殘陽塔影小窗前　湖開圖畫供晨夕　月作賓朋晤水天　儘許銜杯蕭寺裏　懶來成癖可忘年

棲遲暑月已成秋　滿室雲根雨未收　客少叩門驚吠犬　牀多醒夢怪鳴鳩　薜蘿獨喜終朝放　巖壑堪追舊日遊　更待九旻恣眺覽　南屏紅葉滿山稠

迴憶黃沙駕遠軿　竟來紆嶺探江櫺　唫蛩四壁傳秋氣　雲嶂一門遮翠屏　𧑀蛣未離羈客況　支離堪笑病癯形　湖西釣碣何時遂　靜對遙篸眼自青

莫說蘇公共了元　名區總足養靈根　泉流聖水能醫俗　嶺遏楓林可滌煩　灼灼野花然石壁　啞啞怪雀噪城垣　雲駝已徧南兼北　應借雲居作故園

臺觀參差倚翠微　為憐梓里戀春暉　無心出岫雲仍在　已倦知時鳥亦歸　座客莫猜鸚鵡賦　荒居已製芰荷衣　下方鐘鼎隨烟霧　坐看雙丸日月飛

　　贈雲巢上人

　　周寬(敬夫)

出世超然作大師　珊珊丰格總清奇　三生語久千山雨　百尺樓高一卷詩　靜裏故應空色相　望中真欲小須彌　我來愧未拋塵網　稽首阿難問律儀

　　朱襄(嘯園)

　　張朗山招集雲居，分體得七古，同毛鶴舫先生、錢景舒、嚴學川暨風遠、心學二上人，是集洪昉思以病不赴。

雲居山有趺翠之山房　乃是中峰禪師古道場　《梅花百詠》久傳誦　思之齒頰猶餘香　今有風上人　彈琴妙無比　聲固不在絃　音亦不在指　朗山邀我去訪之　因循半載空爾思　況復走使折簡召　足踏烈日行步遲　冥濛樹木暗山口　上山入門時過酉　稗畦主人病不赴　鶴舫先生到已久　主賓握手無俗情　開窗脫衣尊茗清　一枝紅燭照談笑　那論撲面來蚉蝱　須臾月上東山頭　圓如瑤臺鏡未收　輕雲往來光隱見　五月涼生不須扇　爾我今宵且勿眠　人生歡會亦偶然　禪榻相依暫相語　明朝各自東西去

　　趺翠山樓避暑

　　楊知(誨仲)

勝地逃炎暑　山房一榻休　蟬聲移樹靜　竹影繞廊幽　赤日方臨岫　陰雲乍滿樓　詩僧能愛客　秋雨為遮留

　　釋實懿和

高處塵襟謝　恬吟不自休　門臨山路近　榻傍竹窗幽　雨氣迷江樹　秋聲入寺樓　晚涼應可納　欹坐且遲留

　　水明樓

　　「水明」二字，苕溪孫汝元書。

　　「嶷雲」額，董其昌書。

　　聯

金湖作盂鉢　白雲為藩籬

　　包括題

　　水明樓記

　　(仁和處士)胡樹虛(西林)

　　佛氏以明心為第一義蓋此心不明則觸處障翳況欲悟徹上乘耶世之人泊淡榮利其夜之所思晝之所趨昏冥沈迷老世而不覺者比比皆是彼欲聚財帛廣田舍為子若孫計長久固宜若此其急也吾不解披緇衣脩白業之徒飄然一身無世人之累然此心多營同於世人之罔覺或更甚焉豈亦有不得不然者在耶何明于佛氏之義者之鮮耶惟雲巢上人居雲居之山日以悟徹最上為事顧山之寮舍多傾圮無嚴淨之地于是購材木運瓴甋度地之宜建樓三楹面西山之陽江光蕩其左湖影凝其右山月相對八窗晝白因額曰水明樓取杜陵四更山吐月殘夜水明樓之句其意實欲使此心皎然如月湛然如水絕去障翳空明洞徹覺悟上乘若師者庶幾不戾佛氏之旨有見於第一義哉人之登斯樓者能不泥子美之句識師之用心猛然深省不徒玩景於清夜使昏冥沈迷者稍有覺焉當亦師之願哉然則是樓之成師不獨自覺其覺於人者不少矣

　　初夏登雲居水明樓

　　金志章(江聲)

古寺雲所居　烟翠浩如積　千峰繞長廊　百雉擁危石　來遊及清和　逍遙駐輕屐　禮塔瞻法雲　看竹入叢碧　鴨腳搖空陰　禽語生晝寂　殿隨龍象墮　樓因藥王闢　勝覽喜自今　陳跡感猶昔　憑襟共舒嘯　高詠遂移夕　湖環一角明　月吐四更白　銷夏許再來　吟風布瑤席

　　戴廷熺(鸝亭)

愛山期山遊　十日佳招預　維夏景清和　好山僧所居　雅集同竹溪　入座聰殊與　城郭環晝陰　林巒漾晴絮　畫境目遠收　樓成勝全踞　盡拓湖面窗　茶香石泉濾　米汁酡客顏　伊蒲且飽飫　陰濃綠染衣　黃鳥風前語　隱隱答吟聲　幽脩竹深處　合并興偶乘　良會時易去　阿師句可參　少陵詩有據　他時待月來　水明額新署

　　雨霽登水明樓訪雲巢上人不值

　　(新安)汪聖揚(石儕)

未識水明樓　取斯集中見　老樹繪陰森　遙峰寫蔥蒨　湖漾白千層　城圍青一線　禪榻作吟壇　茗椀供酣戰　恨我來何遲　不獲陪歡讌　久雨快初晴　軒窗開面面　登眺一憑闌　恍若披詩卷　藥香砭俗腸　爐烟妙清篆　餘生欲結緣　蓮社吾師羨　遠公出未歸　賦此以為券

　　新霽同楊崑臺雲巢水明樓餞柳潔夫北上

　　邵晉之(敘階)

我家繡雲樓　日夕翠色浮蔚蓊　西南瞰視辨晴雨　最近一嶺森青楓　此間磴道迴轉處　知有調御棲琳宮　芒鞋前度豈陳迹　瘦藤重策尚過從　夜來愁淅瀝　曉起喜瞳矓　山徑足側泥滑滑　山樓角滉波溶溶　羣山萬狀衝樓起　明滅逼漏雲烟中　飛泉練淨眩銀海　古塔膚剝擎玉蓉　閒鷗露影沙際落　長堤半見晴何虹　總之眾夏釀深綠　倚欄自可明方曈　復有楊夫子　乘興撫焦桐　梅花疊三弄　恰似和中峰　千年爪髮餘香在　竹林習習生清風　新詩賦羣賢　伊蒲供已公　銜杯發興破寥廓　山水能教結習空　攜歸貯景繡雲臥　底用八埏周九𡽀　今日良會具歡樂　溥也促我折柳何匆匆

　　外麓山望湖上諸山

　　(錢塘)范肇新(容安)

長廊午風涼　夏木羅空青　林深斂積雨　日薄含疎櫺　山顛古城堞　依依列遙屏　竹外漾湖水　奩鏡初出硎　眾峰翠可拭　俯視烟冥冥　忽憶去年時　蜀道愁淋鈴　掉頭返茅茨　得與勝侶并　吟詩向白社　結夏尋禪扃　領略靜中趣　擺脫世上形　在家貧亦樂　豈必腰懸釘　徘徊日云夕　談笑醉復醒　明朝酒人約　泛艇湖上亭

　　(南屏)篆玉(讓山)

雨止整遊屐　清思遂紛紛　微風拂林杪　疾卷陰壑雲　興會固無適　登陟從所欣　脩廊瞻遐矚　物各呈殷勤　重湖界若罫　山輝鎔氛氳　羨彼眾峰影　遍繞荷香熏　天空愜晴望　連袂忘劇分　側行淨莎圃　示我瘞髮墳　各循城坳歸　喧寂兩不聞　回寺綠沈寺　啞啞叫鴉羣

　　愛松房

　　溢中璇禪師少峰精齋皆其裔也

　　憩愛松山房贈三峰上人

　　釋明奇

幾度尋真到水潯　招提轉抱數峰深　門前竹浪雲連屐　石上花濤雨點襟　虎卧松龕參慧旨　月來笏杖問禪心　頭陀指引烟生處　只在竺峰最上岑

　　秋夜宿愛松山房

　　(錢塘)鄭江(筠谷)

竹涼月在水　讀書閉秋寺　露下寒空高　清景娛無寐　幽人詠招隱　逍遙發遙思　徙倚漏方沈　衣裳溼嵐翠

　　又讀書愛松觀暴雨

雲壓長天暗萬峰　秋聲遠近吼羣松　雷霆廢寺轟妖木　風雨空潭起毒龍　兩鏡湖光埋密霧　一簾花影度疎鐘　輕鷗明滅隨烟艇　霽後憑欄翠幾重

　　孤雲房

　　在殿東愛松分支無文敬禪師

　　錢塘魏明府(諱)㟲解組後長寓孤雲與維新西銘二僧交好後因魏公脩縣誌寺中冐將維新西銘刊入誌云

　　國朝某年僧維新西銘重脩雲居實無其事又寺額雲居二字係趙松雪嫡筆被魏公易去近日孤雲後裔不振已敗廢矣

　　按孤雲盛時曾賣木屐故有雲居木屐之名

　　上方菴

　　係雲居下院亦愛松分支春堂茂禪師

　　上方在一滴泉之下仇兆鼇讀書之所今廢

　　南溟房

　　在天王殿東向有半堂羅漢佛壁今廢無念思和尚

　　聽松樓詩

　　(德興)夏原吉(維喆)

大雅久不作　鈞天寂無音　繁聲急響徒沸耳　湻風古意誰存心　南溟道人獨爾得真趣　拂卻哇淫埽塵慮　縛茅直向吳山巔　繞屋森森種松樹　天風時自天際來　松聲畢發真奇哉　清如孤鶴唳碧落　驚如萬馬奔黃埃　又如瑤臺三千仙子朝帝闕　環佩珊珊步明月　瓊林十八學士登瀛洲　軒蓋翩翩振金節　南溟此際誰與俱　鉤簾晏坐心于于　聲來松間聽在我　我心還似松聲虛　不抱焦尾木　不弄柯亭竹　惟聽髯龍吟歲寒　更奇獨愧予塵俗　走未休　耳邊安得辭喧啾　南溟南溟為我留半榻　尚期後日重來遊

　　贈南宗上人歸(有序)

　　(錢塘)夏原吉

　　永樂初，予奉命在吳時，南宗上人攜看〈松樓詩〉，謁予索題。忙迫中，嘗為綴數句于卷末，迄今二十餘年，偶會于燕都晏館。語舊未幾，又復告歸，踪跡萍逢，良用悵懷，姑作五十六字以送之。

二十年前浙水遊　題詩曾上聽松樓　四檐窗几清人骨　萬瓦雲烟駐筆留　車轍祇慚同泛梗　塵心徒切仰虛舟　如今又向燕山別　舊日松風得在否

　　南溟上人聽松樓

　　黃澤

南溟惠上人　深居絕塵想　鋤雲種青松　松隨白鶴長　禪心何悠悠　開樓坐閒厰　微風天上來　木末動清響　初疑琴聲絃上起　非角非商亦非徵　又疑山陽鐵笛聲鳴鳴　雙蛟夜泣寒潭水清　如玄都仙人騎鸞朝玉京　疾如長江風帆日走二千里　疾而徐　廣庭涼夜吹笙竽　芭蕉卷綠雨聲碎　池荷瀉露驚遊魚　疎而數　九皋月冷聞孤鶴　蕭蕭黃葉階下飛　簌簌風泉澗邊落　陰晴風雨聲隨變　老衲聽之渾不厭　俗耳昏聲豈解聞　塵眸芒昧何由見　騑騑四牡皇華使　公餘偶向名山去　松下逢人問所之　相邀直到雲深處　琳宮寶剎何崔巍　高樓百仞雲中開　徂徠秀色滿窗戶　虯枝戛戛鳴春雷　須臾坐定風轉息　萬籟無聲山寂寂　上人索我聽松詩　醉墨淋漓埽樓壁　詩成相對已忘言　松月涓涓松露滴

　　白雲亭

　　在山門東嶺柳潔夫讀書山中同僧崙山新建嶺上多白雲額李文靜書

　　對聯

豁開心地渾無我　收拾山亭好望湖

　　柳溥題

暝色西來千嶂雨　練光東起一江潮

　　通淵題

　　山亭

　　黃萬鈞(觀日)

嶺頭亭子接嶙峋　搆自雲居外麓人　野徑頓呈新色相　名山不改舊精神　東西一攬江湖在　高下周環樹石鄰　廢殿卻愁荒蘚合　布金長者待良因

　　同作

　　戴廷熺

嶺脊高臨雉堞邊　一亭新搆往來便　霏微樹靄樓簷角　斷續江雲落眼前　周隱佛廬清磬出　細分樵徑野花妍　月生坐久忘歸去　讀畫聽詩不礙禪

　　蘇白(竹泉)

古寺山城絕市囂　翼然簷角露巖椒　看雲客過躭休息　攜杖人來破寂寥　石上拂苔題好句　風前搔首聽寒潮　新亭景物堪留戀　不負詩瓢與酒瓢

　　楊式玉(元白)

雉堞成屏疊石遮　高亭危立倚烟霞　亂雲古寺齋鐘動　一徑清波夕照斜　江色倒翻天影碧　湖光隔斷市聲譁　我來欲共山僧咏　尚有深林未落花

　　常住祭祀法產計田三十八畝二分一釐一毫又續置田　畝　分　釐通計四十　畝　分　釐坐落仁和縣五行鎮王家橋二都八圖今入似蘭一圖髮字號內俱係素菴朴用彰紳兩禪師置(每年正月元旦上殿供菜花菓連中峰殿六桌祝　聖之燭大小共四觔燒餅百枚分給上殿眾僧寺長維那雙股撞鐘擂鼓各一股二月朔日送香悉照元旦辦事清明上中峰殿祠堂供菜三桌銀錠六千黃紙三角七月望冬至節悉照上行事二月十九日禮觀音懺一永日香燭供給輪流值事四月八日沐佛早上喫糖荳禮懺一日悉照二月十九辦向來冬至日出門收租歸山分給牆頭米按牆之多寡分給一切完糧納課衙門公費俱在此產支用總屬不敷眾僧口糧所賸無幾矣)

　　內麓房普同塔一座在留下欽賢十四圖黎字號內計五畝

　　外麓房普同塔一座字號同前計十八畝　分

　　左侯廟在城北一圖明季西麓所分普同塔在內(瘞素菴朴禪師)

　　天竺墳一塊在中天竺之上計十弓內麓祭祀

　　集慶墳一塊在普福嶺計　　外麓祭祀

　　天寧塔一座內瘞維揚天甯寺具如和尚諱明奇係外麓實懿付法師也計地五分六釐一毫字號同前

　　雲居寺荒土山三十五畝六分八釐九毫二絲　石山七十二畝　每年完糧一兩二錢二分閏年加二釐八分

　　計開常住法器

　　大銅鐘一口約重二千餘觔係文曉同徒道清于宏治十六年十月初十日募鑄

　　銅磬兩口　重十餘觔

　　大木魚一個

　　大鐵雲板一塊

　　鐵磬一口

　　瑣碎等物(常住另有交單不及細贅)

　　金文元海昌人也係崙山之族姪長齋繡佛終身不娶住外麓三十餘年如一日閉戶焚修有金老佛之名助刊梅花百詠二卷

　　考田副使西湖遊覽志謂雲居聖水本二寺也明洪武二十四年始合為一賜今額此語則是其謂雲居菴宋元祐間僧了元建聖水寺元元貞間僧明本建尚有未確查咸湻臨安志載聖水菴本名靈智院在七寶山巫泉能療民疾嘉定二年改稱聖水則不始于元也又雲居菴萬厤錢塘縣志載稱唐懿宗年間建與現在寺志合似雲居並不始于宋也惟遊覽志成于嘉靖而聶氏錢塘志成于萬厤彼此互異不知何據姑俟再考

　　艮園汪氏附識

聖水寺志卷一


中國佛寺史志彙刊第 27 冊 No. 25 雲居聖水寺志


聖水寺志卷二

　　𧧌湛同明倫原輯

　　通淵同實懿重纂

　　祖師

　　名山勝剎必有偉人焉主席其閒闡揚正教然後鹿苑生輝雞園增色若南宗北秀各啟宗風開山說法者是矣抑或持苦行厲真脩使四方欽仰皈依亦足取焉至若橫說豎說總屬旁門朝參暮參不離惑障是則野狐鈍漢實貽缾鉢之羞寧足道哉今之所書非有光禪門實證善果者均所不列志祖師

　　道膺禪師

　　幽州玉田人俗姓王氏髫年出家於涿州延聖寺參方至翠微聞洞山法師名遂造焉契悟宗旨居豫章之雲居山久之來杭住錫吳山之西著語錄行世有傳

　　佛印禪師

　　諱了元字覺老江西浮梁縣人博極經典禪悟超然主席聖水緇素咸欽名人碩士樂與之遊天子聞其名以高麗所貢磨納賜之東坡守杭日與往還其贈答詩文至今流傳

　　中峰禪師

　　諱明本號幻住錢塘孫氏子元帝賜號普應國師虞集銘其塔揭徯斯序其語錄趙孟頫書其淨土詩其身履長大倍于時人真佛門羅漢也茶毘于天目本寺建塔藏其髮爪舍利遺麻履二尚藏寺中有傳初松雪極敬禮馮海粟意殊不然及示梅花詩六十首師談笑立和復別成百詠及九言一首馮由是歎服加禮焉

　　天如禪師

　　諱惟則號天如豫章廬陵人髫年出家初參海印禪師後參中峰和尚遂嗣幻翁法往來華亭吳門天目不開堂不領住持到處皈依問法有語錄四卷

　　守泉禪師

　　諱照兼海鹽縣陳氏子九歲出家習醫善談論為外麓房之始祖買田六畝在海鹽以貽後嗣塔在留下安樂山

　　宏泉禪師

　　諱清蔭嘉興縣蔡氏子少聰敏聞佛即欣然樂禮住東麓外麓薙髮後復喜習醫雖以術鳴而脩持愈力因往平窰聞谷大師所受具足戒歸請徑山義航法師說楞嚴般若等經裝塑彌勒韋馱諸像填山西水衝大坑善行不能殫述先是和尚楚才重建圓通閣未畢而卒師為勉力落成復發願修建大雄殿有木商倪作霖者曾以藥生其命因罄資得三百金託買大木將建殿以畢宏願天不假之以年賫志而歿塔于西山月桂峰下後本山開拓禪房猶用其遺木不盡云

　　寂心

　　字精齋嘉靖庚申寺幾為勢豪奪為窀穸地賴師虔禱神明指示得以保全然師以此弊命杖下明給事戴公紀其事吏部郎中毛汝賢篆都綱良縉里人諸應麟本山住持性哲等立石邑侯胡公復為立傳

　　耆宿

　　光耀無邊盡續慧燈之燄淵源有自總揚覺海之波振此宗風仗我耆宿故寺有初祖以開其基必藉繼世以持其後或證明心性紹往開來或恢宏願力興廢舉墮庶幾三門永輝法輪常煥若僅衣粗食淡完山僧野衲之本分安能使木佛放光金繩永奠耶然則繼世之賢否寺之興廢係焉苟有賢者悉當考其遺行備錄而細書之志耆宿

　　雲闍黎

　　宋元祐間住持菴中危坐讀書客來過訪不交一語未嘗窺戶者十五年無疾而化

　　明乘

　　嘉禾陳氏子早歲依雲居出家後禮天目山獅子正宗禪寺中峰和尚受具久之有省還山不忍菴之凋敝經營數載百廢俱舉年五十辭院事精脩淨土臘六十有八

　　指月

　　錢塘人姓林投雲居落䰂六時行道薰脩懺摩旁通書史喜種植性剛直慨殿宇卑隘躬芟荊莽興工重建頗極壯麗臘七十有三微疾念佛而終

　　潤齋

　　不知何許人中峰為之贊味其語意蓋亦白足高僧而精岐黃者

　　方思

　　字無念仁和人幼弱不樂居塵埃詣雲居薙染惟一衲一鉢蕭然自處二十年不出山天如禪師有無念記

　　至朴

　　字素菴海鹽人性端慤慈慧有恢宏紺宇之志遂建觀音閣萬佛閣方丈兩廊興造之功惟師最多塔在城北望佛橋左侯祠內

　　文紳

　　字用彰海鹽人素菴之徒司主院事成化己丑復建中峰塔院立像

　　智昭

　　字盟谷嘉禾人脩隱西麓山居慨聖水廢址尚存遂白藩司奏聞賜金額重煥金碧

　　道孜

　　字義方仁和人清脩苦行紹往創新有碑記

　　真心

　　字精齋錢塘人精禪學無俗氛有死節碑記

　　良縉

　　字以雲號賓山桐鄉姚氏子父母知其有釋氏宿因捨送鹽官安國寺性好吟詠正德戊辰薙染為僧復究心儒術詣陽明先生聞良知之說具悉三教異同之旨識見益宏與玉芝聚禪師齊名登萬壽戒壇受戒畢樂西湖山水之勝脫屣故業掛錫于雲居超然山房本郡桂湖陳公舉為都綱暮年移住虎跑寺

　　宗福

　　字東溟吳興黃氏子年十二白父母願出家父母許之投雲居看松山房落䰂性敏而誠恒誦經課佛脩懺摩作佛事

　　𧧌湛

　　字休復不知何許人究心禪學博極羣書偕門人明倫纂輯寺志

　　德一

　　字達方仁和郎氏子禪學之餘兼精詩賦一時名流樂與往還年登大耋趺坐而化有詩集一卷

　　寂章

　　字密印桐鄉毛氏子自幼披剃受具足于靈隱具德禪師以醫能救濟眾生遂紹宏泉之技且命如不能作人天師不妨精岐黃術

　　德[琥-儿+ㄆ]

　　字寶雨嘉禾人披剃中麓山房禮慕雲覺明兩師參學之外精于焦桐冠蓋過訪有如雲集燕秦楚閩足跡幾遍呂章咸為之傳

　　德言

　　字心學精岐黃工詩能文總河陳鵬年少宰湯右曾仇兆鰲往還唱和有趺翠樓詩一卷

　　祥峰大師

　　昔住香積戒行高妙合郡士民延請至寺開壇說戒

　　元玢

　　字玉山有愁囊集一卷行世

　　僑寓

　　古今高人達士莫不抗志烟霞寄情邱壑視熱鬧場不啻苦海曾不能終日處若遇名山勝境精藍淨社每留連不忍去雲居寺雖在都會之衝實為烟霞之窟且筠寮松舍靡不雅潔故投簪解組之客與探奇選勝之英當其欣於所遇或低徊三宿或憩息經年厯世既遙寓公不少凡有足稱者書其爵里姓氏使與名山同不朽焉志僑寓

　　杜真人

　　南容人不詳名字有脩煉術能符藥濟病又能祈禱晴雨與松雪趙公常往還于雲居中峰師亦不以玄教而拒之有如遠公之遇脩靜也

　　楊維楨

　　字廉夫會稽人有重名不樂仕元寓七寶山鐵冶嶺因號鐵崖日遊雲居為養真之所

　　薩都刺

　　字天錫雁門人元至正問官至學士來浙寓居厯覽名勝題詠幾遍

　　孫一元

　　字太初太白山人丰儀秀朗踪跡奇譎玄巾白祫混遊塵俗常以鐵笛鶴瓢自隨寓所會心輒一傾倒初談導引人疑其仙晚始婚娶入司空劉公湖南雅社詩詞瀟灑雪江居西麓數與往還或共住彌月後雪江移居聖果孫居湖南西隱菴清江皓月映照兩人

　　鄭憶蘭

　　隱于山寺宏治間石塘王本仁孫德昭德誠仝訪之有詩

　　夏元吉

　　字維喆德興人明永樂時官至戶部尚書諡忠靖因奉命督餉至浙寓聽松樓著看松樓記留詠諸什墨蹟猶存

　　劉鑄

　　陽人洪武二十六年應浙藩之聘司文衡之任寓寺彌月有和王方伯詩墨蹟

　　王守仁

　　號陽明餘姚人有明一代儒宗正德時封新建伯諡文成每過錢塘即榻雲居

　　釋法聚

　　字玉芝號月泉別號天池老人出家海鹽資聖寺聞陽明先生講良知有省後參方契悟宗旨遊杭喜西麓幽勝居數年出度世緣有語錄詩集

　　釋明秀

　　字雪江海鹽天甯寺楚石禪師十四代孫寓居西麓聽鶴堂數年後移居聖果號石門山人終于天甯有詩集

　　徐渭

　　字文長號天池一號青藤道士會稽人書畫詩文無不入妙中丞胡宗憲辟至幕府每出即以雲居為別館袁中郎有傳

　　釋廣印

　　字聞谷嘉禾人本郡清屏山開元寺出家參成都儀丰禪師有省復參雲棲蓮池大師興藂席于陶山今為真寂院後因藂林事繁愛雲居幽謐常養靜愛松山房

　　祝鑾

　　字篁溪抗志烟霞怡情山水嘗居雲居別業與太白山人為世外交

　　查繼佐

　　字伊璜海昌人博學高才書法直逼魯公不樂仕進惟癖泉石坐卧雲居經年彌月寺藏其詩字甚多

　　黃機

　　字次辰幼時肄業外麓山房達方師年七十時製文祝之官文華殿大學士

　　仇兆鼇

　　字滄柱康熙乙丑進士官至吏部侍郎為時聞人與韓慕廬(菼)翁鐵菴(叔元)胡抑齋(作梅)陳介眉(錫嘏)齊名讀書寺內請業者甚眾

　　趙蒼璧

　　字圜菴康熙壬戌進士官侍御讀書外麓山房詩文甚富僧心學輩俱其造就令子荃蘇芝亦久肄業于寺

　　陳鵬年

　　字北溟號滄洲楚湘潭人康熙乙丑進士官至總河初任西安令每至會城必至雲居解任後下榻外麓山房日事吟咏墨蹟甚多

　　蔡升元

　　字方麓宏泉師之族也在寺肄業數年康熙壬戌科狀元官至禮部尚書

　　張嗣溥

　　字銘軒衢州開化人選拔貢士同弟嗣博每如杭即寓外麓山房為人好善刊戒殺戒淫等書行世

　　陸有繩

　　字道𦙌本郡人官延津未遇時靜攝山齋多厯年所有募脩雲居引

　　魏㟲

　　字雲岑大名人康熙丙戌進士宰錢邑謝事後寓中麓孤雲兩房

　　徐涵

　　字季容崑山人大司寇健菴先生之孫中康熙己卯鄉薦官溫州太守襟懷瀟灑詩酒淋漓不減王謝風韻公子記名于通淵法名智耀

　　盧奠勳

　　字敏功仁和人標格高逸詩文古秀讀書趺翠樓上人以為仲宣再世

　　錢琦

　　字相人仁和人肄業趺翠不事遊覽潛心經史識者知為偉器

　　唐建中

　　字赤子號南軒楚天門人康熙癸巳進士翰林才名震俗樂雲居之幽異趺宕詩酒布祫履悠然自得人不知其為太史也

　　周漢傑

　　字房仲江西人官副使寓居年餘著有蘧菴集為本寺作志序

　　胡石圃

　　諱作柄為仁和邑侯解組後寓外麓十有餘載陶情詩酒作三台石記

　　周經邦

　　字凝巫一字理齋號龍岡其先江南雲門人也祖勿菴諱份始遷于杭占籍錢塘博學高望後學宗仰與甬東鄭梁禹梅仇兆鼇滄柱齊名晚歲登康熙己酉賢書一試禮部擬第一人復失去遂不再上春官以宏博徵固辭不就留京師十載名公卿大夫推重之再傳至孫邦讀書外麓山房著有四書大全參閱尚書約義龍岡藝志樊桐山人文集長子天度字心羅庚午科解元玉環司馬李公諱惺延課諸子假館外麓

　　金志章

　　號江聲錢塘人官口北觀察解組後游雲居吟詠頗多著有江聲草堂集

　　杭堇浦

　　諱世駿錢塘人以宏博徵官翰林編脩文章詩賦人皆宗仰暮年歸里不時吟嘯雲居

　　朱鹿田

　　諱樟為澤州太守住居山右朝夕吟眺著集頗多

　　黃松石

　　號楷癭仁和人博學多聞隱居城北長至寺吟眺

　　汪沆

　　字西顥別號槐堂錢塘名士以宏博屢徵不赴有沽士題襟等集每閒過雲居吟詠忘返

　　施安

　　字竹田本郡名士也風流跌宕每至寺吟嘯

　　張世犖

　　字無夜別號妙峰登甲子科解元博通內典每覔句于佛印吟廊之間

　　吳樹虛

　　字西林仁和處士也隱居城北不與外事學通三教著述等身每月朔至趺翠山樓講論楞嚴諸經義布衣芒履超然物外

　　戴廷熺

　　戴廷熺字綸掌別號珠淵辭榮歸里陶情山水詩筆清綻每偕丁鈍丁金壽門周穆門吳甌亭邵晉之諸名士登眺雲居吟詠竟日

　　柳溥

　　字德洋別號潔夫錢塘明經辭宗黌南歸設帳于外麓山房居十餘年與僧崙山築山亭于東嶺之巔執經問字者屢滿戶外詩才敏捷為文立就有城南十六子之名

　　釋明奇

　　字具如別號懶雲吳興人也始開堂于平湖上乘寺次遷小崇福再住香積寺後住維揚天甯禪寺方丈退院後隱居西湖之北書法絕倫禪學精奧面如滿月暮年往來雲居即雲巢嗣法和尚也今塔在西溪

　　汪皋鶴

　　字立亭徐州人曾署錢塘令愛民如子頗有清聲政事之暇過雲居吟詠探幽

　　靈異

　　石言於晉神降於莘見之於經書之於傳其在梵筴如來在西域現種種神通流傳中國以為美談是知幽奇玄怪之事世所時有世人狃於聞見凡耳目所不及輒斥為誕虛陋矣雲居自唐厯明六百餘載或仙或佛屢有異徵雖理標象外說似鑿空而蹟著山中事皆摭實因述向之所聞以傳來葉云志靈異

　　呂巖施肩吾皆唐進士相傳仙去明宣德元年兩乞匄至寺門語笑移日臨去草書一回字又楷書方人也三字識者謂二公降臨云

　　世傳道膺禪師清臞如鶴採薇蕨以代齋糧或彌月不食

　　宋乾道間僧能會就巖建菴取巖下水咒之以施病者輒愈

　　黃龍洞僧宋理宗時人自諱其形矮劣因洞巔有巨石命工肖己形長丈餘飛雲隱其足祝之曰願後世有身等此涅槃後託身錢塘孫氏有異相及長身長九尺有奇出家即中峰和尚也所遺蔴履二倍於恆人今尚存寺中

　　正德間一士人過鍾翠亭見二乞對食肉糜盛以青荷時殘臘積雪士疑深冬無此鮮荷葉正詫其異二乞即起行尾之至寺門見其入踪跡之不可得

　　嘉靖庚申寺將為勢橫所奪僧眾虔禱伽藍神神流汗不止者三日遠近來觀事聞當道寺賴以全

　　精齋禪師因勢宦傅姓欲奪寺作葬地禱於土神忽見老人指示曰雲居山有王者氣太史謀之是何意將此二語遍貼通衢則事寢矣後果然

　　明正統間因鼓鑄有毀各寺觀銅器之檄寺僧懼大鐘不能全羣禱于伽藍殿時鐘已被當事傳工役舁出山門忽墮地數百人莫能移銀臺張石川聞之知佛力護持止弗燬仍舁至大殿僅數人力耳

　　舍利法雲塔耆舊相傳塔成每夜晦見周匝有白光久之入塔縫

　　太守劉半堂手植蒼松三十株大已合圍有欲翦伐之夜夢長髯叟誦楞嚴咒醒悟而止

　　關帝聖像舊在正陽門康熙十三年忽放光布政司佟公諱國器以夢兆請遷於大殿之東廡

　　有僧夜見白光起于井中是日大雨豈龍也耶

　　玉觀音菩薩高尺餘萬厤丁亥歲旱都司前衞浚井得磁相法身端好瑩潔如玉因稱玉觀音王都閫送祠于圓通殿越數年有私移別供者即搆奇禍旋即奉歸天啟癸亥秋寺眾咸夢大士云應化他方晨起遂不見相有人見于吳門北禪寺至寺訪求寺僧云有一居士送此因集眾迎請歸山隨即失去

　　松嶺古塔基每遇秋月皎潔夜半現五色祥光或如來法相

　　古蹟

　　世尊常云：「一彈指頃成去來」，今天運且然，況人事哉。故榮華過眼，譬之空花，等之泡影，是不獨甲第名園有然，即精藍香界，或經兵燹，或毀雨風，向之朱甍畫桷，崇宏岌嶪者，悉墮劫灰。倘不急為標舉，久將湮沒無聞。聖水寺屢廢屢興，自宏治至今，則經臺講室，半歸虛無，有如前所云者。幸佳名尚存，舊蹟可考，是賴有力者一振興之，庶幾重換雲山之色，豈非三尊之厚幸歟！志古蹟。

　　大雄殿

　　五楹，今廢。

　　觀音殿

　　三楹，有樓，旁有兩披。今廢。

　　方丈

　　三楹，有樓，外有兩廊。今廢。

　　十王殿

　　三楹，在天王殿西，愛松房後。今廢。

　　圓通殿

　　三楹，今廢。

　　秋夜坐圓通閣

　　釋德一(達方)題

閣敞月飛白　山高雲㘈流　鳥嗁星夜午　葉落竹亭秋　調古琴難和　詩閒筆未休　坐聆玄誨後　從此欲盟鷗

　　藏經閣

　　今廢。

　　萬松閣

　　今遺址即南溟房，尚有數百佛祖，立平屋影壁。

　　聽松樓

　　今廢。

　　法雲塔

　　在中峰祖師塔院後，今廢。

　　鼓兒井

　　不知闢是何年。井欄如大鼓狀，故名。昔有本寺沙彌悞落井中，自辰至未，不沈不溺，救起無恙。詢之云：「如有人背上託起。」亦神明之默佑也。乾隆辛卯冬大旱，外麓葦航鳩工浚之，去土石四百餘担。下周圍大三丈六尺，深五丈五尺。傍有活石，如觀音兜，可藏十餘人。津津水脈微流，疑泉竅在是焉。下有條石三十九層，上皆大甎砌繞。闔寺飲汲，皆賴此井。

　　石亭

　　在橐駝嶺上，過客行人，憩足於此。東瞻朝旭秋濤，西覩湖光山色。真勝概也。今廢。

　　振衣亭

　　拒城十數武，臨高縱目，迥出塵表，真有振衣千仞之勢。今廢。

　　讚玄亭

　　今廢。址側片石似屏，有紀遊姓名。年久模糊，苔蘚駁蝕，不能識，

　　疊翠亭

　　在三門外右百五十步。城外西南諸山，排青聳翠，撲人襟袖。坐久忘歸，不知此身，猶在塵埃中也。

　　閏重九同讓山、漏雲登疊翠亭故址

　　實懿

閏九同幽討　攜筇到屋西　雲和山不斷　霞映日初低　亭廢惟留蹟　僧閒各有題　徘徊頻竚望　老我在招提

　　古塔基

　　去松樂亭址百步，先有七級浮屠，影落塔兒街。今廢。

　　超然臺

　　在超然房之後。高阜夷敞，諸峰列峙。兩湖浮映，超然于塵俗，真絕境也。今廢。

　　怡筠房

　　于雍正八年，僧清遠將破平房五間連屋基園地，悉賣與朱宅，為讀書別墅。于雍正十三年，外麓僧崙山，係本寺之產，不忍淪沒，勉力用價贖回，而屋宇年久坍損，惟基尚存。今歸外麓辦糧。

　　竹隱房、中麓房、超然房、山居房

　　今改瑞凝道院。外餘地一方，向屬西麓房管業，後西麓契賣于外麓。乾隆三十六年間，憑黃金聲、蕭成子二居士，捐資買助道院，後因仁和邑侯高公建紫霄宮。今晶凝別墅之址即是其地。雲居總名辦糧，無從開，付公議，每年道院住持出津貼錢一百六十文，訂于端午節交入外麓，以為永遠抱納之資，并有公議津貼糧票一紙，存外麓為照。

　　松隱房、看松東房、看松西房、嘉棲房、曉然房、般若房、翠東房、翠西房、玩松房

　　以上諸子院俱廢

聖水寺志卷二


中國佛寺史志彙刊第 27 冊 No. 25 雲居聖水寺志


聖水寺志卷三

　　𧧌湛同明倫原輯

　　通淵同實懿重纂

　　題詠

　　杭實名都人多好事每遇上九重三春秋佳日時選勝摛辭探幽餖韻或訪寂於優曇或興嗟於芃黍四方遊宦之客聞聲相思攜壺挈榼往往名篇秀句爭奇鬬麗於山水閒極古今之盛雲居近在南城逵衢車馬閒瞻之在望不必勞藤枝費屐齒興到即行攀躋尤便自髯翁留題而後士大夫集中往往有遊集雲居之作今拾珠采翠都為一帙其他纂言記事咸附集焉志題詠

　　雲居一山凡孤雲片石咸可登攀傑閣危亭頗資勝賞故臨風高詠或託興於長編倚樹微唫或寄情於短韻若挹雲烟於杖底髣髴如覿仙山搖星斗於筆端呼吸想通帝座皆能冥搜苦索探象罔於玄心獨立孤蹇破洪荒於赤手然此唱彼和語及他山者不收寄贈遠懷事關禪宗者方錄匪其言足重則其人可思序以時代為先後尚俟搜輯其闕略

　　遊七寶山上方

　　蘇軾

　　去年秋，遊七寶山上方入小院，閴然無人，有一僧隱几低頭讀書，與之語，漠然不對，問其鄰之僧，曰：「此雲闍黎也，不出山十五年矣。」今年六月自常潤還，復至其室，則死葬數月矣。作詩題其壁云。

雲師來寶山　一住十五秋　讀書常閉戶　客至不舉頭　去年造其室　清坐忘百憂　我初無言說　師亦無對酬　今年復扣門　空房但颼颼　云已滅無餘　薪盡火不留　卻疑此室中　常有此人否　所遇孰非夢　事過吾何求

　　題雲居

　　楊維楨(廉夫)

赤日行天午不知　老夫一榻號希夷　兒童𨚗信松陰好　又到西湖唱竹枝

　　題雲居壁

　　韓蘄王

芒鞋竹杖是生涯　老鬢今年玩物華　為愛雲居松檜好　不須更看牡丹花

　　登雲居山

　　張翥(仲舉)

高處見滄溟　西風吹酒醒　潮來一片白　山擁萬重青　草木如浮動　烟塵忽杳冥　登臨不可極　吟思滿秋汀

　　題中峰國師望松圖

　　釋克新

邱隴青松天一涯　兵戈千里未還家　潮迴滄海鯨波險　路入丹山鳥道賒　心逐浮雲飛落日　夢隨明月上孤槎　野夫亦抱終天恨　何處相期賦白華

　　登雲居寺

　　王鈍(士魯)

吳山山上雲居寺　脩竹長松畫不如　佛閣倚天塵世遠　僧窗留月鏡臺虛　淡烟翠靄或無有　蒼狗白衣任卷舒　孰謂無心出岫者　也尋真境藉肩輿

　　(中陽)劉鑄

老樹團陰護隱居　禪房深處會真如　纖塵不染都成幻　萬有難明總是虛　裊裊爐烟香靄合　娟娟山色翠屏舒　欲追使相登臨賞　媿我無因繼後輿

　　(會稽)王子謙

僧家樓閣倚雲居　金剎諸天儼自如　山繞四簷凝晚碧　湖開一鏡蘸晴虛　神龍護法天花散　老衲焚香貝葉舒　曾侍使君久登覽　松風飛雨灑旗輿

　　(曾泰)程介菴

一半雲居半佛居　雲籠佛像妙如如　護巢鶴唳松杉暝　送雨龍迴殿閣虛　鐘鼓數聲禪後響　幡幢一幅望中舒　要知不是無心物　歸路還須使者輿

　　錢溥

吳山頂上白雲居　雲氣看來雪不如　有意從龍渾欲化　無心出岫本咸虛　孤飛自喜隨風度　五色還看捧日舒　柏府使君今李白　時來此地一停輿

　　姚公綬

相就閒雲蚤卜居　雲連山徑畫中如　簷牙墮影和松暝　窗戶生雲過月虛　地籟無聲秋正肅　天池有趣曉還舒　憶曾借臥衣裳冷　約取重來喚竹輿

　　石塘

湖山勝概有雲居　靄靄層層畫莫如　蒼狗變形禪榻潤　白衣散影梵宮虛　從龍有意隨開合　出岫無心任捲舒　乘興登臨迷返路　隔林山老引歸輿

　　(吳人)韓雍(永熙)

乘閒同謁梵王居　滿眼風光畫不如　四面好山淩碧落　一窗脩竹稱清虛　蘇公邱壑情偏放　范老江湖心暫舒　和罷陽春人盡醉　不知身世在堪輿

　　(豫章)郭子章(青螺)

天迴七寶闢仙居　幽徑風來興晏如　直引湖光連塔潤　豈應嶂影礙亭虛　巖前風定青猿臥　松頂雲開白鶴舒　好是山靈護法界　長懸紫氣慰扶輿

　　(湘東)郝史正

湖天一鏡照雲居　點點晴峰烟自如　高閣翠涵橫畫埡　幽窗碧映湛清虛　法輪欲共金輪轉　慧日常同化日舒　楚水吳山千里客　忽驚雲外駐籃輿

　　(荊門)胡作柄(石圃)

紅塵不入此禪居　居在雲中畫不如　鐘磬陰陰幡幢潤　松篁漠漠殿亭虛　渾忘衣狗分常變　誰識佛心日卷舒　記取潢汙滯龍久　九天春暖起扶輿

　　朱樟(鹿田)

閒雲寂寂護僧居　寒碧遮門竹翳如　行處長廊清似水　望中雙鏡迥涵虛　西歸剩對青絇在　示現難逢紺髮舒　白首重來成小劫　憑誰初地問權輿

　　張世犖(妙峰無夜居士)

空山一榻近巢居　悟得浮生電火如　鶴夢青雲塵不到　鴿王白業境仍虛　雨餘早覺秋聲逼　午夜還看倦眼舒　快對南能評舊㡧　臨風坐嘯小穹輿

　　雲居留詠

　　(德輿)夏原吉(維喆)

誰闢雲居境　峨峨瞰石城　湖光漾寒碧　山色擁孤清　經鎖千函妙　鐘鳴萬戶聲　此中真可樂　何必訪蓬瀛

誰闢雲居境　依稀古化城　獅柑霜過熟　鳳竹雨餘清　石悟禪中語　鐘收飯後聲　我來臨絕頂　一覽小蓬瀛

誰闢雲居境　僧多居白雲　晴窗清可采　曉榻暖堪分　曲引泉通水　多栽松備薪　山中如有社　我亦寄閒身

誰闢雲居境　滿山多是雲　淮揚千里隔　吳越一江分　僧獻有聲畫　童炊帶雨薪　寄言老幻住　今換幾番身

誰闢雲居境　崎嶇一路遙　青猊依佛座　玄鶴近僧寮　竹霧朝飛雨　松風夜鼓濤　中峰招不返　老我在塵囂

誰闢雲居境　登臨不憚遙　翠陰團竹徑　金粉落松寮　泉響窗前瑟　峰排江上濤　遠公知我否　慎勿笑囂囂

誰闢雲居境　我來臨翠微　江山吳越勝　人物古今非　東旭輝宸翰　西風振客衣　飄飄林下士　宴坐話禪機

誰闢雲居境　僧閒心事微　大顛真可友　韓子豈宜非　花落山藏錦　雲來石有衣　三車嘗自惜　未解脫塵機

　　重遊吳山

　　夏原吉

　　雲居聖水風景為諸山最。余少時從先人宦遊往來此中，迄今四十餘年。春王正月，蒙恩巡視兩浙，復一至寺。山川雲物，儼然如舊，詢問故老，凋逝八九，有一二存焉。不禁感歎，因作詩云。時宏治乙巳歲。

雲居風景最稱奇　今日登臨有所思　浙水潺湲無異態　湖山掩映似前時　老僧能說先人政　寶軸仍收上世詩　嗟我重來多感慨　懷親憶舊不勝悲

　　遊雲居

　　(餘姚)王守仁(陽明)

拂袖風塵尚未能　偷閒殊覺媿山僧　杖藜終擬投三竺　裘馬無勞說五陵

長擬西湖放小舟　看山隨意逐春流　烟霞只作鷗鳧主　斷卻紛紛世上愁

　　雲居留詠

　　唐國秀

蕭蕭一境入微茫　翠竹蒼梧九夏涼　幽鳥調聲歌絕壁　閒雲留影浸虛堂　坐來頓覺囂塵遠　別去懸知歲月忙　自笑功名真幻物　歸鞍欲上思徬徨

　　留題雲居

　　金燦(豐村)

飄揚豈肯甘肥遁　是處青山即故岑　未出岫時先有望　便從龍去也無心　輕拖化雨千山潤　薄護驕陽四海除　萬丈碧霄誇著足　激昻今亦許藂林

　　登雲居眺城南

　　(會稽)徐渭(文長)

夕照不曾殘　城頭月正圓　霞光翻鳥墮　江色上松寒　市客屠俱集　高空醉屢看　何妨高漸離　抱卻筑來彈

　　贈賓山上人

　　馬三才(松里)

慧遠歸藏地　泉通靜惠林　一從傳鉢後　不盡築場心　藝圃開三昧　禪關破五陰　問年八十上　觀徧世間音

　　春日贈靜山上人

　　釋法聚(玉芝)

巖居隨分得　已悟是還非　鳥聽談經下　雲隨乞食歸　病妨禪課減　夢驗世緣稀　別汝青春日　書成木葉飛

　　題山木堂

　　釋戒言(少林)

文室西巖下　悠然興味長　開門落峰影　隱几映湖光　宿雨浮空翠　高陰拂地涼　端居無外慕　靜裏閱年芳

匝地千章木　參天半是松　雲閒饒宴適　地僻少過從　夕影歸林鶴　秋聲出塢鐘　空臺終日靜　坐對兩三峰

　　贈雲棲

山翁雲居不出山　白雲日日護禪關　松邊閱世長僧臘　石畔開門生道顏　殊有高情了歲月　更無閒夢遊塵寰　夕陽定起步西麓　鶴帶秋陰湖上還

　　晚由鐵冶嶺過雲居聖水寺

　　(歸安)茅坤(鹿門)

林度翠微曲　城懸綠水隈　綺羅倏雲隔　仙梵入天來　落日西陵樹　孤烟帝子臺　上方看不厭　歸路絕塵埃

　　謝云

　　予病後適逢初度奇上人為脩齋誦經賦詩

山僧憐我文園病　共向峰頭禮釋迦　四十九年迷苦海　百千萬劫總河沙　經聲西嶺通祇樹　仙梵中天散覺花　願乞世尊為弟子　從教髠髮具袈裟

　　訪仁山上人

　　豐坊(南禺)

三伏炎蒸草閣中　不知秋到梵王宮　倚窗亂竹來飛雨　隔屋長松度遠風　久坐暮雲時變白　吟邊朝槿忽消紅　經年多病妨行樂　一叩禪關萬慮空

　　題智公山房壁

　　曹學佺(能始)

山雲四繞多蒼翠　山中還有雲居寺　寺在雲關盡日幽　一往彌令長禪思　我聞尊者曰中峰　經行多暇手栽松　松葉松枝漬甘露　一卷法華一株樹　而今松樹長青青　世人誰覓中峰路　空門寧惜人代徂　形勝居然恆不殊　僧房各置巖仍谷　半嶺時收江與湖　湖水蕭蕭黯無色　祇見寒波一片白　冶遊誰復堤上子　靜眺故有山中客　客子來時不欲還　真性能隨老衲閒　歲除應是梅花裏　日落徘徊松樹間　漫復相逢歌白水　由來生計在青山

　　宿雲居

　　李奎(珠山)

一齋吟不出　高卧白雲居　萬竹維摩榻　雙林大士廬　詩禪超上乘　水月證空虛　為問西來意　然燈話折蘆

　　春日雨中過參黛樓借榻贈靜山上人

　　李金庭

山樓烟景少　吟眺興偏幽　花雨千峰暝　松濤萬壑秋　野情真自適　仙境復何求　孤嘯殘陽外　蘼蕪綠滿洲

碧嶂環虛閣　藤蘿繞石闌　雲光晴滴翠　雨氣晝生寒　地僻塵無染　神清夢亦安　睡酣江上月　閒試小龍團

獨坐雲深處　翻憐世路非　僧閒堪作侶　景勝欲忘歸　陽谷秋陰茂　堂空燕雀稀　鉤簾湖水碧　閒看白鷗飛

　　過雲居

　　施璉川

精舍岧嶤隔翠微　我來便覺世情違　孤燈照雨檐花落　短鬢臨風木葉稀　白雁虛凝千里信　青山容得幾人歸　詩成正在鐘鳴後　獨坐空庭攬舊衣

　　寓雲居山房

　　顧青厓

小閣開何許　蒼雲秀水間　幽尋曾屢過　勝絕竟忘還　石磴懸春雨　柴牀落晚山　高眠長不出　信爾有真閒

　　贈古松上人

　　(長洲)王稺登(百谷)

衝泥度嶺問僧家　竹暗松深徑路斜　一夜雨聲添碧草　滿園春色鎖梅花　禽言谷靜偏宜聽　酒債山寒未肯賒　頭白友郎能好客　開廚留客飯胡麻

　　贈古松喬上人

　　皇甫錫

三乘翻貝葉　四律吐靈花　暫謝郎官省　因探帝釋家　赤烏論劫遠　白舄渡江賒　苦行將何事　迷轉法華　

　　松樂亭晚眺呈賓山上人

　　(西安)張大介(少谷)

山晚雲烟合　亭虛眺望通　湖光斜枕海　江色遠連空　邂逅何年別　攀登此日同　不愁歸路暝　留宿有支公

　　春日過迴崖禪房

青春重欲半　楊柳漸堪攀　偶逐煙霞侶　因過松竹間　澄湖明夕照　微雨暗春山　終日嗟城市　今朝喜暫閒

　　與迴崖夜坐有懷

　　吳兆

投師知夙好　幾夜坐深更　煨芋山爐暖　烹茶石澑清　殘鐘度湖水　落日半山城　似覺諸緣靜　懷君空復情

　　雲居留題

　　徐春塘

江上吳山生九峰　峰迴客路是城中　天開水鏡前江月　坐接松濤絕壑風　落木徑開宜舞鶴　上方山曉自鳴鐘　西湖只在危闌外　引領秋光思不窮

　　又

閣倚層崖迥　開窗對畫圖　亂峰鳴夕照　殘靄散秋湖　客路依城轉　松陰過雨無　前江吟眺裏　一鳥下平蕪

　　同李笠翁、沈因伯雲居話舊

　　何玉振(泗音)

人逐秋風至　青山老客情　竹深孤寺隱　雁集一沙平　古道埋荒草　長江送遠聲　登臨時把袂　日落照孤城

　　祝達方

　　顧豹文

談禪趺坐俯滄波　白晝天花下薜蘿　繞院菩提嵐翠重　滿庭貝葉雨聲多　春山振錫能降虎　秋水揮毫不換鵝　僧臘七旬空萬境　人稱無著古維摩

　　雲居寺贈風遠

　　曹溶(潔躬)

幽盡丹青出　硿硿俯石林　樹含樵斧寂　晴湧佛香深　伏竇泉宜釀　吹松澗有琴　不須問勝義　早已薄懸金

梵宮圍密靄　不道是城中　窟靜雲能照　欄高地總空　竹光留宿雨　鳥語出迴風　更卜重陽後　來看萬葉紅

　　同楊香山、葉林屋雲居西園竹閣，贈心學上人

偕尋竹閣寺西偏　逸蹟相傳數百年　人倦儘容嵓下住　夏涼尤覺醉來便　鼯鼪靄靄相忘地　翡翠粼粼欲暮天　莫悵黃塵銷未得　暫分清晷學初禪

　　從清屏山至雲居訪仁菴大師

　　毛先舒(稚黃)

翠微引步上虛空　高下樓臺曲徑通　紅葉遙分秋萬樹　青山行過竹多叢　雲生古壁將成雨　日落長松更起風　望裏白毫知不遠　天花落處坐支公

　　又雲居寺

石徑幾里欹忽平　峩然寶剎開西城　天花貝葉總妙法　禪室香臺非世情　古碑喜留片石語　雙履誰踏空山聲　身心漸覺塵累少　將尋此地談無生

　　雲居江望

雲居絕頂俯寒空　此日晴披雁背風　一片江山秋色裏　萬家烟樹夕陽中　吟看太古雲凝白　醉覺衰顏酒借紅　不是春心勞目極　那堪處處老丹楓

　　登雲居訪心學大師并誌乍歸復別之意

　　吳致一

江湖空老去　彈鋏暫歸來　禪榻依然近　香花特地開　路從雲外遶　山向座前迴　獨恨飢驅客　征帆已復誰

　　過達方禪師園

　　(武林)趙蒼璧(圜菴)

雲樹為籬山作屏　月明荇藻橫中庭　禪心映徹澄波碧　詩骨高淩夕照青　靜處見聞皆妙諦　定中色相盡忘形　塵緣愧我猶羈絆　得步靈巖昧已醒

上人趺坐翠篁中　冷韻秋懷味頗同　澹泊趣能高石隱　瀟疎致欲類簑翁　茶爐聲沸燒桐葉　竹徑風敲喧草蟲　真意已從佳句得　知師覺後蘊皆空

悟入空來身亦餘　方知出世勝華居　剎連古堞塵偏遠　跡寄雲窩俗每疎　貝葉靜翻機躍躍　蒲團兀坐意如如　紛紜戶外雖爭擾　慧眼終疑賦子虛

　　山中十詠

　　釋德言(心學)

　　聖水寒巖

巖下清泉湧　曾無卓錫痕　輕寒生白晝　皓月湛黃昏　境擅吳山勝　名因聖水存　補天留此物　千古覆雲根

　　塔基松樂

見說浮屠址　長松幾十尋　亭亭多勁節　落落少知音　遞響疑流水　迎風似鼓琴　欲消炎熱苦　不厭此登臨

　　振衣亭

步屧尋南郭　憑高一振衣　應知塵不到　驚起鶴飜飛　古岸淩滄海　烟蘿出翠微　亭空餘怪石　或恐是支磯

　　超然臺

細路懸籬上　高臺四望開　泉源疑鷲嶺　霞氣接天台　碧樹城隅密　青山眼底來　莓苔供步屧　發興自悠哉

　　一滴泉

小院幽深處　泉香噴石顛　千秋留古蹟　一滴至今傳　濺去苔痕溼　烹來瓠葉便　坡仙題咏在　拂拭憶當年

　　三台石

何年辭上帝　許爾臥東山　不為蒼生起　從教白晝閒　雲深人跡斷　日落鳥飛還　突兀知何意　偏容在此閒

　　西山晴雪

朝來看霽雪　目斷兩峰西　樹挺瓊枝出　光搖碧漢低　六橋連縞素　萬里絕雲霓　已得山陰興　何須到剡溪

　　東嶺翠濤

身倚雲天半　東南勝概收　翠濤兼樹吼　青靄傍城浮　山擁乾坤出　江分吳越流　超然塵世外　相對不知愁

　　古堞秋雲

風引晴雲出　秋來度女牆　相將共舒卷　未許獨飛揚　葉落林光淡　城高暮色荒　乘閒聊極目　叢桂正飄香

　　長廊夜月

長廊澄皓魄　散步到深更　夜靜光逾潔　風微籟自清　美人千里隔　宿鳥一枝輕　仰見星河轉　優遊寄我情

　　中峰墨跡舊藏余家，今歸之心學，贈之四十字

　　陸次雲(雲士)

我有高禪蹟　恒藏在篋中　好將懷素筆　付與梵王宮　珍重牟尼似　尊嚴貝葉同　攜之還合浦　善守有心公

　　謝陸雲士先生以先祖師墨蹟見賜

　　德言(心學)

幻祖高風在　欣逢手跡歸　筆花今始見　書法古來稀　虎向臨池起　龍爭染翰飛　士衡留俊句　千載共瞻依

　　題雲居寺

　　(崑山)徐涵(季容)

萬堞山高下　千尋磴往還　人來飛鳥外　風過落花間　寶碣蒼苔古　梵音白晝閒　共傳楓嶺近　乘興更躋攀

　　過雲居寺傷貞石下世，同丁敬身、張東扶

　　厲鶚(太鴻)

春色悲人事　松門澹夕暉　昔遊同禮塔　今望各霑衣　一病驚才盡　三生向佛歸　傷心堦草合　行跡尚依稀

　　和明尚書夏忠靖公雲居留咏原韻

　　(錢塘)周經邦(理齋)

誰闢雲居境　依山面列城　文峰高削秀　聖水曲環清　一碧長廊竹　風來戛鳳聲　我從閒徙倚　即此便登瀛

誰闢雲居境　禪林坐白雲　翠宜三面匝　清可一泉分　石破穿成牖　楓枯折作薪　自來人少至　樂得趁閒身

誰闢雲居境　逶迤石磴遙　遠帆飛野浦　清磬出僧寮　花濺三春雨　林翻半夜濤　未能離世網　暫爾脫塵囂

誰闢雲居境　翻經坐翠微　妙難參入悟　年已近知非　泥草香遊履　苔花繡佛衣　印公如可作　相伴話禪機

　　題雲居寺

　　(荊門)胡作柄(石圃)

行腳闍黎似此身　秋天又過聖湖濱　半肩行李雲深處　紅葉黃花是主人

　　中峰祖師麻履分韻

　　金志章(江聲)

隻履記西歸　流傳自初祖　幻公天人師　千載復步武　巍然兩足尊　雙絢鎮禪宇　素製韌菅麻　細痕滅鍼縷　尺咫長有餘　顏色黯且古　想當閉關時　足不染塵土　蹴踏龍象翻　千峰度寒雨　幻影返真空　遺跡留法炬　落䰂人共瞻　皈心鄙簪組　為語居雲僧　世守慎藏弃

　　黃松石(楷廮)

永明有道蹟　中峰接光燄　今觀雙履存　莫謂雙燈掩　淨土路明明　梅花香冉冉　何嘗隔一塵　實不離三檢　雲門法眼宗　踐形乃無忝　曾讀泰山銘　三寶慈謙儉　每懷夫子履　立身恥行檢　更生慚愧心　屐齒蒼苔染

　　戴廷熺(鸝亭)

阿師來大滌　建樹祇園勳　留影瞻法相　作歌垂清芬　禪身本無著　人事腳底勤　肅觀雙不借　縷織纏氤氳　偉然藉白足　尺六超人羣　閱世五百載　猶護谿山雲　即此為傳衣　履空祛眾芬　石頭牢把持　踏實尊所聞　我慚纓世網　學步聊云云　日車走不住　林際含斜曛

　　柳溥(潔夫)

高峰誰接武　中峰蹟未湮　雲居有遺履　歲久無點塵　蹋破天目雲　坐斷大古春　行吟梅樹下　雪月相鮮新　把滑到今日　道跡傳後人　彼眎身毒緣　世事數屣均　慧業重高躅　矧跂彼先民

　　(淨慈)明中(烎虛)

吾道大無垠　祖風渺將失　此心竟何依　得得來雲窟　所喜蹟未湮　遺履二而一　傳非章敬來　制非睦洲出　想見兜羅綿　金鋮度精密　愧我腳下孫　箇事參難畢　合眼坐圓蒲　秋蟲吟唧唧

　　(南屏)篆玉(讓山)

緬懷師擔簦　烟霞湧游足　茲履編塵剎　卻無塵俗沃　已厯數百年　麻色新未觸　漬有草露香　脫盡古苔綠　啟我別峰行　精勤我敢不　所以久瞻對　山月墮空曲

　　(雲居)實懿(雲巢)

瞻仰幻祖風　雲居一雙履　鍼痕織細縷　麻色淨如洗　遙遙數百年　花雨隱香底　踏月轉法華　趺坐悟性理　道放龍象參　德化天人喜　足跡遍名山　松關閉聖水　至今爪髮塔　頂禮合十指　偉然九尺軀　法相滿月美　一懸竹樓中　四壁清風起　愧我隔世孫　未會禪中髓　疑團領犍椎　行腳走千里　徒費草鞋錢　歲月空逝矣　閒讀淨土詩　古歡盈窗几　想見舊行踪　吟覓梅花裏

　　雨後集雲居望湖上諸山分韻

　　金志章(江聲)

積雨喜澄霽　夏木紛蒙蘢　招攜遂幽賞　古寺聊相從　長廊一何深　對面環高墉　憑襟暢遐覽　豁達開心胸　蒼翠潤欲滴　遠近羅諸峰　塔影靜卓午　湖光澹春容　塵境渺然隔　詩景爭來供　神因寂慮遠　趣以還山濃　沈思忽孤往　天外聞疎鐘

　　杭世駿(堇浦)

連山橫高城　日夕雲所出　萬物各潔齊　一雨積宏力　曲嶺紫蚓盤　林莽忽露日　振策偕素侶　縱目借禪窟　空廊不居人　寫望適其職　鏡湖自昔清　卓塔豈今立　天光送遙青　散作眾峰色　意似供客看　蒼秀不肯匿　耽玩情輒移　翻怪曦晷疾　齋廚飫蔬香　得句各呈佛

　　丁敬身(鈍丁)

雲居西南城　厥構何代始　入門劫燒餘　豐草翳殿址　拾級尋僧房　今朝風日美　解衣各自在　一釋束裹累　雲公合瘦權　詩得幻住髓　殷勤導脩廊　瀟灑大半里　豁耳南屏鐘　照眼湖山起　天開林態媚　林霽鳥音喜　盭厔不模糊　湧現絇履底　晶明青銅鏡　重疊綠玉几　天公愛詩人　先令霉雨洗　茶酣且夷猶　吟足更徙倚　歸攜詩稿看　溼翠生袖裏

　　戴廷熺(鸝亭)

中峰瘞髮地　樹翳雉堞環　一角見湖尾　晴翠羅羣山　遠近互單複　半鏡呈烟鬟　片陰暗前岑　度壑歸雲閒　長廊久延佇　齋廚破僧慳　午景淨如拭　坐對脩篁間　新蟬忽曳響　逸興不可刪　日夕恣幽討　相與忘疎頑

　　施安(竹田)

一峰立城陰　黛色浮几上　羣峰湖面來　近遠疑相望　積雨忽破陰　快如埽殘瘴　閒行就林樾　頗亦便蕭爽　路轉聞齋鐘　淨居聊一訪　經龕已成塵　髮塔喜無恙　蒼涼話枯禪　牽率酬詩帳　廊空放遠目　妙處得新況　風篁語不喧　參差搖綠漲　誰梳佛髻雲　清淨見諸相　我疑坳堂舟　江湖落盆盎　夙愛已云清　愧無杜陵唱　逃暑指後遊　寬鞋獨來往

　　吳城(鷗亭)

黃梅浹旬雨　洗盡蒼苔紋　朝光盪絕壁　嵐影搖風帬　我來長廊立　茗香散氤氳　遙望湖上山　積翠空中分　天公若遲客　冉冉飛涼雲　研席削新句　圖經懷舊聞　譚禪苦不易　愛山差足云　何時結淨侶　匄我旃檀薰　流連當落景　一舸招鷗羣

　　戴樹元(春曇)

結廬西城隅　巖壑攬昕晏　環湖雨後山　新沐呈半面　精藍接烟蘿　拾級眾峰見　密竹搖清風　脩廊得勝選　澹沲雲化嵐　空明波若練　積靄午漸消　晴光眼微眩　僧廚蔬筍供　佛座巖花薦　阿師舊跡留　瞻仰慨流轉　香燈耿長明　妙法傳一綫　谷鳥遞飛鳴　投林亦知倦

　　(淨慈)明中(大恒)

誰知入城遊　仍在青巖畔　寺右路轉幽　竹樹影淩亂　涼飇發長廊　小立縱目看　宿雨痕乍消　四山烟忽斷　湖波明滅中　葑草出遠岸　閒房納霽景　飄瞥不容玩　我本中峰裔　藜牀安清盥　翻經話宿因　歲月悲漫漶　吟罷理歸橈　白鷗共蕭散

　　實懿(恭文)

新霽晚涼生　野水亂鳴瀉　薰風自南來　披拂青藤架　耆英來叩關　忘形不須迓　相引望林巒　清談趁多暇　湖分一角明　烟忽四山卸　照眼翠如洗　參差露臺榭　隱隱南屏鐘　清韻落茅舍　塵慮久蠲除　恬吟樂無價　鳴蟬曳斜暉　深壑忘九夏　慣伴閒雲眠　看盡雲變化

　　重九日過雲居訪雲巢上人

　　王曾祥(茨檐)

佳節肯輕負　登臨藉短筇　風聲隨澗遠　樹影倚巖重　碁侶舊同調　茅齋足放慵　羨師吟卷富　早晚欲相從

　　和雲巢大師雲居懷古韻

　　(西山)聚星(渭濱)

空居何處著塵埃　雲外江城碧四迴　奇石三台驚大米　原泉一滴契黃梅　青螺只許詩僧住　白髮應隨筆塚堆　飛錫自投天作意　鶴歸松㠀漫哀哀

黃葉秋山石逕斜　獨憐城市絕紛華　平湖水月三千頃　撲地人烟百萬家　疎雨綠垂江浦樹　初陽紅映海天霞　遙知登眺忘空闊　直指恒河一點沙

　　同友過雲居訪雲巢上人

　　金志章(江聲)

春山犖确路高低　淺草茸茸翠欲齊　古寺半荒藤覆瓦　寒城斜抱石為梯　湖先映檻浮空曲　塔影橫窗隔竹西　便擬與君歸淨業　經龕禪板共幽棲

　　陸文謨(𦬊洲)

飛閣懸崖萬象低　當門雉堞與堦齊　長廊展步思遺舄　仄逕層登悟法梯　千嶂翠痕來硯北　一湖水影接窗西　曾聞看月稱名勝　願借山房半夜棲

　　柳溥

郊原芳草望中低　新綠還如翠黛齊　遠瞰鯨波萬里舶　平淩雉堞九霄梯　斷碑落日橫苔上　篠竹村莊在水西　自問孤懷宜僻處　忽嗤寥寂學卑棲

　　雲居懷古

　　實懿

堞拱楓圍淨域開　羣峰潑翠隔湖來　山空蹟賸一雙履　人去詩留百首梅　法席憑誰傳白業　殘碑遺我撫青苔　幢竿記取烟霞裏　吟斷西風畫角哀

脩廊獨倚暮烟稠　境靜人閒豁遠眸　雲氣黑含靈鷲雨　濤聲怒捲廣陵秋　泉流一滴源分細　石記三台事最幽　淨土牟尼陳迹在　香臺翻誦不勝愁

　　和

　　(徐州)汪皋鶴(立亭)

聖水高蹤雉堞開　中峰禪悅昔參來　塔明宮女奩中髮　花放支公卷裏梅　三佛香泉留古井　雙趺履蹟隱蒼苔　王孫何處殘碑渺　枯木寒鴉起暮哀

精藍雲護眾峰稠　楓嶺高頭一縱眸　雞犬萬家城市遠　風濤三折海門秋　講堂畫壁烟霞古　老佛塗金殿閣幽　囘首湖山無限意　與僧酬倡破閒愁

　　又秋夕讀雲巢《水明山樓集》

紅塵辭逐役　緇侶覓交遊　一卷碧靈集　迴環卒未休　禪心清似水　詩律澹于秋　風雨鐙窗黯　能消旅客愁

　　夏日同堇浦鹿田敬身訪雲巢上人分韻

　　金志章

逍遙散步折風廊　癩可相逢話未央　五字難靡詩壘破　一甌聊試茗旗香　燒猪韻事思前哲　倦鳥歸心戀夕陽　可許宗雷同入社　還來消夏共清涼

　　和

　　實懿

水鏡山屏護曲廊　羣然連襼樂無央　茶炊松子詩脾沁　席遞荷風客韻香　雲影忽來清酷暑　溪聲不斷走斜陽　相期共訂秋桐下　重肯扶筇話夜涼

　　晚入雲居寺

　　魏之琇

雲居寺前夕照曛　落葉滿山秋不聞　雲居寺裏無人迹　蟲吟草底學詩客　丹楓樹老銀杏肥　長廊久立風吹衣　五雲山頂快鶻落　萬松嶺上寒鴉飛　朦朧林際穿微月　城郭炊烟生木末　西湖涼影上闌干　天與水雲同一闊

　　題雲巢上人《水明山樓集》

　　(錢塘)汪沆(西顥)

柿園蒲室風流邈　一卷清詞淨眼花　誰道法門原不二　枉教杜口學毘耶

心香一瓣嗣中峰　野鶴孤雲來去踪　記得水明樓上坐　交揮談麈折青松

梵夾翻殘事藥王　八功德水汲清涼　此身苦器君知否　好證聞思般若航

　　贈雲巢上人

　　陳士寅(耑木)

竹閣松窗儘自由　琴書堆案勝封侯　名高十笏中丞舉　德化諸山太守留　半夜潮回僧入定　四更月吐客憑樓　禪心詩骨清無敵　風雅應推第一流

　　師係維揚天甯寺法派，韜跡雲居。曾經大中丞莊公選僧迎鑾，列入十大高僧中。歲戊子，太守嚴公復有都綱之薦。

　　前題

　　(吳江)余易亭

佛子兼才子　風流最可人　書聲通梵唄　茶鼓出比鄰　詩到無心妙　交從物外真　何時租小艇　載鶴過南津

行腳無多遠　歸來懶興長　禪心常少夢　幽句忽生涼　松雨袈裟潤　荷風篛笠香　為求蟬一飽　沆𤅈每先嘗

　　贈雲巢上人

　　(句吳)王廷範

澡雪靈臺牧慧光　自提宗鏡砭膏肓　花拈佛祖燈前案　草別君臣肘後方　支遁講堂標理窟　遠公吟社富詩囊　機鋒未接毘耶路　曳杖何緣似宿桑

西泠烟樹六橋東　是處珠林客寓公　坐借編蒲勞摸象　誰能鑽紙類雕蟲　青鞋布襪雲門與　麗句清詞雪竇風　竿木隨身參一指　不須瓶缶餉虛空

忘言自笑啞羊僧　未會牛車最上乘　粟粒漫藏千世界　蒲團終老一龕燈　刳腸何術從元化　換骨誰人得少陵　慚愧尺竿催進步　石頭來路正淩競

剎竿倒卻見門牆　行腳腰包盡道場　拂拭微塵光映徹　破除熱惱髓清涼　儘參初祖三年壁　誰奉中峰一瓣香　智藏不離文字海　渡人應未倦津梁

　　鳳凰山懷古

　　張雨

江左夷吾浪得名　豫州英概亦沈溟　夕陽枯木山如赭　秋雨荒臺草自青　漢苑玉魚誰復葬　昭陵石馬亦無靈　可憐白髮山人婦　猶向燈前話後庭

　　前題

　　鄭江

連騫鳳勢壓錢塘　零落觚稜閃夕陽　金殿淒涼春草合　玉笙哀怨暮雲長　江花似帶銅駝泣　野麥如含寶鼎香　禹井秦碑猶寂寞　遺黎何必悼興亡

　　前題

　　金吰

何堪劫換又紅羊　壺塔安能鎮海疆　徒有遺民悲趙宋　旋聞焦士說准張　軍聲歇絕誰貔虎　山勢飛騰自鳳凰　贏得蘭城江上宅　城隅夏木鬱蒼蒼

　　遊雲居寺

　　朱輅

千章喬木倚山城　古剎雲深鎖碧崢　拍几湖光浮曉夜　橫軒江影變陰晴　春風入閣飛桃瓣　秋月臨樓落桂英　但得心閒棲勝地　著書何必論無生

　　登雲居楓嶺絕頂

　　魏麟徵

眺盡湖山在此閒　振衣塵外更超然　香林遍是談經處　卜筮方逢學易年　道德五千人度谷　琴聲六一客名泉　登臨便覺浮雲小　漫擬高峰不語禪

　　首春雲居寺與賓三上人茶話

　　朱樟(鹿田)

味此曹溪一勺甘　手揮如意且清談　春來只有情難割　老去都無佛可貪　語帶烟霞供晚聽　禪分賓主學同參　舊遊禪指今如夢　一夜梅花照碧潭

　　海棠石壁歌同金江聲觀察作

　　莫拭(柳亭)

二月二日天氣佳　春遊不惜幾緉履　遺榮觀察性愛山　雲居寺畔尋石壁　我亦扶筇陪往探　果見𤫩瓏雉堞側　高脊藤蘿十丈牽　瘦筋樹瓣千層坼　中間竅穴更逶迤　剔泥不用煩人力　花萼天然肖海棠　分明造物工雕刻　僻在城隅人不知　圖經缺載殊堪惜　君不見南榷廢署石簇青　芙蓉流傳遠自宋朝德壽宮　今上省方邀賞鑒　一朝拔出泥塗中　從來顯晦有定數　安見石壁終淪草莽無遭逢

　　初春偕馬眉叔馬蘭若至雲居訪雲巢上人和前韻

　　朱晉(退谷)

靈區不忘豫章開　一脈燈傳舊法臺　佛印風流雲未散　中峰禪悅錫飛來　消閒拉友登林麓　歡喜題詩踏蘚苔　徙倚夕陽陳迹杳　吟餘同試陸盧杯

幻人幻相逝烟波　春意春風長薜蘿　襟袖香分梅冷澹　杖藜溼惹翠婆娑　山中靜極偷閒少　世上愁偏入夢多　恰值雲公蓮社啟　二三知己得頻過

　　前題

　　馬芬(蘭若)

我愛雲居靜　登臨一縱眸　湖山蘇白雅　殿閣漢唐留　鳥語澁春冷　花香戀客遊　叩關吟侶在　更上水明樓

夙仰詩名重　招邀入寺尋　烹茶延舊雨　挾冊頌新吟　妙筆壽存歾　清思繪古今　浮生閒日少　披對豁塵襟

　　訪雲巢上人

　　(雲閒)康梅(春湖)

春遊頻到寺　勝境似相招　青滴千峰翠　綠浮一葉蕉　竹花生塔頂　風雨隔山腰　他日重來訪　新詩定滿瓢

　　瑞凝道院

　　實懿

　　舊係雲居山房下剎也，羽士居者久矣。客歲辛卯，仁邑高侯、錢邑汪侯捐俸新之，顏曰：「晶凝別墅」。負山面湖，頗稱佳境。今春抱膝松寮友人，限「屋北溪西」成韻囑題，興來學步，貽辴壽陵，定知不免也。

晶凝新築山間屋　鬬角鉤心供西北　庀材不取化金鳩　落成行見隨車鹿　兩侯經濟流德輝　孤衲登臨爽幽獨　珠宮琳館許飛來　白雲深處伴君宿

翠壁丹崖望九溪　腰包行腳任東西　簷前栗樹竄松鼠　檻外茶山聚竹雞　平遠峰嵐青不斷　參差林木綠將齊　眼前不遇搜奇士　辜負春鸝自在嗁

　　鳩化金，漢京兆長安張氏事。鹿隨車，後漢鄭宏事。

　　寺面城

　　宋時有錢湖門，與寺斜對，元季堵塞。

　　中峰：雲居菴記

　　係趙子昂書，廉希貢篆。

　　按：中峰有《繫念》一卷，詞偈頗精，至今苕霅閒超度亡者用此。蓮池仿之，作《雲棲施食》文，蓋宗此也。

　　載鳳翔：精齋死節記

　　係吏部郎中毛汝賢篆，都綱良縉，里人諸應麟，本山住持性純、真殊、真良、性歡、海昌、海性、澄逸、寂言、海鈺、海安、性瑞、法雨、如滔、如磨、海倫、真瑜、真才、真定，本房海鎮、照元、通衢、智喬、性慈同立石。

　　沈衝：雲居聖水禪寺重建殿記

　　係無為州學正胡懋欽書，邑人沈源篆，僧道孜立石。

聖水寺志卷三


中國佛寺史志彙刊第 27 冊 No. 25 雲居聖水寺志


聖水寺志卷四

　　𧧌湛同明倫原輯

　　通淵同實懿重纂

　　法譜

　　法法相傳燈燈相續所謂一花開五葉者曰臨濟正宗曰曹洞曰雲門曰法眼曰溈仰是也法門三乘禪教律是也禪門參禪學道明心見性教門講剖經義究悟本來律門精守戒律兼脩淨土千差萬別總歸一貫(懿)以都綱因病辭職嗣受維揚天甯禪寺具如老和尚之法自問涼德閉戶空山屏絕世緣懷把茅結菴之意息豎拂開堂之念法乳難酬恐辜師德遡其淵源紀其巔末以志不忘志法譜

　　釋迦如來真身舍利寶塔傳

　　四明阿育王寺釋迦如來舍利寶塔按僧統贊甯傳世尊入王舍城乞食路傍有童子戲沙即以為麩殷勤奉施佛授記曰此童子吾滅度後於閻浮提作鐵輪王四大洲中悉皆臣伏取吾入塔真身舍利造八萬四千塔於一時役諸鬼神往四天下供養佛滅度後果符昔記時耶舍尊者於五指間放八萬四千道光明諸天夜叉眾各隨光中往四天下遇八吉祥六殊勝地乃安一塔此其一也。晉代太康中并州劉薩訶弋獵為生病至死具一梵僧語曰汝罪重應入地獄吾愍汝故宜往洛下齊城丹陽會稽有阿育王寶塔處頂禮懺悔得免既蘇出家名慧達徧求會稽海畔山澤莫識基緒夜聞地下鐘聲精誠懇切三日寶塔從地湧出光明騰耀色青如石高尺四寸廣七寸五層露盤四角挺然四面窗虛中懸寶磬周以天下及諸佛菩薩善神聖僧天神繞塔像極精巧達每聞鍾聲見塔悲喜懺禮瑞應頗多劉薩訶者利賓菩薩示現也唐僧宗亮詩云

鐵輪王使鬼神功　靈塔飛來鄮嶺東　有客不隨流水去　磬敲疎雪細雲中

　　東晉丞相王導初過江有道人來告曰昔與阿育王同遊鄮縣安真身舍利寶塔阿育王與真人捧塔飛空入海諸弟子中有未得道者攀引不及一時俱墮化為烏石石為人形上有袈裟紋縷郡守褚琰取看奇之至今村名塔墅𡒃名烏石義熙元年勅鄮山造塔亭禪室度僧住持守護宋元嘉中遣陳精并僧道等廣興創建掘基下得石函盛玻璃鍾覆以銅鏡又金盒盛銀罌安三法身舍利并迦葉佛爪一其色紅髮一莖伸之數尺置之成螺文帝設造木浮圖三級藏之竟陵王欲增成五級夢神告曰此塔三十年後有大力人增添梁武普通三年勅建堂殿房廊賜額阿育王寺大同五年上座僧綬奏木浮圖隳損勅岳陽王蕭詧增修至五層施金五百兩鑄金銅像四百軀寫經論五百卷鑄四大鐵鼎以鎮四角傳武帝昭明二真安塔內詧尋取石函內舍利三顆浴之咒曰浮者進上其最大者浮乃遣主吳文寵僧璉等四法師同進因勅免賦給兵士三千人置營防衞一時名士傾心皈向陳宣帝遙敬度二七僧

　　唐太宗時瑞現尤數永徽閒處士張太玄聞塔前誦金剛般若垂拱間士曹唐玄默迎塔到越忽飛在西家屋上即送還本寺中宗勅送供施招僧棲曠如法香火國清智晞尊者到寺禮八萬四千拜旋繞數周忽紫文印於臂方整明亮終身不沒臨終謂弟子曰眾聖封印心無虛焉吾定生彌勒內院矣武宗澄汰沙門塔止越州府庫宣宗重興教法塔入開元寺鄮山僧論請觀察判官蒯希逸判歸育王寺大中庚午歲正月八千餘人傳塔供養天花紛紛散落如雪眾以手擎旋化夜初放五色光明是年新羅僧盜塔手捧繞亭亘夜而行不離本處懿宗咸通中觀察使楊嚴奏度三七僧精嚴香火且云舍利寶塔靈異實國內福境天祐中太守黃晟迎塔歸奉化登舟頓重眾力莫舉錢武肅王貞明二年十二月遣弟鏵并僧清外等具船舫香火迎塔歸奉化登舟頓重眾力莫舉

　　錢武肅王貞明二年十二月遣弟鏵并僧清外等具船舫香火迎塔明年上元夜回止西陵岸祥光明照江中如晝武肅王躬扶綵舁從行至羅漢寺廣陳供養一僧頂戴手搦一角墮地隨手安著屹然不動虔禱至晚其角火星迸散始知神力補鑄丁丑歲勅建木浮圖九層舍利塔安七寶龕中累歲大會多睹光明據感通傳天人云有二塔今鄮縣是阿育王右塔乃薩訶求出者人天恭敬也小塔是賢劫初佛者中有迦葉臂骨羅漢將住鐵圍山非人所見

　　又按僧從廓記宋紹興閒高宗書佛頂光明之塔六字湻熙二年閏九月廿一日皇子判府魏王愷體塔製度以金造成奉安寶塔於中自贊四章刻塔四傍當年十一月廿八日孝宗遣供奉李裕文降香傳宣迎塔五日塔至帝素饍焚香瞻敬未有所睹屏左右再祈再禱忽舍利塔尖上涌現如月輪相次日帝又祈禱舍利復現寶塔兩角如水晶珠是日勅從廓入內問法賜妙智禪師之號廿九日皇太子精誠祈禱舍利現寶塔相輪第二層纍纍如水晶珠次年正月七日帝於碧琳堂瞻敬舍利現塔角如淡金珠是日書好勝之殿四字賜本寺奉安仍賜行者度牒五道錢萬緡勅徐德榮與從廓奉塔還山

　　又僧行彌續傳大元至元十一年丞相伯顏南征天下歸仁憐占加僧錄安撫江南僧尼事明年三月奉旨迎寶塔五月抵開平府百官四眾爭先迎睹如面覿紫金光聚奉安華嚴寺大集衲侶梵唄歌誦竟七晝夜盡誠尊奉留一月奉旨送大都大昊天寺供養九月一日遷至玉塔寺集諸國僧凡十萬人於禁庭萬歲山皇太子府鎮國寺太廟中書省樞密院及府庫等處立十六壇場有司供具殽饍燈幢金珠閒錯示極尊嚴為國祈福初三日車駕親臨玉塔寺致敬是夕瑞光發現貫燭寶塔相輪之表自相輪分色祥光東射禁庭晃耀奪目天人共睹殊勝之盛未有若此明日奏聞皇情大悅初八日大赦天下初九日畢會賜禪講大德衣銀幣各差施牒廣度僧尼遣憐古加大師南方大德慈祥宣使張德慶忽盧兒等迎捧南歸勅所過州縣遵引入境以福黎民十二月十九日抵鄞邦人驩呼歌舞塞途溢巷如赤子見父母之歸也明日抵玉几大師擎捧寶塔宣傳玉音曰佛以慈愍視一切去住何分南北但天龍侍衛化攝有方滯於愛執甯忍捨鄞況海東之民皆吾民也其不汝執俾福是邦言未既空中瑞現纍纍如珠紺紅五色光彩散亂萬人稽首歎曰吾佛光明之所照吾君聖德之所被也恩賜御香僧布金銀等復令州縣供給所需增搆寶殿不日告成自得神聖感應頗多未能具述今摘其本末瑞現若此以便緇素曉知其義者

　　至正乙未五月住山佛日圓明普濟禪師悟光識初祖菩提達磨尊者(天竺第二十八祖中華初祖)二祖慧可大師(第二十九祖中華二祖)三祖僧燦大師(第三十祖中華三祖)四祖道信大師(第三十一祖中華四祖)五祖宏忍大師(第三十二祖中華五祖)六祖慧能大師(第三十三祖中華六祖)七祖南嶽讓禪師八祖馬祖一禪師九祖百丈海禪師十祖黃櫱運禪師十一祖臨濟玄禪師十二祖興化獎禪師十三祖南院顒禪師十四祖風穴沼禪師十五祖首山念禪師十六祖汾陽昭禪師十七祖石霜圓禪師十八祖楊岐會禪師十九祖白雲端禪師二十祖五祖演禪師二十一祖佛杲勤禪師二十二祖虎邱隆禪師二十三祖應菴華禪師二十四祖密菴傑禪師二十五祖破菴先禪師二十六祖無準範禪師二十七祖雪巖欽禪師二十八祖高峰妙禪師二十九祖中峰本禪師三十祖千嵓長禪師三十一祖萬峰蔚禪師三十二祖寶藏慈禪師三十三祖天奇瑞禪師三十四祖無方璁禪師三十五祖笑巖寶禪師三十六祖幻有傳禪師三十七祖天童悟禪師三十八祖費隱容禪師三十九祖石菴琈禪師四十祖四航海禪師四十一祖巨如奇禪師

　　臨濟宗

　　其人自南嶽懷讓禪師下出馬祖道一禪師一下出百丈懷清禪師海下又並出黃櫱溈山二支

　　自黃櫱希運禪師下出臨濟義玄禪師從此立臨濟根本一支

　　又自十四世界源禪師嗣法門人性金號碧峰又旁出臨濟一支計四十八字(此即雲居披剃字輩)

　　　智慧清淨　道德圓明　真如性海

　　　寂照普通　心源廣續　本覺昌隆

　　　能仁聖果　常演寬宏　惟傳法印

　　　證悟會融　堅持戒定　永紀祖宗

　　又碧峰下四十七世祖定禪師入閩住雪峰山復旁出臨濟一枝計二十字(即今臨濟付法字輩)

　　　祖道戒定宗　放光正圓通

　　　行超明實際　了達悟真空

　　道膺禪師傳

　　胡作柄

　　道膺禪師雲居寺之開山祖也唐時佛法甚盛士大夫樂捨其子入桑門以祈福師為幽州王氏子生而端凝無外慕甫數歲父母施于涿之延聖寺稍長究心經典欲了上乘聞洞山法師名往受戒洞山門牆甚峻非有根器者輒擯不納師一見即欣然摩頂日加棒喝焉其冥心面壁蓋十數年乃大悟遂嗣洞山法遠近宗仰之雲居山為豫章勝地緇流千百人共迓道膺坐堂上說無生法一時領其玄趣超然頓解者指不勝屈師知吾道可以大行乃去豫章遊覽四方所過名都大邑幽村僻壤莫不悉心化導仗慈悲而禮空王宗風于是乎益振暮年至浙之吳山悅西麓山居曇花苾草不減靈鷲結一小菴朝夕趺坐問道者如雲集開示之不稍倦并著語錄誠所謂天人共仰龍象交參也有請名其菴者即署曰雲居示不忘豫章也人以師故遂稱此麓為雲居山與吳山並傳云外史氏曰毛鶴之亂師如豫章裘甫之叛師來杭州豈以兩地人民塗炭仗佛法以超濟耶佛法本空不可以形像求吾道宜晦不可以勢利交師在懿宗時聞重謙等受講座之賜暨迎佛骨于法門倘亦心非之耶兩地俱以雲居名意深遠矣

　　明本傳

　　田汝成

　　明本者錢塘人姓孫氏幼好梵唄結趺坐長則出家吳山聖水寺時有高峰原妙禪師居天目山獅子巖立死關以待參學明本往扣之師欣然知為大器也久之明本誦金剛經恍有開解者謂識量依通雖于義趣通解終非悟也已而薙染給侍死關晝服力役夜事禪定十年而學成豁然超脫宗旨別傳九流諸子罔不淹貫激揚提唱機鋒翕霍圓轉不窮時稱大辯焉號中峰有廣錄三十卷元元統二年詔收入佛藏揭傒斯為之序有爪髮舍利塔院在聖水寺

　　守泉禪師傳

　　胡作柄

　　守泉禪師名照兼海鹽陳氏子為人機警慷慨以利濟為心年九歲即出家受四子書讀至孟子盡心章恍然大悟曰心藏佛者也性即佛也見性則見佛見佛則無佛而後可以證道于是屏葷酒究釋典又念人生世間須有功德及物今已削髮不能作皐夔事業若願力深廣又不能一時了償惟有隨地隨意拔救疾苦則事易而功溥乃學醫詳繹內經靈素諸書洞曉方脈活人不可勝計是時嘉靖中運分宜用事瘡痍遍世忠良莫保師慨然欲如京面短之同輩堅謂非僧家所宜乃止然每中夜趺坐北向長吁不置云闢外麓山房內則延攬名人碩士外則為藥局梵唄之餘每與人談論時事洋洋纚纚殊無倦容忽見有疾者則愀然為之不樂也茶毘後瘞安樂山塔宏泉寂章其後嗣也襲其業以醫鳴

　　心上人傳

　　胡作柄

　　心人上字精齋中峰三十代法嗣也師事少峰人與語訥訥如不能言眾皆異之嘉靖閒有某太史丁父憂信形家言謂雲居為牛眠吉地遂嗾當事毀殿宇驅僧眾眾俱畏縮不敢抗散之四方者且大半精齋謂少峰曰師主僧也亦棄而他徙乎如祖德何少峰辭以弱門不能與勢豪敵精齋大慟曰吾甯死誓不令此寺作邱壟也日夕禱于土地神忽見一老人曰土地泥偶耳禱之何益精齋長號不顧祈請益力老人撫其背曰雲居山有王者氣太史謀之是何意回視之已不見精齋遂書此二語揭之通衢且訴于中丞太史聞之驚急語中丞欲得精齋甘心焉中丞固太史之門下士也立拘于堂下杖斃之被拘之時乃謂少峰暨其眾曰此行必死死則寺可無虞是死賢于生也大笑出門臨杖中丞詰之大呼曰惟願公為朝廷保禦封疆如僧足矣暴其尸數日顏色不變太史慚阻寺賴以全遠近壯其義烈祭弔者以萬數至今寺僧崇祀之與中峰埒

　　寶雨禪師傳

　　呂章成

　　師名德壉號寶雨俗陳氏嘉禾望姓也七歲侍父入杭隨喜雲居聖水禪寺見紺宇宏麗佛相莊嚴道心激發如逢夙遊慨焉辭父矢念出家禮慕雲覺天如兩師閱十年兩師繼寂師未披緇遽膺寺務勤瘁敏達咸嗟異之二十三受戒聞谷大師持之嶄嶄惟謹及赴新伊古德兩法師講堂數年得提示之要於是攜隻屐西走豫章訪匡氏之遺廬踞紫霄之絕巘空濛寂厯如遇真如久之乘風放武昌摩赤壁長江盪胸大崖聳目廓然有洗空一切之意迴櫂白門花巖彷彿南宗點滴在師軍持一揮手閒得得所至境與年忘尋以歲歉棲還寺中蓋冥心參訪者又幾數年已復杯浮閩渤延睇武夷攬九華三谿之勝三年而遇漢沖林君鼓琴而樂之遂得其傳至今稱師絕調願受教者無虛時過萬玉山房有聲從巖谷泠泠而出不知在師十指間也師為人伉爽能任事與人交厯久無倦容更好為之下遇橫逆則坦然笑受不與校世顧以是益重師性誠慤年十九即能登壇以法事見推于耆宿嘗為延平令陸君道𦙌追薦亡母夜風雨滅燭有光自天照壁如日見者驚歎馮之煥父參軍楚南槥返自燕未抵門歘夜半蹴同行夢中使起曰吾家方仗佛慈悲有師召我偵之正百日為父設薦則師實為之儀真守將楊新失母迎師資往見母冉冉駕空躡梁而來新投地哀號望師頂禮微師吾誰與見母生天上也蓋師以現童真身而為說法加之以虔故能得其感召多類此嘻亦罕覯矣抑予聞雲峰故多巨蔭一望千章會鼎沸白足四驅樵者烟集師獨與仁所力禦之得不盡逮師頻年飛錫歸視林泉悲風蕭颯山骨剝露回憶曩時勇衞祇洹等於獅象斯亦荷擔如來之一驗矣今師年甫三百甲子僧臘四十有三自此勤精進證真空其為無量壽又孰能知焉

　　古峰長老住持本山序

　　法聚

　　嘉靖丁未玉芝山人訪賓山師于雲居之超然精舍秉燭夜坐語及叢林之敝慨然謂山人曰緇流民役不啻脫塵韁而復入樊籠安求所謂棲心物外而坐進其道哉吾將謝事邱林要其有同志者相與砥礪因其材而成之庶亦可以為他日叢林之庇山人曰師志則嘉矣而猶未及其本也夫法之不振者在主席乎叢林者不得其人也故言叢林之興者在得其人耳何暇事夫他哉曰然則住持之要當何所先曰惠與德而已吾聞之先德云惠而罔德則人不敬德而罔惠則人不懷苟知惠之可懷加其德以相濟則所敷之惠適足以安上下誘四來苟知德之可敬加其惠以相資則所持之德適足紹先覺導愚迷故持德以行其惠則苟有志于道者孰不願歸如魚鳥之于淵藪者耶于是乎闢進脩之途靡近習之陋審權實之宗別賢愚任才器如是而謂其世之不信叢林之不振者未之有也師乃唯唯明日復與問訊巨瞻岳師巨瞻方為眾所推重薦膺厥職擇日以登其堂師乃請所論為贈巨瞻乃予故人也遂不辭而歸之

　　弘泉禪師六十壽序

　　黃機

　　語云仁者壽斯稱無量壽也言其心德鎮靜物欲不能移也又云六十耳順此驗其識力圓通定慧並舉入世出世均同是理弘泉禪師迺今六秩攬揆之辰乞余言以為壽予喜方外交遂不辭余讀武林志及遊鑒吳山厯七寶山覩其雉堞縈紆江湖左右林巒豐蔚佳氣鬱葱曲徑禪房迴廊白社實稱寶所斯地靈而人傑也故東坡之于佛印松雪之于中峰問道往還即雲居是也邇其弘泉禪師遠承藥王之祕奧嗣幻住之宗源高風碩德山斗禪林湛法露於來葉炳慧𦦨以傳薪乃人傑而地靈也余不摭岡陵松竹寶掌古宿之話以諛悅略舉雲居之勝弘泉之德口授書人以祝之

　　達方上人七十壽序

　　仇兆鼇

　　浮屠氏之教垂世立法行於中國蓋千八百餘年而其戒律之嚴規矩之密承先啟後以大其傳者厯有奇人也以故雄偉奇崛之士多歸之而老參宿禪於道有得者又往往借吾儒之教以行釋氏之權此非儒與墨之本相混一而吾之好為是言以和合兩家之異也蓋佛之於儒其操存省察用心于大本大原之地者吾不能必其皆同而就其課徒行教朝夕孳孳以謹持其法律蓋與吾儒未嘗不相似也余昔讀書雲居僧舍得與其上人達方遊達方固從事于浮屠之教者而于儒書多所兼通有叩者輒娓娓應之其於禪儒之間了徹會悟如寒潭之𣶬秋月而山雪之映冰壺也課其徒眾至老不倦得法弟子數十人俱體相英異擅龍象之目蓋所謂戒律之嚴規矩之密承先啟後以大其傳者也寺在武林之西南隅憑欄騁望羅剎江居其左明聖湖環其右峰巒拱揖屋瓦鱗次極山川泉石之勝晴峰雨翠暮鼓晨鐘數十年如一日余每樂而忘歸而思之不置今年冬十月為上人七十之臘僧眾之與遊者相率以花果供養且屬予為文以序其事余愧不能文而宿昔遊處之雅不能己已故因以素稔者書之將為浮屠氏之言歟則無量壽佛非億劫所能窮矣將為吾儒之言歟則仁者必壽余于其理決之也雖然仁之大至于胞與羣靈涵育百世豈易量哉無量壽殆為仁者言之之也甚哉浮屠氏之言有合于吾儒也於上人祝釐之詞益信

　　達方禪師八十大壽序

　　趙蒼璧

　　吳山之西偏曰雲居梵宇深邃古樹參差非特為浮屠止靜地也四方賢士往往讀書其處以故山之僧得浸潤於琴書騷賦之林多有墨名而儒行者蓋雲居實擅會城形勝自天目蜿蜒而來襟帶江湖藩籬雉堞有靈泉怪石楓林長廊堪與明聖十景相頡頑則淑氣所鍾豈偶然哉余曩時假館外麓喜與達方師交師本望族郎姓子幼穎異勿屑塵俗棄家為僧於釋氏宗諦一一解悟訪古德新伊兩法師于蓮居深悉內典三昧厯金陵黃山諸勝境天空海闊觸處洞然余雖不嗜釋典之言知其于彼有得者況其於吾儒之經史文章靡不通曉每議論所至上下古今詞鋒百出叩之輒娓娓應高談閎辨甯復知有晉魏耶月白風清芒鞋竹杖興會飇舉在吾儒亦首肯而心羨之出所得以授徒眾既耄不衰有法弟子數十人皆體相奇偉抱負深醇密印福生風遠諸上人或精歧黃作山中良相或具才膽為佛家干城或調絃絲寄情于流水高山揮麈而天花霏玉而心學則從事余門姿學絕異余門若吳闇園王扆臣凌藜照凌庭暉徐月涵王殿文顧聖郊周青選余弟姪毓蜚眉三瑾叔輩咸領袖雞壇策名天府而心學相為後先其才望且突過之與兒子荃蘇芝道義講好情悃真摯蓋於禪為名僧於儒則誠佳士也其徒澹安子充上岐月滄等均有龍象之目惟師以一缽大啟其傳以世俗論雖顧廚俊及未聞多且賢若此則師之統系與名山永匪僅壽於身而已也茲十月之望壽八十余備官西臺遙序數行繼當年之風雨話言一切祝嘏浮辭余概不以蔑懿戚良朋又豈敢進之方外名禪懸之雲山精舍哉

　　雲居菴記

　　明本

　　瞿曇氏生迦毘羅城棄王位入雪山鍊行清苦逮為法而出家不染世味棲身樹下分衞檀門入滅千年教被茲土而僧伽藍星分棊布迨今尤甚願輪深廣曾不期爾而爾也雲居菴在杭城七寶山之巔開山沙門明乘元貞丙申請佃財賦所白山東至行路南至城西至鐵冶嶺北至聖水寺開剏手鉏椔翳結廬其閒攻苦食淡凡負薪汲水皆躬為之壞衣垢面客至則喜見眉睫經營正之至大己酉迺知時知命指月領菴事效甲乙之傳事定入寂明年庚戌戶屨克眾檀信輸金增廣餘屋至延祐戊午方將改觀而檀越提舉桂茂千公偕其子煥文願施家資鳩工度材既營棟宇復造靈山聖像由是率菴之徒均奮其力乃抵于成素乏贍眾之田惟募檀信歲遇始生施米相資或不給則持缽分衞以延伏臘凡菴之殿宇器具食觀服用纖悉皆檀信所致意在作興禪學而延納水雲也慮繼之者罔知所自來乞文以紀其顛末惟佛有三學曰戒定慧乃破眾生迷妄之利器具佛知見之捷徑也持守清禁戒也晝夜坐參深調禪味定也隨機設化利樂自化慧也由是而徹證自心超出名相不可得而思議也或舍是三者不惟去道逾遠雖則興福以資信施其可得乎乃筆以記之

　　普應國師中峰舍利法雲塔記

　　惟則

　　至治癸亥秋先師中峰和尚寂于西天目山之獅子巖弟子建塔于巖之西奉全身葬焉天厤元年奎章閣學士虞集奉勅為塔銘其塔曰法雲元統甲戌今上皇帝賜號普應國師并賜語錄入藏勅藝文監丞揭徯斯為之序其道行機辨宗法授受出處建化之跡累朝錫賚之重既見于銘與序矣是年之冬杭州七寶山雲居禪菴別為塔一成用藏遺髮舍利即塔為祠儼肖像以供事之住菴沙門指月謀記其略于石謂余曰初國師不願處俗父母患之鄰有故宋宮人楊氏妙錫奉老子之教為女冠識師非凡器迺喻其父母令出家及祝髮又助僧牒衣具而求其所祝之髮少許貯以香函供之淨室越數年有舍利生于髮久而益多積至五十餘五色晶瑩觀者駭異楊自是易所學以學佛既老遂以舍利託雲居蓋有意焉然雲居之創也叨國師化力未有以報願因楊氏之遺以杞靈瑞以告夫菴之後來云余謂國師紹臨濟垂絕之宗大唱其道普應羣機薄海內外風馳霆震自吾徒以及異教上而王公士夫下而街童竈婦均被其化相率躋于聖賢之域其應之普之大若此楊氏以信慕之機而獲舍利斯特冥應之一小驗耳烏足記覘月之意將使來者觀小驗以發其大機是又不容其不記也

　　看松樓記

　　夏原吉

　　古者愛其人則及其物其人非恩深德厚則人奚有及物之愛乎蓋愛召伯則及甘棠愛宣子則及嘉樹愛其親者則及卮匜以手口之存焉耳愛其人則及屋上之烏彼數物何足愛乎此所謂愛其人而及其物者也

　　若釋氏自古迄今愛其師者代多有之而及物者未之聞也南宗繼上人受經雲居早從同菴禪師于淨慈習內外典入室為弟子時同菴手栽萬松於南屏山自號栽松老人而封植扶灌之疑南宗與有力焉及同菴升天界久之而寂南宗亦出世臨安之太平既而歸隱雲居乃樓於寺之東岡以時休息間常登樓南望見所植松鬱然成林黛色參天恒在眉睫于是顏其樓曰看松囑予記

　　夫樓以看松名非看松而已也看南屏之松耳非看南屏松也看同菴所栽之松耳與世人同觀而異目南宗之看不忘其師也見松之昻霄聳壑如師之高姿卓議也風丁而鳴如師之談玄說妙也四時蒼翠霜雪不凋如師之終始不渝其節也吁南宗不死其師如此予觀今之為弟子者師未歿背而之他者有之寒棄炎附者有之設有遺植不盡薪之不已也奚有勿翦勿伐之心乎又奚有作樓而目之如南宗者乎視南宗之於師而不愧者非人也同菴恩深德厚足可為人之師南宗不負恩足可為人之弟子師弟子云乎哉遂書以為記

　　雲居聖水禪寺重建殿記

　　沈衡

　　杭郡西南隅七寶山浙水環其左西湖浸其右鳳凰山峙前紫微垣擁後山奇秀或起或伏或遠或近列如屏畫形勝甲於他處巔有菴曰雲居宋元間天目山獅子正宗禪寺僧明本號中峰普應國師大和尚脩隱於此菴有聖水寺厯久隳廢迨我聖朝洪武二十四年令天下歸併寺院有僧智昭慨聖水基址尚在名額猶存爰白於藩臬請以奏聞上可賜額雲居聖水禪寺歸併焉逮今俱廢沿革碑刻墜軼莫考傳及素菴朴公始建觀音閣萬佛閣兩廊方丈僧房畢備素菴示寂至遠至浩繼之無何燬于成化丁亥僉舉素菴徒文紳司主席成化己丑九月復建中峰塔院有像于院世有相傳以為宋宮人楊氏妙錫求其所祝髮貯以香函越數年舍利出於髮久而益多積至五十餘顆五色晶瑩觀者駭異遂以舍利託于雲居即此塔也時有舊都閫張公貞素器重之捐金五鎰為首倡眾多樂助乃掄材鳩工建大雄于丙申之圬鏝四周甃砌中外穹檐奧宇侵雲蔽日彪炳雄煥望之巍然後左方丈室前右涅盤堂外屏內門僧房賓館隨山勢之參差百廢具舉可傳永久殿中像設壇位珠瓔寶鬘輝赫整嚴晨夕撞鐘擊鼓祖履雲集上祝國釐可使人畏為惡之禍慕為善之福培植善根無窮已者且中峰詩文至今流傳於世如說防情復性之旨語孟頫趙公推經世之策語雲翼鄭公是誠釋門中之文人曠世所無良可嘉也若文紳受知于憲使繼宗楊公欲拔為僧都綱堅卻勿就即是可想其為人之概矣予未第時常主于此因與之厚今囑予記予謂雲居固得文紳而中興亦中峰遺風有以感人故耳中峰全身葬于天目有奎章閣學士虞伯生為塔銘藝文監丞揭徯斯為碑序今雲居聖水亦不容以無記故不特序中興之歲月且又以中峰故事語來者記成非惟使後者可考所自抑又知所景仰云

　　時董贊襄者，文曉、文勝、文聰、文滄、永瓛、文津、文偉、恩仁、道堅，皆所從事也。

　　宏治八年乙卯五月穀旦募緣比邱道孜立石

　　雲居寺無盡燈記

　　空谷

　　一燈之光能破千年暗室十鏡之照可明三界昏衢與日月而同輝無幽不燭共佛心而廣被有願皆從上窮欲色無色之蒼穹奪星斗之燦爛下徹幽冥復冥之地府息囚縛之苦辛覩此燈光顯心光之晃燿會斯照性知自性之靈明燈影連輝法界重重無盡佛身互顯此心剎剎全彰猶帝網之交羅映現一多無礙若太虛之寬廊圓融萬像森然諸佛心眾生心不離當處智慧藏功德藏即在目前比邱功行因緣成就空王殿裏檀越靈苗種子永栽福德田中開優曇花結菩提果者

　　雲居精齋心禪師死節常住記(并銘)

　　戴鳳翔

　　蓋人為物靈立天之下所欲無甚於生所惡無甚于死死生之大雖蠢動無知亦弗輕許之也吾儒名教中有舍生取義以報主者殺身存仁以安社稷者然推其勢亦有勉强不得已而為之者多矣審夫釋氏之教跡類孤雲野鶴去住飄然不為富貴功名所繫容足之外皆無用之地何爭尺土致忿以喪其軀也然當勢豪凌爍弱門不振倘盡委靡因循則禪光無色佛法永墜是所貴於一二操堅忍力者不避斧鉞不顧性命毅然起而救護之如少峰之徒精齋其大有造于茲寺豈可及哉昔中峰攜錫杭郡聖水山中剙建道場大張法席自元迄今僅三百餘載烟霞數頃松蓋蔽山紺殿朱宮燦然金碧鐘魚節奏于六時脩演袈裟濟濟法乳緜緜以永千年百世不易之長規也近于嘉靖庚申寺遭勢伐憂弗獲全四山之眾盡皆魂喪膽落奔亂失所吁常住之大關乎住持少峰一人而已少峰欲決策尚猶豫厥徒精齋且忿且悲啟諸師曰常住本祖師開宗立教世守之大業也安忍棄之棄之則法遂弛而教遂隳矣不惟有辜祖意實後人繼述之恥也幸藉郡侯海州翁陳公慈仁惠愛決無大咎曰師老矣不可往乃奮不顧身訟申都臺力爭之怒遂負冤而盡既盡且曰吾死常住事畢矣復何憾焉精齋一死事竟解矣而眾舉安矣嗚呼精齋今捐生以存常住猶古人捐生以存社稷今捐生以代師死猶古人捐生以報其主然則一舉兩盡又不待勉强取義成仁其道同而不愧于名教矣抑世之匹夫去仁義偷生苟安棄家國猶敝屣得無汙顏乎予以汝佛論之則山河世界皆虛幻烏乎惜以吾儒論之國無爭臣家無爭子則國危而家破矣余以精齋一身之死固為是詩云夙興夜寐無忝爾所生精齋此死其光大矣宜刻銘以勵其餘云

　　銘曰：

聖水之陽　中峰道場　龍象繁衍　百世傳芳　一朝見伐　眾各驚惶　勢不可遏　奔亂何方　一僧挺特　誓死嬰芒　死則已矣　祖道有光　南城之松　大節堅强　南城之山　鎮之天長

　　書僧心學買地議單後

　　胡作柄

　　禮曰入里必式詩曰維桑與梓必恭敬止蓋謂近父母之居也生存且然況死亡乎自古墓下不樵采敦本之家復於墓之前後易為己業勿使他族逼此斯即恭敬必式之旨歟釋氏棄父子之親多目為異端然苟能於師死之後不忍背而慎重之亦庶幾吾民歸厚之德不見鄙於士君子也吾於心學之買地有取焉心學為雲居寺僧有張姓地十畝隸錢塘欽賢里與其師之浮屠相鄰乃謀之附近永興寺僧位育用價公買付永興管理兼與之約地所產之柴草則芟售為納糧計至其地不再售林木不妄翦有禁樵采暨他族不埋葬之深意焉今心學茶毘久經簏中藏此議單以示後人故得其略如此吾甚慨夫不肖之徒往往視祖父邱壟有若閒田任人樵采埋葬無所顧惜聞心學斯舉其顙甯不泚耶況父母生存之日尚忍悖逆絕倫跬步忘之耶釋氏之說可以醒愚斯亦可借以醒之也故著之於筆

　　雲居聖水寺築墻記

　　高熊徵

　　考杭志及雲居志唐咸通間僧道膺肇造宋元祐間僧了元駐錫聖水寺志元貞間僧明本重建明洪武間併聖水於雲居始賜額曰雲居聖水禪寺了元號佛印明本號中峰又號幻住皆名僧也東坡守杭嘗過雲居至今有佛印燒猪待子瞻之句膾炙人口予以辛巳恭膺特簡司鹺蒞浙雖久聞名勝而鞅掌薄書不克尋芳稽古殊慚俗吏今年冬因訪原河曲令胡子子威於雲居蘭若始獲偕寺僧攀蘿捫磴登楓嶺之巔古木參天憑高遠眺聖湖十景盡在目前第見山下墻垣版築具興詢其故云此山周環墻垣昔日鞏固後因某閫司惑於左右胥役之言以此墻垣礙其署之風水不許興築者數十年賴今大中丞洎谷張公念切民艱斷歸寺僧管業聽從版築而僧貧無力又得胡君子威言於候補知縣葉君宗之為倡眾商勷之始克竣事予聞之不禁喟然興歎曰噫嘻哉物之興廢誠有數也然不有廢者何有興者此寺當宋元之間佛印中峰之際可謂盛矣有明歸併之後尤傑然名剎也乃至於今墻廢不修幾同荒址大中丞既還其故業而羣商復完其頹垣此寺之興也勃焉矣羣僧咸唯唯請磨石以記之予不能文因述其盛衰興廢之概以俟後之君子考焉於是乎記

　　時康熙四十四年歲次乙酉律中黃鐘之吉，署浙江等處提刑按察司使事、兩浙江南等處都轉運鹽使司鹽法道事，西岑高熊徵撰

　　錢塘王曾期書

　　跋

　　高其佩

　　丙戌春予初抵觀察省署兒輩遊雲居歸述山寺形勝并言寺僧心學德言精醫理能詩方壟石摹刻家鹺使渭南兄築墻記予疑寺皆有墻之築何以記為及夏秋再至鹺使已亡心學攜墨刻來請予為跋予卒覽之乃知築墻于既廢之後不可不記也墻何以廢以近門司署為形家言所惑禁不使築者廿年迨甲申歲大中丞洎谷張公始斷令寺僧曙升照昻復築之予觀西湖志載宋僧佛印了元居雲居菴元僧中峰明本建聖水寺洪武中合而一書賜額雲居聖水禪寺其時即置閫司多勳戚為之三百年來有寺有墻未聞其相妨也近廢墻二十年官斯署者動且落職是禁之築墻反有所妨其明驗也張公之斷名益寺實益閫司鹺使兄之為記以告後人烏可已乎予徵逐會城不獲如子瞻之時過佛印海粟之與中峰倡酬因其興復寺墻而刻是記誌予人琴之感聊綴數語于後

　　丁亥初夏分巡甌括使者鐵嶺高其佩題并書

　　雲居銘(并序)

　　明本

　　天地之氣凝而為雲動則布彌十方靜則卷歸無所物其似之三界如雲也萬法如雲也開合無時推而窮之則道人之心亦如雲也道人所居亦如雲也無意而行隨處而寓何有為于世哉乘月二禪素習杜多行鑿石闢址縛屋于七寶山之陽扁曰雲居乃有得于理也乞銘于幻住道人乃屬其銘曰：

八荒一雲　天地一廬　寥寥四壁　孰與同居　以雲之舒　彌綸十虛　以雲之卷　收斂無餘　道人住處　豈同舒卷　窗牖不扁　戶庭深遠　清風徘徊　明月繾綣　水淨僧閒　水流石轉　萬法不到　柴關自掩

聖水寺志卷四


中國佛寺史志彙刊第 27 冊 No. 25 雲居聖水寺志


聖水寺志卷五

　　𧧌湛同明倫原輯

　　通淵同實懿重纂

　　贊偈

　　古德有云臨濟溈仰諸大善知識皆具王公將相之材為法門樑棟今幻住老祖道超三乘學富五車龍象交參人天共仰一切製什如龍噴法雨潤澤羣生如鶴唳九霄沁人心骨誦讀之間疑有名花解笑頑石顛頭者皆從法海性中流出驚心駭目迥軼凡響古德之言誠不誣焉志贊偈

　　大士三十二贊

　　明本(幻住)

萬象森羅　文殊悟竅　一亘晴空　普賢心妙　具是大德　如青蓮華　皭然皎然　泥而不滓

即佛離相　眾生諸佛　即相索佛　諸佛眾生　百萬億好　大千威神　能見是者　不以目睛

秉般若劍　摧黑暗盡　光明洞然　行佛心令　令行如燄　無處湊泊　鋒鍔未露　天魔膽落

明月一圓　清風兩袖　笊篱笊篱　雖工莫售　莫信者何　勞心碌碌　譬動水珠　竟無撈摸

龍性難馴　驚雷駕電　仰菩薩慈　朝參暮見　脫旁生趣　成正覺緣　念念道德　塵塵行徧

彼賣魚者　一錢二尾　踏破指頭　白晝見鬼　隱菩薩身　化童女貞　非大悲心　著甚死急

猛子求道　渴龍卻海　菩薩何求　清淨自在　乘其背項　游戲無時　龍以渴故　亦總不知

眾生熱鬧　熾然若甑　得楊柳水　一滴消盡　我四大中　觀空亦多　云何無明　但滋愛河

浮圖寶級　縱廣百萬　以自在力　指掌可玩　衣裳離披　龍鬐鳳毛　游行去來　八荒九霄

海月流光　天雲弄影　縹緲玉局　展普門品　轉轉不已　喃喃自喜　云何自持　反求諸己

飛鳥拍肩　蹲蹲將及　正未及間　狂心頓息　天和氣薰　小雨沾裳　浮雲柳絮　空闊飛揚

日映海中　紅光赫奕　百怪潛消　天吳盡泣　一囘顧問　千里瞬息　汝唾露中　亦有是日

琉璃瓶中　滿貯甘露　灌我頂門　透心溢腑　小童無知　問師乞取　師言何用　此惡毒水

海音轟雷　浪花捲雪　彼大士者　飄然一葉　此非因緣　非自然相　欲尋明月　在爾指上

婉矣大士　為女為男　男女二相　了不可拈　皤然老翁　為人為天　惟天與人　同此法緣

有經二函　置之石磴　未展一葉　意義已盡　彼又云何　如恒河沙　徧入沙際　在一剎那

宇宙昧昧　大被長枕　舉世齁睡　呼之不醒　以彼夢機　投我夢說　實知夢者　眼未嘗合

珠網金絡　光芒亘起　我比蓮華　不捨不取　離取捨相　兩頭誰倚　昨夜江邊　一天春雨

形體變幻　神通妙有　我趨亦趨　我走亦走　或攜之前　或攜之後　前後兩際　不可意逗

娑婆惡濁　如大苦海　菩薩安然　得大自在　乃知沸鑊　自有清涼　雲眸旋月　雨花生香

師獵得麕　師農得粟　善財立泣　禮菩薩足　菩薩不定　前瞻後矚　汝自問取　白雲青竹

菩薩化身　并化是石　情是無情　同是幻質　既隨化生　亦隨化滅　是故佛言　一法不立

維獅子王　駿不可沮　領鬣風生　鼻端出火　道人行徑　狐縱歸族　發勇猛時　劍心瀝血

華鬘瓔珞　具種種好　因好生愛　妄想顛倒　顛倒百變　煩惱境現　諸善男子　莫作是見

侗侗貿貿　隨落坑塹　舒母陀羅　光輝爛爛　地無險平　而差趨蹷　沒巴鼻中　婆心正切

抱几南坐　為默為說　為是說者　不涉口舌　若名為默　彼意了然　切不可說　非默非言

桓桓武人　犀顱虎髮　負法王子　雲蹇霧發　仰之瞻之　邈彼天外　迴兮旋兮　近我衣帶

珊珊鬱鬱　風踞灑然　草蔓枯石　雲飛高天　昨夜大士　入我夢來　醍醐一滴　心花自開

俯首瞷月　愛而忘歸　江風水露　助其清暉　試觀我心　一塵不染　萬古寒潭　光明洞遠

彼佛儼然　不起於位　合掌向佛　開掌即背　開合總然　向背不涉　石獅吼風　泥龍舞月

何此打坐　莫非觀音　音聲起滅　為根為塵　根塵總非　非總不是　入是三昧　觀音大士

鳩摩負鐘　鐘如是輕　大士乘蓮　蓮如是重　輕重無性　一切在心　我苟無心　蓮葉可乘

　　中峰老人書於浮玉山精舍

　　懷淨土詩

　　明本

東海一丸金彈子　流光日日射西林　世間多少奇男子　誰向窗前惜寸陰

迷時無悟悟無迷　究竟迷時即悟時　迷悟兩頭俱拽脫　鑊湯元是藕花池

四十八願水投水　百千億身空合空　法藏慈尊無面目　不須重覓紫金容

塵沙劫又塵沙劫　數盡塵沙劫未休　當念只因情未撇　無邊生死自羈留

四大聚成玄兎角　六根縛住白龜毛　漚花影裏飜䈥斗　出沒閻浮是幾遭

正念阿彌陀佛時　寶池樹影日遲遲　更馳心欲歸清泰　又是重栽眼上眉

濁水盡清殊有力　亂心不動佛無機　眼前盡是家鄉路　不用逢人覓指歸

萬劫死生如重病　一聲浮號是良醫　到頭藥病俱忘卻　不用重宣母憶兒

暗室中藏大黑蚖　未曾驅盡莫躭眠　髑髏壓碎須彌枕　帀地香風綻白蓮

藕池無日不花開　四色光明映寶臺　金臂遙伸垂念切　眾生何事不思來

故鄉易到路無差　白日青天被物遮　剔起兩莖眉自看　火坑都是白蓮花

獨坐幽齋萬慮逃　一團山月上松梢　不將迷悟遮心眼　盡是眉閒白玉毫

八功德水暎金沙　百寶樓臺散曉霞　更有一般奇特事　開敷紅藕大如車

賀了新正看上元　萬家銀燭照金蓮　展開常寂光明土　佛法何曾不現前

示入泥洹記仲春　風前歌舞恨波旬　誰知自性黃金佛　常供千花轉法輪

寒食荒郊盡哭天　有誰遙會老金仙　劫初埋向蓮花土　不要人來化紙錢

初夏清和四月時　九龍噴水沐嬰兒　樂邦化主無生滅　只把黃金鑄面皮

不懸艾虎度端陽　惟向西方古道場　一炷爐薰一聲磬　六門風遞藕花香

清泰古家無六月　從來火繖自張空　金沙地上經行處　陣陣吹來白藕香

七月人家暑漸衰　晚風池上正相宜　遙看落日如懸鼓　便策歸鞍已較遲

登樓共賞中秋月　回首誰思父母邦　不問多生逃與逝　至今垂念未相忘

誰知九日東籬菊　便是西方四色花　一箇髑髏乾得盡　百千聞見自無差

人間十月盡開爐　深撥寒灰問有無　金色願王元是火　能燒千劫愛河枯

羣陰剝盡一陽來　五葉心花當地開　遍界枝條無著處　香風吹上玉樓臺

臘盡時窮事可憐　東村王老夜燒錢　即心自性彌陀佛　滿面塵埃又一年

一串素珠烏律律　百千諸佛影團團　循環淨念常相繼　放去拈來總一般

四蛇同篋險復險　二鼠侵藤危更危　不把蓮花栽淨域　未知何劫是休時

深思地獄發菩提　父母家鄉勿再迷　痛策歸鞭宜早到　莫教直待日沈西

要結蓮花會上緣　是非人我盡傾捐　無時不作難遭想　歡喜同登解脫船

念佛直須圖作佛　不圖作佛念何為　但當抱識含靈者　白藕均同有一枝

老來念佛正相當　去日無多莫暫忘　南無阿彌陀六字　是名越苦海慈航

諸苦盡從貪欲起　不知貪欲起於何　因忘自性彌陀佛　異念紛馳總是魔

勢至曾參日月光　教令存相念西方　自從親證三摩地　不離慈尊左右傍

觀經是一卷家書　日落之方有故居　多辦資財期早到　免教慈父日嗟吁

兄呼弟應念彌陀　要與渾家出愛河　辨得此心常與麽　重教佛不奈伊何

船往東西南北了　依前不離古灘頭　等閒推轉虛空拖　香氣滿船花滿洲

若不行船便任家　從教門外拽三車　笑看火宅深深處　陸地純開水面花

六方佛出廣長舌　俱讚婆娑念佛人　須信白蓮花世界　無時不散劫壺春

念佛不曾妨日用　人於日用事相妨　百年幻影誰能保　莫負西天老願王

富貴之人宜念佛　黃金滿庫穀盈倉　世間受用無虧缺　只欠臨終見願王

貧乏之人念佛時　且無家事涉思維　赤條條地空雙手　直上蓮花占一枝

盡道少年難念佛　我云年少正相當　看他七歲龍王女　掌上神珠放寶光

身膺宰輔與朝郎　蓋世功名世莫量　自性彌陀如不念　未知何以敵無常

心中有佛將心念　念到心空佛亦忘　撒手歸來重檢點　花開紅白閒青黃

清旦黃昏禮懺摩　低頭泣告老彌陀　輪迴六趣知多少　誓欲今番出網羅

金沙地上無紅藕　赤肉團中有至尊　千聖頂𩕳移一步　等閑踢倒涅槃門

念彌陀佛苦無難　入聖超凡一指彈　除卻彌陀存正念　萬般聞見不相干

現成公案絕商量　曉磬頻敲蠟炬長　晝夜六時聲不斷　滿門風遞白蓮香

動地驚天勤念佛　搥門打戶勸脩行　問渠因甚麽如此　只怕眾生入火坑

便就今朝成佛去　樂邦化主已嫌遲　那堪更欲之乎者　管取輪迴沒了時

禪外不曾談淨土　須知淨土外無禪　兩重公案都拈卻　熊耳峰開五葉蓮

佛與眾生夙有緣　眾生與佛性無偏　奈何甘受娑婆苦　不肯囘頭痛著鞭

　　右懷淨土詩者中峰和上之所作也詩凡一百八首取素珠之一周也予嘗為書其全稿今茲特取其要者再為書之憫羣生之迷塗道佛境之極樂及其成功一也

　　大德五年春三月戊申弟子趙孟頫書

　　與馮海粟居士

　　明本

　　曩辱下訪繼領詩章枯槁之縱過蒙提獎何以得此哉尋問閣下奉旨入覲而某亦理浮遊之棹走淮泝汳又復三年別來不識閣下於此道上能精加念力否今古利達之士靡不知三界是大夢宅苟不曾一回親切警悟則與此所知之心俱落夢寐故吾法中目之曰所知障是也此障鈍根人無分惟利達者有之故少林初祖只令人外絕諸緣內心無喘心如牆壁乃可入道肯將胸中解會底百千道理猛與截斷俾之如牆壁一回忽爾於牆壁處孔竇豁開千差萬別一以貫之曾何悟迷之有異同也或孔竇不即開豁但令久持而不忘縱使盡生不了當鍼芥相投於異世矣安有虛棄之理哉所以佛祖教人深信而不疑惟閣下於吾道信根未嘗不深獨未知其於信處能脫略所知否世間浮光幻影能幾何時向者鄙偈中有披衣終日坐茅室之句嘗蒙閣下許我以踐之今日所謂貧人索舊債也

　　募脩觀音閣疏

　　虞湻熙

　　伏以祇樹東來蔭三千之幻界圓根深入悟十二之契經念彼觀音了茲法界惟聖水落中峰之錫華鬘與舍利交輝其高殿容普陀之光海粟與文身相證是我普應指人普門攝龍宮五時五味之靈詮現蛤舍千手千眼之妙跡不眴而一珠自轉反聞而三寶互融豈屬思議直須捨離夫捨者六度之要津五燈之前燄截魔軍之利刃開惑障之金錍但脩無量莊嚴不是有為功德啟善人卷荷之耳聽衲子化財之言今大眾雲居而大士露宿實所未忍以此希求況本老之偈頌如新又朴公之舊趾尚在因緣成事正在斯時喜捨為心願作是施或貽紙筆而裝赤軸或指纓珞而飾白衣或建應化之僧廬或製花冠之佛像總阿那娑羅言吉低輸為主更指三洲韋馱尊天者為盟錙鐵甚少一時而奉常住之三尊福德極多彈指而登不退之九品謹疏

　　募脩觀音閣偈(并序)

　　黃汝亨

　　雲居聖水禪寺元中峰和尚卓錫茲土冠郡名剎朴公嗣之為建大士殿閣房廊之勝遞新遞圮剝落松石見者慨然萬厤丁亥屬歲大旱直指蔡公按周禮荒政十二之一索神疏井而得磁相大士于前衞古井中相好妙莊嚴瑩淨如玉香鉢水盂涵八功德天降時雨百官有司暨億萬民踴躍稱頌菩薩大士錫祐山川奉之雲居禮拜供養朴公之業可紹而隆都閫王侯乃倡其事住僧照玄領之給部虞公長孺疏勸有眾惟忌與慳成功不易佛弟子黃汝亨稽首申讚而作偈言

稽首大悲尊　三十二圓應　具足千手眼　照覆諸十方　十方暵晘苦　如兒墮火坑　又如身焦爛　脂膏及汗血　一切非我有　化為清涼地　現彼白玉相　大火不能焦　灑作一滴水　而遍恒河沙　是井非始有　是佛非始來　應此一念慈　灌溉極無量　我等浴佛恩　如兒吸母乳　報稱亦無量　身命皆可捨　而況金銀粟　珠寶及旃檀　持此一念心　常呼觀自在　念念相應結　如空無退轉　能消八難苦　猶如火燒空　中無寒熱故　身心獲安樂　是稱大慈悲　是故應喜捨

　　募脩雲居聖水禪寺疏

　　(本山)實懿(雲巢)

　　竊惟梵宮煥彩實護國以垂庥淨域宏開堪祐民而護福茲雲居寺者地接吳山名高靈竺江濤湖影近在目前市雜人喧遠空腳底控離龍而作鎮聖水常資軒舞鳳以如翔文壇藉蔭溯自唐宋開基元明繼蹟東坡佛印秀結禪宗松雪中峰名高翰海雲每留而不去暝和松烟泉一滴之長流響分竹雨風飄旙影尊尊寶相莊嚴香裊爐烟箇箇名師駐錫鐘鼓上震乎太虛梵唄遙宣於天際詎意居諸屢易興廢殊觀崇樓傑閣之上無復凌虛脩廊深院之中何能引勝梅花香裏惟留百詠清吟淨土碑前猶剩一雙麻履嵐氣兼霞氣以迷窗漏痕雜蝸痕而篆壁月穿梁隙棲鴒應驚風逼簷牙然燈將滅若不早扶衰桷印公之締造長湮惟當急整觚稜幻老之規模庶復(實)(懿)填海有心負山無力伏願貴官長者闔郡檀施籯金能布寶氣應騰笥帛肯捐剎光定現或楩南梱至足供梁桷之材或瓴甋輦來可備堦垣之甃共成白業復湧青蓮從茲文運重興祝融永息異日龍旂南指或尋勝於茲山鸞輅東臨好拈香於是剎則不特名藍被寵且大為眾姓增輝矣

　　贈無念說

　　惟則

　　雲居思菴主以無念字義質于予予謂無念有三怒雷震地山嶽驚泥牛之耳不掩白刃橫空鬼神泣木馬之晴不搖此頑冥之無念也萬仞崖頭撒手銅沙鑼裏盛油把定要津風高水急埽除行跡路絕門懸此坐斷攀緣之無念也一心不生萬法俱悉前後際斷生死情忘此心空之無念也如是三者子將何所居思曰不然吾一念之閒具含法界非心空也萬有交參羣機並赴非坐斷也木馬舞三臺泥牛鬬入海非頑冥也如月影之落江海淺深一無所擇如蓮花之出水泥垢淨二俱不著寂而常照作而不為以是為無念可乎予亦豎拳示之復展手示之思罔措一笑而去

聖水寺志卷五


中國佛寺史志彙刊第 27 冊 No. 25 雲居聖水寺志


聖水寺志卷六

　　𧧌湛同明倫原輯

　　通淵同實懿重纂

　　清規

　　天下叢林祝國佑民定有軌則晨鐘暮鼓必藉壇儀致於禪誦之餘趺坐課香參臨濟喝德山棒天皇餅趙州茶一千七百重公案工夫到日疑團頓釋豁然了悟如香巖擊竹靈雲見桃太原聞角洞山過水如此輩皆具大乘根器全在堅持戒定慧三法早已斬截貪瞋癡三業方能法程可循取捨有方浮圖一級初發信步必由威儀而入故大智立清規百丈建叢林一動一靜須循模範豈可漏略莫謂豐干饒舌實為後賢指南志清規

　　信心銘(三祖僧燦大師作，中峰祖師註解。)

至道無難　唯嫌揀擇　但莫憎愛　洞然明白　毫釐有差　天地懸隔　欲得現前　莫存順逆　違順相爭　是為心病　不識亥旨　徒勞念靜　圓同太虛　無欠無餘　良由取捨　所以不如　莫逐有緣　勿住空忍　一種平懷　泯然自盡　止動歸止　止更彌動　惟滯兩邊　甯知一種　一種不通　兩處失功　遣有沒有　從空背空　多言多意　轉不相應　絕言絕慮　無處不通　歸根得旨　隨照失宗　須臾返照　勝卻前空　前空轉變　皆由妄見　不用求真　惟須息見　息見不住　慎勿追尋　纔有是非　紛然失心　二由一有　一亦莫守　一心不生　萬法無咎　無咎無法　不生不心　能隨境滅　境逐能沈　境由能境　能由境能　欲知兩段　元是一空　一空同兩　齊含萬象　不見精麤　甯有偏黨　大道體寬　無易無難　小兒狐疑　轉急轉遲　執之失度　必入邪路　放之自然　體無去住　任性合道　逍遙絕惱　繫念乖真　昏沈不好　不好勞神　何用疎親　欲取一乘　勿惡六塵　六塵不惡　還同正覺　智者無為　愚人自縛　法無異法　妄自愛著　將心用心　豈非大錯　迷生寂亂　悟無好惡　一切二邊　良由斟酌　夢幻空花　何勞把捉　得失是非　一時放卻　眼若不睡　諸夢自除　心若不異　萬法一如　一如體玄　兀爾忘緣　萬法齊觀　歸復自然　泯其所以　不可方比(止動無動，動止無止。)　兩既不成　一何自爾　究竟窮極　不存軌則　契心平等　所作俱息　狐疑淨盡　正信調直　一切不留　無可記憶　虛明自照　不勞心力　非思量處　識情難測　真如法界　無他無自　要急相應　惟言不二　不二皆同　無不包容　十方智者　皆入此宗　宗非促延　一念萬年　無在不在　十方目前　極小同大　忘絕境界　極大同小　不見邊表　有即是無　無即是有　若不如此　必不須守　一即一切　一切即一　但能如是　何慮不畢　信心不二　不二信心　言語道斷　非去來今

　　貪瞋癡箴(并序)

　　明本

　　一迷根乎自心縱而為貪抑而為瞋合而為癡良由迷無自性由不守正念而生以其生故曰貪曰瞋曰癡皆一迷之異名也聖人不以砒霜鴆酒為毒而以此為毒者以其喪壞法身淪溺慧命也今三有界中眾苦充滿無有一物不本乎貪等一中其毒則殺盜婬業四面紛合卒莫之避良可哀也惟悟達自心洞契法源之士能奪其縱之之貪以求道返其抑之之瞋以治心轉其合之之癡以利人資長法化則貪瞋癡果何物耶乃為箴曰

惟貪如海　瞋以火喻　癡比同雲　依一心住　心迷則來　心悟乃去　優劣聖凡　不離當處　勿强分別　毋勞指注　如手掌兮　放開捏聚

　　戒定慧箴

　　一悟根乎自心懶而為戒守而為定融而為慧良由悟無自性因不失正念而生以其生故曰戒曰定曰慧皆一悟之異名也聖人不以栴檀沈水為香乃以此為香者以其光明靈臺盤結不散莊嚴法性之上妙具也今雜華法界眾寶充滿無有一物不自吾戒定慧而生焉一薰其香則法報化之跡隨念出現其有尚存悟理未盡功勳者執其存之之戒以違宗泥其守之之定以礙理放其融之之慧以失妙欲望其超然於寂照圓明之戶未知其可也戒定慧云胡不辨哉乃為箴曰

由戒而定　即定以慧　三法互融　了無向背　薰之為香　充塞大地　惟聞在心　齅不以鼻　功用兩忘　動靜一致　如走盤珠　不可思議

　　喜箴

　　世之所謂喜者由適情遂欲而生焉道人不爾必使情消欲盡動與理融不遭愛見諸魔之所惑其喜也政未易以足蹈手舞既其情狀者焉箴曰

至哉之喜　微法源底　曰如意輪　契解脫體　愛見不住　情欲何倚　劫外春回　華開碓觜

　　怒箴

　　為物所忤怒氣結為心火至使面赤髮立不蹈禍機不已也聖賢則不然其一怒如金剛王劍諸煩惱魔嬰其鋒者應念斬截然後致萬物於無諍之地則其怒也豈徒然哉箴曰

聖賢奮怒　不墮諸數　𨚫煩惱魔　成大法聚　嗟凡夫瞋　燒然無度　當處撲滅　神機獨露

　　哀箴

　　凡夫哀聖賢亦哀凡夫結情妄而致哀聖賢乃哀其所哀也於是發為辭章悲奮激切必使其感愕於中脫略情妄則其哀也豈可與凡夫同日而語哉箴曰

聖賢悲極　咸致斯哀　辭章奮切　含吐無涯　湻漓道喪　其誰不懷　凡愚自若　傷已焉哉

　　樂箴

　　樂莫樂於道道為天下之極樂捨道而求樂是猶棄食而求飽也世之昧者縱聲色之欲而為樂一報忽盡變化萬殊不知與苦循環豈其所謂樂哉箴曰

三界無樂　動遭業縛　達人大觀　目之倒錯　寂滅真常　非脩非作　當處現成　地平天廓

　　(世稱叢林者蓋取喻於草木也法道之所寄材器之所從出焉然草木培植則豐沾濡則榮霜雪則凋斧斤則敗叢林以無上大道為培植以慈悲喜捨為沾濡以偷安利養為霜雪以貪欲瞋怒為斧斤主叢林者不諳其培植之道沾濡之理則草木病矣況貪安利養之霜雪貪欲瞋恚之斧斤時時斫伐而殞穫之故其草木區萌芽蘗猶不暇而欲望叢林之盛材器之盛難矣哉)

　　(吾叢林揖讓升降之謂禮鞭笞擯辱之謂法古之人欲行所得之道必以禮法輔之而道行焉禮者防於未然法者治於已然其或道之所存豈必待禮而後正法而後從者然叢林用禮法猶國家之用兵蓋不得已也特假此以規正學者之心術與其儀範耳倘不本之以至道而膠於禮法者則禮出于虛詐法近乎仇敵虛詐易忘仇敵生變禮忘法變併其心術亦大壞矣儀範云乎哉)

　　臨濟鐘板

　　五板後堂內行香鐘三陣內一板一鐘擊長鐘鐘完內二板一鐘擊鼓鼓內三板一鐘止靜即開大靜打板三陣擊雲板上殿晨課回堂聞開梆雲板三下過堂回堂當值打板一下鐘一下起香香半炷二板一鐘香剩一寸鳴魚二下抽解人齊香完三板一鐘止靜當值行禮香完打引磬一下開小香三枝當值送香聞開梆雲板三下過堂回堂當值打一板一鐘起香照前行事香六炷半當值送香聞開梆雲板二下過堂回堂當值打香鐘三下擊長鐘上殿夜課回堂當值打一板一鐘上單養息將暗起香香半炷二板一鐘香完剩一寸鳴魚二下抽解人齊三板一鐘止靜香完打引磬一下或三炷或六炷開大靜上單養息

　　本寺朔望祝延

　　聖壽進殿禮拜問訊立定念無量壽咒畢舉藥師如來二稱皇帝萬歲一稱凡三遍又稱皇帝萬歲萬歲萬萬歲畢念大圓滿覺應跡西乾心包太虛量週沙界仰叩洪慈俯垂明證奉據大清國浙江等處承宣布政使司杭州府僧綱司雲居聖水禪寺住持比邱(某某)等於今　年　月　日(住持入院良辰或朔旦望旦之辰)常住營備香花燈燭茶果珍饈以伸供養謹集合山僧眾恭趨寶殿持諷祕章稱揚聖號所萃洪因端為祝延今上皇帝聖壽無疆　皇后齊年太子千秋文武官班同增祿算伏願金輪永鎮玉燭常調八方歌有道之君四海樂無為之化現前大眾念金剛無量壽護國仁王菩薩摩訶般若波羅密　接上楞嚴咒畢念上來諷咒功德回向真如實際莊嚴無上佛果菩提祈禱大慈悲父靈感觀世音菩薩諸大菩薩次伸祝供光明會上護法列席諸天大權仙眾遍及三界滿空聖賢十方護法龍神遐邇廟貌神祇守護伽藍真宰所冀山門鎮淨檀那福慧莊嚴四恩三有均資凡聖同緣種智更冀現前眾等脩行有序進道無魔般若智以早明菩提心而不退念(大悲咒一遍消災咒一遍畢遶轉念大悲消災咒各三遍進伽藍殿念)摩訶般若波羅密多三遍念神威凜凜常為護法之神聖貌堂堂永作伽藍之主仰啟　神聰俯垂照鑒僧眾上來誦諷大悲中道無礙神咒消災妙吉祥神咒稱揚聖號所集功德專伸祝貢當山土地護教聖德明王廣平侯周宣靈王招寶大權脩唎菩薩護伽藍神合堂真宰所祈山門鎮靜內外咸安火盜公私諸緣吉慶十方三世一切佛一切菩薩摩訶薩摩訶般若波羅密

　　釋迦如來二月望日涅槃疏曰：

　　鷲嶽膺期顯一乘而極唱鶴林顧命指三德以歸真自高山先照示以出興至峻嶺餘輝云當入寂知唱生而唱滅恒常不變法惟本然見全始而至終會必有離世相如是醫師背喪賈客他行花柳無私俄遊逢于遠日蘋藻可薦罔敢墜于遺風式表芹誠仰祈藻鑑伏願分身俯降護身使佩于靈符慧命長存贖命見頒于重寶庶令後裔克紹先宗

　　二月十九日大士降誕文疏

　　大清國浙江等處承宣布政使司杭州府僧綱司雲居聖水禪寺伽藍下居住稟佛遺教比邱(某某)等稽首焚香恭通情旨於今　年　月　日恭遇普門大士示生之辰常住虔備香花燈燭茶果珍饈如法供養雲集合山僧眾登臨寶殿諷誦大乘妙法蓮華尊經稱揚聖號所集殊勳上酬南無大慈大悲救苦救難廣大靈感觀世音菩薩伏以圓常智體三千剎海無日而不生湛寂真身微塵國土中有念而皆土中有念而皆應因垂形於世界以降跡於斯辰碧桃花露溼春風獻園林之上供紫竹林中敲夜雨宣海藏之真詮輒罄微誠仰酬慈蔭伏願萬億香水海流通佛事長為菩薩廣大願王百千日月光洞照普門永作眾生清淨眼目但(某)等下情無任瞻望慈容激切屏容之至謹疏

　　上中峰殿作享(遶念楞嚴咒畢，即回向文云。)

　　寶明空海湛死生漩伏之波大寂定門營今古去來之相仰啟　慈容俯垂明證奉據大清國浙江等處承宣布政使司杭州府僧綱司雲居聖水禪寺住持比邱(某)等茲今　年　月　日或清明(中元冬至)令節之辰常住營備香花燈燭茶果珍饈以伸供養謹集合山僧眾登臨寶殿唪誦大佛頂首楞嚴萬行神咒稱楊聖號所集殊勳奉為佛慈圓照廣慧智覺普應國師中峰大和尚上酬慈蔭伏願重提祖印輝佛日於中天再整頹綱扇真風於末廕(接念金光明經　心經　大悲咒　往生咒各一遍念)大哉阿彌陀極樂無量壽巍巍西足尊智慧光明集仰啟　靈儀俯垂明證僧眾上來念誦西方教主無量壽佛聖號金光明經顯性空品般若密多了義心經大悲中道無礙神咒決定往生成佛根本真言稱揚嘉號所集殊勳奉為開山和尚厯代住持前亡後化僧行覺靈證大菩提齊登　佛界伏願　祖宗遠降來乘明昧之光華淨魄昭彰去享高天之快樂十方三世一切佛一切菩薩摩訶薩摩訶般若波羅密

　　四月初八日釋迦佛誕辰(進殿向上排班，開具三拜，獻供。)

　　先舉香讚次宣疏九龍吐水灌沐金軀　奉　佛遺教慶誕(沐浴比邱某等)(具疏)宣鄉貫同前秉佛遺教慶誕沐浴比邱(某)等洎合山僧眾恭通情旨稽首焚香

　　伏為於今　年　月　日恭遇釋迦如來示生沐浴之辰常住營備香花燈燭茶果珍饈以伸供養謹集合山僧眾登臨大雄寶殿嚴持香水灌沐金軀諷誦大悲中道無礙神咒摩訶般若密多了義心經稱揚聖號所集殊勳上酬本師釋迦如來大和尚伏以春滿毘藍園優鉢曇花自天垂降香遶無憂樹妙菩提果當處發生白玉毫萬象瞻依黃金軀九龍灌沐諷祕密之真詮敢忘遺教獻蘋蘩之薄供仰酬慈恩伏願智慧海宏深蕩慈波於無窮無極功德山高聳垂道樹而益茂益榮同十方諸佛大轉法輪與法界眾生俱成正覺但(某)等下情無任瞻仰慈容不勝激切屏營之至

　　又

　　釋迦如來(二稱)無憂樹下聖母攀枝

　　釋迦如來(二稱)九龍吐水灌沐金軀

　　香烟繚繞儼然淨梵宮中燈燭交輝宛似毘藍園內切以法身非相祥光靉淨梵之宮顯跡應真瑞氣降迦維之國金身生下便能一手指天寶相沐時遂感九龍吐水四方遍顧七步成蓮稱上下之獨尊感人天之交讚不戀王宮富貴直趨雪嶺脩行十九學道出家三十成佛作祖演藏經五千餘卷住浮世七十九年開三乘方便之門闢十界超生之路於昔周昭王甲寅二十四載我佛降生當今聖朝厯三千八百餘歲遺風宛在今辰釋子廣嚴殿宇謹集眾僧滿泛香湯灌沐金軀望我佛以慈悲愍眾生而賜福更冀現前眾等般若志於早明菩提心而不退欲增佛日光輝須仗雷聲同和南無本師釋迦牟尼佛

天上天下無如佛　十方世界亦無比　世界所有我盡見　一切無有如佛者　諸佛容顏甚奇妙　放大光明照十方　當來我適曾供養　道場今復還親覲　毘藍園內降生時　龍與諸天咸灌沐　如來所有吉祥事　我今灌沐亦如是　我今灌沐諸如來　淨智莊嚴功德聚　五濁眾生令離垢　同證如來淨法身

　　即起楞嚴咒念畢　三稱摩訶般若波羅密

　　(上來現前清淨眾發菩提心各用虔誠諷誦如來妙良因酬天地謝龍神祝讚皇王萬萬春父母劬勞法界冤親三途八難出迷津消災障保安甯以此功德普回施利羣迷免災危四恩三有證菩提摩訶般若波羅密)

　　世尊降誕功德文疏

　　奉佛遺教(慶誕集福)比邱(某)具疏

　　大清國鄉貫同前　秉佛慶誕供聖集福比邱(某某)洎合山清眾恭專情旨伏為于今　年　月　日恭遇本師釋迦如來降誕之辰常住營備香花燈燭茶果珍饈以伸供養謹集合山僧眾就于大雄寶殿啟建誦經慶讚祝延　聖誕道場一會於中奉迎常住三寶剎海萬靈光降華筵作乎證明僧眾在壇唪誦　大乘妙法蓮華尊經全部　加念　十般祕密神咒稱揚　聖號化貢雲馭金資所集洪因總伸回向真如實際莊嚴無上佛果菩提祈禳南無本師釋迦如來十方三世一切諸佛大慈悲父靈感觀世音菩薩次伸祝貢光明會上護法列席諸天大權仙眾統三界若幽若顯格十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉次冀　山門鎮靜內外咸安火盜公私諸緣吉慶更冀現前眾等脩行有序進道無魔般若智以早明菩提心而不退四恩普報三有均資法界眾生同緣種智謹疏

　　華嚴文疏

　　宣疏起頭

佛身充滿於法界　普現一切羣生前　隨緣赴感靡不周　而恒處此菩提座

　　佛之聖德難盡讚揚香烟起處灌滿娑婆奉據一四天下南贍部洲大清國(云云)稟釋迦如來遺教植因比邱(某某)洎十方眾信士(某某)是日沐手焚香一心歸命十方靈相千光遍照之慈尊一字法門萬行莊嚴之海藏如象王迴金剛心之大士真獅子吼逝多林內之比邱仰凟　蓮眸俯彰蓬悃伏聞舍那法身若雲興而彌淪大地華嚴乳味似日昇而光照高山塵說剎說以何窮事遍理遍而無盡七處九會共演圓乘四分五周同敷妙義字字而金聲玉振言言而璧合珠連空金剛之種究而穿腸誠菩提之根頓能作佛意者伏念眾等根類敗噍器惟汙雜蒙荷佛慈尚次僧列仰惟三寶大矣難酬宏賴四恩淵哉罔報憾白業之無成悔素飡而有愧由是卜於　年　月　日謹集合山僧眾祇就殿庭誦持大方廣佛華嚴經一期專伸祈禱南無華嚴教主具大智海興大慈雲毘盧遮那如來南無甚深法性所流圓滿修多羅龍宮上中下三本諸華嚴經南無一一塵方佛會中普賢文殊等諸法身大士信住行十地等妙諸大菩薩摩訶薩南無三界九有城林水火日月風雨藥草河海晝夜諸器世間一切護法神祇護世四天所領八部大力等眾南無表法最勝前隱後顯六千大比邱僧善財童子及童子南詢諸善知識南無結集今經文殊阿難恒沙菩薩羅漢及後世龍軀菩薩晉唐譯經尊者帝心大師雲儼大師賢首大師玄通大師清涼國師圭峰禪師長水祖師晉水法師再光法師金碧禪師廣及法界一宗諸大和尚統上若權若實維聖維凡同鑒精虔共錫祐庇　上祝皇圖永固　帝道遐昌　佛日增輝　法輪常轉伏願諷經弟子(某)等信為初步即五根而超十地之階証作終途就一生而曠劫之果次冀山門鎮靜擬磐石之奠安海眾柔和若緇澠之涽合檀那來布金之長者浮圖出多寶之如來佛光之內恩有齊資性海之中等無不拔謹疏

　　四月十五日結制啟楞嚴會疏

　　大清國鄉貫同前稟佛遺訓比邱(某某)茲今於　年四月十五日恭遇本師釋迦如來大和尚結制之辰本寺啟建楞嚴勝會九十日一眾勳修刻期取證今辰開啟常住營備香花燈燭茶果珍饈以伸供養謹集合山僧眾登臨寶殿諷誦大佛頂首萬行楞嚴神咒稱揚聖號所集洪因端為祝延今上皇帝聖壽無疆專伸回向真如實際莊嚴無上佛果菩提祈禱大慈悲父靈感觀世音菩薩次伸祝貢光明會上護法列席諸天大權仙眾滿空真宰三界萬靈十方賢聖今年歲分主執陰陽權衡造化賞善罰惡幽顯靈聰五嶽四瀆名山大川聖帝明王忠臣烈士五方行雨龍王六合雷公電母主風主雨主苗稼穡發生萬物無量聖賢省府縣城隍主者當境貌廟遐邇神祇當田土地護教伽藍合堂真宰監齋使者水火井竈神君田園土地山林界相守護百靈脩造方隅禁忌神將合山僧行本命元辰十方檀信運臨星斗各人生身父母養育劬勞酆都界內冥府十王三途八難六道四生諸有情眾統三界若幽若顯括十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉次冀山門鎮靜內外咸安火盜公私諸緣吉慶更冀現前眾等脩行有序進道無魔般若智以早明菩提心而不退四恩普報三有均資法界眾生同緣種智謹疏

　　七月十五日蘭盆會榜文

　　大清國同前(某)寺住持沙門(某某)等為蘭盆普渡幽冥事伏以諸佛心內眾生結法界昇沈之業眾生心內諸佛興蘭盆普濟之慈由一念之悟迷成三途之苦樂刀山劎樹皆成等正覺之場寶地玉階乃飄墮輪迴之域切思眾等夙生父母及現世父母師資檀度恩有冤親四生六道諸惡趣中受苦眾生莫由解脫於今七月十五日恭遇本師釋迦如來歡喜之日僧伽自恣之辰　目蓮教啟地獄門開凡本寺僧行須於預日諷誦經文神咒懺法俱各詳明填註己名粘列于左以便回向佛菩提普度河沙孤魂等眾為此諭眾通知須至榜者

　　告許伽藍神疏

　　大清國(同前)伽藍下居住稟佛遺教告許比邱(某)等稽首焚香恭通情旨伏為茲今　年　月　日住持入院之辰思念一載之中公私幹辦全憑神力以維持動止安詳咸藉諸天而保護若非懇願何由　聖力以冥加是以謹發誠心恭詣護教伽藍案下告許大乘妙法蓮華尊經　部用作匡扶自陳之後伏祈佛天聖力保佑山門鎮靜僧行安和外障無侵內魔不起公私兩利火盜雙沈四時無懺芥之災八節有泰來之慶凡在時中悉賴帡幪之至

　　供聖大意

　　稽首金色大教主巍巍三教法中王九脩福慧正菩提端坐紅蓮花一切佛之聖德難盡讚揚今以斯時當日輪祝午之期乃佛天受供之際營供三德香齋脩奠六和僧福命我等誦妙伽陀加持香水灑穢為淨變少成多達長河為酥酪遍大地作黃金貢以金錢贈之寶馬以是因緣一切回向常住佛法僧三寶包羅天地水萬靈聰惟願千尊同一供萬聖同一筵香齋香饌悉莊嚴諸佛諸天咸集會上天下地平等資培萬聖千賢普同供養

　　祝祖咒食文

　　一軀沈巨海片月落長空世相皆如是浮生一夢中說斯經偈仰悼吾宗陰中享鑒奉據(某)府(某)縣(某)寺(某)房居住稟佛祀祖沙門(某某)洎合房徒孫眾等恭伸情旨伏為茲今　年　月　日恭遇　令節之辰思念祖宗遺蔭之德常懷報薦之思由是發心營備香供之儀僧眾上來持奉(某)經(某)咒宣揚聖號化煉冥用資財咒變現前法食所集功德先伸投入阿彌陀如來願性海中出生妙利端為莊嚴祠堂之內諸位覺靈承此良因早生佛界證大菩提次願花開蓮現見自性之彌陀花謝蓮成了惟心之淨土恭請三寶證明表宣謹意

　　(上陳文意宣讀已周薦悼祖宗悠悠樂土十方云云)

　　大殿回向文

　　玉毫騰輝金色炳耀具大人相號正偏知瞻之仰之福滿沙界　讚歎相好恭惟彰明今據大清同前(某寺住持某)伏值歲旦令節之辰常住營備香花燈燭　茶果珍饈之儀以伸供養雲集合山僧眾諷誦大佛頂首萬行楞嚴神咒稱揚聖號所集殊勳先伸回向廣大真如實際莊嚴無上佛果菩提大慈悲父靈感觀世音菩薩諸大菩薩聲聞圓覺一切聖僧西天此土厯代祖師光明會上護法諸天大權真宰三界萬靈十方賢聖杭州府主城隍當境土地一十八位護教伽藍合堂真宰護法韋馱尊天大權脩唎菩薩統三界若幽若顯遍十方乃聖乃凡功德平等資培善利普皆饒益先願皇風永扇帝道遐昌佛日增輝法輪常轉師長父母過現咸安信施檀那俱增福壽合院僧行脩行有序進道無魔聞思脩而漸漸增明戒定慧而重重光顯四恩九有等報三途八難遍資廣及法界有情同圓無上種智

　　(歲旦大殿誦楞嚴神咒畢舉此畢急念大悲咒一遍慢行念三遍又念消災咒三遍維那入伽藍殿內舉神靈赫赫云云)

　　祈子文疏

　　伏以普陀毓秀大士澤遍人寰法相鍾靈定光譽騰梵剎檀信對香幢而發願緇流展貝葉以行誠戴錫寧馨丕承光顯茲以信(官士)碩彥浙水名門道通三教簪纓繼武于鼎臺學富五車翰墨分輝于星斗斯固迴文心既倒之瀾政治砥中流之柱者也　夫人世系齊姜匹諧秦晉纓絡繽紛夙具前身菩薩笄珈燦爛獲配現世宰官百尺樓頭日日齊眉舉案六橋堤畔年年並轡聯鑣藍田之合璧連城洛浦之雙珠照乘貴皆有種福豈無因獨瓊英吐萼已開嶺上梅花金粟飄香未舉月中桂子雲居久蒙護持夙承捍衞白太傅結社香山奚止醉歌之達蘇眉山契心佛印豈徒文字之禪既立標準於前徽必振箕裘於奕𥜥竊惟諸佛六合咸其神化四生倚為覆幬虔卜良辰敬集法侶合掌(某某)山房稽首觀音寶座自古龍生龍子鳳生鳳雛皆自善緣發出則今相門出相將門出將必由勝果結來惟冀天上麒麟望德門而啟瑞人間鸑鷟擇仁里以呈祥不惟廊廟列為圭璋即精藍亦藉為屏翰人天共護福德並隆謹疏

聖水寺志卷六


中國佛寺史志彙刊第 27 冊 No. 25 雲居聖水寺志


　　聖水寺志補遺

　　書已成帙易來掛漏之譏事有可觀用增縹緗之富況乎名勝之地實多異見新聞而且說法之場不棄片言隻字散金碎玉皆生色於琳宮集錦鋪裘每重煩于毛穎私幸諮諏幾遍留存於里歌巷舞者之必收猶慮耳目難周湮沒於荒烟蔓草者之不少志補遺

　　佛牙贊(大宋紹聖改元甲戌歲乙亥月)

　　宋仁宗神文聖武明孝皇帝製

三皇掩質皆歸土　五帝潛踪已化塵　夫子域中誇是聖　老君世上亦言真　埋軀只見空遺塚　何處將身示後人　惟有吾師金骨在　曾經百鍊色尚新

　　厯代祖師(幻公法語數則)

　　世尊教外別傳脫略義解之大旨二十八傳而至菩提達摩大師是為東土第一代禪祖初師觀東震旦人有大根器乃越重溟三周寒暑以梁普通七年抵金陵尋往少林居九載得可祖領荷心法已而翩翩隻履復返流沙五傳至黃梅而橫出牛頭一枝六傳至曹溪則有南嶽青原派而為二自南嶽青原而下宗而為五南嶽出馬祖祖出百丈丈出黃櫱櫱出臨濟濟以金剛王寶劒之喝雷轟霆震不容掩耳別傳之道由斯而盛濟十七傳而至仰山雪巖巖授先師高峰和尚

　　達磨一燈四傳至大醫則有牛頭一宗五傳至大滿則有北秀一宗六傳至曹溪而下又出青原南獄荷澤此三人者不可得而混焉

　　智覺禪師明本

　　明本號中峰錢唐人住雁蕩邨姓孫氏出家吳山聖水寺聞高峰原妙禪師居天目山往叩之一見歡然薙染于師子院遂契妙旨與斷厓義公俱為高峰座下或問優劣曰義首座固是根老竹其如七曲八曲惟本維那卻是竿上林新篁他日成材未易量也元貞間高峰將遷化以大覺禪寺相屬辭推第一座祖雍主之登皖山遊廬阜至金陵結菴廬州弁山及平江雁蕩已而還山領師子院宰相大臣以五山主席交聘俱力辭因日避走南北間朝廷聞其名特賜金襴伽梨衣進號佛慈圓照廣慧禪師欲召見闕廷終不一至惟再封香下詔即所居脩敬而已至治三年八月安坐而逝世壽六十有一僧臘三十有七文宗敕詞臣製碑諡曰智覺塔曰法雲有中峰廣錄三十卷元統二年詔收入佛藏藝文監丞揭徯斯為之序謂其提倡激揚如四瀆百川千盤萬轉衝山激石鯨吞龍變不歸於海不已其大機大用見於文字有如此者中峰屢辭名山屏跡自放時住一船或僦居城隅土屋若入山脫笠即結束茅而棲俱名曰幻住自作幻住菴記其居東林也趙學士子昻馮學士海粟為之躬運土木以執役初子昻與中峰為友海粟甚輕之一日子昻偕中峰往訪海粟出示梅花百韻詩中峰一覽走筆和之復出所作九字梅花歌以示海粟竦然遂與定交

　　昔者吾佛棄萬乘之權而受擯辱於匹夫之手捨海宇之富而匄衣食於域內之民忘宮室之華而委形質于草木之下泯道德之貴而厯辛苦于塗炭之中六年之間忘形凍餒卧冰齧櫱乃有夜覩明星之悟自佛以降西天二十八祖皆巖棲穴處或混跡於差別門頭以真心不泯實行無差皆克證已功傳師心印及達磨東邁百丈未生牛頭橫出一枝南北宗分兩派皆腰鐮荷鍤火種刀耕執爨負舂鶉衣匄食鐵石身心冰霜懷抱以佛祖大事因緣一肩負荷了無畏怯蓋行處即親所到必的矣彼時安有五山十剎之廣居三玄五位之奇唱放收殺活之異作拈頌判別之殊音不加雕琢而玉本無瑕安用規模而眼元自正自百丈建叢林已來廣田大宅指顧如意其奈正因日墜謬妄日滋紀綱日繁禮義日削數百載前提唱之師如臨濟德山雲門真淨氣憤憤地怒罵諸方如婬女兵奴視之蓋責其不體道本惟務言通互相欺誑者也已而閒有眼目定動之師喻諸方說禪如葉公之龍趙昌之花然葉公趙昌已自不真矧乎復有效葉公趙昌者出烏焉成馬之歎正不在今日也

　　儒之道治心者也脩心者也佛之道明心者也悟心者也治與脩漸之之謂也明與悟頓之之謂也心一也漸頓之途不可以一者蓋住世間出世間之異也使吾佛言入世之道亦不忘正心誠意之說也使孔子言出世之道則逆知其不能外吾心空圓覺之旨苟不達聖人垂教立化之大權則徒事訩訩之多言惟憎其是非耳

　　治世間書道德仁義禮樂刑政八者皆不能外吾一心之妙用也心通之謂道心正之謂德心慈之謂仁心平之謂義心中之謂禮心和之謂樂心直之謂刑心明之謂政以至百千萬行凡有利天下而澤斯民者未不因吾一心妙用之所著也凡夫反是而失其妙用則顛倒錯亂由之而生焉故聖人不得不設教以裁之也

　　或問禪稱教外別傳果有別傳之理否每見義學紛紛於此不能無議幻曰義學以分別名相為務而於此不能盡分別之理使盡究其極則於別傳二字當一笑而釋矣何則夫四宗共傳一佛之旨不可闕一也然佛以一音演說法教中謂惟一佛乘無二無三安容有四宗之別耶謂各擅其專門之別非別一佛乘也譬如四序成一歲之功而春夏秋冬之令不容不別也其所不能別者一歲之功也密宗春也天台賢首慈恩等宗夏也南山律宗秋也少林單傳之宗冬也就理言之但知禪為諸宗之別傳而不知諸宗亦禪之別傳也會而歸之密宗乃宣一佛大悲拔濟之心也教宗乃闡一佛大智開示之心也律宗乃持一佛大行莊嚴之心也禪宗乃傳一佛大覺圓滿之心也猶四序之不可混既不可混非別而何或者謂彼三宗皆不言別傳惟禪宗顯言別傳者何耶對曰理使然也諸宗皆從門而後入由學而後成惟禪內不涉思惟計度之情外不加學問脩證之功窮刦迨今不曾欠少擬心領荷早涉途程脫體承當翻成鈍置誠別中之別也彼按圖索馬者烏足以知之聞吾禪有教外別傳之說無怪其驚且駭矣

　　古人參禪用一番苦工只如六祖到黃梅但令槽厰去溈山在百丈會中充典座楊歧十餘年惟總院事演祖於海會充磨主雲峰之化緣雪竇之持淨慈明參汾陽惟戲笑譏訶黃龍扣慈明惟遭詬罵南嶽磨甑青原垂足總之當人正因炳煥斷一切偷心識情之妄任其異境紛如一一消歸至理又何所往而不與道相遇哉

　　五宗公案各有不同者乃語言機境之偶異耳如溈仰之謹嚴曹洞之細密臨濟之痛快雲門之高古法眼之簡明各出其天性而父子之閒不失故步語言機境似相蹈習要皆不期然而然也使當時宗師苟欲尚異其自為一家之傳則不勝其謬矣然公案通則情識盡情識盡則生死空生死空則佛道治矣夫公案即燭情識昏暗之慧炬也揭見聞翳膜之金篦也斷生死命根之利斧也鑑聖凡面目之神鏡也故凡通語言文字而不知佛道內典者謂之聰明外道方外知佛道而不會參禪者謂之墮落眾生

　　昌黎韓公唐之大儒也以不知佛氏之教有補於治道發為詞章而詆訶之逮遇大顛固心降之其譏毀之聲斑斑見於簡牘柳子厚與之同時亦以文鳴於世作諸佛祖碑碣發揮佛氏之學雖非極至初未嘗效韓之詆毀也宋歐陽氏出文章宗韓作本諭以拒佛謂攻之愈堅撲之愈熾而不知有不可攻不可撲之大本於其間徒訩訩多言又何加損於吾佛也明效和尚著書非韓非非韓也乃諭歐也後儒相倣效詆佛者頗眾吾教之士往往謂彼嫉佛余謂彼非嫉佛也實不知佛也使彼知之則將外護之不睱雖强使其詆毀甯無愧於中乎復以因緣果報言之亦可以收謗矣如佛累遭提婆達多以惡計陷于死地而不動念者乃知其有宿冤也當其狹路相逢返觀報盡還無之理如飲甘露又何念之可動哉韓歐之怒排力詆又安知其非提婆達多之餘蘊未消者乎但堅持正念待彼之餘蘊消盡則逆耳之聲將不求息而自息矣永嘉謂從他謗任他非把火燒天徒自疲永嘉之說雖盡善惟從他任他似亦未能當念融化之也靈芝照云取文中子何以息謗曰無辯謂嘗事斯語矣且無辯與從他任他之語然亦俱未盡理也故圓覺謂若知我空無毀我者則從他任他以至無辯贅且剩矣嗟乎近代之持公論者不鑑其本見彼斥為異端我亦非彼為外道與閭巷倚門而相罵者無異又何以表無生慈忍之力因緣果報之理哉昔有國王放五百醉象害佛佛豎五指迎之象皆馴伏時阿那律見佛五指端各現金毛獅子時一弟子白佛云嘗聞佛說此身如夢不可愛樂今現獅子之威禦醉象之難豈非愛樂其夢中之身耶佛曰我有何心於禦象哉我積刦以來修慈忍三昧今豎指入此三昧任其踐害以我三昧之力成熟故獅子之威不期自現觀佛之說乃禦難息謗之第一義也語言云乎哉機智云乎哉又世有所謂見德人之容使人意消心醉德人豈亦使之然乎期亦禦象難之浙也或不爾者皆自召也苟欲以語言言息之適滋之耳何益哉

　　昔馮給事有偈云

公事之餘喜坐禪　未嘗將脇到牀眠　雖然現出宰官相　長老之名四海傳

　　又李駙馬有偈云

學道須是鐵漢　著手心頭便判　直趨無上菩提　一切是非莫管

　　又龎居士云

日用事無別　惟准我自偶　諧頭頭非取　舍處處沒張　乖朱紫誰為　號邱山絕頂　埃神通及妙　用運水與搬柴

　　又張拙秀才云

光明寂照遍河沙　凡聖含靈共我家　一念不生全體現　六根纔動被雲遮　斷除煩惱重增病　趣向真如亦是邪　隨順世間無罣礙　涅槃生死等空花

　　又趙清獻公有偈云

默坐公堂虛隱几　心源不動湛如水　一聲霹靂頂門開　喚起從前自家底

　　如上士大夫皆是不離功名富貴游戲大圓覺場豈古人獨能而今人獨不能耶惟在信之深行之力則古今可以一致更惑躊躇乃自畫之耳

　　山可移也方可易也一定之業不可逃也所報之業有曰善曰惡而已善則報之以福惡則報之以禍福與禍雖不同咸屬報緣同名業耳業之定分如行路之遇境也三十里一橋五十里一店行至所期里數而橋店在焉雖聖賢莫之能避夫善惡之念不從天降不從地出一由迷妄之情自結縛耳通於三世貫以多劫因緣會遇福也禍也猶三十里之遇橋五十里之遇店絲毫不可易也世人徒見仁者天暴者壽逆者吉義者凶豈知其作於昔而受於今作於今而受於後惟恐不作安有不報而受之也故聖人不怨天不尤人良有以也昧者怨天尤人實不知其出於己也

　　龎居士謂于頔侍郎曰但願空諸所有慎勿實諸所無此二語是入毘耶不二法門之要徑是轉諸祖向上關棙之玄機既不可以事說尤不可以理論更不容以義解也惟親到大休歇大解脫田地者如兩鏡相照直下無毫髮隱覆真所謂超言象越格量透情塵沒窠臼底最末後句蓋盡得諸祖不傳之祕乃發機如是之準的也

　　幻住菴歌

幻住菴中藏幻質　諸幻因緣皆幻入　幻衣幻食資幻命　幻覺幻禪消幻識　六窗含裹幻法界　幻有幻空依幻立　幻住主人行復坐　靜看幻花生幻果　放還收　控勒幻繩騎幻牛　時或住　八萬幻塵俱捏聚　時或眠　一覺幻夢居四禪　有時動　幻海波翻幻山聳　有時靜　幻化光中消幻影　可中時有幻菩薩　來扣幻人詢幻法　我幻汝幻幻無端　幻生幻死幻涅槃　淨名室內龜毛拂　龍女掌中泥彈丸　更有一則幻公案　幻證幻脩須了辦　莫言了辦幻云無　只此無無名亦幻　學人未達真幻輪　動轍身心自相反　幻心瞥爾生幻魔　幻翳忽然遮幻眼　陽燄空華乾闥城　天堂地獄菩提名　有問此幻從何起　雲月溪山自相委　要見菴中幻主人　認著依前還不是

　　九言梅花詩

昨夜東風吹折中林梢　洞口小艇滾入沙灘坳　野樹古梅獨卧寒屋角　疎影橫斜暗上書窗敲　半枯半活幾箇擫蓓蕾　欲開未開數點寒香苞　縱使畫工奇妙也縮手　我愛清香故把新詩嘲

　　次韻瀋王題真際亭

　　按中峰行錄云駙馬太尉瀋王王璋遣參軍洪鑰齎書幣敘弟子禮期請上命南來參叩己未秋九月王奉御香入山謁師草廬咨訣公要請師陞座為眾普說師激揚提唱萬餘言王復求法名別號師名王以勝光號曰真際王因建亭師子巖下以託其事和詩云

高亭結搆標真際　體共雲林一樣閒　山勢倚天忘突兀　水聲投澗自潺湲　伽陀逈出言詞外　海印高懸宇宙間　佇看憑闌人獨醒　又添公案入禪關

　　昔真歇和尚有偈云

訪舊論懷實可傷　經年獨卧涅槃堂　門無過客窗無紙　爐有寒灰席有霜　疾候始知身是苦　健時多為別人忙　老僧自有安閒法　八苦交煎總不妨

　　古人作此偈傷身世之浮脆了夢幻之起滅指情妄之所緣示斯道之真寂五十六字網羅殆盡真道人之龜鑑也

　　昔維摩居士謂無住為家舍大慈悲為父隨順菩薩為母柔和忍辱為妻智慧為子方便為奴婢

　　送吉上人之江西下高峰和尚遺書

寒巖一夜風雷惡　獅子迸斷黃金索　驊驑萬里追不囘　聲沈宇宙空山嶽　今君去去持此音　十八灘頭探麟角　君不見馬師一口吸西江　波騰浪沸烟茫茫　又不見集雲峰下四藤條　雨洗風磨恨未消　生耶死耶俱不道　鐵壁銀山齊靠倒　有問禪　血染溪花春正妍　有問道　兩岸夕陽帶荒草　千差萬別任縱橫　瞥轉一機何處討　玄沙白紙脫或舉　似時更須莫謗西峰好

　　和皖山隱者

野人原上十五里　寒厓白日嗁山鬼　萬峰重疊路回旋　半閒箬屋青松底　老僧和鍤入烟霞　滿林遙落朱藤華　燒田種寒粟　斸地栽胡麻　雲根撥筍　澗底尋茶　糞土深埋魁芋種　砂瓶爛煮黃菁芽　人謂隱者閒不足　何故山翁事驅逐　山翁笑指溪上花　庭前竹　春風幾度更新綠　香巖不作靈雲死　徒有是非喧兩耳　爭似儂家百不知　從教少室分皮髓

　　少林初祖

揚子江心波　少林峰頭月　寥寥一片心　直指成曲折　謂其有傳兮胡為壁觀九年　謂其無傳兮因甚麽花開五葉　秋山木落猿晝嗁　行人眼底流鮮血

大鵬展翅取龍吞　一攪滄溟徹底渾　觸破珊瑚枝上月　至今千古暗昏昏

　　布袋

兜率天宮降人世　忘卻當來下生記　閒家潑具有許多　勾引兒童恣遊戲　袒肩赤膊當神通　揚眉瞬目稱三昧　奪將拄杖劈頭揮　一齊趁入龍華會　黑拄杖　橫挑布袋轉頭忘　率陀天　茫茫不顧肩頭重　猶要逢人乞一錢

　　臨濟

𡎺三拳於大愚肋下　將虎須於黃櫱面前　肆一喝如雷砰霆震　搖寸舌似電激雲奔　掣風顛漢世希有　普天帀地皆兒孫

　　趙州

　　高麗僧請贊

腦後萬莖雪　面前三尺霜　肚裏直儱侗　語下絕囊藏　勘破臺山婆子　大坐平欺趙王　萬里海門攔不住　遠遺清影過遼陽　我只喚作三百年　浸漬不朽底　陳爛葛藤椿　試將此語傳諸方

　　贊潤齋

心如鏡明　齋如掌平　克己之功　惟尚其實　活人之道　乃存其誠　按六脈決　中其的使　二豎畏聞　其名圓陁　陁地神通手　堪與毘耶把臂行

　　詠葫蘆

秀結團欒帶晚秋　偏從根本易綢繆　牆頭髣髴懸明月　架上依稀綴碧旒　漫隱神仙三㠀飯　隱乘羅漢五湖遊　將來剖破成雙器　半贈顏囘半許由

　　松月

天有月兮地有松　可看松月趣無窮　松生金粉月生兔　月抱明珠松化龍　月照長江松掛衲　松同禪定月當空　老僧笑指松頭月　松月何妨一處供

　　自讚

幻人無此相　此相非幻人　若喚作中峰　鏡面添挨塵　墨痕灑袈裟　筆花點精神　展向掛空壁　日日生陽春

　　又

我不是渠　渠不是我　物外變通　目前包裹　閒雲居此幻住身　狹路相逢來合火　咄咄咄　我我我　是甚麼一天星月影團團　萬疊湖山青朵朵

　　又

虛空有體貌　牆壁具耳目　惟有這箇漢　完全離背觸　喚作幻住　漚華翻性海之波　謂非幻住　陽燄轉識曰之曲　不墮兩頭　如何付囑　常憶開沙十萬家　錦團團兮華簇簇

　　又

咄哉此僧有甚巴鼻　大坐胡牀全無義味　談禪禪不曾參　論道道非所契　以茫茫業識當參學眼睛　以擾擾幻緣為平生住計　有時橫孤舟於青莎白水之上　笑船子便棄渾身　有時撥魁芋於寒灰冷火之中　笑懶瓚不收殘涕　千手大悲推不向前　八臂那吒捺不入地　盡指南閻浮提　喚作西來祖意　只如斯鹵莽為人　如何做得他徐十三郎之後裔

　　又

遮獃漢只好看殺　有丰姿全無氣岸　謂知道不明本地風光　謂會禪罔測古人公案　最無分曉處佛祖爪牙　極有來由時鬼神茶飯　從來伎倆只有斯　一字如何可加讚

　　又

寂而照鼻無兩竅　照而寂家無四壁　見得徹處領下眉長　靠得隱時機前意的　鐵如意擊珊瑚枝　秤鎚揑出黃金汁　匡牀坐看北庭花　春風處處成狼藉

　　佛印璵禪師贊

　　明釋德洪覺範

臨濟正宗　有楊岐會　化四十年　叢林精彩　唯端精神　辯博無礙　克肖其家　溈仰猶在　後出舒勤　骨面氣概　始自太平　遂遊智海　如法中龍　遊戲三昧　璵也其後　斫額前輩　要識當年栗棘蓬　白藕火中香不改

　　澹憨道人周初平百忍說

　　忍之為德其至矣乎樂天知命忍之原也懲忿窒慾忍之方也天道虧盈而益謙人道惡盈而好謙鬼神害盈而福謙謙即忍之旨乎忍為德行之本忍為聖賢之基忍為豪傑之用故君陳篇云必有忍乃有濟有容德乃大孔子云齒剛則折舌柔則存柔必勝剛弱必勝强好鬬必傷好勇則亡百行之本忍之為上是故不得為已甚聖而忍也犯而不校賢而忍也不報無道強而忍也慮以下人達而忍也仁者其言也訒言可不訒乎動心忍性益所不能性可不忍乎羑里(文王)陳蔡(孔子)忍不可忍之患難簞食(顏子)鶉衣(原憲卜商)忍不可忍之困窮其守己也忍餓于嗟來(黔婁)忍渴于盜泉(孔子)其篤學也忍痛于刺股(蘇秦)忍寒于立雪(游酢楊時)夷齊餓首陽為義而忍薛包勤灑埽為孝而忍寇恂屈賈復為忠而忍子卿甘嚙雪為節而忍險阻厯國文公忍而霸晉卧薪嘗膽句踐忍而沼吳屈體鴻門沛公忍而蹙項濳泣枕畔光武忍而興劉子房忍圯上王孫忍跨下夷吾忍檻車師德忍唾面劉寬忍污袍王旦忍墨飯終身讓路朱仁軌之忍也遜謝叩馬李文靖之忍也大耐官職向敏中之忍也污卷自陳夏原吉之忍也折節受侮公瑾能忍讓溫克不怠康成能忍度屈己抗禮鄭公能忍貴六院同庖君良能忍義無地起樓臺萊公能忍儉若夫忍嫌于秉燭(關公)忍捷于圍碁(謝安)忍功于大樹(馮異)忍主于道棃(許魯齋)忍愬于射牛(牛宏)忍屈夷門而救趙(信陵君)忍恥飯牛而相齊(寗戚)忍乞吳市而覆楚(伍子胥)忍事女主而反周(狄仁傑)忍之為用其大矣哉明此忍則客纓可絕(楚莊王)明此忍則帝足可躡(張子房)明此忍則葅蛭可吞(楚惠王)明此忍則寶盤可碎(裴行儉)明此忍則巾幗可不恥(司馬懿)明此忍則袖釧可不問(彭思永)是故我舌尚存毆亦忍(張儀)佯死棄厠辱亦忍(范睢)不欲知名毀亦忍(呂蒙正)驢首署名侮亦忍(馮道諸葛瑾)償同舍金誣亦忍(直不疑)認馬不爭妄亦忍(卓茂)髠鉗自貶奴亦忍(季布)梁上君子盜亦忍(陳實)孟德憐才則忍陳琳之檄狄青克己則忍劉易之詬袁盎恕吏則忍侍兒之私(賴此以脫吳難)馬翁恤下則忍斃兒之誤(生子森為狀元)跪而結襪釋之忍下賢也失印自如晉公忍變故也繫獄讀書楊溥忍縲絏也遇刺不驚魏公忍授命也(韓琦)不究竊器齊賢以忍容人也不認原金知常以忍全交也先嫁令女鍾離瑾以忍恤孤也焚券擇配竇禹鈞以忍宥過也(五子皆為顯官)人情最難忍者色與財若靳翁之踰垣避女(子文僖為宰相)馮商之還妾贈金(子京為狀元)曹鼐之書名自戒(後為狀元)羅倫之拒女奔樓(後為狀元)是能忍乎色者林積之約主還珠(子德新為尚書)高翁之捐金完配(子銓為尚書)朱軾之代完青苗(三子皆顯官)舒翁之館貲救婦(子芬為狀元)是能忍乎財者由是觀之自帝王以至卿相自豪傑以至聖賢未有不得力于忍者也是以君子忍人所不能忍忍人所不堪忍忍人所萬難處之忍如冰之忍凍而益堅如金之忍鍊而益精如松之忍寒而益勁忍之為德至矣庸夫不明此忍則為暴戾為橫逆為作亂莫大之禍皆始于不忍可不戒歟噫張公藝所以有百忍之規余因以自警為之廣其旨云

　　脩雲居記

　　許時若

　　鳳山舒翼南入會城首萃於雲居昔人以其位為離也因顏其寺聖水所以制亢濡不及也然自前明再劫及今六百有餘年再創在明時萬厤二十八年抑在本朝康熙五十七年為大風摧折而佛印吟廊中峰遺履依然如故無如舊址頹垣古松敗壁已岌岌不支吾郡大章金公嘗為長沙司馬暮年養病歸里遊憩湖山閒往往屐齒芒鞋尋復故址尤愛雲居之幽邃慨然思整其制歲乙酉蠲貲五百金與寺僧雲巢商搆於是薙草築堵拓其殿址繕其門楹今之過是寺也叟童薪牧聆山鐘之逸響披野蔓于朱宮咸得指而識之自是以往倘欲踵而增勝者豈非今茲葺助之力有以基于不壞耶是為記

　　浙江巡撫都察院張公定案

　　康熙四十三年三月初三日具控原呈為憲究捏名清界超冤事本年三月初十日奉巡撫部院批據僧人時中等呈詞開稱痛中等住持雲居聖水禪寺寺基坐落錢邑豐興坊內左右前後餘山通共一百餘畝自唐宋至今厯奉丈入魚麟官冊向係僧眾辦糧印票炳赤圍牆種蔬收花修葺康熙三十二年間蹇逢閫司工房范麗源顧朗耀等霹捏雲居山為閫司轅門照山種菜有礙風水誑稟前司熊差人到山盡將四圍牆垣折毀反差拿寺僧監禁勒餽方休弱僧無奈將屋變獻方釋至今不許種植蔬蕪樹枝被竊久難看守中等眾僧賠糧十有餘年飲泣無伸本年正月內不知何棍隱匿姓名捏造寺僧智明誑報閫憲奉批右衞經廳查審差喚驚奇因查各房並無智明已將飛誣供明在廳詳司日久司房又顯神通不但不究捏名又差人來取具看守結狀霹要中等添種楓樹但寺僧厯年賠糧困苦已極司房設計飛害弱僧粉骨難支況閫司照山原係王家山並非雲居山今王家山現有居民納佃種植軍民迥別與僧舍相去甚遠竊去細枝係僧辦糧產物並非王家山樹枝泣思賊竊樹枝與僧何罪捏名陷害不究司房權重如山哀叩憲天電察冤害苦情嚴究捏名翦蠹安良等情奉批都司查報

　　都使司繆由詳文奉批該本司查得未奉之先本年正月廿六日據雲居寺值年僧人智明呈為稟明事呈稱切照雲居寺後山楓嶺一帶樹木乃是都司老爺照山向蒙前任都司熊老爺查清立碑示諭一應樹木毋許砍伐照山楓樹有關風水遵法禁示並無砍伐傷枝忽于上年冬間有本寺西六房僧時中將楓樹砍伐數枝又將枝枒砍下二十餘枝恐干行查遺累值年理合稟明據此隨批仰右衞經廳查報續于二月初七日據右衞經厯羅萬邦詳稱遵即查喚問據西六房僧時中回稱本寺並無僧人智明舊年值年係僧人時中今年值年係南溟房渭一當值並無砍伐樹木不知何人假捏智明係屬匿名等情據此卑職就經差役督著本年值年僧渭一細查去後復據渭一回稱各房並無智明出具並無智明如虛甘罪結狀現在并覆遵奉臺差各處看視並無砍伐止有三枝微損細枝八條餘無別情等情據此卑職就經當堂詢問本年值年僧渭一那智明果然各房沒有麽這砍的樹你不要代人隱瞞日後都司大老爺查出來責成下來要重處的據實說來回供那嶺上的樹內止有三枝的枝枒共盜去八枝有一寸來大的本身原不動的又問時中那智明你們講說匿名了那砍的樹是那一個砍的你既值年為何不報呢回供上年十二月原被人偷砍了七八枝是早晚偷去的僧人的寺離得遠難照管的又是小枝僧人不敢瀆報當初熊老爺立碑原開釋說不傷大樹若是小枝就罷了如今不知何人捏智明的名字來害僧人的等語據此該卑職查看得雲居寺時中乃去歲值年之僧也今年則易渭一據時中供稱係上年十二月被人竊砍小枝因前憲碑禁不許砍伐樹木未載小枝不敢瀆報之語則時中之不報俗情亦或有然其捏報之智明寺中確查並無其人將誰憑証以為自盜者懲則影射無端之事似難以坐時中也然時中係輪值之年理宜照料但離菴頗遠委係三枝樹木竊取小枝數莖非復巨木高枝聲聞倒砍為時中者或可仰邀憲恩原情寬宥併飭該僧以後無分枝幹嚴禁砍伐永遠培植據此本司批據詳時中供認被人盜去楓樹八枝則智明不為誣矣何得又以匿名為諉此乃慮及智明對質之計姑免深究仰押時中于山空之處栽植楓樹八枝以贖其罪再取合寺僧人看守結狀報查繳等情在案今奉憲臺批據僧人時中等呈稱楓嶺係有糧之地不是閫司衙門照山之語本司即令經承檢查照山卷案即據查出康熙六年李都司任內有王候毛榮佃種照山基地呈詞印案可據又有康熙二十八年熊都司任內有雲居寺僧真朗里書韓遇吉稟復楓嶺樹木數目及禁示印稿可據更有康熙三十二年熊前司取有照昻十二僧結狀及勒石碑摹鑿鑿可攷并有康熙三十九年林前司飭禁印稿在卷除鈔錄附覽外該本司查得楓嶺稱為閫署照山由來相傳甚久似難一時追遡其木根水源矣今就康熙六年暨二十八年三十二年三十九年李熊林三都司任內印卷碑摹而論是現在之憑據既真則從前之傳流諒非虛誕矣詎時中不理直于三都司飭禁勒碑之時輒欲混佔于立碑十載之後若謂熊前司信任范顧二書不敢控究何不公籲于從前厯任院憲乎況熊前司于康熙三十三年離任林前司于三十九年出示嚴禁又何不將魚鱗官冊辦糧印票具控于憲轅乎乃竟默默多年全無一字展辯今乘智明稟報之後一旦誣陷于書辦歸過于本司不識是何意見或寺是僧非意欲各施佛法或誤聽教唆希圖總佔照山前柔後剛令人叵測竊思宦遊地方衙署尚為傳舍何況一照山乎本司又豈可輕信浮言而與僧人爭一照山乎但從前卷案似不守泯本司愚懦亦不可欺惟將舊卷鈔呈詳請憲臺俯鑒酌奪是否本司淩壓僧人抑或僧人藐抗本司統候憲臺一判則如山之案定矣再查僧人智明據吏房書辦趙士昌回稱原識其人又名于南或係時中等暗令遠遊不出反作捏名以圖翻案更查此案承行係工房書辦賴兆榮並非范麗源顧朗耀本司亦未聽其設計飛害應否嚴緝另究伏乞憲臺批示遵行

　　浙江巡撫都察院加五級張批照山樹木據控係僧眾之物該司不當過問若係該司衙門所植責令僧人看守借端擾累不幾貽一地方之害乎今閱回詳並不平心靜氣細陳原委則該司之書役操權肆意妄不止一事為然可知矣仰將此山現在作何承佃辦糧之處逐一明白詳奪再勿洵混未便此繳

　　都使司繆審後詳文為憲究捏名清界超冤事四月初七日奉巡撫部院批本司呈詳申覆雲居寺僧時中等呈控雲居山係雲居寺完糧並非都司照山等情奉批照山樹木據控係僧眾之物該司不當過問若係該司衙門所植責令僧人看守借端擾累不幾貽一地方之害乎今閱回詳並不平心靜氣細陳原委則該司之書役操權肆意妄行不止一事為然可知矣仰將此山現在作何承佃辦糧之處逐一明白詳奪再勿洵混未便此繳

　　奉此該本司捧讀憲批驚悚無地捫心自省蓋緣本司誤以厯任前司案卷為憑里老傳言為據遂將楓嶺認為閫署照山又因時中等將十餘年前之事一旦歸過本司是以鈔卷日月詳過于直戇此乃本司筮仕不經之咎已難自逭猶蒙憲臺恩批指南此又不幸中之幸矣今遵憲批本司傳集眾僧里書同往親勘見其照山石多土少楓樹羅列據時中等口稱此山自唐宋迄今俱係雲居寺承管問其憑據僉云並無又據里書朱鱗回稱係康熙三年丈量分立魚鱗圖冊三本民地一本軍地一本軍地撥入民地辦糧一本雲居寺坐落軍地撥入民地等語驗其來厯丈冊可稱由此推之是此山先屬于軍後撥于民地明矣但熊前司未察先軍後民之故惟認作為照山本司又以熊前司之碑卷作為信案唐突鈔詳此本司因其誤而誤之實非敢于洵混也今奉　憲批仰將此山現在作何承佃辦糧之處逐一明白詳奪等因遵查此山既于撥入民地則應歸于雲居寺承管辦糧惟是嶺頭樹木栽植多年鬱鬱葱葱恐其遽伐不但留護閫署之風水亦可作為會城之佳氣可否免僧看守飭禁剪傷此又出于憲臺化及草木之仁矣再查時查原狀內稱書房設計飛害時中等十僧眾口同詞僉呼並末得銀取有十僧押結在案夫范顧二書既未得贜應否免議恩出　憲批更查起釁之僧人智明前據趙士昌回稱又名于南遠出未歸除現在勒令尋覓俟回寺之日究明另覆本司未敢擅專統候憲臺俯賜鑒原批示遵行為此今備前由粘同原奉批詳理合具呈

　　浙江巡撫都察院加五級張批既據聲明如詳銷案嗣後應歸寺僧管業聽其自便毋再借端擾累致干察究繳

　　凡本寺各房沙彌初進山門本師即同伊親戚或父兄當詣寺長處通知面會稽其來厯并白大眾可否收留以便登常住大簿分別尊卑

　　凡遇祠堂祭祀各房學生應到祠堂禮拜祖先不到者每人罰錠五百有事遠出不在此例

　　常住法產祖課向託主管黃在邦收管倘有私自下鄉竊契戤押串通主管私自盜賣者一經察出毋論尊卑立即擯逐鳴官存案盜賣之產仍歸常住此係至公之論永照此例

　　元雲居寺中峰和尚札

　　正月十九明本頓首再拜上　福壽堂上山翁大和尚尊几明本自新春而來口欲上尊履之狀病衰日積殊切馳情即日孟春伏惟　尊體起居納福邇者人自城中至傳聞　和尚日昨有意外之擾又知所問之官皆故舊信吉人天相之也方欲拜問茲以中便武亟扶病上狀殊媿草惡大覺寺訟聲聞亦少寬但常住苦於戶役窘於債負一清如洗明本眼不耐見具述寺門之艱作一呈子上　禮相之門以中能言其略　和尚或會　禮相之昆玉更望方便請其與之主維則大幸也餘不多及仰干　尊悉不備明本頓首再拜上

　　右石刻在雲居寺行書二十二行行字不等不知何時刻札中言寺中事書體頗清逸雄勁自成一家明本不以書名而天骨自具今寺中傳遺履長一尺二寸合觀此書足證其巍然龍象具體也

　　貴池令近溪沈公墓誌銘

　　茅坤

　　嘉靖乙卯予以河南按察使司副使罷官歸歸而棲聖水寺同山人仕通政使馬公三才太僕卿沈公淮光州守高公冕輩為西湖社遊而吟

　　當是時近溪沈公梅亦以第鄉試擯之南宮者且四(按沈公嘉靖癸卯舉人)而於馬沈兩公為同年也故亦囊詩筒過焉公性夷曠與人交無城府無坑塹間出舉子業讀之翩翩也已復三試南宮不第於是補博士出諭銅陵下帷帥諸弟子讐六籍及百家言譽望稍稍起直指撽校文他省公固辭未幾令貴池貴池吏民稔聞公之故諭銅陵風素也於是父老攜壺漿出迎公既至省供張絕饋遺邑之豪舉而骫法者稍芟薙之其他節冘費決滯獄平賦役刷庠序以循吏稱而按節使所撽而獎之者沓至然公澹宕而亢不善俯仰譽者什九而齮齕者亦什之一於是解綬棄官歸結廬於苕之上曰永安曰也足別卜築於北山中曰怡閒閉戶讀書嚮所共西湖社遊而吟者並凋落殆盡公猶數過聖水共予徜徉泉石間按公所草西湖誌多先輩聞見不逮其他近溪集併也足堂俚語苕上游詠西湖游詠與善惡報應錄諸所手著予間及覽睹而士大夫間亦數口賞不置

　　嗟乎公抑詩所謂大雅不羣者已公生正德乙亥十一月朔日其卒於萬厤庚寅十一月十四日享年七十有六公自高祖進家世安溪里故號近溪娶周氏先公歿所生男三長汝忠邑庠生次養元太學生次汝誠蚤殤女二適德清庠生徐汝翼次適錢塘庠生薄元宰孫男三長懋禮太學次懋義次懋信孫女一適錢塘朱長治元孫四嗣賢嗣哲嗣科嗣登養元同兄卜以癸巳十月四日附葬公於聖水寺之東祖塋之麓來請銘銘曰

公之少也　鹿鳴於鄉兮　文業其昌　垂爾墨綬兮　挂爾銅章　公之晚也　社游西湖兮　矢歌其光　煙霞痼癖兮　泉石徜徉　公之歿也　予題其墓兮　呼為地下郎　千斯秋萬斯𥜥兮　猿與鶴其鬱相望

　　重刊中峯和尚廣錄序(坿刻)

　　徐一夔

　　昔在大德延祐之間江之南有大和尚曰中峯本公居天目山發大願力具大辯才痛救末法之弊大機大用變化翕霍雷震電走如大醫王視一切眾受病己劇悉皆因其病而藥之故其所為書有曰信心銘闢義解曰㮙嚴徵心辨見或問曰金剛般若略義曰別傳覺心曰擬寒山詩曰幻住家訓曰山房夜話曰東語西話曰續集曰語錄曰別錄千言萬語反覆辨說無非隨機開示俾凡參學之士證上乘也總名之曰天目中峯和尚廣錄和尚化去其徒表請於朝願如五季永明壽禪師所著宗鏡錄宋明教嵩禪師所著輔教編傳法正宗記得賜入藏與內典並行朝廷允之鏤板於杭之南山大普甯寺未及廣布而數遭小刧板與寺俱燬

　　有武弁之士曰張子華者善人也得其殘編讀之惕然有省於中曰和尚之言切實明快因事示理真對證之良藥若我之迷鈍且猶有所警發而況圓機之士乎吳山有雲居菴亦和尚法嗣所築也子華謀於其菴之上首智暠慧澤二師曰吾願重刊廣錄以廣流通吾捐己槖為之倡師等皆唱其道者也幸助我募緣成之二師曰是吾志也時和尚之慈風被於人者未冺樂助者眾板材既具擇日命工以鏤刻焉逾年而功完請余為序

　　嗚呼和尚之道大矣其見於虞文靖公集宋正獻公本所著塔銘與道行碑者備矣至於廣錄入藏揭文安公曼碩又奉勅為之序顧余何敢追繼三公之後縱一言之其於和尚之道猶指虛空而加讚歎安能得其髣彿哉嘗試論之言禪不尚文字其來尚矣要之第一義諦非文字亦莫能以傳譬之涉長江大河非假舟筏之力未免望洋而退惡能濟彼岸故凡傳宗之家必有語錄者此也夫文字者舟筏之具也何可廢哉方元室全盛之日崇尚佛乘前古未有有能續佛慧命大宏法量力尸化權普應十方而無礙者和尚一人而已當其住世王公貴人學士大夫以至遐陬裔域之長攀蘿緣磴隮千仞之巔瞻其光儀聆其謦欬得悟於一棒一喝之下固無資於文字及夫報緣已盡光儀不可得而見矣謦欬不可得而聞矣雖欲承其策勵邈不可得猶幸其應世之蹟見於文字者可以為究竟之地不然光沈響絕未有不舍正塗而趨邪道者此廣錄之書所以不容廢也雖然能仁氏之道累千萬億言至於無一言可說乃為大徹嗚呼是書也其大徹之門乎是故廣錄之書完和尚雖已化去四眾持誦常如住世之日然則張子華氏有功於心宗之傳豈小補哉書凡三十卷字以枚數凡二十一萬有奇若其族出之懿承傳之的與其純德苦行之詳則有虞宋二公之碑銘在兹不著

　　洪武二十年嵗次丁卯四月佛誕日杭州府儒學教授天台徐一夔序

　　後序

　　吾本師崙山公諱通淵海昌人也與懿原係同鄉本屬親串髫年時偕先君子讀書寺中一病幾危師以藥生懿之命病愈不願還家即禮崙山禪師為師師諷唄齋薰惠我三昧久之謂懿曰吾密印老祖云雲居宋元業醫衣鉢傳山今已披緇且指下活人與靜修並濟後嗣不能作人天師不妨精岐黃術因授之以醫經予雖鏤冰伎短鍼血計疎然皆吾師之教也既而吾師跡寄林泉心超祇鷲復以中峰祖師梅花百詠及寺志一冊授懿曰數百年來失修舊矣開闢有自而顛未無稽只防山靈騰誚梅魂獻嘲亦傳應器者咎也予聞言悄然而思竦然而恐曰唯唯懿雖不敏誓成師志顧其中有難為者剖心寡竅問不知三對面多牆書惟闕五則博采難家餘四壁貧似相如產僅十金業同揚子則工費難與李杜齊名者少願僑札交貺者稀則秉筆纂修者尤難具此三難志事不果古銕王先生者東城名士也惠然來吾廬啜茗歡甚逡巡以志事就商先生欣然樂董其事雲飛壯思泉湧麗辭收闕文於百年捃逸韻於千載惜乎手筆未竟人琴俱亡志事復不果自是懿以山椉自前不復外索夫何郡伯嚴君薦懿為都綱辭不受强之再姑任之義在斯合道或可存然而喧囂犯慮倥傯裝懷時或有焉比年來以病免謝絕業塵打開緣障方克肆力于搜討追蹤乎清芬凡斯寺之所以興殿宇之所以存靈異之所以著更人物之可以傳詩文之可以誦自唐洎今都為六卷刊中峰祖師梅花百詠二卷復以實懿水明山樓集四卷附之肇以辛卯竣於壬辰嗟乎日遷月化吾師云遙雲散風馳王生不再踐在昔之宿諾成未竟之遺篇即或山寺容有變遷而斯志斯文庶幾不死作後敘

　　乾隆壬辰歲二月十二日本山雲巢衲子實懿謹述

　　幼讀厲太鴻與石貞石兩先生游雲居詩輒慕其勝咸豐戊午冬日獨訪山中寺之長廊已半欹斜佛屋亦多穿漏僧徒寂跡鐘魚稀音求觀麻履不可得但禮中峯髮塔摩挲梅花詩石而已越兩載猝遇兵燹淨域化城益不暇問同治庚午亂既大定偶偕陸點青竹舟兄登尋遺蹟叢木推殘楓嶺僅留一榦閒階遺礎碎無微塵雖點青少日屢遊之地欲訪鼓兒井所在亦四顧渺然蓋地接錢湖門庚申二月粵賊即從此穴洞燃藥轟裂城堞撲陷省垣寺正當其衝宜乎遭刼尤烈也相與感慨久之點青言寺故有志盍加訪求又數年得此志於海昌管芷湘處閱之有未盡者如明徐大章教授重刊中峯和尚廣錄序中吳山雲居菴亦和尚法嗣所築張子華謀於其菴之上首智暠慧澤二師曰吾願重刊廣錄幸助我募緣二師曰是吾志也時和尚之慈風被於人者未泯樂助者眾得以鏤刻至今印本尚傳而志中不惟失載此序即子華氏之為檀護智暠慧澤之為耆舊亦闕焉不書豈非數典而忘乎遲回又十年點青與竹兄墓有宿草而寺仍荒蕪恐并此志而失墜也因付梓人以永其傳且縮摹許邁孫所藏趙承旨繪中峯遺像翼助莊嚴其梅花百詠水明樓詩姑置緩刊工竟之時上距志成之嵗重周甲子法輪轉運默有微因嗚呼志既因玅運而復刊寺詎不得仗慈靈而復興耶謹識以竣

　　光緒壬辰臘八日優婆塞丁丙


