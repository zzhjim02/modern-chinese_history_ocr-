中華大藏經（中華書局版）第 97 冊 No. 1821 楞伽經纂


　　楞伽經纂序

　　洪惟此道不容以聲靈山破顏而法已傳少林面壁而意默示惟授心要不立言文俾之眉宇相得而大道無餘針艾不施而沉痾頓釋奈何學者膠於曩昔之業習搖於知見之風波菴摩漸熟者不無日輪頓照者或寡月氛俱現金礦混殽遂使妙明每多塵翳而况世久而傳必謬師多而習必訛不載之書何以示證於是我祖爰自西來指出秘文併以傳授將使世替而法愈固人訛而文尚存但有志於披砂亦何艱於得寶我祖達磨嘗曰吾有楞伽四卷是諸佛之心印付之二祖祝俾護持傳之老師歷代稱讚盖取大乘之器授之上味之珍咸滌細微愆置彼真淨地只為笁唐異壞文語殊音覽者彌旬困於句讀安能披文見義了然得於心胷哉深嘆覺皇妙𣅀因循與蠹俱捐想惟諸聖之寒心豈有仁人而坐視愚嘗於此精誠嚮慕意義潛通繼晷披尋大理昭晣深嘆前文僻古遂令後學輟觀於是纂敘玄樞為之詮注方啟琅凾秘典蠲日施功果然金飾婦人中宵見夢強鞭不敏鄙頌兼成願階學徒目觀心了朞年之久四軸已周不敢與正經竝行但號曰楞伽經纂遂以百八句義列為七十餘門撮彼玄機隨為摽目使學者披文得義以義證心非特佛印可傳抑使雄文不墜噫眾生昬昧習業纏綿不知自擲家財終日為他運糞性識飄忽老死奔馳乃至埋沒四生輪廻六趣間有上乘之士難逃邊見之塵泯心相於斷空者不知其反溺於無認靈識之幻塵者不知其反墮於有無為大道寧落識塵擬議迷源澄神愈動靈光相續影裏藏身默坐觀空窟中活計况乃見聞覺識認作真如那將文字語句三輪句非三輪句相句非相句有品句非有品句俱句非俱句緣自聖智現法樂句非現法樂句剎土句非剎土句阿㝹句非阿㝹句水句非水句弓句非弓句實句非實句數句非數句(此物之數也)數句非數句(此數霜縷切)明句非明句虛空句非虛空句雲句非雲句工巧伎術明處句非明處句風句非風句地句非地句心句非心句施設句非施設句自性句非自性句言師為密𣅀但得靈源返本何虞諸法不真故我能仁大垂方便闡一心之妙杜諸見之邪必欲醇酌醍醐待將普灌窮子以出世慧入凢夫心指擿瑕玼洗除垢染七性七義鍛鍊真心三相四禪簡除情識立四小果以排空想述五無間以袪妄緣念所證之未圓遂分十地究諸法之無相乃示七空三智三身而俾之同歸法身二法五法而俾之共底如法只為情存見量誰知失在錙銖因示離想之涅槃乃顯無我之識藏斷妄絲而不令相續俾實印而使佩真空滅有非有情超性非性覺將欲為後來絕情見之竇開自覺之塲兾鑛石都捐即真金徧體而乃關防位前之岐徑點檢地上之瘢痕刮削透金塵發明隔羅膜咸使二障頓盡無乘可登永脫世世垢衣坐進如如妙地是故寶藏垂摽而獨謂之心品江西稱讚而嘗嘆其無門謂之心品則心外無宗謂之無門則有門離法仰斯妙旨實有真歸寶貨森陳只求大價醫方紛委曲為微痾大價得而諸貨可捐微痾除而羣方何用先佛授受唯是一心秘典密嚴只除心病真識空寂緣妄情生空寂還源情塵自泯即此真識廓爾無依心境俱忘緣續永離是謂正智豈有他求探得元珠不出家中舊物抉除翳眼自然空裏無花水非別體而一任成波鑑無自心而何妨照物上佛密意千聖同歸楮毫可殫稱讚莫盡此愚所以不辭爝火以助日光普願有情同居無漏。

　　太姥居人楊(彥國)序

楞伽經纂卷第一(上)　　　　阿

　　一切佛語心品第一

　　如是我聞。一時佛住南海濵楞伽山頂。種種寶華以為莊嚴。與大比丘僧及大菩薩眾。俱從彼種種異佛剎來。是諸菩薩摩訶薩無量三昧自在之力。神通遊戲。大慧菩薩摩訶薩而為上首。一切諸佛手灌其頂。自心現境界善解其義。種種眾生種種心色。無量度門隨類普現。於五法自性識二種無我究竟通達。

　　(名相妄想正智如如曰五法妄想緣起成自性曰三自性識即八識是也二種無我即人法是也楞伽以佛語心為宗無門為法門所以成之者在此)。

　　爾時大慧菩薩與摩帝菩薩。俱遊一切諸佛剎土。承佛神力從座而起偏袒右肩右膝著地合掌恭敬以偈讚佛。

　世間離生滅　　猶如虛空華
　智不得有無　　而興大悲心
　一切法如幻　　遠離於心識
　智不得有無　　而興大悲心
　遠離於斷常　　世間恒如夢
　智不得有無　　而興大悲心
　知人法無我　　煩惱及爾炎
　常清淨無相　　而興大悲心
　一切無涅槃　　無有涅槃佛
　無有佛涅槃　　遠離覺所覺
　若有若無有　　是二悉俱離
　牟尼寂靜觀　　是則遠離生
　是名為不取　　今世後世淨

　　爾時大慧菩薩偈讚佛已自說姓名。

　我名為大慧　　通達於大乘
　今以百八義　　仰諮尊中上
　世間解之士　　聞彼所說偈
　觀察一切眾　　告諸佛子言
　汝等諸佛子　　今皆恣所問
　我當為汝說　　自覺之境界

　　爾時大慧菩薩承佛所聽頂禮佛足合掌恭敬以偈問曰。

　云何淨其念　　云何念增長
　云何見癡惑　　云何惑增長
　何故剎土化　　相及諸外道
　云何無受次　　何故名無受
　何故名佛子　　解脫至何所
　誰縛誰解脫　　何等禪境界
　云何有三乘　　唯願為解說
　緣起何所生　　云何作所作
　云何俱異說　　云何為增長
　云何無色定　　及以滅正受
　云何為想滅　　何因從定覺
　云何所作生　　進去及持身
　云何現分別　　云何生諸地
　破三有者誰　　何處身云何
　往生何所至　　云何最勝子
　何因得神通　　及自在三昧
　云何三昧心　　最勝為我說
　云何名為藏　　云何意及識
　云何生與滅　　云何見已還
　云何為種姓　　非種及心量
　云何建立相　　及與非我義
　云何無眾生　　云何世俗說
　云何為斷見　　及常見不生
　云何佛外道　　其相不相違
　云何當來世　　種種諸異部
　云何空何因　　云何剎那壞
　云何胎藏生　　云何世不動
　何因如幻夢　　及揵闥婆城
　世間熱時炎　　及與水月光
　何因說覺支　　及與菩提分
　云何國土亂　　云何作有見
　云何不生滅　　世如虛空華
　云何覺世間　　云何說離字
　離妄想者誰　　云何虛空譬
　如實有幾種　　幾波羅蜜心
　何因度諸地　　誰至無所受
　何等二無我　　云何爾炎淨
　諸智有幾種　　幾戒眾生性
　誰生諸寶性　　摩尼真珠等
　誰生諸語言　　眾生種種性
　明處及伎術　　誰之所顯示
　伽陀有幾種　　長頌及短句
　成為有幾種　　云何名為論
　云何生飲食　　及生諸愛欲
　云何名為王　　轉輪及小王
　云何守護國　　諸天有幾種
　云何名為地　　星宿及日月
　解脫修行者　　是各有幾種
　弟子有幾種　　云何阿闍梨
　佛復有幾種　　復有幾種生
　魔及諸異學　　彼各有幾種
　自性及與心　　彼復各幾種
　云何施設量　　唯願最勝說
　云何空風雲　　云何念聦明
　云何為林樹　　云何為蔓草
　云何象馬鹿　　云何為捕取
　云何為卑陋　　何因而卑陋
　云何六節攝　　云何一闡提
　男女及不男　　斯皆云何生
　云何修行退　　云何修行生
　禪師以何法　　建立何等人
　眾生生諸趣　　何相何像類
　云何為財富　　何因致財富
　云何為釋種　　何因有釋種
　云何甘蔗種　　無上尊願說
　云何長苦仙　　彼云何教授
　如來云何於　　一切時剎現
　種種名色類　　最勝子圍繞
　云何不食肉　　云何制斷肉
　食肉諸種類　　何因故食肉
　云何日月形　　須彌及蓮華
　師子勝相剎　　側住覆世界
　如因陀羅網　　或悉諸珍寶
　箜篌細𦝫鼓　　狀種種諸華
　或離日月光　　如是等無量
　云何為化佛　　云何報生佛
　云何如如佛　　云何智慧佛
　云何於欲界　　不成等正覺
　何故色究竟　　離欲得菩提
　善逝般涅槃　　誰當持正法
　天師住久如　　正法幾時住
　悉檀及與見　　各復有幾種
　毗尼比丘分　　云何何因緣
　彼諸最勝子　　緣覺及聲聞
　何因百變易　　云何百無受
　云何世俗通　　云何出世間
　云何為七地　　唯願為演說
　僧伽有幾種　　云何為壞僧
　云何醫方論　　是復何因緣
　何故大牟尼　　唱說如是言
　迦葉拘留孫　　拘那含是我
　何故說斷常　　及與我無我
　何不一切時　　演說真實義
　而復為眾生　　分別說心量
　何因男女林　　訶梨阿摩勒
　雞羅及鐵圍　　金剛等諸山
　無量寶莊嚴　　仙闥婆充滿
　無上世間解　　聞彼所說偈
　大乘諸度門　　諸佛心第一

　　(此心如樹木堅實心非念慮心也)。

　善哉善哉問　　大慧善諦聽
　我今當次第　　如汝所問說
　生及與不生　　涅槃空剎那
　趣至無自性　　佛諸波羅蜜
　佛子與聲聞　　緣覺諸外道
　及與無色行　　如是種種事
　須彌巨海山　　洲渚剎土地
　星宿及日月　　外道天修羅
　解脫自在通　　力禪三摩提
　滅及如意足　　覺支及道品
　諸禪定無量　　諸陰身往來
　正受滅盡定　　三昧起心說
　心意及與識　　無我法有五
　自性想所想　　及與現二見
　乘及諸種性　　金銀摩尼等
　一闡提大種　　荒亂及一佛
　智爾燄得向　　眾生有無有
　象馬諸禽獸　　云何而捕取
　譬因成悉檀　　及與作所作
　叢林迷惑通　　心量不現有
　諸地不相至　　百變百無受
　醫方工巧論　　伎術諸明處
　諸山須彌地　　巨海日月量
　下中上眾生　　身各幾微塵
　一一剎幾塵　　弓弓數有幾
　肘步拘樓舍　　半由延由延
　兔毫䆫塵蟣　　羊毛𪍿麥塵
　鉢他幾𪍿麥　　阿羅𪍿麥幾
　獨籠那佉梨　　勒叉及舉利
　乃至頻婆羅　　是各有幾數
　為有幾阿㝹　　名舍梨沙婆
　幾舍梨沙婆　　名為一頼提
　幾頼提摩沙　　幾摩沙陀那
　復幾陀那羅　　為迦梨沙那
　幾迦梨沙那　　為成一波羅
　此等積聚相　　幾波羅彌樓
　是等所應請　　何須問餘事
　聲聞辟支佛　　佛及最勝子
　身各有幾數　　何故不問此
　火𦦨幾阿㝹　　風阿㝹復幾
　根根幾阿㝹　　毛孔眉毛幾
　護財自在王　　轉輪聖帝王
　云何王守護　　云何為解脫
　廣說及句說　　如汝之所問
　眾生種種欲　　種種諸飲食
　云何男女林　　金剛堅固山
　云何如幻夢　　野鹿渴愛譬
　云何山天仙　　揵闥婆莊嚴
　解脫至何所　　誰縛誰解脫
　云何禪境界　　變化及外道
　云何無因作　　云何有因作
　有因無因作　　及非有無因
　云何現已滅　　云何淨諸覺
　云何諸覺轉　　及轉諸所作
　云何斷諸想　　云何三昧起
　破三有者誰　　何處為何身
　云何無眾生　　而說有吾我
　云何世俗說　　唯願廣分別
　所問相云何　　及所問非我
　云何為胎藏　　及種種異身
　云何斷常見　　云何心得定
　言說及諸智　　戒種性佛子
　云何成及論　　云何師弟子
　種種諸眾生　　斯等復云何
　云何為飲食　　聦明魔施設
　云何樹葛藤　　最勝子所問
　云何種種剎　　仙人長苦行
　云何為族姓　　從何師受學
　云何為醜陋　　云何人修行
　欲界何不覺　　阿迦膩吒成
　云何俗成通　　云何為比丘
　云何為化佛　　云何為報佛
　云何為如如　　平等智慧佛
　云何為眾僧　　佛子如是問
　箜篌𦝫鼓花　　剎土離光明
　心地者有七　　所問皆如實
　此及餘眾多　　佛子所應問
　一一相相應　　遠離諸見過
　悉檀離言說　　我今當顯示
　次第建立句　　佛子善諦聽
　此上百八句　　如諸佛所說

　　不生句生句常句無常句相句無相句住異句非住異句剎那句非剎那句自性句離自性句空句不空句斷句不斷句邊句非邊句中句非中句常句非常句。

　　(凢有三常此常梵音與上常音異也)。

　　緣句非緣句因句非因句煩惱句非煩惱句愛句非愛句方便句非方便句巧句非巧句淨句非淨句成句非成句譬句非譬句弟子句非弟子句師句非師句種性句非種性句三乘句非三乘句所有句無所有句願句非願句三輪句非三輪句相句非相句有品句非有品句俱句非俱句緣自聖智現法樂句非現法樂句剎土句非剎土句阿㝹句非阿㝹句水句非水句弓句非弓句實句非實句數句非數句。

　　(此物之數也)。

　　數句非數句。

　　(此數霜縷切)。

　　明句非明句虛空句非虛空句雲句非雲句工巧伎術明處句非明處句風句非風句地句非地句心句非心句施設句非施設句自性句非自性句陰句非陰句眾生句非眾生句慧句非慧句涅槃句非涅槃句爾燄句非爾燄句外道句非外道句荒亂句非荒亂句幻句非幻句夢句非夢句燄句非燄句像句非像句輪句非輪句揵闥婆句非揵闥婆句天句非天句飲食句非飲食句婬欲句非婬欲句見句非見句波羅蜜句非波羅蜜句戒句非戒句日月星宿句非日月星宿句諦句非諦句果句非果句滅起句非滅起句治句非治句相句非相句支句非支句巧明處句非巧明處句禪句非禪句迷句非迷句現句非現句護句非護句族句非族句仙句非仙句王句非王句攝受句非攝受句寶句非寶句記句非記句一闡提句非一闡提句女男不男句非女男不男句味句非味句事句非事句身句非身句覺句非覺句動句非動句根句非根句有為句非有為句無為句非無為句因果句非因果句色究竟句非色究竟句節句非節句叢樹葛藤句非叢樹葛藤句雜句非雜句說句非說句毗尼句非毗尼句比丘句非比丘句處句非處句字句非字句大慧是百八句先佛所說汝及諸菩薩應當修學。

　　指明真相分第一

　　爾時大慧菩薩復白佛言世尊。諸識有幾種生住滅。佛告大慧。諸識有二種生住滅。非思量所知。

　　(唯般若智乃能照觀)。

　　諸識有二種生。謂流注生。

　　(謂心念緣生如水流注)。

　　及相生。

　　(謂覩一切色相而生)。

　　有二種住。謂流注住及相住。有二種滅。謂流注滅及相滅。大慧。諸識有三種相。謂轉相業相真相。

　　(真相即常住真心也下文自真相實不滅者是也業相謂真相為無明所覆業所由生故曰業相轉相謂無明覆故本來不動者今轉而受染故曰轉相)。

　　大慧。略說有三種識。廣說有八相。

　　(八相即八識也)。

　　何等為三。謂真識現識及分別事識。

　　(如如實相逈離塵妄故曰真識能受所現之色故曰現識即諸經之第八識亦謂之藏識也色為所現識為能現以其如鏡現像故曰現識分別事識即諸經第六意識是也)。

　　譬如明鏡持諸色像。現識處現亦復如是。現識及分別事識。此二壞不壞相。展轉因。

　　(壞者分別識也謂分別已則壞不壞者現識也謂所現雖滅而能現者常存二者互相因故曰展轉因)。

　　不思議薰及不思議變。是現識因。取種種塵及無始妄想薰。是分別事識因。

　　(本來無諸識相從無始冥薰及種種變異故有現識攬取諸塵及為妄想所薰故有分別事識)。

　　若覆彼真識。種種不實諸虛妄滅。則一切根識滅。是名相滅。

　　(覆有反復之義謂回光返照還於真識則一切根塵泯為法界所有性相復何覩哉)。

　　大慧。相續滅者。相續所因滅則相續滅。所從滅及所緣滅則相續滅。所以者何。是其所依故。依者。謂無始妄想薰。緣者謂自心見等識境妄想。

　　(所從所緣所依皆虛妄相續之因惟滅其因則相續滅矣一心真相本自廓然逈脫根塵復何所依心不自心復何所緣盖為膠於薰習未免依他雖悟本心已獲明了緣立心相續妄不休唯是續病併除方即如如妙地如來續滅誠為此爾強立自心與識境同故曰等識境妄想)。

　　大慧。譬如泥團微塵。非異非不異。金莊嚴具亦復如是。若泥團微塵異者。非彼所成而實彼成。是故不異。若不異者。則泥團微塵應無分別。如是大慧。轉識藏識真相若異者。藏識非因。若不異者。轉識滅。藏識亦應滅。而自真相實不滅。

　　(因真相而有藏識因藏識而有轉識有所因則非異矣真相不滅則藏識亦不滅若夫轉識有所攝受所謂業相也此則未嘗不滅一滅一不滅則非不異矣盖不異者其體也異者其用也譬泥團金具雖不同一本於微塵與金言此以明業相轉識雖滅皆本於不滅之真相爾)。

　　是故大慧。非自真相識滅。但業相滅。若自真相滅者。藏識則滅。藏識滅者。不異外道斷見論議。彼諸外道作如是論。謂攝受境界滅。識流注亦滅。若識流注滅者。無始流注應斷。

　　(無始流注斷乃斷見也以不了唯心故)。

　　大慧。外道說流注生因。非眼識色明集會而生。更有異因。彼因者。說言若勝妙若士夫若自在若時若微塵。

　　(謂外道異因非必眼界識界色界無明界所生也又有因於勝妙等說論曰不滅真相即達磨所傳之一心也明靈虛徹亘古亘今究其本源無有間雜妄想和合乃有諸識諸識所現乃有諸相諸相不常乃有生住滅覺此則涅槃樂迷此則生死河達道之人覺彼所現幻塵不實皆由無始妄想所薰回光返照還於真識如水歸坎流浪自停如火歸空光芒頓滅便可逍遙自在心境俱忘永謝諸塵端然實相盖為薰習尚在未免攀緣終日依他不自知覺間有強生知見立自本心不知陰界藏身徒然以佛覔佛一則依他境界一則以心緣心二病未除妄相相續故如來必欲從緣俱息依因竝捐轉業兼離真相永淨是道也非從他得只是家珍目前歷歷孤明認著依前埋沒不湏取捨本自圓成但離妄緣即是實際佛語心品明此而已)。

　　(頌曰如何歷劫沉生死只為從前有識因當覺二生無別體要知八相亦非塵有情須信唯心起分別都緣妄想薰若覆根塵皆不實就中不滅相還真)。

　　了妄明真分第二

　　復次大慧。有七種性自性。所謂集性自性。性自性。相性自性。大種性自性。因性自性。緣性自性。成性自性。復次有七種第一義。所謂心境界。慧境界。智境界。見境界。超二見境界。超子地境界。如來自到境界。此是過去未來現在諸如來應供等正覺性自性第一義心。

　　(此是梵音肝栗大謂如樹木心非念慮心念慮心梵音女質多)。

　　以性自性第一義心。成就如來世間出世間出世間上上法。聖慧眼入自共相建立。如所建立。不與外道論惡見共。

　　(採諸境而集於心曰集心生則性生曰性性生而相現曰相四大從之曰大種依他而生曰因緣因而作曰緣覺性圓照曰成如如真相中不容他緣妄情生幻出諸性唯是大覺照觀真源達彼性生無非妄幻彼諸體寂本空皆是覺心自為現量知自現已乃滅幻塵幻滅覺圓即如如爾楞伽自性盖皆如此道光返照一心故曰心明心必本於燭邪之慧故曰慧用慧必貴於決斷之智故曰智有智而後正見明故曰見有正見者然後超有無故曰超二見超二見然後超佛子地故曰子地超子地已然後捨法雲之灌頂登正覺之道場故曰如來自到如來以出世心造此境界超諸塵妄過越邪宗外道不能踵其門二乘不能造其奧故曰第一義夫一心本寂烏有性相萬法皆空孰名境界然如來言自性不同皆以識破外塵故言第一義不同皆以超然全真故惟其外塵不染獨爾全真如來成就心法者實出於此故曰第一義心)。

　　云何外道論惡見共。所謂自境界妄想見。

　　(外道惡見於自境界但起妄想之見)。

　　不覺識自心所現。分齊不通。愚癡凢夫性無性自性第一義作二見論。復次大慧。妄想三有苦滅。無知愛業緣滅。自心所現幻境隨見。今當說。

　　(以三有苦滅故能覺見自心所現於所現境忽如幻化)。

　　大慧。若有沙門婆羅門。

　　(自沙門已下至妄稱一切智說皆外道見)。

　　欲令無種有種因果現及事時住。緣陰界入生住。或言生已滅。彼若相續若事若生若有若涅槃若道若業若果若諦。破壞斷滅論。

　　(外道斷見於若相續等句一切破壞而斷滅之)。

　　所以者何。以此現前不可得。及見始非分故。

　　(以不見根本故曰見始非分)。

　　譬如破缾不作缾事。亦如焦種不作牙事。

　　(外道斷見於法悉如破缾焦種者)。

　　如是大慧若陰界入性已滅今滅當滅。自心妄想見無因故。彼無次第生。

　　(彼欲一切斷滅使妄想無因則無生也)。

　　大慧。若復說有種無種識。三緣合生者。龜應生毛。沙應出油。汝宗則壞。違決定義。有種無種說有如是過。所作事業悉空無義。大慧。彼諸外道說有三緣合生者。所作方便因果自相。過去未來現在有種無種相。從本已來成事相。承覺想地轉。自見過習氣作如是說。

　　(外道以三相承彼覺想之地轉而不自知非自覺而隨境有覺曰覺想過在己見曰自見過)。

　　如是愚癡凢夫惡見所害。邪曲迷醉。無智妄稱一切智說。大慧。若復諸餘沙門婆羅門。見離自性浮雲火輪揵闥婆城無生幻燄水月及夢。

　　(數者虛幻而謂有自性以喻妄念沙門若正見當離此也自諸餘沙門已下皆論正見與外道異)。

　　內外心現妄想。無始虛偽不離自心。

　　(所以能離彼自性者以覺知所現妄偽悉不離自心故)。

　　妄想因緣滅盡。離妄想說所說觀所觀。及受用建立身之藏識。於識境界攝受及攝受者不相應。

　　(謂之不相應則其情滅矣)。

　　無所有境界離生住滅。

　　(識境不相應則無所有矣至無所有則一切生滅離)。

　　自心起隨入分別。

　　(所謂真心任遍知也)。

　　大慧。彼菩薩不久當得生死涅槃平等。大悲巧方便無開發方便。

　　(謂心地如如無所開發)。

　　大慧。彼於一切眾生界。皆悉如幻。不勤因緣。

　　(不勤云者不勞心於因緣者也)。

　　遠離內外境界。心外無所見。次第隨入無相處。次第隨入從地至地三昧境界。解三界如幻分別觀察。當得如幻三昧。度自心現無所有得。住般若波羅蜜。

　　(始也覺惟心現至於度自心現則廓然無朕無智無得乃依般若而住)。

　　捨離彼生所作方便。

　　(心無依他則能離彼生之所作)。

　　金剛喻三摩提。隨入如來身。隨入如如化。

　　(化物而未嘗化故曰如如)。

　　神通自在。慈悲方便具足莊嚴。等入一切佛剎外道。入處離心意意識。是菩薩漸次轉身得如來身。是故欲得如來隨入身者。當遠離陰界入。心因緣所作方便生住滅。妄想虛偽。

　　(因緣生滅皆心所造故曰心也言此悉當遠離)。

　　唯心直進。觀察無始虛偽過。妄想習氣因。三有思惟無所有。

　　(於三界思惟悉無一法可當情者故曰無所有)。

　　佛地無生。

　　(至於佛地萬法無生)。

　　到自覺聖趣自心自在。到無開發行。如隨眾色摩尼。隨入眾生微細之心。而以化身隨心量度。諸地漸次相續建立。

　　(謂以十地漸次觀眾生心量隨根而度之故如眾色摩尼)。

　　是故大慧。自悉檀善應當修學。

　　(悉檀宗也非宗人而自宗為善)。

　　(頌曰七般性義最精微成就如來上上機陰似破缾皆斷見性同幻焰亦湏離真心直進非他物佛地無生更莫疑從此始隨心量度宛如隨眾色摩尼)。

　　澄識明心分第三

　　爾時大慧菩薩復白佛言世尊。所說心意意識五法自性相。一切諸佛菩薩所行。自心見等所緣境界不和合。

　　(大慧言一切諸佛菩薩所行與彼妄心見所緣境界者不同故曰不和合)。

　　顯示一切說成真實相。

　　(惟與妄心不同故顯示以成真實相)。

　　一切佛語心。為楞伽國摩羅耶山海中住處諸大菩薩說。如來所歎海浪藏識境界法身。

　　(心之與識猶海之與浪本無同異真源還復即是心宗妄緣無明乃名為識馬祖語楞伽經謂以佛語心為宗以無門為法門以佛語心為宗者謂即心為宗除外更無別法以無門為法門者謂即心是法有門即是妄緣心外無宗有門離法楞伽大旨其在斯乎故此一篇特以心識為喻)。

　　爾時世尊告大慧菩薩言。四因緣故眼識轉。何等為四。謂自心現攝受。不覺無始虛偽過色習氣。計着識性自性。欲見種種色相。是名四種因緣。水流處藏識。轉識浪生。如眼識。一切諸根微塵毛孔俱生。隨次境界生亦復如是。

　　(藏識譬則水流處轉識譬則浪生如眼之有識則六根毛孔如塵而生諸境界之生亦然)。

　　譬如明鏡現眾色像。猶如猛風吹大海水。外境界風。飄蕩心海。識浪不斷。因所作相異不異。合業生相。

　　(謂外攬所作之事而內之業相乃生故曰合也此二相若異若不異)。

　　深入計著。不能了知色等自性故。五識身轉。

　　(色等如幻還彼自性了知者如此)。

　　大慧。即彼五識身。俱因差別分段相知。當知是意識因。彼身轉。彼不作是念。我展轉相。因自心現妄想計著轉。而彼各各壞相俱轉。分別境界分段差別。謂彼轉。如修行者入禪三昧。微細習氣轉而不覺知。而作是念。識滅然後入禪正受。實不識滅而入正受。以習氣種子不滅故不滅。以境界轉。攝受不具故滅。

　　(彼五識轉時不自覺知亦如入禪三昧者不知其識實不滅也入禪定者非必習氣滅也但攝受諸相不具於心爾)。

　　如是微細藏識究竟邊際。除諸如來及住地菩薩。諸聲聞緣覺外道修行所得三昧智慧之力一切不能測量決了。餘地相智慧巧便分別。

　　(餘地相謂地前菩薩見解也當巧便分別以袪其病爾)。

　　決斷句義。最勝無邊。善根成熟。離自心現妄想虛偽。宴坐山林下中上修。能見自心妄想流注。

　　(妄想永淨故曰離有必見之故又曰能見目心妄想)。

　　無量剎土諸佛灌頂。得自在力神通三昧。諸善知識佛子眷屬。彼心意意識自心所現自性境界。虛妄之想。生死有海。業愛無知。如是等因。悉已超度。是故大慧。諸修行者應當親近最勝知識。爾時世尊欲重宣此義而說偈言。

　譬如巨海浪　　斯由猛風起
　洪波鼓冥壑　　無有斷絕時
　藏識海常住　　境界風所動
　種種諸識浪　　騰躍而轉生
　青赤種種色　　珂乳及石蜜
　淡味眾華果　　日月與光明
　非異非不異　　海水起波浪
　七識亦如是　　心俱和合生
　譬如海水變　　種種波浪轉
　七識亦如是　　心俱和合生
　謂彼藏識處　　種種諸識轉
　謂以彼意識　　思惟諸相義
　不壞相有八　　無相亦無相
　譬如海波浪　　是則無差別
　諸識心如是　　異亦不可得
　心名採集業

　　(因心採集乃有諸法)。

　意名廣採集　諸識識所識　　現等境說五

　　爾時大慧菩薩以偈問曰。

　青赤諸色像　　眾生發諸識
　如波種種法　　云何唯願說

　　爾時世尊以偈荅曰。

　青赤諸雜色　　波浪悉無有
　採集業說心　　開悟諸凢夫
　彼業悉無有　　自心所攝離
　所攝無所攝　　與彼波浪同
　受用建立身　　是眾生現識

　　(因彼現識建立其身)。

　於彼現諸業　　譬如水波浪

　　爾時大慧菩薩復說偈曰。

　大海波浪性　　鼓躍可分別
　藏與業如是　　何故不覺知

　　爾時世尊以偈荅曰。

　凢夫無智慧　　藏識如巨海
　業相猶波浪　　依彼譬類通

　　爾時大慧菩薩復說偈曰。

　日出光等照　　下中上眾生
　如來照世間　　為愚說真實
　已分部諸法　　何故不說實

　　爾時世尊以偈荅曰。

　若說真實者　　彼心無真實
　譬如海波浪　　鏡中像及夢
　一切俱時現　　心境界亦然
　境界不具故　　次第業轉生
　識者識所識　　意者意謂然
　五則以顯現　　無有定次第
　譬如工畫師　　及與畫弟子
　布彩圖眾形　　我說亦如是
　彩色本無文　　非筆亦非素
　為恱眾生故　　綺錯繪眾像
　言說別施行　　真實離名字
　分別應初業　　修行示真實
　真實自悟處　　覺想所覺離
　此為佛子說　　愚者廣分別
　種種皆如幻　　雖現無真實
　如是種種說　　隨事別施設
　所說非所應　　於彼為非說
　彼彼諸病人　　良醫隨處方
　如來為眾生　　隨心應量說
　妄想非境界　　聲聞亦非分
　哀愍者所說　　自覺之境界

　　復次大慧。若菩薩摩訶薩欲知自心現量。攝受及攝受者妄想境界。當離群聚習俗睡眠。初中後夜常自覺悟。修行方便。當離惡見經論言說。及諸聲聞緣覺乘相。當通達自心現妄想之相。

　　(頌曰因緣四種惑癡盲心海從茲浪不平有似猛風吹巨浸又如明鏡現諸形本來廓徹休言性纔有纖毫墮識情堪嘆細微難測了悉離覺想始無生)。

　　超乘證幻分第四

　　復次大慧。菩薩摩訶薩建立智慧相住已。

　　(能了識明心即住於智慧故曰建立智慧相住已)。

　　於上聖智三相當勤修學。何等為聖智三相當勤修學。所謂無所有相。一切諸佛自願處相。自覺聖智究竟之相。修行得此已。能捨跛驢心慧智相。

　　(謂第七地觀三界生死不定心名跛驢以不能行故)。

　　得最勝子第八之地。則於彼上三相修生大慧。無所有相者。謂聲聞緣覺及外道相。彼修習生。自願處相者。謂諸先佛自願處修生。自覺聖智究竟相者。一切法相無所計著。得如幻三昧身。諸佛地處進趣行生。是名聖智三相。若成就此聖智三相者。能到自覺聖智究竟境界。是故大慧。聖智三相當勤修學。

　　(頌曰智慧已除諸識浪冝觀三相善勤行先離斷見云非有次證如來自願生性相頓忘無所着世間如幻不留情從茲始到空王殿聖智于今決定成)。

楞伽經纂卷第一(下)　　　　阿

　　有無俱遣分第五

　　爾時大慧菩薩。知大菩薩眾心之所念。名聖智事分別自性經。承一切佛威神之力而白佛言世尊。唯願為說聖智事分別自性經。百八句分別所依。

　　(謂此經乃百八句分別之所依歸)。

　　如來應供等正覺。依此分別說菩薩摩訶薩入自相共相妄想自性。

　　(謂之自性凢以法性自爾非若二乘外道之斷絕也經凢言自性皆如此)。

　　以分別說妄想自性故。則能善知周遍觀察人法無我。淨除妄想。照明諸地。超越一切聲聞緣覺及諸外道諸禪定樂。觀察如來不可思議所行境界。畢定捨離五法自性。諸佛如來法身智慧善自莊嚴。起幻境界。昇一切佛剎兜率天宮。乃至色究竟天宮。逮得如來常住法身。

　　佛告大慧。有一種外道。作無所有妄想計著。覺知因盡。

　　(因盡則無復自覺知矣)。

　　兔無角想。如兔無角。一切法亦復如是。

　　(此外道計無而生斷見也)。

　　復有餘外道。見種求那極微陁羅驃形處橫法各各差別。

　　(說云求那依也陁羅驃主也謂外道見四大種依於極微所主形處遂橫計其差別作牛有角想)。

　　見已。計著無兔角橫法。作牛有角想。

　　(此外道計有而生常見也以懲兔角之無乃墮牛角之有橫法謂非法之正耳)。

　　大慧。彼墮二見。不解心量。自心境界妄想增長身。受用建立妄想限量。大慧。一切法性亦復如是。

　　(一切法性亦受用而建立)。

　　離有無不應作想。若復離有無而作兔無角想。是名邪想。彼因待觀故兔無角。不應作想。乃至微塵分別事性悉不可得。

　　(以懲彼有無二見乃謂如兔無角故曰待觀以至微塵分別性皆不可得是皆邪想爾)。

　　大慧。聖境界離。不應作牛有角想。

　　(兔無角想是墮斷見聖之所離恐其反此復墮常見而興牛有角想故又言不應作牛有角想)。

　　爾時大慧菩薩白佛言世尊。得無妄想者見不生想已。隨比思量觀察不生妄想言無耶。

　　(大慧謂隨比而思之見妄不生而遂言無耶此疑辭也)。

　　佛告大慧。非觀察不生妄想言無。所以者何。妄想者因彼生故。

　　(謂妄想皆因攬彼而生故曰因彼生故)。

　　依彼角生妄想。以依角生妄想。是故言依因故。離異不異故。

　　(謂兔無角而生妄想是有所依角與妄想非異非不異)。

　　非觀察不生妄想言無角。大慧。若復妄想異角者。則不因角生。若不異者。則因彼故。乃至微塵分析推求悉不可得。不異角故彼亦非性。二俱無性者。何法何故而言無耶。大慧若無故無角。觀有故言兔無角者。不應作想。大慧。不正因故而說有無。二俱不成。大慧。復有餘外道見。計著色空事形處橫法。不能善知虛空分齊。言色離虛空。起分齊見妄想。大慧。虛空是色。隨入色種。色是虛空。持所持處。

　　(以色為所則空為能矣謂所持者雖實而能持者常空)。

　　所建立性。色空事分別當知。大慧。四大種生時。自相各別。亦不住虛空。非彼無虛空。如是觀牛有角故兔無角。又牛角者析為微塵。又分別微塵剎那不住。彼何所觀故而言無耶。若言觀餘物者。彼法亦然。

　　(人見其廓然大空以是為空而不知色之所聚人見其具諸名相以是為色而不知為空所持是皆於無性之中而妄有建立者然也此以明外道因牛角之有而遂言兔角之無不知析彼牛角為微塵又復歸於無矣謂牛角既析而歸空又何所觀故而言兔角之無也四大種雖不住空而非無空亦如牛角之有而復歸於無)。

　　爾時世尊告大慧菩薩言。當離兔角牛角虛空形色異見妄想。汝等諸菩薩摩訶薩。當思惟自心現妄想隨入為一切剎土。最勝子。以自心現方便而教授之。爾時世尊欲重宣此義而說偈言。

　色等及心無

　　(言色與慮心皆寂)。

　色等長養心
　身受用安立　　識藏現眾生
　心意及與識　　自性法有五
　無我二種淨　　廣說者所說
　長短有無等　　展轉互相生
　以無故成有　　以有故成無
　微塵分別事　　不起色妄想

　　(已上廣說所說)。

　心量安立處　　惡見所不樂

　　(不樂惡見)。

　覺想非境界　　聲聞亦復然
　救世之所說　　自覺之境界

　　(頌曰昧者不知真境界却將妄想汙情田離空論色徒偏見棄有歸無墮一邊萬法但從心鏡現群愚只向識根緣圓光本是無私照纔有纖毫揔不玄)。

　　漸淨即頓分第六

　　爾時大慧菩薩。為淨除自心現流故。復請如來。白佛言世尊。云何淨除一切眾生自心現流。為頓為漸耶。

　　(自心現習氣流曰現流現流不已輪轉生死如來於諸眾生蠲彼幻塵悉還實相故以漸除為始頓照為成)。

　　佛告大慧。漸淨非頓。如菴羅果漸熟非頓。如來淨除一切眾生自心現流。亦復如是漸淨非頓。譬如陶家造作諸器。漸成非頓。如來淨除一切眾生自心現流。亦復如是漸淨非頓。譬如大地漸生萬物。非頓生也。如來淨除一切眾生自心現流。亦復如是漸淨非頓。譬如人學音樂書畫種種伎術。漸成非頓。如來淨除一切眾生自心現流。亦復如是漸淨非頓。譬如明鏡。頓現一切無相色像。如來淨除一切眾生自心現流。亦復如是頓現無相無有所有清淨境界。如日月輪頓照顯示一切色像。如來為離自心現習氣過患眾生。亦復如是頓為顯示不思議智最勝境界。譬如藏識。頓分別知自心現。及身安立受用境界。彼諸依佛。亦復如是頓熟眾生所處境界。以修行者安處於彼色究竟天。

　　(依佛者胡本云津膩謂化佛是真佛氣分也依佛所化亦為分別自心所現及身受用境界故以藏識依佛譬能頓示眾生不思議智)。

　　譬如法佛所作依佛光明照耀。自覺聖趣亦復如是。彼於法相有性無性惡見妄想。照令除滅。

　　(法佛無作光明照耀者化佛也然化佛之照耀非離法佛故曰依佛法佛者自覺聖智境界於法相有無惡見皆令除滅亦如化佛之照耀也自菴羅果已下言漸淨自譬明鏡已下言頓熟)。

　　大慧。報佛說一切法。入自相共相自心現習氣因。相續妄想自性計著因。種種無實幻。種種計著不可得。

　　(種種計著亦如幻化求其所有皆不可得)。

　　復次大慧。計著緣起自性。生妄想自性相。如工幻師依草木瓦石作種種幻。起一切眾生若干形色。起種種妄想。彼諸妄想亦無真實。

　　(工幻師譬心草木瓦石譬緣起一切若干形色譬妄想自性相)。

　　如是大慧。依緣起自性起妄想自性。種種妄想心。種種相行事妄想相。計著習氣妄想。是為妄想自性相生。是名報佛說法。

　　(法佛不以說法為事所謂說法者報佛也起信論云因諸波羅等無漏行薰及不思議薰之所成就具足無量樂相故說為報佛以是知報佛說法者以觀照種種不實成就圓滿報身故)。

　　大慧。法佛者。離心自性相。

　　(說自心所現尚有心之性相至於法佛不以說法為事故曰離心自性相)。

　　自覺聖所緣境界建立施作。化佛者。說施戒忍精進禪定及心智慧。離陰界入。解脫識相。分別觀察建立。超外道見無色見。

　　(自施戒忍至無色見等皆以一法身而示現眾多法門故曰化佛說法也)。

　　又法佛者。離攀緣。攀緣離。一切所作根量相滅。非諸凡夫聲聞緣覺外道計著我相所著境界。自覺聖究竟差別相建立。是故大慧。自覺聖差別相當勤修學。自心現見應當除滅。

　　(佛身一也論其本來清淨逈脫諸塵曰法佛論其具足樂相法界圓滿曰報佛論其即彼一真建立萬法曰化佛法佛離心自性相故自覺聖當勤修學報佛化佛分別自心境界故自心現見應當除滅)。

　　(○頌曰本來離相亦離名即一分三示眾盲始淨諸塵湏積漸終能頓照甚分明報身真淨蠲諸想化佛隨緣應有情惟是法身根量滅無心無證亦無成)。

　　離二種聲聞分第七

　　復次大慧。有二種聲聞乘通分別相。謂得自覺聖差別相。及性妄想自性計著相。云何得自覺聖差別相聲聞謂無常苦空無我境界真諦離欲寂滅。

　　(謂於無常苦空等境界計著寂滅已得人無我未得法無我)。

　　息陰界入自共相。外不壞相如實知。

　　(於陰界外存不壞相是以無明與佛性為兩也皆自慧分別)。

　　心得寂止。心寂止已。禪定解脫。三昧道果正受解脫。

　　(自覺聖差別相其所樂住者此也)。

　　不離習氣不思議變易死。

　　(以習氣未離故未度不思議變易死)。

　　得自覺聖樂住聲聞。是名得自覺聖差別相聲聞。大慧。得自覺聖差別樂住菩薩摩訶薩。非滅門樂。

　　(於自覺差別相樂住此乃決定寂滅聲聞非菩薩所行寂滅門樂故曰非滅門樂)。

　　正受樂。

　　(謂得三昧正受樂)。

　　頋憫眾生及本願不作證。是名聲聞得自覺聖差別相樂。菩薩摩訶薩於彼得自覺聖差別相樂。不應修學。云何性妄想自性計著相聲聞。所謂大種青黃赤白堅濕暖動非作生自相共相。

　　(一切自生而吾無作生故曰非作生)。

　　先勝善說見已。

　　(如來所說善事曰先勝善說)。

　　於彼起自性妄想。

　　(大種青黃本非作生於彼起非作生之自性先勝善說本來無性於彼起善說之自性故曰性妄想自性是皆未入法無我相而有所計著故住聲聞)。

　　菩薩摩訶薩於彼應知應捨。隨入法無我相。滅人無我相見。漸次諸地相續建立。是名諸聲聞性妄想自性計著相。

　　(頌曰号為自覺已無遺反墮聲聞不自知已達苦空能寂止彼於習氣未能離優游正受雖其樂顧憫眾生不帶悲更有一般聞勝善妄生自性却狐疑)。

　　常不思議差別分第八

　　爾時大慧菩薩白佛言世尊。世尊所說常不思議自覺聖趣境界。及第一義境界。非諸外道所說常不思議因緣耶。

　　(常住真心如金剛舍利故曰常不可以心思言議故曰不思議)。

　　佛告大慧。非諸外道因緣得常不思議所以者何。諸外道常不思議。不因自相成。若常不思議不因自相成者。何因顯現常不思議。

　　(自相所謂真相)。

　　復次大慧。不思議若因自相成者。彼則應常。由作者因相故常不思議不成。

　　(以有作為因相故不成一切取捨莫非有作)。

　　大慧。我第一義常不思議。第一義因相成。離性非性故。得自覺相故有相。

　　(自覺相者廓然無朕之相也光境俱忘相復何有)。

　　第一義智因故有因。離性非性故。

　　(雖曰有相有因常離性非性見)。

　　譬如無作虛空涅槃滅盡故常。如是大慧。不同外道常不思議論。此常不思議。諸如來自覺聖智所得。如是故常不思議自覺聖智所得應當修學。

　　復次大慧。外道常不思議無常。性異相因故。

　　(外道常不思議以性及非性互相為因所以無常)。

　　非自作。因相力故常。復次大慧。諸外道常不思議。於所作性非性無常。見已思量計常。

　　(一切所作性與非性皆無常外道觀彼無常即自卜度妄計我常)。

　　大慧。我亦以如是因緣所作者性非性無常。見已自覺聖境界。說彼常無因故。

　　(但惟自覺無因而說彼常也)。

　　若復諸外道因相成常不思議。自因相性非性同於兔角。

　　(謂外道雖因相成而非因於自相故曰性非性同兔角)。

　　此常不思議但言說妄想。諸外道輩有如是過。所以者何。謂但言說妄想同於兔角。自因相非分。大慧。我常不思議因自覺得相故。離所作性非性故常。非外性非性無常思量計常。若復外性非性無常。思量計常不思議常。而彼不知常不思議自因之相去。得自覺聖智境界相遠。彼不應說。

　　(外道計常則離去自因之相遠於自覺境界故曰不應說)。

　　(○頌曰無知外道太茫茫於彼無常妄計常却向識根生作想又如兔角絕形彰堪嗟幻燄應難久須信真金鍊轉剛惟有如來因自相豈同電露暫時亡)。

　　生死涅槃差別分第九

　　復次大慧。諸聲聞畏生死妄想苦而求涅槃。不知生死涅槃差別。一切性妄想非性。

　　(於一切性妄想以為非性)。

　　未來諸根境界休息。作涅槃想。

　　(謂之休息非根量滅)。

　　非自覺聖智趣。藏識轉。

　　(但藏識轉爾)。

　　是故凡愚說有三乘。說心量趣無所有。

　　(凡愚說心量曰無所有故墮斷見)。

　　彼不知過去未來現在諸如來自心現境界。計著外心現境界。生死輪常轉。

　　(自心現則覺知所現者唯自心外心現則計著客塵不自覺而計客塵茲所以生死輪常轉也)。

　　(○頌曰聲聞不委惟心境却向無中作涅槃縱待根塵休息盡誰知生死出還難)。

　　一切法不生差別分第十

　　復次大慧。一切法不生。是過去未來現在諸如來所說。所以者何。謂自心現性非性離有非有生故。

　　(謂本來空寂而自心於無生中現出性及非性之見現性即有見生現非性即非有見生如來一切法不生則離於是矣)。

　　大慧。一切性不生。一切法如兔馬等角。是愚癡凡夫不實妄想。自性妄想故。大慧。一切法不生自覺聖智趣境界者。一切性自性相不生。非彼愚夫妄想二境界自性身財建立趣自性相。

　　(有妄想自性而有妄想身財建立趣彼自性相計著故曰趣自性相)。

　　大慧。藏識攝所攝相轉愚夫隨生住滅二見。希望一切性生。有非有妄想生。非聖賢也。於彼應當修學。

　　(頌曰遠離性相絕廉纖諸法無生不用占空認兔頭成斷見妄從自性起諸炎難於眼裏藏金屑休向空中作白粘若問如來心現說無生有性却成添)。

　　五無間種性差別分第十一

　　復次大慧。有五無間種性。云何為五。謂聲聞乘無間種性。緣覺乘無間種性。如來乘無間種性。不定種性。各別種性。云何知聲聞乘無間種性。若聞說得陰界入自共相斷。知時舉身毛孔凞怡欣恱。及樂修相智。

　　(修諸有相之智故曰相智)。

　　不修緣起發悟之相。

　　(所緣萬境必有所起原其所起一心是也於此當求發悟不於起處而求發悟雖欲滅相適增妄想)。

　　是名聲聞乘無間種性。聲聞無間見第八地。起煩惱斷。習煩惱不斷。

　　(如波之起曰起煩惱習煩惱謂習氣也)。

　　不度不思議變易死。度分段死。正師子吼。我生已盡。梵行已立。不受後有。如實知修習人無我。乃至得般涅槃覺。

　　(有涅槃想故曰得涅槃覺)。

　　大慧。各別無間者。我人眾生壽命長養士夫。彼諸眾生作如是覺。

　　(謂作離四相見解者)。

　　求般涅槃。復有異外道說。悉由作者。

　　(言一切性相皆是有作)。

　　見一切性已。言此是般涅槃。作如是覺。法無我見非分。彼無解脫。此諸聲聞乘無間外道種性。不出出覺。

　　(於未出中作出離想故曰不出出覺)。

　　為轉彼惡見故。應當修學。大慧。緣覺乘無間種性者。若聞說各別緣無間。舉身毛竪。悲泣流淚。不相近緣。所有不著。種種自身種種神通。若離若合種種變化。聞說是時其心隨入。若知彼緣覺乘無閒種性已。隨順為說緣覺之乘。是名緣覺乘無間種性相。大慧。彼如來乘無間種性有四種。謂自性法無間種性。

　　(自性法謂一切性彼自有性離性非性見)。

　　離自性法無間種性。

　　(自性法所以遣妄至此又當離之)。

　　得自覺聖無間種性。外剎殊勝無間種性。

　　(自覺即無相三昧外剎則塵塵三昧)。

　　若聞此四事一一說時。及說自心現身財建立不思議境界時。心不驚怖者。是名如來乘無間種性相。大慧。不定種性者。謂說彼三種時。

　　(未到如來乘無間故言三種而已)。

　　隨說而入。隨彼而成。此是初治地者。謂種性建立。為超入無所有地故作是建立。

　　(謂雖隨種性建立要之不着聲聞緣覺之乘故能超入無所有地無所有地初地菩薩也故云此是初治地者)。

　　彼自覺藏者。自煩惱習淨。見法無我。得三昧樂住聲聞。當得如來最勝之身。

　　(自覺藏謂不定種性中能自覺者也雖得三昧樂而住聲聞至此當證佛地故曰當得)。

　　爾時世尊欲重宣此義而說偈言。

　須陀槃那果　　往來及不還
　逮得阿羅漢　　是等心惑亂
　三乘與一乘　　非乘我所說
　愚夫少智慧　　諸聖遠離寂

　　(聖亦不滯於寂故曰遠離)。

　第一義法門　　遠離於二教
　住於無所有　　何建立三乘
　諸禪無量等　　無色三摩提
　受想悉寂滅　　亦無有心量

　　(頌曰五般無間有差殊見性還歸各別塗緣覺妄隨神化勝聲聞空斷陰雲麤滿懷了了他無性外剎塵塵用不殊方顯如來真種性更無心量可名模)。

　　一闡提差別分第十二

　　大慧。彼一闡提。非一闡提。世間解脫誰轉。

　　(謂世間皆有解脫之性若非一闡提則世間解脫誰復背轉以一闡提者於善法中不生信心故)。

　　大慧。一闡提有二種。一者捨一切善根。及於無始眾生發願。云何捨一切善根。謂謗菩薩藏及作惡言。此非隨順修多羅毗尼解脫之說。捨一切善根故不般涅槃。二者菩薩本自願方便故。

　　(謂本意自願涅槃樂)。

　　非不般涅槃一切眾生而般涅槃。彼般涅槃。是名不般涅槃法相。

　　(涅槃法相乃真解脫解脫者空無相無願今也本自願方便非不欲涅槃一切眾生已而後般涅槃畢竟自着於寂滅之相非無相無願也故曰不涅槃法相若夫如來滅度一切眾生已而無有一眾生實滅度者以無相無願故)。

　　此亦到一闡提趣。

　　(此非為捨善根者說故曰亦到一闡提趣)。

　　大慧白佛言世尊。此中云何畢竟不般涅槃。佛告大慧。菩薩一闡提者。知一切法本來般涅槃已。畢竟不般涅槃而非捨一切善根一闡提也。

　　(謂知一切本來涅槃已而自著於寂滅之相是墮斷見故曰畢竟不般涅槃)。

　　大慧。捨一切善根一闡提者。復以如來神力故。或時善根生。所以者何。謂如來不捨一切眾生故。以是故菩薩一闡提不般涅槃。

　　(頌曰惟有慈悲一闡提度他迷者自還迷若論捨善猶能轉菩薩都無趣寂期)。

　　三自性差別分第十三

　　復次大慧。菩薩摩訶薩當善三自性。

　　(本來空寂所有性相如幻如夢彼皆自爾如來無攝取之情亦無滅之之想經言性自性皆如此)。

　　云何三自性。謂妄想自性。緣起自性。成自性。大慧。妄想自性從相生。大慧白佛言世尊。云何妄想自性從相生。

　　佛告大慧。緣起自性事相相。行顯現事相相。

　　(緣起謂心從緣起顯現謂所作已著於彼事相之相而計著之故曰事相相)。

　　計著有二種妄想自性。如來應供等正覺之所建立。謂名相計著相。及事相計著相。名相計著相者。謂內外法計著。事相計著相者。謂即彼如是內外自共相計著。

　　(名虛而事實故有二種相之異)。

　　是名二種妄想自性相。若依若緣生。是名緣起。云何成自性。謂離名相事相妄想。聖智所得。及自覺聖智趣所行境界。是名成自性如來藏心。

　　(惟自覺聖乃可言成自性惟成自性乃可言如來藏心)。

　　爾時世尊欲重宣此義而說偈言。

　名相覺相　　自性二相
　正智如如　　是則成相

　　大慧。是名觀察五法自性相經。

　　(此楞伽之異名)。

　　自覺聖智趣所行境界。汝等菩薩應當修學。

　　(頌曰二般妄想性無窮緣起依他妄亦同惟有離名成自性吹毛寶劒但揮空)。

　　觀二無我分第十四

　　復次大慧。菩薩摩訶薩善觀二種無我相。云何二種無我相。謂人無我。及法無我。云何人無我。謂離我我所。

　　(人無我者則能離我我所其所離者謂如下文所述)。

　　陰界入聚。無知業愛生。眼色等攝受計著生識。謂一切諸根自心現器身藏。

　　(由陰界入聚即生無知業愛由攝受眼色等而計著之即生一切業識以此知一切諸根皆由自心現出形器身財也)。

　　自妄想相施設顯示。如河流如種子。

　　(生出不已)。

　　如燈。如風。如雲。剎那展轉壞。躁動如猿猴。樂不淨處如飛蠅。無厭足如風火。無始虛偽習氣因如汲水輪。生死趣有輪。

　　(以有虛偽習氣之因乃有生死輪轉之趣)。

　　種種身色如幻術神呪。

　　(幻則現出不實呪則無而忽有)。

　　機發像起。

　　(如機括之發不可禦如鏡之像因彼而現)。

　　善彼相知。

　　(善彼相知謂善知彼相皆當遠離以前一離字該之若能善知即能遠離非假於滅之之斷見故但曰善彼相知而已)。

　　是名人無我智。云何法無我智。謂覺陰界入妄想相自性。如陰界入離我我所。

　　(陰界妄想自性人也能覺而離之使離我我所則人無我矣覺而離之者法也於其覺性又當離之亦如陰界入之離我我所然後法無我矣)。

　　陰界入積聚。因業愛繩縛。展轉相緣。生無動搖。諸法亦爾。

　　(陰界積聚本皆無性因於業愛其縛如繩展轉相緣生於無動搖之境此人無我者之善觀也一切法性本亦寂然因於愛取攬攝而生所生之境本亦不動法無我者所觀亦然故曰諸法亦爾)。

　　離自共相不實妄想相妄想力。是凡夫生。非聖賢也。

　　(一切虛偽故曰不實妄想相如河流種子是也為彼驅使故曰妄想力如機發繩縛是也但能離此則知人無我而已此凡夫所能離爾故曰非聖賢也)。

　　心意識五法自性離故。菩薩摩訶薩當善分別一切法無我。

　　(心意識五法自性離即至法無我矣故繼之以菩薩當分別一切法無我也言菩薩當分別法無我凢以別其善人無我者二乘與凡夫爾)。

　　善法無我菩薩。不久當得初地菩薩無所有觀地相。觀察開覺歡喜。次第漸進。超九地相。明得法雲地。於彼建立無量寶莊嚴。大寶蓮華王像。大寶宮殿。幻自性境界修習生。

　　(一切法如幻彼幻惟自性覺彼如幻自性則一切法如幻矣至法雲地方知法如幻乃不住虛寂而建立一切慈悲法行即大寶蓮華王像等是也)。

　　於彼而坐。同一像類。諸最勝子眷屬圍繞。從一切佛剎來佛手灌頂。如轉輪聖王太子灌頂。超佛子地。

　　(第十地曰佛子)。

　　到自覺聖法趣。當得如來自在法身。見法無我故。是名法無我相。

　　(聲聞地前皆未能了法無我故未能證如來自在法身於此始言當得如來法身)。

　　汝等諸菩薩應當修學。

　　(頌曰如來實相等無差學者紛然亂似麻將謂已除人陰界誰知又被法雲遮慧燈自是無狂燄定水從何覓覺花萬法了知如幻化莊嚴端坐法王家)。

　　離建立誹謗分第十五

　　爾時大慧菩薩復白佛言世尊。建立誹謗相唯願說之。

　　(本來空寂妄有所立曰建立或觀建立自無所得而生誹謗故曰誹謗皆不明心量故)。

　　令我及諸菩薩離建立誹謗二邊惡見。疾得阿耨多羅三藐三菩提。覺已。離常建立斷誹謗見。不謗正法。爾時世尊受大慧菩薩請已而說偈言。

　建立及誹謗　　無有彼心量
　身受用建立　　及心不能知
　愚癡無智慧　　建立及誹謗

　　爾時世尊於此偈義。復重顯示。告大慧言。有四種非有有建立。

　　(本來非有以妄想而有建立故曰非有有建立)。

　　云何為四。謂非有相建立。非有見建立。非有因建立。非有性建立。是名四種建立。又誹謗者。謂於彼所立無所得。觀察非分而起誹謗。

　　(於前所建立不善觀察即生斷見而起誹謗)。

　　是名建立誹謗相。復次大慧。云何非有相建立相。謂陰界入非有自共相而起計著。此如是。此不異。是名非有相建立相。此非有相建立妄想。無始虛偽過。種種習氣計著生。非有見建立相者。若彼如是陰界入我。人眾生壽命長養士夫見建立。

　　(四相之見亦如陰界入之妄想虛偽是無見中而妄立有見)。

　　是名非有見建立相。非有因建立相者。謂初識無因。生後不實如幻。本不生。眼色明界念前生。生已實已還壞。

　　(諸識本無所因以眼界色界無明界在念前而生則是於無因中有建立也)。

　　是名非有因建立相。非有性建立相者。謂虛空滅般涅槃。非作計著建立。此離性非性。一切法如兔馬等角。如垂髮現。離有非有。是名非有性建立相。

　　(虛空涅槃假名以顯道其本離性及非性兔角垂髮執妄以迷真本亦離有及非有是皆情計妄立性相故)。

　　建立及誹謗愚夫妄想。不善觀察自心現量。非聖賢也。是故離建立誹謗惡見應當修學。

　　(頌曰佛地難登理謂何只因沉溺斷常河建言謂有應為病謗法稱無即是魔湛寂性中離取捨圓明境界絕偏頗須知自覺惟心境鏡本無塵不用磨)。

　　隨類普現分第十六

　　復次大慧菩薩摩訶薩善知心意意識五法自性二無我相趣。究竟為安眾生故作種種類像。如妄想自性處依於緣起。譬如眾色如意寶珠。普現一切諸佛剎土。一切如來大眾集會。悉於其中聽受經法。所謂一切法如幻如夢光影水月。

　　(為安眾生建立萬法猶如色現摩尼以至普現佛剎聽受經法亦如幻夢水月未嘗一法有計著性者故龍宮滿字之浩煩而如來云未曾說一字也)。

　　於一法離生滅斷常。及離聲聞緣覺之法。得百千三昧。乃至百千億那由他三昧。得三昧已。遊諸佛剎供養諸佛。生諸天宮宣揚三寶。示現佛身聲聞菩薩大眾圍繞。以自心現量度脫眾生。分別演說外性無性。悉令遠離有無等見。爾時世尊欲重宣此義而說偈言。

　心量世間　　佛子觀察
　種類之身　　離所作行
　得力神通　　自在成就

　　(頌曰已圓大智為懷悲却効眾生性相迷顯示法王諸像類宛如隨眾色摩尼龍宮萬卷聲喧谷行海千門月在池到此徧遊諸佛剎宣揚三寶作天師)。

　　空離自性分第十七

　　爾時大慧菩薩復請佛言。惟願世尊為我等說一切法空。無生無二離自性相。我等及餘諸菩薩眾。覺悟是空無生無二離自性相已。離有無妄想。疾得阿耨多羅三藐三菩提。

　　(說空者多墮斷見墮斷見則有生有二而有自性相大慧於此願聞說空而繼之以無生無二離自性相故如來亦言為妄想自性計著者說空)。

　　爾時世尊告大慧菩薩言。諦聽諦聽。善思念之今當為汝廣分別說。大慧白佛言。善哉世尊。唯然受教。

　　佛告大慧。空空者即是妄想自性處。妄想自性計著者說空。無生無二離自性相。大慧。彼略說七種空。謂相空。性自性空。

　　(前言性自性至此性自性亦空矣)。

　　行空。無行空一切法離言說空。第一義聖智大空。彼彼空。云何相空。謂一切性自共相空。觀展轉積聚故分別無性。自共相不生。自他俱性無性故相不住。

　　(自他俱見亦皆無性則不住於相矣恐人於無性又生斷見不住相云者非無相也但不住爾)。

　　是故說一切性相空。是名相空。云何性自性空。謂自己性自性不生。

　　(性自性云者為欲識破外塵還一切性於其自而自己無有性自性想則一切性自性空矣)。

　　是名一切法性自性空。是故說性自性空。云何行空。謂陰離我我所。因所成所作業方便生。

　　(陰之所蘊本離我我所皆因所作方便而生以此知行空)。

　　是名行空。即此如是行空。展轉緣起自性無性。是名無行空。

　　(彼行空者亦無自性故曰無行空)。

　　云何一切法離言說空。謂妄想自性無言說故。一切法離言說。是名一切法離言說空。

　　(妄想自性本無言說既無言說復何所離故曰離言說空)。

　　云何一切法第一義聖智大空。謂得自覺聖智一切見過習氣空。

　　(能見一切過患曰見過自覺聖智雖已離過患而見過之心未忘雖止見行而習氣未除至此則一切皆空矣)。

　　是名一切法第一義聖智大空。

　　(此空為大故曰大空祖師曰廓然無聖是之謂歟)。

　　云何彼彼空。謂於彼無彼空。是名彼彼空。

　　(謂彼中無彼物故言空不知其雖無彼而又有此也盖法自有相何用分別其分別性亦空故曰彼彼空)。

　　譬如鹿子母舍。無象馬牛羊等。非無比丘眾而說彼空。非舍舍性空。亦非比丘比丘。性空。

　　(舍本不空故曰非舍空說舍則有舍故非舍性空)。

　　非餘處無象馬。是名一切法自相。彼於彼無彼。是名彼彼空。

　　(有鹿子母舍則舍性非空有比丘眾則比丘性非空雖無象馬餘處有之亦非空然皆一切法之自性相又何必言彼無彼當知無彼性亦空矣故曰彼彼空世間法相本來常住謂之無彼未免墮斷故曰是空最麤)。

　　是名七種空。彼彼空者是空最麤。汝當遠離。大慧。不自生。非不生。

　　(即真而動了無生滅之性故曰不自生非執無生之性若木石然故曰非不生)。

　　除住三昧。是名無生離自性。

　　(唯住三昧正受更不立無生之想)。

　　即是無生離自性。剎那相續流注及異性。現一切性離自性。是故一切性離自性。

　　(剎那之頃流及他性以是而現一切性皆離自性一切性者境也言境則知所謂無生者法也)。

　　云何無二。謂一切法如陰熱。如長短。如黑白。大慧。一切法無二。非於涅槃彼生死。非於生死彼涅槃。異相因有性故。是名無二。

　　(萬法體空本無性相涅槃生死豈有二耶苟於涅槃生死有彼此二性則有二相故曰異相因有性故)。

　　如涅槃生死。一切法亦如是。是故空無生無二離自性相。應當修學。

　　(為有妄想計着故言空以治之然謂之空則無生矣無生有性則反墮斷見謂之空則無二矣無二有性則反墮常見故如來說空而繼之以無生無二又曰離自性相者盖於空之無生無二又當離自性相故也)。

　　爾時世尊欲重宣此義而說偈言。

　我常說空法　　遠離於斷常
　生死如幻夢　　而彼業不壞
　虛空及涅槃　　滅二亦如是
　愚夫作妄想　　諸聖離有無

　　(頌曰眾生妄想未消除諸佛談空為斂麤湏到不生仍不二更無自性即無虞有心未解袪常斷離性方能度有無若是大空何所證冰霜一點在紅爐)。

　　離言即義分第十八

　　爾時世尊復告大慧菩薩言。空無生無二離自性相。普入諸佛一切修多羅。凡所有經悉說此義。諸修多羅悉隨眾生希望心故為分別說顯示其義。而非真實在於言說。如鹿渴想誑惑群鹿。鹿於彼相計著水性。而彼無水。如是一切修多羅所說諸法。為令愚夫發歡喜故。非實聖智在於言說。是故當依於義。莫着言說。

　　(頌曰覺皇不捨大慈悲言說紛紜為止啼若到岸頭何用筏休如渴鹿妄生疑)。

楞伽經纂卷第一(下)　　　　阿


中華大藏經（中華書局版）第 97 冊 No. 1821 楞伽經纂


楞伽經纂卷第二(上)　　　　阿

　　一切佛語心品第二

　　無我如來藏分第十九

　　爾時大慧菩薩白佛言世尊。世尊修多羅說如來藏自性清淨。轉三十二相入於一切眾生身中。

　　(三十二相者如來之色相也如來藏者如來無相之真心也如來回轉三十二相而以無相之相入於一切眾生身中)。

　　如大價寶垢衣所纏。如來之藏常住不變亦復如是。而陰界入垢衣所纏。貪欲恚癡不實妄想塵勞所汙。一切諸佛之所演說云何世尊同外道說我。言有如來藏耶。世尊。外道亦說有常作者。離於求那周遍不滅。彼說有我。

　　(求那依也外道亦謂有常作者離於所依與如來同)。

　　佛告大慧。我說如來藏。不同外道所說之我。大慧。有時說空無相無願。如實際。法性。法身。涅槃離自性。不生不滅。本來寂靜。自性涅槃。如是等句。說如來藏已。如來應供等正覺。為斷愚夫畏無我句故。說離妄想無所有境界如來藏門。未來現在菩薩不應作我見計著。

　　(謂如來嘗說空無相等句雖不說如來藏而如來藏之說已在是矣若夫心見未捐妄立藏性則是空中捏怪𩕳上安頭認而有之我所立矣故如來貴乎無我愚夫無知見彼無我反生怖畏是故佛說如來藏欲不墮空故目無所有境界令不墮有故)。

　　譬如陶家。於一泥聚。以人工水木輪繩方便作種種器。如來亦復如是。於法無我離一切妄想相。以種種智慧善巧方便。或說如來藏。或說無我。以是因緣故。說如來藏不同外道所說之我。是名說如來藏。開引計我諸外道故說如來藏。令離不實我見妄想。入三解脫門境界希望。

　　(華嚴謂菩薩觀緣起而知自性空得空解脫觀十二有支自性滅得無相解脫入空無願求唯為教化眾生故得無願解脫故曰三解脫)。

　　疾得阿耨多羅三藐三菩提。是故如來應供等正覺。作如是說如來之藏。若不如是則同外道。是故大慧為離外道見故。當依無我如來之藏。爾時世尊欲重宣此義而說偈言。

　人相續陰　　緣與微塵
　勝自在作　　心量妄想

　　(外道續陰作微塵勝自在說皆是心量妄想)。

　　(○頌曰寶藏圓明絕我情堪𠷣外道自營營不因大覺垂慈𣅀誰識純真沒現成途路弗曾為旅泊家山何用指歸程無依無住如來住休向如來住處行)。

　　修行大方便分第二十

　　爾時大慧菩薩觀未來眾生復請世尊。惟願為說修行無間。如諸菩薩摩訶薩修行者大方便。

　　佛告大慧。菩薩摩訶薩成就四法。得修行者大方便。云何為四。謂善分別自心現。觀外性非性。離生住滅見。得自覺聖智善樂。是名菩薩摩訶薩成就四法得修行者大方便。云何善分別自心現。謂如是觀三界唯心分齊。離我我所。無動搖。離去來。無始虛偽習氣所薰。三界種種色行繫縛身財建立。妄想隨入現。

　　(謂以色行建立身財隨入自心而現妄想)。

　　是名菩薩摩訶薩善分別自心現。云何善觀外性非性。謂炎夢等一切性。無始虛偽妄想習因。觀一切性自性菩薩摩訶薩作如是善觀外性非性。

　　(以無始虛偽本來寂靜法皆自爾故曰自性)。

　　是名菩薩摩訶薩善觀外性非性。云何善離生住滅見。謂如幻夢一切性。自他俱性不生。

　　(真源虛廓仗境而生境滅心亡一如幻夢何有生滅之可云)。

　　隨入自心分齊故。

　　(覺惟心現故曰隨入自心分齊)。

　　見外性非性見識不生。及緣不積聚。

　　(非特見外性以為非性而此所見之識亦不生而緣亦不聚)。

　　見妄想緣生於三界。內外一切法不可得。見離自性生見悉滅。

　　(所見無自性生而見亦無見故云)。

　　知如幻等諸法自性。得無生法忍。得無生法忍已。離生住滅見。是名菩薩摩訶薩善分別離生住滅見。云何得自覺聖智善樂。謂得無生法忍住第八菩薩地。得離心意意識五法自性二無我相。

　　(已上八地一切悉離若其餘地未足語此)。

　　得意生身。世尊。意生身者何因緣。佛告大慧。意生身者。譬如意去。迅疾無礙。故名意生譬如意去。石壁無礙。於彼異方無量由延。因先所見憶念不忘。自心流注不絕於身。無障礙生。大慧。如是意生身得一時俱。菩薩摩訶薩意生身如幻三昧力自在神通妙相莊嚴。聖種類身一時俱生。

　　(聖種類身謂後文一切佛法緣自得樂相是也)。

　　猶如意生無有障礙。隨所憶念本願境界。為成就眾生得自覺聖智善樂。如是菩薩摩訶薩得無生法忍住第八菩薩地。轉捨心意意識五法自性二無我相身。及得意生身。得自覺聖智善樂。是名菩薩摩訶薩成就四法得修行者大方便。當如是學。

　　(為離心意意識五法自性二無我相已於寂滅中現出妙相無有障礙猶如意生此皆通達如幻三昧不滯於空乃能如此)。

　　(頌曰如來為愍眾沉淪指出修行四種因令見妄心惟自現了明外性悉非真境緣出沒皆如幻聖智縱橫不是塵從此廓然無障礙神通乃得意生身)。

　　離緣因俱漸分第二十一

　　爾時大慧菩薩復請世尊。惟願為說一切諸法緣因之相。

　　(萬法本空緣因而有)。

　　以覺緣因相故。我及諸菩薩離一切性有無妄見。無妄想見漸次俱生。

　　佛告大慧。一切法。二種緣相。謂外及內。外緣者如泥缾。謂泥團柱輪繩水木人工諸方便。緣有缾生。如泥缾。縷疊草席種牙酪酥等方便緣生亦復如是。是名外緣前後轉生。

　　(緣外所作一切名相緣者雖在內所緣者實在外故曰外緣)。

　　云何內緣。謂無明愛業等法得緣名。從彼生陰界入法得緣所起名。彼無差別而愚夫妄想。是名內緣法。大慧。彼因者有六種。謂當有因。相續因。相因。作因。顯示因。待因。當有因者。作因已。內外法生。相續因者。作攀緣已。內外法生陰種子等。相因者。作無間相相續生。作因者。作增上事如轉輪王。顯示因者。妄想事生已。相現作所作。如燈照色等。

　　(作則有相無有間斷故曰無間相現謂妄想生已則一切相從心而現昭然可見)。

　　待因者。滅時作相續斷。不妄想性生。

　　(滅時謂妄想滅時凢斷妄亦妄想也待斷乃無故曰待因)。

　　大慧。彼自妄想相。愚夫不漸次生不俱生。所以者何。若復俱生者。作所作無分別。不得因相故。若漸次生者。不得相我故漸次生亦不生。如不生子無父名。大慧漸次生。相續方便。不然但妄想耳。

　　(真理廓然本無生滅及與相續盖因設為相續方便滅已復生乃有是說此皆妄想)。

　　因攀緣次第增上緣等生。所生故。漸次生不生。

　　(漸次生非能生乃妄心之所生也)。

　　妄想自性計著相故。漸次俱不生。

　　(漸次及俱皆本不生因妄自性而計著之)。

　　自心現受用故。自相共相外性非性。

　　(妄想自性計著皆自心現身財而自共相皆是外性非本有性)。

　　大慧。漸次俱不生。除自心現。不覺妄想故相生。是故因緣作事方便相。當離漸次俱見。爾時世尊欲重宣此義而說偈言。

　一切都無生　　亦無因緣滅
　於彼生滅中　　而起因緣想
　非遮滅復生　　相續因緣起
　唯為斷凡愚　　癡惑妄想緣
　有無緣起法　　是悉無有生
　習氣所迷轉　　從是三有現
　真實無生緣　　亦復無有滅
　觀一切有為　　猶如虛空華
　攝受及所攝　　捨離惑亂見
　非已生當生　　亦復無因緣
　一切無所有　　斯皆是言說

　　(頌曰真相圓明絕芥塵休從妄想起緣因悉離漸次俱生見始作逍遙自在人)。

　　離言說妄想分第二十二

　　爾時大慧菩薩復白佛言世尊。惟願為說言說妄想相心經。

　　(此經上佛語心也)。

　　我及餘菩薩若善知言說妄想相心。則能通達言說所說二種義。

　　(言說妄想皆心所見心本無名以現得名故曰言說妄想相心)。

　　疾得阿耨多羅三藐三菩提。以言說所說二種趣。淨一切眾生。

　　(見於聲音曰言說言說之事曰所說菩薩以此能淨眾生不著言說)。

　　佛告大慧。諦聽諦聽。善思念之。當為汝說。大慧白佛言。善哉世尊。唯然受教。

　　佛告大慧。有四種言說妄想相。謂相言說。夢言說。過妄想計著言說。無始妄想言說。相言說者。從自妄想色相計著生。夢言說者。先所經境界隨憶念生。從覺己境界無性生。

　　(憶先所經與夫覺己而知無性以是而有言說彼悉如夢故曰夢言說)。

　　過妄想計著言說者。先怨所作業隨憶念生。

　　(謂怨先所作業而憶持之以生過念為是而說)。

　　無始妄想言說者。無始虛偽計著過。自種習氣生。

　　(習氣積緣如自下種故曰自種)。

　　是名四種言說妄想相。爾時大慧菩薩復以此義勸請世尊。惟願更說言說妄想所現境界。何處何故云何何因。眾生妄想言說生。

　　佛告大慧。頭胷喉鼻脣舌齗齒和合出音聲。大慧白佛言世尊。言說妄想為異為不異。佛告大慧。言說妄想非異非不異。所以者何。謂彼因生相故。

　　(謂有生相乃有言說若無生相言說亦亡茲所以不可言同異也)。

　　大慧。若言說妄想異者。妄想不應是因。

　　(因有妄想乃聲為言說云何有異)。

　　若不異者。語不顯義而有顯示。

　　(不顯之義說能顯之云何無異)。

　　是故非異非不異。大慧復白佛言世尊。為言說即是第一義。為所說者是第一義。佛告大慧。非言說是第一義亦非所說是第一義。所以者何。謂第一義聖樂言說所入是第一義。

　　(聖樂言說所入雖由言說而入而過於言說遠矣)。

　　非言說是第一義。第一義者。聖智自覺所得。非言說妄想覺境界。是故言說妄想不顯示第一義。言說者生滅動搖。展轉因緣起。若展轉因緣起者。彼不顯示第一義。大慧。自他相無性故。言說相不顯示第一義。

　　(自相他相本來無性言說相者不過分別自他故不顯示第一義)。

　　復次大慧。隨入自心現量故。種種相外性非性。言說妄想不顯示第一義。

　　(一切言說皆自心所現本無性故不示第一義)。

　　是故大慧。當離言說諸妄想相。爾時世尊欲重宣此義而說偈言。

　諸性無自性　　亦復無言說
　甚深空空義　　愚夫不能了
　一切性自性　　言說法如影
　自覺聖智子　　實際我所說

　　(頌曰言說皆因妄想情齒齗喉舌眾緣成若從聖智求言說打破鐘來覓響聲)。

　　淨離四句分(謂一異俱不俱有無非有非無常無常曰四句)第二十三

　　爾時大慧菩薩復白佛言世尊。惟願為說離一異俱不俱有無非有非無常無常。一切外道所不行。自覺聖智所行。離妄想自相共相。入於第一真實之義。諸地相續漸次上上增進清淨之相。隨入如來地相。無開發本願。譬如眾色摩尼境界。無邊相行自心現。趣部分之相。

　　(相行所現一切皆有部秩分數相行雖現各趣部分以如眾色現摩尼故)。

　　一切諸法。我及餘菩薩離如是等妄想自性自共相見。疾得阿耨多羅三藐三菩提。令一切眾生一切安樂具足充滿。佛告大慧。善哉善哉。汝能問我如是之義。多所安樂多所饒益。哀愍一切諸天世人。佛告大慧。諦聽諦聽。善思念之。吾當為汝分別解說。大慧白佛言。善哉世尊。唯然受教。

　　佛告大慧。不知心量愚癡凡夫。取內外性。依於一異俱不俱有無非有非無常無常自性習因。計著妄想譬如群鹿為渴所逼。見春時炎而作水想。迷亂馳趣。不知非水。如是愚夫無始虛偽妄想所薰。三毒燒心。樂色境界。見生住滅取內外性。墮於一異俱不俱有無非有非無常無常想。妄見攝受如乾闥婆城。凢愚無智而起城想。無始習氣計著相現。彼非有城非無城。如是外道無始虛偽習氣計著。依於一異俱不俱有無非有非無常無常見。不能了知自心現量。譬如有人。夢見男女象馬車步城邑園林山河浴池種種莊嚴。自身入中。覺已憶念。大慧於意云何。如是士夫。於前所夢憶念不捨。為黠慧不。大慧白佛言。不也世尊。佛告大慧。如是凢夫惡見所噬外道智慧。不知如夢自心現性。依於一異俱不俱有無非有非無常無常見。譬如畫像不高不下。而彼凢愚作高下想。如是未來外道惡見習氣充滿。依於一異俱不俱有無非有非無常無常見。自壞壞他。餘離有無無生之論。亦說言無。謗因果見。拔善根本。壞清淨因。勝求者當遠離去。作如是說。彼墮自他俱見有無妄想已。墮建立誹謗。以是惡見當墮地獄。

　　(言遠離者當如是見)。

　　譬如翳目見有垂髮。謂眾人言。汝等觀此而是垂髮。畢竟非性非無性。見不見故。如是外道妄見希望。依於一異俱不俱有無非有非無常無常見。誹謗正法。自䧟䧟他。譬如火輪非輪。愚夫輪想。非有智者。如是外道惡見希望。依於一異俱不俱有無非有非無常無常想一切性生。譬如水泡似摩尼珠。愚小無智作摩尼想。計著追逐。而彼水泡非摩尼非非摩尼。取不取故。

　　(心所執取乃有是相)。

　　如是外道惡見妄想習氣所薰。於無所有說有生。緣有者言滅。

　　(緣有著空又墮斷見)。

　　復次大慧。有三種量五分論。各建立已。得聖智自覺離二自性事。而作有性妄想計著。

　　(諸外道建立三種量五分論而自謂實得聖智離二自性事乃起有性妄想而計著之)。

　　大慧。心意意識身心轉變。自心現攝所攝諸妄想斷。如來地自覺聖智修行者。不於彼作性非性想。

　　(謂正修行者不於彼境界而作性及非性想)。

　　若復修行者。如是境界性非性攝取相生者。彼即取長養及取我人。大慧。若說彼性自性自共相。一切皆是化佛所說。非法佛說。又諸言說。悉由愚夫希望見生。不為別建立趣自性法。得聖智自覺三昧樂住者分別顯示。

　　(謂化佛說法為隨順凢夫所見令其修行非為建立如實修行及顯示聖智三昧樂境界)。

　　譬如水中有樹影現。彼非影非非影。非樹形非非樹形。如是外道見習所薰。妄想計著。依於一異俱不俱有無非有非無常無常想。而不能知自心現量。譬如明鏡。隨緣顯現一切色像而無妄想。彼非像非非像而見像非像。妄想愚夫而作像想。如是外道惡見。自心像現。妄想計著。依於一異俱不俱有無非有非無常無常見。譬如風水和合出聲。彼非性非非性。如是外道惡見妄想。依於一異俱不俱有無非有非無常無常見。譬如大地。無草木處熱炎川流洪浪雲湧。彼非性非非性。貪無貪故。如是愚夫無始虛偽習氣所薰。妄想計著。依生住滅一異俱不俱有無非有非無常無常。緣自住事門。亦復如彼熱炎波浪譬如有人呪術機發。以非眾生數毗舍闍鬼。方便合成動搖云為。凡愚妄想計著往來。如是外道惡見希望。依於一異俱不俱有無非有非無常無常見戲論。計著不實建立。大慧。是故欲得自覺聖智事。當離生住滅一異俱不俱有無非有非無常無常等惡見妄想爾時世尊欲重宣此義而說偈言。

　幻夢水樹影　　垂髮熱時炎
　如是觀三有　　究竟得解脫
　譬如鹿渴想　　動轉迷亂心
　鹿想謂為水　　而實無水事
　如是識種子　　動轉見境界
　愚夫妄想生　　如為翳所翳
　於無始生死　　計著攝受性
　如逆楔出楔　　捨離貪攝受

　　(言難離也)。

　如幻呪機發　　浮雲夢電光
　觀是得解脫　　永斷三相續
　於彼無有作　　猶如炎虛空
　如是知諸法　　則為無所知
　言教唯假名　　彼亦無有相
　於彼起妄想　　陰行如垂髮
　如畫垂髮幻　　夢乾闥婆城
　火輪熱時炎　　無而現眾生
　常無常一異　　俱不俱亦然
　無始過相續　　愚夫癡妄想
　明鏡水淨眼　　摩尼妙寶珠
　於中現眾色　　而實無所有
　一切性顯現　　如畫熱時炎
　種種眾色現　　如夢無所有

　　復次大慧。如來說法離如是四句。謂一異俱不俱有無非有非無常無常離於有無建立誹謗。

　　(離是四者)。

　　分別結集真諦緣起道滅解脫。如來說法以是為首。非性非自在非無因非微塵非時非自性相續而為說法。

　　(如來說法以結集真諦為首非若外道性與自在及無因等而相續說)。

　　復次大慧。為淨煩惱爾炎障故。譬如商主。次第建立百八句無所有。善分別諸乘及諸地相。

　　(為淨眾生故建立百八句凡以善分別諸乘及地相爾其本實無有也)。

　　(○頌曰眾生計著似狂酲四句依他妄想情一異俱緣隨處暗有無常見競頭爭摩尼垂髮元非性樹影風聲假彼成一切湏知心鏡裏妍媸狀貌本無形)。

　　禪差別分第二十四

　　復次大慧。有四種禪。云何為四。謂愚夫所行禪。觀察義禪。攀緣如禪。如來禪。云何愚夫所行禪。謂聲聞緣覺外道修行者。觀人無我性。自相共相骨鏁。無常苦不淨相計著為首。如是相不異觀。前後轉進想不除滅。

　　(謂於無常苦空不淨等相堅著不捨漸次增進至非想滅定)。

　　是名愚夫所行禪。云何觀察義禪。謂人無我自相共相。外道自他俱無性已。

　　(於人無我相及於外道自他俱見彼皆觀察知無性已)。

　　觀法無我。彼地相義漸次增進。是名觀察義禪。云何攀緣如禪。謂妄想二無我妄想。

　　(妄想分別也謂若分別無我有二即是尚有分別也)。

　　如實處不生妄想。

　　(若如實知則彼分別不復生矣)。

　　是名攀緣如禪。云何如來禪。謂入如來地行。得自覺聖智相三種樂住。成辦眾生不思議事。是名如來禪。爾時世尊欲重宣此義而說偈言。

　凡夫所行禪　　觀察相義禪
　攀緣如實禪　　如來清淨禪
　譬如日月形　　鉢頭摩深險
　如虛空火燼　　修行者觀察

　　(言顯幽明暗之不同)。

　如是種種相

　　(已下四句言三種禪)。

　外道道通禪
　亦復墮聲聞　　及緣覺境界
　捨離彼一切　　則是無所有
　一切剎諸佛　　以不思議手
　一時摩其頂　　隨順入如相

　　(頌曰堪笑堪嗟不免疑禪那因此又支離愚夫作意袪除我觀察留心相義推如實攀緣懲妄想如來聖智絕思惟慈悲苦為眾生辨問著元來揔不知)。

　　涅槃差別分第二十五

　　爾時大慧菩薩復白佛言世尊般涅槃者。說何等法謂為涅槃。

　　佛告大慧。一切自性習氣藏意意識見習轉變。名為涅槃。

　　(已上七者有所轉變而即寂名為涅槃)。

　　諸佛及我涅槃。自性空事境界。

　　(謂如來涅槃無所計著亦無所轉變無依無作一切成現所作境界悉空無事故曰空事境界言諸佛涅槃以明前者非也)。

　　復次大慧。涅槃者。聖智自覺境界。離斷常妄想性非性。云何非常。謂自相共相妄想斷故非常。云何非斷。謂一切聖去來現在得自覺故非斷。大慧。涅槃不壞不死。若涅槃死者。復應受生相續。若壞者。應墮有為相。是故涅槃離壞離死。是故修行者之所歸依。復次大慧。涅槃非捨非得。非斷非常。非一義。非種種義。是名涅槃。復次大慧。聲聞緣覺涅槃者。覺自相共相不習近境界。不顛倒見妄想不生。彼等於彼作涅槃覺。

　　(頌曰諸佛慈悲為指蹤涅槃自性要通融斷常死壞皆無染藏意因緣已絕同堪笑二乘生覺想反袪顛倒墮塵籠如來路上無消息擾擾忩忩一鑑中)。

　　離言事自性分第二十六

　　復次大慧。二種自性相。云何為二。謂言說自性相計著事自性相計著。言說自性相計著者。從無始言說虛偽習氣計著生。事自性相計著者。從不覺自心現分齊生。

　　(頌曰胷喉唇舌發音聲萬事縱橫盡日營皆是妄緣空計著自心覺了即無生)。

　　如來神力建立分第二十七

　　復次大慧。如來以二種神力建立菩薩摩訶薩頂禮諸佛聽受問義。云何二種神力建立。謂三昧正受為現一切身面言說神力。及手灌頂神力。

　　(謂令入三昧然後為現神力)。

　　大慧。菩薩摩訶薩初菩薩地住佛神力。

　　(謂初入菩薩地必依神力方入照明三昧如下云)。

　　所謂入菩薩大乘照明三昧。入是三昧已。十方世界一切諸佛以神通力。為現一切身面言說。如金剛藏菩薩及餘如是相功德成就菩薩摩訶薩。是名初菩薩地菩薩摩訶薩得菩薩三昧正受神力。於百千劫積集善根之所成就。次第諸地對治所治相通達究竟。至法雲地。住大蓮華微妙宮殿。坐大蓮華寶師子座。同類菩薩眷屬圍繞。眾寶瓔珞莊嚴其身。如黃金薝蔔日月光明。諸最勝手從十方來。就大蓮華宮殿坐上而灌其頂。譬如自在轉輪聖王及天帝釋太子灌頂。是名菩薩手灌頂神力。大慧。是名菩薩摩訶薩二種神力。若菩薩摩訶薩住二種神力面見諸佛如來。若不如是則不能見。復次大慧。菩薩摩訶薩凡所分別三昧神足諸法之行。是等一切悉住如來二種神力。大慧。若菩薩摩訶薩離佛神力能辯說者。一切凡夫亦應能說。所以者何。謂不住神力故。大慧。山石樹木及諸樂器城郭宮殿。以如來入城威神力故皆自然出音樂之聲。何況有心者。聾盲瘖瘂無量眾苦皆得解脫。如來有如是等無量神力利安眾生。

　　大慧復白佛言世尊。以何因緣如來應供等正覺。菩薩摩訶薩住三昧正受時及勝進地灌頂時加其神力。佛告大慧。為離魔業煩惱故。

　　(謂令其離魔業煩惱等)。

　　及不墮聲聞地禪故。為得如來自覺地故。及增進所得法故。如來應供等正覺咸以神力建立諸菩薩摩訶薩。若不以神力建立者。則墮外道惡見妄想。

　　(如來所加神力非由外至亦因無依無作法性而已故不墮外道見)。

　　及諸聲聞眾魔希望。不得阿耨多羅三藐三菩提。以是故諸佛如來咸以神力攝受諸菩薩摩訶薩。爾時世尊欲重宣此義而說偈言。

　神力人中尊　　大願悉清淨
　三摩提灌頂　　初地及十地

　　(頌曰如來普照徧河沙魔業皆離絕等差菩薩盡承神力攝遂令端坐寶蓮華)。

　　因緣言說差別分第二十八

　　爾時大慧菩薩復白佛言世尊。佛說緣起即是說因緣。不自說道。世尊。外道亦說因緣。謂勝自在時微塵生。如是諸性生。然世尊所謂因緣生諸性言說。

　　(因緣生諸性言說佛與外道其異否故云有間悉檀)。

　　有間悉檀無間悉檀。

　　(悉檀者譯義或言宗或言成就或言理也)。

　　世尊。外道亦說有無有生。世尊亦說無有生。生已滅。如世尊所說無明緣行乃至老死。此是世尊無因說。非有因說。世尊建立作如是說。此有故彼有。

　　(謂有無明乃有緣行故曰此有故彼有)。

　　非建立漸生。觀外道說勝。非如來也。所以者何。外道說因不從緣生而有所生。世尊說觀因有事觀事有因。如是因緣雜亂。如是展轉無窮。

　　佛告大慧我非無因說。及因緣雜亂說。此有故彼有者。攝所攝非性。覺自心現量。大慧。若攝所攝計著。不覺自心現量。外境界性非性。

　　(謂於外境有性非性見)。

　　彼有如是過。非我說緣起。我常說言因緣和合而生諸法。非無因生。大慧復白佛言世尊。非言說有性有一切性耶。若無性者言說不生。是故言說有性有一切性。佛告大慧。無性而作言說。謂兔角龜毛等。出間現言說。

　　(無而見有乃世間言說)。

　　大慧。非性非非性。但言說耳。

　　(佛告以言說非有性亦非有非性)。

　　如汝所說。言說有性有一切性者。汝論則壞。大慧。非一切剎土有言說。言說者是作耳。或有佛剎瞻視顯法。或有作相。或有揚眉。或有動睛。或笑或欠。或謦咳。或念剎土。或動搖。大慧。如瞻視及香積世界普賢如來國土。但以瞻視令諸菩薩得無生法忍及諸勝三昧。是故非言說有性有一切性。大慧。見此世界蚊蚋蟲蟻。是等眾生無有言說而各辦事。爾時世尊欲重宣此義而說偈言。

　如虛空兔角　　及與槃太子
　無而有言說　　如是性妄想
　因緣和合法　　凡夫起妄想
　不能如實知　　輪廻三有宅

　　(頌曰因緣勿為從他起言說休論性有無若覺唯心成現境鏡明鐘響自如如)。

　　離惑亂見分第二十九(妄想為惑誰其不然凡夫迷悟昬不自知二乘悟迷認為顛倒昬不自知病不服藥認為顛倒飲藥增痾遂使真常無由旋復故如來為惑亂而說常祖師云迷生寂亂悟無好惡)

　　爾時大慧菩薩復白佛言世尊。常聲者何事說。

　　(謂聲言為常者以何事而說)。

　　佛告大慧。為惑亂。

　　(執惑亂以為顛倒而生滅之心生茲所以役於取捨而不得常祖師曰良由取捨所以不如故大慧問常而佛荅以為惑亂)。

　　以彼惑亂。諸聖亦現而非顛倒。

　　(諸聖亦現惑亂與人同無倒與不倒覺想與人異)。

　　大慧。如春時炎火輪垂髮乾闥婆城幻夢鏡像。世間顛倒。非明智也。然非不現。

　　(謂之明智非如木石安得不現彼但如幻雖現不現)。

　　大慧。彼惑亂。

　　(常祖師云迷生寂亂悟無好惡)。

　　爾時大慧菩薩復白佛言世尊。常聲者何事說。

　　(謂聲言為常者以何事而說)。

　　佛告大慧。為惑亂。

　　(執惑亂以為顛倒而生滅之心生茲所以役於取捨而不得常祖師曰良由取捨所以不如故大慧問常而佛荅以為惑亂)。

　　以彼惑亂。諸聖亦現而非顛倒。

　　(諸聖亦現惑亂與人同無倒與不倒覺想與人異)。

　　大慧。如春時炎火輪垂髮乾闥婆城幻夢鏡像。世間顛倒。非明智也。然非不現。

　　(謂之明智非如木石安得不現彼但如幻雖現不現)。

　　大慧。彼惑亂者有種種現。非惑亂作無常。所以者何。謂離性非性故。

　　(本來離性因妄而生一翳在目空華亂墜彼安能作無常哉)。

　　云何離性非性惑亂。謂一切愚夫種種境界故。

　　(種種境界謂如下文恒河)。

　　如彼恒河。餓鬼見不見故。無惑亂性。

　　(餓鬼於河不見有水是無恒河之性如彼愚夫溺於惑亂不自知也)。

　　於餘現故。非無性。

　　(餘具覺知見為恒河是有恒河之性如彼聲聞執為實有於惑亂性欲壞滅之)。

　　如是惑亂。諸聖離顛倒不顛倒。是故惑亂常。謂相相不壞故。

　　(諸聖於惑亂非如愚夫之無惑亂性而不自知亦非如二乘之有惑亂性而務欲壞滅故離倒與不倒之覺斯不期於常而自常矣所以常者以未甞相相而務欲滅之故也故下文云云)。

　　大慧。非惑亂種種相妄想相壞。是故惑亂常。大慧。云何惑亂真實。若復因緣諸聖於此惑亂。不起顛倒覺非不顛倒覺。除諸聖。於此惑亂有少分想。非聖智事相。

　　(聖於惑亂已得如幻倒不倒見皆悉無有除此之外有少分覺即覺想也故曰非聖智事相)。

　　大慧。凡有者愚夫妄說。非聖言說。

　　(有者謂執惑亂性而有之此愚妄爾)。

　　彼惑亂者倒不倒妄想。起二種種性。

　　(已下雖聖種性亦是不倒妄想也)。

　　謂聖種性及愚夫種性。聖種性者三種分別。謂聲聞乘緣覺乘佛乘。云何愚夫妄想起聲聞乘種性。謂自共相計著。起聲聞乘種性。是名妄想起聲聞乘種性。大慧。即彼惑亂妄想起緣覺乘種性。謂即彼惑亂自共相不親計著。

　　(有緣而覺非不計著但有所覺而不親之爾)。

　　起緣覺乘種性。云何智者即彼惑亂起佛乘種性。謂覺自心現量。外性非性不妄想相。

　　(謂不於外性而起非性之想)。

　　起佛乘種性。是名即彼惑亂起佛乘種性。

　　(雖曰佛乘以有心量故不免妄想若知如幻則佛乘亦妄爾)。

　　又種種事性凡夫惑想。起愚夫種性。

　　(愚夫分別種種事性决定如是决定不異故曰惑想)。

　　彼非有事非無事。是名種性義。

　　(聲緣聖凡皆即惑亂而起種性彼種性中種種事物非即是物亦非非物皆隨心而現故曰是名種性義)。

　　大慧。即彼惑亂不妄想。諸聖心意意識過習氣自性法轉變性。是名為如。是故說如離心。

　　(即惑亂之性而不妄想故諸聖能轉捨心意意識等習氣而為真如也說如離心者謂離心意意識等)。

　　我說此句顯示離想。即說離一切想。

　　大慧白佛言世尊。惑亂為有為無佛告大慧。如幻無計著相。若惑亂有計著相者。計著性不可滅緣起。應如外道說因緣生法。大慧白佛言世尊若惑亂如幻者。復當與餘惑作因。

　　(謂一切如幻前後轉生諸餘惑亂因此而起又大慧之疑也)。

　　佛告大慧。非幻惑因。不起過故。幻不起過。無有妄想。

　　(一切如幻諸過潛消過之能消以無諸妄)。

　　大慧。幻者從他明處生。非妄想過習氣處生。

　　(惟彼覺明乃能如幻)。

　　是故不起過。大慧。此是愚夫心惑計著。非聖賢也。

　　(餘惑作因以是生疑是愚夫計非聖賢也)。

　　爾時世尊欲重宣此義而說偈言。

　聖不見惑亂　　中間亦無實
　中間若真實　　惑亂即真實
　捨離一切惑　　若有相生者
　是亦為惑亂　　不淨猶如翳

　　(若有離相亦惑亂也故曰不淨)。

　　(○頌曰寂寂空凝絕較量妄疑惑亂敗真常却將覺想袪顛倒撓破無心佛道場影像不辭潭底現妍媸終豈鑑中藏但知一切皆如幻萬法紛紜掣電光)。

楞伽經纂卷第二(上)　　　　阿

楞伽經纂卷第二(下)　　　　阿

　　如幻差別分第三十

　　復次大慧。非幻無有相似。見一切法如幻。大慧白佛言世尊。為種種幻相計著言一切法如幻。為異相計著。

　　(種種謂一切相異相謂顛倒相變異不同猶如幻化此大慧之疑也)。

　　若種種幻相計著言一切性如幻者。世尊。有性不如幻者。

　　(大慧謂既有性相即不遽滅安可計著如幻)。

　　所以者何。謂色種種相非因。世尊。無有因色。種種相現如幻。

　　(一切色相非因而然既無所因則種種相現自如幻爾)。

　　是故無種種幻相計著相似性如幻。

　　佛告大慧。非種種幻相計著相似一切法如幻。大慧。然不實一切法速滅如電。是則如幻。

　　(以法不實速滅如電故言如幻)。

　　譬如電光。剎那頃現。現已即滅。非愚夫現。

　　(愚夫執著不能速滅故云)。

　　如是一切性自妄想自共相觀察無性。非現色相計著。

　　(謂於一切性相若能觀察無性乃見如幻非於色相有所計著)。

　　爾時世尊欲重宣此義而說偈言。

　非幻無有譬　　說法性如幻
　不實速如電　　是故說如幻

　　大慧復白佛言。如世尊所說一切性無生。及如幻。將無世尊前後所說自相違耶。說無生性如幻。

　　佛告大慧。非我說無生性如幻。前後相違過。所以者何。謂生無生。

　　(性體空寂凡有所生悉如幻夢故雖有生實未甞生)。

　　覺自心現量。有非有外性非性無生現。

　　(但覺自心有及非有外性非性皆無生現)。

　　大慧。非我前後說相違過。然壞外道因生故。我說一切性無生。外道癡聚欲令有無有生。非自妄想種種計著緣。

　　(外道從有無生一切法不說自心妄想執著因緣而生)。

　　大慧。我非有無有生。是故我以無生說而說。大慧。說性者。為攝受生死故。

　　(說言人之有性為欲眾生知死生有去來非如斷滅之見)。

　　壞無見斷見故。為我弟子攝受種種業受生處故。

　　(謂有是業有是受生)。

　　以性聲說攝受生死大慧。說幻性自性相。為離性自性相故。

　　(佛說如幻非有所立欲有所離故也)。

　　墮愚夫惡見相希望。不知自心現量。壞因所作生緣自性相計著。說幻夢自性相一切法。

　　(愚夫惡見不知自心如來欲令破壞因緣計著之見故說幻夢為之對治)。

　　不令愚夫惡見希望計著自他。及一切法如實處見作不正論。

　　(法法如幻即無緣想亦無滅見遂令法相一切如實愚夫執著而以此說為不正論)。

　　大慧如實處見一切法者。謂超自心現量。

　　(知心有現則心為現轉未能無心心如實處則心無自心法惟自法如鏡現像不將不迎心量之見亦將除滅)。

　　爾時世尊欲重宣此義而說偈言。

　無生作無性　　有性攝生死
　觀察如幻等　　於相不妄想

　　(頌曰世間萬一自形彰昧者依他盡日忙故說幻因明遽滅要同掣電暫時光無生為破愚天執有性湏知應病方儻若無心如實處曾無一物可思量)。

　　離名句形身分第三十一

　　復次大慧。當說名句形身相。善觀名句形身菩薩摩訶薩隨入義句形身。

　　(假名顯道故覺名句即入義句)。

　　疾得阿耨多羅三藐三菩提。如是覺己。覺一切眾生。大慧。名身者。謂若依事立名。是名名身。句身者。謂句有義身。自性决定究竟。是名句身。

　　(事以名立名以句定句以顯義義有自性因自性故决定究竟)。

　　形身者。謂顯示名句。是名形身。

　　(形身者即字也)。

　　又形身者。謂長短高下。又句身者。謂徑跡。如象馬人獸等所行徑跡得句身名。大慧。名及形者。謂以名說無色四陰故說名。自相現故說形。

　　(制字者長短高下像其本形故曰自相現)。

　　是名名句形身。說名句形身相分齊。應當修學。

　　(知名句形身即知所以言者在於言外而言者特筌蹄爾)。

　　爾時世尊欲重宣此義而說偈言。

　名身與句身　　及形身差別
　凡夫愚計著　　如象溺深泥

　　(頌曰形名章句亂紛然不免鷄䆫坐究研萬里江湖如到岸行人何用守空舡)。

　　離相止惑分第三十二

　　復次大慧。未來世智者。當以離一異俱不俱見相。我所通義。問無智者。彼即荅言。此非正問。謂色等常無常為異不異。如是涅槃諸行相所相求那所求那造所造見所見塵及微塵修與修者。如是比展轉相。如是等問。而言佛說無記止論。

　　(無記猶無所記錄謂不立說也止論謂置而不荅也如來為彼眾生怖其著有故說言無記所以通之外道計著攝所攝性不知自心現量故止而不為說昧者不知佛之通義不在此而直以此稱佛盖失之矣)。

　　非彼癡人之所能知。謂聞慧不具故。如來應供等正覺。令彼離恐怖句故說言無記。不為記說。又止外道見論故而不為說。大慧。外道作如是說。謂命即是身如是等無記論。彼諸外道愚癡。於因作無記論。

　　(若因於身命者是也故曰於因)。

　　非我所說。大慧。我所說者。離攝所攝。妄想不生。云何止彼。若攝所攝而計著者。不知自心現量故止彼。

　　(佛之止論為此而已)。

　　如來應供等正覺。以四種記論為眾生說法。大慧。止記論者。我時時說。為根未熟。不為熟者。

　　(四種記論謂直荅反質荅分別荅置荅置荅即止論也)。

　　復次大慧。一切法離所作。因緣不生。無作者故。一切法不生。

　　(以外道於因作無記論故佛說因緣不生及性相不可得)。

　　大慧。何故一切性離自性。以自覺觀時自共性相不可得故。說一切法不生。

　　(自覺則一切性相皆無所得故一切法不生)。

　　何故一切法不可持來不可持去。以自共相欲持來無所來。欲持去無所去。

　　(無所攝受故無所來既無所來復何所去)。

　　是故一切法離持來去。何故一切諸法不滅。謂性自性相無故。一切法不可得故。一切法不滅。

　　(性自性相悉無所有法不可得又何所滅)。

　　何故一切法無常。謂相起無常性。是故說一切法無常。

　　(本來寂滅何有無常無常性者因於世間諸相起故)。

　　何故一切法常。謂相起無生性。無常常故。說一切法常。

　　(謂一切相起本無生性既本無生無常常矣)。

　　爾時世尊欲重宣此義而說偈言。

　記論有四種　　一向反詰問
　分別及止論　　以制諸外道
　有及非有生　　僧佉毗舍師
　一切悉無記　　彼如是顯示
　正覺所分別　　自性不可得
　以離於言說　　故說離自性

　　(頌曰外道愚癡義不通妄為止記混真空若論聖智無蹤跡性相皆離絕異同)。

　　離四果差別分第三十三

　　爾時大慧菩薩復白佛言世尊。惟願為說諸湏陀洹。湏陀洹趣差別通相。若菩薩摩訶薩善解湏陀洹趣差別通相。及斯陀含阿那含阿羅漢方便相分別。知已。如是如是為眾生說法。謂二無我相及二障淨。度諸地相究竟通達得諸如來不思議究竟境界。如眾色摩尼。善能饒益一切眾生。以一切法境界無盡身財攝養一切。

　　(一切法無盡身財即華嚴之行海是也)。

　　佛告大慧。諦聽諦聽。善思念之。今為汝說。大慧白佛言。善哉世尊。唯然聽受。

　　佛告大慧。有三種湏陀洹。湏陀洹果差別。云何為三。謂下中上下者極七有生。中者三五有生而般涅槃。上者即彼生而般涅槃。此三種有三結下中上。云何三結謂身見。疑。戒取。是三結差別。上上昇進得阿羅漢。大慧。身見有二種。謂俱生及妄想。如緣起妄想自性妄想。譬如依緣起自性種種妄想自性計著生。以彼非有非無非有無。無實妄想相故。

　　(湏陀洹無愚夫想有無非有無及一切法皆無實想此之妄想亦如愚夫緣起自性種種計著而生妄想也)。

　　愚夫妄想種種妄想自性相計著。如熱時炎鹿渴水想。是湏陀洹妄想身見。

　　(謂欲去愚夫妄想如此而不知反墮無實妄想妄想身見者以有人無我見)。

　　彼以人無我攝受無性斷除久遠無知計著。大慧。俱生者。湏陀洹身見。自他身等。四陰無色相故。色生造及所造故。展轉相因相故。大種及色不集故。

　　(謂湏陀洹見自身它身色相本空雖曰遣色適長生相是乃俱生身見俱生身見者以有色不集等見)。

　　湏陀洹觀有無品不現。身見則斷。如是身見斷貪則不生。是名身見相。

　　(觀有無一切不現方斷身見而不生貪)。

　　大慧。疑相者。謂得法善見相故。及先二種身見妄想斷故。疑法不生。不於餘處起大師見為淨不淨。是名疑相湏陀洹斷。

　　(謂疑法不生故曰疑相斷)。

　　大慧。戒取者云何。湏陀洹不取戒。謂善見受生處苦相故。是故不取。大慧。取者。謂愚夫決定受習苦行為眾具樂故。求受生。彼則不取。

　　(謂諸愚夫持戒精勤種種苦行求受生處饗未來樂彼湏陀洹不取是相故曰不取戒)。

　　除回向自覺勝。離妄想。無漏法相行方便。受持戒支。

　　(唯於回向等受持戒支則雖取而不取也)。

　　是名湏陀洹取戒相斷。湏陀洹斷三結。貪癡不生。若湏陀洹作是念。此諸結。我不成就者。應有二過。墮身見及諸結不斷。

　　(湏陀洹若作是念此是三結我離三結者是名見二法反墮身見而所謂結斷者復不斷矣)。

　　大慧白佛言世尊。世尊說眾多貪欲。彼何者貪斷。佛告大慧。愛樂女人。纏綿貪著。種種方便。身口惡業。受現在樂。種未來苦。彼則不生。所以者何。得三昧正受樂故。是故彼斷。非趣涅槃貪斷。

　　(湏陀洹果得正受樂故能斷世間貪非能斷趣涅槃貪)。

　　大慧。云何斯陀含相。謂頓照色相妄想生相。見相不生。

　　(照破色相及妄想生想於彼見相又皆不生)。

　　善見禪趣相故。頓來此世盡苦際。得涅槃。是故名斯陀含。大慧。云何阿那含。謂過去未來現在色相性非性。生見過患。使妄想不生故。

　　(於色相性以及非性而自生過患之見盖彼於妄想使不生故)。

　　及結斷故。名阿那含。大慧。阿羅漢者。謂諸禪三昧解脫力。明煩惱苦妄想非性故。名阿羅漢。大慧白佛言世尊。世尊說三種阿羅漢。此說何等阿羅漢。為得寂靜一乘道。為菩薩摩訶薩方便示現阿羅。為佛化化。

　　(以佛之化化導眾生曰化化一乘道果菩薩方便示現為佛化化此三種也)。

　　佛告大慧。得寂靜一乘道聲聞非餘餘者。

　　(謂今所說阿羅漢乃一乘道非彼二種故於下文述二種行以明一乘其行不然)。

　　行菩薩行。及佛化化。巧方便本願故於大眾中示現受生。為莊嚴佛眷屬故。大慧。於妄想處種種說法。謂得果得禪。禪者入禪悉遠離故。示現得自心現量。得果相。說名得果。

　　(禪者入禪一切遠離是謂得禪以見心現量是謂得果說名得果非實得果已上二種未超心量故非一乘)。

　　復次大慧。欲超禪無量無色界者。當離自心現量相。大慧。受想正受。超自心現量者不然。何以故。有心量故。

　　(以前二種未離受想正受唯超自心現量者乃不復爾故曰不然凡以別二種有心量故自欲超禪無量無色界已下皆述寂靜一乘道也)。

　　爾時世尊欲重宣比義而說偈言。

　諸禪四無量　　無色三摩提
　一切受想滅　　心量彼無有
　湏陀槃那果　　往來及不還
　及與阿羅漢　　斯等心惑亂
　禪者禪及緣　　斷知見真諦
　此則妄想量　　若覺得解脫

　　(頌曰諸佛真機不易傳過諸色量實難肩斷除三結高持戒頓照無生果已圓唯有那含能見過堪佳羅漢得諸禪一乘除是超心量體合虛空不立玄)。

　　二種覺分第三十四

　　復次大慧。有二種覺。謂觀察覺及妄想相攝受計著建立覺。大慧。觀察覺者。謂若覺性自性相。選擇離四句不可得。是名觀察覺。

　　(覺性自性亦無性見即無四句之可離故曰選擇離四句不可得)。

　　彼四句者。謂離一異俱不俱有無非有非無常無常。是名四句。大慧。此四句離。是名一切法。此四句觀察一切法。應當修學。

　　(覺性自性即離四句法自法爾於此始名為一切法離此四句觀察諸法始超四句而即自在故當修學)。

　　大慧。云何妄想相攝受計著建立覺。謂妄想相攝受計著堅濕煖動不實妄想相。四大種宗。因相譬喻。計著不實建立而建立。是名妄想相攝受計著建立覺。

　　(計著四大種之所宗即自因相而生譬喻且曰彼皆不實之所建立計著於此是有建立本無所有有立皆妄又當覺此)。

　　是名二種覺相。若菩薩摩訶薩成就此二覺相。

　　(善覺二種故曰成就)。

　　人法無我相究竟。善知方便無所有覺。觀察行地。得初地入百三昧。

　　(無所有覺即能觀察行地方得初地入百三昧不旋踵間而超法雲言其速也)。

　　得差別三昧。見百佛及百菩薩。知前後際各百劫事。光照百剎土。知上上地相。大願殊勝。神力自在。法雲灌頂。當得如來自覺地。善繫心十無盡句。

　　(華嚴教中十無盡句)。

　　成熟眾生種種變化。光明莊嚴。得自覺樂三昧正受。

　　(頌曰觀察覺中離四句計他不實亦非真到頭無覺方為覺始作如來閫域人)。

　　離四大造色分第三十五

　　復次大慧。菩薩摩訶薩當善四大造色。云何菩薩善四大造色。

　　(以有四大之性造出四大之色相)。

　　菩薩摩訶薩作是覺。彼真諦者四大不生。

　　(真諦寂靜故云不生盖無生想乃不生矣)。

　　於彼四大不生作如是觀察。觀察已。覺名相妄想分齊自心現分齊。外性非性。是名心現妄想分齊。

　　(於彼四大作不生觀乃能覺知妄想分齊悉由自心所現分齊而知外性率皆非性)。

　　謂三界觀彼四大造色性。離四句通淨。

　　(菩薩於三界中觀四大造色之性本無所有離於四句通淨而無所染)。

　　離我我所。如實相自相分段。

　　(造色已離四句即於實相自相一切如之初無生滅之想即相而言故說分段)。

　　住無生。自相成。

　　(若住實相即住無生如此自相乃成)。

　　大慧。彼四大種云何生造色。謂津潤妄想大種。生內外水界。堪能妄想大種。生內外火界。飄動妄想大種。生內外風界。斷截色妄想大種。生內外地界。色及虛空俱計著邪諦。五陰集聚。四大造色生。大慧。識者。因樂種種跡境界故。餘趣相續。

　　(四大生色以諸根識樂於一切形跡境界其餘諸趣以是續生)。

　　大慧。地等四大及造色等。有四大緣。非彼四大緣。所以者何。謂性形相處所作方便無性。大種不生。

　　(若覺無性四大種子亦無有生故云非彼四大緣)。

　　性形相處所作方便和合生。非無形。是故四大造色相。外道妄想非我。

　　(頌曰地水火風名四大誰知和合眾緣成若知四大元無性自相如如揔不生)。

　　諸陰自性相分第三十六

　　復次大慧。當說諸陰自性相。云何諸陰自性相。謂五陰。云何五。謂色受想行識。彼四陰非色。謂受想行識。大慧。色者四大及造色。各各異相。非無色。有四數如虛空。譬如虛空過數相。離於數。而妄想言一虛空。

　　(四大種性周徧法界然其色相猶可指陳若夫非色諸陰逈離數相如人妄言為一虛空也)。

　　大慧。如是陰。過數相。離於數。離性非性。離四句。數相者。愚夫言說所說。非聖賢也。

　　(諸陰離相離性及離四句因迷而有覺後皆空愚夫妄執以為實有故曰非聖賢也)。

　　大慧。聖者如幻種種色像。離異不異施設。又如夢影士夫身。離異不異故。

　　(聖者之於五陰條有忽無如幻出種種色像又如幻夢影像未甞計其同異故永嘉云五陰浮雲空去來)。

　　大慧。聖智趣。同陰妄想現。是名諸陰自性相。汝當除滅。

　　(諸陰性相本來空寂皆因妄想而現聖智𣅀趣不墮有無同其妄想所現而無所著故云是名諸陰自性相汝當除滅)。

　　滅已。說寂靜法。斷一切佛剎諸外道見。說寂靜時。法無我見淨。

　　(法雖無我其見猶存見性兼忘乃真寂靜)。

　　及入不動地。入不動地已。無量三昧自在。及得意生身。得如幻三昧。通達究竟。力明自在。救攝饒益一切眾生。猶如大地載育眾生。菩薩摩訶薩普濟眾生亦復如是。

　　(頌曰五陰浮雲性本離還如夢影勿生疑法無我見仍虛淨空手廛中一幻師)。

　　離四種涅槃差別分第三十七

　　復次大慧。諸外道有四種涅槃。云何為四。謂性自性非性涅槃。

　　(謂不覺性自性而以為非性即涅槃者)。

　　種種相性非性涅槃。

　　(謂以一切性相皆為非性即涅槃者)。

　　自相自性非性覺涅槃。

　　(謂初以性相為非性今乃覺焉而實覺想於此即涅槃者)。

　　諸陰自共相相續流注斷涅槃。

　　(謂斷諸陰流注而即涅槃者)。

　　是名諸外道四種涅槃。非我所說法。大慧。我所說者。妄想識滅。名為涅槃。

　　(外道涅槃不離妄想識陰種子如來所言一切識滅名為涅槃非實有性)。

　　大慧白佛言世尊。不建立八識耶佛言建立。大慧白佛言。若建立者。云何離意識非七識。

　　(大慧謂既立八識何故於此但說意識滅而非七識滅也)。

　　佛告大慧。彼因及彼攀緣故。七識不生。

　　(因及攀緣初由意識若意識滅則七識無由而生)。

　　意識者。境界分段計著生。習氣長養藏識。意俱。我我所計著。思惟因緣生。不壞身相藏識因。攀緣自心現境界計著心聚生。展轉相因譬如海浪。自心現境界風吹。若生若滅亦如是。是故意識滅。七識亦滅。

　　(自境界分段計著至因緣生意識之所生也自不壞身相至亦如是七識之所生也習氣滋生長養藏識意與之俱計著我所而有思惟相續因緣乃生意識若夫不壞身相藏識則如來藏也藏識為之因攀緣所現而聚於心乃生七識七識即前所謂現識意識即前所謂分別事識不壞身相藏識即前所謂真識心之所現意識分別七識隨之意識滅盡無所攀緣七識空名故當自滅)。

　　爾時世尊欲重宣此義而說偈言。

　我不涅槃性　　所作及與相
　妄想爾炎識　　此滅我涅槃
　彼因彼攀緣　　意趣等成身
　與因者是心　　為識之所依
　如水大流盡　　波浪則不起
　如是意識滅　　種種識不生

　　(頌曰妄想紛拏不自知却於心鏡現形儀遂令七識攀緣起留得諸塵意裏推境上根莖如不著靈源澄湛更何疑超然寶藏無形像對面知他是阿誰)。

　　離妄想自性差別分第三十八

　　復次大慧。今當說妄想自性分別通相。若妄想自性分別通相善分別。汝及餘菩薩離妄想。到自覺聖。外道通趣善見。覺攝所攝妄想。斷緣起種種相妄想自性行。不復妄想。大慧。云何妄想自性分別通相。謂言說妄想。所說事妄想。相妄想。利妄想。自性妄想。因妄想。見妄想。成妄想。生妄想。不生妄想。相續妄想。縛不縛妄想。是名妄想自性分別通相。云何言說妄想。謂種種妙音歌詠之聲。羙樂計著。是名言說妄想。云何所說事妄想。謂有所說事自性。聖智所知。依彼而生言說妄想。是名所說事妄想。

　　(聖智所知了義忘說若依彼而生言說故名所說事妄想)。

　　云何相妄想。謂即彼所說事如鹿渴想。即種種計著而計著。謂堅濕煖動相一切性妄想。是名相妄想。云何利妄想。謂樂種種金銀珍寶。是名利妄想。云何自性妄想。謂自性持此如是不異。惡見妄想。是名自性妄想。

　　(本無所有妄立自性以為此法如是如是不異此惡見也)。

　　云何因妄想。謂若因若緣。有無分別因相生。是名因妄想。云何見妄想。謂有無一異俱不俱惡見。外道妄想計著妄想。是名見妄想。云何成妄想。謂我我所想。成決定論。是名成妄想云何生妄想。謂緣有無性生計著。是名生妄想。云何不生妄想。謂一切性本無生無種。因緣生無因身。是名不生妄想。云何相續妄想。謂彼俱相續如金縷。是名相續妄想。云何縛不縛妄想。謂縛因縛計著。如士夫方便若縛若解。

　　(謂縛因能縛而有所縛如人以繩方便力故縛已復解)。

　　是名縛不縛妄想。於此妄想自性分別通相。一切愚夫計著有無。大慧。計著緣起而計著者。種種妄想計著自性。如幻示現種種之身。

　　(計著緣起於妄自性而生計著如依於幻見種種物)。

　　凡夫妄想見種種異幻。

　　(凡夫以此轉執幻相)。

　　大慧。幻與種種。非異非不異。若異者。幻非種種因。若不異者。幻與種種無差別而見差別。是故非異非不異。是故大慧。汝及餘菩薩。如幻緣起妄想自性。異不異有無莫計著爾時世尊欲重宣此義而說偈言。

　心縛於境界　　覺想智隨轉

　　(隨境而覺謂之覺想)。

　無所有及勝　　平等智慧生
　妄想自性有

　　(已下皆妄立緣起之性)。

　於緣起則無

　妄想或攝受　　緣起非妄想
　種種支分生　　如幻則不成
　彼相有種種　　妄想則不成
　彼相則是過　　皆從心縛生
　妄想無所知　　於緣起妄想
　此諸妄想性　　即是彼緣起
　妄想有種種　　於緣起妄想
　世諦第一義

　　(以世諦及第一義為二)。

　第三無因生

　　(又立無生之說為三)。

　妄想說世諦　　斷於聖境界

　　(已上諸妄惟聖則斷)。

　譬如修行事　　於一種種現

　　(於一理而現種種)。

　於彼無種種　　妄想相如是
　譬如種種翳　　妄想眾色現
　翳無色非色　　緣起不覺然
　譬如鍊真金　　遠離諸垢穢
　虛空無雲翳　　妄想淨亦然
　無有妄想性　　及有彼緣起
　建立及誹謗　　悉由妄想壞
　妄想若無性　　而有緣起性
　無性而有性　　有性無性生
　依因於妄想　　而得彼緣起
　相名常相隨　　而生諸妄想
　究竟不成就　　則度諸妄想

　　(究竟而諸相不就則度矣)。

　然後知清淨　　是名第一義
　妄想有十二　　緣起有六種
　自覺知爾炎　　彼無有差別

　　(唯自覺則知差別者皆尓炎也)。

　五法為真實　　自性有三種
　修行分別此　　不越於如如
　眾相及緣起　　彼名起妄想
　彼諸妄想相　　從彼緣起生
　覺慧善觀察　　無緣無妄想
　成已無有性

　　(謂成自性)。

　云何妄想覺

　　(至成自性則一切無性云何用覺)。

　彼妄想自性　　建立二自性
　妄想種種現　　清淨聖境界

　　(唯聖乃知雖現而非實)。

　妄想如晝色　　緣起計妄想
　若異妄想者　　即依外道論
　妄想說所想　　因見和合生
　離二妄想者　　如是則為成

　　(頌曰妄想皆因緣即起更論無有異兼同還如夢裏重占夢覺後方知一切空)。

　　自覺一乘相分第三十九

　　大慧菩薩復白佛言世尊。惟願為說自覺聖智相及一乘。若自覺聖智相及一乘。我及餘菩薩善自覺聖智相及一乘不由於他。通達佛法。佛告大慧。諦聽諦聽。善思念之。當為汝說。大慧白佛言。唯然受教。

　　佛告大慧。前聖所知。轉相傳授。妄想無性。菩薩摩訶薩獨一靜處。自覺觀察。不由於他。離見妄想。

　　(覺其不由於他因心而見於此心見又當遠離)。

　　上上昇進入如來地。是名自覺聖智相。大慧。云何一乘相。謂得一乘道覺。我說一乘。云何得一乘道覺。謂攝所攝妄想。如實處不生妄想。是名一乘覺。大慧。一乘覺者。非餘外道聲聞緣覺梵天王等之所能得。唯除如來。以是故說一乘。大慧白佛言世尊。何故說三乘而不說一乘。佛告大慧。不自般涅槃法故。不說一切聲聞緣覺一乘。以一切聲聞緣覺。如來調伏授寂靜方便而得解脫。非自己力。是故不說一乘。復次大慧。煩惱障業習氣不斷故。不說一切聲聞緣覺一乘。不覺法無我。不離分段死。故說三乘。大慧。彼諸一切起煩惱過習氣斷。及覺法無我。

　　(煩惱習氣已斷又當覺法無我若不覺法無我則未能忘法如味著三昧樂及非性無漏界是也)。

　　彼一切起煩惱過習氣斷。三昧樂味著。非性無漏界覺。

　　(煩惱習氣雖斷而未能覺法無我方且味著三昧樂及非性無漏境界智者於此又當覺也觀察一切皆本非性而證無漏性相未忘故當覺也)。

　　覺已。復入出世間上上無漏界。滿足眾具。當得如來不思議自在法身。爾時世尊欲重宣此義而說偈言。

　諸天及梵乘　　聲聞緣覺乘
　諸佛如來乘　　我說此諸乘
　乃至有心轉　　諸乘非究竟

　　(有心即墮三乘)。

　若彼心滅盡　　無乘及乘者
　無有乘建立　　我說為一乘
　引導眾生故　　分別說諸乘
　解脫有三種　　及與法無我
　煩惱智慧等　　解脫則遠離
　譬如海浮木　　常隨波浪轉
　聲聞愚亦然　　相風所漂蕩
　彼起煩惱滅　　除習煩惱愚
　味著三昧樂　　安住無漏界
　無有究竟趣　　亦復不退還
　得諸三昧身　　乃至劫不覺
　譬如昬醉人　　酒消然後覺
　彼覺法亦然　　得佛無上身

　　(頌曰聖智無乘名自覺盖言自照不由人味貪三昧皆為障無漏為心未免塵終被相風時鼓轉猶如浮木泛江津廓然覺性空中泯始得如來自在身)。

楞伽經纂卷第二(下)


中華大藏經（中華書局版）第 97 冊 No. 1821 楞伽經纂


楞伽經纂卷第三(上)　　　　阿

　　一切佛語心品第三

　　意生身分第四十

　　爾時世尊告大慧菩薩言。意生身分別通相。我今當說。諦聽諦聽。善思念之。大慧白佛言。善哉世尊。唯然受教佛告大慧。有三種意生身。云何為三。所謂三昧樂正受意生身。覺法自性性意生身。種類俱生無行作意生身。修行者了知初地上增進相。得三種身。

　　(心本無相孰名以身自其所得之受用而生猶如意生無有障礙故曰意生身得三種身者進於初地故曰了知初地增進相)。

　　大慧。云何三昧樂正受意生身。謂第三第四第五地三昧樂正受故種種自心寂靜。安住心海。起浪識相不生。知自心現境界性非性。

　　(知所現之性皆非其性)。

　　是名三昧樂正受意生身。云何覺法自性性意生身。謂第八地觀察覺了如幻等法悉無所有。身心轉變。

　　(謂轉捨心意意識五法自性二無我相身)。

　　得如幻三昧。及餘三昧門。無量相力自在。明如妙華莊嚴。迅疾如意。

　　(本一法界成現百千三昧清淨蠲潔明如妙華隨心化現故曰迅疾如意前言實相所現此言照諸幻相)。

　　猶如幻夢水月鏡像。非造非所造。如造所造。一切色種種支分具足莊嚴。隨入一切佛剎大眾。通達自性法故。

　　(以能通達一切法皆彼自性而吾無性故曰自性法若是則雖現一切法而法常無染)。

　　是名覺法自性性意生身。云何種類俱生無行作意生身。所謂覺一切佛法緣自得樂相。是名種類俱生無行作意生身。

　　(即一心而普造則萬法齊彰如海印像故曰種類俱生即一心而隨緣則無作而作如風過空故曰無行作)。

　　大慧。於彼三種身相。觀察覺了。應當修學。爾時世尊欲重宣此義而說偈言。

　非我乘大乘　　非說亦非字
　非諦非解脫　　非無有境界
　然乘摩訶衍　　三摩提自在
　種種意生身　　自在華莊嚴

　　(頌曰豁達已除諸識浪遂於三種現身財安然初覺元非性如幻徐知法障開功德海中騰雨露莊嚴門裏結樓臺須知無作而俱作一切皆從自得來)。

　　離五無間分第四十一

　　爾時大慧菩薩白佛言世尊。如世尊說若男子女人行五無間業。不入無擇地獄。世尊。云何男子女人行五無間業。不入無擇地獄。佛告大慧。諦聽諦聽。善思念之。當為汝說。大慧白佛言善哉世尊。唯然受教。

　　佛告大慧。云何五無間業。所謂殺父母。及害羅漢。破壞眾僧。惡心出佛身血。大慧。云何眾生母。謂愛。更受生。貪喜俱。如緣母立。無明為父。生入處聚落。斷二根本。名害父母。彼諸使不現。如鼠毒發諸法。究竟斷彼。名害羅漢。云何破僧。謂異相諸陰和合積聚。究竟斷彼。名為破僧。不覺外自共相及自心現量七識身。以三解脫無漏惡想。究竟斷彼七種識佛。名為惡心出佛身血。若男子女人行此無間者。名五無間事。亦名無間等。

　　(華嚴經云菩薩觀諸緣起自性空得空解脫觀諸有支性滅無有少法相生得無相解脫無相無願唯除慈悲得無願解脫此名三解脫謂行五無間者其意欲以三解脫及無漏想斷彼七識佛其實未能解脫故曰惡想)。

　　復次大慧。有外無間。今當演說。汝及餘菩薩聞是義已。於未來世不墮愚癡。謂先所說無間。若行此者。於三解脫一一不得無間等法。

　　(斷此五種名無間等斷之者是有心於善業者也若於三解脫中不見有無間等法)。

　　除此已。餘化神力現無間等。

　　(化現無間則非究竟斷彼故曰外無間唯化現無間是則以智慧方便而行無間非有心於善業故能為作五無間罪者除疑悔也)。

　　謂聲聞化神力。菩薩化神力。如來化神力。為餘作無間罪者除疑悔故。為勸發故。神力變化現無間等。無有一向作無間事。

　　(神力化現現已還滅非究竟斷彼故曰無有一句作無間事)。

　　不得無間等。除覺自心現量。

　　(化現無間即於無間等法實無所有唯覺自心現量而自心現量之性本亦非性故下文云云)。

　　離身財妄想。離我我所攝受。或時遇善知識。解脫餘趣相續妄想。

　　(化現無間本以智慧方便而為眾生若有餘趣相續之想則亦未超心量故云)。

　　爾時世尊欲重宣此義而說偈言。

　貪愛名為母　　無明則為父
　覺境識為佛　　諸使為羅漢
　陰集名為僧　　無間次第斷
　是謂五無間　　不入無擇獄

　　(頌曰五般無間最為精正眼觀來是業生爭似無心三解脫不須防檢自圓成)。

　　佛知覺分第四十二

　　爾時大慧菩薩復白佛言世尊。惟願為說佛之知覺。世尊。何等是佛之知覺。

　　佛告大慧。覺人法無我。

　　(覺人法無我則無復有無我之相矣)。

　　了知二障。離二種死。斷二煩惱是名佛之知覺。聲聞緣覺得此法者。亦名為佛。以是因緣故我說一乘。爾時世尊欲重宣此義而說偈言。

　善知二無我　　二障煩惱斷
　永離二種死　　是名佛知覺

　　(頌曰皆言人法兼無我子細尋思了得麼只這二邊無取捨如來知覺沒殽訛)。

　　佛等一切分第四十三

　　爾時大慧菩薩白佛言世尊。何故世尊於大眾中唱如是言。我是過去一切佛。及種種受生。我爾時作漫陀轉輪聖王。六牙大象。及鸚鵡鳥。釋提桓因。善眼仙人。如是等百千生。經說。

　　佛告大慧以四等故。

　　(等謂與之齊等無有分別)。

　　如來應供等正覺。於大眾中唱如是言。我爾時作拘留孫。鉤那含牟尼。迦葉佛。云何四等。謂字等。語等。法等。身等。是名四等。以四種等故。如來應供等正覺於大眾中唱如是言。云何字等。若字稱我為佛。彼字亦稱一切諸佛。彼字自性無有差別。是名字等。云何語等。謂我六十四種梵音。言語相生。彼諸如來應供等正覺。亦如是六十四種梵音言語相生。無增無減。無有差別迦陵頻伽梵音聲性。云何身等。謂我與諸佛法身及色身相好無有差別。除為調伏彼彼諸趣差別眾生故。示現種種差別色身。是名身等。云何法等。謂我及彼佛得三十七菩提分法。略說佛法無障礙智。是名四等。是故如來應供等正覺於大眾中唱如是言。

　　(字語身法既與諸佛無有差別則與諸受生一切種類皆悉平等無有同異達此然後知天地同根萬物一體)。

　　爾時世尊欲重宣此義而說偈言。

　迦葉拘留孫　　鉤那含是我
　以此四種等　　我為佛子說

　　(頌曰眾生諸佛亦均齊大覺皆言我昔為若論四般無異等即同於彼更何疑)。

　　自得本住分第四十四

　　大慧復白佛言。如世尊所說。我從某夜得最正覺。乃至某夜入般涅槃。於其中間。乃至不說一字。亦不已說當說。不說是佛說。大慧白佛言世尊。如來應供等正覺。何因說言不說是佛說。

　　(大慧言正覺即佛也而云不說是佛說故疑)。

　　佛告大慧。我因二法故作如是說。云何二法。謂緣自得法。及本住法。

　　(自覺而不從外得曰自得萬變而法界如然曰本住)。

　　是名二法。因此二法故我如是說。云何緣自得法。若彼如來所得。我亦得之無增無減。緣自得法究竟境界離言說妄想離字二趣。

　　(離言及字故曰二趣)。

　　云何本住法。謂古先聖道如金銀等性。法界常住。若如來出世若不出世。法界常住。如趣彼城道。譬如士夫行曠野中見向古城平坦正道。即隨入城受如意樂。大慧於意云何。彼作是道及城中種種樂耶。荅言不也。佛告大慧。我及過去一切諸佛法界常住亦復如是。是故說言我從某夜得最正覺。乃至某夜入般涅槃。於其中間不說一字。亦不已說當說。

　　(佛以自得及本住法故離言字二趣一切所說對病設藥如鏡現像悉無所得亦無增減)。

　　爾時世尊欲重宣此義而說偈言。

　我某夜成道　　至某夜涅槃
　於此二中間　　我都無所說
　緣自得法住　　故我作是說
　彼佛及與我　　悉無有差別

　　(頌曰圓明妙體絕思惟若墮三乘豈易知自得樂中離所說真常法界弗曾移眾生有病根根別我佛施方種種醫若信古今無異體不談一字更何疑)。

　　離有無有相分第四十五

　　爾時大慧菩薩復請世尊。惟願為說一切法有無有相。令我及餘菩薩離有無有相。疾得阿耨多羅三藐三菩提。佛告大慧。諦聽諦聽。善思念之。當為汝說。大慧白佛言。善哉世尊。唯然受教。

　　佛告大慧。此世間依二種。謂依有及無。墮性非性。欲見不離離相。

　　(依於有無即墮性及非性而欲見可離及不可離相以不知心量故)。

　　云何世間依有。謂有。世間因緣生。

　　(本來寂滅凡說有者皆因緣故)。

　　非不有。從有生。非無有生。

　　(此世間說有者)。

　　彼如是說者。是說世間無因。

　　(有無常相因故說有者為無之因)。

　　云何世間依無。謂受貪恚癡性已。然後妄想計著貪恚癡性非性。若不取有性者。性相寂靜故。謂諸如來聲聞緣覺不取貪恚癡性為有為無。大慧。此中何等為壞者。大慧白佛言世尊。若彼取貪恚癡性。後不復取。

　　(此皆論愚夫依無也彼諸愚夫受貪恚已又計非性其意不取有性者謂彼自寂靜故又謂諸佛聲緣亦不取彼有無之性一切斷滅殊不知其不了自心現量反墮壞滅之想此所以言壞也)。

　　佛告大慧。善哉善哉。汝如是解。大慧。非但貪恚癡性非性為壞者。於聲聞緣覺及佛亦是壞者。

　　(此難辭也如來謂若以貪恚癡為壞滅前言聲緣及佛亦可謂壞盖貪恚癡與佛聲緣同歸於內外不可得故)。

　　所以者何。謂內外不可得故。煩惱性異不異故。大慧。貪恚癡若內若外不可得。貪恚癡性無身故。無取故。非佛聲聞緣覺是壞者。佛聲聞緣覺自性解脫故。縛與縛因非性故。

　　(佛及聲緣既見本性而得解脫於縛與因皆本無性)。

　　大慧。若有縛者。應有縛是縛因故。大慧。如是說壞者。是名無有相。

　　(若以貪恚癡為我之縛而欲壞去即是有縛者反為縛因念念壞去以為非性是墮斷見故曰是名無有相)。

　　大慧。因是故我說寧取人見如須彌山。不起無所有增上慢空見。無所有增上慢者。是名為壞。墮自共相見希望。不知自心現量。見外性無常剎那展轉壞。陰界入相續流注變滅。離文字相妄想。是名壞者爾時世尊欲重宣此義而說偈言。

　有無是二邊　　乃至心境界
　淨除彼境界　　平等心寂滅
　無取境界性　　滅非無所有
　有事悉如如　　如賢聖境界
　無種而有生　　生已而復滅
　因緣有非有　　不住我教法
　非外道非佛　　非我亦非餘
　因緣所集起　　云何而得無
　誰集因緣有

　　(非因於他自心緣起)。

　而復說言無

　邪見論生法　　妄想計有無
　若知無所生　　亦復無所滅
　觀世悉空寂　　有無二俱離

　　(頌曰休說有無皆已離因緣生滅又沉淪若能悟了惟心境一似醒來看醉人)。

　　宗說俱通相分第四十六

　　爾時大慧菩薩復白佛言世尊。惟願為我及諸菩薩說宗通相。若善分別宗通相者。我及諸菩薩通達是相。通是相已。速成阿耨多羅三藐三菩提。不隨覺想及眾魔外道。佛告大慧。諦聽諦聽。善思念之。當為汝說。大慧白佛言。唯然受教。

　　佛告大慧。一切聲聞緣覺菩薩有二種通相。謂宗通及說通。大慧。宗通者謂緣自得勝進相。

　　(反照自心曰自得超離緣妄曰勝進)。

　　遠離言說文字妄想。趣無漏界自覺地自相。遠離一切虛妄覺想。

　　(非見自心曰覺想)。

　　降伏一切外道眾魔。緣自覺趣光明輝發。是名宗通相。云何說通相。謂說九部種種教法。離異不異有無等相。以巧方便隨順眾生。如應說法。

　　(如響之應曰如應)。

　　令得度脫。是名說通相。大慧。汝及餘菩薩應當修學。爾時世尊欲重宣此義而說偈言。

　宗及說通相　　緣自與教法
　善見善分別　　不隨諸覺想
　非有真實性　　如愚夫妄想
　云何起妄想　　非性為解脫

　　(何起非性以為解脫)。

　觀察諸有為　　生滅等相續
　增長於二見　　顛倒無所知
　一是為真諦　　無罪為涅槃

　　(此顛倒見)。

　觀察世妄想　　如幻夢芭蕉
　雖有貪恚癡　　而實無有人

　　(皆自起故)。

　從愛生諸陰　　有皆如幻夢

　　(頌曰光明自覺證宗風方便隨機說亦通此是如來真淨境有無覺想悉皆空)。

　　離不實妄想分第四十七

　　爾時大慧菩薩白佛言世尊。惟願為說不實妄想相。不實妄想云何而生。說何等法名不實妄想。於何等法中不實妄想。佛告大慧。善哉善哉。能問如來如是之義。多所饒益。多所安樂。哀憫世間一切天人。諦聽諦聽。善思念之。當為汝說。大慧白佛言。善哉世尊。唯然受教。

　　佛告大慧。種種義種種不實妄想。計著妄想生。攝所攝計著。不知自心現量。及墮有無見。增長外道見。妄想習氣計著外種種義。心心數妄想。計著我我所生。大慧白佛言世尊。若種種義種種不實妄想。計著妄想生。攝所攝計著。不知自心現量。及墮有無見。增長外道見。妄想習氣計著外種種義。心心數妄想。我我所計著生。世尊。若如是外種種義相墮有無相。離性非性離見相。世尊。第一義亦如是。離量限分譬因相。

　　(第一義相無數無形無際無可喻無可因故曰離量限分譬因相)。

　　世尊。何故一處妄想。不實義種種性計著妄想生。非計著第一義處相妄想生。將無世尊說邪因論耶。說一生一不生。

　　(大慧假問謂外義亦離性相與第一義同為計著或言妄想生或言妄想不生何為而異耶)。

　　佛告大慧。非妄想一生一不生。所以者何。謂有無妄想不生故。外現性非性。覺自心現量。妄想不生。

　　(謂有無之想本自不生外現之性本自非性覺自心現則一切唯心妄不期滅)。

　　(頌曰圓明法界絕虛凝萬種皆因外假成若覺惟心無別物不袪妄想自無生)。

　　大慧。我說餘愚夫自心種種妄想相故事業在前。種種妄想性相計著生。云何愚夫得離我我所計著見。離作所作因緣過。覺自妄想心量。身心轉變。究竟明解一切地。如來自覺境界離五法自性事見妄想。

　　(至此又拂五法自性之迹)。

　　以是因緣故。我說妄想從種種不實義計著生。知如實義。得解脫自心種種妄想。爾時世尊欲重宣此義而說偈言。

　諸因及與緣　　從此生世間
　妄想著四句　　不知我所通
　世間非有生　　亦復非無生
　不從有無生　　亦非非有無
　諸因及與緣　　云何愚妄想
　非有亦非無　　亦復非有無
　如是觀世間　　心轉得無我
　一切性不生　　以從緣生故
　一切緣所作　　所作非自有

　　(所作皆緣於心)。

　事不自生事　　有二事過故

　　(謂有緣及所緣)。

　無二事過故　　非有性可得
　觀諸有為法　　離攀緣所緣
　無心之心量　　我說為心量
　量者自性處　　緣性二俱離
　性究竟妙淨　　我說名心量
　施設世諦我　　彼則無實事
　諸陰陰施設　　無事亦復然
　有四種平等　　相及因性生
　第三無我等　　第四修修者
　妄想習氣轉　　有種種心生
　境界於外現　　是世俗心量
　外現而非有　　心見彼種種
　建立於身財　　我說為心量
　離一切諸見　　及離想所想
　無得亦無生　　我說為心量
　非性非非性　　性非性悉離
　謂彼心解脫　　我說為心量
　如如與空際　　涅槃及法界
　種種意生身　　我說為心量

　　(頌曰若到如來自覺境逈然無古亦無今真常玄𣅀猶無見妄想情塵何處尋)。

　　離語義妄想分第四十八

　　爾時大慧菩薩白佛言世尊。如世尊所說菩薩摩訶薩當善語義。云何為菩薩善語義。云何為語。云何為義。佛告大慧。諦聽諦聽。善思念之。當為汝說。大慧白佛言。善哉世尊。唯然受教佛告大慧。云何為語。謂言字妄想和合。依咽喉脣舌齒齗頰輔。因彼我言說妄想習氣計著生。是名為語。云何為義謂離一切妄想相言說相。是名為義。大慧。菩薩摩訶薩於如是義。獨一靜處。聞思修慧。緣自覺了。向涅槃城。習氣身轉變已。自覺境界。觀地地中間勝進義相。是名菩薩摩訶薩善語義。復次大慧。善語義菩薩摩訶薩。觀語與義。非異非不異。觀義與語。亦復如是。若語異義者。則不因語辨義。而以語入義如燈照色。復次大慧。不生不滅自性涅槃三乘一乘心自性等。如緣言說義計著。墮建立及誹謗見。

　　(彼不生不滅等當無所緣而自證)。

　　異建立。異妄想。如幻種種妄想現。

　　(見一切法各別異相而起妄想謂如種種幻相故曰異建立異妄想)。

　　譬如種種幻。凡夫眾生作異妄想。非聖賢也。

　　(佛言如幻但言其速滅爾非為其別異而起如幻之想也)。

　　爾時世尊欲重宣此義而說偈言。

　彼言說妄想　　建立於諸法
　以彼建立故

　　(緣彼言說而建立)。

　死墮泥犂中

　陰中無有我　　陰非即是我
　不如彼妄想　　亦復非無我
　一切悉有性　　如凡愚妄想
　若如彼所見　　一切應見諦
　一切法無性　　淨穢悉無有
　不實如彼見　　亦非無所有

　　(謂一切無性無有者亦不實之斷見)。

　　(頌曰緣他言義立宗風異此同歸妄想中情識茫茫無實見不知何處覔真空)。

　　袪別智識相分第四十九

　　復次大慧。智識相今當說。若善分別智識相者。汝及諸菩薩則能通達智識之相。疾成阿耨多羅三藐三菩提。大慧。彼智有三種。謂世間。出世間。出世間上上。云何世間智。謂一切外道凡夫計著有無云何出世間智。謂一切聲聞緣覺墮自共相希望計著。云何出世間上上智謂諸佛菩薩觀無所有法見不生不滅。離有無品。如來地人法無我。緣自得生。大慧。彼生滅者是識不生不滅者是智。復次墮相無相及墮有無種種相因是識。超有無相是智。復次長養相是識。非長養相是智。復次有三種智。謂知生滅。知自共相。知不生不滅。復次無礙相是智。境界種種礙相是識。復次三事和合生方便相是識。無事方便自性相是智。

　　(本無所事一切方便還他自性)。

　　復次得相是識。不得相是智。

　　(諸識寂滅心境俱忘了無所得故曰不得)。

　　自得聖智境界。不出不入故如水中月。

　　(自得境界實相如如不見去來如水中月是謂聖智)。

　　爾時世尊欲重宣此義而說偈言。

　採集業為識　　不採集為智
　觀察一切法　　通達無所有
　逮得自在力　　是則名為慧

　　(不採為智至此乃慧)。

　縛境界為心

　　(心未離緣不免於縛)。

　覺想生為智
　無所有及勝　　慧則從是生

　　(覺想為智至此乃慧)。

　心意及與識　　遠離思惟想

　　(言慧如此)。

　得無思想法　　佛子非聲聞
　寂靜勝進忍　　如來清淨智
　生於善勝義　　所行悉遠離
　我有三種智　　聖開發真實
　於彼想思惟　　悉攝受諸性
　二乘不相應

　　(以思惟攝受故不相應)。

　智離諸所有

　計著於自性　　從諸聲聞生
　超度諸心量　　如來智清淨

　　(頌曰開標智識示群生只為凡愚眼未明三智立名皆是妄二乘非性亦非精如來地上超心量佛子湏知絕想情自得界中無出入還如月湛水中形)。

　　離外道轉變見分第五十

　　復次大慧。外道有九種轉變論。外道轉變見生。

　　(謂之轉變即有見相)。

　　所謂形處轉變。相轉變。因轉變。成轉變。見轉變。性轉變。緣分明轉變。所作分明轉變。事轉變。是名九種轉變見。

　　(今而非昔故曰轉變)。

　　一切外道因是起有無。生轉變論。云何形處轉變。謂形處異見。譬如金變作諸器物。則有種種形處顯現。非金性變。一切性變亦復如是。或有外道作如是妄想。乃至事變妄想。彼非如非異妄想故。

　　(非有如是非不如是皆心現妄想)。

　　如是一切性轉變。當知如乳酪酒果等熟。外道轉變妄想。彼亦無有轉變。若有若無。自心現外性非性。

　　(彼不知自心所現外性本非性)。

　　大慧。如是凡愚眾生。自妄想修習生。大慧。無有法若生若滅。如見幻夢色生。

　　(如實真心本無生滅有無轉變外道妄習如彼幻夢遽生色相一切非實)。

　　爾時世尊欲重宣此義而說偈言。

　形處時轉變　　四大種諸根
　中陰漸次生　　妄想非明智
　最勝於緣起　　非如彼妄想
　然世間緣起　　如乾闥婆城

　　(頌曰法身常住不遷移轉變皆因性相迷萬法縱橫如幻夢覺來無物可思惟)。

　　解脫相續相分第五十一

　　爾時大慧菩薩復白佛言世尊。惟願為說一切法相續義解脫義。若善分別一切法相續不相續相。我及諸菩薩善解一切相續巧方便。不墮如所說義計著相續。

　　(一切諸法本來空寂盖因言說文字計著其義故云)。

　　善於一切諸法相續不相續相。及離言說文字妄想覺。遊行一切諸佛剎土。無量大眾力自在通揔持之印。種種變化。光明照曜覺慧。善入十無盡句。無方便行猶如日月摩尼。四大於一切地離自妄想相見。見一切法如幻夢等。

　　(內觀四大悉離妄想外觀諸法一切如幻)。

　　入佛地身。於一切眾生界隨其所應而為說法而引導之。悉令安住一切諸法如幻夢等。離有無品及生滅妄想。異言說義。其身轉勝。佛告大慧善哉善哉。諦聽諦聽。善思念之。當為汝說。大慧白佛言。唯然受教。

　　佛告大慧。無量一切諸法如所說義計著相續。所謂相計著相續。緣計著相續。性非性計著相續。生不生妄想計著相續。滅不滅妄想計著相續。乘非乘妄想計著相續。有為無為妄想計著相續。地地自相妄想計著相續。自妄想無間妄想計著相續。有無品外道依妄想計著相續。三乘一乘無間妄想計著相續。復次大慧。此及餘凡愚眾生自妄想相續。以此相續故。凡愚妄想如蠶作繭。以妄想絲自纏纏他。有無有相續相計著。復次大慧。彼中亦無相續及不相續相。見一切法寂靜。妄想不生故。菩薩摩訶薩見一切法寂靜。復次大慧。覺外性非性。自心現相無所有。

　　(菩薩當覺外性非本有性惟自心現本亦無有)。

　　隨順觀察自心現量。有無一切性無相見。相續寂靜故。於一切法無相續不相續相。

　　(以見分別有無故名相續以見諸法寂靜故名不相續菩薩於此悉無是相)。

　　復次大慧。彼中無有若縛若解。餘墮不如實覺知有縛有解。所以者何。謂於一切法有無有。無眾生可得故。

　　(有縛有解是眾生。計著有無然有無畢竟無眾生可得)。

　　復次大慧。愚夫有三相續。謂貪恚癡及愛。未來有喜愛俱。

　　(未來愛俱所以相續)。

　　以此相續故。有趣相續。彼相續者續五趣。大慧。相續斷者。無有相續不相續相。復次大慧。三和合緣。作方便計著。識相續無間生。方便計著則有相續。三和合緣識斷見三解脫。一切相續不生。爾時世尊欲重宣此義而說偈言。

　不真實妄想　　是說相續相
　若知彼真實　　相續網則斷
　於諸性無知　　隨言說攝受
　譬如彼蠶蟲　　結網而自纏
　愚夫妄想縛　　相續不觀察

　　(頌曰真空無相沒鬖髿相續還能綴得麼堪笑凡愚依妄想如蠶纏了復纏他)。

　　了妄即空分第五十二

　　大慧復白佛言。如世尊所說。以彼彼妄想妄想彼彼性。

　　(妄性非故曰彼彼)。

　　非有彼自性。但妄想自性耳。

　　(謂非本來有性但自己妄想所成故曰妄想自性爾)。

　　世尊。若但妄想自性。非性自性相待者。非為世尊如是說煩惱清淨無性過耶。一切法妄想自性非性故。

　　(大慧謂以一切性為妄想自性則必以性自性為非矣故曰非性自性相待若是則是以煩惱清淨一切無性為過而世尊所說不然盖謂一切妄想皆自心現非本有性)。

　　佛告大慧。如是如是。如汝所說。大慧。非如愚夫性自性妄想真實。

　　(惟覺自心現性則一切如幻非如愚夫執以為真實)。

　　此妄想自性非有性。自性相然。

　　(聖所以不執為真實以其本非有性但自心現性相而然爾)。

　　大慧。如聖智有性自性。聖知聖見聖慧眼。如是性自性知。

　　(言妄想之性自性而不執著亦如聖知聖見之性自性所知)。

　　大慧白佛言。若使如聖以聖知聖見聖慧眼非天眼非肉眼。性自性如是知。非如愚夫妄想。

　　(此假問也聖亦不有天眼肉眼之分別但知性自性而已不同愚夫分別妄想)。

　　云何愚夫離是妄想。不覺聖性事故。

　　(大慧謂愚夫以不覺聖性事亦同諸聖之離妄想也)。

　　世尊。彼亦非顛倒非不顛倒。所以者何。謂不覺聖事性自性故。不見離有無相故。

　　(大慧謂聖以不見愚妄想為得而愚亦不見聖知見何為而不得)。

　　世尊。聖亦不如是見。如事妄想。不以自相境界為境界故。

　　(聖亦不如愚夫之見於外妄想一切如之自己境界未甞自認)。

　　世尊。彼亦性自性相。妄想自性如是現。不說因無因故謂墮性相見故。

　　(彼謂愚夫)。

　　異境界非如彼等如是無窮過。不覺性自性相故。

　　(自大慧白佛已下其意謂聖雖非如愚夫妄想然亦有聖知等性自性愚夫雖不離妄想然亦又離聖性妄想聖離有無相愚夫又不見離有無相聖亦不見事妄想不執自境界愚任妄想自性而不說因無因謂愚墮性相見而聖之異境界非如彼愚妄想無窮然亦不覺性自性相皆大慧反覆詰問之辭)。

　　世尊。亦非妄想自性。因性自性相。彼云何妄想非妄想。如實知妄想。

　　(聖亦非妄想而因性自性云何愚夫妄想自見非為妄想亦如佛之實知妄想)。

　　世尊。妄想異。自性相異。世尊。不相似因妄想自性相。彼云何各各不妄想。而愚夫不如實知。

　　(聖凡若妄想異則自性異今也凡聖異者以聖能因妄想自性相故然聖因性凡亦非妄想則是各不妄想云何愚夫不如聖之實知也)。

　　然為眾生離妄想故說如。妄想相不如實有。

　　(以愚夫不如實知故為眾生離妄想而說如謂彼妄想相不如聖之實有即是墮有見述在下文)。

　　世尊。何故遮眾生有無有見事自性計著。聖智所行境界計著墮有見。說空法非性。而說聖智自性事。

　　(盖云佛遮眾生有無自性計著而聖智境界計著反墮有見佛既說空法及非性而又說有見聖智自性事耶)。

　　佛告大慧。非我說空法非性。亦不墮有見說聖智自性事。然為令眾生離恐怖句故。眾生無始以來計著性自性相。聖智事自性計著相見。說空法。大慧。我不說性自性。

　　(佛為聖智事計著自性相見方說空法若有性自性見即墮有相故曰我不說性自性所說皆為眾生故此又拂前性自性之迹)。

　　大慧。但我住自得如實空法。離惑亂相見。離自心現性非性見。

　　(若以自心現性皆本有性是著有也以為非性又著無也惟佛離此故得如實空法及如實印所印也)。

　　得三解脫。如實印所印。於性自性得緣自覺觀察住。離有無事見相。

　　(佛言性自性盖欲眾生觀察妄念不離本心若執此相即墮有無當於自覺離諸有無)。

　　(頌曰如實真空佛所安還如用印一般般湏知無住方為住要識如來住也難)。

　　壞諸法不生宗分第五十三

　　復次大慧。一切法不生者。菩薩摩訶薩不應立是宗。所以者何。謂宗一切性非性故。

　　(謂法不生則是於一切性有非性之見)。

　　及彼因生相故。

　　(因有生對方立不生之宗)。

　　說一切法不生宗。彼宗則壞。彼宗一切法不生彼宗壞者。以宗有待而生故。又彼宗不生入一切法故。不壞相不生故。立一切法不生宗者。彼說則壞。

　　(不壞真相本自不生今乃建立是宗而入一切法則彼建立何為不壞)。

　　大慧。有無不生宗。彼宗入一切性有無相不可得。大慧。若使彼宗不生。一切性不生而立宗如是。彼宗壞以有無性相不生故。不應立宗。五分論多過故。展轉因異相故。

　　(立一切不生宗外道五分論也謂之不生是對異相而立名若自相即無生與不生之見)。

　　及為作故。不應立宗分。

　　(本來寂滅今又言一切不生則有作病故不應立宗)。

　　謂一切法不生。如是一切法空。如是一切法無自性。不應立宗。大慧。然菩薩摩訶薩說一切法如幻夢。現不現相故。及見覺過故。

　　(謂一切法如幻夢之不實以明其現而未甞現則是現出不現之相故曰現不現相故一切不實覺而後滅則不免覺想之過故但云幻夢則是倐有還無不待覺而自滅故曰見覺過故盖言菩薩當說如幻夢不當說一切法不生)。

　　當說一切法如幻夢性。除為愚夫離恐怖句故。

　　(愚夫怖其著有墮空而離大乘之智故佛說無生以袪其惑)。

　　大慧。愚夫墯有無見。莫令彼恐怖。遠離摩訶衍。爾時世尊欲重宣此義而說偈言。

　無自性無說　　無事無相續

　　(此皆愚夫不生之見)。

　彼愚夫妄想　　如死屍惡覺

　　(如死屍之不能變動此為惡覺)。

　一切法不生　　非彼外道宗

　　(外道不達其本)。

　至竟無所生　　性緣所成就

　　(不生之說緣想所成)。

　一切法不生　　慧者不作想
　彼宗因生故　　覺者悉除滅
　譬如翳目視　　妄見垂髮相
　計著性亦然　　愚夫邪妄想
　施設於三有　　無有事自性

　　(雖有施設其體本空)。

　施設事自性　　思惟起妄想

　　(若有自性是思惟想)。

　相事設言教　　意亂極震掉
　佛子能超出　　遠離諸妄想
　非水水想受　　斯從渴愛生
　愚夫如是惑　　聖見則不然
　聖人見清淨　　三脫三昧生
　遠離於生滅　　游行無所畏
　修行無所有　　亦無性非性
　性非性平等　　從是生聖果
　云何性非性　　云何為平等
　謂彼心不知　　內外極漂動
　若能壞彼者　　心則平等見

　　(頌曰萬法如空自不生有無實理復何曾若於此說留宗𣅀飲藥誰知病轉增)。

　　離智即心分第五十四

　　爾時大慧菩薩復白佛言世尊。如世尊說如攀緣事。智慧不得。是施設量建立。

　　(於攀緣事無所用智如之而已故曰如攀緣事若不因施設亦不說攀緣也)。

　　施設所攝受非性。攝受亦非性。以無攝故智則不生。唯施設名耳。

　　(用智照以息攀緣則智生如攀緣而不與之分別則智滅故曰智慧不得以是故凡施設建立皆無攝受性而一切如幻故於施設惟名存耳)。

　　云何世尊。為不覺性自相共相異不異故智不得耶。為自相共相種種性自性相隱蔽故智不得耶。為山巖石壁地水火風障故智不得耶。為極遠極近故智不得耶。為老小盲冥諸根不具故智不得耶。世尊。若不覺自共相異不異智不得者。不應說智。應說無智。以有事不得故。若復種種自共相性自性相隱蔽故智不得者。彼亦無智。非是智。世尊。有爾炎故智生。非無性。會爾炎故名為智。

　　(爾炎識會故名為智)。

　　若山巖石壁地水火風極遠極近老小盲冥諸根不具智不得者。此亦非智。應是無智。以有事不可得故。佛告大慧。不如是。無智應是智。非非智。

　　(萬法如如不開智眼乃為大智此破大慧無智及非智之疑)。

　　我不如是隱覆說攀緣事智慧不得是施設量建立。覺自心現量。有無有外性非性知而事不得。

　　(但覺自心現量則一切有無及性非性之所知皆非所知也故曰事不得)。

　　不得故。智於爾炎不生。順三解脫。智亦不得。

　　(雖順三解脫而智亦不自知其所順經凡言智不得皆然)。

　　非妄想者無始性非性虛偽習智。作如是知。

　　(此智不得非如妄想者習無始虛偽立為知見如此)。

　　是知彼不知故。

　　(是知乃智者所不知故云)。

　　於外事處所相性無性妄想不斷。

　　(妄想計其有性無性)。

　　自心現量建立說我我所相攝受計著。不覺自心現量。於智爾炎而起妄想。妄想故。外性非性觀察不得。依於斷見。

　　(昧者以有智而起妄故於外性非性莫之有得乃謂一切皆空此斷見也)。

　　爾時世尊欲重宣此義而說偈言。

　有諸攀緣事　　智慧不觀察
　此無智非智　　是妄想者說
　於不異相性　　智慧不觀察
　障礙及遠近　　是名為邪智
　老小諸根冥　　而智慧不生
　而實有爾炎　　是亦說邪智

　　(頌曰如所攀緣隨建立勿開智眀見紛紜但知一切惟心現萬里秋空絕點雲)。

　　如來說宗俱通相分第五十五

　　復次大慧。愚癡凡夫無始虛偽惡邪妄想之所回轉。回轉時自宗通及說通不善了知。著自心現外性相故。著方便說。於自宗四句清淨通相不善分別。大慧白佛言。誠如尊教。惟願世尊為我分別說通及宗通。我及餘菩薩善於二通。來世凡夫聲聞緣覺不得其短。

　　(一有所蔽則得以短之)。

　　佛告大慧。善哉善哉。諦聽諦聽。善思念之。當為汝說。大慧白佛言。唯然受教。

　　佛告大慧。三世如來有二種法通。謂說通及自宗通。說通者。謂隨眾生心之所應。為說種種眾具契經。

　　(秦曰契今曰經)。

　　是名說通。自宗通者。謂修行者離自心現種種妄想。謂不墯一異俱不俱品。超度一切心意意識。自覺聖境離因成見相。一切外道聲聞緣覺墯二邊者所不能知。我說是名自宗通法。大慧。是名自宗通及說通相。汝及餘菩薩應當修學。爾時世尊欲重宣此義而說偈言。

　我謂二種通　　宗通及言說
　說者授童蒙　　宗為修行者

　　(頌曰為對眾生有說言誰知說裏絕蹄筌宗通更了諸心識逈若虛空不立玄)。

　　離世論分第五十六

　　爾時大慧菩薩白佛言世尊。如世尊一時說言世間諸論種種辯說慎勿習近。若習近者攝受貪欲。不攝受法。世尊何故作如是說。

　　佛告大慧。世間言論種種句味。因緣譬喻。採集莊嚴。誘引誑惑愚癡凡夫。不入真實自通。不覺一切法妄想顛倒。墮於二邊。凡愚癡惑而自破壞。諸趣相續。不得解脫。不能覺知自心現量。不離外性自性妄想計著。是故世間言論種種辯說。不脫生老病死憂悲苦惱誑惑迷亂。大慧。釋提桓因廣解眾論。自造聲論。彼世論者有一弟子。持龍形像。詣釋天宮。建立論宗。要壞帝釋千輻之輪。隨我不如。斷一一頭以謝所屈。

　　(彼謂欲使隨於我我或不如即斷頭以謝)。

　　作是要已。即以釋法摧伏帝釋。釋墮負處即壞其車。還來人間。如是大慧。世間言論因譬莊嚴。乃至畜生亦能以種種句味惑彼諸天及阿脩羅著生滅見。而况於人。是故大慧。世間言論應當遠離。以能招致苦生因故。慎勿習近。大慧。世論者。惟說身覺境界而已。彼世論者乃有百千。但於後時後五十年。當破壞結集。

　　(結集謂藏教)。

　　惡覺因見盛故。惡弟子受。如是大慧。世論破壞結集。種種句味因譬莊嚴說外道事。著自因緣。無有自通。彼諸外道無自通論。於餘世論廣說無量百千事門。無有自通。亦不自知愚癡世論。

　　爾時大慧白佛言世尊。若外道世論種種句味因譬莊嚴無有自通。自事計著者。

　　(但於自事而有計著)。

　　世尊亦說世論。為種種異方諸來會眾天人阿脩羅。廣說無量種種句味。亦非自通耶。亦入一切外道智慧言說數耶。

　　佛告大慧。我不說世論。亦無來去。唯說不來不去。大慧。來者趣聚會生。去者散壞。不來不去者是不生不滅。我所說義不墮世論妄想數中。所以者何。謂不計著外性非性。自心現處二邊妄想所不能轉。

　　(於自心所現不墯有無二邊)。

　　相境非性。覺自心現。則自心現妄想不生。

　　(覺一切法自心所現則能知他妄想來處故妄想無從而生)。

　　妄想不生者。空無相無作。入三脫門。名為解脫。大慧。我念一時於一處住。有世論婆羅門來詣我所。不請空閑。便問我言。瞿曇一切所作耶。我時荅言。婆羅門。一切所作。是初世論。彼復問言。一切非所作耶。我復報言。一切非所作。是第二世論。彼復問言。一切常耶。一切非常耶。一切生耶。一切不生耶。我時報言。是六世論。大慧。彼復問我言。一切一耶。一切異耶。一切俱耶。一切不俱耶。一切因種種受生現耶。我時報言。是十一世論。大慧。彼復問言。一切無記耶。一切記耶。有我耶。無我耶。有此世耶。無此世耶。有他世耶。無他世耶。有解脫耶。無解脫耶。一切剎那耶。

　　(剎那梵語一念)。

　　一切不剎那耶。虛空耶。非數滅耶。涅槃耶。瞿曇。作耶。非作耶。有中陰耶。無中陰耶。我時報言。婆羅門。如是說者。悉是世論。非我所說。是汝世論。我唯說無始虛偽妄想習氣種種諸惡三有之因。不能覺知自心現量而生妄想。攀緣外性如外道法。我諸根義三合智生。

　　(謂知三緣和合而生者此外道見)。

　　我不如是。婆羅門。我不說因。不說無因。惟說妄想攝所攝性。施設緣起。非汝及餘墮受我見相續者所能覺知。大慧。涅槃虛空滅。非有三種。但數有三耳。

　　復次大慧。爾時世論婆羅門復問我言。癡愛業因故有三有耶。

　　(三有即三界也)。

　　為無因耶。我時報言。此二者亦是世論耳。彼復問言。一切性皆入自共相耶。我復報言。此亦世論。婆羅門。乃至意流妄計外塵。皆是世論。

　　(謂意之流注計著外塵)。

　　復次大慧。爾時世論婆羅門復問我言。頗有非世論者不。我是一切外道之宗。說種種句味因緣譬喻莊嚴。我復報言。婆羅門。有。非汝有者。非為非宗非說非不說。種種句味非不因譬莊嚴。婆羅門言。何等為非世論。非非宗。非非說。我時報言。婆羅門。有非世論。汝諸外道所不能知。以於外性不實妄想虛偽計著故謂妄想不生。

　　(外道於外性有所計著而不知自謂妄想不生)。

　　覺了有無自心現量。妄想不生。不受外塵。妄想永息是名非世論。此是我法。非汝有也。婆羅門。略說彼識。若來若去。若生若死。若樂若苦。若溺若見。若觸若著。種種相若和合相續。若受若因計著。婆羅門如是比皆是汝等世論。非是我有。大慧。世論婆羅門作如是問。我如是荅。彼即默然不辭而退。思自通處。作是念言。沙門釋子出於通外。說無生無相無因。覺自妄想現相。妄想不生。大慧。此即是汝向所問我。何故說習近世論種種辯說攝受貪欲。不攝受法。

　　大慧白佛言世尊。攝受貪欲及法。有何句義。佛告大慧。善哉善哉。汝乃能為未來眾生。思惟諮問如是句義。諦聽諦聽。善思念之。當為汝說。大慧白佛言。唯然受教。

　　佛告大慧。所謂貪者。若取若捨。若觸若味。繫著外塵。墯二邊見。復生苦陰。生老病死憂悲苦惱。如是諸患。皆從愛起。斯由習近世論及世論者。我及諸佛說名為貪。是名攝受貪欲。不攝受法。大慧。云何攝受法。謂善覺知自心現量。見人無我及法無我相。妄想不生。善知上上地離心意意識。一切諸佛智慧灌頂具足。攝受十無盡句。於一切法無開發自在。是名為法。所謂不墯一切見一切虛偽一切妄想一切性一切二邊。大慧。多有外道癡人。墯於二邊。若常若斷。非黠慧者。受無因論則起常見。外因壞。因緣非性則起斷見。

　　(以一切無因曰常緣於非性而墮空曰斷皆不免有生滅相)。

　　大慧。我不見生住滅故。說名為法。大慧。是名貪欲及法。汝及餘菩薩應當修學。爾時世尊欲重宣此義而說偈言。

　一切世間論　　外道虛妄說
　妄見作所作　　彼則無自宗
　惟我一自宗　　離於作所作
　為諸弟子說　　遠離諸世論
　心量不可見　　不觀察二心

　　(能現所現曰二心)。

　攝所攝非性　　斷常二俱離
　乃至心流轉　　是則為世論
　妄想不轉者　　是人見自心
　來者謂事生　　去者事不現

　　(如鏡現像)。

　明了知去來　　妄想不復生
　有常及無常　　所作無所作
　此世他世等　　斯皆世論通

　　(頌曰外道不明心量說妄將幻識詰真宗誰知眼裏元無病自起空花亂太空)。

　　離涅槃想分第五十七

　　爾時大慧菩薩復白佛言。世尊所言涅槃者。為何等法名為涅槃。而諸外道各起妄想。佛告大慧。諦聽諦聽善思念之。當為汝說。如諸外道妄想涅槃。非彼妄想隨順涅槃。

　　(一切妄想隨順涅槃即真涅槃)。

　　大慧白佛言。唯然受教佛告大慧。或有外道陰界入滅。境界離欲。見法無常。心心法品不生。不念去來現在境界。諸受陰盡。如燈火滅。如種子壞。妄想不生。斯等於此作涅槃想。

　　(此云妄想不生謂以不生為想者)。

　　大慧。非以見壞。名為涅槃。

　　(彼盖壞滅諸見而即涅槃)。

　　大慧。或以從方至方。名為解脫。境界想滅。猶如風止。

　　(從方至方謂無有異趣境界之想雖滅而想性不滅如風暫止)。

　　或復以覺所覺見壞。名為解脫。或見常無常作解脫想。

　　(謂不起分別常無常見作解脫想以有想故不得解脫)。

　　或見種種相想。招致苦生因。思惟是已。不善覺知自心現量。怖畏於相而見無相。深生愛樂。作涅槃想。或有覺知內外諸法自相共相。去來現在有性不壞。作涅槃想。或謂我人眾生壽命一切法壞。作涅槃想。

　　(不壞墮常壞即墯斷)。

　　或以外道惡燒智慧。見自性及士夫。彼二有間士夫所出。名為自性。如冥初比求那轉變求那是作者。作涅槃想。或謂福非福盡。或謂諸煩惱盡。或謂智慧或見自在是真實作生死者。作涅槃想。或謂展轉相生。生死更無餘因。如是。即是計著因。而彼愚癡不能覺知。不知故。作涅槃想。或有外道言得真諦道。作涅槃想。或見功德功德所起和合一異俱不俱。作涅槃想。或見自性所起。孔雀文彩種種雜寶及利刺等性。見已。作涅槃想。或有覺二十五真實。或王守護國受六德論。作涅槃想。或見時是作者時節。世間如是覺者。作涅槃想。

　　(凡有見時自謂有作時節凡夫覺此即墮斷見)。

　　或謂性。或謂非性。或謂知性非性。或見有覺與涅槃差別。作涅槃想。有如是比種種妄想。外道所說。不成所成。智者所弃。大慧。如是一切。悉墯二邊。作涅槃想。如是等外道涅槃妄想。彼中都無若生若滅。大慧。彼一一外道涅槃。彼等自論智慧觀察。都無所立。如彼妄想心意來去漂馳流動。一切無有得涅槃者。大慧。如我所說涅槃者。謂善覺知自心現量。

　　(量有四種一現見二比知三譬喻四先勝相傳彼外道於四度量悉皆不成)。

　　不著外性。離於四句。見如實處不墯自心現妄想。二邊攝所攝不可得。一切度量不見所成。愚於真實。不應攝受。

　　(於真實相不自立知同於愚者亦無攝受)。

　　棄捨彼己。

　　(棄捨謂不著外性以至不應攝受等)。

　　得自覺聖法。知二無我。離二煩惱。淨除二障。永離二死。上上地如來地如影幻等諸深三昧離心意意識。說名涅槃。大慧。汝等及餘菩薩應當修學。當疾遠離一切外道諸涅槃見。爾時世尊欲重宣此義而說偈言。

　外道涅槃見　　各各起妄想
　斯從心想生　　無解脫方便
　愚於縛縛者　　遠離善方便
　外道解脫想　　解脫終不生
　眾智各異趣　　外道所見通
　彼悉無解脫　　愚癡妄想故
　一切癡外道　　妄見作所作
　有無有品論　　彼悉無解脫
　凡愚樂妄想　　不聞真實慧
　言語三苦本　　真實滅苦因
　譬如鏡中像　　雖現而非有
　於妄想心鏡　　愚夫見有二
　不識心及緣　　則起二妄想

　　(愚昧本心與緣為二)。

　了心及境界　　妄想則不生
　心者即種種　　遠離想所想
　事現而無現

　　(心無計著故)。

　如彼愚妄想

　　(萬法如如無所分別故如愚者)。

　三有惟妄想　　外義悉無有

　　(外義外境也)。

　妄想種種現

　　(外義皆以妄想而現)。

　凡愚不能了
　經經說妄想　　終不出於名
　若離於言語　　亦無有所說

　　(頌曰純真法界自圓成外道如何墮想情展轉只因生滅相漂沉還落斷常坑自心覺了非他物四句祛除更不萌清淨境中無所得涅槃惟有一虛名)。

楞伽經纂卷第三(下)　　　　阿


中華大藏經（中華書局版）第 97 冊 No. 1821 楞伽經纂


楞伽經纂卷第四上　　　　阿

　　一切佛語心品第四

　　離一切根量分第五十八

　　爾時大慧菩薩白佛言世尊。惟願為說三藐三佛陀。我及餘菩薩善於如來自性。自覺覺他。佛告大慧。恣所欲問。我當為汝隨所問說。大慧白佛言世尊。如來應供等正覺。為作耶。為不作耶。為事耶。為因耶。為相耶。為所相耶。為說耶。為所說耶。為覺耶。為所覺耶。如是等詞句為異為不異。

　　佛告大慧。如來應供等正覺。於如是等詞句。非事非因。所以者何。俱有過故。大慧。若如來是事者。或作或無常。無常故。一切事應是如來。我及諸佛皆所不欲。若非所作者。無所得故方便則空。同於兔角般大之子。以無所有故。大慧。若無事無因者則非有非無。若非有非無則出於四句。四句者是世間言說。若出四句者則不墯四句。不墯四句故智者所取。一切如來句義亦如是。慧者當知。如我所說一切法無我。當知此義無我性。是無我。

　　(佛說諸法無我以諸法中無有我性故說無我非是無有諸法自性故下文云云)。

　　一切法有自性無他性。如牛馬。大慧。譬如非牛馬性。馬牛性。

　　(譬如牛無馬性馬無牛性非無自性)。

　　其實非有非無。彼非無自相。如是大慧。一切諸法非無自相。有自相。但非無我愚夫之所能知。以妄想故。

　　(聲緣外道棄有墮空不離妄想故於諸法自相未能了知)。

　　如是一切法空。無生無自性。當如是知。

　　(謂若知此乃證空義)。

　　如是如來與陰。非異非不異。

　　(如來清淨法身與諸陰界無異不異之性相)。

　　若不異陰者。應是無常。若異者方便則空。

　　(若離陰即是斷見)。

　　若二者應有異。如牛角相似故不異。長短差別故有異。一切法亦如是。

　　(非離陰而別有法身故如牛角之相似然以方便而成實相茲所以有差別)。

　　大慧。如牛右角異左角。左角異右角。如是長短種種色各各異。大慧。如來於陰界入。非異非不異。如是如來解脫。非異非不異。如是如來以解脫名說。若如來異解脫者。應色相成。色相成故應無常。若不異者。修行者得相應無分別。而修行者見分別。是故非異非不異。如是智及爾炎。

　　(謂之爾炎則因物而起矣)。

　　非異非不異。大慧。智及爾炎非異非不異者。非常非無常。非作非所作。非有為非無為。非覺非所覺。非相非所相。非陰非異陰。非說非所說。非一非異非俱非不俱。非一非異非俱非不俱故。悉離一切量。

　　(見翳覺議是名為量)。

　　離一切量則無言說。無言說則無生。無生則無滅。無滅則寂滅。寂滅則自性涅槃。自性涅槃則無事無因。無事無因則無攀緣。無攀緣則出過一切虛偽。出過一切虛偽則是如來。如來則是三藐三佛陀。大慧。是名三藐三佛陀佛陀。三藐三佛陀佛陀者。離一切根量。爾時世尊欲重宣此義而說偈言。

　悉離諸根量　　無事亦無因
　已離覺所覺　　亦離相所相
　陰緣等正覺　　一異莫能見
　若無有見者　　云何而分別
　非作非不作　　非事亦非因
　非陰不在陰　　亦非有餘雜
　亦非有諸性　　如彼妄想見
　當知亦非無　　此法法自爾
　以有故有無　　以無故有有
　若無不應受　　若有不應想
　或於我非我　　言說量流連
　沉溺於二邊　　自壞壞世間
　解脫一切過　　正觀察我通

　　(我通即無我是也)。

　是名為正觀　　不毀大導師

　　(頌曰佛陀實際絕行蹤非事非因蔑異同根量兩頭俱截斷逈然忘照若虛空)。

　　不生不滅離言說分第五十九

　　爾時大慧菩薩復白佛言世尊。如世尊說修多羅。攝受不生不滅。

　　(梵語多羅此間契經謂經中攝受不生不滅之說)。

　　又世尊說不生不滅是如來異名。云何世尊。為無性故說不生不滅。為是如來異名。佛告大慧。我說一切法不生不滅。有無品不現。大慧白佛言世尊。若一切法不生者。則攝受法不可得。一切法不生故。若名字中有法者。唯願為說。佛告大慧。善哉善哉。諦聽諦聽。善思念之。吾當為汝分別解說。大慧白佛言。唯然受教。

　　佛告大慧。我說如來非無性。亦非不生不滅。攝一切法亦不待緣故。不生不滅亦非無義。

　　(不生不滅若無實義即斷見也)。

　　大慧。我說意生法身。如來名號。彼不生者。

　　(謂之意生雖生而未甞生乃是不生者)。

　　一切外道聲聞緣覺七住菩薩非其境界。大慧。彼不生即如來異名。譬如因陁羅釋迦不蘭陁羅。如是等諸物。亦各有多名。亦非多名而有多性。亦非無自性。如是大慧。我於此娑呵世界。

　　(娑呵釋言能忍)。

　　有三阿僧祇百千名號。愚夫悉聞。各說我名而不解我如來異名。大慧。或有眾生知我如來者。有知一切智者。有知佛者。有知救世者有知自覺者。有知導師者。有知廣導者。有知一切導者。有知仙人者。有知梵者。有知毗紐者。有知自在者。有知勝者。有知迦毗羅者。有知真實邊者。有知月者。有知日者。有知主者。有知無生者。有知無滅者有知空者。有知如如者。有知諦者。有知實際者。有知法性者。有知涅槃者。有知常者。有知平等者。有知不二者。有知無相者。有知解脫者。有知道者有知意生者。大慧。如是等三阿僧祇百千名號。不增不減。此及餘世界。皆悉知我如水中月不出不入。彼諸愚夫不能知我。墮二邊故。然悉恭敬供養於我。而不善解知詞句義趣。不分別名。不解自通。計著種種言說章句。於不生不滅作無性想。不知如來名號差別如因陁羅釋迦不蘭陁羅不解自通會歸終極。於一切法隨說計著。大慧。彼諸癡人作如是言義。如言說義說無異。

　　(謂彼義說不知自通亦如言說)。

　　所以者何。謂義無身故。言說之外更無餘義。惟止言說。大慧。彼惡燒智。

　　(惡能滅慧如燒物然)。

　　不知言說自性。不知言說生滅義不生滅。大慧。一切言說墮於文字。義則不墮。離性非性故。無受生。亦無身。大慧。如來不說墮文字法。文字有無不可得故。除不墮文字。大慧。若有說言如來說墮文字法者。此則妄說。法離文字故。是故我等諸佛及諸菩薩。不說一字。不荅一字。所以者何。法離文字故。非不饒益義說。言說者眾生妄想故。大慧。若不說一切法者。教法則壞。教法壞者則無諸佛菩薩緣覺聲聞。若無者誰說為誰。是故菩薩摩訶薩莫著言說。隨冝方便廣說經法。以眾生希望煩惱不一故我及諸佛為彼種種異解眾生而說諸法。令離心意意識故。不為得自覺聖智處。

　　(於聖智言處以別聖智不在言說)。

　　大慧。於一切法無所有。覺自心現量。離二妄想。諸菩薩摩訶薩依於義不依文字。若善男子善女人依文字者。自壞第一義。亦不能覺他。墯惡見相續而為眾說。不善了知一切法一切地一切相。亦不知章句。若善一切法一切地一切相。通達章句。具足性義。彼則能以正無相樂而自娛樂。平等大乘建立眾生。大慧。攝受大乘者。則攝受諸佛菩薩緣覺聲聞。攝受諸佛菩薩緣覺聲聞者。則攝受一切眾生。攝受一切眾生者。則攝受正法。攝受正法者。則佛種不斷。佛種不斷者。則能了知得殊勝入處。知得殊勝入處菩薩摩訶薩。常得化生建立大乘。十自在力現眾色像。通達眾生形類希望煩惱諸相。如實說法。如實者不異。如實者不來不去相。一切虛偽息。是名如實。

　　(謂之如實以明其非有是相)。

　　大慧。善男子善女子不應攝受隨說計著。真實者離名字故。大慧。如為愚夫以指指物。愚夫觀指。不得實義。如是愚夫隨言說攝受計著。至竟不捨。終不能得離言說指第一實義。譬如嬰兒。應食熟食。不應食生。若食生者則令發狂。不知次第方便熟故。大慧。如是不生不滅。不方便修則為不善。是故應當善修方便。莫隨言說如視指端。是故大慧。於真實義當方便修。真實義者。微妙寂靜。是涅槃因。言說者妄想合。妄想者集生死。大慧。真實義者從多聞者得。多聞者謂善於義。非善言說。善義者不隨一切外道經論。身自不隨。亦不令他隨。是則名曰大德多聞。是故欲求義者。當親近多聞所謂善義。與此相違計著言說。應當遠離。

　　(頌曰如來境界豈容聲苦口紛紛為眾情離說離言方合道不生不滅只空名真心出入波中月法相縱橫鑑裏形實際義中無一字涅槃生死坦然乎)。

　　袪外道不生不滅分第六十

　　爾時大慧菩薩復承佛威神而白佛言世尊。世尊顯示不生不滅。無有奇特。所以者何。一切外道因。亦不生不滅。世尊亦說虛空非數緣滅及涅槃界不生不滅。外道說因生諸世間。世尊亦說無明愛業妄想為緣生諸世間。彼因此緣。名差別耳。外物因緣亦如是。

　　(言外物則以別無明愛業者內也)。

　　如是世尊與外道論無有差別。微塵勝妙自在眾生主等如是九物不生不滅。世尊亦說一切性不生不滅有無不可得。外道亦說四大不壞。自性不生不滅。四大常。是四大。乃至周流諸趣不捨自性。世尊所說亦復如是。

　　(外道分別諸大佛亦分別諸大)。

　　是故我言無有奇特。惟願世尊為說差別。所以奇特勝諸外道。若無差別者。一切外道皆亦是佛。以不生不滅故。而世尊說一世界中多佛出世者。無有是處。如向所說一世界中應有多佛。無差別故。

　　(大慧謂佛不可多得故言無有是處若言多佛豈外道亦是佛而佛與外道更無差別耶)。

　　佛告大慧。我說不生不滅不同外道不生不滅。所以者何。彼諸外道有性自性。得不生不變相。

　　(此性自性謂自立不變之性相)。

　　我不如是墯有無品。大慧。我者離有無品。離生滅。非性非無性。如種種幻夢現故非無性。

　　(佛說無性但如幻夢而已既不著有亦不墯空故下文云云)。

　　云何無性。謂色無自性相。攝受現不現故。攝不攝故。

　　(色本無自性但人攝受與不攝受現與不現乃有或有或無之見)。

　　以是故一切性無性非無性。但覺自心現量。妄想不生。

　　(謂之無性非同斷見但覺自心現量而妄想不生則自無性矣)。

　　安隱快樂。世事永息。愚癡凡夫妄想作事非諸聖賢。不實妄想如楗闥婆城及幻化人。大慧。如楗闥婆城及幻化人。種種眾生商賈出入。愚夫妄想謂真出入。而實無有出者入者。但彼妄想故。如是大慧。愚癡凡夫起不生不滅惑。彼亦無有有為無為。如幻人生。其實無有若生若滅。性無性無所有故。一切法亦復如是離於生滅。愚癡凡夫墯不如實。起生滅妄想。非諸聖賢不如實者。

　　(聖賢不除妄想亦不如實然不起生滅想與凡夫異)。

　　不爾。如性自性。妄想亦不異。若異妄想者。計著一切性自性。不見寂靜。

　　(不爾者異前之辭也如來於一切性自性如之而已於妄想未甞有異之之念)。

　　不見寂靜者。終不離妄想。是故大慧。無相見勝。非相見相者受生因故不勝。

　　(見無相者名為勝相若非相而見有相則不斷有生之因故為不勝)。

　　無相者。妄想不生。不起不滅。我說涅槃。大慧。涅槃者。如真實義見。離先妄想心心數法。

　　(如真實義見則雖見而無所見心心數法悉皆離之盖如來涅槃如實印所印無起滅之性相故也)。

　　逮得如來自覺聖智。我說是涅槃。爾時世尊欲重宣此義而說偈言。

　滅除彼生論　　建立不生義
　我說如是法　　愚夫不能知
　一切法不生　　無性無所有

　　(亦非無性)。

　乾闥婆幻夢　　有性者無因
　不生無自性　　何因空當說
　以離於和合　　覺知性不現
　是故空不生　　我說無自性
　謂一一和合　　性現而非有
　分析無和合　　非如外道見
　夢幻及垂髮　　野馬乾闥婆
　世間種種事　　無因而相現

　　(謂本無因惟心所現)。

　折伏有因論　　申暢無生義
　申暢無生者　　法流永不斷
　熾然無因論　　恐怖諸外道

　　(或說無因以恐怖外道文)。

　　爾時大慧以偈問曰。

　云何何所因　　彼以何故生
　於何處和合　　而作無因論

　　爾時世尊復以偈荅。

　觀察有為法　　非無因有因
　彼生滅論者　　所見從是滅

　　爾時大慧說偈問曰。

　云何為無生　　為是無性耶
　為顧視諸緣　　有法名無生
　名不應無義　　惟為分別說

　　爾時世尊復以偈荅。

　非無性無生　　亦非顧諸緣
　非有性而名　　名亦非無義
　一切諸外道　　聲聞及緣覺
　七住非境界　　是名無生相
　遠離諸因緣　　亦離一切事
　唯有微心住　　想所想俱離
　其身隨轉變

　　(謂轉所依)。

　我說是無生　無外性無性

　　(亦無無性)。

　亦無心攝受

　斷除一切見　　我說是無生
　如是無自性　　空等應分別
　非空故說空　　無生故說空
　因緣數和合　　則有生有滅
　離諸因緣數　　無別有生滅
　捨離因緣數　　更無有異性
　若言一異者　　是外道妄想
　有無性不生　　非有亦非無
　除其數轉變　　是悉不可得
　但有諸俗數　　展轉為鉤鏁
　離彼因緣鏁　　生義不可得
　生無性不起　　離諸外道過
　但說緣鉤鏁　　凡愚不能了
　若離緣鉤鏁　　別有生性者
　是則無因論　　破壞鉤鏁義
　如燈顯眾像　　鉤鏁現若然
　是則離鉤鏁　　別更有諸性
　無性無有生　　如虛空自性
　若離於鉤鏁　　慧無所分別

　　(離鉤鏁而求法愚夫所分別爾)。

　復有餘無生　　賢聖所得法
　彼生無生者　　是則無生忍
　若使諸世間　　觀察鉤鏁者
　一切離鉤鏁　　從是得三昧
　癡愛諸業等　　是則內鉤鏁
　鑽燧泥團輪　　種子等名外
　若使有他性　　而從因緣生
　彼非鉤鏁義　　是則不成就

　　(謂非聖智)。

　若生無自性　　彼為誰鉤鏁
　展轉相生故　　當知因緣義
　堅濕煖動法　　凡愚生妄想
　離數無異法

　　(謂離鏁更無別法)。

　是則說無性

　如醫療眾病　　無有若干論
　以病差別法　　為說種種治
　我為彼眾生　　破壞諸煩惱
　知其根優劣　　為彼說度門
　非煩惱根異　　而有種種法
　唯說一乘法　　是則為大乘

　　(頌曰不生不滅義如如外道如何辨等殊只為立名兼立相遂令歸有或歸無一靈妙覺波還水萬種塵緣雪在爐如實界中亡取捨更無真妄可名模)。

　　袪外道七無常見分第六十一

　　爾時大慧菩薩復白佛言世尊。一切外道皆起無常妄想。世尊亦說一切行無常是生滅法。此義云何。為邪為正。為有幾種無常。

　　佛告大慧。一切外道有七種無常。非我法也。何等為七。彼有說言。作已而捨。是名無常。有說形處壞。是名無常。有說即色是無常。有說色轉變中間。是名無常。無間自之散壞。如乳酪等轉變。中間不可見。無常毀壞一切性轉。

　　(即色言色之相色轉變言色之性故別立此句一切色相轉變無窮而其中間轉變之性不住散壞莫見其迹若乳變為酪是謂色轉變無常也)。

　　有說性無常。有說性無性無常。有說一切法不生無常入一切法。

　　(以本不生而復生一切法是以不生而入生也以不生而入生故云不生無常入一切法)。

　　大慧。性無性無常者。謂四大及所造自相壞。四大自性不可得不生。

　　(外道謂四大相壞而四大自性不生不可得故言性無性無常)。

　　彼不生無常者。非常無常。一切法有無不生。分析乃至微塵不可見。是不生義非生。是名不生無常相。若不覺此者。墯一切外道生無常義。

　　(外道分析一切法皆不生故自立不生之相乃有不生無常之句若不覺此則是於不生中而反有生)。

　　大慧。性無常者。是自心妄想。非常無常性。所以者何。謂無常自性不壞。

　　(立無常性者謂無常自不壞滅而能壞滅諸法故下文云云)。

　　大慧。此是一切性無性無常事。除無常無有能令一切法性無性者。如杖瓦石破壞諸物。現見各各不異。是性無常事。非作所作有差別。此是無常。此是事。作所作無異者。一切性常無因性。

　　(立無常性者將以壞滅一切法性令皆無性如以杖瓦石等破壞諸物令各歸壞滅所謂無常事也彼盖不知作者在乎心也所作者事物之有相也作與所作不同而外道謂非有差別皆欲歸於無常故曰性無常者是自心妄想)。

　　大慧。一切性無性有因。非凡愚所知。非因不相似事生。若生者。一切性悉皆無常。是不相似事。作所作無有別異而悉見有異。

　　(性無性因自心現非因不相似事而生若不深探其因心所現而云因不相似事是著一切色相而見一切性皆無常矣若是則向之外道所謂作所作無有別異而今於一切色相悉見有異)。

　　若性無常者。墮作因性相。若墮者。一切性不究竟。

　　(真空無作無因立無常性以破壞一切色相是有作也因一切不相似色相而壞滅之是有因也以其溺於性相故曰不究竟)。

　　一切性作因相墯者。自無常應無常。無常無常故。一切性不無常。應是常。

　　(墯作因相則無常自性與物俱轉亦無常夫自無常故一切性相皆應是常)。

　　若無常入一切性者。應墮二世。彼過去色與壞俱。未來不生。色不生故。現在色與壞相俱。色者四大積集差別。四大及造色自性不壞。離異不異故。一切外道一切四大不壞一切三有四大及造色。在所知。有生滅。

　　(大種造色非異非不異其自性亦不壞彼外道不滅諸大以三界依四大及微塵等是故隨彼所知說生住滅)。

　　離四大造色。一切外道於何所思惟性無常。四大不生。自性相不壞故。

　　(外道虛妄分別謂離四大諸塵等法更有無常是故說言諸大不生以自性相常不壞故)。

　　離始造無常者。

　　(謂作已而捨也)。

　　非四大。復有異。四大各各異相自相故。非差別可得。彼無差別。斯等不更造。二方便不作。當知是無常。彼形處壞無常者。謂四大及造色不壞。至竟不壞。大慧。竟者分析乃至微塵。觀察壞四大及造色。形處異見長短不可得。非四大。四大不壞形處壞現。墯在數論。

　　(外道以四大造色不壞分析乃至微塵但滅形狀長短異見不滅四大造色故墯世論)。

　　色即無常者。謂色即是無常。彼則形處無常非四大。若四大無常者。非俗數言說。

　　(外道謂色無常即是形處無常非大種性若大種性亦無常者則無世事無世事者則墯世論又下文云云)。

　　世俗言說非性者。則墮世論。見一切性但有言說。不見自相生。轉變無常者。謂色異性現非四大。如金作莊嚴具。轉變現非金性壞。但莊嚴具處所壞。如是餘性轉變等亦如是。如是等種種外道無常見妄想。火燒四大時自相不燒。各各自相相壞者。四大造色應斷。

　　(外道言如火燒諸大而自相尚在彼盖謂必待自相皆壞然後四大造色之相斷已上皆外道見)。

　　大慧。我法起非常非無常。所以者何。謂外性不决定故。

　　(如來於外性如幻未甞决定有無之想)。

　　唯說三有微心。不說種種相有生有滅。四大合會差別。四大及造色故。妄想二種事攝所攝知。二種妄想離外性無性二種見。

　　(四大及造色二種事本來空寂皆以有攝及所攝性乃知爾如來如實而知二種妄想以不取有無二種相故)。

　　覺自心現量妄想者。思想作行生。非不作行。離心性無性妄想。

　　(覺自心現量者唯見自心妄想名為作行生而實不生以離心性及無性妄想故)。

　　世間出世間上上一切法。非常非無常。不覺自心現量。墮二邊惡見相續。一切外道不覺自妄想。此凡夫無有根本。謂世間出世間上上從說妄想生。非凡愚所覺。爾時世尊欲重宣此義而說偈言。

　遠離於始造　　及與形處異
　性與色無常　　外道愚妄想
　諸性無有壞　　大大自性住
　外道無常想　　沒在種種見
　彼諸外道等　　無若生若滅
　大大性自常　　何謂無常想
　一切唯心量　　二種心流轉
　攝受及所攝　　無有我我所
　梵天為樹根　　枝條普周徧
　如是我所說　　唯是彼心量

　　(頌曰外道雖聦智弗長溺於性相說無常誰知心外無餘法不攝纖塵是道場)。

　　超諸地相分第六十二

　　爾時大慧菩薩復白佛言世尊。唯願為說一切菩薩聲聞緣覺滅正受次第相續。若善於滅正受次第相續相者。我及餘菩薩終不妄捨滅正受樂門。不墮一切聲聞緣覺外道愚癡。

　　(自初地至十地皆由滅正受而入佛地故云滅正受次第相續或有聲聞緣覺於此起涅槃想而於如來地不滿足此大慧所以云不妄捨滅正受樂門不墮聲聞外道愚癡不妄捨者謂於三昧樂有所持也)。

　　佛告大慧。諦聽諦聽。善思念之。當為汝說。大慧白佛言世尊。惟願為說。

　　佛告大慧。六地起菩薩及聲聞緣覺入滅正受。

　　(此聲聞乃第六地聲聞)。

　　第七地菩薩念念正受。離一切性自性相正受。

　　(滅諸念而正受者六地也隨念不離正受七地為然以能離一切法自性自受)。

　　非聲聞緣覺。

　　(此是七地菩薩非是七地聲聞)。

　　諸聲聞緣覺墮有行覺。攝所攝相滅正受。是故七地非念正受。

　　(聲聞緣覺緣有為行而入正受及先墮攝所攝境界是七地聲聞未能隨念正受故曰非念正受所以別七地菩薩)。

　　得一切法無差別相非分。得種種相性。

　　(未得一切法無差別故曰非分以見諸法種種異相故)。

　　覺一切法善不善性相正受。是故七地無善念正受。

　　(分別善不善性相而入正受是七地聲聞也於隨念正受則無善巧方便故曰無善念正受亦以別七地菩薩)。

　　大慧。八地菩薩及聲聞緣覺。心意意識妄想相滅。

　　(此聲聞乃八地聲聞也八地菩薩聲聞於意識妄想非有斷滅之想故曰相滅相滅者如圓覺云於一切處不起妄想於妄想境不加了知是也)。

　　初地乃至七地菩薩。觀三界心意意識量離我我所。自妄想修墮外性種種相。

　　(七地菩薩觀三界心意意識其本離我我所唯是自心妄想乃墮外性種種諸相此謂自七地墮外道邪徑者)。

　　愚夫二種自心攝所攝。向無知不覺無始過惡虛偽習氣所薰。

　　(二種自心謂外道於我我所及有無二邊而生攝所攝計著不知由無始來過惡薰習)。

　　大慧。八地菩薩聲聞緣覺涅槃。

　　(此文亦以別八地菩薩與八地聲聞雖皆曰涅槃而實不同)。

　　菩薩者。三昧覺所持。是故三昧門樂不般涅槃。

　　(八地菩薩於三昧正受覺而有所持故雖有三昧樂而不作涅槃想)。

　　若不持者。如來地不滿足。棄捨一切為眾生事。佛種則斷。

　　(三昧覺所持故不忘大悲本願而為眾生若一切滅盡而證涅槃即墮斷空何眾生之能顧愍)。

　　諸佛世尊為示如來不可思議無量功德。

　　(諸佛所以示現如來功德者為欲菩薩顧愍眾生故)。

　　聲聞緣覺三昧門得樂所牽故。作涅槃想。

　　(此八地聲聞也菩薩非不涅槃無心於涅槃故不般涅槃聲緣牽於三昧門樂則是有心於涅槃故曰想)。

　　大慧。我分部七地。

　　(分別部分其所得法)。

　　善修心意意識相。善修我我所攝受。人法無我。生滅自共相。

　　(人法無我生滅自共相皆善修也)。

　　善四無礙決定力。三昧門地次第相續入道品法。

　　(佛之分部七地菩薩所得如此)。

　　不令菩薩摩訶薩不覺自共相。不善七地墮外道邪徑故立地次第。

　　(佛所以立地次第而分部七地者為此)。

　　大慧。彼實無有若生若滅。除自心現量。

　　(諸地次第皆是自心所現其實無有若生若滅如來於此但指惟心而一切生滅頓了)。

　　所謂地次第相續及三界種種行。愚夫所不覺。愚夫所不覺者。謂我及諸佛說地次第相續。及說三界種種行。

　　(世尊及諸佛以對治眾生病故有諸地次第及三界種種行之說愚夫不覺而有執著殊不知佛說而未甞說也)。

　　(頌曰十地皆因邪徑設那堪地上有聲聞初根斷滅方歸正七地惟心妄始分八地常持三昧覺每於群品布慈雲自心若了無餘事階漸紛綸只謾云)。

　　滅諸地而證圓覺分第六十三

　　復次大慧。聲聞緣覺第八菩薩地。

　　(謂聲聞在第八地者)。

　　滅三昧門樂醉所醉。不善自心現量。自共相習氣所障。墮人法無我。法攝受見。妄想涅槃想。

　　(謂有人法無我之相及攝受法之見盖以妄想心為涅槃故)。

　　非寂滅智慧覺。大慧。菩薩者。見滅三昧門樂。本願哀愍。大悲成就。

　　(第八菩薩見寂滅三昧樂門便能憶持本願依大慈悲成就眾生)。

　　知分別十無盡句。不妄想涅槃想。彼已涅槃妄想不生故。離攝所攝妄想。覺了自心現量。一切諸法妄想不生。不墮心意意識外性自性相計著妄想。非佛法因不生。隨智慧生。

　　(八地菩薩已離諸法妄想於是復修一切佛法非因於此則餘無所生然所以生非妄想生隨智慧生)。

　　得如來自覺地。如人夢中方便度水。未度而覺。覺已思惟。為正為邪非正非邪。

　　(八地菩薩於如來自覺之地如人夢臨大水欲渡其身未渡中間忽然便寤寤已思惟此為是實為復是虛)。

　　餘無始見聞覺識因想。種種習氣種種形處墮有無相。心意意識夢現。

　　(向之所見非虛非實唯是無始見聞覺識習氣所薰不離有無二相至此則心意意識一切頓覺悉如幻夢隨緣而現無去之之想覺已則滅無留之之情故曰夢現謂之夢現則現已還滅非有斷滅之想也)。

　　大慧。如是菩薩摩訶薩。於第八菩薩地見妄想生初地轉進至第七地。見一切法如幻等。方便度攝所攝心妄想。行已作佛法方便。未得者令得。

　　(第八地已無妄想生之見所可見者乃初地轉進至七地所修行者皆第八地所見之妄想也唯見一切如幻而善離攝所攝心至此疑墯於空而乃勤修佛法未得令得故曰方便)。

　　大慧。此是菩薩涅槃方便不壞。離心意意識。得無生法忍。

　　(見如幻已而又復作佛事此乃涅槃方便非壞滅諸法名為涅槃故曰不壞盖由善離心意意識是以得證無生法忍)。

　　大慧。於第一義無次第相續說。無所有妄想寂滅法。

　　(次第說為喻菩薩之入外道邪徑者妄想寂滅皆是對治法若第一義諦一切根量滅則妄想寂滅皆無所有矣)。

　　爾時世尊欲重宣此義而說偈言。

　心量無所有　　此住及佛地
　去來及現在　　三世諸佛說
　心量地第七

　　(第七地未離心量)。

　無所有第八

　　(至第八方無所有)。

　二地名為住　　佛地名最勝
　自覺智及淨　　此則是我地
　自在最勝處　　清淨妙莊嚴
　照曜如盛火　　光明悉徧至
　熾炎不壞目　　周輪化三有
　化現在三有　　或有先時化
　於彼演說乘　　皆是如來地
　十地則為初　　初則為八地
　第九則為七　　七亦復為八
　第二為第三　　第四為第五
　第三為第六　　無所有何次

　　(頌曰纔登八地絕疑情心量因緣更不萌自得涅槃方便巧已離意識頓無生自心覺了誰求寂佛法何妨度眾盲若到如來無所證夢中度水覺何曾)。

　　離常無常分第六十四

　　爾時大慧菩薩復白佛言世尊。如來應供等正覺為常無常。

　　佛告大慧。如來應供等正覺非常非無常。謂二俱有過。常者有作主過。

　　(謂常者是於虛寂中強立真常之性故云作主)。

　　常者一切外道說。作者無所作是故如來常。非常非作常。故有過。

　　(如來之常非無因而常亦非作主而常常與作常皆不免有過故)。

　　若如來無常者。有作無常過。陰所相相無性。陰壞則應斷而如來不斷。

　　(五陰相相本來無性若必欲陰壞而諸相斷滅然佛如來實非斷滅)。

　　大慧。一切所作皆無常如瓶衣等。一切皆無常過。

　　(若謂無常如瓶衣之無定相則一切法皆墮無常)。

　　一切智眾具。方便應無義。以所作故。

　　(若一切所作皆無常則一切智眾皆具有所修福慧悉空無義以無常有所作故)。

　　一切所作皆應是如來。無差別因性故。是故如來非常非無常。復次大慧。如來非如虛空常。如虛空常者。自覺聖智眾具。無義過。

　　(前言如來非無常此言如來非常若如虛空之常空無所有則自覺聖智眾皆具有一切皆無義矣)。

　　大慧。譬如虛空。非常非無常。離常無常一異俱不俱常無常過故不可說。是故如來非常。

　　(此言雖非如虛空常然亦如虛空之性無所變動離常無常等過一有所說即有情量名相幾何而不墮於常無常耶)。

　　復次大慧。若如來無生常者。如兔馬等角。以無生常故方便無義。以無生常過故如來非常。

　　(執無生而有常如兔馬等角悉無所有則一切方便皆無義若是又墮斷見此如來所以非常)。

　　復次大慧。更有餘事知如來常。所以者何。謂無間所得智常故如來常。

　　(此述如來實有常住之法而非世之所謂常無常者)。

　　大慧。若如來出世若不出世。法畢定住。聲聞緣覺諸佛如來無間住。

　　(聲聞緣覺與如來所得智皆無間斷故曰住)。

　　不住虛空。亦非愚夫之所覺知。大慧。如來所得智。是般若所薰。非心意意識彼諸陰界入處所薰。大慧。一切三有。皆是不實妄想所生。如來不從不實虛妄想生。

　　(謂如來無間之智畢定常住非住虛空非墮陰識但離妄緣即如如矣)。

　　大慧。以二法故有常無常。非不二。不二者。寂靜一切法。無二生相故。

　　(語常無常則有二法唯不二法乃能寂靜諸法以不二法者無生無二無性相故)。

　　是故如來應供等正覺非常非無常。大慧。乃至言說分別生。則有常無常過。分別覺滅者。則離愚夫常無常見。寂靜慧者永離常無常非常無常薰。爾時世尊欲重宣此義而說偈言。

　眾具無義者　　生常無常過
　若無分別覺　　永離常無常
　從其所立宗　　則有眾雜義
　等觀自心量　　言說不可得

　　(頌曰楞伽頂上絕纖塵常與無常屬作因兔角無生歸斷見虛空籠統亦非真若能自覺方為道纔有言辭便不親湏到如來無間智超然常住邁群倫)。

楞伽經纂卷第四上

楞伽經纂卷第四(下)　　　　阿

　　滅識即藏分第六十五

　　爾時大慧菩薩復白言世尊。惟願世尊更為我說陰界入生滅。彼無有我。誰生誰滅。愚夫者。依於生滅。不覺苦盡。不識涅槃。佛言善哉諦聽。當為汝說。大慧白佛言。唯然受教。

　　佛告大慧。如來之藏是善不善因。能徧興造一切趣生。譬如伎兒變現諸趣。離我我所。不覺彼故三緣和合方便而生。外道不覺計著作者。為無始虛偽惡習所薰。名為識藏。生無明住地。與七識俱。

　　(無明本無住地以有識藏乃生)。

　　如海浪身常生不斷。離無常過。離於我論。自性無垢畢竟清淨。

　　(言如來藏離作無常及有我論)。

　　其餘諸識有生有滅。

　　(若墮於識即有生滅)。

　　意意識等念念有七。

　　(言因意識而有七識)。

　　因不實妄想取諸境界。種種形處計著名相。不覺自心所現色相。不覺苦樂。

　　(起苦樂受故云不覺)。

　　不至解脫。名相諸纏。貪生生貪。

　　(因貪生故乃生貪著)。

　　若因若攀緣彼諸受根滅。次第不生餘自心妄想。不知苦樂。入滅受想正受。第四禪善真諦解脫。修行者作解脫想。不離不轉名如來藏識藏。七識流轉不滅。所以者何。彼因攀緣諸識生故。非聲聞緣覺修行境界。不覺無我。自共相攝受生陰界入見。

　　(謂如來藏識藏止是其名不同因彼識藏而有攀緣故生諸識然非聲聞外道所知境界以彼不覺二無我及於蘊界處而取自相共相故)。

　　如來藏五法自性人法無我。則滅地次第相續轉進。

　　(謂修行者若見如來藏及五法三自性於人法悉皆無我乃能滅諸地次第而住不動地)。

　　餘外道見不能傾動。是名住菩薩不動地。得十三昧道門樂。三昧覺所持。觀察不思議佛法自願。不受三昧門樂及實際。

　　(以觀察佛法自願則能顧愍眾生不滯空寂故於三昧門樂及實際皆不受)。

　　向自覺聖趣。不共一切聲聞緣覺及諸外道所修行道。得十賢聖種性道。及身智意生。

　　(所立之智如意之生)。

　　離三昧行。

　　(著三昧行即有三昧相故當離之)。

　　是故大慧。菩薩摩訶薩欲求勝進者。當淨如來藏及識藏名。若無識藏名如來藏者則無生滅。

　　(有如來藏及識藏二種名則有是性相而生滅起矣故當淨之淨之則無所有也)。

　　大慧。然諸凡聖悉有生滅。修行者自覺聖趣現法樂住。不捨方便。

　　(雖曰如來藏無名亦無生滅而諸聖亦未甞與木石同性故悉有生滅以是故修行者雖自覺聖智法樂現前而不捨於勇猛精進故曰不捨方便)。

　　大慧。此如來藏識藏。一切聲聞緣覺心想所見。雖自性淨。客塵所覆故猶見不淨非諸如來。

　　(如來無我之藏如如絕想本來清淨一切聲緣而以想見盖由客塵所覆而見不淨)。

　　如來者。現前境界猶如掌中視阿摩勒果。

　　(自覺境界常現在前則不復有心想之見盖以無客塵覆故)。

　　大慧。我於此義。以神力建立。令勝鬘夫人。

　　(藏中勝鬘經是也)。

　　及利智滿足諸菩薩等。宣揚演說如來藏及識藏名。七識俱生。聲聞計著。見人法無我故勝鬘夫人承佛威神說如來境界。非聲聞緣覺及外道境界。如來藏識藏。唯佛及餘利智依義菩薩智慧境界。

　　(知聲聞計著寂滅則如來藏不可離知心想有生滅見則如來藏不可即以是唯佛菩薩智慧境界)。

　　是故汝及餘菩薩。於如來藏識藏當勤修學。莫但聞覺作知足想。

　　(未能自覺故曰聞覺)。

　　爾時世尊欲重宣此義而說偈言。

　甚深如來藏　　而與七識俱
　二種攝受生

　　(二種謂藏與識)。

　智者則遠離

　如鏡像現心

　　(心之所現如鏡現像)。

　無始習所薰
　如實觀察者　　諸事悉無事
　如愚見指月　　觀指不觀月
　計著名字者　　不見我真實
　心為工伎兒　　意如和伎者
　五識為伴侶　　妄想觀伎眾

　　(頌曰如來寶藏只虛名善惡皆由彼造成諸識盡時方合道靈機不染始無生有心作想應難淨真諦攀緣亦未精爭似現前無覆盖還如摩勒掌中擎)。

　　五法三自性二無我分別相分第六十六

　　爾時大慧菩薩白佛言世尊。惟願為說五法自性識二種無我究竟分別相。我及餘菩薩於一切地次第相續。分別此法入一切佛法。入一切佛法者。乃至如來自覺地。佛告大慧諦聽諦聽。善思念之。大慧白佛言。唯然受教。

　　佛告大慧。五法自性識二無我分別趣相者。謂名相妄想正智如如。若修行者修行入如來自覺聖趣。離於斷常有無等見。現法樂正受住。現在前。

　　(謂修行者若觀察此法入於如來自覺境界則得現法樂三昧常現在前未甞間昧所謂猶如掌中視阿摩勒果)。

　　大慧。不覺彼五法自性識二無我。自心現外性。凡夫妄想。非諸聖賢。大慧白佛言世尊。云何愚夫妄想生。非諸聖賢。佛告大慧。愚夫計著俗數名相。隨心流散。流散已。種種相像貌墮我我所見希望。計著妙色。計著已。無知覆障生染著。染著已。貪恚癡所生業積集。積集已。妄想自纏。如蠶作繭。墮生死海諸趣曠野。如汲井輪。以愚癡故。不能知如幻野馬水月自性離我我所。起於一切不實妄想。離相所相及生住滅。從自心妄想生。

　　(無實如幻奔馳如野馬隨現如水月彼皆自現其自現之性本來離我離相皆從自心妄想而生)。

　　非自在時節微塵勝妙生。愚癡凡夫隨名相流。大慧。彼相者。眼識所照名為色。耳鼻舌身意意識所照名為聲香味觸法。是名為相。大慧。彼妄想者。施設眾名。顯示諸相。如此不異象馬車步男女等名。

　　(謂以象馬等名而顯其相)。

　　是名妄想。大慧。正智者。彼名相不可得。猶如過客。

　　(非有斷滅之相故)。

　　諸識不生。不斷不常。不墮一切外道聲聞緣覺之地。復次大慧。菩薩摩訶薩以此正智不立名相。非不立名相。捨離二見建立及誹謗知。

　　(離有無二見及建立誹謗之所知)。

　　名相不生。

　　(非必不立名相名相自不生矣)。

　　是名如如。大慧。菩薩摩訶薩住如如者。得無所有境界故。得菩薩歡喜地。得菩薩歡喜地已。永離一切外道惡趣。正住出世間趣。法相成熟。分別幻等一切法。自覺法趣相。

　　(分別如幻等法而證自得聖智所行法相)。

　　離諸妄想見性異相。次第乃至法雲地。於其中間。三昧力自在。神通開敷。得如來地已。種種變化圓照示現。成熟眾生。如水中月。善究竟滿足十無盡句。為種種意解眾生分別說法。

　　(隨意生解曰意解)。

　　法身離意所作。

　　(法身無為悉離意識之所作至此乃名如如)。

　　是名菩薩入如如所得。

　　爾時大慧菩薩白佛言世尊。云何為三種自性入於五法。為各有自相宗。

　　(三自性謂妄想自性緣起自性成自性而皆又離於五法之內故曰入於五法)。

　　佛告大慧。三種自性及八識二種無我。悉入五法。大慧。彼名及相。是妄想自性。

　　(本無名相皆妄想生)。

　　若依彼妄想生心心法。名俱時生。如日光俱種種相。各別分別持。

　　(心本無所持以分別諸相而有所持故曰分別持以是故有緣起)。

　　是名緣起自性。大慧。正智如如者。不可壞故名成自性。復次大慧。自心現妄想八種分別。謂識藏意意識及五識身相者。

　　(識有身財故曰身相)。

　　不實相妄想故。我我所二攝受滅。二無我生。是故大慧。此五法者。聲聞緣覺菩薩如來自覺聖智諸地相續次第。一切佛法悉入其中。復次大慧。五法者。相名妄想如如正智。大慧。相者。若處所形相色像等現。是名為相。若彼有如是相。名為瓶等。

　　(謂有瓶相即有瓶名)。

　　即此非餘。是說為名。施設眾名。顯示諸相。瓶等心心法。是名妄想。

　　(若依瓶相而生瓶名心及心法皆然)。

　　彼名彼相。畢竟不可得。始終無覺。

　　(凡有覺皆覺想)。

　　於諸法無展轉不實妄想。是名如如真實決定究竟自性不可得。彼是如相。我及諸佛隨順入處。普為眾生如實演說。施設顯示於彼。

　　(示彼眾生)。

　　隨入正覺。不斷不常。妄想不起。隨順自覺聖趣。一切外道聲聞緣覺所不得相。

　　(無復有聲聞外道之相故曰不得相)。

　　是名正智。大慧。是名五法三種自性八識二種無我。一切佛法悉入其中。是故大慧。當自方便學。亦教他人勿隨於他。爾時世尊欲重宣此義而說偈言。

　五法三自性　　及與八種識
　二種無有我　　悉攝摩訶衍
　名相虛妄想　　自性二種相
　正智及如如　　是則為成相

　　(頌曰三般自性示真詮悉入楞伽五法玄湏了相名皆是妄逈離妄想即忘緣如如正智何湏覺人法忘情始得圓高步便超三界外從茲親摘火中蓮)。

　　優曇恒沙譬喻分第六十七

　　爾時大慧菩薩復白佛言世尊。如世尊所說句。過去諸佛如恒河沙。未來現在亦復如是。云何世尊。為如說而受。為更有餘義。惟願如來哀愍解說。佛告大慧。莫如說受。三世諸佛量非如恒河沙。所以者何。過世間望。非譬所譬。以凡愚依計常外道妄想。長養惡見。生死無窮。欲令厭離生死趣輪。精勤勝進故。為彼說言。諸佛易見。非如優曇鉢華難得見故息方便求。

　　(若言難遇如優曇鉢華即生退怯故說易見如恒河沙所以誘之欲其進也)。

　　有時復觀諸受化者作是說言。佛難值遇如優曇鉢華。優曇鉢華無已見今見當見。

　　(說諸佛出世如優曇鉢華者依可化眾生故故云觀諸受化者)。

　　如來者。世間悉見。不以建立自通故說言如來出世如優曇鉢華。

　　(謂世間雖悉見如來而不得自覺聖智境界故說言如優曇鉢華)。

　　大慧。自建立自通者。過世間望。

　　(謂自覺聖智所得世間無等過諸譬喻故云過世間望)。

　　彼諸凡愚所不能信。自覺聖智境界無以為譬。真實如來過心意意識所見之相。不可為譬大慧。然我說譬佛如恒沙。無有過咎。

　　(譬佛如沙非為多故所譬具在下文非一義也)。

　　譬如恒沙。一切魚鼈斬收魔羅師子象馬人獸踐踏。沙不念言。彼惱亂我而生妄想。自性清淨無諸垢汙。如來應供等正覺。自覺聖智恒河。大力神通自在等沙。一切外道諸人獸等一切惱亂。如來不念而生妄想。如來寂然無有念想。如來本願以三昧樂安眾生故無有惱亂。猶如恒河。等無有異。又斷貪恚故。

　　(其待魚鼈輸[(冰-水+〡)*ㄆ]等物等無有異故曰又斷貪恚)。

　　譬如恒沙。是地自性。劫盡燒時燒一切地。而彼地大不捨自性。與火大俱生故。其餘愚夫作地燒想。而地不燒。以火因故。如是如來法身。如恒沙不壞。

　　(地以火生而愚夫作地燒想地實不燒一切有身俱壞凡夫作法身壞想而如來法身實不壞)。

　　大慧。譬如恒沙。無有限量。如來光明亦復如是無有限量。為成熟眾生故普照一切諸佛大眾。大慧。譬如恒沙。別求異沙永不可得。如是如來應供等正覺無生死生滅。有因緣斷故。大慧。譬如恒沙。增減不可得知。如是如來智慧成熟眾生。不增不減。非身法故。身法者有壞。如來法身非是身法。

　　(身法即有壞之身相)。

　　如壓恒沙。油不可得。如是一切極苦眾生逼迫如來。乃至眾生未得涅槃。不捨法界自三昧願樂。以大悲故。

　　(眾生極苦遂感如來發大悲本願故曰逼迫猶壓沙也壓沙而油不可得欲令如來捨離法界中深心願樂亦不可得)。

　　大慧。譬如恒沙。隨水而流。非無水也。如是如來所說一切諸法隨涅槃流。是故說言如恒河沙。

　　(沙譬則一切諸法水譬則涅槃流法雖千變皆隨涅槃未有一法而不涅槃者故曰非無水也雖所說一切法皆隨涅槃流而未甞隨諸去流轉故曰隨流而性常)。

　　如來不隨諸去流轉。去是壞義故。

　　(以涅槃非壞故不隨諸去流轉)。

　　大慧。生死本際不可知。不知故。云何說去。去者斷義而愚夫不知。大慧白佛言世尊。若眾生生死際不可知者。云何解脫可知。佛告大慧。無始虛偽過惡妄想習氣因滅。自心現。知外義妄想身轉。解脫不滅。是故無邊。非都無所有。為彼妄想作無邊等異名。

　　(無始因滅然後覺知自心所現覺心自現則能了知外境不為妄想所轉故名解脫解脫者非是壞滅雖說無邊非都無所有曰無邊者亦為眾生妄想而立異名耳)。

　　觀察內外離於妄想。無異眾生。智及爾炎一切諸法悉皆寂靜。

　　(謂以解脫知見觀察內外諸法則離於妄想無別有眾生盖以即此妄想名為眾生故如是觀者智及爾炎悉皆寂靜以解脫者識破眾生妄想心故故下文云云)。

　　不識自心現妄想故妄想生。若識則滅。

　　(一切妄想不患不滅惟患其不能識了若能識了則妄想無自而生所謂解脫者此也)。

　　爾時世尊欲重宣此義而說偈言。

　觀察諸導師　　猶如恒河沙
　不壞亦不去　　亦復不究竟
　是則為平等　　觀察諸如來
　猶如恒沙等　　悉離一切過
　隨流而性常　　是則佛正覺

　　(頌曰譬彼優曇亦未親恒沙設喻義兼陳不流不去如常寂無減無增類法身逈絕因緣何所異任他惱亂不曾嗔為君更說無窮量還似光明照剎塵)。

　　剎那壞相差別分第六十八

　　爾時大慧菩薩復白佛言。惟願為說一切諸法剎那壞相。

　　(剎那念也一念之頃心意俱生展轉變壞故曰利那壞相盖愚夫計著識相而然)。

　　世尊。云何一切法剎那。佛告大慧。諦聽諦聽。善思念之。當為汝說。

　　佛告大慧。一切法者。謂善不善無記。有為無為。世間出世間。有罪無罪。有漏無漏。受不受。大慧。略說心意意識及習氣。是五受陰因。是心意意識習氣長養。凡愚善不善妄想。

　　(識習氣有善不善分別此剎那見也)。

　　大慧。修三昧樂。三昧正受現法樂住。名為賢聖善無漏。

　　(法樂現前而住則無復妄想矣此謂非剎那者)。

　　大慧。善不善者謂八識。何等為八。謂如來藏名識藏。

　　(如來藏識藏其實一也以其未墮名相則曰如來藏以其墮於名相則號為識藏故曰名識藏)。

　　心意意識及五識身。非外道所說。大慧。五識身者。心意意識俱。善不善相展轉變壞。相續流注。不壞身生。亦生亦滅。不覺自心現。次第滅。餘識生。形相差別攝受。

　　(不壞身猶真識也隨順意識而生生已還滅若不覺自心所現則次第滅時別識生起取於種種形相差別)。

　　意識五識俱相應生。剎那時不住。名為剎那。

　　(謂念念不住故名剎那)。

　　大慧。剎那者。名識藏如來藏意俱生。識習氣剎那。

　　(剎那壞者識習氣也如來藏與意俱生乃有剎那壞相)。

　　無漏習氣非剎那非凡愚所覺。計著剎那論故。不覺一切法剎那非剎那。以斷見壞無為法。

　　(凡愚計著一切諸法剎那變壞而不能知一切諸法有是剎那非剎那故乃計無為同諸法壞是墮斷見故曰以斷見壞無為法)。

　　大慧。七識不流轉。不受苦樂。非涅槃因。

　　(七識剎那變壞不與生死俱轉故云不流轉不受苦樂唯如來藏生死流轉故受苦樂為涅槃因)。

　　大慧。如來藏者。受苦樂與因俱。若生若滅。四住地無明住地所醉。凡愚不覺剎那見。妄想薰心。

　　(凡愚不能了知如來之藏起剎那見故為妄想所薰)。

　　復次大慧。如金金剛佛舍利。得奇特性。終不損壞。大慧。若得無間有剎那者。聖應非聖而聖未曾不聖。

　　(無間有剎那謂剎那非剎那者若得無間有剎那則雖聖之名亦不免於名相故亦壞聖亦壞而湛然者不期於存而獨存是乃所以聖故曰未曾不聖)。

　　如金金剛。雖經劫數。稱量不減。

　　(以剎那本無所成亦無所壞若得無間有剎那則無復剎那不剎那見故如金剛等何成壞之足云)。

　　云何凡愚不善於我隱覆之說。於內外一切法作剎那想。

　　(佛說剎那所以息煩亂而凡愚無知作剎那想)。

　　(頌曰堪嘆誰知壞剎那若還計著又成魔剎那一切皆云壞借問真空壞得麼)。

　　三種波羅蜜差別分第六十九

　　大慧菩薩復白佛言世尊。如世尊說六波羅蜜滿足。得成正覺。何等為六佛告大慧。波羅蜜有三種分別。謂世間。出世間。出世間上上。世間波羅蜜者。我我所攝受計著。攝受二邊。為種種受生處。

　　(欲邀福於來世故行波羅蜜)。

　　樂色聲香味觸故滿足檀波羅蜜。戒忍精進禪定智慧亦如是。凡夫神通及生梵天。

　　(貪於色等境界而欲成就神通生於梵天非善於六度者也)。

　　出世間波羅蜜者。聲聞緣覺墮攝受涅槃故行六波羅蜜。樂自己涅槃樂。

　　(不覺自心所現作涅槃想而攝受之故以行六波羅為樂)。

　　出世間上上波羅蜜者。覺自心現妄想量。攝受及自心二故。不生妄想。

　　(覺自心現妄想則知攝與所攝及自心與妄想皆是二法以覺此故不生妄想)。

　　於諸趣攝受非分。

　　(悉無諸趣攝受故曰非分)。

　　自心色相不計著。

　　(聲聞緣覺雖能滅外色相而計著自心之色相若前之自己涅槃樂是也至此則不然矣)。

　　為安樂一切眾生故生檀波羅蜜。起上方便。

　　(為安樂眾生而起最上方便此善於布施也)。

　　即於彼緣。妄想不生。戒是尸波羅蜜。

　　(即諸境界不起妄想則無去取離著之見此善於持戒也)。

　　即彼妄想不生。忍知攝所攝。是羼提波羅蜜。

　　(即於不起妄想忍知能攝所攝自性此善於忍辱也)。

　　初中後夜。精勤方便。隨順修行。方便妄想不生。是毗棃耶波羅蜜。

　　(隨順如實修行於修行方便亦不起方便之想此善於精進也)。

　　妄想悉滅。不墮聲聞涅槃攝受。是禪波羅蜜。

　　(聲聞有涅槃想故有攝受非此始名禪定)。

　　自心妄想非性。

　　(覺自心妄想皆非有性故曰非性)。

　　智慧觀察。不墮二邊。先身轉勝而不可壞。

　　(轉先身而即勝如金剛之不可壞)。

　　得自覺聖趣。是般若波羅蜜。爾時世尊欲重宣此義而說偈言。

　空無常剎那　　愚夫妄想作
　如河燈種子　　而作剎那想
　剎那息煩亂　　寂靜離所作
　一切法不生　　我說剎那義
　物生則有滅　　不為愚者說

　　(愚者不曉剎那義而作想)。

　無間相續性　　妄想之所薰
　無明為其因　　心則從彼生
　乃至色未生　　中間有何分
　相續次第滅　　餘心隨彼生
　不住於色時　　何所緣而生
　以從彼生故　　不如實因生

　　(謂非因實際而生)。

　云何無所成　　而知剎那壞
　修行者正受　　金剛佛舍利
　光音天宮殿　　世間不壞事
　住於正法得　　如來智具足
　比丘得平等　　云何見剎那
　乾闥婆幻等　　色無有剎那
　於不實色等　　視之若真實

　　(一切色相無非實際)。

　　(頌曰世俗波羅樂色聲聲緣攝受涅槃城自心覺了方為上六度從茲絕想情)。

　　如來說法離諸過差別分第七十

　　爾時大慧菩薩復白佛言世尊。世尊記阿羅漢。

　　(記謂受記)。

　　得成阿耨多羅三藐三菩提。與諸菩薩等無差別。一切眾生法不涅槃。誰至佛道。從初得佛至般涅槃。於其中間不說一字。亦無所荅。如來常定故亦無慮亦無察。化佛化作佛事。何故說識剎那展轉壞相。金剛力士常隨侍衛。何不施設本際。現魔魔業惡業果報。旃遮摩納孫陁利女空鉢而出。惡業障現。云何如來得一切種智而不離諸過。佛告大慧。諦聽諦聽。善思念之。當為汝說。大慧白佛言。善哉世尊。唯然受教。

　　佛告大慧。為無餘涅槃故。說誘進行菩薩行者故。此及餘世界修菩薩行者樂聲聞乘涅槃。為令轉聲聞乘進向大乘。

　　(授聲聞言無上正覺凡以誘進也)。

　　化佛授聲聞記。非是法佛。因是故記諸聲聞與菩薩不異。大慧。不異者。聲聞緣覺諸佛如來煩惱障斷解脫一味。

　　(只解脫煩惱一味爾)。

　　非智障斷。

　　(聲緣煩惱障斷與如來同智障不斷與如來異)。

　　大慧。智障者。見法無我。殊勝清淨。

　　(智障要見法無我性乃得清淨是智障斷也)。

　　煩惱障者。先習見人無我斷。七識滅。

　　(謂先所習人無我見至此而斷然後意識捨離是煩惱障斷也)。

　　法障解脫。識藏習滅。究竟清淨。

　　(煩惱障斷止於七識滅爾至於法障解脫然後識藏習滅故曰究竟清淨此已下說諸佛如來)。

　　因本住法故。前後非性。

　　(本住法即常住真心前云如樹木心是也一切圓融前後皆非有性)。

　　無盡本願故。如來無慮無察而演說法。

　　(以本願無盡故不忘演說然所以演說實出於無慮無察)。

　　正智所化故。念不妄故。無慮無察。

　　(所以化人出自正智實無妄念故凡所演說無慮無察)。

　　四住地無明住地習氣斷故。二煩惱斷。離二種死。覺人法無我及二障斷。

　　(以無明習氣斷故方斷二煩惱乃至二障斷)。

　　大慧。心意意識眼識等七剎那。習氣因。善無漏品離。不復輪轉。如來藏者輪轉。涅槃苦樂因。空亂意慧愚癡凡夫所不能覺。大慧。金剛力士所隨護者。是化佛耳。非真如來。真如來者。離一切根量。一切凡夫聲聞緣覺及外道根量悉滅。得現法樂住。無間法智忍故非金剛力士所護。一切化佛不從業生化。化佛者非佛。不離佛。因陶家輪等眾生所作相而說法。

　　(如陶家輪造出百千器類皆因眾生所作之相此化佛說法也)。

　　非自通處說自覺境界。

　　(既曰化佛故云非自通處)。

　　復次大慧。愚夫依七識身滅。起斷見。不覺識藏故起常見。

　　(愚夫以七識身滅而謂一切斷滅故起斷見不覺識藏本無所有執以為真常之法故起常見)。

　　自妄想故不知本際。自妄想慧滅故解脫四住地無明住地。

　　(自妄想之慧滅乃能解脫無明)。

　　習氣斷故一切過斷。爾時世尊欲重宣此義而說偈言。

　三乘亦非乘　　如來不磨滅
　一切佛所記　　說離諸過惡
　為諸無間智　　及無餘涅槃
　誘進諸下劣　　是故隱覆說
　諸佛所起智　　即分別說道
　諸乘非為乘　　彼則非涅槃

　　(智者乘無乘及涅槃)。

　欲色有及見

　　(欲界色界三有及見)。

　說是四住地
　意識之所起　　識宅意所住
　意及眼識等　　斷滅說無常
　或作涅槃見　　而為說常住

　　(此皆因眾生而說一切法)。

　　(頌曰大慈金口何曾失誘進聲緣故佛同已了妄緣冥慮察不忘本願演宗風藏心輪轉非無漏化佛因他豈自通若識如來真境界逈離根量等虛空)。

　　戒飲食分第七十一

　　爾時大慧菩薩以偈問言。

　彼諸菩薩等　　志求佛道者
　酒肉及與葱　　飲食為云何
　惟願無上尊　　哀愍為演說
　愚夫所貪著　　臭穢無名稱
　虎狼所甘嗜　　云何而可食
　食者生諸過　　不食為福善
　惟願為我說　　食不食罪福

　　大慧菩薩說偈問已。復白佛言。惟願世尊為我等說食不食肉功德過惡我及諸菩薩於現在未來。當為種種希望食肉眾生分別說法令彼眾生慈心相向。得慈心已。各於住地清淨明了。疾得究竟無上菩提。聲聞緣覺自地止息已。亦得速成無上菩提。惡邪論法諸外道輩。邪見斷常顛倒計著。尚有遮法不聽食肉。况復如來世間救護正法成就而食肉邪。佛告大慧。善哉善哉。諦聽諦聽。善思念之。當為汝說。大慧白佛言。唯然受教。

　　佛告大慧。有無量因緣不應食肉。然我今當為汝略說。謂一切眾生從本已來。展轉因緣常為六親。以親想故。不應食肉。驢騾駱駞狐狗牛馬人獸等肉。屠者雜賣故。不應食肉。不淨氣分所生長故。不應食肉。眾生聞氣悉生恐怖。如旃陁羅及譚婆等。狗見憎惡驚怖群吠故。不應食肉。令修行者慈心不生故。不應食肉。凡愚所嗜臭穢不淨。無善名稱故。不應食肉。令諸呪術不成就故。不應食肉。以殺生者見形起識。深味著故。不應食肉。彼食肉者。諸天所棄故。不應食肉。令口氣臭故。不應食肉。多惡夢故。不應食肉。空閑林中虎狼聞香故。不應食肉。令飲食無節量故。不應食肉。令修行者不生厭離故。不應食肉。我甞說言。凡所飲食。作食子肉想。作服藥想故。不應食肉。聽食肉者無有是處。復次大慧。過去有王。名師子蘇陁婆。食種種肉。遂至食人。臣民不堪。即便謀反。斷其俸祿。以食肉者有如是過故。不應食肉。復次大慧。凡諸殺者。為財利故殺生屠販。彼諸愚癡食肉眾生。以錢為網而捕諸肉。彼殺生者。若以財物。若以鉤網。取彼空行水陸眾生。種種殺害。屠販求利。亦無不教不求不想而有魚肉。以是義故。不應食肉。大慧。我有時說遮五種肉。或制十種。今於此經。一切種一切時開除方便一切悉斷。大慧。如來應供等正覺尚無所食。况食魚肉。亦不教人。以大悲前行故視一切眾生猶如一子。是故不聽令食子肉。爾時世尊欲重宣此義而說偈言。

　曾悉為親屬　　鄙穢不淨雜
　不淨所生長　　聞氣悉恐怖
　一切肉與葱　　及諸韮蒜等
　種種放逸酒　　修行常遠離
　亦常離麻油　　及諸穿孔牀
　以彼諸細蟲　　於中極恐怖
　飲食生放逸　　放逸生諸覺
　從覺生貪欲　　是故不應食
　由食生貪欲　　貪令心迷醉
　迷醉長愛欲　　生死不解脫
　為利殺眾生　　以財網諸肉
　二俱是惡業　　死墮叫呼獄
　若無教想求　　則無三淨肉
　彼非無因有　　是故不應食
　彼諸修行者　　由是悉離遠
　十方佛世尊　　一切咸訶責
　展轉更相食　　死墮虎狼類
　臭穢可厭惡　　所生常愚癡
　多生旃陀羅　　獵師譚婆種
　或生陀夷尼　　及諸食肉性
　羅剎猫狸等　　徧於是中生
　縛象與大雲　　央掘利魔羅
　及此楞伽經　　我悉制斷肉
　諸佛及菩薩　　聲聞所訶責
　食已無慙愧　　生生常癡冥
　先說見聞疑　　已斷一切肉
　妄想不覺知　　故生食肉處
　如彼貪欲過　　障礙聖解脫
　酒肉葱韮蒜　　悉為聖道障
　未來世眾生　　於肉愚癡說
　言此淨無罪　　佛聽我等食
　食如服藥想　　亦如食子肉
　知足生厭離　　修行行乞食
　安住慈心者　　我說常厭離
　虎狼諸惡獸　　恒可同游止
　若食諸血肉　　眾生悉恐怖
　是故修行者　　慈心不食肉
　食肉無慈慧　　永背正解脫
　及違聖表相　　是故不應食
　得生梵志種　　及諸修行處
　智慧富貴家　　斯由不食肉

　　(頌曰如來不食度群倫况嗜腥羶染穢人秘典一時都禁斷修行從此得通津)。

　　(○揔頌曰如來只為閔癡盲豈憚相將入草行紙筆跡中傳了義胷喉響裏演無生也知明月元非指要覔真金不免烹若問楞伽端的意舉頭擬議八千程)。

楞伽經纂卷第四(下)

　　楞伽後序

　　世疑達磨西來不立文字以楞伽秘典為非達磨所傳乃魏流支之妄嗚呼是未甞知祖意面壁九年杜絕言句門人得髓不容以聲此西來之𣅀也柰何後學智劣世遠師訛無所折正學者必待揚眉拭眥而盡得之則達磨之教得其傳者幾希矣是故我祖不免取上乘一心之典併以傳授且曰吾有楞伽四卷是佛之心印使法亡而典存上根利器者可由此而證道傳訛習異者亦可由此而折正雖歷百千世而宗風不墜者其有頼於斯乎馬祖甞曰達磨自天笁來傳上乘一心之法引楞伽經以佛語心為宗以無門為法門其言著在方𠕋以達磨授經之言為非則馬祖亦誣人矣夫馬祖師讓讓師六祖其言必有師承使楞伽果出於流支之偽濫胡不折正於馬祖獨於數百載而下折正於人乎流支之說果何經據而云以傳燈為出於景德之後今為此說者果出於景德之前乎若以二祖非人勿傳之說為非是未甞知先聖有醍醐上味翻為毒藥之語也今楞伽無傳則已其文具存試取而讀之有一言違先聖之𣅀乎但恐其句讀之難非麤心者所能分別也去聖時遙邪說增熾斯典備存尚不知取而讀之以為之折正况欲盡毀棄以為非達磨所傳復如何哉以為吾宗不立文字一切斷滅之則三祖之信心銘四祖之禪宗論六祖之壇經皆數千言盡可焚置而靈山所付特可委之迦葉又何用阿難區區為之結集殊不知面壁得髓之說乃達磨之拈花也楞伽四卷乃達磨之一大藏教也聖人立法自有權實安可執一而論夫以八識二無我五法三自性語楞伽之一二則可矣究楞伽之意故有盡竹帛所不能載者此達磨所謂可惜後人以為名相去在正今日之弊也吾將纂述斯典為之詮釋使文順而義明冀學者易於觀覽以大闡揚達磨之宗使有見聞者槩可成佛遽得此說誠可駭嘆因以為之辨云。

　　太姥野人楊(彥國)序

　　楊居士楞伽經纂後序

　　昔馬祖謂楞伽以佛語心為宗以無門為法門居士楊公謂以心為宗則心外無宗以無門為法門則有門非法此楞伽之指要也其所發明事相專論五法三自性八識二無我故又名聖智事分別自性經又名觀察五法自性相經又名言說妄想相心經居士謂心本無名以現得名故云言說妄想相心比佛語心之大意也云佛語心者以其始終所論不離妄想以至論倒不倒妄想起聖凡種性雖聖種性亦由不顛倒妄想而起名為妄想其實自心現量大哉心量雖十方虛空山河大地不出其中修行者乃欲滅除妄想而求真諦殊不知心之有想猶海之有浪欲捨浪而觀海亦猶捨煩惱而求菩提捨惑亂而求戒定其可得乎由此觀之唯能知妄想之可以凡可以聖然後可與論楞伽大旨嗚呼身心世界居妄想中不自知覺乃欲滅想求真去道愈遠此佛所以特假海浪以諭大慧至於大慧問不實妄想云何而生則曰種種義種種不實妄想論妄想生滅則曰聖賢如性自性妄想亦不異以至反覆詰難則告之曰前聖所知轉相傳授妄想無性獨一靜處自覺觀察離見妄想其告之深切著明如此故居士嘆言迷此則生死河悟此則涅槃樂其有得於斯歟後之學者假此微言求自覺悟當如此經所指獨依於義不依於文要在默契幽深回光返照則楞伽印心之說當自得於言說思惟之表若或執此經文以求心要是猶刻舟求劒其蹉過遠矣昔慧滿甞云諸佛說心令知心相是虛妄今乃重加心相又增議論深違佛旨斯可謂善觀楞伽者也此經雖以五法等事相為主論然皆隨而排遣未甞泥於一法自非深明義趣已捨筌蹄其能不滯於言說文字間乎居士福州長溪人家于瀲浦余建炎間作邑長溪時居士已去世三十餘年矣聞有是經纂特趨瀲浦謁其弟(惇禮)察院得其所藏之本察院公具言居士自少為學有雋聲一舉不第便有遯世之意去參諸方深造禪理既而結茅太姥之下徧閱內典獨於楞伽自有所得若夙緣所契研窮咀味凢數十年乃作此論臨終戒其子以親書副本藏諸柩仍建小塔于(太姥左峯之顛)以淨本置其中嵗久塔頂夜有光村人疑有物遂窮之唯有文字四秩由是散失民間察院公宦游既歸乃復求訪得之觀其分章作偈顧雖諸禪老宿皆瞪眎而不敢睥睨非大手筆其誰能之名經纂者以明其非注釋云耳。

　　紹興二十八年十一月初九日左太中大夫充敷文閣待制知福州軍州事提舉學事兼管內勸農使充福建路安撫使馬步軍都緫管歸安縣開國男食邑三百戶賜紫金魚袋沈(調)記


