嘉興大藏經（新文豐版）第 29 冊 No. B229 法瀾澂禪師語錄


　　法瀾澂禪師語錄序

　　溯自往代禪家克振宗風者代不數人至今目猶為空谷之音慨夫大道榛蕪性真翳障綿綿一線幾至廢墜而六祖五宗之心傳如泥牛入海永無消息即有一二後起咸分流別派見解紛紛拈棰豎拂騁辯馳鋒藤蔓不少而世之儒者因從而毀之是亦儒者之過也何也余嘗取兩家之言合而觀之吾儒言誠意正心而先致其知禪家言明心見性而不離於覺有二義乎繇誠正而修身以至齊治平皆此一知繇明心見性以至度盡眾生皆此一覺有二用乎內外既一何存彼此余客遊江陵得謁法瀾禪師知其為天王海公嫡嗣具向上爪牙讀其語錄若月印萬川川川見月月既無聲水亦無相直令大地眾生盡在水月光中出現其機鋒敏捷又如金刀破竹使人情意無餘六祖五宗之心傳煥然若新而幾至廢墜之道亦可云克振矣又豈外吾儒而不吻合宗旨哉雖西來大意不假言詮然而繪風圖海聽之有聲獨不可授諸天下慧心人乎。

　　康熙十二年歲枉癸丑七月既望鍾山王才鼎沐手敬題

　　法瀾澂禪師語錄目錄卷首序文卷上住荊州天王禪寺語錄當陽度門禪寺語錄卷下荊州菩提場語錄荊州報恩禪寺語錄機緣入室偈頌佛事塔記(附)

　　法瀾澂禪師語錄目錄

法瀾澂禪師語錄卷上

　　嗣法門人清杲編次

　　住荊州天王禪寺語錄

　　康熙九年庚戌二月初一日進寺。

　　上堂拈香此一瓣香高超物表攝受群靈蒼生有賴萬彙沾恩恭為
今上皇帝祝延萬歲此一瓣香為翰為屏為祥為瑞奉為滿朝文武本省提臺本府例位尊官伏願常展調羹手撥轉正法輪此一瓣香放去則道滿寰宇收來則法幢高豎奉為光賁天王棲賢獨冠敬太老和尚並及現前眾位法叔大和尚伏願聲價等南陽壽量同寶掌正拈香此一瓣香最初一步蹋著至今受用不盡今對人天眾前拈出奉為中興本寺四坐道場本師沙翁海老和尚用酬法乳之恩就座信菴大師白棰曰法筵龍象眾當觀第一義師震聲一喝曰有識得此第一義者麼出來酬唱看信菴大師問天王奕葉播芳春千古令人憶轉深伐鼓聲鍾龍象集高山流水孰知音知音即不問大振綱宗事若何師曰拄杖頭邊金鳳舞進曰意氣不從天地得英雄豈藉四時催師曰鐵崑崙下死貓頭信喝師曰好喝楚菴大師問天王法道遠源流突出孤峰最上頭濟北宗風即不問高登猊座事如何師曰南山起雲北山下雨進曰龍得水時添意氣虎逢山勢長威獰師曰普天匝地又重新問向上全提即不問高峰四句請師宣師曰舊話不須拈進曰如何是海底泥牛銜月走師曰莫妄想如何是嵒前石虎抱兒眠師曰莫眼華如何是鐵蛇鑽入金剛眼師曰一串穿卻如何是崑崙騎象鷺鷥牽師曰看腳下進曰恁麼則瑞氣迎春色杲日麗中天師曰不妨道著夏居士問大道無雖唯嫌揀擇始終如一內外明徹明徹即不問始終如一事如何師曰全賴居士擔荷進曰庭前柏樹千年秀善法堂中句更新師曰若將耳聽終難會眼裏聞聲方始奇乃豎拂子曰見麼汝若見得千般說萬種諭總是賸事汝若不見山僧今日無事生事去也喝一喝曰見麼復曰即此天王道場頹廢千年幸我本師和尚竭力中興乃得叢林煥然大備今蒙慈命勉諸不肖住持又值棲賢太老人光臨同眾法叔抑逼陞此曲彔木床只得藏身無地敗闕一上起身鞠躬曰伏惟眾慈極力包荒。

　　復舉世尊在靈山會上拈華示眾百萬人天罔措唯迦葉破顏微笑世尊曰吾有正法眼藏涅槃妙心付囑與汝毋令斷絕師曰釋迦老子將常住物私作人情人天眾前付與迦葉且委曲不少然迦葉亦現大人相一力擔當淵源不止以至今日遞相鈍置新天王今日亦有一偈呈似諸人一華拈起太郎當百萬人天笑裏藏匝地春風吹不盡留傳千古作宗綱結捶曰諦觀法王法法王法如是師下座。

　　眾慶佛誕請上堂僧問除卻古人公案斬斷陳年葛麻現前一著請師速道師曰大家相對面進曰恁麼則覓火和煙得擔泉帶月歸師曰不孤今日乃曰輓回法道振荊南祖席中興見大觀何幸於今同一會儼然未散在靈山若問箇中端的意今朝四月是初三直下豁然非性燥休來擬議隔重關且豫慶釋迦聖誕又作麼生一輪今古月空載幾人還。

　　佛誕請上堂僧問年年四月八處處慶悉達即今釋迦老子在甚麼處師曰有問有答進曰還當得慶賀事麼師曰春風歲歲新乃曰城東老母雙眼華雲門一棒也隨邪驀然識得自家寶將此身心獻釋迦只如指天指地又且如何良久曰結得恩深怨亦深年年惡水驀頭淋麻三斤兮乾矢橛誰道其中有指陳乃作攜瓶灌水勢曰蘇嚕蘇嚕㗭利㗭利。

　　結制上堂拈拄杖卓一卓曰爐韛從地起鉗錘隨手來有問向上事一擊頂門開還有赤身擔荷者麼僧出一喝師曰近火先焦問如何是奪人不奪境師卓拄杖曰穿卻汝鼻孔如何是奪境不奪人師曰擊碎汝腦門如何是人境兩俱奪師打曰天晴不肯走如何是人境俱不奪師曰放待冷來看進曰人境已蒙師指示末後一句又如何師復打曰還嫌少在問十方同聚會箇箇學無為即今考鍾伐鼓如何是無為師曰日輪當午照進曰大開爐韛又如何師曰烈燄烜天紅進曰天王山上來雲紫悟祖堂前瑞氣騰師曰塞滿乾坤乃曰無位真人長長短短清淨法身高高低低被天王捏作一團散向微塵國土要借諸人鼻孔出氣因甚如此千峰勢到嶽邊止萬派聲歸海上消。

　　復舉龐居士曰十方同聚會箇箇學無為此是選佛場心空及第歸師曰要見心空及第歸麼大千無知己獨露一身歸。

　　天王海老和尚退棲賢之真州地藏有書至上堂捧讀來書不舍遠去忍俊不禁舉似大眾良久曰一片白雲橫谷口幾多歸鳥盡迷巢。

　　菩提場監院同江居士請上堂僧問千林不耐凋寒葉幸有庭前柏樹芳歷盡三冬無異志西來大意請敷揚師曰昨夜六華添瑞彩進曰法鼓再撾宣億國祖燈重朗照人寰師曰今朝杲日正當空進曰而今借得東風力吹散浮雲見好天師曰是玉也大奇乃曰萬象森羅主乾坤法界尊識得他住處便是當家人初在菩提場爾為監院僧荷眾而竭力精勤忘五更今也來天王見爾廣大心要見古今天地古今日月麼憶昔楊岐會監院滿身霜雪播叢林。

　　復舉龐居士曰難難難十石油麻樹上攤龐婆曰易易易百艸頭邊祖師意靈昭女曰也不難也不易饑來喫飯倦來睡師曰說難說易未免令人挂口今日江公會麼一口吸盡西江水露出天涯星月孤。

　　承天寺夏僧綱同眾請上堂僧問說有說無俱是諸方常語論色論空亦是座主活計除此二途請師施設師曰我無一法與人進曰欲得梅華放須憑霜雪催師打曰一棒打不回乃曰華座未登法雨先施潤大地真風纔扇四海波騰演上乘恁麼會去達磨不必西來神光何須立雪殊不知滿口道不出分明在目前水中鹽味色裏膠青恁麼不會今日有飯在缽內承天名剎主人賢不是尋常相恰好多生願力結斯緣雖然汝等不得飯飽弄箸。

　　佛成道日上堂僧問如何是天王境師曰御路如絃直進曰如何是境中人師曰相逢覿面親進曰人境雙忘時如何師曰天邊一鴈飛乃曰夜睹明星阿誰曉是聖是凡都靠倒唯有鼻孔無處藏碧稜稜底光皎皎天王見得為他扭捏一上以手作扭鼻勢曰釋迦老子隨手來也既曰一切眾生俱有如來智慧德相何故又要大驚小怪雖然不因樵子徑爭到葛洪家。

　　久雪初晴上堂盡謂世間有誰道世間無飄飄成一片何處覓畫圖豎拂子曰會麼一輪紅日纜出現依然露箇舊面目且道那箇是舊面目開眼便見山河大地。

　　春日上堂春宵一刻值千金華有清香月有陰歌館樓臺聲細細鞦韆院落夜沉沉古人觸境發情大有損益春宵一刻值千金黃金難買華有清香月有陰正好翫賞歌館樓臺聲細細樂在其中鞦韆院落夜沉沉歡娛夜短若是抱道衲僧別有一番景況春宵一刻值千金不可放過華有清香月有陰一種春色歌館樓臺聲細細漏洩太多鞦韆院落夜沉沉切莫瞌睡如此會得君親之恩三有之德一時酬畢其或未然寸絲滴水須償宿債。

　　除夕上堂僧問舊歲既云去新年又道來如何是不動尊師曰一箇閒人天地間乃曰年月日時盡都言一歲除人生營世樂未免有榮枯獨有道人心不入他群隊既不入他群隊在甚處著腳隔塢梅華開正好攜笻看遍又歸來。

　　元旦上堂本來無新舊未免應時節焚香祝堯天堯天好風月焚香祝聖壽聖壽如天闊焚香祝大臣文武秉忠烈焚香祝國豐人民皆饒益更將此瓣香四恩三有盡酬畢且道者瓣香從甚處拈來地暖陽和新氣象無邊艸木盡含春。

　　解制上堂僧問如何是第一玄師曰乾坤未剖前如何是第二玄師曰華開十丈蓮如何是第三玄師曰開口落言詮如何是第一要師曰拄杖開口笑如何是第二要師曰虛空無孔竅如何是第三要師曰放去收來妙僧曰三玄三要蒙師指今朝解制又若何師曰艸溪筋斷任𨁝跳僧喝師曰亂跳問如何是函蓋乾坤句師便喝如何是隨波逐浪句師曰乾爆爆如何是截斷眾流句師曰水漉漉僧禮拜師乃曰九旬結制今朝滿賴護天龍事事安撩起即行真快便鼻頭爭奈柳條穿雖然今日山僧放開線道任汝▆鞋緊峭。

　　復舉芙蓉一日辭馬祖祖曰裝包了來與汝說一上佛法次日芙蓉至方丈侍立少頃祖曰時寒善為道路芙蓉行至法堂上忽然有省師曰馬祖恁麼提持芙蓉恁麼會去雖是鍼芥相投未免特地風波天王者裏也無佛法可說亦無人來告辭且道與古人相去多少良久曰此中無枝葉唯有諸真實。

　　上堂靈雲見桃華眼裏添得沙玄沙道未徹鍼頭擬削鐵借路還家處處通桃華何地不相逢於今不見靈雲老孤負桃華滿塢紅。

　　佛誕上堂初生滿口露冰霜天上人間不覆藏可惜雲門棒頭短至今處處起餘殃雖則利益眾生未免互相鈍置只如正令施行又作麼生拈拄杖曰無文印子閒拋出千古熏風殿閣涼。

　　上堂本無一毫許盡力提不起只饒諸佛來莫能動著伊然雖如是卻在山僧手裏放之則彌於六合卷之則退藏於密且道不舒不卷又作麼生以兩手作拓空勢曰也只在裏許。

　　馬太保同眾裝塑四大天王開光請上堂大道無形越古今正眼圓明絕點塵莊嚴萬德河沙象原是河沙萬德身證得此身方現天王人王宰官居士等身而為說法化度眾生同明般若雖然風調雨順四王職國泰民安天下豐。

　　臘八上堂瞿曇在淨梵王宮一日遊觀四門見有生老病死忽自知覺憂愁恐怖子夜逾城特入雪山苦行六年形同枯木面若死灰忽睹明星喜展眉宇歎曰一切眾生俱有如來智慧德相只因妄想執著不能證得祇如今日釋迦老子不執著所證何事而有此智慧德相良久曰會麼今日榮華人不識十年前是一書生。

　　誕日上堂年年臘月初十認取山僧眼橫鼻直看他者箇模樣其中有甚奇特人人本具神通河沙諸佛不別休認聖凡二途畢竟是何面目良久曰過去阿僧衹劫也是者箇面目未來阿僧衹劫也是者箇面目即今聻喝一喝曰智者應須合自知無邊光景都漏洩。

　　上堂僧問逢人即不出出則便為人意旨如何師打曰汝道山僧為人不為人進曰昨夜綠谿添瑞彩今朝杲日正中天師曰照破腦門乃曰善信營辦香齋禮請舉揚箇事殊不知開口也在裏許不開口也在裏許開口不開口總在裏許三世諸佛到者裏直得口挂壁上歷代祖師到者裏緘口結舌天王到者裏只得向無說中說去也卓拄杖一下曰啼得血流無用處不如緘口度殘春。

　　上堂僧問一華拈後五葉流芳第一義諦請師速道師曰落二落三進曰如何是踞地獅子師卓拄杖一下進曰如何是全身獨露師曰且放過一著進曰千峰勢到嶽邊止萬派聲歸海上消師打曰好生計取乃曰河沙世界河沙佛盡在毛孔八萬中三界蕩然誰是主無位真人赤骨律等閒拈出無私語萬別千差俱掀卻。

　　復舉世尊陞座文殊白棰曰諦觀法王法法王法如是世尊便下座師曰文殊以己方人世尊隨風倒柁天王今日上堂也是無可無不可。

　　佛誕上堂分明一箇閒家具指天指地令人疑到頭依舊成無用徒將惡水澆面皮雖然也要借他鼻孔通箇消息良久曰劍去久矣勿勞刻舟。

　　上堂盡大地是箇法身遍虛空是箇自己無彼無此歷歷明明若能直下知歸便是那伽大定山僧不敢委曲諸人只如緘眼裏魚吞卻嘉州大象又作麼生良久曰莫守寒嵒易艸青坐卻白雲終不玅。

　　開爐上堂烈燄騰騰徹太空箇中消息許誰通𡎺著磕著全體現縱橫無礙處處逢逢不逢山僧將汝者些鈍鐵頑銅鎔作一爐火星飛處難棲泊無位真人滿面紅喝一喝。

　　誕日上堂僥倖世間若浮雲須知何事可長存分明有箇無生話切忌隨他成巧名豎拂子曰會麼自從迦葉分燈後須信人人稱獨尊。

　　上堂世間之法必假莊嚴施設而成其美出世間之法不假莊嚴施設而能成就諸莊嚴者所以古人道一念不生全體現六根纔動被雲遮斷除妄想重增病趨向真如亦是邪天王亦有箇方便處若向六根動用處見得便能成就諸莊嚴者若向一念不生處見得便能成就不假莊嚴者雖然如是猶是者邊消息如何是那邊消息拈拄杖卓一卓曰覿面現成休擬議普天匝地一身歸。

　　浴佛上堂指天指地獨稱尊攪得三千海嶽昏面目從來含萬象鼻孔依然搭上唇但得年年齊出手香湯澆沐佛身塵。

　　薦焦守府請上堂以拂子畫一畫曰乾三連坤六斷取坎填离撤地補天此是吾焦公三十年用心處於今行滿功圓飄然而往四大各還寶所五陰仍返故鄉且道真人在甚麼處復畫一畫曰識得此中真玅訣不須歸去問天尊。

　　誕日上堂沙界共一體乾坤無內外覓之不可得無在無不在諸人與我慶長庚我與諸人實不壞不以色身見不以音聲求拈華顯真智微笑賣風流此事明明合自知一輪高出五雲外。

　　上堂僧問第一義諦即不問如何是法本無法師一喝如何是隨機即應師一喝清淨法身以何名戒師一喝圓滿報身以何名定師一喝三類化身以何名慧師一喝僧曰山自青青水自綠誰家灶裏火無煙師一喝乃曰若有百千萬億人來各持一問山僧總與一喝何也清淨玅體古今傳應現塵沙示本然出沒無非空合空動轉何曾有變遷伶俐漢仔細看莫教錯過上頭關。

　　上堂良久豎拂子曰見麼若向者裏見得垂手人間縱橫自在向十字街頭覓箇知音任意逍遙君臣道合父子一源十方世界捏聚捏散如觀掌果亦如牟尼寶珠森羅萬象於中出現諸佛承此攝化眾生同成正覺淳白承此詩書教子忠孝持家落落生平悠悠歲月山僧不覺喜而為之歌曰秋月高縣秋水碧天秋香拂拂畫堂前秋風涼兮透心髓班衣舞兮鬧庭喧從來子孝父心歡不是神仙也是神仙。

　　上堂喝一喝曰即此一喝如天普蓋似地普擎森羅育在其中聖凡交互渾融明歷歷有玄有要活潑潑有主有賓人人各具孃生面鼻孔從來向下垂汝等因甚不知儻到那時黑面老子斷不相饒功名也富貴也恩愛也勢力也到此總用不著何不向未舉之先通身放下得箇安樂之處會麼苟或不然再示一偈抖摟精神沒半些綿綿密密有誰遮猛然窺破非他物消卻從前眼內沙復喝一喝。

　　上堂僧問如何是清淨法身師曰王粲樓如何是圓滿報身師曰觀音塔如何是三類化身師曰磕頭磕額僧禮拜師打曰不值半文錢乃曰時時無生國刻刻劫外天拈起拄杖子左右任逢緣相見聚首時不在語默間既不在語默間又在甚處相見卓拄杖曰會麼。

　　臘八上堂僧問昨夜抬頭望北斗明星出現眼睛枯意旨如何師曰休來詐明頭進曰蹋翻銀浪千尋雪天外縱橫得自繇師曰非汝境界乃曰灰頭土面似著呆忽睹明星眼便開大千沙界能為主一微塵裏一如來拈拄杖曰且道那箇是微塵那箇是如來喝一喝曰一任顛倒。

　　上堂僧問供養三世諸佛不如供養一箇無心道人如何是無心道人師曰早晨喫薄粥於今猶覺饑進曰如此則穿衣喫飯不知名師打曰拄杖子吞卻汝也乃曰請陞此座舉揚法化殊不知盡是諸人頭頭磕著何須外求說甚點鐵成金不二法門不見道幻化空身即法身法身覺了無一物良久曰黃金自有黃金價終不和沙賣與人。

　　誕日上堂十方龍象喜聚集盡為山僧慶壽期擊鼓敲鐘請陞座全身突露發天機大道不隨乾坤轉太虛日月莫能移徐徐香風梅先放報道群芳莫待遲卓拄杖曰委悉麼。

　　師在天王首座寮秉拂上堂僧問法源一派傳來久法翁端能繼其後一人覓得格外機叢林紹續作獅吼獅聲吼處即不問除卻返躑請師宣師曰爪牙已露僧一喝師曰亂喝問臥雪冰梅新綻玉一枝先放冷含煇群芳占斷君為首時節到來唱祖機且道祖機作麼生酬唱師曰池開霄漢分黃道龍向天門入紫微進曰錦上鋪華添瑞彩禪燈從此續聯芳師曰普天匝地喜春歸乃曰佛祖眾生塗污此名撿點將來誰之過歟喝一喝曰委悉麼無纖毫過患有莫大威光世尊不說說迦葉不聞聞天上有星皆拱北人間無水不朝東只要諸兄覿面承當管教推門落臼只如知恩報恩又作麼生脫體道時無一字滿堂雲水盡知音。

　　當陽度門禪寺語錄

　　上堂孤峰萬仞鳥道虛玄是非頓絕名利杳忘大通塔畔只見雲騰煙靄楞伽峰上但聞虎嘯猿啼歷歷真機明明分付何須百城煙水始睹慈氏八十行腳方悟真乘人人目見耳聞不須骷髏穿卻即今皇風蕩蕩聖德煇煇還有知恩報恩者麼良久曰坐倚長松忘百慮心香一瓣滿山樓。

　　上堂秀公北宗地干載絕是非山僧今到來雪曲和難齊聊作住山翁輸我都不會報與諸方參學人輕輕莫蹋度門路。

　　上堂箇事明明燿古騰今視之不見聽之不聞只在尋常動用處今朝舉起一番新豎拂子喝一喝曰急急如律令。

法瀾澂禪師語錄卷上


嘉興大藏經（新文豐版）第 29 冊 No. B229 法瀾澂禪師語錄


法瀾澂禪師語錄卷下

　　嗣法門人清杲編次

　　荊州菩提場語錄

　　康熙十四年十二月闔郡護法諸山耆宿送法衣錦帳祝壽請就菩提場開堂師拈法衣曰黃梅夜半傳來此大庾嶺頭又相逢鍼去線來成一片蓋覆人天不露蹤。

　　上堂指法座菩提座最崚嶒是誰敢蹋上頭行欲登菩提座須是菩提人喝一喝便陞。

　　拈香此一瓣香根盤大地蔭覆蒼生爇向爐中祝延今上皇帝聖躬萬歲恭願人人歌舜日處處樂堯年此一瓣香得之者價重連城聞之者毛孔生香奉為闔國文武官僚伏願君愛如掌珠民親若特怙此一瓣香塞太虛而無相包群品而有形奉為現住真州地藏禪寺沙翁海老和尚用酬法乳之恩伏願垂正眼於末世樹弘範於萬年就座垂語弘揚大法人皆會舌覆三千道不難還有道得恰好者麼僧出問和尚千秋四眾臨筵如何是慶祝一句師拈拄杖曰與他增箇光彩進曰恁麼則紅日當空照師曰縱橫豈有私問十方如來無量壽菩提堂上又如何師曰識得主中主人人壽量同乃曰河沙世界當體無外日月奔忙其中光彩法法全彰物物無礙有時拈起波羅華驚起頭陀笑滿腮普眼菩薩長垂手樓閣門前善財來分明有箇賓主句得遇知音口不開既是得遇知音因甚口不開喝一喝。

　　上堂僧問道本無形法有當機且當機一句如何道師曰爾我相對面進曰世尊未出母胎說法已畢和尚今日因甚又如此叨呾師曰劍為不平離寶匣藥因救病出金瓶進曰一條拄杖活如龍觸天觸地展家風師曰汝切忌被他觸破骷髏進曰佛與眾生既同一箇鼻孔因甚又有優劣師曰夢裏多少欣歡事覺後不知何處消乃拈拄杖曰拄杖子現神通情與無情顯現中上穿三世諸佛鼻孔下豁一切眾生心胸有時在十字街頭和泥合水有時在孤峰頂上嘯月吟風赤條條八面玲瓏光灼灼氣宇吞虹復卓一下曰幾度伴歸明月夜今朝扶過斷橋東。

　　復舉神秀禪師曰身是菩提樹心如明鏡臺時時勤拂拭勿使惹塵埃六祖曰菩提本無樹明鏡亦非臺本來無一物何處惹塵埃師曰二大老一箇抱贓叫屈一箇認奴作郎撿點將來俱未見菩提端的今日菩提聊成一偈舉似諸人遂卓拄杖曰箇是菩提樹灼然明鏡臺照徹當人面何處是塵埃。

　　久雨祈晴上堂鍾鼓齊鳴眾集師登法座曰住便歸方丈。

　　臘八上堂僧問三界眾生皆是凡夫未審和尚是聖是凡師拈拄杖曰識得拄杖子麼僧無語師連打數下曰汝道是聖是凡乃曰報曉明星逐夜忙瞿曇忽睹面皮黃慚愧通身無著處贏得人間稱覺皇豎拂子曰明星現也切忌癡獃妄想。

　　復舉雲門曰無量劫來穿衣不曾挂著一縷無量劫來喫飯不曾咬著一米今日菩提場中傳此千佛大戒披衣持盔營辦香齋若言咬著披著未知落處若言不曾咬著披著亦未知落處畢竟如何良久曰雲散水清孤月朗到頭終不背塵寰。

　　上堂僧問出林還又入林中重整披緇舊梵宮今日菩提瑞氣靄多因臘德起香風只如昔年披剃今日開堂還是天然有種還是特地傳來師曰拄杖撐開新日月芒鞋蹋破舊乾坤乃曰衲僧垂手貴乎作家石鞏架箭秘魔擎叉雲門拈餅趙州喫茶禾山打鼓雪峰弄蛇今日菩提無別指廓開門戶任還家天然一路頭頭見豈必拈華與笑華。

　　復舉龐居士曰難難難十石油麻樹上攤龐婆曰易易易百艸頭邊祖師意靈昭女曰也不難也不易饑來喫飯倦來睡師曰三人證龜成鱉則不無若是衲僧向上事猶未夢見如何是衲僧向上事拈拄杖曰手握莫邪全正令太平寰宇斬癡頑。

　　余赫尹三筆帖式請上堂卓拄杖曰即此意任縱橫一點靈光徹古今萬象得而增彩色幾箇知恩解報恩莫不是勇猛精進為法忘身莫不是努力進前戰退魔軍得勝回朝狼煙息大家團圞話無生。

　　誕日上堂拈拄杖曰即此含法界即此絕形名凡聖空中華佛國若微塵有問年多少孤光籠古今妙哉親一見人人合本真復卓一下曰三玄三要四賓主五位君臣九十六種圓相一大藏所說語言文字猶如胡餅觀音菩薩將錢買來放下手時原來是箇饅頭會麼喝一喝。

　　結制上堂僧問嫩桂一枝荊南永茂永茂且置如何是一動一靜師曰除卻動靜向汝道進曰如何是一靜師曰鬧浩浩進曰如何是一動師曰寂悄悄進曰動靜俱無又作麼生師曰死水不藏龍▆▆有水皆含月無山不帶雲師曰切莫錯認定盤星問擎卻孃生鼻孔方知劫外春風識得菩提一路分明覿面相逢如何是覿面相逢底事師拈拄杖曰者裏是甚麼所在進曰天華散彩去也師曰莫眼華乃曰偶爾禪衲聚首喜與聖凡同遊菩提無可施設只得將無作有禪堂寮舍聊備二時粥飯應手但能開得大口吞卻四大部洲只如情與無情又向甚麼安身立命良久曰平生肝膽向人傾箇中那有元字腳。

　　西堂三旬請上堂僧問千年公案今日重新如何是慶生句師曰青天白日進曰如何是父母未生前面目師卓拄杖曰是箇甚麼進曰如何是已生面目師打曰向者裏會取問風雲聚會華雨繽紛七珍八寶請師拈出師曰一二三進曰大眾如何受用師曰三二一問賓主酬唱即不問如何是與虛空同壽師曰無古無今進曰北海慶祝又如何師曰有始有終乃曰瞿曇初生便言天上天下唯吾獨尊血腥猶在淨梵王宮一十九載無窮快樂習染成風雪山夜睹三十成道志滿寰宇掀翻海嶽說法四十九年不曾談著一字末後拈華飲光默契雖是世出世間大丈夫所為奈何公案不了今日未免帶累卓拄杖曰世間有道歸王化幾箇男兒酬聖明。

　　復舉老子謂孔子曰使道而可獻則人莫不獻之於其君使道而可進則人莫不進之於其親使道而可以告人則人莫不告其兄弟使道而可以與人則人莫不與其子孫地藏海和尚曰老聃之言陋矣地藏今日要獻可以獻要進可以進要告人可以告人要與人可以與人不費纖力安用躊躇遂展兩手曰吾無隱乎爾師曰我和尚雖有廣大慈悲人天普施爭奈罕遇其人菩提今日兩手分付還有承當者麼喝一喝。

　　彌陀誕日說戒見聞請上堂僧問戒定慧即不問如何是彌陀降生意旨師曰一聲喚醒癡憨夢淨土蓮華當處開進曰戒壇嚴淨戒德冰霜還有祥瑞麼師曰禮佛三時未是苦盔盂兩度觜唇勞乃曰持戒比丘絕貪瞋又得彌陀喚一聲渾身都在塵剎裏覓箇知音徹底傾且道喚來傾箇甚麼豎拂子曰即此見聞非見聞無餘聲色可呈君。

　　尼上機禪師六旬請上堂拈拄杖曰果然一見意宛然妙有神機格外傳塵點劫來原不二河沙壽算喻難宣三玄三要明斯旨十智同真面目全溷法界而無相和四生而不遷復卓拄杖曰喚作拄杖子則觸不喚作拄杖子則背不觸不背畢竟喚作甚麼喝一喝曰今日天晴。

　　復舉達磨祖師命門人曰時將至矣汝等盍各言所得乎時有道副對曰如我所見不執文字不離文字而為道用祖曰汝得吾皮尼總持曰我今所解如慶喜見阿閦佛國一見更不再見祖曰汝得吾肉道育曰四大本空五陰非有而我見處無一法可得祖曰汝得吾骨最後慧可禮拜依位而立祖曰汝得吾髓師曰皮肉骨髓之分大似諒才補職只如二祖禮拜依位而立意作麼生卓拄杖曰會麼不是弄潮人徒勞遭點額。

　　解制上堂十字街頭結箇制東西南北任來去猛然解開布袋頭跳出陳年舊窠臼跳得出跳不出彌勒世尊手有力用盡神通緊挈住任汝計校百千般畢竟何能跳得出殊不知跳得出也在裏許跳不出也在裏許。

　　上機同朱鳳樓李馥之常華宇李元卿詹東樓等送千佛衣法被請上堂僧問直指單傳即不問雪裏梅開意若何師曰時節到來藏不住進曰河沙世界千佛繞大地山河一障屏師曰簫笛箜篌音韻殊進曰光映珠簾千戶月風生法院一聲鐘師曰好言語乃曰瞻之在前忽焉在後體無證而不顯妙有神而乃傳寒潭月影靜夜鐘聲隨扣擊以無虧觸波瀾而不散有時拈起毘盧印贏得面南看北斗威音那畔為屏障倒著袈裟四部洲十聖三賢諸品流都在光中頭出現卓拄杖曰會麼。

　　荊州報恩禪寺語錄

　　本省提臺徐公建報恩寺上堂若人欲識佛境界當淨其意如虛空遠離妄想及諸取令心所向皆無礙汝等還識令心所向皆無礙麼即今天清地寧時康道泰四海樂無虞普天承至化大將軍建寺報君親報佛祖并資法界含靈無恩不報無德不酬如此可謂令心所向皆無礙我林下衲僧又如何揮拂子曰人人軒豁頂門眼四海熙熙樂太平。

　　師六旬上堂天地永久日月恒明虛空常在誰死誰生世間甲子數一遍又到明年是丙寅。

　　上堂百艸思抽箭梅華先送香相逢道新喜春光日浙長鳳楚華甲滿祈禱壽無疆但願道心如今日管教事事出情常。

　　機緣

　　問僧人人有箇影子因甚蹋不著僧曰步步蹋著師曰蹋著則喪身失命僧喝師便打。

　　僧問瞻之在前忽焉在後時如何師豎起竹篦曰不得喚作前後速道速道僧擬議師打出。

　　僧問如何是不生不滅底意旨師曰森羅萬象四聖六凡僧擬對師打退又一僧禮拜歸位師曰道得分明又一僧亦禮拜歸位師曰你未夢見。

　　問僧汝號甚麼僧曰雙融師曰一不成單二不成雙作麼生融僧無語師便喝。

　　僧問四大分張死了燒了那裏是安身立命處師展兩手曰一坑埋卻。

　　僧號見聞師曰未見未聞時如何僧喝師便打。

　　僧問父母未生前如何是本來面目師曰你問我荅會麼。

　　僧問如何是眉毛眼上橫師擘面掌曰你向別處看僧罔措師便歸方丈。

　　普請搬柴師至柴處問直歲那箇是底歲曰睡倒底是師曰何不豎起歲無語師肩柴便行。

　　問侍僧山僧今日落堂有幾人道得恰好僧曰學人不知師曰有眼有耳因甚不知僧曰道破不堪師曰汝試道看僧禮拜師打曰汝向者裏躲跟。

　　僧問如何是西來大意師拈拄杖僧喝師便打。

　　問僧從上諸祖所傳箇甚麼僧曰只知明心見性不知何物可傳師喝僧忽有省。

　　師住度門僧問久響楞伽峰今借翻箇觔斗師豎扇曰翻看僧罔措師曰楞伽峰今日失利。

　　王中丞秦翰林訪師王問和尚還有夢麼師曰有王曰和尚夢如何師一喝曰公夢見麼王曰水月空華而已師謂秦曰公如何秦曰也無水月也無空華師曰畢竟如何秦一喝師曰好箇消息秦悚然師曰馬祖以前不知將甚麼拓出秦曰馬祖以前不知將甚麼拓出師呵呵大笑。

　　入室

　　僧進師曰速道速道僧曰明明相見師曰明明相見箇甚麼僧頓足一下師曰腳忙手亂僧曰從來不隨人師曰如何是立定處僧擬議師打出。

　　僧進師曰親切道將來僧曰覿面即不見師曰因甚不見進曰動靜始分明師曰分明處道將來僧曰處處綠楊堪繫馬家家有路透長安師曰走煞闍黎。

　　拂機進師曰現成公案速道拂曰不落二三師曰一又如何拂曰一任縱橫師曰汝試縱橫看拂喝一喝便出。

　　僧進師便喝僧曰霹靂虛空無影相師曰汝不知者一喝落處僧便喝師曰看者一員戰將今日敗露了也僧又喝師和聲打出。

　　問僧現成公案道道僧曰今日打七已畢師曰你底事作麼生僧曰覿面消息不發引師曰覿面消息且置你因甚麼不發引僧擬對師打出。

　　請益進師曰今日不放過你僧曰昨日已道過師曰今日事作麼生僧禮拜師曰算不得。

　　僧進以坐具打圓相復頓足一下師曰亂跳僧曰識得孃生面拈來不覆藏師拈拄杖曰者箇聻僧禮拜師曰卻被拄杖子吞了。

　　問僧親切處道將來僧曰能為萬象主不逐四時凋師曰即今事作麼生僧喝師打出。

　　僧問菩提本無樹明鏡亦非臺豎拳曰者箇是甚麼師便打僧曰本來無一物何處惹塵埃師直打出復呵呵大笑以手招僧曰汝來汝來本來無一物何事惹塵埃。

　　偈頌

　　示張樂成

誰信塵中爾獨能合歡聚首笑相親只為迦葉傳來久也效龐公現此身

　　示焦守府

日用尋常覿面時頭頭無礙是心歸若能觸目全身現玅舞場中任指揮

　　示雪嶽耆宿

尋聲逐色波中月默照猶然夢裏猜當下若能親一見通身毛孔吼如雷

　　示善信監院

出入道難測胸中別有知歷年芒履破只為到家時

　　示了悟塔主

了然悟得其中旨佛也眾生無處安塔戶夜開千丈月全身倚在玉闌干

　　示惟恒禪人

惟有恒心悟是佛不知餘外用工夫但能觸物空雙眼月滿清光何處無

　　世尊拈華

拈華有意誰堪見舉目當陽覓轉殊百萬人天安不會勞他迦葉一胡盧

　　南泉斬貓

善言善語話不休一刀兩段絕支吾艸鞋幸有安頭上贏得孤光照畫圖

　　靈雲桃華

桃華偶爾露天真觸碎靈雲腦後門夢醒豈因枝上月等閒收拾有誰論

　　百丈耳聾

等閒豎拂意何濃一喝直教三日聾徹底家私都蕩盡西江從此立宗風

　　萬物一體

粉碎虛空見萬物萬物粉碎見虛空瞥然寂寂全身泯月在波中顯正宗

　　女子出定

罔明女子與瞿曇依俙相似雪波瀾有時紅日當空照雪月波華何處看

　　臨濟棒

誰謂有三頓一棒絕言詮大法無今古滅卻瞎驢邊

　　如意

觸案全身現拈來徹體彰虛空通逼塞何處有封疆

　　佛事

　　為得戒澤和尚入塔

　　以拄杖畫地曰長江水天上月辯得分明有何交涉爭似我師願力深縱橫無礙法常說問甚釋迦待甚彌勒度盡眾生方休歇舉靈骨曰今朝聊示與人看無縫塔中光皎潔。

　　為無染禪師舉火

　　者箇皮囊人人脫不得看破今朝如湯消雪烈燄爐中撒手歸三三兩兩天機洩。

　　為淨明禪師起龕

　　死而為陰生而為陽不生不死當處家鄉還知當處家鄉麼到頭終不藉舟航。

　　舉火

　　妙淨明心體寂恒常更無一物火內清涼欲識當人真面目灰飛煙滅露堂堂。

　　入塔

　　日出東方來日落西方去來則光含萬物去則藏身無蹟任君蹋遍閻浮提終當消歸者一步者一步且置如何是淨公藏身無蹟處以拂子指塔戶曰通身無縫罅盡日白雲間。

　　為鐵女寺隱覺禪師舉火

　　昔日如此來今朝如此去識得本來面生死任游戲且道如何是本來面烈焰光中親證得三世如來脫垢衣。

　　為行腳僧舉火

　　蹋遍乾坤為甚腳跟不點地通身放下方知處處是家鄉擲火炬曰勝熱婆羅今覿面眉毛鼻孔碧稜稜。

　　為映蓮禪師舉火

　　精進勇猛日行持蓮經七軸終朝誦臨行不必再叮嚀烈燄之中飛彩鳳。

　　為盡虛舉火

　　盡虛無內外四大總無依欲識當人面大海火星飛。

　　為體宗起龕

　　蹋遍乾坤徒沾泥水覽盡名山眼中熱鬧殊不知袈裟下事別有生涯體上座臨末稍頭還知落處麼以拄杖指龕曰驀直去。

　　舉火

　　一二三四五六七七六五四三二一要知此箇循環事河沙諸佛也難覓既不能覓流轉三界是箇甚麼但能識取本源頭說甚心空及第歸。

　　為尼元正起龕

　　秋月皎秋風涼驚起客途思故鄉堂堂大道眼前路秋水茫茫須自行。

　　舉火

　　龍女十八變明珠解放光會得歸元處覿體絕承當擲火炬曰何妨雪上更加霜。

　　為慧菴禪師入塔

　　法身無相塔戶何能關得住般若無知虛空權借作皮囊黃金骨鎖不二門一念萬年向此住。

　　為藻雪禪師舉火

　　紅爐燄裏飛點雪面目儼然如何說沙界雖寬著不下太虛無邊猶嫌窄真人無位入長安亙古亙今無休歇無休歇火內蟭蟟吞皓月擲下火炬。

　　為純真禪師起龕

　　相逢一笑已親承覓心無處露本真大道從來無言說更將何物舉似君雖然百尺竿頭急進步到家不必問途程。

　　入塔

　　含蓋乾坤體中玄威音那畔有誰傳會得祖師端的旨劫火洞然也閒閒以拄杖指塔戶曰陰陽不到處一片白雲眠。

　　為王濟之舉火

　　三十餘年牢把著白雲影裏鐵舟浮虛空嚼碎有滋味大地看來一舌頭此是我王公家嘗茶飯只如今日劫火發時如何迴避真金入火後百煉見光煇。

　　為喬玉秀舉火

　　畫餅難充饑畫蛇易添足一輪今古月誰道有圓缺喬公喬公莫沉吟識取火後鬚眉赤便燒。

　　為清玉舉火

　　是玉須剖出荊山不用尋明明親切句六月火一盆。

　　為玄暢舉火

　　綿綿細雨長空淚陣陣霜風萬木悲此去黃泉無旅店途程杳杳意何歸只如無所從來亦無所去又作麼生舉火炬曰識取紅爐片雪飛。

　　為詹東樓起棺

　　諸佛出身處東山水上行葉落歸根時遍地是黃金東樓東樓不必別追尋條條都是到家程。

　　為惟覺舉火

　　大道無難惟在一覺既已覺矣萬象銷鎔且道銷鎔後如何莫隨知解轉看取令行時。

　　為赫母舉火

　　金棺涌出玉玲瓏包裹乾坤造化中其間更有微玅事情與無情一道同赫母今朝歸去路欻然火起烜天紅。

　　為朱清寧起棺

　　聖凡歸元處別是一乾坤去來無異路玅用有多門棺內休瞠眼歸家罷問程。

　　為悟玄舉火

　　列燄貫空情識斷眼光無處著塵埃煆成不壞金剛體任運消遙歸去來。

　　為董福寰掩棺

　　者老居士一向鉗錘在手必要結就羅紋今日通身放下方知四大本空木直裰兒今著上錦上鋪華又一層。

　　為閻氏舉火

　　箇裏原無二方便現剎塵面目分明在識取本來人幽閨深閣留不住一朵紅雲送爾行火內翻身真是好銀山鐵壁都靠倒。

　　法瀾澂禪師塔記(附)

　　師諱原澂號法瀾荊州枝江陳氏子幼而英敏迥異諸兒每念生死無常雖豪傑不能免若非學出世法終沉苦海如是集憂至年二十詣菩提場禮夙成禪師祝髮為僧二十五於大澤法師處受具三十三參天王沙翁海和尚俾職監院又任堂司後升第一座一日海豎拂子曰汝向者裏會得百味具足師言下契悟海特以信拂授之出世住天王度門轉菩提本省提督軍門徐公治都建報恩寺延師開山為第一代師四坐道場因緣輻輳報恩將欲畢工忽示微疾凡問疾至者師不以寒㬈敘述直拈箇事覿面激揚舒卷自如毫無顧念至夜分泊然而逝實康熙二十八年三月初七日也師生明天啟六年丙寅十二月初十日世壽六十四僧夏四十四門弟子建塔於報恩寺之左今書大概以識歲月云爾。

　　門人清杲記

　　　(弟子徐清寅黃永昌陳國鼎智海清能清泰
　　本真宗永等敬刻板存嘉興府楞嚴寺誾
　　大藏流行
　　康熙二十八年己巳閏三月上浣　　謹識)

法瀾澂禪師語錄卷下終


