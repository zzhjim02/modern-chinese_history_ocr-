嘉興大藏經（新文豐版）第 29 冊 No. B238 聚雲吹萬真禪師語錄


　　序

　　禪宗至今日濫觴極矣得一橛之見者輒詡詡自矜冒名祖位抹煞宗旨埋沒古人以欺當世予致慨者久之聚雲吹萬大師中興大慧力究五宗發於言為灌頂醍醐著於書為渡迷寶筏昧者猶謂宗貴一家言而不觀乎吾儒明一經者孰若博通五經之謂大儒耶昔有稱楚石為妙喜後一人如聚雲之作略超群絕倫即起楚石而問之似亦願避三舍誠。

　　明興以來禪宗僅見之一人爾惟是韜光晦跡居於巫峽錦江之隈不因人熱以務衒鬻故圓寂數年而語錄猶未全刻更有別錄數十種計近百卷皆發明三代之奧以旁抉諸子百家即吾儒皓首窮經尚不能闖其廊廡豈今之粑脫禪所敢望而伍者哉予與同盟醉心此道仰止高山因謀諸剞劂以行於世噫予未得為聚雲徒也予私淑諸人也天下人未必皆以耳視能具擇法眼者諒不以予言為謬矣。

　　崇禎壬午菊月水部尚書郎前榷荊使者廬山千丈巖頭陀熊汝學燈炤稽首敬識。

　　聚雲吹萬真禪師語錄目次卷上上堂茶話卷中普說小參示眾法語卷下入堂入室勘辯問答頌古雜述塔銘

　　另刻正錄十卷廣錄三十種共六十六卷板存忠州治平禪院。

　　目畢

聚雲吹萬真禪師語錄卷上

　　嗣法孫　燈來編

　　上堂

　　萬曆戊午上元日霜輪上座檀越四眾等請師開法於湖廣衡州府瀟湘湖東禪院至座前連喝三喝云還會麼也須高著眼陞座拈香云此瓣香渾淪世界筦籥生成吹之則書洛圖河扇之則雲龍風虎爇向罏中奉祝
皇帝萬歲太子千秋輔弼伊周賀金牛於錦幔出入姜傳懽玉馬於彤墀此瓣香如膏如澤如暘如春斡運四時憑臨造化爇向罏中奉為瀟湘郡主宰官檀越嘉禾穗茂四境三祝於華封薦句神開五蘊獨超於色相此瓣香轟天碎地倒嶽傾湫灼破頂門眼睛熏開眉毛骨髓爇向罏中供養大慧下見住四川敘州府朱提山上月下明和尚用酬法乳伏願栴林哮吼塵塵剎剎踴金毛石室揮揚鬱鬱蔥蔥飛玉片拈畢據座上首白椎師乃云劈面迎風掌當胸輥肚拳具眼衲僧向這裡用得猶是三五一輪在在光輝火樹銀花時時燦爛若也半▆▆暗恐未夢見在呵呵不是法門無面目只怕蜈蚣太多足咦還有承當者麼上首再白椎師下座。

　　上堂一不做二不休殺人須究親下手捉賊要識真領頭平息了萬事丟一顆明珠衣下收焰山疊嶂從茲破愛海波濤信不流卓拄杖一下。

　　上堂問仰鑽瞻忽意旨如何師述偈云硬似綿團軟似鐵六月炎天一點雪露柱燈籠笑點頭啞人得夢向誰說。

　　上堂二月陽春仲山花任自開丈中風掃地天上目臨臺露柱黃昏笑燈籠曉夜哀若問他家信庚方看月歪。

　　解制上堂西來正法眼光照五須彌風吹花草動雷鳴天下知昨夜金牛吼木馬嘶驚起銀河碧浪湧震動蓬萊三島馳被老僧扭著鼻頭拽過人間天上擲下寂滅光明海中氣也出不得大眾知麼若知即便兩手撈出若不知閉卻汝眼塞卻汝耳箝卻汝口向萬里無寸草處去隨分娑婆訶只等秋風吹入戶寒雁送聲來。

　　崇禎辛未臘八日布金檀越田侍御令子別駕素庵居士同四眾等請師結制於忠州聚雲禪院拈香畢豎拂子云從上古人只為這箇東西瞞盰了許多英雄豪傑賺陷了許多高人達士拋撒了許多油鹽醬醋今日老僧不徇人情向汝諸人道破只要汝等於日用二六時中行住坐臥處穿衣喫飯處運水搬柴處承當若承當得來英雄豪傑也瞞盰他不得高人達士也賺陷他不得油鹽醬醋也拋撒他不得且問大眾如何是這箇東西參。

　　元旦上堂去年臘月三十是歲之終炭裡烏龜走今年正月元旦是歲之始雪上鷺鶿飛終處不為滅始處不為生作麼生是不生不滅底道理良久云金芽柳燦莫輕瞞自在東風煖復寒著眼看時還不是依稀蘿影月闌干。

　　上堂欲參自己生前事急急回頭點舊山雪壓翠微形不老煙籠薄暮體非頑怪來若訝雲中石覺後難分水上斑花笑鳥啼隨任運何妨踏破祖師關。

　　上堂三目山與滑石灘論義一箇𡁏𡁏𡁏一箇[(器-犬)*(口/口)][(器-犬)*(口/口)][(器-犬)*(口/口)]震動三界天主四部地神擔起三藏十二部一切修多羅為渠作箇註解解亦不出被老僧拂子一喝忽忙道箇硬如綿絮軟如釘靜似楊花動似岑十箇指頭兩隻手看來不是等閑人。

　　上堂聚雲有三種法名曰三關若也透得方許親見聚雲第一種要腳掌掉後若一向在前直饒走到彌勒下生也沒休歇底日子第二種要鼻孔朝天若一向朝地只喚作尋香逐臭第三種要腦後具眼若一向照前則阿爺阿娘衣食凍餒枯瘦如柴為兒底毫無顧盻聽吾偈黃昏鐘響日頭紅曉來依舊月當中討火童子吹波浪征西戎馬面朝東。

　　上堂喚作如如早是錯也喚作文字不亦乖乎雖然號作陽春令卻借東風暖上林紅白滿園關不住牧童狂指是花村。

　　上堂大道只在目前要且目前難睹欲識大道真體不離聲色言語如何是聲色黃鶯啼柳樹白鷺立沙灘如何是言語佛印遭墨刑面面都是字。

　　浴佛上堂今日釋迦誕辰諸人皆以殿前太子用香湯澆灌大作一場漏逗老僧單鼓兩片皮打些葛藤撥開眾生界中諸佛知見不為分外為甚麼如此朝三暮四朝四暮三又令猴怒又令猴懽伏惟尚饗。

　　盂蘭日上堂秋風清秋水綠煙鎖幽林霜露拂雪陣蘆花萬里綿金雕沙渚千丘粟于斯得見境中人體素素兮文郁郁大眾知麼歡喜日喜於此盂蘭盆營於此僧伽耶供於此百萬億座世界花阿誰不在花光裡一回舉著一回新剎那脫卻皆由爾作麼生是皆由爾參。

　　接得漢月禪師書上堂無事討事非故作故過得江來賓鴻迷路解下素白吳風扇鼓如何是吳風扇鼓維那舉東云此是玄墓山漢月禪師來底書子高聲讀云大慧禪師說盡人間禪病四百年內望之如渴人求井不料一枝埋沒向三峽錦江之上師喝又讀云前得來書語錄已見作略過人第未得從容談三月於水流石上為恨不淺師又喝復讀云茲聞已返峽中略伸四問萬乞答我更欲禪師起已墜之禪於今日令後輩重見天日於座下斷不令山野遺恨耳至禱至禱師復喝乃云大眾會麼此正是我有時一喝不作一喝用只這三喝即當展具三拜禮達漢月禪師第一喝禮不為禪師放光射於巴子國只為禪師有大悲心扼腕大慧老人門庭冷落第二喝禮不為禪師書通人事獎譽過情只為禪師識得忠州三目山聚雲寺有一眼大慧泉從新迸出第三喝禮不為禪師千里同風德音遠顧只為禪師啟我將徑山普覺塔子百咂碎倒題年月唱一首劈破韻底曲子洗開天下衲僧耳中正眼免使膏肓豎子假以心性椰榆本命元辰大眾山野為甚麼和泥合水作這般去就憶昔幼年曾在芸局窗邊偶得大慧老人語錄讀之心醉誰知破家散業後拶入朝陽和尚洞裡咂著一粒老鼠藥灼然惡發咬穿鼻孔輥在水牯牛隊中作箇他家兒孫血脈自是不昧復喝一喝云不因一事不長一智玄墓山前古鏡懸聚雲堂上珠簾碎交羅錯雜滿三千百億人天腳點地從此一回音信通犯堊揮斤無不是以拂子擊禪床三下。

　　寫師真請上堂舉玉泉皓自讚云粥清後坐床窄先臥耳聾愛高聲眼昏宜字大這般說話雖是本分家風向上一著猶未在今日緇素輩以老僧三百六十骨節八萬四千毛竅交付丹青一筆畫成卻請老僧自讚出世三十年頭戴一隻角逢人看不見空向我摸索於今漏逗這封皮海底榴花紅似雪只須著眼腦後觀青山萬里一條鐵且道是向上一著是本分家風良久云八百餘家成巧手大家依樣畫葫蘆。

　　鑄佛上堂以拂子於空中畫○相云這一尊三昧樂正受意生身以拂子點一點云這一尊覺法自性性意生身以拂子畫十字云這一尊種類遍現無行作意生身三佛形容總不真眼中瞳子面前人若能信得家中寶啼鳥山花一樣春擲下拂子。

　　元旦上堂年年歲歲正月一歲歲年年一月正花開花謝還依樹塵生塵滅總由心綠水動時飛浪雪寒風逼殺結霜冰可笑幾番如此過不知誰是住山人大眾有識得住山人者麼僧出師下座。

　　閱藏圓滿上堂座元問和尚大開爐鞴應接方來設使遮天蓋地來時如何師云劄進云沉蹤隱跡來時如何師云舌頭飛鐵馬腳指湧絲綸進云總不恁麼來時如何師云一任七顛八倒進云恁麼則蝦蟆蚯蚓也解得禪師云著著著元掩耳入眾師乃云昔日達磨不來東土二祖不入少林所見所聞秖有黃面老子修多羅教殊不知此教如標月指若復見月了知所標畢竟非月後來魯祖長老凡見僧來便面壁恰到有些氣息所以萬松道靈山如畫月曹溪如指月爭似魯祖在水晶宮中廣寒殿裡披襟相見以拂子畫○相云還見月輪麼。

　　尹參府受戒請上堂維那白椎師云若論第一義維那一椎打得諦當但不知第一義已前還通得消息也未首座出纔禮拜師云如何是第一義已前消息座便喝師云未在更道座擲下坐具云疋馬單鎗要與和尚相見師云海底泥牛腳插天座云某甲進前三步師云退後三步作麼生座復喝師連喝二喝座作禮西堂出師云如何是第一義已前消息堂云某甲不問請和尚不答師云你正不問我正不答進云還請直捷道一句師云葡萄架上結冬瓜堂云道破虛空無箇事恐驚牛斗臥江寒師云老僧不是恁麼人堂歸眾師乃云僧問趙州萬法歸一且道與第一義底一是同是別州云我在青州作領布衫重七斤且道與第一義已前消息是同是別若道同朗州山澧州水四海五湖王化裡若道別豆子山打瓦鼓陽平山下白雨也不同也不別滕王高閣臨江渚佩玉鳴鑾罷歌舞今日尹參府皈依佛法也只為這第一義受持五戒也只為這第一義因戒生定因定發慧因慧參得自性念佛底主人公也只為這第一義且道如何是第一義咦。

　　上堂冬至日一線天地雷復柳含煙遍地紅輪真箇是葉上霜珠圓更圓佛身充滿於法界普現一切群生前鷲峰峰下重相見鼻孔原來總一般急吐卻野狐涎驊騮馬珊瑚鞭一騎紅塵妃子笑等閑不許外人看為甚麼不許外人看路逢劍客須呈劍不是詩人莫獻詩問如何是佛師云拄杖撐著月如何是祖師云橫肩兩樣看如何是超佛越祖師云提起三十棒僧一喝師拍掌三下。

　　病中上堂維摩病在毘耶城老僧病在聚雲寺兩箇無孔鐵鎚一前一後相似今日若有人問話但只搖手如云不會向道老僧感冒傷風失了聲氣。

　　元旦上堂舉長沙岑遊山歸首座問遊山事作麼生岑云始從芳草去又逐落花回座云大似春意岑云也勝秋露滴芙蓉若有人問聚雲遊山事作麼生但道倒騎鐵馬飛金雨呀吒獅子吼雲騰若問長沙和尚語中帶有春意因甚和尚全無但道去年正月也有今日前年正月也有今日明年正月也有今日後年正月也有今日晝夜十二時九十六成經三百六十日二十四成綸和氣暖風調宇宙大地何方不是春。

　　崇禎丁丑二月望日尹參府遂江居士請師於巴臺禪院結制。

　　山門十方薄伽梵一路涅槃門既是一路涅槃門也不須門外打之遶。

　　佛殿金佛不度爐木佛不度火泥佛不度水如何即得立定云佛陀耶展具云達磨耶合十云僧伽耶禮拜起復云聻。

　　方丈古人喚作方丈地老僧喚作方丈室將來烹佛煉祖道是衲僧巴鼻喝一喝。

　　上堂拈香罷維那白槌師隨喝一喝云玄要料揀賓主照用一並漏逗了也若也不會聽取一偈野寺孤明夜月斜高臺飛閣遠人家綠水金輝浮桂影青山玉曉墮霜華問心佛與眾生是三無差別如何是心師云門前幾竿竹進云如何是佛師云嶺上數株松進云還有眾生也無師云心佛與眾生是三無差別僧禮拜師下座。

　　上堂出眾者三十棒不出眾者三十棒出眾不出眾者三十棒一僧出問話不契師乃云直下三玄已露何曾三要無施落花流水空去殿前古柏當機。

　　上堂春已暮落花紛紛下紅雨南北行人歸不歸干林萬林鳴杜宇我無家兮何所歸十方世界奚相依老僧有箇真消息昨夜三更月到池古人恁麼道未免逐境隨流老僧則不然春已暮從來三月多春雨東西南北不須歸滴血徒勞傷杜宇老僧無家卻有歸歸來到處任相依會得此中真消息一輪明月在瑤池。

　　上堂世尊見文殊在門外召云文殊何不進門來殊云我不見一法在門外何故教我進門曹洞宗旨盡從這裡去又見二人舁豬世尊問云這箇是甚麼人云佛具一切智豬子也不識世尊云也須問過臨濟宗旨須是恁麼來此不是一橛一見底硬節擔板禪此不是伸手豎拳底當門抵戶禪此是我黃面老子最上一乘禪直至西天四七東土二三代代相傳不昧若在這裡出得頭轉得身如枯木開花泥人拍掌便是唧嘹舌頭三千里六月梅花雪裡開也不為分外問如何是百尺竿頭事師云木馬雙頭三隻角進云如何是更進一步事師云烏龜尾上火輪車進云還有向上事也無師下座。

　　解制上堂古人四月結制老僧四月解制不為倉廩無糧只為逢暑當避長連床土濟濟多士香積廚邊煙烽火熾箇箇想著巖畔共結清涼大會作麼生是清涼一句夜明簾外轉身難荊棘林中下腳易。

　　崇禎戊寅七月朔日師受請住菱州府萬縣寶峰山雲來禪院結制。

　　上堂拈香畢喝一喝云會麼會得不可喚作喝卓拄杖云會麼會得不可喚作拄杖豎拂子云會麼會得不可喚作拂子畢竟如何座元出云雲來風曉月九嶺樹吟龍師云疏林橫古路壘石傍丘山進云恁麼則大地無寸土某甲獨為尊師云你在甚處得這消息來元便喝師云再喝一喝看元作禮師云也是披露見文。

　　營盆上堂颯颯凄風遶樹寒夜深林裡靄雲煙錢飛粉蝶千家紙露濕綺羅萬淚衫獨有長空輝月面斗牛銀漢玉闌干。

　　上堂問在答處答在問處瞞盰一生不以問求不以答得儱侗三世不問而問不答而答正恁麼問正恁麼答壯士勞勞失卻珠怒息摩挲猶在額。

　　入隊上堂昨日在忠城裡野馬飛揚黃塵撲面看來盡是薄伽梵八萬四千隨好光明今日在寶峰山僧儀濟濟鐘鼓喧鳴又恰是摩訶般若中倒翻筋斗底影子所以道盡大地是沙門一隻眼一切眾生是摩訶般若光既然如是出隊由來入隊時古今一念不參差箇中若了無來去秋月寒蟬到處吹。

　　解制上堂父母未生以前卻是甚麼消息空中石頭拱手樹上烏龜作揖蟭螟尾長三丈須彌頂闊八尺都盧細磨為漿令烏有先生擎來不勾拄杖子一口喫。

　　師住夔州府萬縣興龍禪寺上堂豎拂子云此是釋迦如來末後拈底金缽羅花以拂子畫○相云此是達磨西來二祖神光得髓一句喝一喝云此是臨濟大師宗門正眼今日人天眾前當陽舉出還見麼打破秦時鏡現出海潮音梵播恒沙界香滿功德林更有末上一句不妨拈出周溪魚躍三生石巴峽猿啼十二峰。

　　上堂木櫪山與汝相見了也窄小子與汝相見了也興龍寺與汝相見了也是則是只是不肯承當若也承當得來三門頭合掌佛殿後經行東廊作揖西廊拱手何處不與相見見即見要且不見老僧老僧即是闍黎闍黎即是老僧老僧與闍黎迷卻天下人亦能悟卻天下人無鬚鎖子兩頭搖珊瑚枝枝撐著月。

　　僧問和尚道興龍寺與學人相見未審龍在甚麼處師云若問其中意便扣胡張三進云金翅鳥王在此師便喝僧擬進語師連喝云一問一答卻成漏逗不自揣摩徒勞心垢。

　　解制上堂一三如三二三如六三三如九天以九得清地以九得寧人以九得靈王侯以九鎮寶位而天下平且道在衲僧分上又作麼生結制解制用作九旬開爐閉爐攝生護生惟有向上無拘忌四時常在定盤星。

　　茶話

　　元夕茶話娑婆此夕號元夕火樹銀花皆不實畫○相云爭如這箇不曾遷恒照春林三山竹僧問如何是諸佛大圓鏡師云打不成鑄不就問昔生公說法頑石點頭如今說法人多因甚頑石不點師云秖為過東往西觀南眩北進云如何得點頭去師云陝西棗子四川蘿蔔。

　　茶話求生本自無生謂滅何曾暫滅眼見不如耳見口說爭似鼻說若也會得梵語阿彌陀此云無量壽如或未然歡娛嫌夜短寂寞恨更長。

　　茶話小盡二十九大盡三十日盡情都說破恐汝信不及僧出師云汝號甚麼答云覺圓師云汝號覺圓必定圓覺圓覺覺圓鏡花水月以筋指香云喚這箇作不圓得麼若是不圓為甚麼爇一株時室羅筏城四十里內一時得聞以筋指燭云喚這箇作不覺得麼若是不覺為甚麼暗中物事借渠方纔照見是知世出世法無一事不圓無一時不覺到這裡猶是半提僧問如何是全提師云夾路桃花風雨後馬蹄何處避殘紅。

　　茶話有一員大善知識三頭六臂常在一切凡聖境界中轉大法輪洞山遇著與他結冤神鼎遇著與他恰好聚雲與他批判一上貪嗔癡太無知賴我今朝識得伊行便打坐便捶分付心王仔細推無量劫來不解脫問你三人知不知此是洞山結冤處貪嗔癡實無知十二時中任縱伊行即往坐便隨分付心王擬何為無量劫來原解脫何須更問知不知此是神鼎恰好處且道聚雲如何批判一箇如牧牛人執鞭一箇如騎牛人吹笛執鞭底到來函谷愁中月歸去蟠溪夢裡山吹笛底顛狂柳絮隨風舞輕薄桃花逐水流只如放鞭擲笛又作麼生衲被蒙頭萬事休此時山僧都不會。

　　茶話古人道識得一萬事畢我則道識得無明萬事畢蓋無明者教家謂之覺明種子所以緣行緣識緣愛緣取緣生緣死而成十二因緣鉤鎖三世眾生如明鏡一向開張千醜百怪無不影現若能打破此鏡佛尚不立何況因緣大眾還識得此鏡麼一僧云不會師云會取不會底進云如何得打破去師良久云破也破也只得鐘子落地盞子一天星。

　　茶話有問有答尋常事無聞無見謾商量頭頭盡是西來意何事從中較短長是即是只恐逆風撲面難掉頭不但拂著別人亦且昧卻自己到這裡直須脫下垢膩汗衫向沒巴鼻處打箇筋斗沒撈摸處扭轉舌頭恰似一箇死人一般等他漫漫活將起來有時放道清淨光即是清淨法身佛有時放道無分別光即是圓滿報身佛有時放道無差別光即是三類化身佛及到三身坐斷獨露本源便是十地滿心等玅二覺來汝隊中討塊閑地劄腳也沒分快事快事。

聚雲吹萬真禪師語錄卷上


嘉興大藏經（新文豐版）第 29 冊 No. B238 聚雲吹萬真禪師語錄


聚雲吹萬真禪師語錄卷中

　　嗣法孫　燈來編

　　普說

　　參禪一法貴要真參實悟切不可將雜毒蘊在胸中何謂雜毒聻無明煩惱五陰六入十二處十八界此是欲界有情雜毒喜樂捨無心定無想定此是色界有情雜毒空處定識處定無所有處定非非想處定滅盡定此是無色界有情雜毒見惑八十八使思惑八十一品此是聲聞羅漢雜毒三增進法十信十住十行十迴向四加行此是權小菩薩雜毒歡喜地乃至遠行不動法雲能以一身變現一切色身得身自在能以一心現一切處說法得心自在此是十地菩薩雜毒如來逆流如是菩薩順行而至覺際入交過金剛喻定便能應現無礙此是等妙二覺雜毒以圓方覺覺無不圓以覺規圓圓無不覺無一時不圓無一處不覺此是圓覺菩薩雜毒一為無量無量為一小中現大大中現小一毛端現寶王剎坐微塵裡轉大法輪此是三世諸佛雜毒拈椎豎拂行棒行喝瞬目揚眉輥毬舞笏拈古頌古評古別古此是諸大祖師雜毒大眾我問汝等昔在母胎中六根未開知覺未動此是未生已前看此中還具許多般也無及至㘞地一聲睜眼即見見無分別張耳即聞聞無分別鼻裡有氣嗅無分別口啣血塊味無分別手捏拳頭觸無分別見母不識母見父不識父意無分別此是初生一著看此中還有許多般也無長至三五七歲十三四歲三細並顯六粗齊成如蠶作繭自纏其身如蛾赴燈自燒其體反以不常為常不樂為樂非我為我非淨為淨竟成四倒執為我見復有厭苦欣樂者趣為涅槃擔著四正勤五根五力七菩提八聖道十八不共法三十七助道品又背真常為無常真樂為不樂真我為無我真淨為不淨湊成八倒執為法見所以佛言一切眾生具有如來智慧德相秖因妄想執著而不見得及達磨航海而來不立文字直指人心見性成佛乃至淨智妙圓體自空寂八箇字如一燈然百千燈明明無盡何謂體自空寂聻向未生已前六根未開知覺未動處薦取何謂淨智妙圓聻向初生時見聞覺知全無分別處薦取今日新戒入山惹得老僧挑出許多葛藤卻也當得入山拄杖子再與一箇方兒兩耳擔柴兩眼挑水腳板喫飯眉毛踢起有人問你作甚麼漫說道冷灰裡曾爆豆子。

　　普說大慧禪師說盡人間禪病此是三峰和尚語然禪本無病因學人錯立知見妄自推排古人目之為病如打地和尚凡見僧來問話便打地後有人私竊其杖令僧向前問話地惟張口何嘗有病百丈禪師謂眾曰汝等與我開義田我為汝等說佛法及至開田畢大眾向前求說佛法百丈展手何嘗有病高亭隔江見德山山招手高亭直趨而過何嘗有病秖這三則公案雖出尋常卻也深險若謂張口展手是佛法遍大地人俱在張口展手為甚麼不是若謂張口展手不是佛法如何令諸方學人悟去這裡參來參去將謂張口處是佛性展手處是妙心纔有個認性認心底念頭便落識神一切禪病生矣長沙和尚曰學道之人不識真秖為從前認識神無量劫來生死本癡人喚作本來人便是這個說話。

　　普說師據座首座代參頭請問法要師云江遊船子釣樹唱柳堤鶯春融三日雨晚照一溪雲此是法要不是法要座云白雲騎鶴鳥啣風師云從來達岸者不必問津梁座歸眾師乃云坐參一法先以打斷葛藤頓斷血筋為最義日用二六時中若有纖毫不如意事關於耳目則身心不得潔淨工夫不得親切又與未坐參者一般倘能提起話頭如銀山鐵壁處處木馬遊春在在石人觀戲似將一個硬石頭壘在胸中行也如是坐也如是動也如是靜也如是美也如是惡也如是他日洗面摸著鼻孔行路踢著指頭喫飯觸著缽盂伸手穿著袈裟硬石頭嚗地一下七花八裂也怪老僧不得。

　　小參

　　做工夫猶如喪卻生身父母行也思坐也思又如負卻許多錢債行也愁坐也愁又如一人與萬人戰不容眨眼又如墮入千尺井中單單只求出井所以道一念萬年去寒灰枯木去一條白練去此正為學人下個做工夫底註腳昔有觀桃花而悟者有聞擊竹而悟者有觸翻溺器而悟者總是念念逼拶忽然行到滑石頭上嚗地斷碎地折便爾七通八達去也時節到來妙理自彰。

　　小參僧問趙州狗子還有佛性也無州云無這無字如惡龍出洞疾風暴雨轟雷掣電無論山石叢林一水拖盡到這裡始會得萬法歸一一歸何處本來面目現現成成若是純任狂慧一向與無明撕結他時惡龍有分既然如是何不早在聚雲寺裡變個惡龍從自己四大色身中發起疾風暴雨轟雷掣電將無始以來習氣窩無明窟人我山煩惱礦現前理障事障佛見法見一齊拖盡成一個空空洞洞底物事好喫老僧一頓拄杖子。

　　小參祖師門庭魔來殺魔佛來殺佛若起佛見法見文殊墮入鐵圍山何以故只為諸人昧卻平常心地著於奇特妄想纔聽說個三身四智五眼六通菩提涅槃真如佛性一個個聚頭商量胡思亂度以為上上奇特事正如世人差愛異言異服一般若是說個饑來喫飯困來打睡冷來穿衣熱來揮扇便爾錯過去也試看古人問如何是西來大意庭前柏樹子何嘗奇特如何是本身盧舍那與我過淨瓶來何嘗奇特如何是善知識燈籠露柱貓兒狗子何嘗奇特奇特且置直今喚甚麼作平常心地良久云每日起來七件事柴米油鹽醬醋茶。

　　小參學人做工夫參話頭先從這一副臭皮袋上痛劄一過你看髮毛爪齒皮膚筋骨是地性涕唾精津血液涎沫是水性煖氣是火性動轉是風性四大分張只今做工夫參話頭的又在何處安身立命若在這裡參窮之極忽然見得如世小兒藏蒙相似即云在這裡師復作貓一聲。

　　小參師云看箭以拂子東指云這一箭射透十方世界一切眾生性靈只令山頭翻巨浪海底熱烽煙枯木口喃喃髑髏淚潸潸以拂子西指云這一箭射斷十方世界一切眾生命根只令撒手墮懸巖吐舌如匾檐打碎頻伽瓶扯斷紅絲線以拂子上指云這一箭射開十方世界一切眾生慧眼只令頂門光亞豎驀直走金蛇百千手臂百千執萬億毫端萬億花此是涅槃經上三點老僧用作三箭卻也當箭即<<PIC>J29p0464_01.gif</PIC>當<<PIC>J29p0464_02.gif</PIC>即箭不曾是釋迦眉毛在下衲僧鼻孔掉轉僧問射斷命根後如何師云斬釘截鐵進云如何是鼻孔掉轉師云斑竹筒。

　　小參末法時代去聖遠矣所出法門苗裔多務馳逐蕩喪己靈縱有參禪慕道者亦各任性擔板墮入狂慧執著之見每見棒喝堂中有順朱填墨者矣棒喝室裡有敲關擊節者耶臨濟云大凡演唱宗乘一語中須具三玄門一玄門須具三要有權有實有照有用汝等諸人作麼生會復以四喝四賓主四料揀重重顯示況復曹洞之三滲漏五君臣五王子彼雖出自青原最初同一心宗既會得臨濟宗旨必會得溈仰雲門法眼三宗三宗既會則曹洞之宗當會矣天目中峰有五家之評謂溈仰嚴謹曹洞細密臨濟痛快雲門高古法眼簡明然五者果可缺一乎用痛快以絕狐窠使學人遊於細密而嚴謹居處自然高古發藥自然簡明何不可之有哉今也不然且言飲酒食肉無非宗旨持戒習定俱成繫縛長髮彩衣高歌談笑謂為出格標榜吾是以痛哭也流涕也長太息者也諸仁者寧可不作佛不作祖斷不可不具三無漏學以趨百尺之竿頭以究五宗之玄旨也。

　　小參大凡學人請益問處真實方見答處的當若問答相違則聾瞽不相入矣不見雲門大師出語高古不墮常流後至曹洞門庭循規蹈矩細細討論正見他法海神龍能大能小能昇能隱纔顯出老作家手段到乾峰峰示眾云法身有三種病二種光須是一一透得更須知有向上一竅門出眾云秖如庵內人為甚不知庵外事峰呵呵大笑門云猶是某甲疑處峰云你是甚麼心行門云也要和尚相委峰云直須恁麼始得穩坐地門云喏喏到曹山山示眾云諸方盡把格則何不與他道卻令他不疑去門出眾云密密處為甚麼不知有山云秖為密密所以不知有門云此人如何親近山云莫向密密處親近門云不向密密處親近時如何山云始解親近門云喏喏到疏山山上堂云病僧咸通年前會得法身邊事咸通年後會得法身向上事門出眾云如何是法身邊事山云枯樁門云如何是法身向上事山云非枯樁門云還許學人說道理也無山云許門云和尚道枯樁豈不是法身邊事山云是門云道非枯樁豈不是法身向上事山云是門云秖如法身還該一切也無山云法身周遍豈得不該門指淨瓶云秖如淨瓶還該法身也無山云闍黎莫向淨瓶邊覓門禮拜直這三段因緣一一透得可為萬世法程見地行履無不具足若有個旁不肯底道和尚喫了常住飯為甚打別人葛藤但向道病多諳藥性得效敢傳方。

　　小參不道無禪只是無師師勝資強古有明鑑昔者大慧禪師初參奉聖初問云承和尚有言金蓮從地湧寶蓋自天垂為是神通妙用為是法爾如然初云金蓮從地湧寶蓋自天垂慧云鸞鳳不栖荊棘樹燕雛猶戀舊時巢初云多年不見你有許多說話慧云只如適纔僧問昔日世尊今日和尚又作麼生初喝一喝慧云這一喝未有主在初取拄杖稍遲慧云掣電之機徒勞佇思拂袖歸眾據他這些作略已是慣排陣勢臨陣不怯底手段後參湛堂準準云你今日為甚麼鼻孔無半邊慧云寶峰門下準云杜撰禪和一日侍準入鄉村準指王十官人問曰此官人貴姓慧云姓梁準以手抹額曰怎奈姓梁底少個襆頭慧云襆頭雖無鼻孔彷彿準云杜撰禪和乃歸僧堂看經準問云看甚麼經慧云金剛經準云是法平等無有高下為甚麼雲居山高寶峰山低慧云是法平等無有高下準云你到做得座主使下秪這三劄從前臨陣慣敵底鎗刀器械都不見了又參圜悟悟令下東山水上行底語連下四十九轉不契一日圜悟在天寧上堂舉僧問雲門如何是諸佛出身處門云東山水上行若是天寧則不然設有僧問如何是諸佛出身處但向他道薰風自南來殿閣生微涼慧於座下始有悟入自謂暢快平生悟見而謂曰也不意你到這箇田地可惜死了不曾活得不疑言句是為大病不見道懸巖撒手自肯承當絕後再甦欺君不得又令參有句無句底公案苦參不入問悟曰和尚昔曾請益師翁來師翁有語不妨拈出悟曰老僧曾問先師有句無句如藤倚樹時如何先師云描也描不成畫也畫不就又問樹倒藤枯句歸何處先師云相隨來也慧於此方得徹悟遂舉淆訛公案答無滯礙大眾你看此老若不遇湛堂圜悟兩員真宗匠早已墮入野狐隊裡要且是他虛心受鍊實領鉗錘纔得如是透脫所以語有真語有實語有相似語有合頭語量有現量有比量見有了了見有相貌見果能透得這些關節始可喚作真正師真正禪莫只學個名字禪和子口口吐出野狐涎將來有甚麼用所以古人道參須實參悟須實悟閻羅大王不怕多語。

　　示眾

　　示眾當日釋迦初出母胎即云天上天下唯吾獨尊只這句子你看他是持戒習講學來底是打坐修定參公案學來底正是未生前帶來底習氣雖後離王宮住雪山轉法輪又是開眼作夢何故秖因四生六道一向在被單窩裡生去死來貴去賤來貧去富來苦去樂來頭出頭沒無有了期他也堪忍不過設了如許方便插入被單裡搖醒幾個眾生罷休不然苦苦耽著能仁擔子作甚麼後來許多沒筋骨底不知如許方便原是止啼黃葉教人借路還家套子有入毘尼庵去者穿著一領鐵布衫頸項也不肯掉有入講經堂去者噇酒糟飽餖飣塞傷肚子縱有扁鵲良醫也救他不得有入壁觀婆羅門腳跡邊去者無論乾屎橛麻三斤爛東瓜破沙盆挑上一擔處處指東畫西胡喝亂喝道我是佛祖兒孫仔細檢點將來也只是些依樣畫葫底寫匠那曾摸著釋迦如來最初一句底樣子可憐生千百年後秖遇個老雲門欲將一棒打殺此正見報恩原是知恩人咦钁頭在手非多事運用還因路不平。

　　示眾盜跖直解殺人放火抄州掠縣究其本事無過一強下客偷裘出獄假雞竊關奪去物事主人猶自不知此是下客最奇妙處今之禪者若得盜跖一法秖可施設門庭若得下客一法閉門造車出門合轍全提家風切勿草草。

　　示眾近來參禪者未得真參實悟所以不能一念知非當下解脫都是昏沉散亂攪作一團皆由生死二字不切縱入稠林廣眾隨類而參到底學成五花禪高帽子禪當門抵戶禪卻與積錫錠者買賣一般及至生死到來業識茫茫無本可據何為五花聻若見古人好偈頌好機緣好語句秖管記些食生物而不化被人問著驢頭不鬥馬嘴亂統幾句何為高帽子聻或得一橛或見一隅便爾高談闊論眼底空人身子不過三尺強要出人頭地若論實際理地全沒交涉何為當門抵戶聻學得一棒一喝打得個圓相直候語到岐路上疑信不分迷悟不覺時將來一抵抵住也得個撐持家道底法子好則好只是閻羅大王不要你這些造作善惡兩部不上你這些語句牛頭夜叉不懼你這些棍棒但願大眾參個無依倚底禪透出這些絡索通身不犯直到臘月三十日自在逍遙去來無礙好不快活好不穩當。

　　示眾萬頃波中一片石立定腳跟赤骨歷縱橫無礙百千般都緣應化非真實大凡善知識語默動靜他在塵波欲浪裡轉大法輪腳跟下自有落處學人不曉遇喜認作喜遇悲認作悲遇嗔認作嗔遇愛認作愛譬如一水天人羅鬼各見有異問取性空真處何曾得個水火琉璃鎗刀來古人道登山登絕頂望眾山而自遠矣然大小丘垤卻走他眼光不過若一向在山下計較卜度則是跛者欲與漁者鬥事且未行而口過怨聲已招矣慎之慎之。

　　示眾一翳在眼亂墜空花一物在心橫森煩惱論凡論聖盡作礙眼之塵說佛說生總是蒙心之被然眼本自淨何曾有翳觀華卻不知翳即是眼心本自清未嘗觸物生惱殊莫識物即是心若能即物即心眼翳遍圓通之路如或即翳即眼心物開普照之門凡夫身出聖人心聖人體即凡夫用了無別矣諸佛相出眾生範眾生幻現諸佛真復何異哉打破這個關頭庶幾略較些子。

　　示眾爛羊頭關內侯貂不足狗尾續此譏世諦濫受官爵之語今之禪宗有等旋蒸熱賣者但要學得一棒叫得一喝語句下打得個之遶便爾付拂子寫源流也不管宗旨明與不明頭尾正與不正可憐生且不從上亦有將就做底祖師耶亦有半斗絲之和尚耶古人道見與師齊減師半德見過於師方堪傳受此語將來何用前百丈錯答一轉語墮野狐五百生比丘道眼不明虛消信施償為後園木耳黑臉老子不徇人情未得謂得未證謂證於己何益但願諸仁者勿貪眼前名聞結下未來酸苦寧效無法嗣之睦州不出頭之清素管教佛祖命脈光大無涯切不可爛羊續狗取笑諸方累人累己。

　　示眾古人道末後一句始到牢關把斷要津不通凡聖秖這一句子若也會得是甚麼弄猢猻底家具遣鬼神底茶飯出門遇彌勒入門遇釋迦如或未然三生六十劫十萬八千年也只是夢中說夢。

　　示眾五蘊山頭有一片放光石從眼門放光照見山河大地從耳門放光采聽一切音響從鼻門放光能聞一切香臭從齒門放光談說一切語言只是被無明執著二種籠絡雖在光天化日之下猶處黑暗不自覺知若有個智慧底人善將此石鐫作一尊古佛不但觀音勢至文殊普賢齊來唱和即過去莊嚴現在仁賢未來星宿三世諸佛同聲讚揚汝等若於行時無無明無執著便鐫一尊行佛於住時無無明無執著便鐫一尊住佛於坐時無無明無執著便鐫一尊坐佛於臥時無無明無執著便鐫一尊臥佛若是無明未破執著未除依舊是個四大幻身緣起識性則與六道四生為侶黃土為塊那時不可謂老僧佛法無靈驗也。

　　示眾從來不慣顛狂一向那安清淨眼睛眨碎石頭鼻孔觸瞎板凳腳頭腳底笑顏開踢起眉毛急急如律令會得那句是賓那句是主方許親見聚雲。

　　示眾舉臨濟云有一無位真人在汝等面門出入未證據者看看聚雲不然三世諸佛歷代祖師一切天人阿修羅等俱在無位真人面門出入未證據者不消看得恁麼道有過無過僧問如何是諸佛法身師云自從晨朝喫了粥直至於今肚又饑。

　　示眾世尊無說良馬追風維摩默然文殊讚嘆空生宴坐帝釋散花普眼念澄願王現相若乃個個如是老僧不必揚聲大眾何勞側耳總為人有利鈍見有遲速只得當面熱瞞拋沙撒土道是甚麼心行。

　　法語

　　示慧岳禪人大道絕同任向西東石火莫及電光罔通此臨濟老人語若論此事人人本具個個不無為甚麼有凡有聖有智有愚有得有不得似不可謂之同若能凡聖情盡智愚見銷得失關破任運無礙又不可謂之異到斯境界同則不同異則不異自西自東自南自北何不可者豈可以石火及之電光通之耶多見今之參禪人但以擊石火閃電光舉了便會以為落處引人業識茫茫無有了期慧岳禪人始侍憨公繼參博老復以榆里之懷參見聚雲請示行腳信手書之第一不得道老僧住在這裡。

　　示博野禪人索字汝欲學字始而一點一畫一剔一挑全用心意識繼而手忘筆筆忘紙星馳電卷勢如塞上之將軍魚躍鳶飛妙若空中之噫氣何曾與心意識商量來不可謂學字參禪卻有兩端說話。

　　示香燈侍者汝請心要不離香燈何故是香即心是心即香熏成無漏心跡亦忘是心挑燈是燈挑心心燈亦如大地黃金既云心跡亦忘為甚麼又道大地黃金良久云脫落語言文字外須知別有好商量。

　　示本源大德地水火風頑然無知聚而為身總是一塊血肉因知而有運動然知因心起是則心為身根四大盡屬枝葉矣方其病時看是地病耶風病耶水病耶火病耶若是地病地性堅實如何得病若是風病風性隱藏如何得病若是水病水性清涼如何得病若是火病火性空騰如何得病若是知病知本虛妄如何得病若是心病心無形相如何得病直須恁麼一覷覷破則地水火風本來無病知覺運動本來無病無相心根本來無病諸病既無地水火風亦無地水火風既無知覺運動亦無知覺運動既無無相心根亦無無相心根既無無無亦無無既無矣直這覷破諸般病源根境知覺底一些子亦無會得這一些子了更有個出脫底方兒雲門扇子𨁝跳上三十三天觸著帝釋鼻孔東海鯉魚打一棒雨似盆傾茲因本源大德有採薪之憂走啟請益老僧施方卻之只得將自己服過靈驗底萬應丸聊與一枚用精進水送下霎時平復急來聚雲酬我藥價。

　　示劉居士參禪須要實實領取一個話頭僧問趙州狗子還有佛性也無州云無茶來飯來行來坐來煩惱境界來只將這個無字與之煉磨來煉磨去煉磨到不得已處虛空忽然粉碎大地自爾平沉方知道三世諸佛也只是無諸大祖師也只是無天下老和尚也只是無僧也只是無俗也只是無你也只是無我也只是無春遊芳草地夏賞綠荷池秋飲黃花酒冬吟白雪詩無中卻有閒四序晝夜頻呼十二時。

　　付囑隱首座大慧一脈承接最難其機微其用普其言顯其法闊烈燄輝揚覷著焦頭爛額吹毛劍利觸之斷命消魂眼裡抽筋說甚相如奪璧腦後出楔猶愈下客偷裘老僧幼時讀他語錄就被穿卻鼻孔誰知接他末代法嗣只得勉效螳螂為求輔弼幸有同時作者俱屬相知如三峰漢月禪師曰大慧禪師說盡人間禪病四百年內望之如渴人求井不料一枝埋沒向三峽錦江之上前得來書語錄已見作略過人第未得從容談三月於水流石上為恨不淺是知聚雲之脈真也萬峰破山禪師曰讀一貫別傳及諸著作始知我大唐國內有人也且喜且幸雖是溪山關隔時有雲月通風不妨同一鼻孔氣是知聚雲之作用也臨邛孝廉劉墨僊居士曰一見聖恩再見聚雲雖門庭機用各有差殊而入法精微波瀾闊大大約共一鼻孔楊岐黃龍分振濟宗豈近日假平實真粗莽之禪可比哉是知聚雲之門庭也此三老皆是天童嫡子嫡孫其為大慧不淺矣營山慧機隱然別號鐵壁者自參聚雲力究多載後值老僧結制皆分座首眾焉至於見地行履玄要深奧老僧勘驗有在特付拂子一枝以續大慧之裔云。

聚雲吹萬真禪師語錄卷中


嘉興大藏經（新文豐版）第 29 冊 No. B238 聚雲吹萬真禪師語錄


聚雲吹萬真禪師語錄卷下

　　嗣法孫　燈來編

　　入堂

　　入堂參話頭一節迺古人為後學開底方便法門秖因心意識三種雜毒難除與他一個硬石頭磊在胸中方始除去一切絡索若把著不變何異無病服藥藥反成病久久倒作個死煞東西或有工夫稍起者但見參時有不參時則無靜時有動時則無醒時有睡著則無說時有不說則無縱少有見處總在黑山下卜度將來何曾十分透脫若是個力量漢鐵起脊梁放下身命千咀萬嚼把這硬石頭百咂碎依舊是個現現成成底便爾開眼眼上有話頭側耳耳上有話頭縮鼻鼻上有話頭動口口上有話頭伸手手上有話頭舉足足上有話頭自從得入黃金殿四壁光明遍十方。

　　入堂舉長沙云我若一向舉揚宗教法堂前草生一丈聚雲不然我若一向不舉揚宗教法堂前草生一丈舉也不得不舉也不得作麼生得法堂前草不生去良久云田中蛙鼓叫嶺上野猿啼。

　　入堂大凡參究這個一切皆有悟處有行持禁戒向衣缽邊得悟者有看讀經文在語言中得悟者有入眾作務觸物遇緣得悟者看得破時處處菩提路門門古佛家不勞重進步海角與天涯。

　　入室

　　問僧麻三斤乾屎橛此是甚麼人語僧云癩狗泥豬語師便打。

　　問僧喚作竹篦則觸不喚作竹篦則背首山念唱導大慧杲依樣畫葫聚雲又作麼生僧云鐵菱角笑殺水烏龜師便打。

　　僧入師以拄杖畫○相云此是一字於左邊畫○相云此是二字於右邊畫○相云此是三字昨日說與謝三郎今朝說與新闍黎僧云洗面摸著鼻孔聻師云你鼻孔在甚麼處。

　　問僧橫擔拄杖緊鞘草鞋是甚麼人行履僧進前兩步師作聽勢。

　　問僧無字作麼生參僧彈指師打云莫道無語好僧云還許學人問話也無師打云莫道有語好僧云學人不會師復打。

　　問書記會寫不怕筆頭樁記云不打這鼓笛師打云不打這鼓笛記云無手人又作麼生師打云不打這鼓笛記云草裡漢師打云不打這鼓笛。

　　僧入師云我不問你僧云為何不問師便打僧大叫師連棒打出僧入師云適纔有個野狐被老僧打出去了僧云某是新產獅子兒師云我知道你僧云和尚也須骨出師云汝不是獅子兒。

　　勘辨

　　有僧自曹溪來參師云我有個人往曹溪僧云是甚麼人師云喫粥去。

　　有行腳僧慕朝海師云海雖闊大卻是川水流去底僧云未審川水在甚麼處流來師喚侍者云盤中菜著些醋好。

　　侍者為師設飯床太遠師自撤近前者云君子離臺三尺師云衲僧聻者無語師代云近也喫遠也喫又云和尚年尊將就些好。

　　師住金陵觀音庵朝宗來參師云甚處來宗云天童師云天童近日何如宗云大家在這裡師云不要說脫空話宗云師何不往天童去師喝宗云落在甚麼處師便打。

　　劉墨仙居士持聖恩問道錄見訪與師坐間論及楊岐九峰之語師云正恁麼時楊岐在前九峰在前士良久問和尚又作麼生師便喝士云這一喝是前是後師翹一足士禮拜。

　　一僧來參師問甚處來僧云金粟來師云如何是金粟得力句僧云白雲覆青山青山不露頂師云此是意識家語如何是得力句僧云虛空粉碎大地平沉師云此是義學家語如何是得力句僧無語師云汝不曾從金粟來。

　　晚課次師問一僧云自己是僧又皈依個甚麼僧云不妨自皈師云語不離窠臼安能出蓋纏僧云從來不出門師云笨驢推磨。

　　勘初機語西來大意直指單傳且道傳個甚麼。

　　心佛與眾生是三無差別為甚麼凡夫不會。

　　水牯牛未降猢猻子未死衣缽放在甚麼處。

　　勘諸方學人語可中有一物牙如金爪口似血盆一晝夜吞卻八萬四千恒沙諸佛未審過在甚麼處。

　　座下無席帽案邊無胥吏階下無荊條竹根為甚麼祖師語言喚作公案。

　　形直影端表裡須正為甚麼佛祖袈裟東高西低左披右袒。

　　六根俱有功德為甚麼祖師多唱鼻孔。

　　父母生汝身師長訓汝法為甚麼捨父逃走背師行腳。

　　問答

　　僧問薰風自南來殿閣生微涼意旨如何師吹一口。

　　僧問世尊道天上天下唯吾獨尊為甚麼雲門要打殺師云路見不平傍人剷削。

　　一僧作禮云請和尚上雪山去師云我纔在雪山來僧云某甲在山下不曾得見師喚侍者一聲。

　　僧問如何是當機一句師打云速道速道僧擬對師打出。

　　僧問一句當軒八萬門如何是永絕生死句師云毘盧頂上行。

　　答漢月禪師四問

　　正睡著時與死了燒了心之與性牙齒打不著須向這裡希取大用始得如何是此處底大用。

　　答云寧向太陽粧羅剎不來黑暗扮觀音。

　　沿流不止絕卻真照照不到處如何是吹毛用了急須磨且道磨個甚麼。

　　答云折腳鐺裡淡黃虀。

　　用處既已脫卻心性切莫在離心性處躲根除此一邊如何相見。

　　答云纔過驢胎又鑽馬腹。

　　近世野狐都說心性禪不知姓張姓李請禪師代答一轉語貴圖天下衲僧脫卻腥臭。

　　答云奪這老賊頭拄杖拗折莫言不道。

　　問漢月禪師四問

　　作相問用水一碗貯米七粒架茆草十字在上請道是甚麼義。

　　<<PIC>J29p0468_01.gif</PIC>溈仰九十六種圓相收在六義問這個收在那一義。

　　古人道八角磨盤空裡走不知是空走磨磨走空。

　　老鼠吞大象蝦蟆口咬著吞不入拖不出蒼頭老兒跳一步請下一轉語。

　　頌古

　　世尊陞座。

　　凍嶺梅花鬥雪開暗將香氣逼人懷浩然一見難藏興嬴得春風特地來。

　　舉一不得舉二。

　　南北仙人各一山狹路相逢似不干瓢中俯仰無人見暗裡同心臭若蘭。

　　趙州勘婆。

　　妖鏡從來不徇情當陽照破野狐精而今大地無差互多少長安感舊人。

　　青州布衫。

　　萬頃茫茫一葉舟東西何處是風流豈如把釣沙灘上明月蘆花色轉秋。

　　須彌山。

　　等閑平地起骨堆欲脫塵囂反自埋賴有霹靂無情手把得山河擊碎來。

　　一光東照。

　　圖佩環瀛山海齊長安壁上竟成蹊季卿且問家何在一葉飄飄渭水西。

　　南遇唱和。

　　夜月樓臺霜戶開百花素女廣寒來玉人笑倚闌干上執手牽衣過御階。

　　雜述

　　示監院偈

情境紛紛路不繁春亭花鳥木人看指揮提掇誰為用鏡裡無痕一照間

　　示副寺

物心無二體非遙握土成金行最高日用應緣真我在四時雪藕伴冰桃

　　示典座

心如事事亦如如百味從中妙不粗但識鹽梅堪熟鼎誰知和氣是香廚

　　示知客

彬彬文質顯僧伽語默逢迎月下花覿面既呈賓主意何妨慧眼別龍蛇

　　示雜辦

妙用神通豈異殊只在尋常會也無把重提輕光燦爛森羅象裡自稱孤

　　示侍者

函丈方隅世界寬折旋俯仰導人間從來衣缽無他借金色頭陀代代傳

　　經行

一步一步踏實地薰風過閣轉清涼不識個中天籟響十指徒將作道場

　　看經

文字千般煥眼光覺來雜糅不成行還他黑白和煙紙依舊瞳人灼故鄉

　　坐禪

學人莫坐癡默禪寂照何曾諱正偏北斗藏身飛焰裊不將雙眼落林泉

　　問答

海翁無事上磯頭把釣深波月一鉤結舌不題風味響蒼巖無耳漫思修

　　<<PIC>J29p0469_01.gif</PIC>

木雞撩倒百花仙徑寸盤中熱露涓鞀鼓龍舟白鶴浪金鞍騮馬珊瑚鞭

　　<<PIC>J29p0469_02.gif</PIC>

萬仞峰頭壁立寒招搖鶴舞玉闌干無絃夜弄師襄調六月梅花雪裡看

　　<<PIC>J29p0469_03.gif</PIC>

金毛踞地燦殊沙火焰青蓮水上花十萬億程飛琥珀無邊芝草鬥煙霞

　　<<PIC>J29p0469_04.gif</PIC>

玉塌稜稜四角懸紅羅帳裡月初圓鐵牛咂碎相思夢魚在煙波鳥在天

　　看錄

傳燈錄載傳燈頌總是先人口上禪讀罷了然無個事秋風秋雨洗闌干

　　法身

麥地牛生草沙河馬捉魚紅爐冰種火梅花夜讀書

　　詩

　　毛詩擬作(有序)

雲之南其望匪思嗟嗟我榆誰浣牽中衣雲之南寄聲維長我儂異邦厥志履清涼雲之南疏竹蔭清古木瑤琴現彼物中真雲之南竺兮有蕸我慈脫去苞彼德中花

　　右毛詩四章章四句此詩乃追母氏而作也家慈自山野出俗後厥志法門六時危坐心佛相憶者九年初小病七日前先計某日我當西去是日斂衣踞坐於庭左右將信將疑時至果脫然念佛而逝親友聞已自外以念佛敲魚入庭家慈聞佛聲再覺與眾同音念誦一餉告別長往山野聆之作是詩以自慶。

　　讀花神三妙記(樂府)

綠霜塗柳翠朱露染桃紅月娥素羽寒兔逼妒殺英才花雨中君不見玉簫羅漢撲彤墀白鳳香囊苦離離又不見徒死苾芻細腰舞挑目招心住江渚可憐如劍復如蛇螯我靈根戕我家只須惡慧勤三作不消景雲長聯賦

　　秋日田侍御見召賦得君馬黃辭之(古樂府)

君馬黃恒引駕假乘之難酬價秋日馳之苦路斜須惜當年產渥澍況來抖擻不宜馳追風逐電何用之寧負竹樓神鳳操未許輕折楊柳枝

　　善哉行(樂府)

誰將天地號紅爐百昌因之以榮枯英豪束卻臭皮袋透得幾人是丈夫蚊蜩殼脫寒枝棄蜂蝶神化壤坌無明明雲路弗施為撲火吐絲何太愚楊雄投閣徒已矣介子焚身空悲爾不識西華老神仙天子呼之猶未起幸來早覺華胥夢始知妙湛緣影弄可憐采石投江魚可惜玉京傳白鳳舉眼北邙籠冷煙那能得入桃園洞雖曰把酒且當歌怎奈人生能幾何王子七日杳世路波斯兩次睹恒河碧眼黃頭原卓越余已追之可長活指上拈來四句真大都一字皆隱括徙倚出頭解虎錫熬煎爐內降龍缽非為自私入雲深窮則獨善兼則達廣成曾示我無搖四體鬚髮任蕭條中含一物先天地年年不逐四時凋四時凋兮余不老個裡蒲團秋月皎這回踏遍海潮音隱隱露出珊瑚寶

　　君子行(樂府)

荊南之水祖岷峨宛轉波揚壘疊多黃河之水自長天哮濤流水不勝玄從來枉直人間事過者為之口諓諓卜居楚子不須問碧虛湫盤獨是然瓠巴鼓瑟遊魚戲伯牙操琴仰馬視樵父不等爛柯回世態怎知雙眼淚爝火不息訪鷦鷯日出而作意飄鷂唐虞垂衣天下治偏使我心何忉忉方今太是氣淤塞較之雄伯尤污黷投醪江飲不再來分飯剖餐誰追復腐鼠癡鳶滿市場石沉稿立羞干祿豈如昌雨覓黃花豈如乘興看修竹黃花修竹固悠悠白牯黧奴可解求了知擊角愈增醜罷讀離騷短髮遊潮吟島嶽三洲應澗影星河一月秋幾回白雲深處坐幾度百花叢裡過請循其本卻歸家栩栩蝴蝶些兒個羊裘莫說把絲綸采薇休道耽饑餓豪傑古今長夜中街頭布袋輕笑破

　　除夕賦得將進酒似田侍御(樂府)

去年除夕荊南謔今年除夕臨江樂雪花撲亂梅花飛清香點就壺中酪何須麴檗煩儀狄竹葉寒光明的皪化母展動三陽開春風即送人日來閑中且聽八仙歌長安李白信奇哉

　　君馬黃(感賦)

陟岡之馬玄且黃白璧月題鸞鏘鏘介睨[翹-羽+喬]齧鞭策絕骭氣騰躍苦王良可憐北冀生馬多肆無天廄怎奈何鹽車有恨徒惆悵下乘液髮忍蹉跎我欲相忘索真馬皮毛外擢踏天下千里昂昂大塊中七聖還來參牧者

　　行路難

林之壑兮山之石手之策兮足之屐戰兢一步一垂涎此去天臺還幾尺白雲雖近御風遲曳尾徒勞把釣癡只今故向煙塵裡豈將黃葉賺啼兒世道草萊秋禁度轉眼嘉平霜雪吐驅馳若未徹骨寒梅花孰肯枝頭露行路難行路難路難不作燕人慕

　　感賦

崑山之玉原無色幽谷之芝不漏香嗟哉世態鮮青眼觸目黃金未見光洛溟那識靈龍臥蒼梧誰知彩鳳藏呵呵雲徑歸來也門巷是兮人境狂

　　代作陳郡侯德政樂府辭(日重光行)

附耳珮瑛何其象點然流蘇未作光民無舉目山無色到處鯨鯢波浪狂蒼蒼何幸憐孔邇重光重輪特地起蔥鬱文華絳帳開歌頌歡聲芾棠止三接三錫頻來頒爭守無妨遮閭里君不見蒞政唯需一杯水

　　遊岑公洞

未到岑公洞先讀岑公碑字字稱金液行行讚石芝未識岑公知不知卻令古島暗攢眉寧使人將五恨推誰肯犬吠落人嗤君不見踏遍歌聲何所為

　　春日策杖巴臺步杜甫贈王郎司直韻(短歌行)

不得抖擻不若匏瓠一繫哉木葉乾殼乘之豈謂風而偕策杖柳堤碧煙舞過橋澗底白雲開鳴玉菴前淺翠來影入松關林鳥度聲傳江干湍水怒古道夾柏扇飛紅桃花凋落人不顧唯有夜月歡相慕

　　窗隙吟

舉目看前窗前窗綠影竹轉眼看左窗左窗樹影綠相敲相舞葉搖風為羽為商聽不足聽不足一輪月下瑤池窟

　　宿萬家菴有感

摶風不羨榆枋志嘖嘖榆枋卻有評誰識山河無關楗到處幽幽似白雲憶昔素王居陳蔡芝蘭芬芳何所礙皎乎日月煙雨中寬兮天地人情外予經此際亦蹉跎且無子路說窮態

　　辭

　　布施

八識正幽幽風停海靜浪濤休通明殿孤光映十洲森羅萬象色影咸收檀度原非著相求欲到頭心珠燦爛逆水駕慈舟

　　持戒

河漢鎖空霄月落寒潭斗柄高往來的水面細風飄雪謝冰消清流獨繞尸羅塵垢絕纖毫把斯標金章玉篆青華臺上遶

　　忍辱

斧劈太虛空螢燄難燒海映紅歌利王卻是古家風寸刀斷幻四相無蹤個裡知音大覺同臭皮籠煙波散盡霹靂滿天轟

　　精進

一步一蓮花門門古佛信無差琉璃地現出老袈裟法席冤家從茲脫灑太平誰道將軍大劫如沙不離一息超越過天涯

　　禪定

鐵脊古頭陀嚼碎寒空遍大羅玄元始化作須彌座雲舞風歌龍潛虎臥泥洹不假修持多任蹉跎玄黃消散光陰孰礙我

　　智慧

慧日獨高懸一寸靈心碧落天十法界到此絕塵煙事理同圓心法雙玄摩尼五色因緣現論當然朝朝行道夜夜抱佛眠

　　行

散步優游穿徑騎牛尋逝水魚戲莊周更奧窔處萬籟歌謳聽谷聲雅鳥聲趣竹聲幽

　　住

卷室茆庵自在幽閒論羶逐與我無干朝參麋鹿暮侶猱猿但嚼黃精啖苦菜掬清瀾

　　坐

竹椅蒲團燕息悠然追二氣固入泥洹良久渾化無地無天到鴻蒙內威音外太虛前

　　臥

石塌蘆編和衣共眠一鼾了無盡長天雙林樹下月朗星懸任泥牛吼木馬唱金虎言

　　吹萬大師塔銘

　　欽命整飭兵巡上川東兼理監軍道湖廣參知政

　　事四川觀察使浯江弟子田華國熏沐拜撰

　　州郊北有三目山為郡之項脈山龍小歇蜿結虯盤中創聚雲禪林迺闔郡縉紳士庶所就其謀始而圖成者則本郡侍御高公與家大人實主之(國)亦少與有力焉蓋以居吹萬大師也大師諱廣真僰道宜賓人俗姓李父祖三世為婆羅門師生有異徵詳載行錄幼而業儒長而事佛得法於月明聯池老人池嗣鐵牛遠遠嗣荊山寶寶嗣無念有有嗣二仰欽欽嗣小庵密密嗣一言顯顯嗣筏渡慈慈嗣苦口益益嗣淨慈明明嗣鼓山永永嗣西禪需需嗣大慧杲歷溯源流師固大慧十四世孫也大慧下十尊宿遞有機緣語錄流傳至鐵牛月明但述相見之語付囑之偈大師崛起而中興之匪第光顯徑山鼎新臨濟而且扶宗拯弊身體力行師蓋千古法門之功臣也何以言之當師之時禪風衰晚師則慨然有從先之志套板時腔竊恥而不為是以涉海入吳穿閩過粵一帶煙霞物色盡在目中大都墨浪筆花競浮場社無有可其意者自湖東開法後便爾返棹錦江家君挽留卓錫樹幟雲根年來開堂眾至數千指師之教人每以慈悲真實忍辱為訓不稽之言不出諸口隨俗之事不行諸身凡其作則立規者皆準先正之典型而不以師心自用遐哉其不可及也嗚呼宗門割裂鬥諍成風家創一言人標一解硬節擔板之病中於膏肓師體醫王之慈痛為針灸故有病在一棒一喝以為直捷者師則救之以宗旨有病在習見習聞以為沿流者師則救之以悟明有病在承虛接響以為解會者師則救之以參證至於冒名祖位賣弄虛聲鄙棄律儀肆行誑誕種種疚患師無不看病用方諦觀普說小參總皆對症藥石(國)不肖雖不能窺其一斑挹其餘緒良由北面於師未嘗不從揮麈豎拂間識婆心而奉法旨也師殆不可及者哉師正錄十卷廣錄近百卷已屬水部尚書郎月崖熊公捐俸刊刻月崖諱汝學豫章人鐵公法子師之孫也刊成而師之法雨澍矣沐其澤者靡不沾其潤覺片言隻字皆有師之面目存焉則皆有師之鴻慈寓焉具眼者那肯錯過若夫端嚴相好和氣春風瞻師之容者咸生懽喜接師之範者極其讚嘆則又師之威儀盛德感召乎人者為自然爾嗚呼今之沽源流而付衣缽者濫矣師獨不輕於授受必勘其行履見地垂範人天者而後許之如鐵壁慧機禪師則本川營山人三目慧芝禪師則吾郡劉氏子鐵眉三巴掌慧麗禪師則北直趙州柏鄉人之三公者皆師入室弟子也其餘得師之法或遠引山林或垂鉤湖海者未可盡悉此則克振家聲丕承基業(國)之所目擊而心折者烏容不並述以紀其傳哉師住世五十八年開堂五處偶示疾山神悲號樹木摧折病中嘗歌唱自娛提持學侶如舊三月前謂侍者曰我臨終須大喝而去於崇禎十二年己卯七月三十日索筆書偈云朝打三千暮打八百要會聚雲眉毛出血擲筆危坐不語至午果大喝兩聲脫去茶毘煙至松羃結為五彩遍地荷香襲人起骨得黃金鎖子三莖當門二齒變為紫色五色舍利三百餘顆平都地藏寺迎十二顆建塔餘皆塔於本寺三目山之陽弟子(華國)謹拜首颺言而為之銘曰。

　碧眼西來　　不立文字　　五葉一花
　垂蔭奕世　　徑山大慧　　為臨濟宗
　諡稱普覺　　法海神龍　　遞傳而下
　迄師吹萬　　中興祖道　　光昭雲漢
　大哉師模　　罕與為儔　　高豎三目
　卑彼陵丘　　自號頭陀　　冠曰如醉
　振鐸聚雲　　提醒聾聵　　當師之時
　滿地狂禪　　譬如獵馬　　師痛加鞭
　俾蹄嚙者　　服厥銜轡　　載馳載驅
　知進知退　　扶衰救弊　　師亦孔艱
　良藥苦口　　為人所難　　資學既優
　且廣識量　　俯視叢林　　而踞其上
　屏山落落　　浯水悠悠　　法雲常布
　法雨常流　　瞻師浮圖　　儀型猶在
　允矣宗猷　　古今攸賴


