嘉興大藏經（新文豐版）第 29 冊 No. B244 三山來禪師語錄


　　三山禪師語錄敘

　　於戲宗風之盛未有如今日者也欽惟
世祖章皇帝崇信桑門屈己徵訪而江漢之東緇流如織靡不走名山敦實行無論有種苾芻略筌蹄探要領即負舂職爨之鈍漢咸知側耳傾心欲於言下了明大義至今匡廬衡霍之間士大夫高蹈林泉者往往持珠茹素倣東林而證西旨信乎宗風之盛未有如今日者也雖然五葉相傳流波漸遠虛衷汲引者未免弘甄拔以導群迷獵志聲華者輒冀越庭階而窺堂奧極盛而衰日趨於下至欲以鄭五歇後作菩提啞謎嗇夫利口詮無遮上乘逞辯言為機鋒剿陳說為把柄謬相承襲妄自誇張而謂直指單傳不煩漸臻而躐致也可勝慨哉是以海內之士留心斯道者日引領夫作家宗匠奮大力以挽頹風乃若出世入世因人度人震吼獅音俾群狐辟易則端有望於今之三山禪師矣師乃大慧十六世之嫡嗣於聚雲吹萬大師為孫慶忠鐵壁大師為子其源流行實具載諸名流論列中余無容復贅余惟幸聚雲之派得師而益昌大慧之傳得師而不謬也余與師遊者有年而卒莫能窺其涯際今試讀其語錄覺指點棒喝之下頓使黠者泣慧者騃惘然喪其懷來者如羈旅之人偶聞鄉語而戚戚即不能遽返故國亦庶幾時切思歸之隱焉師之弘宣法化大唱宗猷不執公案而終不悖公案不廢言詮而究不墮言詮者其本諸積漸而然耶其無所擬議而然耶余於師真莫能窺其涯際也間嘗以臆度之蓋師早年役志於儒六經之旨無所不窮百氏之書無所不讀旁搜博採研精殫思而後洞見本源所謂歷盡群山而始識太岳之高涉盡群川而後知東洋之大故其言之條分縷晰而不離其宗橫見側出而悉軌於正以視今之扣槃揣籥而為優孟衣冠以欺世惑眾者其相去為何如耶師之語錄且充棟舊雖刻而未全茲請略為編次以付諸梓而公於世余惟願讀語錄者勿於印板上尋行數墨以語言文字求吾師當思吾師一棒一喝不放空橫說豎說不放鬆是必有本來真面目而不在區區語言文字間也十方同志儻能信及余言庶吾師歷年來所以現清淨身吐廣長舌者一片婆心得以昭揭於天下今日宗風之日即於濫得聚雲之冢孫為之砥柱狂瀾可以克昌厥後而勿替也特書之以附於簡端。

　　時
大清康熙戊申上元日南浦養元居士譚詣題於雲安之靜修齋

　　三山來禪師語錄　目錄卷一上堂卷二上堂卷三小參茶話卷四示眾法語卷五機緣勘辯問答卷六佛事題讚南浙二師塔銘卷七五宗頌卷八宗統頌卷九頌古(著拈)卷十頌古(著拈)卷十一頌古(著拈)卷十二頌古(著拈)卷十三書問行實卷十四雜偈石龍吟念佛歌卷十五雜述卷十六住浙江嘉興府天寧禪院語錄卷十七(嗣刻)詩歌行卷十八松嶺閑評卷十九祝延增補法華歌拈頌卷二十文引碑卷二十一表卷二十二表卷二十三正燈集拈頌上卷二十四正燈集拈頌中卷二十五正燈集拈頌下卷二十六五家宗旨纂要上卷二十七五家宗旨纂要中卷二十八五家宗旨纂要下

　　目錄(畢)

三山來禪師語錄卷一

　　書記普定編

　　上堂

　　順治甲午上九日總戎袁寶善居士請師於忠州崇聖禪院結制上堂拈香云這瓣香乾坤篤鍾海獄生成爇向罏中奉祝
當今皇帝聖躬萬歲伏願開天闢地大一統而乘六龍邁古超今靖八荒而寧萬國這瓣香秀葉群英芳同眾甫爇向罏中奉為滿朝文武各郡宰官伏願聲應氣求喜見拔茅而連茹雲龍風虎欣瞻隨類以從王這瓣香培於梓里種自桑田爇向罏中奉為期主袁公遠邇檀度伏願相助相扶鑿井耕田娛歲月興仁興讓含哺鼓腹樂昇平這瓣香小似須彌大如芥子劈非為兩捏不成團昔在熊耳庵中輕輕舉著熏破巴掌和尚鼻孔今朝信手拈來供養本師上鐵下壁和尚用酬法乳伏願喝下雷霆震醒群生之幻夢棒頭雨露灑開大地之覺華拈畢據座維那白槌云法筵龍象眾當觀第一義師云第一義沒屎屁棒打石人頭𥗋𥗋論實事青山頂上草芃芃翠竹籬邊風習習那管李四張三不問趙甲錢乙耳朵原是兩片皮一個鼻頭兩孔氣山僧恁麼告報若有伶俐衲僧出來道曾老師莫屎沸一棒打折你驢脊僧問爐鞴新開鉗錘初舉何處是聚雲心印師云山前山後溪西溪東進云因甚落在和尚手裡師噓一聲進云即今普對人天如何施設師便喝僧禮拜師云問來問去帶水拖泥豎指豎拳添釘著楔如或懡㦬而散未免辜負今時且聽木上座道個開場偈子卓一卓云囉囉哩哩哩囉囌嚕㗭哩娑婆訶維那再白槌云諦觀法王法法王法如是師下座。

　　上堂僧纔出師便打僧擬議師打云汝從甚處去來僧云三日不相見莫作等閑看師復打僧出師打云還見前僧麼僧便喝師便打僧又喝師又打問人天聚會凡聖交參拄杖頭邊有何意旨師亦打進云和尚也不消得師連打僧禮拜師打云山僧棒頭頗毒打殺一窠一窟一任放去收來個裡了無回互無回互鵓鳩樹上鳴唱出無生曲谷谷孤。

　　上元上堂天上月正圓人間號月半山僧沒來由且自閑打算單見拆拆見單坤六斷乾三連大來小往上地下天卜得正月卦乾坤顛倒顛頂𩕳觸地腳板朝天非龍非鬼非僊。

　　上堂冬至寒春至暖生漆盤琉璃盞戴雪烏雞深夜翔吞煤玉兔天明卵多多拜上李四娘看趙大哥轉也未轉。

　　上堂喝一喝云雷以動之噓一聲云風以散之卓拄杖云雨以潤之畫○相云日以暄之此是衲僧機關因甚註以羲經玅義秪緣華野鄧居士具贊化才猷於茲飯眾祈嗣越例與諸人露個消息還見麼先天弗違後天奉若彩鳳五色毛祥麟一隻角。

　　上堂松直棘曲鳧短鶴長眉先鬚後舌柔齒剛點頭三下自肯承當承當個甚麼績麻滿筐。

　　上堂問不問不答作麼分解師便打問十方同聚會個個學無為既是無為用學作麼師亦打問樹倒藤枯句歸何處師打云一二三四五五四三二一屈指五個三剛剛十五日不用如何若何何必不必只許老胡知不許老胡會。

　　祈嗣請上堂天地人物根宗渾淪橐籥乾坤六子奧竅摩盪生成這裡薦得一切眾生俱為鼻祖十方諸佛猶是耳孫不則也須疑著良久云吞日精啖月華降星斗走龍蛇卓一卓云分明記取。

　　朴素道人持經請開示上堂驀拈香云此是藥能殺能活爇向罏中云此是師絕聖絕凡指香煙云此是琉璃光無背無面合掌云此是如來本願不增不減朴素道人轉如是經究如是旨恁麼功德還有證盟也無十二大願隨心足恒沙餘慶自然來。

　　上堂三山不會佛法逢著虛空一摑拄杖眉長丈三拂子眼橫尺八四四三三七七八八。

　　寶善誕期上堂拈拄杖云無量壽來也將軍身宰官身居士身身身應現過去世現在世未來世世世圓成作麼生說個圓成底道理陽數九陰數六惟有這個數不足金龜嚼碎鐵崑崙夜半日輸當午出○具眼者看看問如何是世尊初生句師云翡翠踏翻荷葉雨如何是居士懸弧句師云鷺鷥穿破竹林煙且道居士世尊是同是別師云玉印山磊磊落落曹溪水曲曲灣灣進云恁麼則皇宮現瑞石寶呈祥師云桃花紅李花白冬瓜瓠子撞泥鐘六月炎天下熱雪昔日今朝事若何踏著秤錘硬似鐵。

　　上堂此事如鬧市裡颺石頭著首者便知山僧今日颺下石頭了也還有著首者麼。

　　上堂河水湯湯河流蕩蕩風敲翠竹日照堤楊觸境觀不足明明無回互卓拄杖云莫將黃葉當金錢貓兒原解捉老鼠。

　　上堂般若居士出師震威一喝士掩耳歸眾師云騎龍頭把虎尾飛天鐵馬三條鬚走地金烏一隻膇會麼會麼復舉龐公云難難十石油麻樹上攤不是苦心人不知龐婆云易易百草頭邊祖師意甚處得這消息來靈照女云也不難也不易饑來喫飯困來睡寐語作麼直今張將軍闔宅熏修遠來供眾道與昔人相去多少連喝三喝。

　　解制日慶忠老人送法衣信拂至上堂眉滿虛空眼滿地遼天鼻孔難迴避舌頭嚼碎大雄峰踞地金毛成隊隊知麼慶忠老人心行狼毒耳菴和尚出師便打。

　　師誕期上堂四十年來顛倒顛穿衣喫飯別無言現成公案人不識更道父母未生前寶善問無生一句鬼神不知因甚被諸人覷破師云燈籠頭觸地進云覷後如何師云露柱尾朝天善禮拜師云九八六十七蝦蟆鑽象鼻六九七十三烏龜上樹顛惟有向上難委悉一二三四五六七八九十生數成數不相十衲僧切忌知端的卓一卓云習。

　　順治乙未師受請住夔州府梁山縣興龍禪院結制上堂拈香畢維那白槌師擲下拄杖云莫言不道便下座。

　　楊副戎請上堂相逢一笑乃是作家列陣排兵未為好手與興龍作麼相見僧問單刀直入時如何師云險僧便喝師亦喝僧又喝師云苦哉佛馱耶僧作禮師云草賊大敗問和尚慣向異類中行成得甚麼邊事師云今日不與交鋒進云剖腹剜心即不無如何得完本體去師云汝班師回朝僧歸位師云知彼知此百戰百勝九天九淵計出非常有時減灶添兵有時減兵添灶但能逢強即弱自是遇柔則剛塞北江南一任橫嘶鐵馬邊關險隘何妨倒豎金矛正恁麼時作麼生是折轉旗鎗一句呵呵大笑下座。

　　上堂喝一喝云若道是早已不是若道不是即此便是衲僧不用巧思量大用明明無迴避復喝一喝。

　　上堂牛種田馬喫榖雪峰輥毬道吾舞笏雞上樹鴨下水長沙大蟲楊岐驢子石鞏熟處最難忘張弓架箭射當陽真誠不作小兒戲八十翁翁入試場以拂子作揮毫勢。

　　上堂師作吟哦聲僧出師低首僧云蒼天蒼天師云不是知音不與彈。

　　上堂高更高青山頂上火流潮低更低綠水波中發迅雷驚起燈籠掩耳聽惹得露柱合眼窺就中自有真消息問取諸人知不知拍膝一下。

　　上堂問如何是法身師倒卓拄杖如何是報身師豎起拄杖如何是化身師云拄杖子無端惡發觸著釋迦老子鼻孔忍禁不過倒騎虛空顛走走入山僧方丈裡依然平怗怗地何故百年三萬六千日面目本來是娘生。

　　上堂正因老比丘住在貓兒石昨宵傳信來今向東山去恁麼去也戴角披毛恁麼住也藏蹤斂跡總不恁麼時如何道道。

　　上堂山是山水是水別有甚事驢頭馬嘴水非水山非山恁麼薦得北斗南看良久撫掌三下。

　　上堂拈拄杖云玄要主賓絕異同縱橫殺活不通風擊禪床云關捩敲翻無個事青天白日聽雷轟震威一喝。

　　上堂祖師心印狀似鐵牛之機去即印住住即印破不去不住合作麼生僧出禮拜了退師云本自無瘡勿傷之也。

　　祈福淨信請上堂南無佛馱耶不向佛求南無達磨耶不向法求南無僧伽耶不向僧求直此三轉語已為諸淨信修因植福了也座元出連喝三喝師吐舌元禮拜師下座。

　　臘八說戒上堂落落疏疏午夜星無端照徹釋迦文雖然直在面門上爭奈眼中又著釘眾中若有為伊拔得底則啟不關口動不關意觸不關身何犯何持又復何戒設或未然須向自家屋裡仔細檢點遂說戒。

　　上堂上大人丘乙己圓是規方是矩看將來無彼此麥裡麵兮穀裡米止止佳作人也可知禮。

　　上堂三世諸佛不知有狸奴白牯卻知有三世諸佛為甚不知有不見道他是三世諸佛狸奴白牯為甚卻知有不見道他是狸奴白牯恁麼會又爭得僧出師云道道僧云某甲亦道亦不道師云因甚亦道亦不道僧云和尚莫忘了話頭師云諾。

　　元旦上堂昨日雨今日晴一般西來意睹境自分明雖然如是第恐境觸心生心因境轉心境相緣因緣而礙汝等須悟境亦如幻心亦如幻幻亦如幻如幻亦幻諸法何存所以道心生種種法生心滅種種法滅生滅俱民心法雙忘作麼生道但聽康衢歌擊壤不聞杞國更憂天。

　　解制上堂屈指凡來九十期塵埃滿面額沾泥憐兒不覺儂家醜自惜區區手撥眉山僧今日知過必改諸人分中又作麼生。

　　順治丁酉姚聖瑞總戎率將士等同布金檀越請師住梁山縣五雲禪院。

　　土地祠鳥道羊腸一徑通高高山頂露儀容相逢覿面不相識問訊云元來元來。

　　三門闢謂之乾闔謂之坤地天門戶內不放出外不放入佛祖機關且道向上一步聻。

　　佛殿顧視云但恁麼不是不是畢竟如何乃展具作禮。

　　方丈覆天載地容納虛空四方八面處處玲瓏一條無情棒操縱活如龍卓一卓。

　　結制上堂拈香云
君恩也臨我親恩也生我檀信恩也護持我總此一瓣同伸報答次拈云得人一馬還人一牛人平不語水平不流自遭慶忠本師毒害不由滿口含冤今從那沒奈何處三番拈出用酬法乳上首白槌師云古人陞座說法都要開陳舖面山僧說法陞座不免舖面開陳豎拄杖云還有識貨者麼僧出師云交錢是買主僧擬問師云合價是閑人又僧出師云住住宗中辯的句裡呈機具眼阿師纔聞舉著便掉臂而去不然也是鞏縣茶瓶。

　　布金施主請上堂前屬利後屬元仲冬節氣十分嚴寒為憐苦海人難渡乘時駕個般若船以拄杖作撐舟勢云渡來渡來僧出云放下著師云順水推船則易進云如何是末後句師云逆風把柁則難僧禮拜師云一半水一半山別行一路自古皆然昔日世尊與眾行次以手指地云此處宜建一梵剎帝釋拈一莖草插於地云建梵剎已竟即今陶太宇叔侄捨宅為寺不須汝等重新修建且道山僧還有指地分也無向後師作弟隨也須記著。

　　上堂祖師西來意滿眼滿耳是擬議思量扶籬摸壁不然不然如是如是。

　　上堂山僧夜睡一夢正欲舉似諸人第恐無人原得僧出師云今日上弦僧云恭賀和尚上堂師云汝不解原一僧畫<<PIC>J29p0694_01.gif</PIC>此相師畫<<PIC>J29p0694_02.gif</PIC>此相僧云謝師答話師云汝不解原僧拂袖歸眾師靠拄杖作鼾聲。

　　上堂一是一二是二三五一十五九九八十一剖腹剜心說向人又道囈語匪端的誰端的一丈凡來有十尺。

　　冬至上堂畫一畫云七日來也復其見天地之心乎天何心百昌榮地何心萬物生唯有衲僧無思算地逢雷處是令辰飲玄酒茹太羹倒翻月窟獨露天根正恁麼時如何慶祝一線初添增錦繡聖明何處不當陽。

　　上堂東村梅西村柳節候從中要知有泥牛木馬滿天飛草木叢林獅子吼眉分八字鼻遼天牙齒原來只在口。

　　佛成道上堂圓陀陀非歉非餘光灼灼無遮無障世尊昔日睹星悟道嘆曰一切眾生具有如來智慧德相皆因妄想執著而不證得山僧看這迦文古錐無端寐語覺得有些不平見亦不著睹個甚麼原不曾迷悟個甚麼本自平常嘆個甚麼奇哉以何為智慧德相以何為執著妄想以何為眾生如來雖然如是還知老瞿曇落處麼○。

　　上堂朔風微雨凍山寒林木蕭蕭眼倦看為報梅花驚歲早枝頭幾點露天斑豎拄杖云春色向山僧手中來也先天事後天事渾淪個裡難分析明明拈出任君看面目本來只這是僧禮拜師云錯下註腳。

　　元旦上堂大哉乾元萬物資始一團和氣誰堪比擬東君意若何呵呵笑不止有甚奇特消息聻三陽運轉乾坤泰六合春同草木新。

　　解制上堂衲僧全沒勾當九旬恰好算帳眉毛廝結東倒西歪疊膝跏趺裝模打樣囫圇圇眼生頂門口吧吧舌掛壁上而今解卻枷繩一任隨緣放曠雖然如是也不得離俺這裡問作麼生是隨緣放曠師云春遊芳草地進云此後如何師云夏當緣荷池進云恁麼則往而不返也師良久進云始信個中無解結戶外庭前總道場師云喏喏問開口成雙橛如何是聲前一句師云不向汝道進云秪道龜毛紅似漆誰知兔角黑如銀師云汝從那裡記得來問三月期制今已解對眾一句作麼生師云山前有土那非地進云大法意旨如何師云嶺外無雲別是天。

　　結制上堂極目霙花片片飛紅爐有火正投機因時及節歸何處一點銷鎔知是誰顧視左右。

　　上堂彈指一下云佛法秪是尋常若作奇特商量錯過了也僧出師下座。

　　師誕期上堂小陽月念四期山僧母難無可話題但舉則古人機緣拈頌幾句供養大眾貴圖報我雙親昔人謂世尊未離兜率已降王宮未出母胎度人已畢恁麼道還是麼聽取一頌玉質冰姿嶺上梅孤根暖蒂望春回誰知含笑三冬裡不待東風花自開大眾也須委悉此事始得何以故盈天地之間者皆物也飛潛蠕動姑置不論但就本乎地者而言之你看那千巖萬壑木樹草花為夭為喬總受鈞陶於造化一般生意覆載為功迄乎元運既往通復將來金風吼震於長天白帝乘權於西極嚴威正凜肅殺方張正恁麼時長林極目以蕭條木葉隨風而飄墮撫時者未免睹物而有造物不仁之譏師隨拈拂子點<<PIC>J29p0695_01.gif</PIC>數點云獨這個侶松友竹鬥雪披霜點綴北陸風光漏泄東皇消息不惜寒侵徹骨先傳春信到枝頓使道上行人閑中個士欣瞻顏色快睹芳姿驚且嘆曰天心見矣向之所謂造物不仁者非至論也我釋迦如來乘慈悲願力具相好莊嚴示現群生梯航苦海來此娑婆界中一番遊戲皇宮降誕雪嶺修行睹明星證道果超度宗親提攜庶類降伏外道摧折天魔大孝能仁於今為烈真所謂亭亭老斡迥焉秀出群英鬱鬱清香卓爾芳騰眾甫乃有不識好惡底猶欲一棒打殺忒放癡憨底更道吾不喜聞嗚乎家肥生孝子國伯有謀臣但具公心咸應讚嘆伊固何心而忍毒至此此無他知恩報恩故爾山僧恁麼告報道是扢揚先德道是埋沒古人具眼底揀辨看如上閑言剩語都與佛法不相干涉豈不虛消信食枉度時光畢竟如何折合良久云情因比類情無限話到投機話更長以拂子擊禪床一下。

　　上堂之乎也者難措一辭良久默然和盤托出委悉麼家有犢牛兒價值十二兩。

　　上堂天是天地是地東家垣墻西家籬壁有個機關杳無消息既道有個機關因甚杳無消息昨宵野馬來被逐雲飛去。

　　上堂舉汾陽驗人有三種獅子句後浮山遠舉示眾云獅子句有三種一超宗異目二齊眉共躅三影響音聞若超宗異目見過於師方堪傳受若齊眉共躅智與師齊減師半德若影響音聞野干倚勢異類何分五雲今日權借他人探竿向獅子窟中輕輕撥動莫有覿面相呈者麼座元出喝一喝師云影響音聞元復喝師云齊眉共躅元又喝師云超宗異目元云兩堂雲水又作麼生師合掌云我不敢輕於汝等元顧視左右師下座。

　　佛成道上堂一二三四五金木水火土佛立山上起雲白兔亭前下雨南鄰北舍擊鼓敲鑼西市東街敲鑼擊鼓跳底跳舞底舞一齊報道臘月八夜半明星釋迦得睹睹底事作麼生展手下座。

　　上堂甚麼物與麼來不從人借匪自天排孤迥迥全無依仗赤條條絕沒塵埃休擬議莫疑猜夜來拄杖子將東村張三當胸一拄累及西村李四痛忍難捱五雲院裡有齋。

　　上堂有句無句隔山出氣樹倒藤枯黃瓜落地中後二語不曾參會得底出來道看。

　　上堂一不成單二不雙六門緊閉沒收藏有時鬧市街頭過三歲孩兒喚作娘頭短小尾粗長既無背面又絕肝腸若人識得打他無妨罵他無妨。

　　入隊上堂山僧昨過萬松山見惺世道人菴梨偈云萬松菴裡一株梨滋味平常甘且奇四方八面無遮障獨立乾坤不用枝五雲且與批判一上萬松菴裡一株梨如何是樹倒藤枯一句滋味平常甘且奇吞卻不如吐卻四方八面無遮障風吹不入雨打不著獨立乾坤不用枝卻也遮天蓋地即今和盤托出且道如何下口。

　　解制上堂一上一二上二三下五除二五起五還一從頭算將來看看九十日解開布袋頭橫行順行東去西去還記得麼咦。

三山來禪師語錄卷一


嘉興大藏經（新文豐版）第 29 冊 No. B244 三山來禪師語錄


三山來禪師語錄卷二

　　書記普定編

　　上堂

　　順治庚子下元日梁山縣令舜聘曾居士並四眾等請師於五雲本院結制上堂十月臨小陽春朔風入寒氣生閑來遊戲遇著個人無背無面無疏無親莫不是舜聘居士過我五雲莫不是南昌故郡共蒂曾僧恁麼則與諸人相見了也其或未然不得放過。

　　上堂釋迦文驅牛入市彌勒佛策馬歸山一個土面灰頭一個青眉白眼都到五雲門下聽拄杖子分斷卓一卓云誰家別館池塘裡一隊鴛鴦畫不成。

　　上堂僧問如何是不睹不聞句師良久云好大哥會也麼不用摩挲。

　　千夫首座寫師真請讚上堂問覿面分明時如何師云有水皆含月無山不帶雲進云有無不著又作麼生師云金輪翔八極鐵鋸舞三台僧禮拜師云山僧這個面目日日對著諸人爭奈夫上座一眼覷破描畫將來卻請山僧題讚十年不可瞞一筆圖將出皮肉骨髓渾全直得橫身交付拄杖頭邊放光明從此一燈百千燈南北東西任爾分布照燭咄。

　　上堂問法鼓聲傳大眾齊集和尚拈示個甚麼師云疏林處處飛黃葉絕澗時時響碧泉進云崑崙咬破蟭螟唇牛頭夜叉痛不徹是何意旨師云細雨濕衣看不見閑花落地聽無聲僧禮拜師云小出大遇。

　　臘八上堂天在上上更有天說甚明星半夜地在下下更有地說甚雪山六年人在中中更有人說甚釋迦證果檢點將來也是一人傳虛萬人傳實恁麼不得不恁麼不得恁麼不恁麼總不得畢竟如何咦。

　　上堂好承當不承當白拈賊孟八郎朱秦尤許何呂施張風流體段阿誰識贏得梅花噴鼻香。

　　上堂噓一聲云五雲今日早是不堪也莫有放過底麼靠拄杖下座。

　　無相比丘薦親請上堂問既是無相誰為父母師豎起拂子進云即今如何薦悼師以拂子左右拂云不居淨土不處穢邦無生國裡去住尋常相逢不相識覿面露堂堂擲下云應當禮拜。

　　修齋淨信請上堂豎拄杖云釋迦老子為汝等證盟來也卓一卓云生即度生死即度死生死度盡罪福皆空且道憑個甚麼畫○相云請看石上藤蘿月已映洲前蘆荻花。

　　解制囑佛幻上座上堂世尊拈花迦葉受渠瞞過達磨面壁神光被伊賺來山僧一無所為不覺將佛上座養成個白拈賊而今露出贓私未免據款結案聽吾偈數卷呈來一字無舌頭如劍眼如珠葛藤判盡無餘事好駕輕舠泛五湖。

　　康熙乙巳六月十一日向化侯府養元譚公請師住夔州府雲陽縣磐石山曇華禪院。

　　三門以拄杖敲門限云還見麼諸人到此直須得箇入處設或不然都隨山僧腳根點地進來。

　　佛殿搏大地為寶座統虛空作法身恁麼也得以法身還虛空將寶座歸大地不恁麼也得恁麼不恁麼概與一臀坐斷大眾雖是家無二主這三禮著在甚麼處。

　　方丈卓拄杖云據此室行此令魔外潛形佛祖乞命縱有伶俐衲僧還須喫此一頓。

　　法座拈請啟云若道有文字字著伊不得若道無文行行自爾分明即今賓主混融人天交接如何舉唱維那讀畢師云諾諾拄杖子無端築著磕著擊座一下遂陞。

　　上堂拈香云此瓣香光超日月瑞靄河山端祝
當今皇帝聖躬萬歲萬萬歲伏願乃聖乃神帝德皇風稱有道卜年卜世金枝玉葉衍無疆此瓣香用同舟楫味過鹽梅奉為滿朝文武闔國公卿當路宰官現前紳士伏願無二乃心武緯文經襄聖化咸有一德民安物阜贊鴻猷此瓣香多生種植累世栽培奉為布金檀越向化侯府暨公子公孫闔營鎮將伏願名位增榮千秋壯業圖麟影箕裘克紹百代英華起鳳毛此瓣香無形無相難狀難名昔在青山頂上聖佛堂前埋下根株十數年來煙辛氣辣不覺熏動侯門因此向磐石山頭曇華寺裡重新舉著供養現住寶聖禪院本師上鐵下壁慶忠大和尚用酬法乳維那白槌僧問帝釋插草世尊微笑爵臺建剎和尚何如師云山僧笑伊有分進云和尚世尊即不問且道爵臺帝釋是一是二師云仰面看南斗翻身倚北辰進云恁麼則截瓊枝寸寸是玉析旃檀片片皆香師云恁麼那恁麼那僧出師約住云莫莽鹵休錯過夏雲奇似峰夏日蒸於火逼得舜若多神呵呵拍掌報道無邊香水海百萬億須彌等華藏於微塵擁微塵為華藏重重變現現出種種樓臺種種殿閣種種軒櫺寶網種種水石園池種種奇花異草種種明窗淨几輝煌掩映馥郁馨香莊成一個曇華梵剎汝等諸人還知來歷處麼原來是向化侯府與令子總戎公捨宅為寺迎請山僧住持開鑿人天眼目闡揚佛祖徽猷此種功德以何證據卓拄杖云木上座點頭了也為云壽如山福如海子孫如林簪纓靄靄然此猶是福祐邊事如何是佛法說話以拄杖一畫云還見麼若也見得便見作大因緣作大供養作大布施作大道場作大佛事都從這一畫引蔓牽枝所以道識得一萬事畢即今拄杖子口喃喃乃向頂𩕳頭端為伊出氣雖然如是切忌妄通消息喝一喝。

　　附請啟

　　伏以教衍鳴鐘仰止高峰登鷲嶺慈鴻卓錫飛來石壘布金沙望德範以騰懽凜儀型而起敬一莖初搆萬祀垂新恭惟三山大和尚慧穎天成慈悲性篤自文壇豎幟胸藏玉振金聲向法苑持衡手接銅頭鐵額闡揚宗旨皎然日月之中天嗣續源流展矣乾坤之奕世豎津梁而沉淪悉起德沛三車廣爐鞴而躍冶潛消脩齊六度紅蓮馥郁於大夏玉露涵濡於新秋人天效靈聖凡在宥(詣)才同拆襪智類挈瓶虔滌丹心景仰叢林山斗傾承碧眼皈依猊座準繩念茲磐石建勳庸二十年來幸苞桑之永固植此曇華開錦繡三千界內期祗樹以長輝特布愚忱敬修鄙愫伏願宗風大展法雨頻施梵鐸時鏘閫外貔貅資化育寶幢日麗堂中龍象肅威儀二諦咸瞻三生攸賴(詣)無任踴躍之至謹啟。

　　康熙乙巳十月十五日向化侯府率諸鎮將請師於曇華本院。

　　結制上堂顧法座云坐斷毘盧頂不拜釋迦文猶未是衲僧巴鼻畢竟如何震威一喝陞座拈香云聖王御極宇宙昇平達士通人共慶雲龍風虎山夫野叟難逃踐土食毛山僧雖屬方衣臣子之分凜然難越將此一瓣奉祝
當今皇帝聖躬萬歲次拈云日月無私封疆有界無私底到處照臨有界底隨方安住山僧今在磐石山中作個偷安的懶漢非仗庇宥那討清閑將此一瓣用酬護法次拈云一人倡眾人和好善攸同前者行後者效傾誠不二今則養元侯府合營檀越於此百二期中興齋辦供將此一瓣用酬盛心次拈云以心傳心猶成剩語以德報德總屬狂談叵耐山僧不識好惡一向在曲彔床頭觸忤本師慶忠大和尚不知過犯何從今則五番拈出將此一瓣用酬法乳維那白槌師云拋沙撒土濟得甚麼邊事僧出師云朔風寒徹骨雪火正投機。

　　上堂僧出師云鷂子過新羅僧歸眾師云放開一線道不容挨拶把定繩索頭一任縱橫到這裡擬議思量墮坑落塹且道古佛與露柱相交是第幾機。

　　上堂問正恁麼時和尚如何指示師云汝飽齋也未僧作舞師云冬至日一陽生因齋慶讚及節叮嚀叮嚀個甚麼汝自會得好。

　　上堂今朝恰是臘月一雨打風飄赤骨歷嶺上梅花笑破顏就中幾個知端的舉五祖演歌云豆子山打瓦鼓陽平山下白雨白雨下接龍女織得絹二丈五一半屬羅江一半屬玄武維時泰首座豁然大悟乃云直須唱到這裡山僧亦賡一韻磐石山打瓦鼓鐵鳳山下白雨白雨下接龍女織得絹二丈五一半屬雲安一半屬南浦座下若無截斷山僧調底還與全全唱出南浦江頭木馬嘶雲安市上金牛舞瀟瀟灑灑度時光戳破虛空倩誰補眾中莫有補得底麼山僧與你洗腳有分。

　　向化侯府至上堂問天命之謂性如何是性師云這一問從甚處來進云率性之謂道如何是道師云只須向腳跟下薦取進云修道之謂教如何是教師云莫將黃葉當作金錢進云不睹不聞處請師道一句師云不道不道進云因甚不道師云道即不辭恐落睹聞邊去進云莫見莫顯又作麼生師豎拂子云還見這個麼進云這個且置侯府大檀來也和尚如何接待師喝一喝進云上上提持即不無還期曲垂方便師云若論方便已是方便了也更待山僧舉段機緣昔日明良將軍與六祖同參六祖得法之後三更夜遯明趕至大庾嶺祖見明來以衣缽置石上潛身樹間明至取衣缽不動白云行者某非為衣缽而來乃為佛法而來祖云衣以表信豈可力爭耶既為佛法而來不思善不思惡正恁麼時那個是明上座本來面目明於言下豁然大悟今日爵臺若為衣缽而來爵臺本分具足若為佛法而來不須山僧重舉畢竟如何以酬來意畫○相云荊山有玉君須剖莫負殷勤抱璞人一僧出云恁麼道是甚麼心行師云路逢劍客須呈劍不是詩人不獻詩進云何似深藏一片舌莫教辜負兩莖眉師云低聲低聲問在昔功甫入山白雲道個枕上頌子即今侯府入山和尚道個嶺頭大意一前一後是別是同師云囉囉哩哩哩囉問三聖因甚逢人即出出則不為人師云只為婆心重翻同陌路人進云興化因甚逢人即不出出則便為人師云誰知鐵石心傾作和腸淚進云今日底事和尚是出是不出師云不妨疑著進云道是為人不為人師云謾得過阿誰問長者布金譚公捨宅條例如何師云朝三暮四朝四暮三進云不二門著腳即不問如何是向上路恰好抽身師云闍黎禮拜了退問但有言說都無實義哆哆和和作甚麼師云官不容鍼私通車馬進云恁麼則輸藥山一籌也師云蒼天蒼天問古人為甚張弓架箭師云一朝權到手看取令來行僧拂袖歸眾師云金鱗燒尾龍門去收取絲綸別下鉤。

　　上堂問如何是親切句師云師姑本是女人作如何是轉身句師云纔過忠州又上涪州如何是異類句師云牛頭沒馬頭回三腳驢子走如飛如何是末後句師云聻聻聻學詩乎學禮乎無以言無以立尼父恁麼來伯魚恁麼去父子不傳真秘密十五日以前記得分明十五日以後分明難記正當十五日如何今日馮鎮臺有齋。

　　元旦上堂夜來枕子邊悟出個消息恰好舉似諸人乃云正月初一日畢竟是新年若也信得便知刻積為時時積為日日積為月月積為年年年二月是清明明明百草頭頭頭祖師意意旨如何啐原來是昨夜理不盡底麻頭今日從新接起遂以手作績麻勢云莫言瑞雪輕飄下縱是天寒也著工伏惟珍重。

　　上元上堂豎拂子云眼裡著不得沙擊禪床云耳裡著不得水喝一喝云及盡去也向此承當得來一任山河大地草木叢林剎剎塵塵有色可見底都不喚作沙一任高低語言山鳴谷應猿嘯鳥啼有聲可聞底都不喚作水所以道即此見聞非見聞無餘聲色可呈君個中若了全無事體用何妨分不分今日上元佳節處處燈光色映在在鑼鼓聲喧傀儡場頭張郎李漢短調長歌擾擾紛紛鬧鬧炒炒幾人不被換卻眼珠填滿耳竅爭似盤石山中所見者萬疊青山所間者一溪流水紛華之色不入於目喧譁之聲不入於耳若是得此受用於那如如本體何曾動著分毫是以清淨法身返觀觀心返聞聞性無垢無淨不減不增何以故本無汙染故何以故一性圓明故到了恁麼田地更須明得向上一竅饑時喫飯困時打眠寒則添衣熱則退襖隨緣放曠任運逍遙然又不可話作兩段未有得證法身不明向上事者未有明得向上不能得證法身者故知法身向上原無兩樣夜來遊過八萬四千門醒起依舊天晃亮佛即心心即佛非心非佛亦非物咄咄咄盤沱市上豆價米價又作麼生。

　　上堂山僧拄杖頭邊有一句子佛法卓一卓云此處無金十兩。

　　上堂三不三四不四不在天不在地南來北往東去西去呼之無名覓之無跡大眾你看是個甚麼。

　　解制上堂舉雲門云乾坤之內宇宙之間中有一寶秘在形山拈燈籠向佛殿裡將三門來燈籠上曇華不然五官之內四大之間中有一寶自在天然將眾生來眉毛上把諸佛置腳跟底僧出師云風吹柳絮條條綠雨綻桃花點點紅。

　　康熙丙午十月念四日護法宰官袁寶善居士率信善江應爵談試傳鳴玉眾姓等請師結制於忠州高峰山開禧禪院。

　　三門信步行來八字打開踏著機關作麼生道。

　　佛殿乾屎橛麻三斤雲門欲打殺趙州不喜聞高峰大半順人情展具作禮。

　　方丈金剛圈栗棘蓬拋向一邊返魂香塗毒鼓無安置處但看沒量大人就中神出鬼沒靠拄杖據坐。

　　上堂至座前喝一喝云到這裡瞞得過阿誰復喝一喝遂陞拈香畢上首白槌師云向上一路千聖不傳向上一路千聖不然不傳不然何須山僧更為饒舌秖因高峰梵剎乃山僧破荒闢草而成今則笑監院不忘辛苦同諸檀信請山僧開建禪期表揚功德所以道事無一向是法住法位世間相常住世間相且置如何是法位邊事下文繁長別聽分解。

　　塑釋迦並師真成上堂這瞿曇老漢原是山僧裝模打樣底影子以何為驗遂召云世尊代應云諾喚作高峰亦得復召云高峰自應云諾喚作世尊亦得今日一並托出合作麼生有意氣時添意氣不風流處也風流。

　　上堂山僧剛纔陞座舌頭牙齒相磕擬道如何若何又怕千錯萬錯拍膝一下。

　　上堂實際理地不受一塵今時門頭不捨一法今時門頭即置昔僧問鹿門如何是實際理地門云南贍部洲北鬱單越僧云恁麼則事同一家門云隔須彌在若有人問高峰如何是實際理地但向道高峰頂上開禧寺若云恁麼則天地懸殊但向道當面蹉過與鹿門是同是別若道別兩岸蘆花兩岸雪若道同一溪楊柳一溪風也不同也不別梅花枝上三更月三更月色影濛濛不辨西不辨東到此則光境俱亡復是何物良久云龍蛇易辨衲子難瞞。

　　上堂朔風嚴黃雲蓋六花片片滿空界不到一番徹骨寒那識隨緣觀自在還知自在處麼佛法不是鮮魚。

　　上堂今朝臘月一寒氣將人逼雪落滿林花霜凝遍地玉兩堂雲水僧個個赤骨歷親切轉身異類行更有末後那一句笑監院出師云速道速道笑云季冬嚴寒切忌口快師云恁麼會又爭得。

　　臘八說戒上堂今日如來成道之期夜睹明星眼波波地三嘆奇哉口漉漉地惹得後代兒孫因時及節引蔓牽藤向佛馱耶達磨耶僧伽耶一皈依二皈依三皈依永離惡道不墮三塗平怗怗地又說甚麼沙彌戒比丘戒菩薩大戒把那五條七條九條二十五條無相福田衣左披右搭束身束心戰慄慄地且道灑脫脫地一句又作麼生袈裟底下無餘事會得分明總不妨。

　　上堂一度聞雷一度驚象牙漸漸俱成紋不因聲自耳門入那得花從口角生喝一喝。

　　上堂僧出師云俊哉俊哉僧便喝師云放過一著僧歸位師乃云萬法無法因心而生一心無心緣法而顯心即法法即心木馬嘶風花雨落心非心法非法泥牛吸浪海雲浮正恁麼時諸天快樂地府逍遙畢竟承誰恩力秖為信善傅鳴玉辦一片心植福修因超度宗親提攜孤田請山僧說法證盟心即不無如何是法上是天下是地四方八面無回避一段靈光就裡生是則名為真實具有漏笊籬不可量無漏木杓難思議難思議一二三四五。

　　上堂行便行坐便坐笑便笑說便說西來大意卻如何纔涉思惟當面蹉過過在甚麼處。

　　解制上堂舉龐居士偈著云十方同聚會蟻從羶處集個個學無為欲閑不得閑此是選佛場賺殺許多癡男女心空及第歸不是墮坑便是落塹高峰龍象成群水雲驟集同鍋共箸抵塌連床喚作聚會得麼上單打坐下單經行茶來喫茶飯來喫飯喚作無為得麼但不知選佛場頭心空及第有幾人哉若也直下承當自是桃花貪結子其或懡㦬而散錯教人恨五更風拈拄杖卓一卓。

　　康熙戊申九月念四日治平禪院遷化慶忠老和尚上堂喝一喝云此是先師三十年來把釣持竿一句喝一喝云此是先師六十六後收綸轉棹一句且承先啟後一句又作麼生良久云浯水曲如帶翠山列似屏時時聚雲雨在在雙徑雲法雲密布法雨漓淋呿呬呿呬丘乙己上大人蓮社永開佐治平復喝一喝。

　　向化侯府啟建報恩勝會請上堂師拈香在手云見麼此是譚公爵臺仰酬覆載一片精誠又拈云見麼此是譚公爵臺追薦宗親一段孝思復拈云見麼此是譚公爵臺利濟幽魂一張公案至於雪罪消愆迎祥植福總向香煙堆裡結就功勳大眾直須具眼問人天交感凡聖同參向上關頭即不問超度往生卻如何師云阿耨隨心開菡萏進云福利侯門又作麼生師云名門餘慶廕兒孫進云恁麼則喜聽南山歌十有懽聞天保詠九如師云應合恁麼道僧禮拜師云若論第一義大悲千手拈他不起辯舌懸河宣他不出今日人天眾前卻又如何舉唱豎拄杖云山僧拈出了也無論若存若亡有眼底應當共見卓柱杖云山僧宣出了也無論若存若亡有耳底應當共聞若也見得親切山河大地盡現法身若也聞得分明草木叢林普揚玅義何恩不酬何親不度何冤不解何福不增更有甚麼地獄天堂西天東土所以道是法非思量擬議之所能及還知麼但看柳上黃金鎖好對峰尖碧玉壺喝一喝。

三山來禪師語錄卷二

　　　　　四川向化侯養元譚公諱詣捐俸刻


嘉興大藏經（新文豐版）第 29 冊 No. B244 三山來禪師語錄


三山來禪師語錄卷三

　　書記普定編

　　小參

　　小參先德有言赤肉團上壁立千仞山僧則道赤肉團上一塵不著既是一塵不著更有何禪可參咦莫道無事好。

　　小參凡做工夫如挽舟上灘一把緊一把不由他放手不得又如久客還鄉一步趕一步不由他歇足不得惟歇不得足放不得手自有個到家底日子渡險底機關雖然如是渡得險來靜浪平江又恐真常流注到得家後清閑自在更怕久居長安所以有親切轉身異類末後一境有一境之受用一處有一處之參差直待歷盡艱難方能隨緣任運活鱍鱍不動分毫寂靈靈無些遮障去來不著生滅何存十方諸佛從鼻孔裡裂破面門六道眾生向腳跟下倒翻筋斗因甚恁麼奇特八十翁翁輥繡毬水牯天然即是牛三歲孩兒弄花鼓大蟲原來是老虎長三丈闊八尺僧金吒波羅蜜聻聻聻山僧拄杖無端今宵愛打瞌睡。

　　小參若論本分一著穿衣喫飯待客迎賓無處不是現成公案汝等能於現成處直下承當千足萬足必待揚眉瞬目鼓舌搖唇蹉過了也山僧因齋慶讚直得隨處葛藤日前驗一僧禮拜底是誰答云眼拙秪這拙之一字具甚深玅義三世諸佛從拙處放大光明歷代祖師從拙處扭轉鼻孔天下知識從拙處興慈運悲山僧從拙處和泥合水現前宰官居士從拙處看破世情看得破自是富貴功名牢籠他不得看得破自是田園廬舍賺惑他不得看得破自是恩愛妻孥羈縻他不得看得破自是是非煩惱擾亂他不得到這一切不得處穿衣喫飯任運騰騰待客迎賓騰騰任運不費纖毫氣力不假半點意思自性天真渾然一個本來面目真俗無二巧拙不分現成公案孰過於此就中還有一句未出方丈分明記得適纔喫了禪悅居士一頓飽齋忘卻了也大眾各自歸堂勿勞久立。

　　小參舉米胡令僧問仰山今時人還假悟否山云悟即不無爭奈落第二頭何師拈云是則是春風不到碧岫生光玉鏡纔圓寒潭弄影所以靈雲見花洞山過水直饒心地開通終是命根未斷冥冥漠漠何須威音那畔承當落落疏疏不向今時門中拈弄若也會得烏雞啼夜月玉馬嚦霜天其或未然參要真參悟要實悟打破疑團無拘無束撞木鐘擊石鼓半夜入梨園誰聞復誰睹泥龍露柱可憐生現出心肝脾臟腑擊禪床云甜瓜徹蒂甜苦瓠連根苦。

　　小參考功一法如明鏡當臺胡來現胡漢來現漢妍媸好醜洞鑒鬚眉若是真正參學人單單提起本參話頭秖管疑憤將去功夫自有相應日子如一向郊外打野榸胡思亂想未問以前預計那一句可以祗對既問以後妄臆那一語似蒙印許正當問時手忙腳亂目瞶耳聾縱然鬥湊幾句閑花野草都是抓沙抵水濟得甚麼邊事不知早被宗師看破如何躲避閻家老子不見古人道休去歇去一念萬年去寒灰枯木去古廟香爐去一條白練去恁麼時節乃得本體乾淨內外一如舉起自知落處故汝等諸人直須放下塵緣俗境拌著身心性命將無始以來習氣俱向社火場中盡情銷鑠極力磨礱磨來磨去忽爾嚗地一聲把那八識鏡子磨得粉花碎不惟習氣銷鎔亦且靈光燦爛任是佛來祖來也瞞頇你不得更要千錘百鍊鍊成一塊純鋼打出一柄殺人刀活人劍隨時運用到處施為好不受用自在還委悉麼以兩手摩胸。

　　小參長三短五七縱八橫頭正尾正眼全足全會得分文不值不會疑則別參蒼天山僧生在萬曆四十二年。

　　小參舉臨濟示眾云有一無位真人常向汝等面門出入未證據者看看師著云憐兒不覺醜時有僧出云如何是無位真人撞破髑髏濟下禪床擒住未是好手僧擬議萬水千山濟托開云無位真人是甚麼乾屎橛著甚死急復云這僧雖然當面蹉過猶解挨拶將來臨濟恁麼道未免龍頭蛇尾如何即得未證據者看看。

　　小參要明這件大事必須打貼身心潔淨若腳跟下有絲毫沾滯百劫千生也沒個玅悟日子何故秖為諸人屢劫以來被妄想情緣沉迷羈鎖在生死海中頭出頭沒無有了期所以個個宗師出來百計千方垂手拯濟你道他圖個甚麼諸昆仲當念知識難遇法會難逢坐長連床住清涼殿水來濕手飯來張口不肯盡情放下著實參尋莫道辜負流光何以酬檀信脂膏行人血汗是即是參禪須是信得及然信有淺深參禪須是見得到然見有真似深信則百折不回真見則纖毫無礙纖毫無礙而內外圓明百折不回而始終一致踢翻斷常窠窟打破生死關頭上無佛道可成下無眾生可度灑灑脫脫優優游游纔叫做了事凡夫出頭漢子設或未然喫飯喫茶切忌連舌頭吞卻。

　　小參考功說話揚聲大罵說話考功喚雨呼風不說不考無煩無惱又考又說有縱有奪一錯二錯三錯四錯東街王老賣好膏藥。

　　小參舉乾峰上堂云舉一不得舉二師喝放過一著落在第二師喝雲門出眾云昨日有人從天臺來卻往徑山去師喝峰云明日不得普請師喝乃云兩個老古錐揚聲止響掩耳偷鈴有甚交涉來上座據款結案道是甚麼復喝一喝。

　　小參有言有說無縫插楔無說無言萬里青天一期粥飯隨時到口終朝佛事任爾周旋參灶上烏雞深夜繡暗中一線最難穿。

　　慈舟禪人緣化被害綠林師對靈小參云曾記雲集院裡驗汝六六三十六如何會汝答云五五二十五。

　　又問死了燒了作麼相見汝掌云恰好相見鼻孔略有些子氣息今向甚處去也昔有一老宿住山施主送信供二十兩賊窺之以刀加宿頸索云汝寶聻宿云僧家之寶非君所需賊云把將來宿大喝一聲遂被害看這老宿雖是一刀兩段且喜法不容情汝今為眾忘軀三生慶快是則是只是不許計較何故生死罪福等空花順逆往來皆方便喝一喝。

　　小參昨日十三鐵牛銜月臥深灘明日十五木馬巖前穿雲舞即今甚麼時節崑崙腳底腦門裂衲僧鼻孔本天然何用憑空強摸索長不長短不短十字街前打破碗七花八裂可憐生收來依舊團團轉見也麼見也麼貓兒狗子下油鍋脫盡皮毛熬盡骨虛空拍掌笑呵呵。

　　羯磨小參舉儒云過則勿憚改拳打心下事過而不改是謂過矣再犯不容聖賢恁麼道無非教人從不睹不聞中戒慎恐懼十目十手處誠意正心惟自慊毋自欺穿靴拄棍一步步踏實行來若在衲僧分中則道菩提生於煩惱妄想即是真如殺人刀收來放去白拈賊換日偷天顛是倒非訶佛罵祖婬房彌勒酒肆觀音果具這般手段一任橫行直撞不然也須問過。

　　小參連喝四喝云這張不了公案古今混淆山僧今日重新打算汝等還分疏得麼復喝一喝。

　　除夕小參小盡二十九兩臂一雙手大盡三十日下床腳踏地年窮歲盡事如何燈籠露柱抱頭泣諸昆仲誠然痛念生死須是愛惜寸陰勿謂今日不辦而有來日今年不辦而有來年直此姑待因循從劫至生不知虛費過多少日子秖如山僧與諸昆仲同住興龍倏爾春倏爾夏倏爾秋冬眨眼轉盻又是一載且與做個見丁著役底算帳就此一載之中果有實落功夫麼得母造諸業緣麼若是真參實學苦志勞心不逐境緣不貪利養從大火聚中安身一毛頭上識取這一載總不虛過不則業由妄生妄由心生著我著人執空執有量不足以容眾學不足以輔才此等瑕疵實成疚患乘茲除夕聽吾道個解結偈子貴圖解脫冤家彈指一下云業除妄除心亦除除到無可除處一任數間茅屋縱步經行七尺長連伸腳打睡晨朝起來依舊焚香掃地運水搬柴一上神通豈同小小山僧恁麼告報設有個旁不甘底出來把住云如來禪許和尚會得祖師禪猶未夢見在但向道如來禪祖師禪一口吐盡野狐涎晝夜郎當三百六明朝初一是新年擊禪床一下。

　　上元小參火樹銀花處處開街頭鬧市自徘徊山中不作閑遊戲那識元宵今夜來驀豎拂子云此乃衲僧家不息底明燈一盞時時朗耀在在輝煌三世佛祖六道眾生鳥獸禽魚河山草木大以成大小以成小短者自短長者自長莫不向這點光中分形別相雖然還知有不別底道理麼三五一輪正月半金吾不禁夜深行。

　　小參雲行雨施品物流形太和元氣草木皆春今朝又是二月一了看那東風到處勾者萌甲者拆萬物欣欣盡向榮面目本來不借借不借借為君決生前鼻孔何曾別非青非黃非赤非白名之不能狀之不得無物可倫無形可埒㘞地一聲恁麼來踏破東西與南北不問天寬何嫌地窄十方世界露全身到處釋迦與彌勒舉拄杖云見麼擲下云翻身踢倒五須彌大地虛空如潑墨。

　　小參古人道金剛圈要伊透栗棘蓬要伊吞大似苦人以難山僧不然一粒栗隨伊吞太虛空隨伊透豈不任人以易會得古人難底方會得山僧易底會得山僧易底便會得古人難底難易且置如何是出格句子冬瓜夏放花。

　　小參荷葉團團團似鏡菱角尖尖尖似錐風吹柳絮毛毬走雨打梨花蛺蝶飛古人恁麼道未得十分親切荷葉團團團似鏡菱角尖尖尖似錐風吹柳絮毛毬走雨打梨花蛺蝶飛山僧恁麼道乃得親切十分且道古人山僧有分別也無喝一喝云潑油救火渾閑事雪上加霜愁殺人。

　　李松亭性真居士請小參惟此一事實餘二則非真如何是此一事良久云山僧不解畫蛇添足松亭居士遠涉關山皈予座下從派取名若道有名有也是錯若道無名無也是錯將錯就錯道個偈子佛性真如處處圓有無不著本天然回光直悟娘生面蘿月松風總一般。

　　小參左顧云東邊底不用思量右顧云西邊底何須摸索不如齊向中間待山僧為汝決破畫○相云會麼好似金城砦一進門長街頭第二間謝象虛賣底大膏藥畢竟如何苗自地生雨從天落。

　　小參山僧昨聞佛首座舉趙州勘婆公案驗眾云秪如前僧如是問婆子如是答趙州亦如是問婆子亦如是答那裡是趙州勘破婆子處峰維那云秪因前僧如是問婆子如是答趙州亦如是問婆子亦如是答這裡是趙州勘破婆子處這兩個不識好惡漢惑亂人家男女各與三十拄杖雖然官不容鍼私通車馬且道有過無過良久云弄潮須是吳江客別語還他漢地人。

　　小參泰山巖巖高不可攀陟其巔者直下倒翻筋斗滄海悠悠深不可測遊其淵者卓爾透出雲霄須是恁麼人始解恁麼事僧出師云如何是千聖不傳句僧點首師下座。

　　小參東四西五南七北九中央之帝無數安排普告大眾直須知有知有後作麼生。

　　小參舉竹篦云只這個是汝等諸人各各本命元辰見得分曉底出來道看一僧出師云絡索作麼。

　　除夕小參年年三百六十日日日遷移日日三四十二時時時密運因甚殘臘喚作歲盡咄過去底不可得因甚明朝喚作新年咄未來底不可得因甚今宵喚作除夕咄現在底不可得既是皆不可得則密運遷移底又在甚麼處見八兩半斤只這是莫教錯認定盤星。

　　小參參禪一著本為了生脫死非徒冒禪者之名學禪者之語裝禪者之模樣把來當得頓底何謂了生脫死聻古人云不知生之來處是生之事大不知死之去處是死之事大不知生死之去來處是生死事大汝等將謂姓張姓李是生之來處耶將謂往南往北是死之去處耶將謂一生一死是生死之去來處耶恁麼會三生六十劫古人又云生本不生故生而不來死本不死故死而不去本自不生不死故亦無來無去汝等將謂㘞地一聲而來喚作生耶將謂斷卻一口氣而去喚作死耶將謂有生有死喚作生來死去耶恁麼會三生六十劫山僧且為汝等下個註腳驀豎拂子云這個生也畢竟生從何來擲下拂子云這個死也畢竟死從何去以拂子拂一拂云這個亦生亦死也畢竟生何來而死何去座元出連喝三喝師云好喝元禮拜師復豎拂子云還見麼若於這個見得分明方知生者自生這個原不生死者自死這個原不死去來者自去來這個原不去不來生死去來且置畢竟如何是這個聻參。

　　小參參禪無別事先要向自己腳跟下討個落點更將古人言句淆訛公案逐一參尋於古木巖前差路上條條經過纔曉得閉戶造車出門合轍底道理曇華結制以來五十餘期汝等有在樹倒藤枯話打失腳根者有在狗子佛性話咬破舌頭者有在唯識唯心話磕著額顱者山僧且與痛處加錐各打三十拄杖道是賞伊罰伊。

　　小參占斷第一頭已落第二頭欲免第二頭須舉第一頭且道第一頭畢竟如何舉眾下語畢師云山僧今日失利。

　　小參參禪做工夫如人喫飯未可一口便飽須是二六時中日用飲食漫漫咀嚼不管趙州茶金牛飯雲門胡餅洞山冬瓜苦澀酸甜一一嘗過久之銷磨淨盡連屎帶尿撒向他方世界不留一點餿飯殘羹氣息然後將家常造作底百味珍饈要吞便吞要吐便吐不惟自己飽足且能濟彼饑虛唼著底滿口清香嗅著底通身白汗醍醐甘露不是過也眾中有得此受用底麼莫道山僧口滑。

　　小參山僧從來無些子佛法與諸人說汝等諸人不得謂有些子佛法可求說於山僧若謂有佛可說是名謗佛若謂有法可說是名謗法所以文殊起佛見法見被世尊威神攝入二鐵圍山間今日山僧與汝等同出鐵圍山間去也欲得不遭無間業莫謗如來正法輪。

　　茶話

　　茶話春殘花落暗悲傷杜宇聲聲空斷腸血染枝頭啼不盡行人畢竟為誰忙茲乃農事正殷之際法宇秦善士遠來辦供可謂忙裡偷閑山僧唱個因時曲子貴求滿座知音歸故鄉歸故鄉天涯漠漠水茫茫可憐無數途中客迷卻家山實可傷實可傷實可傷誰人不入利名場蠅頭蝸角成虛戰夢幻勞勞到北邙到北邙到北邙離歌一曲淚千行本來面目空歸去鳥自啼春花自香花自香花自香幾能鼻孔解承當等閑識得東君面還有續得後韻者麼。

　　茶話一心不生萬法無疚法盡心空話個甚麼眾作禮師下座。

　　茶話小除二十四一眾所共悉更擬問如何格外有消息舉圓通秀云達磨九年冷坐剛被神光看破於今玉石不分秖得麻纏紙裹這一個那一個又一個若是明眼人不須重說破大慧杲云老胡九年話墮可惜當時放過於今嘿照之徒鬼窟長年打坐這一個那一個又一個雖然苦口叮嚀恰似樹頭風過我聚雲師翁云碧眼老人格破東來第一上座自是本色天真多少癡人慢過這一個那一個又一個強作羅緞經紀都把尺頭認錯五雲則不然臊胡熊峰久坐瀟瀟灑灑得過但是鐵骨脊梁那怕捱饑受餓這一個那一個又一個大家任運縱橫何必更尋下落具眼底緇素看。

　　茶話山僧有一味波羅蜜普施大眾能令服者止渴療饑若是服久靈驗且能常飽不饑常清不渴有下得口底麼咄。

　　除夕茶話維那白云今年今夜盡明歲明朝來正恁麼時請和尚開示法要師云今年今夜盡明歲明朝來但恁麼會更要開示個甚麼那云豈無因時及節一句師云因時及節虛空腦裂黑漆崑崙渾身似雪九夏不寒三冬不熱天地玄黃日月盈昃四序遷流不改移五行迭更無休歇臘月三十來畢竟如何說那喝一喝師云山中無爆竹聲響自何來那云明晨元旦和尚出堂宜早師喚侍者者應諾師云爾須記得好。

　　師誕期獨存禪人供茶請茶話師云雲門要打殺世尊獨存乃供養山野打殺底與供養底是同是別這裡合下一語存禮拜師云謝茶。

　　茶話乾為馬坤為牛子屬鼠申屬猴露柱燈籠閑鬥額呵呵大笑淚長流昨日香罏山與半截礄論義同聲同氣十分綢繆被這夥不識好惡底來我五雲請求戒法當頭一踏各自懡㦬而休大眾見麼欲超彼岸高高立須乘般若深深行。

　　茶話山僧住五雲疏疏復落落檀信入山來畢竟何所作舉盃云見麼如是作如是受如是因緣大吉無咎放下云舌頭原在口。

　　大笑禪人母難請茶話笑出師云如何是汝報親一句笑作禮師云恁麼不須山僧饒舌笑云還請和尚垂慈師云臘八日巧相因世尊成道闍黎誕生成道底直悟得有生面目誕生底便具有悟道風光正恁麼時闍黎在世尊眼門世尊在闍黎腳底喚作生亦得喚作悟亦得喚作有悟有生亦得喚作無生無悟亦得雖然如是莫教辜負良宵夜覷著明星大孝全珍重珍重。

　　除夕維那請開示茶話師云山僧與大眾歲歲年年日日夜夜坐則同坐行則同行飲則同飲食則同食問來答去日用周旋何嘗不是開示必待今夜茶間說話然後為開示耶直得不違所請葛藤一上大凡參禪人直須一個信字做工夫直須一個忙字信得自己成佛作祖有分則禪不容不參識得自己了生脫死為難則工不容不緊工夫喫緊底方名真正參禪真正參禪底工夫自是喫緊所以然者無非為這臘月三十日一著子恐其大事不明未免手忙腳亂必是平日銷盡伎倆煆盡頑軀更無分毫罣欠臨末梢頭乃能自在逍遙倘於這著子見得分曉便知入口是茶開口是話何語非話何物非茶何茶何話不為開示除此之外別有開示分也無爆竹一聲催臘去梅花幾點送春來。

　　茶話維那白云文德宇居士特上高峰辦供請和尚方便垂慈不負腳跟消息師云法無定緣因緣而遇有條攀條無條攀例如何是條例邊事昔日黃山谷居士參叩晦堂乞指捷徑處堂云秖如仲尼道二三子以我為隱乎吾無隱乎爾者太史居恒如何理論谷擬對堂云不是不是谷迷悶不已一日侍堂山行次時巖桂盛開堂云聞木樨花香否谷云聞堂云吾無隱乎爾谷乃釋然今日德宇文居士不辭跋涉登山涉水而來辦希有供請求開示山僧但將如上因緣潦草頌出習習香風樹底生無端巖畔暗驚人等閑透得無隱旨處處林花處處聞還聞麼若也聞得高峰頂上且許居士踏到。

　　茶話只這一句西天四七東土二三都來沒起口處山僧為汝等道破逢人不得錯舉。

三山禪師語錄卷三


嘉興大藏經（新文豐版）第 29 冊 No. B244 三山來禪師語錄


三山來禪師語錄卷四

　　書記普定編

　　示眾

　　示眾口不解說蜈蚣無腳耳不解聞木馬懸鈴眼不解見瞎驢磨麵這個直尋常秦時𨍏轢鑽○看雨打梨花風吹柳線<<PIC>J29p0703_01.gif</PIC>。

　　示眾諸兄弟要會便會若不會我也沒奈你何。

　　示眾象馬有角牛羊無角烏龜三尺毛崑崙一丈腳倒駕鐵船山頂遊橫騎木馬潭中過黑頭生個白頭兒無手抱著有手臥參。

　　示眾有一人有頭無尾有一人有尾無頭有一人頭尾俱全有一人頭尾俱不全揀辨得出各下一轉語不然山僧代為註破有頭無尾就市老漁歸不得有尾無頭臥雲野叟出門難頭尾俱全入市穿雲往來自在頭尾不全身上毛不出腦後角不生若是驀直相逢切須仔細。

　　示眾夜來拄杖子無端惡發噴地跳出玄關頓開金鎖一頭撞破虛空血流滿地忙道個飽齁齁喫了不療饑仍駕一隻無底鐵船泛入洪波浪裡閑觀把戲見一夥憂鳧悲鶴說短道長無數瓠子冬瓜辯曲理直伊乃放身輥在裡許直得瓦解冰消懡㦬而散正恁麼時心灰氣盡意絕情忘翻轉身來已是木雞啼夜芻狗吠明泥人拍板石女橫簫大眾見麼八十翁翁輥繡毬真誠不作小兒戲。

　　示眾雞寒上樹鴨寒下水粥稀後坐床窄先臥蟭螟眼裡開夜市蝸牛角上打鞦韆道是甚麼語話。

　　示眾興龍無事一味穿衣喫飯卻教汝等向長連床上合著眼盧著嘴趺著膝一個個擦褲磨裙有甚交涉咦。

　　示眾末法時代巧偽日生叢林規矩略而不講上下無禮進退無節起居食息縱逸乖違視繩趍尺步者為拘謹之夫以蕩檢踰閑者為曠達之士二三作黨侈口譏彈五六成群牽襟嘻笑傳言送語而畫蛇添足背非面是而射影含沙挾愛憎之私枉毀譽之實使東西疑忌內外參商玄黃戰水火爭有由來矣其或不自檢束動靜乖方容止失序驕心傲氣亂性渝真鄙物輕人喪淳薄德不分老幼不識尊卑不恤愚蒙不看病苦甚至裸身跣足師作弟隨放飲高歌此倡彼和迷而不悟習以成風嗚乎法門凋敝僧行穢污亦至此乎古人云非先王之法服不敢服非先王之法言不敢言非先王之法行不敢行世間士尚爾兢兢自持而況出世間者哉豈知佛祖相傳為此一段大事因緣為所難為忍所難忍慎小以及大謹始而慮終名利不關其胸得喪不攖其志逆來順受煩惱海徹底無波就下平高人我山微塵不起奉持淨戒似皓玉之無瘕嚴護心珠如牟尼之在掌事無巨細而凜以小心道絕顯微而擔以大力不問鑊湯爐炭但期弘法利生六度萬行齊修四恩三有普報詎曰小家子規規尺幅之中夫亦過量人歷歷修行之詣有如是耳悲夫祖庭秋晚佛道凌夷娛情適意之場好行處人人著腳且謂得個便宜拌死忘生之地難做底個個寒心何曾積些功行求其慈悲真實忍辱謙和坎而不盈卑以自牧不惱亂夫大眾不愧怍於龍天以謹節制度為師承以遷善改過為良友積以累歲負舂執爨辛勤十年念年用之一朝把釣持竿撥著一個半個守先待後紹祖承宗若而人者殆若龜毛兔角而杳不可得矣大約無智之徒甘心暴棄作意佯狂忽略細微顛倒軌範愈趨愈下日背日馳語云焰焰不滅炎炎若何涓涓不塞終為江河綿綿不絕或成網羅毫末不札將尋斧柯彼蓋有見於遠久甚大之害無有紀極而為之言歟山僧心傷已久目擊良多幾番泣路悲絲非謂辯白競黑誠恐後進之流隨波逐浪直得不惜口業點似諸人凡我及門寧為眾濁之清毋作亂苗之莠虛空可壞規矩勿壞山嶽可頹規矩勿頹滄海可變規矩勿變將見叢林整飭龍象崢嶸寢熾寢昌可傳可法模範豈同小小哉略示軌儀次列於左。

　　示眾山僧昨夜夢中說法云萬境皆幻萬象俱空一切心生心生一切空幻既滅心亦何存生滅無依無依空幻此山僧囈語也勿用記取。

　　示眾興龍山間數期積雪河山草木片玉打成一朝旭日東昇茅簷墮淚睜起眼來山猶是山水猶是水為天為喬分眉列目正恁麼時如何是道人行履莫言一色渾無事更有風流向後看。

　　示眾一二三四五今不今古不古六七八九十乾者乾濕者濕趙錢孫李沒奈何周吳鄭王無巴鼻天地人日月星秋冬春夏水火木金逢人且說三分話未可全拋一片心。

　　示眾父母未生聰明不有形骸既具耳目皆靈叵耐逐色隨聲無有了日可憐生把本來面孔變成鬼腦神頭眼波波地耳聒聒地那得個收視返聽如聾似瞽底人說到這裡覺得山僧有些不平如今且教你秖管向鬧市場中稠人所在走過一回看你腳跟下有些氣力不若是站地得穩不東倒西歪又要扭著你鼻頭問你每日間耳朵邊眼睛邊聞底見底是個甚麼因思香嚴靈雲大沒勾當他也從擊竹觀花處出過一身白汗來似這般伎倆落在山僧手中各打三十拄杖一下也較不得為甚如此不見道從門入者不是家珍又且放寬一著打開觀音文殊二門姑容你們出入古人云聲不是聲色不是色的的底道看又云情封則物理契則神也須放活鱍些好恁麼看來未審聰明作麼生用聽得這樣說話設有個漢出來道某甲不在聲色裡作活計我直得無言可答緊閉著方丈去也還有末後一句想要與你點出爭奈山僧耳瞎。

　　示眾興龍驗人有三句第一要迸開頂門第二要扭轉鼻孔第三要脫體逍遙須是不動唇皮分明道答還有同生同死底麼。

　　示眾參禪人若要此事穩當除非三年五年十年二十年方有點胸自許分如徒向他人喉下取氣則口頭訣耳邊風有何益哉學者切須自審。

　　示眾五雲千言萬語止向汝等道得途路邊事至於到家一句必待自證自修不然終被別人瞞過可嘆可嘆。

　　示眾佛法不是鮮魚那怕爛卻恁麼道也是淚出痛腸山僧每日口吧吧地就汝等高低資質深淺工夫隨方就便搭梯設階指引一條向上路等汝各自到家便休似這般癡心不了總為冤債未酬故造如許口業無奈汝等視為泛常把對症語言聽作打傳口令獐頭鹿耳大家鬧鬨一場又懡㦬而休何曾經心著意來殊不知生死事大無常迅速正恁麼時譬如病者將欲垂危急求一救覓得個明醫國手莫管人參貝母甘草黃連但要起死回生臨灘一劑解毒湯清涼散入口便服保和丸益壽丹到手便吞吞下肚中冷冰冰熱烘烘或補或瀉或汗或消自然搜腸剔胃袪害除根若是諱疾忌醫寧死不服久久病入膏肓縱遇扁鵲盧醫直得撫膺長嘆獨不念因病與藥診候用方渠家費了多少辛苦難道是圖你利市藥資肥家快口底難道是怕你喪身失命沒個替代底難道是救你一人圖好名聞等他舖面行時底總之切膚之痛同患之憂即我大覺醫王救度一切眾生之悲願也抑更有說焉病之傷於行住坐臥者昏沉妄想也病之結於五蘊六根者色聲香味也病之匿於心腕臟腑者無明煩惱也以至種種人我種種是非種種逐境隨緣諸般不正之病病之粗者也若夫聖解不除凡情不盡三際未斷諸漏未消多端微細之病不能枚舉者要在當人自調自攝自重軀命可爾甘苦自知痛癢自覺起沉痾而養聖胎證金剛而得不壞予於諸人有厚望焉昔人有言曰淮州牛喫禾益州馬腹脹天下覓醫人炙豬左膊上山僧曰不是好手亦有一偈張病便醫張李病便醫李風寒暑濕要分明莫將頭痛眼花認作痰瘧脹痞五雲有味死貓頭加上引子服也在你不服也在你珍重。

　　示眾山僧十數年前以見見十數年後以不見見而今覓個見與不見了不可得汝等諸人作麼生檢點若檢點得出入地獄如箭射。

　　示眾頭頂天腳踏地行住坐臥任其自然忽遇天翻地覆時如何安身立命。

　　示眾從來鐘板之設所以一叢林之耳目定日用之準繩準繩定故日用清耳目一故叢林法昭昭乎炳若日星凜凜乎肅於律令弗可犯而誤也乃賢智者率而循之不厭其繁遵而守之不眤為細日熟一日時精一時是以節度無乖鏗鏘有韻性情之和平以寓志氣之中正聿彰非曰畏規矩也實乃敬叢林也非曰防恥辱也實乃齊日用也細行不虧大德以著安知今日嚴護規矩之人不即異日表揚法化之人乎無何泛泛之徒非怠則玩非縱則拘拘之者愈慎而愈差玩之者彌褻而彌錯差錯則不能不舉舉白則不能不罰罰行則不能不跪香行禮跪香行禮則不能不普告大眾普告大眾匪但以掩耳目也正所以立準繩也匪但以立準繩也正所以動懺悔也匪但以動懺悔也正所以謹戒將來使不敢一犯而再犯一誤而更誤也而孰知有不然者聞舉著則煩惱生煩惱生則懷怨於悅眾經行罰則無明起無明起則隱恨於座元告大眾則人我滋人我滋則比是非較長短於內外是非長短人我無明交戰於胸中求其做工夫明大事參話頭了生死蓋亦難之難矣諒亦非有意為此也始則失於偶爾之疏繼則擾夫清淨之念甚則成其暴棄之因此無他省察之未密耳刻勵之未專耳參求之未篤耳夫率性而便者非其智者也任情而往者非其賢者也惰慢而恣肆者非所以褆躬也傲忽而狂逞者非所以育德也慎小乃可圖大謹始方能慮終卑而愈光謙則受益世諦之矢志成人者亦且戒慎恐懼而況佛祖道場修行關捩自甘顛倒軌範軼越威儀取笑旁觀輕褻自己惡乎可哉今日鐘板從旦至暮錯亂參差直日何人作麼結案竊恐規矩寢削日益廢弛體制迭遷不可救藥向後首領執事務要加意整理犯則必舉舉則必罰罰則必如例嚴明設有蹈前所說疚患者亦付莫問渠自誤渠非爾等誤渠也咨爾法眾各自反而求之小心慎毖未必無裨於正事其敬聽斯言毋忽。

　　示眾舉芭蕉清和尚拈拄杖示眾云你有拄杖子我與你拄杖子師喝一喝你無拄杖子我與你奪了拄杖子師喝一喝乃云芭蕉道得分明五雲用得恰當若無芭蕉道底五雲無由發端若無五雲用底芭蕉無從結案芭蕉道的且置如何是五雲用處隨拈偈云虛空擊碎一張口帶累眉毛拖地走何似曲肱深夜眠管他知有不知有復喝一喝。

　　師誕期示眾盡大地都被生死二字謾卻汝等又被山僧今日謾卻何故聻將謂是山僧母難。

　　示眾活了死不得情識邊走殺人無數死了活不得澄潭裡浸殺人無數活中死得來盡情放下灰飛煙滅死中活得來握土成金拈來便用若是英靈男子出格丈夫便與一齊抹過不然且莫匆匆草草。

　　法語

　　示中知禪人行腳衲子須是步步踏實始不虛費草鞋如徒信腳信耳聞道東方有個宗師便往東走西方有個宗師便往西行及至明眼人前或一言半句了無入處反道佛法無靈機緣不契將些有用精神盡向崎嶇路中銷鑠腳跟到底無點地日子豈知此事不從外覓不向他求若能當下知歸狂心頓歇天平云當其發足南方時早知道錯了也試看天平所云錯錯在甚麼處這裡會得蓬門茅舍鳥語花香林下水邊風清月冷隨時自在到處優游終日勞他腳頭有甚交涉。

　　示隱居禪人行腳宇宙忒無情怪出山與水奇哉世外人踏翻在腳底青山青疊疊綠水綠潺潺非山亦非水撥眉仔細看看來無不是幾個知端的鼻孔下頭垂無人解出氣杖頭懸明月缽底盛清風直須恁麼去風光處處同。

　　示無言西堂言西堂參隨將近念載山僧於五雲制中授以入山杖子令續掌師一枝言掩關白龍厥志可尚乙巳山僧受磐山之請命言再來茲又二載輪職監院事山僧念之不能無說彼諸佛諸祖大地眾生以及有情無情總被巴掌先師以無文印子印破面門各各放光動地而今這個印子既佩爾身毋得輕自提持東觸西撞豎擲橫拋恐其零星破碎有甚用處直當善自保護待其法法頭頭不離這印腔子又將這印腔子一槌擊碎無絲毫線影障人眼睛那時任爾豎擲橫拋東撞西觸不論此土他方人間天上來今往古諸佛諸祖大地眾生有情無情都與一印印定雖曰無文而暗中文彩朗耀輝煌豈不有光祖烈當此法門衰替眾志移轉之時爾能硬豎腳跟不辭勞苦擔荷執事可謂夙願不忘向後還宜大展眉端把有為諸法一眼覷破不加半點意思或林下水邊逍遙任運或街頭市境引接隨機一一方便行來在在真實做去不問因緣而因緣自至不求受用而受用自長到這裡主張撐持聽之龍天護法當必有不負自己不負山僧者山僧苦心別志多不忍言為書數語以貽厥訓爾其勗之。

　　示大衍後堂末法時代參學之流類多務華少實衍子自隨山僧充侍寮入記室職後堂曾印以偈蓋十二年於茲矣至是自當園頭執事山僧喜之因思古來宗匠作家無一不從行門而出或有大事未明借此磨煉身心潛修密證者或有大事既明於間藏縮頭腳積德培功者當其矢志作務時但知不愛筋力不惜皮毛不敢於稠人廣眾中偷安習懶坐消檀度信施空食行人血汗一味真心誠意忍苦任勞而孰知行滿功圓時節一到受大福報享大因緣護法龍天不肯辜負感應之理自然而然爾今於磐石山中行此妙行豈不是從根本著實處做人此段苦心阿誰忍昧惟是钁頭落處下下莫空任是佛來祖來一鋤兩段若是無明種子煩惱根株是非人我藤蔓還他盡情剷削勿留些子夾雜荒塞淨田縱有甚麼釋迦鼻孔達磨眼睛總與瓦礫石頭一並拋卻打掃一塊潔白白地將正性真種因時播種好好栽培直待靈苗滋長果熟馨香和盤托出供養人天大有饒益豈不快哉古人云若人識得心大地無寸土钁鋤柄子既在爾手正恁麼時向甚麼處著這裡合下一語山僧與你大作證盟未為分外。

　　示惺書記參禪學道先以志氣為主志氣堅定一切逆境塵緣擾亂腔子不得志氣向上一切旁蹊曲徑移易腳跟不得蓋由別具信根另著眼孔信得超佛越祖定有機關看得脫死了生非同兒戲尋訪知識細密參求雖棄體忘身執勞運力總為因緣大事更不轉腦回頭惺若禪人初於五雲受具隨堂參請向上志氣立定已堅抱病數年益深磨煉山僧如磐職侍者事歷經二載純一真誠茲又簽入記室縱運墨握管之間不異執巾奉帚之日參請克勵儘有苦心山僧鑒而憐之不吝葛藤一上大抵此事非遠只在日用尋常處只在作為動轉處只在應事接物處初則借境以煉心繼則心忘而境寂久久純熟不用遣境而境亦無妨不用攝心而心亦無礙臥輪云臥輪有伎倆能斷百思想對境心不起菩提日日長六祖云惠能無伎倆不斷百思想對境心數起菩提作麼長誠如臥輪所證可謂得力修行誠如六祖所言纔算踏翻關捩然又必由修行得力而後能關捩踏翻到得伎倆渾無田地把生死二字拋向大洋海中佛祖虛聲掃置糞草堆裡灑灑脫脫優優游游做個了事丈夫出頭漢子聽其因緣時節隨遇安身自度度人乃各人本分中事自有不辜負從前志氣者禪人勉之。

　　示垣侍者佛法無多子久長難得人若非踏定腳跟立就志向有順逆不移之節有死生不易之操鮮不見物而遷隨流而合紫垣侍者參隨山僧十有餘載清操潔志凜於冰霜白意直衷皎如星月且沉潛厚重伏爪藏牙謹愨謙和讓人退己至於執侍山僧盡心盡力真誠質實始終不渝每與敝衲蒲團日尋侶伴自爾心眼開豁不嫌破被蒙頭非比黑山鬼窟作活計者山僧一日對人天眾前報道高峰頂上有一隻瞌睡虎垣出班一喝令人膽顫心驚因思國師三喚三應猶謂辜負而今高峰一語一喝又且如何想是當人多年方丈竊得如許贓私一朝考較將來不覺信口供出可謂作賊心虛山僧姑且放過一著仍令如前踐履照舊操持有時睜目揚眉聲聲震吼展開沒量膽略露出噬人爪牙長沙大蟲莫與爭鋒虎丘睡虎無能拒敵是則長久得人之明驗也順逆不移死生不易吾於子有厚望焉囑囑。

　　示笑監院從來打不破底關頭莫過生死二字最長遠底受用無如功行一途生死昧則關頭不開功行虧則受用不大欲破關頭者須是拌著身命不顧危亡舞劍輪刀向煩惱國中無明城裡人我是非塹上直撞橫衝戰退魔軍剿除賊子使四海蕩平八荒清泰更有甚麼險隘玄關阻人來往來往無礙則生死平常生死平常則大事明了夫所謂大事明了者即生而不生死而不死不生不死即無去無來無去無來即隨來隨去無些子粘帶無絲毫牽纏任運縱橫隨時瀟灑至於功行一途又是培植福德邊事古人一日不作一日不食大有樣子雪峰典座大慧淨頭福報人緣千古稱盛如斯之類未可枚舉楊岐監院三十載中峰侍關二十年這又是銅筋鐵骨長遠不變底大笑禪人頗有資格十餘年來參隨山僧皆有執事乙巳山僧受曇華請以高峰院事付禪人管理毋論巨細一切經心兼有土木之功禪人不憚身先行行就緒功竣請山僧轉錫開爐山僧一日上堂垂下一釣云今朝臘月一寒氣將人逼雪落滿林花霜凝遍地玉兩堂雲水僧個個赤骨歷親切轉身異類行更有末後那一句笑出山僧云速道速道笑云季冬嚴寒切忌口快山僧云恁麼又爭得笑點首即此可見笑於功行途中亦具破關手段從茲操履受用何窮乃若煩惱無明是非人我只合於輪刀舞劍時一齊斬斷先哲有言學道如鑽火逢煙且莫休直待金星現歸家始到頭到頭一句俟禪人歸家穩坐自有話說。

　　示霜鏡禪人春之風可以感人夏之雨可以悅人秋之月可以涼人冬之火可以煖人入乎四時之中出乎四時之外者方且無我無物而無人夫如是乃可以遊廛市而處山林。

　　示穎初禪人修行無別為了生死生死本無何處修行雖然如是若不艱苦磨煉豈知飯是米作衣是綿成直饒知得飯是米作衣是綿成更有轉身一路在如何是轉身一路啐忘卻了也。

　　示這是王居士昔有僧問念佛底是誰山僧云念佛底是誰又有僧問念佛底是誰山僧云念佛底不是誰檢點將來大似一口兩舌會麼朝三暮四朝四暮三亦令猴怒亦令猴懽參此話者但恁麼會取。

　　示瑞侍者造物何心於大地而獨厚丘林蔥蔥蔚蔚草木繽紛奇而且幻霧靄雲騰處其間者徜徉自在而不逐風塵一爐香一幅字一卷經相與晤對有時出泉石而與人共話乎無生。

　　示魯書記老臊胡熊耳山前作個甚麼至今無人分疏得下五雲山中忽爾有人著眼道渠是個瞌睡漢有甚交涉莫言知恩少負恩解報恩。

　　示玉侍者出家修行為著何事自度度人曰志曰氣自度為先度人為次然必度人乃自度事自度云何毋自暴棄矢志參尋惟孜惟亟或詢師長或諮同類觸此通彼鬼神莫覷擊碎泥團平沉大地面目本來只這便是勿效時流隨群逐隊入傀儡場以作兒戲潛牙伏爪俟因緣至挺特為人龍天懽喜此時此日但依山之隈水之際伴煙霞而棲止。

　　示松埜禪人天之高也未為高地之厚也未為厚萬物芸芸未為棼惟有此心難如舊睹形不見眼如眉聞聲不知耳若手夫如是用以返乎渾渾冥冥而無暫無久。

　　示空世沙彌禮觀音文和南稽首觀音大士聞聲救苦無量慈悲我今弟子法名空世幼小出家相依知識恐我宿世罪業深重恐我壽命不能長久於法無聞於道難悟茫茫此生光陰短促我今志誠皈禮大士願賜慈悲哀憐救濟父母生我不能壽我師長教我不能壽我君王臨我不能壽我檀信護我不能壽我惟大士恩深於父母惟大士恩逾於師長惟大士恩重於君王惟大士恩隆於檀信令我長壽得聞於道報父母恩令我長壽得聞於道報師長恩令我長壽得聞於道報君王恩令我長壽得聞於道報檀信恩我此哀聲入大士耳以聞聞聲聞聲救我我此哀心入大士心以不聞聞不聞救我我若日用三業未淨仗大士力蠲除一切我若累劫造諸重罪仗大士力願悉消滅大哉觀音真我慈父靈感圓通俾我得度既度我矣普度世間讚者禮者俱獲延年我今拜禮觀音聖號如月當天無水不照。

　　示性覺嚴居士禮接引心是佛心行是佛行憑爾心行作佛有餘爾名性覺性覺亦非爾覺若忘爾性復矣稽首慈尊尊鑑不遠接引往生豈棄於爾爾生無慚爾死無愧無愧無慚復誰生死既無生死爾直任之任爾真實以覲導師。

　　示性初悟本吳道人四大本空五蘊非有惟爾性初不著色相何名為性性本空故何名為初無空性故無終無始名為復初原始要終名為見性此心常潔此性常貞貞潔之質永離死生生死亦忘可以久長久長不著水流花香了相非相悟空不空脫此幻體證彼金容。

　　示性健何乾行居士作善餘慶為善降祥惠迪則吉錫福悠長聖賢之語無不實者況復矢志修行留心學道除煩惱絕是非有不可以配天獲吉者哉乾行居士自經離亂歷涉風波可謂艱苦倍常一日歸我無言弟子兢兢寡過遠害為慮來請山僧垂示山僧示以偈曰謹始慮終勤終若始恁麼恁麼獲福無比至於悟明本分一著須是踏翻關捩去又不在此格則中說話。

三山來禪師語錄卷四

　　　　　四川向化侯養元譚公諱詣捐俸刻


嘉興大藏經（新文豐版）第 29 冊 No. B244 三山來禪師語錄


三山來禪師語錄卷五

　　書記普定編

　　機緣

　　師同耳菴和尚遊觀音寺至殿門菴云沒得觀音師云這不是菴云總不見得師與一掌菴作躲勢師云觀音觀音。

　　范惟一問除卻煩惱即是清淨時如何師云除曰一切俱除除個甚麼師震威一喝一佇思師便打。

　　眾隨師遊水月菴師以拄杖畫[十○]云不得踏著不得越過不得四面之遶作麼生過一僧逕過師云打失一隻腳。

　　裴文學問未生我時誰是我師云張三李四曰既生我後我是誰師云李四張三士沉吟師驀面兩掌。

　　一僧入室師云汝道問汝那一句僧擬開口師叱出腳纔跨門師召云來向汝道僧擬轉身師復叱出。

　　師入堂見一貓走過師問眾當日南泉斬貓道是真否後堂云他原不作假師復問首座設若趙州遇南泉舉似時答個我在青州造領布衫重七斤此貓還救得不座云設若僧問趙州一歸何處時趙州脫草鞋頂出和尚以為何如師云不是這個道理。

　　元旦遊山監院作禮云新年出隊萬象生輝伏請和尚垂慈得共山靈懽笑師云正月一無個事緩步行來何拘繫烹茶傍嶺折疏藜襲坐臨崖趺小石拍掌唱個太平春也賢賢親親樂樂利利院云即今眼底一句又作麼生師云山頭惟見長松綠道上仍看舊草黃。

　　師久不說法維那白云明日望旦請和尚上堂師云我即今為汝陞座侍者云諦觀法王法法王法如是師云各司其事好。

　　一僧自江南來參師云汝甚時到此僧云昨日夜分師云不許夜行你因甚知而故犯僧便喝師云落在甚處僧召侍者云上座師云參堂去。

　　師入堂眾作禮師云作禮且置山僧有一字書向汝等認看維那度香板與師師於地書一佛字那以腳抹去師向那問訊那亦於地書一佛字師以腳抹去那向師問訊師云維那今日觸忤堂頭大眾一齊舉罰那云和尚不得奪某甲執事師云山僧罪過那作禮師呵呵大笑。

　　總戎袁寶善居士從派慶忠老人隨師參叩力究多載一朝點胸更名性煒師與別號香蓮有頌古刊行於世。

　　新寧縣尹沈赤肩居士參師師痛加錐劄士低首良久師云曾見夾山參船子機緣麼士云見師云試舉看士舉至夾山辭行頻頻回顧處師驀豎掌云將謂別有耶士當下釋然後見貓捕雞雞飛入草中師取磚一片置地云是甚麼士作雞鳴聲師云這話猶未圓在士將磚一腳踢去師乃印可。

　　元旦遊山維那舉盒云裡許是雲門公案更有曹洞宗旨請師揀辨以便下口師驀拈一片云臨濟兒孫不許說他家語話那云也須嘗過師喚侍者與大眾普傳。

　　師以三句語驗眾眾下語不恰師自代云如何是迸開頂門句瞎如何是扭轉鼻孔句常如何是脫體逍遙句苦書狀別云不不不師云錯說為當。

　　僧問如何是末後句師云呦呦鹿鳴食野之蘋僧云恁麼得到牢關也無師云汝作麼生會旁僧云也要記著師云也要記著。

　　師一日令侍者將墨硯一塊清水一鍾置法堂上三日後師入堂問日前公案還有圓得底麼眾下語不恰師以硯覆鍾口作女人拜歸方丈。

　　師山行次指水田問一沙彌云有水無水曰有水指旱田問一沙彌云有水無水曰無水復指片地問云這個聻沙彌相視而笑師云本色沙彌。

　　眾僧唱韻次師豎掌云這字作麼生唱一僧撫桌師云歸那個母曰請和尚指示師云待汝切得字時即向汝道。

　　一僧過九峰師云九峰山前有一關道得即去僧便行師召云禪和僧回首師云猶未過關在。

　　朴素道人見師師問魯祖因甚見僧來便面壁素便喝師云一口氣不來又作麼生素云藕斷絲不斷師云參。

　　師出方丈偶召一僧僧擬議師喝退復召一僧僧近前師呵呵大笑。

　　囑玉維那機語師云耳菴師兄受衣缽於巴掌先師開堂四剎不輕授受一朝示疾囑令門人等參隨山僧並以衣缽轉托交代菴逝後亮維那華侍者定學人聖化主同參山僧於五雲不數年定住高梁華亦脫去聖以原執事充入高峰及山僧受請盤山亮復隨焉十載未離行履見地勘驗有素應以轉托山僧之衣缽代耳菴付囑於亮夫耳菴兄山僧之手足也亮維那耳菴之弟子也山僧於菴則兄視之於亮則侄視之法門分誼凜然千古今以耳菴之弟子仍接耳菴之衣缽匪獨不忘耳兄也亦且不負掌師也亮維那其永續菴嗣而昌厥後聽吾偈養成頭角自耳菴牙爪深藏又十年珍重熊山獅子子長流法乳續燈傳。

　　李居士問天地未有何物為先師豎起拂子士云只這個更別有師放下拂子士禮拜師云且莫詐明頭。

　　勘辨

　　一僧來參師云如何是腳跟下事僧頓足師打云十萬八千程又一僧至師云近前來僧近前師便打僧便喝師又打僧云某甲親見和尚師復打僧禮拜師云喫茶去。

　　師問佛幻文殊見個甚麼便白槌幻云本是無孔笛何用楚歌吹師休去至晚又問汝早間祇對話意作麼生幻云和尚問他作麼師又休去。

　　一僧過師前師召云還記得話頭麼僧撫掌師云作麼作麼僧云還和尚話頭師便打。

　　師舉百萬劍戟逐猛虎至壁立崖不損皮毛如何脫身問僧作麼會僧云正要問這話師云昨日晴今日雨。

　　師問一僧汝還疑麼僧云焉能不疑師云明日十六那僧云十六師云有甚疑處。

　　師驗眾這一句作麼生道眾競下語師展兩手。

　　二僧來參師問一僧云是甚麼僧豎一指師云不是僧云是甚麼師豎一指一僧云這僧不是難道和尚又是師云是不是。

　　師問僧拋兒婆子因甚道這個也不消得僧低首師驀面一掌僧云也不消得師云不與麼卻與麼。

　　一僧下禪床師擒住云話頭聻僧茫然旁僧敲引磬師云落在甚處僧遲疑師云寒山睡重拾得起遲。

　　師問一僧如何是十五日以前事僧云老鼠鑽牛角如何是十五日以後事僧云三腳驢子弄蹄行正當十五日如何僧便喝師云何不道取一句僧云木魚三尺口師云恁麼那。

　　師問僧麻三斤意旨如何僧云說破不值錢師云如何是佛僧云石香罏師云脫體道一句看僧云這殿二百年師云三日後問汝。

　　師問僧如何是親切句僧云月半是十五如何是轉身句僧頓足如何是異類句僧云兩貓一犬如何是末後句僧顧視左右師連打四棒。

　　師問僧父母在堂如何奉養僧便喝師云得恁麼忤逆那僧作禮云今日罪過師不顧。

　　一僧喫飯次師見云汝一頓喫多少僧云三碗四碗師云還將得口來麼僧問訊師召侍者云教廚下再著些米。

　　一僧參師師云我已知汝來處僧展兩手師便打僧云和尚放行太速師云原來原來。

　　師問僧前夜消息聻僧豎一指師云放下著僧放下師云又在甚麼處僧拍左肘師云一邊漢。

　　師一日垂語云密密處沒商量悄悄地無回互鼻孔有氣者相見二僧齊入師云那一個先道一僧喝師云再喝一喝看僧又喝師云野干嗚又問一僧汝又作麼生僧亦喝師云他喝汝亦喝僧云也要和尚委悉師云一隊野狐。

　　一僧入師放下竹篦云道僧云既放下道個甚麼師云我放下汝試道看僧云滿口道不出師云放汝三十棒。

　　師問侍者如何是你日用事者云堂前一罏香師云不顧和尚了者云尊重些好師云是。

　　師問僧不用音聲與色聲將何喚作本來人僧云適纔見兩人出山師云莫亂統僧云也不得辜負某甲師打云也不得辜負山僧。

　　師驗水維那云古鏡未磨時如何那云古鏡師云磨後如何那云非古鏡師云著。

　　一僧行腳歸師云這漢又來也僧便喝師云咦僧作禮師便打。

　　一僧歸禮師師云這幾年來見個甚麼僧云某甲今日行路勞倦祗對不得師云饒你勞倦也要道取一句僧禮拜師打云幾乎放過。

　　眾隨師納涼次夜月正明一僧云好月師云畢竟月在甚麼處有畫圓相者有振身立者有問訊作禮者有答話先後不一者師云總未見月在一僧問云畢竟月在甚麼處師云畢竟月在天上眾作禮師云當面熱瞞。

　　師問僧長三丈闊八尺都來有甚交涉巴鼻處道將一句來僧云不道不道師云因甚不道僧以手掩香罏師打云又道不道。

　　師問僧三日不答話無人道汝是啞漢速道速道僧便喝師便打僧云蒼天蒼天師打云蒼天蒼天。

　　一僧進方丈纔展具師便喝僧云特來請益和尚師驀面一掌僧云痛快痛快師復打僧擬進語師以手引僧耳推出方丈。

　　師驗眾云開口即錯不妨據實答來舉步即非但要依序行到正恁麼時如何打當一僧禮拜了退師云將錯就錯一僧近前師云問過了也僧禮拜師云將錯就錯又一僧出師云合作麼生僧禮拜師云將錯就錯。

　　師問世沙彌這一指如何會世呵呵大笑師云明日再來。

　　師召蓮沙彌云進前些來便於打你蓮退後三步師復召云退後些去莫等打你蓮進前三步師云汝因甚腳跟不穩蓮云和尚問頭太悻師顧旁僧云你看這沙彌恁麼道。

　　師問一行者云汝近日作個甚麼僧云農務師云甚麼喚作農務僧作掘地勢師云汝不合欺誑山僧。

　　師問一沙彌云適纔少段機緣汝何不湊上彌作訝聲師云蹉過了也彌云幾乎蹉過師云爭奈山僧不會何。

　　師問僧默然良久汝作麼生會僧云某甲只作默然良久會師云恁麼又爭得僧噓一聲師云這個阿師因甚沒得鼻孔。

　　問答

　　僧問如何是清淨法身師云泥豬癩狗。

　　僧問路逢達道人不將語嘿對未審將甚麼對師云今日見兩人舁野豬。

　　一僧問念佛底是誰師云念佛底是誰又僧問念佛底是誰師云念佛底不是誰二僧禮拜師云一得一失。

　　僧問如何是不睹不聞句師良久僧云無言無說又作麼生師云重下註腳。

　　僧問人人盡道見性成佛成佛即不問這見字還著得麼師作嘔吐聲。

　　僧問古人道不疑言句是學人大病未識可疑底是甚麼句師云哩哩。

　　僧問如何是三世諸佛師云馬牛羊。

　　僧問擬心不得時如何師云放下著。

　　僧問六道眾生還具佛性也無師云嗄。

　　僧問如何是為人一句師便打僧云恁麼則辜負某甲也師云山僧今日失利。

　　僧問某甲沒奈何時如何師云怪事怪事。

　　僧問如何是事事無礙師云上單下單喫茶喫水。

　　僧問如何是超生死不相干句師云山菌子。

　　僧問儘力道不得底句卻請和尚答師云汝獨苦我以難。

　　僧問如何是知有事師云日出東方。

　　僧問如何是寶藏庫師云空空。

　　僧問尊者策眉意旨如何師云太長生。

　　僧問如何是未開口時消息師云道道僧云開口後如何師云不道不道。

　　僧問如何是生前面目師云描不成畫不就。

　　僧問古人斬貓意旨如何師云苦哉佛馱耶。

　　僧問抱璞求鑒時如何師云汝是甚麼人僧擬議師云頑石頭。

　　僧問古人道不是心不是佛不是物是個甚麼師云七東八西。

　　僧問悄悄地因甚又無回互師云低聲些。

　　僧問喫茶去意作麼生師云人情分上僧云趙州因甚慣用此機師云沒奈人情何。

　　僧問慶忠道達磨是異鄉人是否師云是僧云以何為驗師云碧眼絡腮鬍。

　　僧問覿面不逢時如何師云汝從甚處去來僧云未離當處師云又道覿面不逢。

　　僧問如何是聚雲三關師云險。

　　僧問如何是佛師云木雕泥塑僧云莫這個便是麼師云放汝三十棒。

　　僧問如何是西來意師云滿眼滿耳。

　　僧問達磨面壁意旨如何師云分明記得想不起來。

　　僧云和尚莫瞞人好師云汝莫瞞人好。

　　僧問如何是獨透聲色句師云一二三四五。

　　僧問學人有個見處請師鑒師云不鑒僧云因甚不鑒師云怕底是汝有個見處。

　　僧問漆桶穿時如何師云烏龜三隻腳。

　　師同眾坐次偶噓一聲一僧云和尚有不平底事麼師云是僧云如何是不平底事師趨向前云汝打殺我僧作怕勢師云又爭怪得山僧。

　　僧問如何是六不收師云叱。

　　僧問心法雙忘時如何師云油鹽醬醋。

　　僧問美食不中飽人喫止如終日不喫此人還飽麼師云他原不饑僧云不饑底人在甚麼處師云十萬八千程。

　　僧問如何是二六時中事師云穿衣喫飯。

　　僧問大事既明因甚如喪考妣師云這問也大難。

　　僧問不掛唇皮一句作麼生道師云好大哥。

　　僧問徑山大悟一十八遍小悟不知其數未審悟個甚麼師云驢糞子。

　　僧問搬柴運水喫飯穿衣是甚麼人行履師云尋常人行履僧云此人還成佛否師云土上加泥。

　　僧問惟此一事實是那一事師云與我過扇子來。

　　僧問打破鏡時作麼相見師云背抵背。

　　僧作禮云請和尚向異類中行師下禪床跳一步。

　　僧問如何是轉身句師喚侍者者應喏師云是你招惹底。

　　僧問心佛與眾生是三無差別因甚有凡有聖師云喫桃喫李。

　　僧問三眼烏龜因甚跳不出圈子去師云誰在圈子裡僧云而今跳出了也師云還我三眼烏龜來僧禮拜師云帶水拖泥漢。

　　僧問古人擊竹觀花有甚交涉便云明心悟道師云若要圖個交涉未免辜負古人僧云某甲罪過師撫掌。

　　僧問深深句即不問請和尚道句淺淺底師云我卻要道句深深底僧云請和尚道句深深底師云我卻要道句淺淺底僧云道道師云不道不道。

　　僧問四十九年未曾道著一字三藏十二部從甚處來師云向道莫行山下路果聞猿叫斷腸聲。

　　僧問頂門具眼時如何師云瞎。

　　僧問年窮歲盡時如何師云家有家主。

　　僧問長三丈闊八尺僧金吒波羅蜜此是甚麼語話師云赤洪崖打白洪崖。

　　僧問古人因甚見僧入門便棒師云不打不成相識。

　　僧問雨堂首座一齊下喝那個是賓那個是主師云夜來老鼠嘵啾啾拖犁拽耙過床頭。

　　僧問李四唼著舌頭因甚血在張三口裡師云鼕鼕。

　　僧問如何是一味相應草師云觸著也是死。

　　僧問三世諸佛同一鼻孔這鼻孔還尋香逐臭也未師云昨日有僧從胡南來也不曾道著。

　　僧問擎叉輥毬是同是別師云菩薩蠻。

　　僧問根塵俱泯時如何師云寶塔子。

　　僧問如何是楊岐驢子師云頭大尾巴細。

　　僧問隻履西歸意旨如何師云來得好不如去得好。

　　僧問菩提道心作麼相契師云問得恰。

　　僧問如何是那伽大定師云山悠悠水悠悠。

　　僧問訶佛罵祖是甚麼人師云闡提漢。

　　僧問如何是歷代相承事師云說破不值錢。

　　僧問那邊事作麼生師云黑。

　　僧問如何是密意師承師云紫羅帳裡撒珍珠。

　　僧問最上乘事還許話會也無師云許僧遶禪床一匝師云玉帛云乎哉僧云諾諾師云鐘鼓云乎哉。

　　僧問從上古錐以何相傳師云破草鞋。

　　僧問如何是多字學師畫<<PIC>J29p0710_01.gif</PIC>是相。

　　僧問如何是遊戲三昧師拍掌高歌。

　　僧問績麻滿筐是何意旨師云問取胡張三。

　　僧問如何是五雲境師云門前綠竹嶺後青松。

　　僧問智不到處時如何師云寐語作麼。

　　僧問生死以何為舟航師云沒底籃。

　　僧問如何是學人用心處師云饑者甘食如何是學人著力處師云急水灘頭緊纜船如何是學人放身處師云千丈崖前翻筋斗。

　　僧問離卻言語請師道師云胡錠鉸是幾時人。

　　僧問兩眼看兩眼是甚麼人師云作家作家。

　　僧問萬象之中獨露身意作麼生師云只這是。

　　僧問如何是雲門扇子師云清風滿握僧云𨁝跳了也和尚大須仔細師云我與他有甚冤讎。

　　僧叉手向前云鑒師作女人拜僧轉身立師云汝且將去著。

　　僧問歷代祖師是何面目師云鼻直眉橫。

　　僧問這場大夢誰先覺且道覺後如何師起舞。

　　僧問如何是大圓鏡師云一切在裡許僧云恁麼則說道理也師云山尖。

　　僧問三際俱斷時如何師云十字街前輥繡毬。

　　僧問天龍豎指意旨如何師云剖腹剜心。

　　僧問如何是禪師云不向道。

　　僧問如何是日用安身處師云這邊那邊僧云離卻二邊請師道師云莫靠山僧好。

　　僧問樹倒藤枯句歸何處師云不禮拜更待何時。

　　僧問止止不須說是說不是說師云世尊世尊。

　　僧問如何是現成公案師云不借借。

　　僧問觸著磕著時如何師云一場痛快。

　　僧問如何是末後句師云山僧今日困僧云學人不會師云好風。

　　僧問如何是主中主師震威一喝僧禮拜師便打。

　　僧問如何是殺人刀師驀頭一棒如何是活人劍師云汝須會得好如何是塗毒鼓師云聞者皆喪如何是探竿影草師云神出鬼沒。

　　僧問如何是了生脫死底一句師云赤腳踏崑崙。

三山來禪師語錄卷五


嘉興大藏經（新文豐版）第 29 冊 No. B244 三山來禪師語錄


三山來禪師語錄卷六

　　書記普定編

　　佛事

　　塑土地成垂語

　　蒼蒼古樹巖巖石屋就裡安身無拘無束還記得王老師莊上喫油餈事麼卓一卓云山僧為汝點開正眼且自各照腳根向後不得口快。

　　慶忠菴安佛

　　巍巍堂堂磊磊落落禮拜亦得巍巍堂堂磊磊落落不禮亦得不禮各自稱尊禮則彼此恭敬此慶忠老人語巍巍堂堂磊磊落落供養不可巍巍堂堂磊磊落落不供不可不供彼此恭敬供則各自稱尊恁麼告報與老人是同是別這裡見得許出山僧一頭去。

　　為冉門譚善人化龕

　　以拂子上指云來直恁麼來下指云去直恁麼去打○相云來去直恁麼放下云有住還無住既是無住亡靈在甚麼處有星皆拱北無水不朝東。

　　為清園頭舉火

　　青山頂上钁頭钁底問汝生涯黃瓜茄子不會從今歸去來燎卻面門曹溪水裡咄。

　　恒石比丘薦師智燈請垂語

　　西風落盡白雲低萬里青山不見眉惟有智燈長自在堂前竹影任參差豎拄杖云還見這漢麼以不生而生頂門吐出三春霧以不死而死腳指噓回萬籟風且聽山僧為汝道個指南偈子天地玄黃宇宙洪荒日月盈昃辰宿列張寒來暑往秋收冬藏啐下文繁長。

　　為聚雲師翁設忌

　　拈香在手噓一聲爇向爐中連喝三喝遂禮拜。

　　瑞光洞禮巴掌和尚真

　　蜀之東楚之南吾師真面目綠水與青山青山綠水依然在洞口白雲去復還遶真一匝。

　　對耳菴和尚真

　　毒腸漢因甚作這般去就眾中還有出來道得底麼時門人等秉耳師遺訓將法衣杖拂呈師求代接人師云此是巴掌先師付囑耳師兄底法服不料鈍滯多時今他未了冤債轉累山僧如何打當高山流水深深意自有知音笑點頭。

　　收耳菴和尚靈骨

　　舉拄杖云此是老漢腳跟踏翻星斗卓一卓云此是老漢頂蓋摩碎泥沙且道鼻孔落在甚麼處南邊地北邊田東家驢西家馬。

　　載德寒谷同事慶忠老人一司庫一典廚清勤端直有功法門兩人開創梁之香罏山先後脫去行時各謂徒眾曰吾化後當餅吾骸以充魚腹違則不安丁酉春其徒請師住香罏山師懷感舊誼命如法送葬以滿兩人之願云。

　　為載德寒谷啟骨

　　來時借此房囊去後丟這絡索不遇無情毒手那能本誓圓成咦翻轉面皮猶有一著送至江邊舉僧問雲門如何是諸佛出身處門云東山水上行僧問幻有如何是諸佛出身處有云西河火裡坐看來乾爆爆地濕淋淋濕淋淋地乾爆爆這兩個漢雖是山間河間火裡水裡不妨成個遊戲三昧且道出身一句聻拋下骨餅云度利益娑訶。

　　紫芝禪人少而穎異參師於興龍五雲一日問秪如會得這個如何便了生死師呵呵大笑又一日師上堂芝問開口成雙橛如何是聲前一句師云不向汝道芝云止道龜毛紅似漆誰知兔角黑如銀師云汝從那裡記得來芝禮拜嗣後命居第四座地方風鶴芝辭師北行偶爾抱病臨終以書達師云前翠影歸曾具啟上函丈想和尚紺目垂青已識弟子受苦之由今病篤不起矣每懷師恩未報淚雨如傾值今大限臨頭不獲拜辭蓮座彌天抱恨萬望和尚垂慈向無言無說處放開兩片不睹不聞中下番毒手俾弟子得急速回頭再承教鐸那時覿面親承橫身擔荷方滿弟子之夙願仰答和尚之婆心淚啟心酸瞻依曷既。

　　為紫芝禪人對靈

　　紫芝紫芝來此何遲去此何急雖然來去平常奈爾臨行一句喝一喝云這個是無言無說彈指一下云這個是不睹不聞汝還承當得麼拈拄杖卓一卓。

　　為南浙祝髮二師掃塔(二師共塔)

　　來則同行去則同住二師幻跡何憑行亦不來住亦不去二師真儀猶在這些即置且道來上座向無縫塔前如何報稱良久云昔日相依處今朝稽首時。

　　為耳菴和尚掃塔

　　青山青綠水綠中有不變黃金骨不埋荒草掩泥沙此是吾兄真面目大眾見麼咦。

　　送佛幻上座靈骨入江

　　能殺能活能縱能奪玅用在於師家可死可生可出可沒變化關乎學者即今佛上座全身落在山僧手中且作麼生安置投骨餅於江云好將悲願度群生莫滯澄潭死水裡。

　　送永谷耆舊入塔

　　卓一卓云生也生也來處不可思議卓一卓云死也死也去處不可思議卓一卓云歸塔也歸塔也安身立命處不可思議因甚不可思議良久云千聖亦不識。

　　為袁府朴素陳夫人對靈

　　喝一喝云還聞麼若聞道人猶有耳在豎拄杖云還見麼若見道人猶有目在耳目見聞此正是生死岸邊事曾記道人參究時有省嘆曰經云無所從來亦無所去原來只是這個道理看此數語道人早已打破生死關頭而今善果已周報緣既盡如何是轉身後事莫厭娑婆為苦海還來作個渡人船。

　　為秀莪上座起龕

　　爾既住此爾又去此去住自由何分彼此既是不分大眾送爾則個。

　　為秀莪舉火

　　千根松萬個嶺住此中者常惺惺而今去後卻如何念爾孝思古今共永那見孝思聻爾師耳和尚開創此山不久圓寂世道離亂塔舍荒涼爾乃隻影孤形依守廬墓今則法眾雲從爾又脫去豈不是爾可念處雖然識得今朝抽身處依然昔日住持人以火把打圓相遂燒。

　　為玄行者舉火

　　纔脫塵勞便歸寂滅喜落曇華寺中為汝末後永訣此回歸去勿再來逍遙永證無生滅喝一喝。

　　為頑石比丘舉火

　　描不成畫不就本來面目仍依舊數十年來住江頭高峰頂上今鬥湊頑石比丘還知落處麼烈火燄中休眨眼寒灰冷地莫藏身。

　　為曉行者舉火

　　春山青春草綠曉天天曉尋歸路正恁麼時歸去來歸去來兮何拘束何拘束攛下火炬喝一喝。

　　為慶忠老和尚起龕

　　兔生角猴無口檢點將來煞甚知有知有底人向甚麼處去山前檀越家作一頭水牯牛去古人恁麼道可謂屈尊就卑拖泥帶水且道我慶忠老人畢竟向甚麼處去以手引龕遂行。

　　舉火

　　本無來本無去去來不二不屬事不屬理理事兼該因甚如此告報秖緣老人昨夜向夢裡告別郡侯劉公比午劉公先作舉火偈看來劉公作偈時正是老人圓寂時可見理事潛通便成此去來因緣一段這些且置今日火把子落在不肖兒郎手裡合作麼生攛下喝一喝云囌嚧㗭哩娑婆訶。

　　收靈骨

　　盡大地是個法身何從揀辨拈起靈骨云恁麼也得遍虛空無些遮障那著覆藏封卻瓶云不恁麼也得顧左右云還見麼以手托瓶便歸。

　　首九拈香

　　一加八六連三燈籠露柱驚走貓兒狗子膽寒進九退一上一除九燈籠露柱膽寒貓兒狗子驚走正恁麼時去即印住住即印破一任往過來續腳跟下何曾動著分毫茲乃先師首九之期若作過去未來打算未免錯過即今現在一句合作麼生展具作禮。

　　迎靈骨至高峰安座

　　拈香云昔從此過今從此來分身應念悲願不灰賴有吾師遺命在高峰頂上泥牛飛五嶽木馬踐三台焚香作禮。

　　沈赤肩居士為母請對靈小參

　　師以拂子畫一畫云這條驀直路頭多少行人踏他不著豈如沈母陳夫人當其示現受生來從這裡來腳跟下未曾增著些子而今厭凡順世去從這裡去腳跟下未曾減著些子至於懿德受褒膺夫榮子貴之誥柔嘉利往致安隱極樂之祥可謂得大受用得大自在矣正眼看來猶是空花泡影邊事還知本命元辰落處麼以拂子畫○相云急急回頭點舊山莫忘從前這一句喝一喝。

　　佛事演說

　　竊以達磨西來直指單傳大意善財南去專明向上玄關渺渺程途十萬里不憚其勞茫茫煙水百由城無辭其遠總為抽釘拔楔故爾帶水拖泥今日剔起眉毛放開眼界遍觀大地閑看眾生疇無聰明聲色中被他瞞昧都有知覺根塵上卻自昏懵若能啟發信心便見本來面目非紅非白而處處聚頭即幻即真而時時撞額舉足下足之地無非普賢道場左之右之之間盡是毘盧境界漫道我是我兮佛是佛詎知聖無聖也凡無凡奈彼執妄迷真之徒未達明心見性之旨生死海頭出頭沒更無了期傀儡棚搬去搬來全沒下落兼以無明固結況復恩愛牽纏用盡機關戰勝在蠅頭蝸角弄成伎倆攻取於蟲臂鼠肝或為利祿而營求或因功名而貪戀或恣一時之口腹害物傷生或結千生之業冤損人利己愛慾水深似江河人我山高於丘嶽般般造罪種種積愆未可言宣難於枚舉嗚乎是豈知萬化皆空萬緣皆幻到頭算去大夢一場無端效弄影之獼猴每日若挽車之牛馬針錐不轉呼喚難回非仗三寶之慈悲誰為眾生之依怙爰開方便乃作皈依布最勝之因緣報德酬恩從一日二日而至十數日建無遮之法會濟孤拔苦自此方他方以及無邊方因洗滌夫身心為蠲除夫垢穢此種功德還有證盟也無畫○相云凡情上達大圓鏡諸仁者將謂焚檀供石酌水獻花為凡情耶錯將謂聖智佛光神聰天眼為圓鏡耶錯會得這兩錯便見天人一致生佛同原罪福皆空聖凡不隔眾生心內諸佛現現成成諸佛心中眾生灑灑脫脫本無諸佛亦無眾生只為此心不安便道有罪可懺昔日二祖神光求初祖與之安心祖云將心來與汝安光云覓心了不可得祖云與汝安心竟三祖僧燦求二祖與之懺罪祖云將罪來與汝懺燦云覓罪了不可得祖云與汝懺罪竟此處看破何心何罪何佛何生但屬有為都成剩事雖然如是於彼即得今則不然不見道實際理地不受一塵佛事門頭不捨一法不捨一法而法法圓通不受一塵而塵塵遍入拈一莖草作丈六金身將丈六金身作一莖草建立也在我掃蕩也在我恁麼告報畢竟建立底是掃蕩底是末後一句更聽敷宣。

　　題讚

　　讚接引

我欲生金蓮禮師黃金相師住蓮華國腳踏蓮華上垂手度眾生白毫光蕩漾胡以報師恩驀頭三十棒為甚麼如此南無阿彌陀佛

　　又

和南稽首瞻禮慈顏明珠掌上白毫指間兩腳踏地筋力何艱奈有慈衷長不了咦伸手容易縮手難

　　讚西方三聖

獨獨慈尊雙雙大士即一即三非三非一漫云住在西方覿面分明這是且道是個甚麼禮拜底供養底稱讚底聻

　　讚彌勒

挺胸大肚無醜可醜不顧皮毛赤腳赤手癡心一片到驢年喜地歡天笑破了口咦

　　又

顛三倒四賣俏贏乖一條布袋放去收來明州市上忒癡獃惟有三山不怪你雖袒裼裸裎於我側爾焉能免我哉

　　又

天上無彌勒地下無彌勒覿面看將來分明是這賊據款結案合作麼生三十柱杖也不較刻

　　讚觀音

惟音可觀可觀惟音不從眼見不從耳聞非聞非見非色非聲畢竟如何觀音觀音

　　又

一幅畫圖那堪著眼石上水間好不危險自在輪珠忒煞大膽南海岸畔不回頭嘻正眼看來也是徐六擔板

　　又

描不成畫不就怪哉丹青無端漏逗筆筆圖來筆筆真生鐵面皮何太厚且道靈感一句還寫得出麼石為墨兮海為池紫竹為筒也不能勾

　　題普賢掃象圖

花入牙間鼻孔遼天渾身潔白一塵不粘因甚放伊不過咦一柄鐵帚也是無端

　　讚渡江達磨

這漢何為來此江上腳踏蘆枝全沒勾當滿腔心事卻如何檢點將來也瞞不過我三山和尚

　　又

鬼頭鬼腦不兜人愛揚子江邊無人裝載摘個蘆枝腳底浮可謂受用而自在還有看破底麼見怪不怪其怪自壞

　　又

我要抬你上天你卻飄然在水我要捺你下淵你又蘆枝襯起我豈沒奈你何念你遠來姑放過你改卻癡心舒卻眉再莫輪眼𥅄睛打臉打嘴

　　又

臉青面黑色勃如也水上波間足躩如也緘口結舌似不能言者老胡呵好大哥不曰如之何如之何吾末如之何

　　讚面壁達磨

鐵起脊梁都盧著嘴不畏暑寒不避風雨生又不生死又不死如癡如醉更如泥三三年來幾餓殺你復高聲喚云老漢老漢

　　又

一座熊山非師之讎九個年頭非師之債非讎似讎石也坐穿非債似債光陰都賣可憐一片老婆心千古萬古無人替代啐錯過底不少

　　又

頭又不回頸又不轉不怕石落崖崩一味粗心大膽剛剛坐到九年算來不增不減這般伎倆瞞阿誰沒勾沒當討甚麼碗

　　讚石上達磨

一卷經一隻履疊膝跏趺怪相無比不在熊山不在江仔細看來依舊是你你你生旦丑淨末一棚搬到底

　　又

手裡一卷經腰下兩莖帶趺坐磐石間無人能比賽不學疏狂不學癡異樣風流惹人障礙障礙他作麼骨底骨董牛疽馬癩

　　讚梓潼

文章雖貴非此君而不榮血食雖重非此君而不靈司厥文衡錫爾子孫君兮君兮允矣至德弘仁

　　讚南浙二師真

是相非相非相是相是非兩忘如在其上阿呵呵見也麼南浙二師好大哥

　　讚耳菴和尚

舌上藏鋒鼻中帶戟殺人有恩救人沒義毀且不能讚之何及頂門具眼三丈長腦後見腮橫八尺向道諸人著眼看大露堂堂只這是

　　自讚

　　千首座請

十年不可瞞一筆圖將出皮肉骨髓渾全直得橫身交付拄杖頭邊放光明從此一燈百千燈南北東西隨爾分布照燭咄

　　峰上座請

眼大口大心大手長舌長眉長虛空不似面目鐵石難比肝腸峰上座解承當道我不是驢不是馬不是羊

　　言西堂請

右爇爐香左持拄杖中有沒量人是相卻非相松間石上意如何一物不為三山和尚

　　玉維那請

這漢何人呼之無名這漢匪的覓之無跡偶爾軸上相逢又道覿面不識為甚麼不識啐

　　南行者請

白拈巧弄老不守閑匡持祖道心血未乾任從髮白鬢頭斑精悍之色在眉間是之謂五雲三山

　　覺學人請

幼而讀書不識一字長而能文不解一義而今百無所能到處逢場作戲還見麼干木隨身任縱橫敲空擊水何拘繫

　　脈學人請

形興未質三山何質名起未名三山何名名質不有只須知有一蒲一衲一卷山塵上清風獅子吼

　　笑監院請

五雲老漢全沒人情遇佛便噉遇祖便吞從來面目得人憎仔細看來也直是個鼻直眉橫

　　戒闍黎請

頂門具眼腦後見腮救時而出正法而來生今反古之徒總歸型範硬節擔板之漢咸受剪裁老大闍黎卷漫開何如松之下竹之間石之上隨余拄杖而徘徊

　　雪上座請

饑餐渴飲閑坐困眠全無伎倆忘其自然有人問著作何言但向道不念佛不打坐不參禪還信得及麼蒼天蒼天

　　瑞上座請

三山老賊鬼神莫測掣電奔雷擒風捉月踏諸佛之頂𩕳不以為狂斷眾生之命根不以為刻全身露而非青非黃當體脫而無黑無白得得心不負人面無慚色

　　影化主請

依松傍石體勢崔嵬坐水臨流心意瀠洄聲祖道一場痛快傷末法幾度悲哀拳頭巴掌響如雷還識這漢麼腦後見腮莫與往來

　　正監院請

穿衣喫飯訶佛罵祖喝似雷奔棒如驟焉謂可睹兮平生不弄虛頭謂可聞兮從來不打口鼓覿面相逢作麼生諸人須識主中主

　　蘊沙彌請

橫身是刀遍體成劍活人無窮殺人無厭當路鍬坑臨機設塹一分心悻一分慈這個是五雲老漢

　　瑞雲陳居士請

奇哉這漢古今罕見出語如鎗發言如箭十聖魂驚三賢膽顫一任狂者譏躁者惱旁觀具眼者懽喜而讚歎

　　存禪人請

我本不假爾胡覓真明明這是渺渺難尋一爐香一盃水依稀彷彿與爾相對相親咄

　　松禪人請

三山老漢全沒帳算論佛法些子無聞施鉗鎚平空扯淡諸佛鼻孔東擲西拋祖師眼睛穿作一串十字街頭慣掣顛一條白棒旋風轉

　　垣監院請

松直棘曲鵠白烏玄無色兮非黑白之可較無形兮豈曲直之能宣有縱有奪離正離偏常將惡水潑人天丹心一片阿誰識問取曇華監院吾子紫垣

　　惺書記請

這個凍儂奇怪無比不會祖機不明佛旨有時呼馬為牛有時鞭羊作豕愧作大慧之遠孫慚為慶忠之真子惺書記應知委子曰參乎曾子曰唯

　　南浙二師塔銘(并序)

　　南師南京六合王氏子祝髮於棲霞寺號融凡浙師浙江山陰陳氏子祝髮於大善寺號定空二師於雲水道上契誼相投誓為畢生友遍歷名勝天啟癸亥入蜀欲禮峨眉過墊之弔巖山偶憨菩薩頂上徐探一窟陡徑石龕二師僅可容膝終日危坐忠墊僧俗歸者如市因創寺額曰斷雪禪林本縣銓部匡山李公同諸紳士為之護法開堂接待四方雲集約幾千人數年間二師之名震於遐邇概舉生平不私飯不衣絲不積一錢一帛不奉權貴而圖利養不務炫耀而博名高一味慈悲真實供眾如奉慈尊其大略也甲申後予從弔巖落髮二師會下兵擾各適東西予後參本師鐵和尚二師如忠路南師於辛卯入滅忠之天壽山浙師負靈骨而遷徙數處及丙申予寓石寶浙師渡江而來予執弟子禮款留數日浙師因受請入金剛山一到便指其頂曰此地可為予兩人塔果數日而微疾遂終今上首立雪與孫眾等為二師造合葬浮屠來梁屬予為銘夫立雪弟子也予亦弟子也弟子而不敢揚師之美者禮也但就二師之實略為紀述俾後之禮師塔者知師為如是云云爾。

　　銘曰。

　稽首二師　　古今模範　　雲水相逢
　肝腸不換　　住則同住　　行則同行
　道誼締結　　誓以畢生　　合力叢林
　弘開接待　　真實慈悲　　四來攸賴
　不圖利養　　不務聲名　　如風偃草
　二諦咸欽　　報緣既盡　　雖有先後
　誓共窣堵　　如生如舊　　嗟哉末法
　暮雨朝雲　　交情莫問　　誰同死生
　我曾北面　　皈禮二師　　二師往矣
　動我悲思　　悠悠我心　　托與斯銘
　斯銘不朽　　二師長存

　　　　　四川向化侯養元譚公諱詣捐俸刻

三山來禪師語錄卷六


嘉興大藏經（新文豐版）第 29 冊 No. B244 三山來禪師語錄


三山來禪師語錄卷七

　　書記普定編

　　五宗頌

　　臨濟小參云我有時奪人不奪境我有時奪境不奪人我有時人境兩俱奪我有時人境俱不奪　拈要見縱奪機關麼君子之中庸也君子而時中。

　　如何是奪人不奪境　答王孫一去芳草綠。

　　頌奪人不奪境胭脂和紅粉大地與山河在在呈圖影。

　　如何是奪境不奪人　答洛陽春罷洞賓來。

　　頌奪境不奪人把手夜深行相逢不相識覿面沒疏親。

　　如何是人境兩俱奪　答漁翁夜宿三更晚。

　　頌人境兩俱奪虛空那摸索無形金彈子落盡翀霄鶴。

　　如何是人境俱不奪　答牧童遙指杏花村。

　　頌人境俱不奪脫灑灑脫脫腳板踏峨眉舌頭談五嶽。

　　總頌縱奪臨機用不差電光影裡活如蛇睜眉擬覷從中事十萬程途路轉賒。

　　僧問臨濟如何是真佛真法真道濟云佛者心清淨是法者心光明是道者處處無礙淨光是三即一皆空而無實如有真正道人念念心不間斷達磨大師從西土來只是覓個不受人惑底人後遇二祖一言便了始知從前虛用工夫山僧今日見處與佛祖無別若第一句薦得堪與佛祖為師第二句薦得堪與人天為師第三句薦得自救不了　別第一句薦得半夜撞倒漆崑崙第二句薦得藕絲孔裡翻筋斗第三句薦得三歲孩兒跛挈行。

　　如何是第一句　答遠。

　　頌第一句閉門打瞌睡未曾開眼時遊戲成三昧。

　　如何是第二句　答近。

　　頌第二句嬰兒剛有氣㘞地一聲來眼耳鼻舌具。

　　如何是第三句　答差。

　　頌第三句取火待鑽燧燎卻面門毛到底成何濟。

　　總頌一句二句三句始終覿面難遇直饒薦得分明白日青天著魅。

　　臨濟云大凡演唱宗乘一句語須具三玄門一玄門須具三要有權有實有照有用汝等諸人作麼生會　拈那個是三玄三要句飛彈打黃龍眉毛遭鼠咬。

　　如何是第一玄　答金剛半頭肩。

　　頌第一玄烏龜飛上天單剩一隻腳踏著威音前。

　　如何是第二玄　答空手把金鞭。

　　頌第二玄騎馬上高竿噴地翻筋斗弔下一文錢。

　　如何是第三玄　答虛空打鞦韆。

　　頌第三玄囫圇沒中邊東洋飄大海架個無底船。

　　如何是第一要　答頭頂烏紗帽。

　　頌第一要寥廓空浩浩路斷煙水寒行人那得到。

　　如何是第二要　答午夜金雞叫。

　　頌第二要妍媸一齊照縱橫玅用分秦鏡當臺耀。

　　如何是第三要　答城市街頭鬧。

　　頌第三要漫把朱絃操流水與高山彈出無生調。

　　總頌三玄三要事如何擬涉思惟蹉過多揭諦揭諦僧揭諦娑婆娑婆娑婆訶。

　　臨濟一日問僧我有時一喝如金剛王寶劍有時一喝如踞地獅子有時一喝如探竿影草有時一喝不作一喝用汝作麼生會僧擬議濟便喝　拈當時這僧便與一喝管教臨濟擬議不來。

　　如何是金剛寶劍　答觸者皆喪。

　　頌金剛寶劍無容思算直下揮時虛空血濺。

　　如何是踞地獅子　答力重如山。

　　頌踞地獅子觸著便起突出爪牙那容得你。

　　如何是探竿影草　答神出鬼沒。

　　頌探竿影草知醜知好張家哥哥李氏嫂嫂。

　　如何是一喝不作一喝用　答思量不及。

　　頌不作喝用顛拈倒弄擬問如何全然無縫。

　　總頌四喝還如一喝同雷轟電掣跨神龍虧他臨濟口門闊觸著機關處處通。

　　臨濟示眾云參學人切須仔細如賓主相見便有言論往來或應物現形或全體作用或把機權喜怒或現半身或乘獅子或駕象王有賓看主主看賓主看主賓看賓者山僧所舉皆是辨魔揀異知其邪正拈賓主相看就師資兩人而言賓中賓等就師資各人而言秖如賓主不立又作麼生。

　　如何是賓中賓　答客路作遊人。

　　頌賓中賓眉目得人憎拍手長安去寸步實難行。

　　如何是賓中主　答反鞭策鈍駑。

　　頌賓中主寒山顛作舞不辨來端由笑伊目如瞽。

　　如何是主中賓　答暗室沒明燈。

　　頌主中賓甘作外遊人東西路不辨南北豈能分。

　　如何是主中主　答當軒塗毒鼓。

　　頌主中主紅日正當午寶劍高提時觸殺佛與祖。

　　總頌賓主相逢事不同一番雨過一番風輕風細雨頻頻度李自白兮桃自紅。

　　臨濟示眾云我有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪饑人之食敲骨取髓痛下針錐照用不同時有問有答立主立賓合水和泥應機接物若是過量人向未舉以前撩起便行猶較些子　拈云也不消得。

　　如何是先照後用　答點燈喫飯。

　　頌先照後用老龍出洞電卷雷奔魚蝦腦痛。

　　如何是先用後照　答鑿壁偷光。

　　頌先用後照敲翻破灶靈從何來速道速道。

　　如何是照用同時　答無南無北。

　　頌照用同時痛下針錐魂驚膽喪血染須彌。

　　如何是照用不同時　答或東或西。

　　照用不同伐鼓考鐘箕星好雨畢星好風。

　　總頌照用施行有後先不同同處事難詮饒君舉足奔千里影未窺時已著鞭。

　　洞山接人有正偏五位君臣五位功勳五位王子五位四賓主內外紹等事以明向上一路　拈見麼有無不涉常回互無端嚼碎又成團。

　　如何是正中偏　答夜半星河斗柄懸。

　　頌正中偏沉沉古殿鎖蒼煙漏聲欲盡更初罷澹澹蟾光映碧天。

　　如何是偏中正　答天曉不見行人徑。

　　頌偏中正滿天星斗雲攢鏡隨他萬象自森羅無影光中含混沌。

　　如何是正中來　答紅塵堆裡百花開。

　　頌正中來木人踏破古蒼苔縱橫不礙平原闊朵朵蓮花信步開。

　　如何是兼中至　答柳綠桃紅增佳致。

　　頌兼中至妙用無方詮理事戛玉敲金韻冷然希音透徹雲天際。

　　如何是兼中到　答兩頭截斷通玄玅。

　　頌兼中到及盡有無還大道撒手迴途不露蹤歸家拍掌呵呵笑。

　　總頌五位正偏絕玅奇旁通回互露先機當頭不犯寰中禁內外和融總不知。

　　如何是君　答鳳閣龍樓儼至尊。

　　頌獨鎮寰區凜聖顏九重端拱化無偏至尊自是亡倫匹落落深階露日鮮。

　　如何是臣　答文經武緯玅裁成。

　　頌公卿白屋異常流豪氣三千射斗牛不為功名矜釋褐了知才幹駕千秋。

　　如何是臣向君　答一片葵心捧聖明。

　　頌瀝膽披肝事莫窮夢魂常自誓孤忠勳華豈獨誇鴻烈為羨傾誠對九重。

　　如何是君視臣　答出獵曾經渭水濱。

　　頌相卜何因到傳巖龍車御處野雲開鹽梅為借調羹手不負從前夢一回。

　　如何是君臣道合　答風雲聚會處千古慶明良。

　　頌盛德鴻猷壯帝畿泰交此日慶都俞欲知一德咸孚處玅用無方絕顯微。

　　總頌霧鎖巖廊瑞色開堂簾喜起共徘徊千秋大業歸無住漫把勳名仔細裁。

　　如何是向　答凝眸長不瞬爭肯抱頭眠。

　　頌著眼凝睛未是親中懷繾綣自殷勤回頭不謂雲煙杳肯負依依一片心。

　　如何是奉　答赤心常捧日雲水自依山。

　　頌掩著柴扉閉著關拋笻可是畏峰巉山翁此日何思算漫煮黃薤但酌泉。

　　如何是功　答不須閑氣力撒手到凌煙。

　　頌平生辛苦有誰知喫盡寒酸未足奇及至承當無個事得來依舊笑當時。

　　如何是共功　答生殺同條出春秋總不知。

　　頌天高地厚勢難窮就裡誰分造化工自是鈞陶盈大冶行生總在不言中。

　　如何是功功　答帝力云何有謳歌忘太平。

　　頌底定河山數十秋弓拋劍掛自優游皇風帝德知何處社飲村歌樂未休。

　　總頌五位功勳知不知有功恰到無功時一條布袋都囊卻笑倒長街老古錐。

　　如何是誕生王子　答前星光宇宙貴胤自天然。

　　頌生來尊貴號儲君位正中宮沒比倫玉葉金枝非別種轉身猶自出王庭。

　　如何是朝生王子　答才猷堪贊化酬勳不住功。

　　頌潛心養志在深山學邁才超不等閑大用一朝來帝眷承顏豈獨侍朝班。

　　如何是末生王子　答清白非為苦堅貞節不移。

　　頌落落孤貞清且貧肯將毫末惹埃塵登科不懈平生志始信雲衢展步輕。

　　如何是化生王子　答威揚宣正令中外化親傳。

　　頌不動巍巍仰聖明傳持閫外賴將軍太平底定無多事玅印高懸不露文。

　　如何是內生王子　答入宮無異體對面不相逢。

　　頌無作無為渾似癡功勳不犯醉如泥而今已出青霄外紫禁重闈那得知。

　　總頌同生同死絕疏親名貌何分是幾人踏破來時多少路都盧共到法王城。

　　如何是主中賓　答我無你不成。

　　頌主中賓長江玉浪生不因風皺面如何得成紋。

　　如何是賓中主　答你無我不得。

　　頌賓中主是子還歸母為問呱呱兒來自甚麼處。

　　如何是賓中賓　答月色冷風聲。

　　頌賓中賓渾身都是塵烏能明大用怪殺野狐精。

　　如何是主中主　答渾淪不須補。

　　頌主中主不聞亦不睹兒孫向後看誰是爾宗祖。

　　總頌賓中主也主中賓賓賓主主不相倫會得主賓混融處不萌枝上辨秋春。

　　如何是內紹　答深宮無敵體玅用解承當。

　　頌天然尊貴異常流寶位傳持事未休不是人王無別種那能物物與頭頭。

　　如何是外紹　答風塵無異路曉夜據征鞍。

　　頌剎剎塵塵事不差拂開煙霧與晴霞見得分明無異路何妨盡摘洛陽花。

　　洞山謂曹山曰吾在雲巖先師處親印寶鏡三昧事窮的要今以授汝汝善護持母令斷絕遇真法器方可傳授直須秘密不可影露恐屬流布喪滅吾宗末法時代人多乾慧若要辨驗向上人之真偽有三種滲漏當機切須具眼　拈出此三種又作麼生。

　　第一見滲漏　拈放下著。

　　頌山重重復水重重萬水千山一目中若道水山常在目行人依舊路濛濛。

　　第二情滲漏　拈活潑些好。

　　頌擔板從來見一邊何如到處眼雙圓滿腔繫戀還須吐一落思量便不堪。

　　第三語滲漏　拈道底甚麼。

　　頌有言須是悟無言開口成雙落二三況復游揚迷玅義堪悲堪笑口頭禪。

　　曹山云凡見聖解是金鎖玄路直須回互去夫取正命食者須具三種墮一者披毛戴角二者不斷聲色三者不受食稠布衲問披毛戴角是甚麼墮山云是類墮不斷聲色是甚麼墮山云是隨墮不受食是甚麼墮山云是尊貴墮　拈秖如不墮三種看來正好喫棒。

　　如何是類墮　答雖行畜生行不得畜生報。

　　頌披毛戴角瀟灑得過一入荒丘尋他不著。

　　如何是隨墮　答見色非干色聞聲不是聲。

　　頌見色聞聲終不是塵鶯啼綠樹別有知音。

　　如何是尊貴墮　答不裝珍御服來著破籃衫。

　　頌禮絕百僚非是尊高無人侍立常自逍遙。

　　南陽忠國師作圓相九十六種以授侍者耽源源承識記傳於仰山山既得遂焚之源一日問仰曰向所傳圓相宜深秘之山云焚卻了也源曰在子即得來者何如仰乃重錄呈似一無差失　拈失也失也。

　　頌國師父子太無因識記傳來直到今畫得圈圈九十六青天白日換人睛。

　　仰山親於耽源處受九十六種圓相後於溈山處因○此相頓悟有語云諸佛密印豈容言乎又云我於耽源處得體溈山處得用謂之父子投機故有圓相辯的於人或畫[○@牛]此相或畫[○@佛]此相或畫[○@人]此相或畫[○@卍]此相或畫<<PIC>J29p0718_01.gif</PIC>此相或點破或劃破或擲卻或抹卻皆是截斷眾流也　拈如許絡索是甚麼弄猢猻家具雖然如是也要大家知委。

　　頌覿面相呈事最奇隨宜縱奪在臨機一輪明月輝霄漢照破河山影畫眉。

　　仰山因五冠了悟禪師相與立玄問玄答故畫<<PIC>J29p0718_02.gif</PIC>此相<<PIC>J29p0718_03.gif</PIC>此相[○@ㄙ]此相[○@(俬-禾)]此相[○@土]此相都在臨機應用若是靈利底對面分付擬之則不見也　拈不見更玅。

　　頌一人拈起一人圓兩兩相將各一邊識得兩邊符合處收來依舊自團圞。

　　一日梵僧來參仰山於地畫○此相僧近前添作<<PIC>J29p0718_04.gif</PIC>此相復以腳抹卻山展兩手僧拂袖便出　拈仰山鉤頭著餌梵僧一釣便上易曰鳴鶴在陰其子和之我有好爵吾與爾靡之其仰山梵僧之謂與。

　　頌好幅畫圖不屬紙墨仰山梵僧多生枝節展手兮無言無言拂袖也難說難說賊賊據款結案放伊不得。

　　仰山設九十六種圓相開為百二十合為九十六共一十九門設施圓收在於六門一圓相○二義海[○/○]三昧機[○/○]四多字學[○/○]五意語<<PIC>J29p0718_05.gif</PIC>六默論[○@(女/拜)][○@乂]　拈種種圓相雖是多門設施不過師資辨驗臨機拈出毋論是生是佛情與無情那能越得圈子去莫道九十六個即百千萬億剎剎塵塵種種變現無過一個包羅得其意者但識其序勿執其本庶幾用而無礙可也咄莫𡱰沸。

　　頌秖個從中辨假真一門闢起許多門門門施設誠何事貴在臨機玅用親。

　　雲門示眾云函蓋乾坤目機銖兩不涉萬緣作麼生承當眾無語自代云一鏃破三關後德山圓明密禪師遂離其語為三句函蓋乾坤句截斷眾流句隨波逐浪句(密嗣雲門)。

　　函蓋乾坤句　拈總在裡許。

　　頌函蓋乾坤事莫窮頭頭物物露真風頂門亞豎摩醯眼萬象森羅一鏡中。

　　截斷眾流句　拈不通一滴。

　　頌截斷眾流意若何算來一字已成多推排解會徒勞力肯把要津放得過。

　　隨波逐浪句　拈一葉扁舟。

　　頌隨波逐浪過前川綠笠青蓑把釣閑一曲漁歌江際晚高低棹破水中天。

　　雲門宗八要

　　一玄　拈燈籠騎露柱。

　　頌幾度乘風泛小舠彩雲影裡漫撐篙舉網撒破虛空面又向山頭釣巨鰲。

　　二從　拈柳絮隨風。

　　頌桃紅李白鬥芳妍一夜東風色更鮮滑蝶狂蜂何處去慣尋香氣到花前。

　　三真要　拈六月日頭到處熱。

　　頌腳底茫茫路轉賒東西南北盡天涯風塵踏遍無閑思畢竟回頭始是家。

　　四奪　拈不遇無情霹靂手掃蕩煙塵將屬誰。

　　頌拓土開疆也大難幾回血汗染征衫可憐三尺魚腸劍漫假雄才手靖邊。

　　五或　拈我到這裡卻不會。

　　頌習習香風過樹頭去來何處覓蹤由行人無數空惆悵幾度尋思恨未休。

　　六過　拈一分心悻一分慈。

　　頌狼毒心腸何太孤提刀仗劍忍於屠命根斷處難思算幾個男兒是丈夫。

　　七喪　拈貪觀眼前浪失卻手中橈。

　　頌弱喪窮兒實可哀家珍拋卻自何來可憐別去娘生面落落長途喚不回。

　　八出　拈天上人間自在飛。

　　頌鳥道羊腸路太多腳頭腳底任蹉跎隨他曲折芒鞋滑步步如龍疇奈何。

　　雲門三種病(動止因三種偏枯著二邊)

　　一未到走作　拈你恁麼驢年去。

　　頌東去西來無了日南奔北走到何年紅塵擾擾忘歸路夢斷家山實可憐。

　　二已到住著　拈密移一步未為分外。

　　頌長安雖樂實難居到處優游任卷舒若教閉門高枕臥養成痼疾倩誰除。

　　三透脫無依　拈恁麼不恁麼始得。

　　頌不入塵牢不受纏拋枷打鎖許多年誰知作個長流客蕩蕩無依去不還。

　　雲門二種光不透脫(疑情猶未盡回首到家遲)

　　一切處不明面前有一物是一　拈瞎。

　　頌白雲朵朵翳雙睛一線青天也是塵撥盡黃金知何日不愁寂寞不愁貧。

　　透得一切法空隱隱地似有個物相似亦是光不透脫　拈放下著。

　　頌夢破方知一物無法塵盡處亦何孤誰知暗裡相逢處依舊從前障眼珠。

　　雲門一字關

　　僧問雲門如何是雲門劍門云祖(如此之類凡有所問但以一字酬之)　拈雲門恁麼道謂是齒不關風謂是舌頭太短有人透得此關許他親見雲門。

　　頌一字關一字關何不成雙獨成單單單一字誠難測一字誠難測也難難難目前隔個須彌山。

　　抽顧

　　雲門見僧來每以目顧之即曰鑒或曰咦而錄者曰顧鑑咦後德山密刪去顧字但曰鑒咦叢林目之為抽顧　拈非父不生其子。

　　頌雲門鑑咦德山抽顧方便機關父作子述擾擾叢林卒不休而今猶在欣相慕。

　　法眼依地藏決策一日呈見解說道理藏曰佛法不恁麼眼云某甲辭窮理盡也藏曰若論佛法(云云)眼於言下大悟後因行腳話不知最親切始悟徹作偈曰三界唯心萬法唯識唯識唯心眼聲耳色不到耳聲眼觸何色耳聲難成眼色何立色心不二彼此無差有人會得騰煥吾家乃立華嚴六相義　拈不是一番寒徹骨爭得梅花噴鼻香。

　　<<PIC>J29p0719_01.gif</PIC>此乃華嚴六相義舉一齊收於一一法中有此六義經中蓋為初地菩薩說也拈六相即不無還出得○這個麼。

　　頌桃李枝頭色色新紅如胭抹白如銀雖然笑破東風面都是園林一樣春。

　　法眼六相義頌

　　華嚴六相義同中還有異異若異於同全非諸佛意諸佛意總別何曾有同異男子身中入定時女子身中不留意不留意絕名字萬象明明無理事　拈恁麼道未免裂破舌頭。

　　頌六相由來義不同不同同處玅相通同中有異同無異兩岸蓉花映水紅。

　　法眼宗四機

　　箭鋒相拄　拈不是好手。

　　頌兩陣交鋒莫可當彎弓架矢豈尋常箭頭的的相逢處脫卻征衣笑一場。

　　泯絕有無　拈猶有這個在。

　　頌大用臨機不可窺卷舒出沒玅相隨更無面目教人見誰向虛空強畫眉。

　　就身拈出　拈直恐弄巧成拙。

　　頌自從關破祖師關掣電轟雷任往還不識當機拈弄處低頭已隔萬重山。

　　隨流得妙　拈未敢相許。

　　頌祖意明明百草頭相逢到處逞風流隨家待客隨豐儉把箸拈匙一笑休。

三山來禪師語錄卷七


嘉興大藏經（新文豐版）第 29 冊 No. B244 三山來禪師語錄


三山來禪師語錄卷八

　　書記普定編

　　宗統頌

　　南嶽第一世

　　南嶽懷讓禪師金州杜氏子年十五出家謁嵩山安公指參六祖祖問甚處來師云嵩山來祖云甚麼物與麼來師無對退參八載復來答云說似一物即不中祖云還假修證也無師云修證即不無染污即不得祖云只此不污染乃諸佛之所護念汝既如是吾亦如是得法後侍祖一十五載復居南嶽。

　　頌甚麼物與麼來退參八載絕疑猜說似一物即不中平生心事總成灰閑遊戲漫徘徊君不見掛瓢洗耳煙霞客懶臥白雲夢一堆。

　　南嶽第二世

　　江西馬祖道一禪師漢州什邡人姓馬氏幼歲出家開元中習定衡嶽遇讓和尚問云大德坐禪圖甚麼師云圖作佛讓將磚一片於彼菴前石上磨師云磨作甚麼讓云磨作鏡師云磨磚豈得成鏡耶讓云磨磚既不成鏡坐禪豈得成佛師問如何即是讓云如牛駕車車若不行打車即是打牛即是師無對讓云汝學坐禪為學作佛若學坐禪禪非坐臥若學作佛佛非定相於無住法不應取捨汝學作佛即是殺佛若執坐相非達其理師聞開示如飲醍醐乃受心印開法南康龔公山僧問和尚為甚麼說即心即佛師云為止小兒啼僧云啼止時如何師云非心非佛僧云除此二種人來如何指示師云向伊道不是物其化盛行江西。

　　頌磨磚作鏡鏡難成坐禪作佛亦無因打牛打車分明處婆心展轉說向人不是心不是佛除此二種人來時向伊更道不是物咄江西馬祖肝腸毒。

　　南嶽第三世

　　洪州百丈懷海禪師福州長樂人王氏子丱歲出家三學該練及參馬祖為侍者偶侍祖行次見野鴨飛過祖云是甚麼師云野鴨子祖云甚處去也師云飛過去也祖扭師鼻師負痛失聲祖云又道飛過去也師有省一日再參祖震威一喝師三日耳聾後黃檗聞舉不覺吐舌。

　　頌手頭毒口門寬馬師大用忒無端鼻頭痛耳門穿舌頭吐處受瞞盰受瞞盰一派淵流雪屈難。

　　南嶽第四世

　　洪州黃檗希運禪師閩中人幼歲出家至京洛行乞吟添缽聲一嫗出扉問曰太無厭生師云汝猶未施責我無厭何耶嫗笑而掩扉師異之後往南昌見馬祖祖已示寂時百丈為祖廬墓師見丈丈舉耳聾話師吐舌丈云汝嗣馬祖去師云某來參馬祖不料無緣因和尚斯舉得見馬祖大機大用若嗣馬祖恐以後喪我兒孫及開法上堂眾纔集師召云大眾眾回首師云月似彎弓少雨多風。

　　頌施我飯太無厭一笑掩扉空覿面因此發足過嶺南悟徹大機開兩片兩片皮開迥不同看他新月似彎弓彎彎新月如弓樣召大眾云見麼少雨多風。

　　南嶽第五世

　　鎮州臨濟義玄禪師曹州南華人姓邢氏落髮進具志慕禪宗初參黃檗三度問佛法的的大意三度被打及到大愚處悟徹於大愚脅下築三拳復轉黃檗打黃檗一掌後臨滹沱河側開堂建立黃檗宗旨號臨濟宗。

　　頌六十痛棒打不休老婆心切惹冤讎還拳奉掌承誰力萬古留來作話頭。

　　南嶽第六世

　　魏府興化存獎禪師初在臨濟為侍者因訊洛浦來參機緣兩遭濟打及到三聖處為首座聖問師師便喝聖云須是你始得復到大覺處為院主覺問師師便喝覺便打師又喝覺又打次日覺又問師師亦喝覺亦打師再喝覺再打至脫下衲衣痛與一頓處直下薦得臨濟在黃檗喫棒底道理迨後開堂拈香云這瓣香本為三聖師兄三聖於我太孤本為大覺師兄大覺於我太賒不如供養臨濟先師。

　　頌一個賒一個孤臨濟先師受也無不如不供亦無事說向人前豈丈夫。

　　南嶽第七世

　　汝州南院慧顒禪師得法於興化獎開堂後有僧來參云敗也師引杖向其前僧無語師便打數棒。

　　頌引杖向前奪來恰好何故無語被伊打倒可憐這漢喫藤條敗也之言曷慎於蚤。

　　南嶽第八世

　　汝州風穴延沼禪師餘杭劉氏子參南院於棒下無生忍話大徹玄旨開化風穴僧問如何是佛師云杖林山下竹筋鞭。

　　頌從來得意要忘言得意忘言仔細看問到如何云是佛杖林山下竹筋鞭。

　　南嶽第九世

　　汝州首山省念禪師萊州狄氏子參風穴得承子印一日拈竹篦示眾云喚作竹篦則觸不喚作竹篦則背不觸不背汝諸人喚作甚麼。

　　頌觸背關頭鎖口問衲僧到此莫思量渾身放下都忘也拍掌呵呵笑一場。

　　南嶽第十世

　　汾州太子院善昭禪師太原俞氏子幼有大智一切文字不由師訓自然通曉剃髮遊方遍參諸宿七十一人最後見首山問百丈捲席意旨言下大悟拜而起云萬古碧潭空界月再三撈摝始應知。

　　頌野鶴孤雲度遠山風霜踏盡腳頭寒碧潭月影空惆悵虧殺從前下手難。

　　南嶽第十一世

　　潭州石霜楚圓慈明禪師全州清湘李氏子少為書生年念二得度母賢遣之遊方聞汾陽道望冒險往來依住二載未許入室一夕訴曰自至法席不蒙指示歲月飄忽己事不明失出家之利陽熟視罵詈舉杖逐之師擬伸救陽以手掩其口師大悟嘆曰始知臨濟道出常情。

　　頌霜眠露宿到汾陽詬罵無端沒下場不是杖頭開正眼那知祖道出尋常。

　　南嶽第十二世

　　袁州楊岐方會禪師宜春冷氏子久依慈明未有省發每咨請明云庫司事繁且去他日又問明云監寺異時兒孫滿天下在何用忙為明適出師偵之小徑既見搊住云老漢今日須與我說不說打你去明云監寺知是般事便休語未卒師大悟即拜於泥途開法楊岐僧問少林面壁意旨如何師云西天人不會唐言。

　　頌面壁胡僧瞌睡多道他不會唐言麼含冤滿口無雪處賴有楊岐好大哥好大哥狹路相逢事若何不因磕破泥塗腦那得人前唱哩囉。

　　南嶽第十三世

　　舒州白雲守端禪師衡陽葛氏子依茶陵郁披剃往參楊岐岐問受業師為誰師云茶陵郁和尚岐云聞伊過橋遭仆有偈能記否師舉云我有明珠一顆久被塵勞關鎖今朝塵盡光生照破山河萬朵岐笑而趨起師愕然通夕不寐黎明諮詢之岐云汝見昨日打敺儺者麼師云見岐云汝一籌不及渠師愈駭然云何謂也岐云渠愛人笑汝怕人笑師大悟。

　　頌愛人笑怕人笑雙頭一臉鏡中照照得分明仔細看平空射落翀霄鷂。

　　南嶽第十四世

　　蘄州五祖法演禪師綿州鄧氏子年三十五始祝髮遍參名宿因浮山指見白雲問南泉摩尼珠話雲叱之師領悟獻投機偈後開堂僧問如何是佛師云口是禍門。

　　頌若遠若近若親若疏黃瓜茄子刀豆葫蘆口是禍門會也無。

　　南嶽第十五世

　　成都昭覺克勤佛果禪師彭州駱氏子兒時日記千言見佛書如獲舊物出家首謁玉泉皓次依金鑾信大溈哲黃龍心東林度僉指為法器而晦堂稱他日臨濟一派屬子矣最後見五祖盡其機用祖皆不諾師忿然而去到金山染寒困極試以平日見處無得力者乃轉依五祖令入侍寮問舉提刑小艷詩話祖云他秖認得聲師云他既認得聲為甚麼卻不是祖云如何是祖師西來意庭前柏樹子聻師忽有省出門見雞飛上闌干鼓翅而鳴復自謂云此豈不是聲遂袖香入室通其所得祖云佛祖大事非小根劣器所能造詣吾助汝喜由此所至推為上首。

　　頌一度經霜一度寒鹹酸喫盡許誰謾一聲喚醒艱難夢徹骨傷心淚不乾。

　　南嶽第十六世

　　臨安徑山大慧宗杲普覺禪師宣城奚氏子年十六出家十七落髮十九遊方初參曹洞諸宿繼謁湛堂後參圜悟聞薰風自南來殿角生微涼語省豁悟每舉有句無句話問之師擬開口悟便云不是一日師問悟云聞和尚曾問五祖師翁來不知道個甚麼悟笑而不答師云當時想是對眾問今日說亦何妨悟云我問有句無句如藤倚樹意旨如何祖云描也描不成畫也畫不就又問樹倒藤枯時如何祖云相隨來也師當下釋然悟云始知我不汝欺也遂著臨濟正宗記付之。

　　頌薰風自南來殿角生微涼雖省豁未相當相隨來也笑一場無端寐語傳流處累及兒孫作禍殃。

　　南嶽第十七世

　　福州西禪鼎需懶庵禪師郡之林氏子幼舉進士偶看遺教經嘆曰幾為儒冠所誤欲去家母以親迎難之師絕之以偈云夭桃紅杏一時分付春風翠竹黃花此去永為道伴竟依保壽禪師遍參名宿後依大慧慧問內不放出外不放入正恁麼時如何師擬開口慧拈竹篦連打三下師於此大悟厲聲云和尚已多了也慧又打師禮拜慧印以偈一日上堂云懶翁懶中懶最懶懶說禪亦不重自己亦不重先賢又誰管你地又誰管你天物外翛然無個事日上三竿猶更眠。

　　頌內不出外不入泥牛木馬抱頭泣竹篦連連不放休失卻驪珠當下拾懶庵懶懶庵懶地不管兮天不管最懶說禪卻說禪打破缽盂又討碗。

　　南嶽第十八世

　　福州鼓山木庵安永禪師閩縣吳氏子弱冠為僧謁懶庵於雲門懶問不問有言不問無言世尊良久不得向世尊良久處會隨後便喝師倏然契悟作禮云不因今日問爭喪目前機懶許之上堂拈拄杖云臨濟小廝兒未曾當頭道著今日全身放憨也要諸人知有擲拄杖下座。

　　頌有言無言良久處問得分明答得差全身放下較些子撥盡黃金眼裡沙。

　　南嶽第十九世

　　杭州淨慈晦翁悟明禪師上堂舉夾山會下一僧到高亭纔禮拜亭便打僧云特來禮拜亭亦打又拜亭又打趁出僧回舉似夾山山云會麼僧云不會山云賴汝不會汝若會即夾山口啞去應庵拈云高亭一期忍俊不禁爭奈拄杖放行太速這僧當時若是個漢莫道高亭夾山便是達磨大師出來也斬為三段何故家肥生孝子國伯有謀臣師云高亭夾山門庭施設各得其宜但中間一人略較些子應庵與麼道也是鞏縣茶瓶師纂修聯燈會要。

　　頌一曲無絃局調新輕輕撥動不相倫弄潮須是吳江客別語還他漢地人。

　　南嶽第二十世

　　太原苦口良益禪師參淨慈慈問近離甚處師云瑞光慈云正與麼時光在甚處師便喝慈云且止汝道西湖水深多少師擬議慈便打趁出久之契悟作偈曰臨機一句不露絲頭吹毛纔展大地全收慈云從上心印汝今得之宜處深谷俟時行化。

　　頌不露絲頭意若何吹毛展處任摩挲得來心印無差互猶是西湖水裡波。

　　南嶽第二十一世

　　汾州筏渡普慈禪師初參徑山端高峰玅各有契處後北還過燕遊五臺禮文殊感大士放光居臺二年入太原參益和尚益云發足甚處師云五臺益云文殊與汝說甚麼師云腳下草鞋唱成一百文益云腳跟為甚麼不落地師云且喜老漢見得親切益云老僧罪過師喝一喝而出自此常造室中久之益囑云汝緣當在本處他後設大法藥宜號筏渡師禮謝歸汾州。

　　頌唱出草鞋價甚高腳跟底下不相饒針針刺骨針針痛一喝從茲恨未消。

　　南嶽第二十二世

　　洛京相國一言道顯禪師鷹門人生而岐嶷穎悟英特年十二自願出家父母難之師云兒志決矣未可強留遂落髮於郡之西山聽講圓覺至知幻即離章頓然默契恍若舊識乃辭師遊汾州謁筏渡渡一見器之命入侍寮一日渡舉竹篦問云畢竟喚作甚麼師方進語渡驀頭便打忽然大悟禮拜云和尚且止古人道佛法無多子非虛語也渡云汝今方知吾意耶師云和尚大恩碎身難報渡囑云汝年且幼時至理彰師執勞座下一十七載。

　　頌十七年前事可憐當頭白棒恨彌天雖然佛法無多子爭奈捐軀報也難。

　　南嶽第二十三世

　　西京小庵行密禪師初以白衣禮相國顯和尚凡見便禮拜顯一日謂云道人禮拜且止佛法在甚處師方舉首忽聞板聲鳴顯云只這是師從此有入遂求度顯云汝誠精進宜名行密力參三年顯舉馬祖三不是語未絕師云畢竟如何顯笑云已多了也師於言下得大安樂顯云佛法下衰正宜潛隱毋拘城隍得安身處最為佳耳。

　　頌板聲震處髑髏開座下三年夢未回不因馬師三不是何緣笑裡悟將來。

　　南嶽第二十四世

　　二仰圓欽禪師禾之秀水人遍參諸方毫無所契入西京謁小庵密於旅舍密問浙中有個伶俐人汝還見麼師云圓欽鈍漢密云我要個鈍漢作監收汝還知麼師罔措密云數千里來可惜錯過師相依扣參一日見鼠從架上過撲翻油瓮忽爾頓契走見密云某已捉得了也密搊住云道道師云一粒鼠糞污卻鍋羹密云瞎漢參堂去。

　　頌鈍漢監收費苦辛撲翻油甕惹埃塵污羹鼠糞休嫌少一粒從來膩殺人。

　　南嶽第二十五世

　　壽州無念智有禪師蜀之漢州人發足南方遊四明登天目後參二仰欽欽云行腳甚處師云南方欽云彼中佛法如何師云山川無異欽云我手何似佛手師良久欽云莫道無異好後看興化打維那機緣始浩然大徹作偈云興化打維那平地遭殃禍昨夜南山雲飛向北山朵欽見為之助喜云不辜到此嘉靖初迤邐壽州十有二年。

　　頌踏遍山川也大難忽然悟徹太無端南山雲向北山朵贏得風光不費錢。

　　南嶽第二十六世

　　荊山懷寶禪師渚宮人遊壽州謁無念有有云躐縣遊州畢竟為著何事師云生死大事求師拔度有云汝是荊州人麼師云是有云闍黎即今在甚麼處師擬對有云若便恁麼猶較些子佛法不是商量參堂去師潛心座下一日有喚云闍黎師應諾有云在甚麼處師於言下領旨乃云和尚大慈真天人師也有滅後師於嘉靖七年以法付鐵牛隱終南山。

　　頌不落商量猶較遲頻將片語下針錐一呼一諾無他事正是闍黎領悟時。

　　南嶽第二十七世

　　秦嶺鐵牛德遠禪師得心印於荊山庵居秦嶺常披一紅布褲一日頂笠揮鋤地中月明聯池過之池見云這漢好似一頭軍師云看箭池作躲箭勢師近前攜手至庵留住三月謂云我乃大慧之裔在此待人數十年矣汝今既來當為我求人光揚祖道付偈云就身能打劫劈筈善奪窩三玄從此出三要不為多探竿影草主賓分獅子迷蹤奈我何。

　　頌頂笠揮鋤掘地時身披紅褲樹軍旗千鈞弩發功成也接得朝陽振祖機。

　　南嶽第二十八世

　　敘州朝陽月明聯池禪師本郡范司馬之後幼居林下有僧過訪不遇題聯於壁師見厭世祝髮杖笠南遊過洛伽道逢一僧偉儀殊相師前行失腳念佛一聲僧云此敲門瓦子何不拋卻師云拋卻後如何僧云葉落歸根來時無口師有省後於秦嶺受印鐵牛返敘州居朱提山朝陽洞聚雲來參師問云如何是古佛心雲拱手云請和尚尊重師問不用音聲與色身將何喚作本來人雲默然師休去。

　　頌如何古佛心拱手請尊重不用色與聲本來全無縫是一個是兩個道得分明也話墮。

　　南嶽第二十九世

　　忠州聚雲吹萬廣真禪師敘州宜賓人姓李氏父祖三世為婆羅門師生日有八僧臨舍一僧記曰此子乃八寶羅漢應真也母即厭腥食素三年離乳十五偶在窗下觀菊語同學云此花今歲凋謝明春復生人生一去不來讀書寧免生死竟往登少峨參浩翁久之返里得大慧錄朝暮體究遇一僧見訪問如何是佛師擬對僧云不是師復進語僧云不是被此一劄塵念如灰屆午值僧磨剃刀師急問如何是佛僧云我今日磨剃刀不能為汝說且待別時來師以白衣參朝陽多載於萬曆癸丑乃落髮受具一日陽謂師云汝有一句未會在師問那一句陽云不用音聲色身默然良久與我現出真空來師拂袖便出自思此事不可草草此中必有玄要辭往別山苦參三年經行危坐脅不至蓆限滿復見朝陽問云畢竟如何現出陽引師手掩其口豁然大悟囑後涉海入吳穿閩過粵於瀟湘湖東開法解制還蜀闡化聚雲出世三十年五坐道場語錄二十卷廣錄五十卷先是法孫水部熊月崖居士鋟梓崇禎己卯七月晦日索筆書偈云朝打三千暮打八百要見聚雲眉毛出血危坐至午大喝兩聲而逝闍維煙至松羃結為五彩荷香襲人起骨得黃金鎖子三莖門齒化為紫色五色舍利三百餘顆平都地藏院迎十二顆建塔餘皆塔於本寺三目山之陽。

　　頌大冶精金色異常千鎚百鍊迸星光團成一柄金剛劍照耀人天迥不藏。

　　南嶽第三十世

　　忠州治平慶忠鐵壁慧機禪師營山羅氏子家世業儒滿門科第師生而貌偉器骨不凡八歲父見背即隨母持齋稍長厭俗有元白道者辟穀邑之大鵬山師往來叩問玄理決志出家兄母留之於天啟壬戌二月潛遁大竹築室掩關每日食米二握五味俱斷者三年室中屢矚異相師懷疑出關欲追元白而終南路阻師乃薙髮雲遊參見聚雲雲問奚往師具實以白雲笑云子真昧於尋師者師依住滿夏一日雲出方丈師跪泣於前求雲開示雲笑而不答師謂遇至人而無緣得授不如捐軀赴水以待來生有諭以從講肆遊師聽畢復來相依後雲入金陵師隨之聞天童道望欲暫辭而往雲云去亦且從但恐錯過老僧宗旨師復侍雲歸蜀雲命總院事一朝念誦畢登塌一踢渾身骨碎大笑不止拈偈呈雲雲不之印又力究三年忽爾大徹入室密以啟雲雲云汝今日纔會老僧意那師云和尚大慈為人徹底雲滅後師為廬墓四眾堅請開法平都地藏院十坐道場語錄二十卷僧問如何是正法眼藏師云烏龜開夜市。

　　頌烏龜開市買賣當行輕重美惡貴賤短長明明正法眼誰許亂商量漫商量趙甲哥哥錢乙郎。

　　聚雲三目慧芝禪師忠州劉氏子自幼出家博通教典久參聚雲得法後六坐道場語錄八卷刊行於世滅度嗣法者兩處建塔有講主來參問離名絕相以何為師師云蟭螟眼裡推石輥主云學人不會師云螃蟹腔中好泛船。

　　頌蟭螟眼裡推石輥螃蟹腔中好泛船絕相離名人不識從來師法古今傳。

　　鐵眉三巴掌慧麗禪師北直趙州柏鄉人中歲出家專修苦行入蜀禮峨眉過忠參見聚雲雲一見便曰我家人來了師深達玄理每於三伏裸身曬日遍體如冰人怪而問之師云曬曬日頭使莫生蟲時機和尚為雲首座謂師云你何不走上正路來師始參萬法歸一有省繼從聚雲三巴掌悟徹自號三巴掌和尚受雲囑開堂四次說法如流惜師目不識丁語多遺逸僅刊存錄一卷上堂云日月照臨不到天地覆載不著腳頭底下問長安直捷便是逍遙路南山高北山低日出東來又轉西昨夜霜風露消息吹落林花三五枝示寂塔於湖廣施州衛三渡屯熊耳山。

　　頌渾淪個裡沒高低三三兩兩話不齊剛到轉身行一路忽聞高樹老猿啼。

　　　　　四川向化侯養元譚公諱詣捐俸刊

三山來禪師語錄卷八


嘉興大藏經（新文豐版）第 29 冊 No. B244 三山來禪師語錄


　　自敘

　　余己丑參學聖佛時偕二三知友閒拈古人機緣著頌百則進呈慶忠本師本師叱曰用絡索作麼余唯唯而退越明年庚寅住楚之九峰休夏無事因西脈學人等請益復拈頌百則共前二百則止存其稿十數年來將為蠹魚窟宅未肯輒以示人大都頌古一途從上古錐沿為蹊徑其行世流傳者皆出宗匠名家一字一句堪為後進輩抽釘拔楔余何人斯敢妄附先蹤擅為遺臭奈諸及門殷勤三請不獲已乃出稿以菑棗梨噫過矣來上座學淺才疏鮮所聞見一知半解臆鑿古人之高深是猶以管窺天而蠡測海也博大觀之鄙笑買明眼之譏彈有由然矣知我罪我余何辭焉恁麼告報設有個旁不肯底出來道這老漢是甚麼心行三十棒且教誰喫。

　　時
康熙丁未初夏磐山道人三山燈來題於曇華方丈。

　　三山來禪師語錄卷九　頌古目錄世尊初生世尊陞座達磨不識馬祖一喝五祖秤錘藥山刀響道吾作拜三聖金鱗米胡肯仰百丈上堂馬祖西江趙州卻活黃檗噇酒法眼指簾石鞏張弓曹山不如無為豎拂玄沙親傳天龍一指巖頭起滅趙州四門青原米價善道拈杖南泉賣身柏巖車馬歸宗禪學九峰龜毛仰山雪獅法眼承嗣梁山無相風穴青蓮麻谷閉門雲門須彌雪峰拈杖首山新婦鹽官犀牛雲門燈籠慈明作字世尊良久仰山插鍬五祖著論黃連聲前趙州勘婆藥山石上文殊玻璃曹山死貓白雲深深馬師日面投子凡聖九峰頭尾

　　目畢

三山來禪師語錄卷九

　　書記普定編

　　頌古(著拈)

　　舉世尊初生(禍胎出也)一手指天一手指地周行七步目顧四方云天上天下唯吾獨尊(面皮厚多少)雲門偃云我當時若見一棒打殺與狗子喫貴圖天下太平(是甚麼心行)。

　　拈云千古含冤一朝雪恨都是事出無端未免遭人檢點若檢點得出許你有知恩分。

　　貴出天然迥異常堂堂氣宇儼如王誰知更落英雄手掃盡煙塵定八荒。

　　舉世尊陞座(作麼作麼)文殊白槌云諦觀法王法法王法如是(尊鑑不錯)世尊便下座(好不慚惶)。

　　拈云世尊無風起浪文殊白日枯睛至今依例攀條底總未識機關在。

　　曲彔床頭夢未開一聲槌響喚將回風流無限都拋卻盡把情思當下灰。

　　舉梁武帝問達磨如何是聖諦第一義(向上些問來)磨云廓然無聖(劈腹剜心)帝云對朕者誰(蹉過了也)磨云不識(儘力道不出)帝不契(蒼天蒼天)遂渡江到少林面壁九年(一場特地)。

　　拈云鐵獦狚無容下口頑石頭未免懷疑話不投機別圖方便且置大小祖師一經頓挫莫道冷坐九年直至而今無轉身吐氣分。

　　邀得春風入畫樓銀床更罷悶悠悠曉來依舊東窗下滿目青山總是愁。

　　舉百丈一日再參馬祖馬祖一喝(潑油救火)百丈三日耳聾(雪上加霜)黃檗聞舉不覺吐舌(耳裡著不得水)。

　　拈云三俱不了且作麼生喝一喝。

　　歷歷長征強據鞍朔風吹動骨毛寒窮途落寞情多少幾度行人淚不乾。

　　舉僧問五祖戒如何是佛(問阿誰)祖云踏著秤錘硬似鐵(下腳時一場懡㦬)。

　　拈云多虛不如少實。

　　尋芳有意入林幽賺得香魂遶樹頭莫教驚殘蝴蝶夢從前仍是一莊周。

　　舉藥山與雲巖遊(切忌隨他去)山腰間刀響(還聞麼)巖云甚麼作聲(也須問過)山抽刀劈口一斫(險)。

　　拈云雲巖耳根不清殊覺探頭太過藥山據令而行要且不是好手何故我王庫內無如是刀。

　　草色萋萋煙色橫山鳴谷應話無生誰知杖履追隨處驚起狂猿夢不成。

　　舉僧問道吾如何是和尚深深處(淹殺闍黎)吾下禪床作女人拜云(老婆禪)謝子遠來無可祗待(餿飯祭閑神)。

　　拈云九重密處禁殿苔侵丹陛陞時綸音下降欲叩深宮意旨須聽暗裡傳宣還有識得此消息底麼。

　　海底泥龍何處尋雲封古洞影沉沉滔天白浪騰空出幾負殷勤一片心。

　　舉三聖問雪峰透網金鱗未審以何為食(埋兵掉鬥)峰云待汝出網來即向汝道(撥草瞻風)聖云一千五百人善知識話頭也不識(引得狼來屋裡屙)峰云老僧住持事繁(火到頭來忙撥撒)。

　　拈云事窮則變理極無私膽大如斗輸他三聖冒敵衝鋒心空若谷賴有雪峰讓人退己冰稜上走馬劍刃裡橫身幸爾毫髮無傷且喜精神倍躍這裡見得竹連煙霧和雲亂溪接松濤夾玉鳴如或未然切莫枉屈先德。

　　罷業忘功奉重難減伊聲價忒無端高山流水期相識洗耳掛瓢獨自閑南山石北山田君乘馬兮我乘船煙波弱柳開新綠兩樣風流一樣看。

　　舉米胡令僧問仰山(合同文券何須勘驗)今時人還假悟否(你若無心我也休)山云悟即不無(太平本是將軍定)爭奈落第二頭何(不許將軍見太平)僧回舉似米胡胡深肯之(將錯就錯)。

　　拈云悟之一字眾妙之門悟之一字眾禍之門且道入此門底是出此門底是第一頭如何薦取。

　　悟到猶居第二頭兒時做出老知羞寶花不上輪王頂葉落金梧天下秋。

　　舉百丈有時上堂眾纔集(蟻從羶處聚)云喫茶去便下座(口乾舌渴)有時上堂眾纔集(蠅向臭邊飛)云珍重便下座(儘力收拾)有時上堂眾纔集(隨群逐隊)云歇便下座(今日勞倦)眾罔措(甚處去來)。

　　拈云百丈弄盡伎倆都是些驢糞氣若有人出來掀倒禪床管教抽身無路利害在甚麼處。

　　悲歡離合太無端傀儡場頭興未闌曲罷酒殘人不薦空餘仙子下瑤壇。

　　舉龐居士問馬祖不與萬法為侶者是甚麼人(太尊貴生)祖云待汝一口吸盡西江水即向汝道(太饒舌生)。

　　拈云龐公向萬仞峰頭置一問千巖俱墮馬祖從大洋海裡措一辭萬派齊吞既識脫體無依更要和根打斷為甚如此白雪飄時山色老清霜落處樹枝寒。

　　幾度橫身冷似冰誰知有興尚堪乘而今坐在春風裡凍嶺梅花綻未曾。

　　舉趙州問投子大死底人卻活時如何(酒逢知己飲)子云不許夜行投明須到(詩向會人吟)。

　　拈云死之與活霄壤也夜之與明吳越也而不知天地一氣南北同區兩老異口同音懸空話出詞簡而盡理約而該只是謾我三山不得。

　　鼙鼓聲聲擂不休幾人歡笑幾人愁何時冷卻征衣汗一枕高歌到白頭。

　　舉黃檗示眾云(淨眼裡撒沙)汝等諸人(為憐三歲子)盡是噇酒糟漢(不惜兩莖眉)我當時若與麼行腳(貧兒思舊債)何處更有今日(將謂有多少奇特)還知大唐國裡無禪師麼(具甚麼眼便恁麼道)時有僧出云只如諸方匡徒領眾又作麼生(打鼓弄琵琶)檗云不道無禪(是甚死貓頭)秪是無師(珍重黃檗老漢)。

　　拈云黃檗眼空天下冷口熱腸雖是引正後昆不怕諸方檢點還免得自己分上麼身為浪子偏憐客慣愛貪杯識醉人。

　　綠柳紅桃次第開風流豪俠正徘徊誰知一片邙山土賺得英雄盡活埋。

　　舉法眼以手指簾(牽藤引蔓)時有二僧同去捲簾(認影迷頭)眼云一得一失(惑亂不少)。

　　拈云二僧總不伶俐若向未指以前薦得只合拂袖而行豈至落他圈繢法眼縱有殺人刀活人劍終是明眼難瞞。

　　賣卜何心買卜難畫眉樓上倚闌干多年不盡相思恨把筆重新帶淚看。

　　舉石鞏張弓架箭以待學者(今日如何舉似人)三平詣之(赤身挨白刃)鞏云看箭(不是好手)平乃披襟當之(喪身失命)鞏云三十年來張弓架箭只射得半個漢(且莫壓良為賤)。

　　拈云聲應氣求即不無正眼看來未免弄巧成拙。

　　閑來沒事理瑤琴嘯月吟風一片心漫撥冰絃呈巧手高山流水貴知音。

　　舉僧問曹山佛未出世時如何(佛)山云曹山不如(大卑生)僧云出後如何(非佛)山云不如曹山(太尊生)。

　　拈云威音那畔恰好逍遙現世門中止堪遊戲坐著則仰望不及走殺則猶落後塵豈真貴賤分途但要後先合轍曹山道個如與不如也直是較長比短。

　　靜夜佳人睡錦幃起來含笑拂羅衣何如打破香銷夢免使檀郎說是非。

　　舉無為泰豎拂子云(金屑雖貴落眼成翳)會得喚作禪(明明百草頭明明祖師意)不會果然難(一片白雲橫谷口許多歸鳥盡迷巢)難難(銀山鐵壁)目前隔個須彌山(面壁而立)易易(屙屎放尿)信口道來無不是(那塊不是精底)。

　　別云不會喚作禪會了果然難須彌山開眼即是信口道全沒來由放下著一齊破要問諸人如何是一齊破。

　　夢裡關山行路難醒來依舊據征鞍為問長安多少客幾人踢倒玉闌干。

　　舉僧問玄沙如何是和尚親傳底事(低聲些)沙云我是謝家兒(面赤不如語直)。

　　拈云問到至情傾心吐膽固是還知面皮厚處麼家醜不可外揚。

　　問到親傳事不干分明話出太無端從教諱名不諱姓一派淵流下口難。

　　舉一僧過天龍(圖個甚麼)龍豎一指示之(不因樵子徑)僧大悟(爭到葛洪家)後示寂云吾得天龍一指頭禪(過後思君子)一生受用不盡(三十年不少鹽醬)。

　　拈云一指頭禪有甚交涉賺殺阿僧終身活埋而今豎指者多矣得此受用者幾人哉千載而下令人浩嘆。

　　暗裡傷人不用刀十分痛處是誰遭玄猿墮下和腸淚亙古流來恨未消。

　　舉僧問巖頭起滅不停時如何(家鬼作祟)頭咄云(合取狗口)是誰起滅(識得不為冤)。

　　拈云巖頭有定亂機謀且無太平贊畫這僧被這一咄不知腦後重了多少。

　　三尺神鋒未慣經離離草色滿荒庭勸君莫向沙場過直恐聞風帶血腥。

　　舉僧問趙州如何是趙州(曾到此間麼)州云東門南門西門北門(莫言不道)。

　　拈云本分為人還他趙州始得雖然蹉過者不少。

　　行腳多年歸去來幾番辛苦對城隈四面門開無鎖鑰誰能踏破古蒼苔。

　　舉僧問青原如何是佛法大意(占南問北)原云廬陵米作麼價(指東劃西)。

　　拈云青原一期方便且從雖然有利無利不離行市高抬時價作麼。

　　為駕輕舟泛五湖雲山海月不曾殊歸來一段風流況但把冰心對玉壺。

　　舉善道遭沙汰時(退身有分)常以拄杖示眾云(不勞拈出)過去諸佛也恁麼(一二三)未來諸佛也恁麼(四五六)現在諸佛也恁麼(七八九)。

　　拈云恁麼也得不恁麼也得汝等諸人切忌拄杖子換卻眼睛。

　　千尺長松耐歲寒亭亭老榦任君看等閑識得其中意漫把枯桐對月彈。

　　舉南泉示眾云王老師要賣身(窮思變)阿誰要買(不是冤家不聚頭)一僧云某甲買(也須照貨還錢)泉云他不作貴價(千金不換)不作賤價(一文不值)汝作麼生買(上下些)僧無對(鈍滯殺人)趙州代云(搶行奪市)明年來(饒賣不賒)與和尚縫個布衫(切忌粗針大線)。

　　拈云南泉趙州失利了也好與一齊打殺免得鬻短炫長。

　　特特賣身賣不成何言水怪與山精當行幸遇承家子不借權衡識重輕。

　　舉僧問柏巖如何是道(腳下底)巖云徒勞車馬跡(何不早道)。

　　拈云尋蹤訪跡程途轉賒涉水登山白雲萬里直須離卻行市珍重腳頭庶幾少分相應不然青天白日走殺多少人。

　　腳底茫茫去復來長安路上幾徘徊何人識得風塵苦好把狂情當下灰。

　　舉僧辭歸宗云某甲往諸方學五味禪(這山望著那山高)宗云我這裡有一味禪為甚不學(飯籮邊餓殺多少人)僧云如何是一味禪(鈍鳥逆風飛)宗便打(有甚奇特處)。

　　拈云這僧貪多嚼不爛歸宗拈葉止兒啼別有知甘識苦底麼莫將閑學解埋沒祖師心。

　　策杖何須度遠山芒鞋脫處任幽閒滿瓶薄醋隨君喫滋味從來總一般。

　　舉僧問九峰如何是西來意(忘卻了也)峰云一寸龜毛重九斤(不信道)。

　　拈云權然後知輕重度然後知長短九峰恁麼道曾經權度也無美則美矣西來意未夢見在。

　　馬首斜陽影漸低無端幽鳥亂峰啼行人莫作尋常調多少聲聲韻不齊。

　　舉仰山指雪獅子云還有過得此色者麼(認著即不可)眾無對(代云和尚莫眼花)雲門云當時便與推倒(秋去枝頭瘦)雪竇云只解推倒不解扶起(春來樹底花)。

　　拈云三老各見一邊何曾道得越格一句更殘夜盡青鴉亂好把風流對曉粧。

　　寒蛩噪砌三更夢野鶴啼枝半夜天雞唱一聲人睡起愁看曉月落前川。

　　舉子昭首座問法眼長老開堂承嗣何人(撩蜂剔蝎)眼云地藏(冤有頭)昭云太辜負長慶先師(黨理不黨親)眼云某甲不會長慶一轉語(是何言與)昭云何不問(自坑自陷)眼云萬象之中獨露身意作麼生(生澀鑰匙投舊鎖)昭豎起拂子(似即似)眼云此是長慶處學得底(是即未是)首座分上又作麼生(更與一捏)昭無語(早知今日悔莫當初)眼云秪如萬象之中獨露身是撥萬象不撥萬象(撲牛不用索)昭云不撥(頂門上去了三魂)眼云兩個(車不橫推)參隨左右皆云撥萬象(腳板底鑽了七魄)眼云萬象之中獨露身聻(理無曲斷)。

　　拈云臨場話墮當面熱瞞惹起許多鬧亂如何得打斷去似訥始平分別路如愚方塞是非門。

　　聞說長安路不平揮鋤幾度氣如烹到來無數衷情亂愁聽鶬鶊深夜鳴。

　　舉明安問梁山如何是無相道場(睜眼覷不著)山指觀音云這個是吳處士畫底(白日換人睛)安擬議(猶隔一重關)山急索云這個是有相底那個是無相底(放過即不可)安於言下有省(穿過髑髏)禮拜了歸位(也不消得)山云何不道取一句(還我話頭來)安云道即不辭恐上紙墨(點污了也)山呵呵云此語上石去後果上碑(莫是遭他授記來)。

　　拈云一槌兩槌便當再三再四叮嚀機關在甚麼處枯龜妙入孫臏手一灼爻分十字文。

　　幾枝西向幾枝東濃淡由來致莫窮遲日園林藏不住無言桃李笑春風。

　　舉風穴示眾云昔日世尊以青蓮華目顧迦葉正恁麼時且道說個甚麼(不勞重舉)首山便下去(失卻一隻眼)。

　　拈云風穴雖是憐兒塗乳苦其實眉毛去了大半首山縱然伶俐猶覺不堪種草何故從門入者不是家珍。

　　抱得瑤琴月下彈曲終人醉玉樓寒朱絃撥動深深意幾個知音肯受謾。

　　舉良遂座主見麻谷(今日且罷講)谷閉門不接(老婆心切)遂次日再往(不得封侯志不休)谷復閉門(再斯可矣)遂乃叩門(金龍失水)谷問阿誰(妙翅急提)遂擬應名(如是如是)忽然有省(不是不是)乃云和尚莫謾良遂(向你道甚麼)良遂不來見和尚(失腳了也)幾被經論賺過一生(又被麻谷賺過)谷乃印可(土上加泥)。

　　拈云大小良遂便恁麼去也若是麻谷輕輕放過那能痛快平生。

　　狼毒心腸何太孤殺人見血事難扶偶拈一味相應草起死回生更別無。

　　舉僧問雲門不起一念還有過也無(且信一半)門云須彌山(平地起孤堆)。

　　拈云這僧將謂把火燒山一燎便盡雲門拈個沒量底攔路頓著令伊出入無門這裡稍作商量未免滿腔荊棘。

　　雲門突出須彌山聳崒嵯峨任躋攀筋斗倒翻君莫惜更乘紫氣度玄關。

　　舉雪峰拈拄杖示眾云這個秖為中下根人(放下著)時有僧出云忽遇上上人來時如何(自有方便)峰拈拄杖便去(今日失利)。

　　拈云雪峰一放一收反成多事若是遇著作家奪來拗作兩段又看如何轉身。

　　一枝開綻傍銀墻半惜芳英半送香分付東風收拾去免教遊子樂春忙。

　　舉僧問首山如何是佛(抱鏡問卜)山云新婦騎驢阿家牽(一場笑具)。

　　拈云喉中討氣絃上覓音到底無伊入處會得本地風光一任隨時瀟灑要見首山答處麼。

　　二八佳人美少年隨風蝴蝶勢翩翩夜來撲碎紅羅夢始笑從前顛倒顛。

　　舉鹽官一日喚侍者與我過犀牛扇子來(用他作麼)者云扇子破也(真語者)官云扇子既破還我犀牛兒來(只恐觸忤和尚)者無對(切忌動著)資福畫圓相於中書一牛字(破也破也)。

　　拈云鹽官追索過情侍者若解當面奉掌豈不團圞拈出更待資福補綴終是頭角不全此外有別呈伎倆麼還我犀牛兒來。

　　玩水觀山興欲驕斷橋風雨恨無聊誰知野色猶堪賞一聽丹青任意描。

　　舉雲門云乾坤之內宇宙之間(大好著眼)中有一寶秘在形山(是甚麼)拈燈籠向佛殿裡(囌嚕囌嚕)將三門來燈籠上(㗭唎㗭唎)。

　　拈云雲門若無後語幾乎話墮雖然未免拂跡成痕。

　　古岸船稀野渡空韶陽一葉慣乘風數聲歌起滄江上喚出雲雷吼玉龍。

　　舉慈明冬日牓僧堂作此字<<PIC>J29p0727_01.gif</PIC>(節候嚴寒何勞神用)其下注云(蛇腹添足)若人識得不離四威儀中(猶有這個在)首座見云和尚今日放參(覷破了也)明聞而笑之(一場懡㦬)。

　　拈云理無蹴至功不浪施金繩裡外牢拴玉液當頭迸出一陽丁來復梅開雪嶺生香七日見天心水涸冰河解凍到這裡泥牛懽笑石女謳歌須是恁麼人始解恁麼事試看慈明作字雖然體勢未完要且意隨筆到首座一言道破謂復具眼不具眼三千劍客今何在獨許莊周見太平。

　　剝盡群陰返自然後天天復先天天風花雪月平生趣興罷歸來抱枕眠個中事對誰傳援毫淡淡點雲煙承家有子應須薦笑語相將學賣顛。

　　舉外道問世尊不問有言不問無言(止止不須說)世尊良久(謝答話)外道讚歎云世尊大慈大悲(莫謗伊好)開我迷雲(不因柳毅傳鄉信)令我得入(何緣得到洞庭湖)。

　　拈云外道被世尊一杓惡水脫盡皮膚單留三寸舌頭頌恩讚德雖然如是也是白日著鬼。

　　野老家常盡日閒柴門雖設不曾關白雲幾度來相訪笑倚青山任往還。

　　舉溈山問仰山甚處來(老老大大來處也不識)仰云田中來(如實通供)山云田中多少人(較甚多寡)仰插鍬叉手而立(暗裡抽橫作)山云南山大有人刈茅(費手腳生)仰拈鍬子便行(明中坐舌頭)。

　　拈云功勳邊事坐則成偏向上關頭踏著便轉機前接引格外承當除是溈仰父▆▆有喚不回頭底立地死人如麻似粟。

　　貽謨燕翼事非常一度經來一度忙雨散雲收生晚翠遙瞻秋色映南岡。

　　舉五祖演舉一秀才著無鬼論(只恐杜撰得來)一日鬼現身云你道無我聻(咦)秀才無語(啐)。

　　拈云見怪不怪其怪自壞叵耐這秀才有心無膽若能當面便唾教伊逃竄無門。

　　十載芸窗意氣豪舌頭如劍筆如刀誰知話到傷心處鬼魅無端白晝號。

　　舉僧問黃連如何是聲前一句(劄)連云聲前無句(又恁麼口喃喃)聲後問將來(不禮拜更待何時)。

　　拈云入理深談委曲不少前後際斷聲句都捐又作麼生咄。

　　朔風凜凜不停吹正是東君熟睡時偶來驚破枝頭夢梅花開笑杏花遲。

　　舉臺山路上有一婆子(冤家路窄)凡有僧問臺山路向甚麼處去(看腳下)婆云驀直去(喏喏)僧纔行(蹉過了也)婆云好個阿師又恁麼去也(口是兩片皮)僧舉似趙州(好話通六耳)州云待我與勘過(老不歇心)州亦如前問(將謂別有)婆亦如前答(再來不值錢)州回上堂云我為汝勘破婆子了也(明眼難瞞)。

　　拈云此段公案卜度者盡道婆子止得一橛之機不知如大冶精金終無變色畢竟趙州勘破在甚麼處良久云將謂無人。

　　搖唇鼓舌傍層巒多少行人被熱瞞潦倒趙州旁不肯一回勘破太無端臺山路去者難白雲覆處數峰寒茅蘆草徑依然在踏破莓苔露未乾。

　　舉藥山一日在石上坐(動著即不可)石頭見問云在這裡作甚麼(隨分納些些)山云一物不為(今日勞倦)頭云恁麼則閑坐也(水浸麻繩一股股緊)山云閑坐即為也(火燒竹筒一節節熱)頭云汝道不為不為個甚麼(且聽分解)山云千聖亦不識(舉此話也大難)。

　　拈云石頭針針刺骨藥山句句傾心不是本分衲僧未免臨機話墮。

　　傍石臨巖寄此身蒲團換得一生貧有人問到從中意衲被蒙頭不記春。

　　舉無著到五臺(草鞋錢聻)喫茶次(湯水錢聻)文殊拈起玻璃盞(放下著)問南方還有這個麼(不道不道)著云無(文殊失利)殊云尋常將甚麼喫茶(無著失利)著無語。

　　代云手中底聻。

　　誤入桃源一洞天枝頭紅綻鬥芳妍花開莫教隨流水蕩漾臨波那直錢。

　　舉僧問曹山世間甚麼物最貴(○這個)山云死貓兒頭最貴(好惡也不識)僧云為甚死貓兒頭最貴(不妨疑著)山云無人著價(道破不值錢)。

　　拈云是即是且將甚麼喚作死貓頭莫道著價無人即天眼龍睛也覷他不著。

　　曾把奇珍處處尋一朝拈出血淋淋四七二三沽不盡從教鈍滯到而今。

　　舉僧問白雲藏如何是和尚深深處(為伊不薦)藏云矮子渡深溪(出頭道一句來)。

　　拈云白雲當時不措一辭猶較些子恁麼道來深深處總未見得。

　　古洞寒泉曉夜流千尋潭影沒荒丘行人莫向溪頭渡腳底茫茫有許愁。

　　舉馬大師不安(有不病底在)院主問和尚近日尊候如何(師資分上)大師云日面佛月面佛(何不忌口)。

　　拈云馬師一言之下針劄不入水泄不通且作麼生卜度本自無瘡勿傷之也。

　　日暮斜陽影翠微草花木樹自依稀閑來懶話山中事但啟柴門嘯落暉。

　　舉僧問投子凡聖相去幾何(咄)子下禪床立(一時頓斷)。

　　拈云投子裝模作樣手腳不穩若待這僧問時痛與一頓免得向凡聖相去處躲根還識伊做處麼天隨明月淨水共白雲閑。

　　柴床竹榻結相知懶下蒲團不記時客到無心閑共語一番特地動深思。

　　舉僧問九峰如何是頭(草枯鷹眼疾)峰云開眼不覺曉(切忌隨他去)僧云如何是尾(雪盡馬蹄輕)峰云不坐萬年床(迢迢與我疏)僧云有頭無尾時如何(漁翁就市忘家冷)峰云終是不貴(奴兒婢子徒勞力)僧云有尾無頭時如何(野老關門獨自眠)峰云雖飽無力(露柱燈籠話寂寥)僧云直得頭尾俱稱時如何(<<PIC>J29p0728_01.gif</PIC>)峰云兒孫得力(借君拄杖登山水)祖父不知(衲被蒙頭萬事休)。

　　拈云靈枝劫外覆卻今時現世門頭終歸實際老漁串錦扁舟一葉泛渺茫牧子橫牛鐵笛數聲吹巖畔若終始路絕先後途窮合作麼生夜深不向蘆灣宿迥出中間與兩頭。

　　雲從龍風從虎陰陽變動興雷雨指南一道智猶疏瑞草無根德亦腐過量人沒區宇午夜常懸帝網珠當軒慣打細腰鼓。


嘉興大藏經（新文豐版）第 29 冊 No. B244 三山來禪師語錄


　　二山來禪師語錄卷十　頌古目錄臨濟吹毛德山托缽洞山非佛龍牙行拳雲門杓柄法眼曹源東印請祖仰山法身洛浦伏膺臨濟真人洞山尊貴趙州庭柏德山及盡趙州放下溈山牸牛幽棲敲鐘洞山孔竅雪峰覆盆投子彈指雲門糊餅疏山大黃三聖逢人長慶展手法眼毫釐趙州曾到南泉斬貓資福圓相德山寐語洞山麻斤仰山攜杖護國洗面首山此經大隨劫火趙州玄殺石霜奪笏長慶捲簾芭蕉法身歷村煎茶圓通囊寶趙州大道仰山驗僧長沙竿頭南泉牧牛投子歸庵魯祖面壁雪峰住庵洛浦大悟雲門缽飯翠巖不點石頭恁麼

　　目畢

三山來禪師語錄卷十

　　書記普定編

　　頌古(著拈)

　　舉僧問臨濟如何是吹毛劍(利)濟云禍事禍事(險)僧禮拜(謝和尚慈悲)濟便打(血濺梵天)。

　　拈云這僧不顧危亡甘自當鋒觸鍔臨濟慣弄神鋒殺人手段伊即不無活人機關未敢相許。

　　吹毛利劍射斗光鋩觸著磕著事出非常禮拜也好承當輕輕放過有何妨直謂能撾塗毒鼓幾曾爇得返魂香。

　　舉雪峰在德山作飯頭(侍官千日)一日飯遲(失在一朝)德山托缽至法堂(餓斯炒)峰云這老漢鐘未響鼓未鳴(節候也不識)托缽向甚麼處去(上堂齋去)山便歸方丈(明知好酒故意放輸)峰舉似巖頭(路見不平)頭云大小德山未會末後句在(旁人剷削)山聞(春雷貫耳)令侍者喚巖頭問云汝不肯老僧那(好作商量)頭密啟其意(一字入公門)山乃休去(九牛拔不出)至明日陞堂(將謂將謂)果與尋常不同(元來元來)頭撫掌笑云(一家有事百家憂)且喜老漢會得末後句(證父攘羊)他後天下人不奈伊何(有多少奇特)。

　　拈云用無義手打不防家雪峰可稱孝子以屋裡人說家常話巖頭真是逆兒德山平地鍬坑兩度將人賺過具眼底試揀辨看。

　　末後句妙難量春風一度百花香歸丈兮非南非北陞堂也何短何長薜蘿巖畔篩新月影落銀花半夜霜。

　　舉洞山垂語云(撒出贓私)體得佛向上人(年尊不敢動著)方有說話分(說得也不親切)僧云如何是佛向上人(本來無一物)山云非佛(垢膩汗衫皂角洗)法眼云方便呼為佛(將高就低未為分外)。

　　拈云貴賤異位出入同途轉位迴機眉橫眼上隨途得妙耳掛腰間物外清閑寰中遊戲大似分疆列界一隊無孔鐵鎚還見洞山法眼麼掉唇弄舌有甚交涉處。

　　眠雲臥月幾春秋懶入風塵作浪遊夢破不因泉石動乘流依舊泛輕舟。

　　舉僧問龍牙十二時中如何用力(拈匙把筋喫飯穿衣)牙云如無手人行拳(見麼)石門聰云龍牙只道得一半(那一半聻)乃云如無舌人解唱歌(聞麼)天童慧云石門也只道得一半(這一半聻)直須通身如舌手始得(會麼)。

　　拈云龍牙半斤石門八兩天童亦未全在直須舌手如通身始得。

　　幾番岐路泣亡羊堪嘆時人話短長放下歸來無個事烹茶掃地爇罏香。

　　舉雲門問直歲今日作甚來(隨分)歲云刈茅來(且對說)門云刈得幾個祖師(和尚善忘)歲云三百個(錯算不為謾)門云朝打三千暮打八百(天地玄黃)東家杓柄長西家杓柄短(宇宙洪荒)作麼生(唵啞吽)歲無語(慚惶殺人)門拈拄杖便打(氣急殺人)徑山杲云直歲無語有三百個祖師證盟(又得徑山老漢)雲門令雖行(有甚著處)要且棒頭無眼(知人之哲自古為難)。

　　拈云徑山手抬手捺不惟冤屈直歲亦且冤屈三百個祖師雲門令既行自是棒頭有眼。

　　棒頭無眼翳雙睛三百祖師空證盟莫教再從山下過恐聞猿叫斷腸聲。

　　舉僧問法眼如何是曹源一滴水(小官多念律)眼云是曹源一滴水(老將不談兵)。

　　拈云法眼恁麼答話可謂簡而文溫而理其實傾出曹源又是惠而不費還有直下承當底麼。

　　一目長空不夜天疏星幾點映前川霜寒懶拾溪頭釣不脫簑衣抱月眠。

　　舉東印土國王請二十七祖般若多羅齋(大好供養)王問云何不看經(湯水錢算多少)祖云貧道入息不居陰界(明歷歷底一場懡㦬)出息不涉眾緣(孤迥迥底一場懡㦬)常轉如是經百千億萬卷(恁麼那)。

　　拈云如是經如是轉正眼看來總不若一無心道人何故直饒道得分明未免遭人檢點。

　　掃卻金沙任運行不將些子障青睛自從識破啼兒夢萬壑聲消秋水平。

　　舉僧問仰山湧如何是法身寶(本來無一物)湧云百舌未休枝上語鳳凰爭肯共同棲(放下便平穩)。

　　拈云坐著墮在法身蹉過迷卻家寶如何得相應去良久云我到這裡卻不會。

　　清淨本然事莫分何須著意太殷勤一朝弄得丹霞斧帶霧連雲一掃焚。

　　舉洛浦參夾山不禮拜當面而立(行腳勞倦)山云雞棲鳳巢非吾同類出去(一手推一手拽)浦云自遠趨風乞師一接(如狸拜鷹)山云目前無闍黎(相逢不相識)此間無老僧(相識不相逢)浦便喝(只這個更別有)山云住住且莫草草匆匆雲月是同溪山各異(從頭一二三)截斷天下人舌頭即不無(洛浦陣勢)爭教無舌人解語(夾山家風)浦無語(一場敗闕)山便打(他日骨疼怨伊不得)浦從此伏膺(拳打心下事)。

　　拈云洛浦不遇夾山幾乎一生蹉過還知夾山鉗鎚處麼絕後再甦欺君不得。

　　龍門千尺為誰開吸浪長鯨任去來燒尾莫教徒點額雷轟電掣正徘徊。

　　舉臨濟示眾云有一無位真人(鬼面神頭)嘗向汝等面門出入(東湧西沒)初心未證據者看看(高著眼)時有僧問如何是無位真人(本來非皂白)濟下禪床擒住(何處辨青黃)僧擬議(原教看看)濟托開云(險處推人)無位真人是甚麼乾屎橛(識破不值錢)。

　　拈云有殺有活有縱有奪臨濟可謂痛快為人不料返成鈍滯如何得不辜負去未證據者看看。

　　王孫芳草目萋萋細綠成茵襯馬蹄一望平原誰是主隨風楊柳絮沾泥。

　　舉洞山到北巖(圖個甚麼)巖云甚處來(問取腳跟好)山云湖南來(今日舉似和尚)巖云觀察使姓甚麼(忘卻了也)山云不得姓(無人喚著)巖云名甚麼(寧可截舌)山云不得名(共住不相知)巖云還理事也無(無為而治)山云自有廊幕在(股肱良哉)巖云還出入否(莫動著)山云不出入(元首明哉)巖云豈不出入(頻煩則亂)山拂袖出去(別日再商量)巖來日侵早入堂召洞山云(老婆心切)昨日問上座話不稱老僧意一夜不安(未了公案)今請上座別下一轉語(更聽分解)若愜老僧意(不可別道)便開粥相伴過夏(秪恐勞煩主人)山云卻請和尚問(有本者如是)巖云不出入事如何(丁一卓二)山云太尊貴生(分在則禮然)巖乃開粥同過夏(得盤桓處且盤桓)。

　　拈云峰前怪石綠苔不侵劫外靈枝春風難到龍樓鳳閣夜深燈落銀缸甘雨鹽梅日用羹調玉鼎輔相惟資佐弼垂拱不動尊嚴畢竟如何是尊貴一句聲色泯時群囂戢紫微深處眾星攢。

　　君自君兮臣自臣九重深密孰相親叮嚀問到其中事漫把從前仔細陳。

　　舉僧問趙州如何是祖師西來意(分明記得)州云庭前柏樹子(只這是)僧云和尚莫將境示人(喚作境得麼)州云我不將境示人(且信一半)僧云如何是祖師西來意(疑則別參)州云庭前柏樹子(適纔道底)。

　　拈云明明百草頭明明祖師意雖然如是切忌幾個柏子換卻眼珠。

　　偶來無事啟柴扉處處山花點翠微但得從中開兩眼莫教喪卻目前機。

　　舉德山示眾云及盡去也(還有這個在)直得三世諸佛口掛壁上(略較些子)猶有一人(幾乎忘卻)呵呵大笑(是何意旨)若識此人(瞎)參學事畢(未敢相許)。

　　拈云好好復徵云且道那一個好分辨得出與德山把手並行如或未然不得放過。

　　寒潭寂煙水秋行人落寞野老風流徹骨寒梅香噴鼻笑殺東風卒未休。

　　舉嚴陽尊者問趙州一物不將來時如何(莫道無事好)州云放下著(痛處加錐)嚴云一物不將來(既如彼)放下個甚麼(又如此)州云放不下擔取去(是伊討得底)。

　　拈云前箭猶輕後箭深。

　　茅舍蓬門守志孤半生辛苦纖塵無輕衫莫教煙霞染脫體風流靄畫圖。

　　舉劉鐵磨到溈山(不是閑相識)山云老牸牛來也(探竿在手)磨云來日臺山大會齋和尚還去麼(影草隨身)山放身臥(靴裡弄指頭)磨便出去(怪伊不得)。

　　拈云兩牛鬥額勝負未分道是溈山絆倒鐵磨腳跟其實鐵磨穿著溈山鼻孔竟作麼生開散。

　　收放卷舒意已諧好將心緒對同儕更闌夜靜無閑思各自抽身各賣乖。

　　舉幽棲一日敲鐘上堂(有條攀條)大眾纔集(今日普請)棲云甚麼人打鐘(設網捕魚)僧云維那(是非只為多開口)棲云近前來(張弓待兔)僧近前(煩惱皆因強出頭)棲便打(冤及平人)卻歸方丈(又恁麼去也)。

　　拈云呼牛喚馬恕鱉傷龜殺活並行機關莫測這僧禍出非常且教阿誰代解。

　　雲岡野徑日初斜風急春殘看落花陌上行人悲路晚遠村猶自隔煙霞。

　　舉僧問洞山如何是衲僧孔竅(我有一機)山云十八女兒不繫裙(瞬目視伊)。

　　拈云恁麼道不怕瞎卻天下人眼。

　　煆盡頑軀萬象空玲瓏透體絕形容堂堂大露從君看不語含情一笑中。

　　舉雪峰在洞山做典座淘米次(賢者多勞)山問淘沙去米淘米去沙(有一無二)峰云沙米一齊去(忒是拋撒常住)山云大眾喫個甚麼(秖管下口)峰覆卻盆(來日不得普請)山云得即得須見別人(明眼難瞞)後果見德山(靈山授記不似今日)。

　　拈云及盡今時孤危險墮欲得轉身吐氣還須分火照鄰雪峰得處既見德山然則洞山處又如何打當荒丘跡絕苔空綠踏破芒鞋別有天。

　　凜凜寒霜木葉疏顰眉野老暗嗟噓金梭織轉三春絮芳草萋萋不用鋤。

　　舉僧問投子三身中那身說法(木上座口喃喃)子乃彈指(如是我聞)。

　　拈云投子彈指道是那身說法諦聽諦聽。

　　劈破虛空口若眉一聲彈指玅難思無絃音韻隨敲唱幾個知音許共期。

　　舉僧問雲門如何是超佛越祖之談(若將耳聽終難會)門云糊餅(眼底聞聲始得知)。

　　拈云深談實相帶齒沾牙玅解玄微和油合麵雲門恁麼道且教如何領略聻分明香在梅花上尋到梅花香又無。

　　鼓角樵樓午夜催金雞啼斷禁城開綸音播處王言重待露銜香遍九垓。

　　舉疏山冬至夜有僧問如何是冬來意(一陽初動處)山云京中出大黃(大小往來都如此道)。

　　拈云真語者實語者若向這裡下得口嚼得碎管教臭惡肝腸一齊瀉盡還有肯服此藥者麼。

　　冬日陽回一線長夜深相對月當央有人問到山中事野菜藜羹滿頰香。

　　舉三聖云我逢人即出(久仰尊慈)出則不為人(官不容針)興化云我逢人即不出(甚麼心行)出則便為人(私通車馬)。

　　拈云偏處不逢玄中有路兩老漢狼毒不少且道為人在甚麼處。

　　逢場作戲幾時休換面改頭任自由離合悲歡今古事一番唱出一番愁。

　　舉僧問長慶如何得不疑去(參)慶展兩手(直為分明極)。

　　拈云山青水綠李白桃紅恁麼薦得千足萬足其或未然且向長慶肘下翻個筋斗。

　　個事明明說向君打開八字太區分等閑識得娘生面萬語千言總不聞。

　　舉法眼問修山主毫釐有差天地懸隔汝作麼生會(金將火試)修云毫釐有差天地懸隔(蟭蟟雖脫殼未免抱寒枝)眼云恁麼會又爭得(曹溪波浪如相似無限平人被陸沉)修云某甲只恁麼和尚又如何(欲窮千里目更上一層樓)眼云毫釐有差天地懸隔(不因重舉)修便禮拜(幾乎蹉過)。

　　拈云去縛解粘敲枷打鎖從尋常識量外起死回生須是法眼始得還有別通一路者麼毫釐無差天地懸隔。

　　同途異路別山溪谷口雲深下腳迷歷盡崎嶇風月冷鄰雞一任五更啼。

　　舉趙州見僧來便問曾到此間麼(花徑不曾緣客掃)僧云不曾到(踏破了也)州云喫茶去(月照平湖闊)又問僧曾到此間麼(蓬門今始為君開)僧云曾到(趙州路滑)州云喫茶去(雲垂華嶽低)。

　　拈云接待往來隨家豐儉雖係趙老本色其實醍醐毒藥一齊並舉若要些子沾唇未免喪身失命。

　　土壁茅簷亂砌階客來不用巧安排相逢但教喫茶去無限情思且放懷。

　　舉南泉一日東西兩堂爭貓(事從根起)泉提起貓云道得即不斬(放下著)眾無對(斬即任斬道即不道)泉斬貓為兩段(殃及無辜)後舉似趙州(失之東隅收之西隅)州脫草鞋頂出(一場漏逗)泉云子在恰救得此貓(何人證盟)。

　　拈云東西兩堂難兄難弟南泉趙州是父是子雖是一期方便未免鬧亂家庭各與三十拄杖何故不合因小失大。

　　沙場漠漠戰初停雨暗雲愁草木腥不有英雄三尺劍烽煙能得幾時寧。

　　舉僧問資福如何是古人歌(不妨洗耳)福畫○相(舌頭不出口)。

　　徵云誰是知音者。

　　淡淡晴山晚谷低野橋煙樹語黃鸝玲瓏囀出無生調問到人間幾個齊。

　　舉臨濟侍德山次(師資分上)山云今日困(猶自說兵機)濟云這老漢寐語作麼(分明聽得)山便打(恃公凌人)濟掀倒禪床(倒戈返刺)。

　　拈云無事討事以禮答禮直在其中矣若論父慈子孝兩老猶歉一著在。

　　庭闈無事漫商量語話投機齒頰香情義疏時恩義重一時千載永流芳。

　　舉僧問洞山如何是佛(鼻孔下頭垂)山云麻三斤(貨賣當時)。

　　拈云識取鉤頭意莫認定盤星還有知重識輕底麼麻麻。

　　擬問長安路轉賒芒鞋踏碎洛陽花雲山歷歷無遮障古徑蒼苔映日斜。

　　舉仰山攜一杖子(登山涉水少伊不得)有僧問甚處得(你且疑著)山拈向背後(收拾不暇)僧無對。

　　代云和尚莫謾人。

　　西天小釋迦攜杖不著便問來向後拈不識頭和面拍盲禪見不見拄地撐天如閃電。

　　舉僧問護國心法雙忘時如何(枯木倚寒嚴)國云不洗面(漆桶)僧云月落寒潭時如何(夜半絕行人)國云不洗面(漆桶)僧云光境俱忘時如何(明月蘆花看不見)國云不洗面(漆桶)。

　　拈云護國答處直為這僧病中膏肓且作死馬醫還會漆桶話麼易分雪裡粉難辨墨中煤。

　　心不存兮法不留梧桐葉落海天秋三關一鏃憑君透古鏡研磨莫放休。

　　舉僧問首山一切諸佛俱從此經出(且道此經又從何出)如何是此經([米-木+八])山云低聲低聲(只怕齒不關風)僧云如何受持(你秖管看)山云不染汙(何勞立功課)。

　　拈云圓陀陀無稜縫光皎皎沒纖塵能現金臂紫摩莫作白紙黑字畢竟如何受持聻樹底不妨飛黃葉溪邊何礙漱清流。

　　本自無生無不生渾淪橐籥卒難明任從十號周塵剎莫把纖雲點太清。

　　舉僧問大隨劫火洞然大千俱壞未審這個壞不壞(試定當看)隨云壞(真語者)僧云恁麼則隨他去也(汝還信麼)隨云隨他去(不異語者)僧問龍濟劫火洞然大千俱壞未審這個壞不壞(不妨疑著)濟云不壞(實語者)僧云因甚不壞(再問即錯)濟云為同大千(不誑語者)。

　　拈云一個順水推船一個逆風把舵莫道分門別戶其實異口同音還知壞不壞底道理麼徑開葉落秋常滿山靜雲深水口流。

　　這個壞雲山海月依然在這不壞虛空爛卻無邊界隨他去也水綠山青同大千兮地擎天蓋穿頂破帽兩頭空從教顛倒一齊戴。

　　舉僧問趙州如何是玄中玄(木馬上高竿)州云汝玄來多少時也(看病用方真是國手)僧云玄之久矣(三十年來腳踏地)州云若不遇老僧幾乎玄殺(放下來時猶較些子)。

　　拈云這僧撞頭磕額知進不知退趙州狼牙虎爪解推不解扶若能就下平高且與因邪打正。

　　妒雨春深落夜長繁花唯逐亂風狂曉來滑蝶東墻過何事尋香苦太忙。

　　舉裴相國一日訪石霜(掛冠一朝也是快事)霜因取笏問云(和尚莫閑賤)在官人手中為笏(你知我知)在老僧手中喚作甚麼(無二無別)裴無對(一時忘卻)乃為留下永鎮山門(君子不奪人之所好)。

　　拈云石霜傷廉裴公傷惠二俱失利裴公且置那裡是石霜失利處不妨再舉。

　　狹路相逢事異哉面皮熟處口難開雖然不語情無限到底輸他一笏來。

　　舉長慶一日堂前捲簾(兩手十個指)忽然大悟(白日見鬼)作頌呈雪峰云(開眼說夢)也大差也大差(知過必改)捲起簾來見天下(眼花作麼)有人問我甚何宗(屁也不值)拈起拂子驀口打(且莫造次)峰可之(誰人不愛子孫賢)。

　　拈云酒不醉君子長慶當時何不一笑而休因甚呈贓聽斷我也知你忍禁不得。

　　平生辛苦太無端喫盡窮酸徹骨寒不是捲簾開正眼幾乎辜負七蒲團。

　　舉僧問芭蕉如何是透法身句(高著眼)蕉云一不得問(陰山背後)二不得休(十字街前)僧云學人不會(不會最親切)蕉云第三度來與你相見(十萬八千程)。

　　拈云不犯尊嚴是非莫到曲垂方便消息旁通芭蕉已是說如來禪何故阿僧到底懵懂步步登高易心心放下難。

　　嵐光煙霧接雲樓一徑中分草色幽何處流鶯啼不住春殘猶自話枝頭。

　　舉歷村煎茶次(今日渴)僧問如何是祖師西來意(便請攢柴把火)村舉起茶匙(拋沙撒土)僧云莫這個便當麼(但恁麼會)村擲向火中(當得當不得)。

　　拈云歷村因地起倒竭力為人若向舉起擲下處一眼覷破庶不辜負婆心不然空納一場敗闕。

　　忘機無事臥煙霞折腳鐺中漫煮茶祖意明明收放處幾乎認作兩頭蛇。

　　舉僧問圓通秀知師久蘊囊中寶(死貓頭鐵獦狚)今日筵前略借看(秪憑眼裡無珠)秀云君子愛財取之有道(人人有分)。

　　拈云這僧貪觀分外圓通愛惜家珍不是趙璧燕金非同玄珠碧玉直饒和盤托出且道作麼著眼。

　　無相無名獨自珍非形非色那堪陳囊中縱有千般物此物如何舉似人。

　　舉僧問趙州如何是道(攔街逐塊)州云城外底(月圓當戶)僧云不問這個道(蹉過也不知)州云問甚麼道(不妨再說)僧云大道(訪跡尋蹤)州云大道透長安(日出連山)。

　　拈云曲不如直表不如遮詎知直中藏曲表裡有遮反疑節外生枝以至當前蹉過欲會長安大道麼復高聲云看腳下。

　　數十年來江上遊乘船幾度去尋舟踏翻滄海金波濬更泛星槎帶月浮。

　　舉溈山問仰山忽有人問一切眾生但有業識茫茫(貪觀眼前浪)無本可據(失卻手中橈)子作麼生驗(試金石不勞拈出)仰云若有人來(也在眾生數裡)即召云某甲(頻呼小玉原無事)僧回首(啐)乃云是甚麼(只要檀郎認得聲)待伊擬議(鷂子過新羅)向道非唯業識茫茫亦乃無本可據(勘破了也)溈云善哉(日放此話大行)。

　　拈云仰山腰懸明鏡胡漢難逃若是遇著衲僧驀面一掌亦且業識茫茫無本可據。

　　遊人一去水茫茫流蕩湖山蝶夢長雞唱五更眉未展回頭不見舊家鄉。

　　舉僧問長沙百尺竿頭(險)如何進步(秖管放腳)沙云朗州山(高處低處)澧州水(深底淺底)僧云不會(教你秖管放腳)沙云四海五湖王化裡(重說偈言)。

　　拈云竿頭坐著漁父棲巢縱步橫行十方瀟灑正恁麼時那裡是衲僧巴鼻普天星月臨河漢大地風光映斗牛。

　　踏遍風霜滿路寒腳頭腳底受誰謾可憐三十年前眼近把河山一並看。

　　舉南泉云王老師自小養一頭水牯牛(今日如何舉似人)擬向溪東牧不免食他國王水草(左不得)擬向溪西牧不免食他國王水草(右不得)如今不免隨分納些些(將錯就錯)總不見得(無可不可)。

　　拈云南泉太生顛倒若論牧向東西也非分外即云隨分納些些亦是國王水草畢竟如何始得但恁麼會取。

　　自小養來水牯牛幾番辛苦幾番愁而今鼻孔無穿索天地為欄夜不收。

　　舉投子因雪峰侍立次(切莫當閑)指菴前一片石云(也不消得)三世諸佛總在裡許(張三李四聻)峰云須知有不在裡許者(還是甚麼人)子乃歸菴中坐(退假免參)。

　　拈云若逢同道須拈出不遇知音且覆藏投子即置且道雪峰還知音麼須是恁麼人始解恁麼事。

　　參差薄霧鎖煙岑路接高低一徑深出沒山翁何處去徒教辜負水雲心。

　　舉魯祖見僧來便面壁(別峰相見)南泉聞云我平常向他道(好作商量)空劫以前承當(無伊擔荷處)佛未出世時會取(無伊下手處)尚不得一個半個(下坡不走快便難逢)他恁麼驢年去(著甚死急)。

　　拈云做得刻的道得分明兩個老漢不知甚麼心行。

　　頻來扼斷上頭關慣學偷閑秖自閑兀坐蒲團君莫笑恐留聲色落人間。

　　舉雪峰住菴時有二僧來參(有隙地覓一塊)峰見以手托菴門放身出云是甚麼(攔路鍬坑)僧亦云是甚麼(就機打劫)峰低頭歸菴(三步雖活五步須死)。

　　拈云看破了也且道這三處在那一處看破。

　　獨坐茅廬擁翠微客來特地啟柴扉相逢話出深深意回首無情對落暉。

　　舉洛浦在夾山做典座(禮下於人必有所求)三年喫百頓棒(不是一番寒徹骨)後來大悟(爭得梅花噴鼻香)云斬新日月(水向石邊流處冷)特地乾坤(風從花裡過香來)。

　　拈云洛浦恁麼正好再喫一頓莫有放過底麼珊瑚枕上兩行淚半是思君半恨君。

　　竭力忘勞念更親凄凄風雨度三春不因槌破虛空鼓那得聲聲震遠鄰。

　　舉僧問雲門如何是塵塵三昧(瞎漢問甚麼)門云缽裡飯桶裡水(只這是更別有)。

　　拈云睜眼覷著舉手摸著何曾被蓋囊藏雲門方便點與阿僧莫教向飯籮邊餓死於海水裡渴殺這裡薦得略較些子其或未然未免當面蹉過。

　　歷盡風塵兩鬢斑凝眸看得幾何般青山綠水年年在一任遊人自往還。

　　舉僧問翠巖還丹一粒(鼠子藥)點鐵成金(不是好手)至理一言(莫寐語)轉凡成聖(有甚交涉)學人上來請師一點(喪身失命)巖云不點(口不關風)僧云為甚不點(猶待第二椎)巖云恐汝落凡聖(說破不靈)。

　　徵云翠巖恁麼道還是點是不點定當得出有話當面說。

　　鬥白競黃幾度空成陰綠葉自玲瓏幽情愁對秋楓老染著清霜滿樹紅。

　　舉藥山問石頭承聞南方有直指人心見性成佛之旨(入耳無根深不可拔)是麼(錯會不少)頭云恁麼也不得(切莫住)不恁麼也不得(急走過)恁麼不恁麼總不得(只在此山中)。

　　別云恁麼也得不恁麼也得恁麼不恁麼總得因甚石頭儘力道不出逢人且說三分話未可全拋一片心。

　　嚼碎通紅鐵一團和盆托出任君看相逢說個何年事慶喜門前倒插竿。

三山來禪師語錄卷十

　　　　　四川向化侯養元譚公諱詣捐俸刊


嘉興大藏經（新文豐版）第 29 冊 No. B244 三山來禪師語錄


三山來禪師語錄卷十一

　　書記普定編

　　頌古(拈著)

　　舉雲門問乾峰請師答話(五更侵早起)峰云到老僧也未(已有夜行人)門云恁麼則某甲在遲也(自首者免罪)峰云恁麼那恁麼那(有理不在高聲)門云將謂猴白更有猴黑(知彼知此)。

　　拈云雲門斧鑿太深乾峰太深斧鑿刻劃不入雕琢無痕錯錯且道雲門錯乾峰錯。

　　狹路相逢雅快哉龍吟虎嘯共徘徊傾湫倒嶽兮風馳驟雨谷應山鳴兮電卷奔雷漁歌一曲知何處兩岸蘆花傍水開。

　　舉藥山久不陞座(吾無隱乎爾)院主白云大眾久思和尚示誨(窮斯煎)請和尚為眾說法(餓斯炒)山令打鐘(多事作麼)眾方集(大家團圞頭)山陞座(不勞拈出)良久(還見麼)下座歸方丈(救得一半)院主隨後問云和尚適來許為眾說法云何不垂一言(汝從甚處去來)山云經有經師(長三丈)論有論師(闊八尺)又爭怪得老僧(別是一家風)。

　　拈云藥山被院主拽出院主被藥山熱瞞即今有不受瞞者麼要見藥山也大難。

　　久臥深山逸志微野心應與世情違偶因踏破紅塵徑一笑翩翩獨自歸。

　　舉雲巖到溈山(道曠無涯逢人不盡)山云聞長老在藥山處弄獅子是否(一人傳虛萬人傳實)巖云是(面赤不如語直)山云長弄麼還有置時(提起放下恐不著便)巖云要弄即弄要置即置(一場笑具)。

　　拈云可知禮也雖然如是未是好手。

　　一家有事百家忙蓮社風高夏日長昨夜菡萏花正發香浮水國露新粧。

　　舉僧問投子月未圓時如何(銀鉤沉碧海)子云吞卻三個四個(黑漫漫地一場懡㦬)僧云圓後如何(玉鏡照滄江)子云吐卻七個八個(光灼灼地一場懡㦬)。

　　拈云吞也吞也不妨哽殺吐也吐也不妨噀殺還委悉麼風前黃葉時時落雨後青山處處明。

　　夜靜閑登百尺樓碧雲天際玉光浮當窗劈破虛空口吞吐從中沒兩頭。

　　舉風穴到黃龍(伯牙遇子期)龍云石角穿雲路垂藤意若何(言中有響)穴云紅霞籠玉像擁嶂照川原(句裡呈機)龍云恁麼則相隨來也(被和尚看破)穴云和尚低聲(誰是知音者)。

　　拈云山林廛市殊途煙霞雲水一致無往不復闇而日章黃龍舉作探竿風穴同聲相應機妙終始理絕參差陽春白雪之辭不是二老何人舉唱。

　　金烏玉兔隱蒼穹木馬泥牛趁曉風攜手同行山下路聲聲鶴唳自橫空。

　　舉法眼問覺上座船來陸來(人將語探)覺云船來(真語者)眼云船在甚麼處(驗過始得)覺云船在河裡(實語者)覺退後眼卻問旁僧云(收得安南又憂塞北)你道適來這僧具眼不具眼(何曾一路行腳)。

　　拈云這僧若不具眼爭解恁麼道若是具眼爭肯恁麼道這僧且置法眼因甚波及旁僧咦錯過底不少。

　　一句臨機話短長籬邊風動菊花香東村沽得張三酒醉倒西村李四郎。

　　舉僧問梁山如何是祖師西來意(熊耳山下少室峰前)山云莫亂道(不語戒教誰持)。

　　拈云恁麼道來梁山也是知而故犯。

　　直為西來惹是非掉唇弄舌動相違叮嚀莫向風前道吹入叢林喚不歸。

　　舉僧問青林學人徑往時如何(且莫草草匆匆)林云死蛇當大路勸子莫當頭(切忌踏著)僧云當頭時如何(毒虫腦上揩癢)林云喪子命根(猛虎口裡失身)僧云不當頭時如何(不妨下腳)林云亦無迴避處(處處卻逢渠)僧云正恁麼時如何(惡因緣是好因緣)林云失卻了也(始悔從前錯用心)僧云未審向甚麼處去也(南北東西)林云草深無覓處(只在此山中)僧云和尚也須隄防始得(反害夫子)林撫掌云一等是個毒氣(大好隄防)。

　　拈云青林有擒有縱這僧能死能生大都迴避不來隄防不及有不受這般毒氣者麼踏破頂𩕳無覓處腳尖何處不風流。

　　古路橫擔三尺蛇吞雲吸露更餐霞草深莫道難尋覓喪卻渾身在毒牙。

　　舉僧問雲門如何是佛(銅鑄鐵寫底聻)門云乾屎橛(咬著即不可)。

　　拈云雲門太煞臭口不怕薰破諸人鼻孔也須愛惜自己眉毛。

　　土面灰頭榼𣜂堆等閑覷著口難開巍巍丈六分明處一聽韶陽舉似來。

　　舉應菴問密菴如何是正法眼藏(瞎)密云破沙盆(○)。

　　拈云托出了也。

　　團團直個破沙盆萬碎千零一口吞只為無人能著價七花八裂付兒孫。

　　舉龍牙問翠微如何是祖師西來意(短短長長)微云與我過禪板來(分明向道)牙過禪板與翠微(師命謹遵)微接得便打(十分狼毒)牙云打即任打(痛癢不知)要且無祖師意(你試道看)又問臨濟如何是祖師西來意(長長短短)濟云與我過蒲團來(向道分明)牙過蒲團與臨濟(謹遵師命)濟接得便打(狼毒十分)牙云打即任打(不知痛癢)要且無祖師意(你再道看)牙後住院(私債未償官事臨頭)有僧問和尚當年問翠微臨濟祖師意(不堪重舉)二尊宿明也未(一任鑽龜打瓦)牙云明即明矣(甚處見得)要且無祖師意(到底僵倔)。

　　拈云二老不約而同婆心相為龍牙車不改轍鐵骨承當羞殺禪板蒲團誰是西來祖意但看柳上黃金鎖好對峰尖碧玉壺。

　　一日風高一夜霜三秋令轉三冬涼紅爐火盡寒無盡猶向尊前話短長。

　　舉趙州問南泉知有底人向甚麼處去(腳下可憐生)泉云山前檀越家作一頭水牯牛去(也非分外)州云謝師答話(恁麼會又爭得)泉云昨夜三更月到窗(相逢話不盡春色滿前岡)。

　　拈云順水推船隨流則易逆風把柁挽舟實難欲期左右逢源須是不撥自轉莫有知輕識重底麼可向南泉趙州話會處討個方便。

　　戴角披毛異類行優游嶺上白雲輕迴途不見青山老一覺長鼾到月明。

　　舉僧問南陽忠國師如何是本身盧舍那([○@│])國師云與我過淨瓶來(莫動著)僧將淨瓶到(十分伶俐)國師云卻安舊處著(再聽支遣)僧安舊處(伶俐十分)復問如何是本身盧舍那(適纔作甚麼來)國師云古佛過去久矣(三生六十劫)。

　　拈云烹茶掃地運水搬柴人人相好端嚴處處放光動地直為迷頭認影因之蹉過目前若能直下承當更被阿誰謾得。

　　黃昏露冷月華低小雀聲聲向曉啼日暮風停猶不住夕陽依舊影沉西。

　　舉盤山道向上一路千聖不傳(低聲低聲)慈明道向上一路千聖不然(老漢有也未)徑山道向上一路熱碗鳴聲(這裡不聞)。

　　別云三老各見一邊三山則不恁麼向上一路千聖也傳向上一路千聖皆然向上一路熱碗不鳴錯莫道破。

　　路出重關絕玅玄幾人踏過嶺頭巔相逢莫問三叉路雨露風晴共一天。

　　舉臨濟將示寂囑三聖(祖禰不了殃及兒孫)吾遷化後不得滅卻吾正法眼藏(猿嘯和腸斷)聖云爭敢滅卻和尚正法眼藏(鵑啼帶血鳴)濟云忽有人問汝作麼生對(對即易對何不問來)聖便喝(真獅子兒善獅子吼)濟云誰知吾正法眼藏向這瞎驢邊滅卻(智過於師方堪傳授)。

　　拈云臨濟為法求人心若不足三聖當仁不讓力實有餘一室傳心千古禍事。

　　為滅前身續後身卻因一語把衷陳饒君珠淚青絲落也是闡提不孝人。

　　舉僧問白馬儒如何是法身向上事(上大人丘乙己)儒云井底蝦蟆吞卻月(依舊可憐生)。

　　拈云井枯月落又作麼生會得即不難不會也相許。

　　踏破毘盧頂上關青山山外又青山鐵牛吼處紅塵斷石女含悲展笑顏。

　　舉僧問馬大師離四句(千峰勢到嶽邊止)絕百非(萬派聲歸海上消)請師直指西來意(問甚麼)大師云我今日勞倦不能為汝說問取智藏去(賺殺人)僧問藏(蹉過了也)藏云何不問和尚(適從那邊來)僧云和尚教來問(多虛不如少實)藏云我今日頭痛不能為汝說問取海兄去(賺殺人)僧問海(蹉過了也)海云我到這裡卻不會(賺殺人)僧舉似大師(蹉過了也)大師云藏頭白(金烏光照處)海頭黑(玉兔影沉時)。

　　拈云馬師父子展轉賺人咄哉阿僧三度蹉過且道離四句絕百非西來意在甚麼處良久云千聖亦不識。

　　愁緒無端強自支滿園春色亂披離風吹南北山頭草雨後青青映兩眉。

　　舉巖頭到德山(遠涉不易)跨門便問是凡是聖(且莫造次)山便喝(金剛出匣)頭禮拜(壯士低頭)洞山聞云若不是奯公大難承當(是賊識賊)頭云洞山老漢不識好惡(被伊看破)我當時一手抬(未當好心)一手捺(報恩有分)。

　　拈云巖頭軟處取土硬處拖鍬也直是個龍頭蛇尾漢卻被洞山覷破機關又來洗青賣白雖然如是未免拂跡成痕。

　　躍馬彎弓志量高衝鋒冒敵逞英豪一聲鼙鼓歸來也又向人前理戰袍。

　　舉世尊與眾行次以手指地云(攔路鍬坑)此處宜建一梵剎(有良工覓一個)帝釋將一莖草插於地云建梵剎已竟(一上神通豈同小小)世尊微笑(不可慢匠輕師)。

　　拈云經之營之不日成之世尊賞必加功帝釋弄巧成拙一時創造千古觀瞻。

　　虛空那著一微塵巧手開基紺殿新常住千年依舊在而今誰是住持人。

　　舉僧問法眼如何是佛(騎牛覓牛)眼云汝是慧超(就窩打兔)。

　　拈云將錢買糊餅放下是饅頭具眼底道看。

　　傀儡場頭帶笑看一般面目影團團為君決破槐安夢莫待雲樓酒碗乾。

　　舉文殊問無著近離甚處(日遠途遙)著云南方(如實通供)殊云南方佛法如何住持(將錯就錯)著云末法比丘少奉戒律(家醜莫外揚)殊云多少眾(那些)著云或三百或五百(是多是少)著問此間佛法如何住持(今日機緣也須記著)殊云凡聖同居龍蛇混雜(回互不回互)著云多少眾(這些)殊云前三三後三三(不少不多)。

　　拈云無著打失眼孔文殊喪卻舌頭信口道個前三後三孟八郎數也不識。

　　三三話出太無端錯算從來不是謾回首殘碑石上望白雲影裡竹千竿。

　　舉僧問趙州狗子還有佛性也無(問取狗子)州云有(對一說)僧云既有為甚麼卻撞入這箇皮袋(狗子狗子)州云為他知而故犯(律有明條)又僧問狗子還有佛性也無(異口同音)州云無(倒一說)僧云一切眾生皆有佛性(恁麼那)為甚狗子卻無(狗子狗子)州云為伊有業識在(據款結案)。

　　拈云有也千眼覷不著無也雙手拽將回這裡看得分明莫道趙州一口兩舌。

　　佛性有無沒重輕無星秤上兩頭平權衡落在趙州手多少癡人算不清。

　　舉雲門垂語云古佛與露柱相交是第幾機(從頭數至尾)自代云南山起雲北山下雨(張三身李四)。

　　拈云雲門恁麼道也是開眼說夢。

　　一曲臨場絕玅辭調高能得幾人知唱酬想是應難覓嘯月吟風自解頤。

　　舉僧問護國鶴立枯松時如何(太低生)國云地下底一場懡㦬(坦殺人)僧云滴冰滴凍時如何(太煖生)國云日出後一場懡㦬(熱殺人)僧云會昌沙汰時護法善神向甚麼處去也(太近生)國云三門頭兩個一場懡㦬(逼殺人)。

　　拈云拈過了也又作麼生傀儡棚中猢猻子。

　　著意探奇莫過頭青山蒼翠雨中收推車抵壁雖宜進策轡臨巖正好休君不見慣走龍蛇傭書客一朝投筆慶封侯。

　　舉僧問柏巖如何是禪(衲僧鼻孔祖師眼睛)巖云古塚不為家(向甚麼處安身立命)。

　　拈云虛空翻筋斗露柱打鞦韆三千里外逢人不得錯舉。

　　相逢便問禪鐵橛不須把脫灑跨神龍風流騎駿馬髑髏到處乾腸胃一齊瀉擾擾叢林中誰為達道者。

　　舉僧問趙州學人乍入叢林乞師指示(討甚碗)州云喫粥也未(太瑣屑生)僧云喫了也(本色衲子)州云洗缽盂去(本分宗師)僧於言下有省(元來元來)。

　　拈云恁麼恁麼移花兼蝶至不恁麼不恁麼買石得雲饒設使這僧喚不回頭那見趙州為人方便。

　　風雨蕭蕭四壁居先生篋裡自藏書傳經豈為功名貴續得心源樂有餘。

　　舉德山上堂云有問即過(口是禍門)不問又乖(莫向鬼窟裡作活計)僧出禮拜(略較些子)山便打(今日令嚴)僧云某話也未問為甚和尚便打(平地孤堆)山云待汝開口堪作何用(已遲八刻)。

　　拈云舉即不堪動則成疚德山彌天過犯這僧過犯彌天檢點將來合與一窖埋卻何故你若無心我也休。

　　為因岐路動悲哀多少亡羊喚不回踏斷窮途空灑淚低頭且自把心灰。

　　舉僧問乾峰十方薄伽梵(見之無相呼之無名)一路涅槃門(闢則不開闔而不閉)未審路頭在甚麼處(看腳下)峰以拄杖畫一畫云在這裡(不勞拈出)僧舉問雲門(疑則別參)門云扇子𨁝跳上三十三天築著帝釋鼻孔東海鯉魚打一棒雨似盆傾會麼會麼(止徒口快)。

　　拈云芍藥花開菩薩面棕櫚葉散夜叉頭看破二老風流不妨恁麼會取。

　　路出層山晚樹陰蹉跎展轉費登臨崗煙乍斷雲猶淡隔岸溪深響暮砧。

　　舉僧問歸宗如何是觀音玅智力(我說你便聽)宗敲鼎蓋三下云聞麼(神通妙用法爾如然)僧云聞(真語者)宗云我何不聞(實語者)。

　　拈云虛空沒口啞者先言淵嘿無聲聾者善聽恁麼薦得何勞敲翻鼎蓋塞破耳門如或未然也須別圖方便。

　　野寺頻敲夜半鐘覺來月色尚朦朧因風喚醒家山夢一枕相思恨莫窮。

　　舉僧問疏山如何是佛(此語問者甚多)山云何不問疏山老漢(便請師答)。

　　拈云恁麼那良久云也是替名通事濯足臨波浴上池風飄浣穀細如絲平壺織就鴛鴦譜不動機梭錦更奇。

　　舉僧問雪峰古人有言(殘羹餿飯)峰便臥(因風倒枕)良久起云問甚麼(半夜巡欄)僧再問(面皮厚多少)峰云虛生浪死漢(苦口良藥)。

　　拈云雪峰起倒不常這僧耳目聾聵看來有甚交涉潑油救火渾閑事雪上加霜愁殺人。

　　幾度臨江擬問津煙霞滿面盡蒙塵雲開未豁朦朧眼空作悠悠行路人。

　　舉溈山問仰山終日與子商量成得甚麼邊事(鬧浩浩底長三短五)仰向空中畫一畫(更見不堪)溈云若不是吾終被汝惑(謾過也不知)。

　　拈云仰山向空一畫正是商量邊事且道溈山還被惑也無萬丈疑坑想是橫身難出。

　　商量終日智猶疏劃斷長空總一如巧手難逃青白眼消閑徒自賣居諸。

　　舉僧問巖頭古帆不掛時如何(苦哉佛馱耶)頭云後園驢喫草(活潑潑地)。

　　拈云寒巖枯木令犯重陽死水澄潭老龍不住這裡直須倒翻筋斗任運逍遙還見麼林花著雨胭脂落水荇牽風翠帶長。

　　露滴疏桐葉落秋荒丘月夜使人愁縱橫不礙平原闊贏得風光劫外遊。

　　舉黃山參夾山(門內有君子門外君子至)夾云甚處來(和尚不是仙陀)黃云閩中來(一款便招)夾云還識老僧麼(夾山夾山)黃云和尚還識學人麼(黃山黃山)夾云不然(折倒旗鎗)且還老僧草鞋錢了(也須知貴識賤)然後老僧還汝廬陵米價(不得將高就低)黃云恁麼則不識和尚(輸卻自己)未審廬陵米作麼生價(贏得他人)夾云真獅子兒善獅子吼(好惡也不識)。

　　拈云眼自爭先得籌因打劫贏。

　　一句臨機也大奇龍吟虎嘯正相期垂鉤須是拋綸手敵勝還他獅子兒真洽浹匪離岐失便宜處得便宜草鞋錢換廬陵米買賣當行讓與誰。

　　舉鹽官問一座主蘊何經論(追贓捉賊)主云華嚴經(把髻投衙)官云華嚴經有幾種法界(老婆舌頭)主云略說有四(座主座主)廣說則重重無盡(座主座主)官豎起拂子云(弄鬼作麼)這個在第幾種法界中收([○@│])主無對(適纔忘卻)。

　　拈云座主在鹽官彀中高亦得低亦得鹽官在座主口裡吞不能吐不能放下著看教阿誰放下。

　　理事全該不二門重重法界玅難論放開捏聚無尋處擊碎虛空總沒痕。

　　舉明州和尚將布袋並破蓆一領(閑家具)於通衢往來(面皮厚多少)布袋內(是甚麼)盛缽盂木履魚飯菜肉瓦石土木諸般總有(卻少那一件)或於稠人處(眼睛多少)打開布袋內物(骨底骨董)撒下云看看(還見麼)又一一將起問人云(不勞拈出)這個喚作甚麼(太叮嚀生)。

　　拈云明州老漢但知背脊朝天不覺腦門著地雖然如是見他婆心處麼。

　　人前拋出許多般一句分明啟口難覿面相逢皆陌路常啼猶自賣心肝。

　　舉僧問夾山撥塵見佛時如何(莫教飄入眼)山云直須揮劍(放過即不可)若不揮劍漁父棲巢(太苦生)僧問石霜撥塵見佛時如何(更須問過)霜云渠無國土(眉毛上眼睛邊)何處逢渠(這不是)僧後舉似夾山(傳言送語漢)山乃上堂舉了云(也要大家知)門庭施設不如老僧(巧手手中分巧手)入理深談猶較石霜百步(紅心心裡中紅心)。

　　拈云高高山頂立深深海底行面目不同鼻孔一樣還見夾山舉處麼若不同床臥爭知被底穿。

　　年來豪俠故鄉遊無數春光眼底收回首白雲行欲盡方知更上一層樓。

　　舉巖頭渡江(白日不閑過)見一婆子(人來也)頭舞橈而渡(弄怪作麼)婆云呈橈舞棹且置(看來也不消得)且道婆手中孩兒(放下著)從甚處來(清官易斷)頭便打(不瞞易算)婆云婆生七子六個不遇知音(往者不可諫)連這一個也不消得(來者猶可追)遂拋兒江中(不奈船何打破戽斗)。

　　拈云婆子辜負巖頭則易巖頭辜負婆子實難雖然令在必行未解抽身一路。

　　江干把釣事如何驚起鴛鴦弄碧波一曲漁歌聽不盡仙槎別駕渡銀河。

　　舉洞山問龍山和尚見個甚麼便住此山(從苗辨地)龍云我見兩個泥牛鬥入海直至而今無消息(因語識人)。

　　拈云龍山見處有甚巴鼻敢自膽大偷閑然消息雖無一點謾伊不得而今有識得消息底麼擅自住山未敢相許。

　　木人夜半入深山踏破莓苔去不還寂寂無音渾不識溪頭流水響潺湲。

　　舉翠微一日上堂經行次(止恐平地喫交)投子進前接禮(圖個甚麼)問西來密意(不睹不聞滿眼滿耳)師如何示人(今日口不空)微駐步顧視之(暗度陳倉)子云乞師指示(布袋老鴉)微云更要第二杓惡水那(頂門一劄)子忽省契(擊碎髑髏)。

　　拈云空中書字文彩已彰暗裡拋梭機絲不掛翠微不妨好手投子且作麼生省契夾路桃花風雨後馬蹄何處避殘紅。

　　百草頭端無限春形形色色盡敷陳等閑識得東君意道破虛空不動唇。

　　舉仰山問中邑如何是佛性義(物物頭頭)邑云沙彌我與你說個譬喻(便請直捷道)如室有六窗(開即是閉即是)中安一獼猴(甚麼面孔)外有人喚猩猩(莫動著)獼猴即應(相隨來也)如是六窗俱喚六窗俱應(隨緣赴感靡不周)仰云直如獼猴睡著時又作麼生(今日不答話)邑下禪床擒住(這回放過覿面千山)云猩猩(和尚秪管喚)我與你相見(睡著了也)。

　　拈云一淺一深一易一險行之而不著焉習矣而不察焉終身由之而不知其道者眾也。

　　佛性圓明內外周六窗應處匪輕酬臨機一句親相見釣罷歸來月一鉤。

　　舉僧問同安如何是天人師(光眼的獨漢)安云頭上角不全(觸天觸地)身上毛不出(生也)。

　　別云三山則不恁麼若有人問如何是天人師但向道頭角崢嶸看不見皮毛脫落放毫光道與同安相去多少。

　　蒙塵混跡有誰知懶御珍衫恰自持貼體垢衣嫌不脫看看踏破未生時。

　　舉雲蓋問石霜萬戶俱開即不問(金烏飛銀漢)萬戶俱閉時如何(玉兔隱滄浪)霜云堂中事作麼生(撥轉關捩)蓋無對(且待他時)經半年乃云(作甚麼來)無人接得渠(有甚閑氣力)霜云道即太煞道秖道得八成(師是明眼)蓋云和尚又作麼生(十成一句聻)霜云無人識得渠(略較些子)。

　　拈云無人接也肌膚莫近無人識也面目難窺雲蓋在長安酒家橫身臥著石霜從珍珠簾外脫體逍遙將軍躍馬成功聖主無為致化還委悉麼有心不若無心好進步何如退步高。

　　寥落荒堂一塌居翛然自得俗塵除隔身漫道風情薄何似相逢面更疏。

　　舉僧問仰山和尚還識字麼(下不論上)山云隨分(謙尊而光)僧左旋一匝云(東溪花逐西溪水)此是甚麼字(如虫禦木)山於地上書個十字(買帽相頭)僧右旋一匝云(南山風送北山雲)此是甚麼字(妙印當空)山改十字作卍字(裁靴比腳)僧畫此○相以手托起如修羅擎日月勢云(拈出了也)此是甚麼字(七不成八不就)山畫圓相圍卻[○@卍]字(出無路入無門)僧作樓至勢山云如是如是(伯牙遇子期不是閑相識)。

　　拈云烏焉自別刁刀不同這僧點畫分明仰山體勢完備正眼看來且不識這個字在。

　　河洛交呈鳥蟲迭變剖羲畫之奇蹤劃蒼頡之異撰月印川以無痕珠入盤而自轉看具眼阿師薦不薦。

　　舉國師三喚侍者(休休休)侍者三應(喏喏喏)國師云將謂吾辜負汝(且恁麼道)誰知汝辜負吾(且恁麼道)。

　　拈云三喚三應那裡是辜負不辜負處檢點得出不致埋沒古人。

　　喚得聲聲應得來癡心一片絕疑猜多情豈道無情惱為是情多口易開。

　　舉臨濟一日問洛浦(無事考鬼)一人行棒(打草驚蛇)一人行喝(無風起浪)那個親(那個不親)浦云總不親(猶少機關在)濟云作麼生得親(和尚請尊重)浦便喝(知而故犯)濟便打(犯而不知)。

　　拈云不親不親臨濟洛浦不怕遭人檢點。

　　棒喝交馳總不親無端甘作弄潮人虧他父子傷心重見血刀刀忒認真。

　　舉僧問廣教是甚麼物(頭象天腳象地)學人不會(我將謂你是個人)教云生在冀州(本地貨也不識)。

　　拈云覓會覓能終沉情識說理說事總入邪途剿除知見不犯唇皮作麼生道幾竿竹舞搖清籟數點梅開吐異香。

　　劈腹剜心語帶玄分明道破沒中邊填溝塞壑非他物水在清池月在天。

　　舉僧問二祖學人只見和尚是僧(莫眼花)如何是佛是法(汝少會在)祖云是佛是法(不可別道)汝知之乎(癡人面前休說夢)。

　　拈云這僧當面蹉過二祖直捷指陳知之為知之不知為不知是知也。

　　本自無名那定名呼牛喚馬盡虛聲就中會得渾淪處李白桃紅一樣春。

　　舉僧問天童啟如何是應用無虧眼(四方八面)啟云恰似瞎一般(普)。

　　拈云○覷著即不可。

　　白淚如傾眼不開金沙撥盡絕塵埃頂門光透三千丈南北東西任去來。

　　舉僧問興化皂白未分(奈汝不辨)乞師方便(不向道)化隨聲便打(急急如律令)。

　　拈云方便也且作麼分聻嶺外楓叢紅似火山前澗水碧如流。

　　萬里雲陰擬卜晴盆傾風雨可憐生征衫濕盡空含淚野水橋頭草自橫。


嘉興大藏經（新文豐版）第 29 冊 No. B244 三山來禪師語錄


　　三山來禪師語錄卷十二　頌古目錄疏山壽塔徑山殿裡石梯本分洞山負柴金峰階下臨濟歷然懶安牧牛椑樹親近洞山拈橋南泉遷化睦州何事雲門東山大士揮案維摩嘿然大慧桃符大光是祖洛浦歸鄉夾山青嶂保福麤心馬祖靠杖雲居僧堂趙州有佛青峰花落趙州布衫佛眼請益乾峰舉一淨眾蓮花荷玉禮拜曹山對賓仰山插筋大陽家風韶山棟梁上藍本事青原曹溪廣德浮囊洞山解夏龍牙隱身黃檗召眾首山寒食巴陵祖意禾山打鼓藥山異類法眼聲色資壽藏教雲門法身芭蕉拄杖國師驗藏青原真金保壽拈杖黃龍不易

　　目畢

三山來禪師語錄卷十二

　　書記普定編

　　頌古(著拈)

　　舉僧與疏山造壽塔畢來白山(這張公案如何了當)山云汝將多少錢與匠人(例不可越)僧云一切在和尚(師在則禮然)山云謂將三文錢與匠人(近日常住淡薄)謂將兩文錢與匠人(佛事人情一時周備)謂將一文錢與匠人(秖恐傷惠)若道得與吾親造塔(事付當家兒)僧無語(代云和尚莫辜負人)後舉似大嶺(更聽分斷)嶺云還有人道得麼(也須問過)僧云未有人道得(除你口啞)嶺云汝回舉似疏山(借口傳言)道大嶺聞舉有語云(切忌錯下註腳)若將三文錢與匠人和尚今生決不得塔(大慈大悲利人損己)若將兩文錢與匠人和尚與匠人共出一隻手(長短不二上下一般)若將一文錢與匠人累他匠人眉鬚脫落(得便宜處失便宜)僧回舉似疏山(就正有道)山具威儀望大嶺拜嘆云(是何心行)將謂無人(疏山眼小)大嶺古佛放光射至此間(有多少奇特)雖然如是也是臘月蓮花(遇貴必賤)大嶺後聞此語云(莫怪遭人檢點)我當時恁麼道(是非直為多開口)也是龜毛長三尺(煩惱皆因強出頭)。

　　拈云疏山家常不斷累及他人過莫大焉大嶺自不守閑了人舊債是謂過矣這僧傳言送語致令此話大行且道一二三文畢竟作麼卜度萬古碧潭空界月再三撈摝始應知。

　　塞月銀空映白沙朔風凜凜動悲笳邊城鐵騎勞如織頻帶胡霜拂劍花。

　　舉僧問徑山這個是殿裡底(南無佛馱耶)那個是佛(適纔道底聻)山云這個是殿裡底(家無二主)。

　　拈云這僧不知那個是佛總不知這個是殿裡底徑山道這個是殿裡底更不道那個是佛還有方便處麼因風吹火無勞力就計行兵任自由。

　　巍巍堂堂結跏趺坐相好端嚴橫身擔荷朱題碧瓦兮掩映紫磨寶網雕闌兮圍繞蓮座休說破莫錯過仔細看來只這個。

　　舉石梯問侍者甚麼處去(養子緣切)者云上堂齋去(不負尊慈)梯云我豈不知汝上堂齋去(但要和尚委悉)者云除此之外別道甚麼(切忌節外生枝)梯云我秖問汝本分事(已是為蛇添足)者云若問本分事某甲實是上堂齋去(別道即不可)梯云不謬為吾侍者(執事相羈未嘗學問)。

　　拈云去則隨去齋亦任齋頻問頻對早不本分不知者多謂石梯多事侍者支吾還是麼棒打石人頭𥗋𥗋論實事。

　　恒居何事用針錐話到投機無異詞春暖風和花似錦金鶯啼出自然詩。

　　舉洞山聰嘗自負柴上山(老不歇心)路逢一僧(撞著磕著)問山上有柴(你曾見得)何故更將上去(費手腳生)聰便放下柴於地云會麼(放下便罷用會作麼)僧云不會(當時何不掀卻)聰云我要燒(恁麼還將上去)。

　　拈云洞山不遇阿僧解檐到底負重難丟雖是話出家常已被明眼看破何故聻山上有柴莫更將上去好。

　　負得來時放下看相逢幾個識艱難擬燒榾柮煨鐺火莫訝山翁語話謾。

　　舉僧問金峰四海澄清時如何(漫道無事好)峰云猶是階下漢(室中事作麼生)。

　　拈云若不恁麼爭得恁麼直須恁麼始解不恁麼合作麼生且教腦後著眼。

　　汗馬邊疆數十春曾經六國掃煙塵太平漫說將軍大坐著功勳總未親。

　　舉臨濟兩堂首座一齊下喝(鵓鳩鳴狗子叫)僧問濟還有賓主也無(這裡恰好會取)濟云賓主歷然(咄)。

　　拈云兩堂首座異口同音致令這僧分疏不下臨濟道個賓主歷然已是錯為註解畢竟那個是賓那個是主咦。

　　一聲喝起震如雷萬戶千門當下開話到主賓歷歷處青山綠水共徘徊。

　　舉懶菴參百丈問學人欲求識佛(眼裡著不得沙)何者即是(劈口便掌)丈云大似騎牛覓牛(怪伊不得)安云識後如何(且喜且幸)丈云如人騎牛到家(一場懡㦬)安云向後如何保任(動著即不可)丈云如牧牛人執鞭相似(不是苦心人不知)。

　　拈云分明向道無餘事識苦知甘能幾人。

　　鐵笛橫吹野外呼尋蹤訪跡在中途歸來無事溪煙晚但看清光月滿壺。

　　舉椑樹問洞山為甚麼來(人將語探)山云親近來(特地參謁和尚)樹云若是親近用動兩片皮作麼(弟子齋宿而後敢言)山無對(為親近來)。

　　拈云直饒不動兩片皮亦未是親近處椑樹恁麼道已是喪卻舌頭且道如何即得。

　　霜鬢堂前幾度秋晨昏定省正含愁青山豈為雲開眼一任終朝去不留。

　　舉神山與洞山過獨木橋(今日有人喪身失命)山先過了(止圖腳快)拈起橋云過來(把斷要津推人落水)神云价闍黎(磚來瓦去)山乃放下木橋(知過必改)。

　　拈云洞山謔而有情神山直而無禮不怕旁觀者笑兄兄弟弟也忒無端。

　　獨木橋頭淺水隈行人無數去還來誰知乘興風流處澗藻溪煙喜共陪。

　　舉陸亙大夫因南泉遷化來弔慰(師資分上)院主問大夫何不哭先師(直須罵得骨出)亙云院主道得亙即哭(蒼天蒼天)主無對(不哭便罷)。

　　拈云陸亙哭院主不哭與其易也寧戚誰道臨喪不哀。

　　法乳恩深何地尋夕陽落盡影沉沉自慚雙淚無流處一片空存鐵石心。

　　舉僧問睦州祖師西來當為何事(不妨疑著)州云你道為何事(也要大家知)僧無語(瞎)州便打(為何事)。

　　拈云睦州具祖師心行祖師令即置且道祖師西來畢竟為何復拈拄杖卓一卓。

　　一葦橫江花自開胡僧特地為誰來徘徊未解其中事且共推敲把賦裁。

　　舉僧問雲門如何是諸佛出身處(頂𩕳觸地)門云東山水上行(三八二十五)僧問幻有如何是諸佛出身處(腳板朝天)有云西河火裡坐(九九六十三)。

　　別云兩老指東指西入水入火猶未剿絕若是三山劈脊便打卻也有個活路。

　　東山水上行一掃晴空五色雲西河火裡坐盞子落地楪子破劈脊一棒兩條痕淚雨漣漣笑殺人休擬議莫沉吟諸佛出身處依舊可憐生。

　　舉梁武帝請傅大士講經(口長舌短)大士揮案一聲便下座(下文繁長收歸上科)帝愕然(意作麼生)誌公云陛下會麼(更聽分解)帝云不會(齊聞楚語)誌云大士講經竟(錯下註腳)。

　　拈云闡微抉秘持顛扶危大士誌公兩俱敗闕當時武帝若會豈不敗闕更多這裡見得分明也是飯飽弄箸。

　　揮尺花臺語意違爐煙空自繞龍衣佛心天子猶難薦更待旁觀理是非。

　　舉文殊問維摩仁者當說何等是菩薩入不二法門(這問也不消得)維摩嘿然(大巧若拙)殊云善哉善哉(冰寒於水)是為菩薩入不二法門(難逃明鑑)。

　　拈云理極忘情謂如何得喻齊要見不二法門須識維摩無口。

　　默默玄機懶話圖風流盡處意含胡平生伎倆渾無用始羨毘耶一病夫。

　　舉大慧上堂今朝又是五月五(節侯不相饒)大鬼拍掌小鬼舞(逞盡神通)驀然撞著桃符神(冤家路窄)兩手椎胸叫冤苦(樂極生悲)艾人云休叫苦(泥佛勸土佛)遂拈拄杖一卓(方便第一)止有一處堪回互(太漏逗)回互不回互(放去收來)回而更相涉(事從無事起)擲下云(興盡則止)不爾依位住(方丈門前灰圍三道)參(教壞人家男女)。

　　拈云正恁麼時何不以拄杖一齊打散免得渠等鬧亂家庭委悉麼事無曲直隨時定理若分疏轉見差。

　　天中火鏡拂塵開照破群氛絕點埃識得悲歡情欲盡主賓一笑任徘徊。

　　舉僧問大光達磨還是祖否(試卜度看)光云不是祖(壓良為賤)僧云既不是祖又來作甚麼(不妨疑著)光云為汝不薦(忒煞婆心)僧云薦後如何(作麼生會)光云方知不是祖(明眼難瞞)。

　　拈云達磨遭人檢點也是無事討事及乎做盡伎倆依然無位安排大光一語品評至今那能吐氣。

　　鐵面蒙塵心甚難許多委曲受譏彈救迷傳法成何事一任兒孫白眼看。

　　舉僧問洛浦學人擬歸鄉時如何(回頭即是)浦云家破人亡子歸何處(未可安身)僧云恁麼則不去也(一喚便轉)浦云庭前殘雪日輪消(功高猶不住)室內紅塵遣誰掃(業罷實難居)。

　　拈云不得放過過在甚麼處。

　　歷遍天涯念故鄉誰知家破與人亡雲山夢斷歸心歇燃得孤燈照夜長。

　　舉僧問夾山如何是夾山境(切忌當面蹉過)山云猿抱子歸青嶂外(睜眼覷不著)鳥銜花落碧巖前(舉目盡皆窺)。

　　拈云夾山境話擬者甚多總之道出尋常卻是渠家受用還見麼一般景物無人識兩處風流直自看。

　　卜得層山結草廬依依猿鳥與同居碧巖青嶂千尋出來往何妨任自如。

　　舉保福因僧侍立次(莫放過)福云你得與麼麤心(被和尚細細檢點)僧云甚處是某麤心處(自屎不覺臭)福拈一塊土度與云拋向門外著(有意親相試)僧拋了(又道不麤心)卻來云甚處是某麤心處(再犯不容)福云我見你築著磕著(爭奈目前何)所以道你麤心(理無曲斷)。

　　拈云瞎卻眼撞破頭喫飯喫茶見山見水未免宗師看破這般疚患如何得愈切忌築著磕著。

　　紅樓暗自侈新妝寂寞孤燈恨夜長得對多情愁應了莫拋珠淚濕霓裳。

　　舉馬祖見僧來便畫圓相(平地鍬坑)云入也打不入也打(太覺無端)僧便入(踏破了也)祖便打(已展不縮)僧云和尚打某甲不得(痛癢不知)祖靠拄杖便休(悔悔悔)。

　　拈云殺活機權在馬祖手裡且道能進能退知柔知剛如何是他遊戲處。

　　把定重關路不通芒鞋踏碎落花紅窮途莫怪風情薄懶意相看念更濃。

　　舉僧問雲居孤峰獨宿時如何(險)居云九間僧堂裡不臥(隨眾些好)誰教你孤峰獨宿(回頭不較遲)。

　　拈云水澄寒潦寂月滿道人愁合作麼生打當。

　　落落孤峰獨自眠霜寒露冷月當天誰知更有逍遙地一枕長鼾衲被穿。

　　舉僧辭趙州(狂心不歇)州問甚處去(腳底茫茫)僧云擬向南方學佛法去(濟個甚事)州豎起拂子云(這個學得麼)有佛處不得住(藏身處沒蹤跡)無佛處急走過(沒蹤跡處莫藏身)三千里外逢人不得錯舉(珍重珍重)。

　　拈云著則為膠厭而成寂腳跟下大有事在須是踢倒須彌掀翻鬼窟撥盡眼中金屑挑起黑夜孤燈方能出入縱橫無可不可到這裡還許商量也未罔象無心黃帝重卞和有智楚王嫌。

　　靈芝瑞靄莫宜矜鳥道玄途不可憑濃澹應隨雲水斷暮山煙鎖碧崚嶒。

　　舉僧問青峰大事已明(將謂將謂)為甚麼如喪考妣(元來元來)峰云不得春風花不開(剛到歡娛處)及至花開又吹落(又著一場愁)。

　　拈云不是苦心人不知。

　　高堂燈落思如麻風樹棲棲鳴暮鴉遙望白雲情未盡含悲愁對滿園花。

　　舉僧問趙州萬法歸一(坐著即不可)一歸何處(大睜著眼)州云我在青州造領布衫重七斤(莫言不道)。

　　拈云趙州被這僧一問信口道個青州布衫雖是一種平懷大似掂斤播兩這裡見得嶺頭怪石穿雲出其或未然溪畔迷煙夾岸橫。

　　萬疊層山小徑通到頭滿地落花紅不知何處吹橫笛唱起堤楊一帶風。

　　舉佛眼常請益五祖(鏡不自照)凡有所問(口吧吧地)祖即云我不如你(已有船中月)你自會得好(更添帆上風)或云我不會(是甚麼心行)我不如你(還伊佛眼來)眼愈疑(放下便平穩)遂咨決於元禮首座(莫向他人舌頭討)禮以手引眼耳(有勞神用)繞圍數匝(未出圈子)行且語云(秖管說)你自會得好(秖管聽)眼云有冀開發乃爾相戲耶(休蹉過)禮云你他後悟去方知此日曲折耳(太叮嚀生)。

　　拈云殺人要見血。

　　秖為騎牛更覓牛逢人叩問轉生愁若知曲折成多事山自青兮水自流。

　　舉乾峰示眾云(說向人間不值錢)舉一不得舉二(直今舉也是一是二)放過一著落在第二(今朝失利)雲門出眾云(嘴尖先出頭)昨日有人從天臺來(竹密不妨流水過)卻往徑山去(山高豈礙白雲飛)峰云明日不得普請(一齊領過)便下座(得意濃時正好休)。

　　拈云乾峰雲門說誰家語話沒絃琴操中秋月無孔笙吹上已風知音底辨取。

　　扼斷玄關最上頭出身猶自隔林丘何人踏破煙霞路笑語相將樂未休。

　　舉僧問淨眾蓮花未出水時如何(大好著眼)眾云菡萏滿池流(開也開也)僧云出水後如何(覷伊不著)眾云葉落不知秋(實也實也)。

　　拈云藏頭露面劫外風光露面藏頭今時消息會得淨眾說話且莫判作兩頭。

　　青萍未破花先發綠沼纔穿葉正凋一段風光人不識池邊翡翠話無寥。

　　舉僧問荷玉如何是西來的的意(無二無別)玉云不禮拜更待何時(氣急殺人)。

　　拈云西來的意妄生一解萬水千山別措一詞千山萬水問處刻的答處分明切忌側耳低頭直須當下領會。

　　一句全提已是多熊峰山下莫蹉跎神光當日無思算斷臂曾經禮達磨。

　　舉僧問曹山五位對賓時如何(請師答話)山云汝今問那個位(喚作對得麼)僧云某甲從偏位中來(白髮尋知己)請師正位中接(黑頭無故人)山云不接(能救世間苦)僧云為甚麼不接(何曾辜負你)山云恐落偏位中去(話得分明也是閑)。

　　拈云接則兔倚雪巢不接則鴉棲煙樹且道如何對賓聻曹山答底甚麼。

　　年來守拙臥深山不耐清霜懶露顏客到無心相對語紅塵恐著鬢頭斑。

　　舉仰山示眾云一言說盡山河(合取狗口)僧問如何是一言(何須重舉)山以火箸插向爐中卻收舊處(盡也盡也)。

　　拈云也不消得。

　　說盡山河休更求爐邊插箸爐邊收而今翻笑西來老少室峰前讓幾籌。

　　舉僧問大陽如何是和尚家風(客來須待)陽云滿瓶傾不出(太儉生)大地沒饑人(太奢生)。

　　拈云打破瓶來本無一物直饒大地盡饑且教何處下口。

　　問到家風竟若何常將白眼看婆婆衷情一段難傾出那有知心話得麼。

　　舉僧到韶山禮拜了叉手而立(別有長處麼)山云大材藏拙戶(可惜許)僧又過一邊(抱頭狂走)山云喪卻棟梁材(失利了也)。

　　拈云這僧胡不禮拜了退卻又左之右之韶山兩度捺渠要且不識好惡。

　　伎倆頻呈俊不禁一擒一縱縱還擒長材喪卻徒惆悵枉費工師一片心。

　　舉僧問上藍如何是上藍本事(日用而不知)藍云不從千聖借(承誰恩力)豈向萬機求(少個甚麼)。

　　拈云對客數家貧。

　　本事圓成一物無堆山積嶽未曾沽平生俠氣凌霄漢那個男兒不丈夫。

　　舉石頭問青原和尚自離曹溪甚時到此間(忘卻了也)原云我卻不知汝甚時離曹溪(與和尚一路)頭云某甲不從曹溪來(各人打掃門前雪)原云我已知汝來處(莫管他人屋上霜)頭云和尚幸是大人且莫造次(溫言軟語仁義道中)。

　　拈云石頭問事得事青原就機奪機莫道知和而和可稱父父子子。

　　一別曹溪不記年乘鸞跨鶴兩翛然庭除敘樂情無限共坐松陰待月圓。

　　舉僧問廣德波浪之中如何得玅(移舟諳水勢)德云橈棹不施兼脫底(咦)往來終不借浮囊(妙妙)。

　　拈云不居尊貴頻入驚濤深歷艱難優游自在且道是甚麼人事。

　　逐浪隨波到處遊不呈橈棹渡滄洲滿艇風月都收盡倒駕銀河萬里流。

　　舉洞山解夏上堂云(放開布袋口)諸兄弟東去西去(看腳下)直須向萬里無寸草處去(太潔白生)石霜云出門便是草(荒田不楝)明安云直饒不出門亦是草漫漫(淨地迷人)。

　　拈云靜沉死水動落今時俱未十成穩當欲不話作兩橛切忌坐著一頭明眼衲僧各請方便。

　　細草疑煙帶露濃輕柔滿地拂東風經霜莫謂成衰落暗裡何知造化工。

　　舉僧問龍牙二鼠侵藤時如何(愁殺人)牙云須有隱身處始得(珍重珍重)僧云如何是隱身處(不在內不在外不在中間)牙云還見儂家麼(莫顯乎微)。

　　拈云朝聞夕死此外別無消息原始要終就裡大有機關莫教縮腳藏頭不妨丁名卓字還有識幻知歸者麼須有隱身處始得。

　　玉兔金烏急似梭石人駕浪入雲窩山前嶺外無消息惟有青松掛碧蘿。

　　舉黃檗上堂(欺誑平人)大眾方集(落伊圈繢)復召云大眾(呼牛喚馬)眾回首(逐響隨聲)檗云月似彎弓少雨多風(一任卜度)。

　　拈云黃檗喚東家人說西家話太弄舌劍唇鎗一時大眾如何抵敵向道莫由沙場過果聞鼙鼓好愁人。

　　風信高懸赤幟幖竿頭五兩任飄飄東西南北烽煙亂鐵馬橫嘶度小橋。

　　舉僧問首山如何是學人親切處(豈有他哉)山云五九盡日又逢春(舌頭不出口)僧云畢竟如何(從來無異路)山云冬去寒食一百五(牙齒三十六)。

　　拈云算得清數不的欲知親切一句不如當下忘言。

　　暑往寒來春復秋夕陽西下水東流分明道破無餘事直待當人自點頭。

　　舉僧問巴陵祖意教意是同是別(疑殺人)陵云雞寒上樹(羊便乾處臥)鴨寒下水(驢便濕處尿)。

　　拈云瓶盤釵釧酥酪醍醐融而為金攪成一味須是過量人始得且道巴陵答處意作麼生清濁分時涇渭辨高低盡處乾坤同。

　　屈指當胸總是拳無端左右列成邊攀花折柳尋常事到處風流信自然。

　　舉僧問禾山即心即佛即不問(問亦得)如何是非心非佛(不問亦得)山云解打鼓(還聞麼)。

　　拈云聞禾山鼓而不嘔吐者也是鐵石肝腸。

　　閑雲淡淡繫山腰細雨濛濛灑石礄荒徑不知人跡冷一聲愁緒聽鳴鴞。

　　舉雲巖問藥山如何是異類中行(牛頭沒馬頭回)山云吾今日困倦且待別時來(倒身斜臥)巖云某甲特為此事來(何不向異類中行)山云且去(喏喏)巖便出(抽身有分)。

　　拈云南頭買瓠北頭賣瓜東廊作揖西廊拱手若不戴角披毛爭解迴途護轍還見藥山麼慵簪鴉髻修花貌暗整鸞粧對月娥。

　　博得名花園內栽天香國色那堪陪紅顏應是和風綻無事臨軒擊鼓催。

　　舉僧問法眼聲色兩字如何透得(切忌隨他去)眼云大眾若會這僧問處(聲不是聲色不是色)透聲色也不難(未敢相許)。

　　拈云透得過滿眼滿耳透不過不睹不聞這僧問處且置畢竟聲色兩字作麼生透。

　　擊竹觀花也大奇透關消息有誰知目前無法無非法不逗聰明處處宜。

　　舉僧問資壽一大藏教(葛藤窩)還有奇特事也無(一任鑽龜打瓦)壽云恐汝不信(和尚道就是)僧云如何是奇特事(要會有甚難)壽云白底是紙黑底是字(恁麼那恁麼那)。

　　別云白底不是紙黑底不是字若信得及奇特事也直尋常。

　　大藏從來事不差雲煙落紙走龍蛇分明直個成奇特莫教重添眼裡花。

　　舉僧問雲門如何是清淨法身(拖泥帶水)門云花藥欄(錯問不錯答)僧云便恁麼去時如何(且莫造次)門云金毛獅子(錯答莫錯問)。

　　拈云出自現成深以曲折有權有實非易非難自是玅應隨機莫道雲門口快。

　　花藥欄眼中千尺噴流泉金毛獅子腳底清煙平地起韶陽老較些些醉時慣唱哩哩囉醒來還是囉囉哩。

　　舉芭蕉示眾云(正經道一句)你有拄杖子(認著即不可)我與你拄杖子(土上加泥)你無拄杖子(拋卻即不可)我與你奪了拄杖子(空中掘啇)。

　　拈云將金博金以水洗水芭蕉別有接物利生手段且將甚麼喚作拄杖子若見有無分明與奪也不消得。

　　予奪隨宜用最親多情疑是薄情人君家醉臥紅塵裡也著扶持費苦心。

　　舉大耳三藏得他心通(有多少奇特)朝見肅宗帝(且莫炫長)帝命國師驗之(恐妨納敗)藏見國師禮拜了側立於右(賤避貴)國師云汝得他心通是否(國師不得他心通)藏云不敢(且信一半)國師云汝道老僧即今在甚麼處(莫動著)藏云和尚是一國之師何得在西川看競渡船(許汝左眼明)國師再問汝道老僧即今在甚麼處(只這是)藏云和尚是一國之師何得在天津橋上看弄猢猻(許汝右眼得)國師第三度問汝道老僧即今在甚麼處(咦)藏罔知去處(相見了也)國師叱云這野狐精(國師得他心通)他心通在甚麼處(不敢不敢)。

　　拈云三藏不具自心通所以第三度不見國師然則國師還自知也未若也自知猶較三藏百步若也不知又爭怪得伊。

　　覿面相看總一如愈親愈近愈成疏饒君通得他心事何似心除事亦除。

　　舉神會到青原處(無事莫空行)原問甚處來(和尚合知)會云曹溪(來源不昧)原云曹溪意旨如何(探竿在手)會振身立(覿面呈機)原云猶帶瓦礫在(早是不堪)會云和尚此間莫有真金與人麼(也不消得)原云設有與汝向甚處著(久荷尊慈今朝乃見)。

　　拈云直為慈悲之故有落草之談。

　　振身立曹溪意旨徒把執瓦礫真金一樣看當機劈奪何太急何太急雨散雲收風習習。

　　舉保壽上堂拈拄杖云(人天眾前重新打算)得自天臺絕比倫(孤迥迥)從來無葉又無根(赤條條)有時扶過斷橋水(承渠恩力)幾度伴歸明月村(少伊不得)雖然如是(還見這個麼)也不得放過(仔細從頭一二三)擊禪床一下(百雜碎)便下座(劄)。

　　拈云保壽老漢口吧吧地把一條拄杖十分分疏不怕旁觀檢點若是有人奪來燒灰颺卻且又如何折合。

　　楖栗拈來仔細看從頭話出齒牙酸天然種草無倫匹卓破虛空盡膽寒。

　　舉黃龍和尚因化主歸陞座云(法不孤起仗境而生)有五種不易(且聽分解)一施者不易(頭目髓腦又作麼生)二化者不易(一粒須彌甚麼心行)三變生為熟者不易(三德六味供佛及僧)四端坐食者不易(正恁麼時動著不可)且道第五不易是甚麼人(看看問到臨頭處面目依然可憐生)良久云聻(直饒渾身露出終是有口難言)便下座(今日機緣一場敗闕)時翠巖真為首座(座中既有江南客)藏主問第五不易是誰(重向人前唱鷓鴣)真云腦後見腮莫與往來(不因茲舉幾乎錯過)。

　　拈云施者易化者易變生為熟端坐受食者俱易直是第五果然不易畢竟是甚麼人莫道黃龍描畫不出翠巖指點不真即天眼龍睛也覷他不著若也覷著日費斗金非分外其或未然時餐滴水也難消。

　　易不易兮難不難許多愁戚許多歡饑餐渴飲無餘事一任諸人仔細看。

三山來禪師語錄卷十二


嘉興大藏經（新文豐版）第 29 冊 No. B244 三山來禪師語錄


三山來禪師語錄卷十三

　　書記普定編

　　書問

　　與袁寶善居士

　　曩日雲根之遊秖有船頭一張公案少分相應居士見處即不無至今腳跟果點地麼再不回頭轉腦麼此處若的千處萬處更無不的千處萬處既無不的則知從上古人縱奪殺活方便權宜總無不的僧問趙州狗子還有佛性也無州云有只這有字你看他的不的又僧問趙州狗子還有佛性也無州云無只這無字你看他的不的雖是前差後別換面改頭都不曾道著個別樣既不曾道個別樣畢竟道個甚麼咦切忌錯舉。

　　寄惟一范道人

　　石寶得書有冤冤相報之語不覺山僧性命落在道人手中因甚久戀五陵至今覓報不得我心懷矣為之若何倘不違本願可翻然而來如一向目視雲漢終成棄物楚郊公案了當何時能無著念。

　　寄祗園禪人

　　古人向孤峰頂上訶佛罵祖末後一條毒棒忒煞無情禪人踞地甚峻當必別開手眼為後來榜樣高梁咫尺腳底芒鞋不可與路為讎倘肯乘暇一行亦是見識好處。

　　復楊文波居士

　　十二日得手書如許說話似有覿面不逢之感其實山野未到太平時早已與居士相為款洽奚俟咳唾吐珠玉揮翰走雲煙而後目三山為高岡鳳獅子王耶又奚俟借刮翳於金篦假長跪以屈節而後見文波為鋤驕氣慣跼跽耶大都本地風光不容自昧儒之言曰個個人心有仲尼殊不知個個當身即仲尼耳看來饑餐渴飲閑坐困眠食息起居逍遙任運居士可謂得大自在得大受用矣而猶以錯過山野為惴惴不安者其於嚮慕之念固然倘或反而求之則知自己眉毛不在他人面上目底意中何必區區山野為乎本自無罪而亦無所謂懺罪者本自無過而亦無所謂悔過者來翰悉矣暫復數語以當再晤虛衷可嘉老當益壯惟居士勗之。

　　與惺世道人

　　夏去秋來景物迭變惟是青山綠水流峙如常這裡會得則知目前無不是萬化悉皆空空者原不變而是者亦非常過量人又當領略于是說之外也道人近日功力若何若有功可用則力尚未充若無力可加則功將欲到去此二途的的道看山野每念道人究法之苦為道之誠特命侍者來勘恁麼不恁麼切不得謂道人參得是山僧問得錯也。

　　復眉山和尚

　　接翰教知雲巖法席極力提持俱從本領作事可見因時救弊之婆心大都近日禪流多虛少實習體貌尚浮華攻文辭學機辯拾得些殘羹餿飯便爾自大自高遏捺不住動言知識可作佛祖可超領眾匡徒不過易易急欲逢人賣弄到處誇揚曾知學道出家為著何事獨不思了生脫死豈是兒戲做得底接物利生豈是妄誕行得底諦觀古人入一叢林出一保社不惜筋力不憚疲勞忍苦耽饑積功累行忘身棄體百折千磨向煩惱場中銷鎔習氣從菩薩道上培植心田一朝果熟馨香入廛垂手兢兢重任翼翼小心惟恐屈辱門庭盲瞎晚進至於扶危拯溺興慈運悲調護維持周詳委曲苦中之苦有不忍言者豈淺薄之徒所得僥倖而勉強者哉故聰明可尚也而參悟為難學問可嘉也而脩行為最知識之名位可據也而因緣福德為艱若非一一經嘗那能知甘識苦弟年來與吾兄東西異地不獲抵掌而談所可憾者末季之世滿地狂禪習成輕薄用賄賂而買紙付囑傍門戶而倚勢縱橫精舍祗園變為屠居酒肆方袍圓頂不啻販客征夫人人圖方便出身個個從便宜著腳傷心觸目良可痛也弟雖獨樹孤標於一傅眾咻之地規矩繩墨未嘗不刻刻矜持叵耐多眾及門偷安習懶沿為慣病遙聆法範大有同心曷勝欣慕聞牛首解制即欲言旋耑遣執事候復並陳薄物數種惟勿以世禮相看何如。

　　與墻禹九

　　居士駕旋前言在耳詎忘之耶五雲實還鄉路再過一宿勿令白鶴之夢不得圓成是禱。

　　寄何乾行

　　我此法門如居士依皈者固多如居士信嚮者不少但確志不移各各腳跟未可一例而論此後直須同類相攜做個善與人同榜樣則生生眷屬之言為不虛也看破中更加看破便是功夫得力處塵勞事事易以迷人不要著眼他人好。

　　復田平沙

　　重九得華札最喜冠蓋氣不上筆端但恐好爵嘉猷未免依依魂夢索我拙錄寄覽莫道山僧寐語便當得居士茶飯呵呵。

　　復王一喝

　　閱居士書覺舌如鎗心如鏡若打破鏡子折轉鎗頭又向我儂道個甚麼此處下得一語種種佳供不消山僧書個謝字且道謝底是不謝底是。

　　復董文學

　　閱華翰極為嘆賞但山僧本自無名法望從何而起不用耳還聞得麼本自無言語錄從何而來不用口還讀得麼蝟叢塵勞過量人不妨踴身跳出至於貴賤登筵等語又居士自為區別耳矧夫嘉餚美饌羅列滿盤倘肯下手一任飽餐如第空空垂涎未免饑在飯籮邊渴居海水裡緣分自有相晤匪遙若木止作得傳言送語人五雲堂也須一回親到。

　　附來書

　　蝟叢中聞師法望塵勞人讀師語錄如賤隸侍貴介登筵徒極飽飫之思耳欲圖瞻禮未審緣分奚若若木兄可代白也草草敬候不勝依皈。

　　與王含輝

　　鶯傳好語柳帶輕煙風來桃萼生香月過松陰成色種種佛法般般現成倘果再到石龍豈止說人生行樂。

　　寄千夫上座

　　聞上座病瘧猶未甚平想執事奔勞深可念也普賢之行固所當先然身安道隆曾有其說上座其為道自愛。

　　寄一指鏡輪兩侄

　　生死大事人人有之生死幻跡人人不免令師幻而生幻而死幻而為法門遊戲生死之跡似可不問獨是生平行誼守朴敦誠傾心慶忠老人之前協力聚雲一派之後無蹶志無詭心無峻刻凌競之氣純誠北面直實斷金忠厚可懷也以比挾聰明之資而輕慢成習者實霄壤矣謙光可挹也以比恃一得之見而傲忽自足者相倍蓰矣二十餘年苦心此道養若木雞不肯輕露頭角拙伯常敬畏之方期振顯門庭一旦脫去之速深為悲痛每念拙伯偷安異域不能奉帚執巾周旋老人座下幸有令師克勤厥職恃以無憂而今往矣所望賢侄等於令師之芳規懿軌體而行之庶可稱孝於師而慈於祖也哀衷莫罄握筆心酸聊此慰勉不盡。

　　寄無言上座

　　許多時不見動定忽聞明日入關特命瑞芝來看並寄拄杖一根他時異日戳破天下衲僧鼻孔在珍重珍重。

　　與涂惺惺空夢

　　人生如夢夢亦夢居士既已空矣古人自呼自喏不惜反覆叮嚀若把惺惺二字一時放過豈不辜負主人公耶寤時寐時大須仔細。

　　與陳像如

　　前聆妙論覺溪水江流俱發清響文人異致大段不可方物但不知近日情懷如何支遣倘習氣猶在止宜向腳跟下打當免得山僧更從痛處著錐可也。

　　寄惺若禪人

　　聞抱恙不及親視此心歉然大都脩行人只是安心調攝俟其平復看得身為苦本一切盡情放下把此日念頭後日長保如是便是學人得力處所謂病中好作佛事者此也禪人記之。

　　寄還素禪人

　　關山遠隔氣誼遙通每與上座時時覿面客歲佳果之供自何而來若也記得年雖一新人還自舊否則大家團圞頭一番咂著最好。

　　復袁寶善

　　書來欲山僧親切道一句師資分上豈在句裡覓親切耶承供過年布衫不可辜負來意正月初一是新年莫言不道居士以為何如。

　　與曾舜聘

　　五雲荒廚涼薄之極知居士為大事因緣而來未必在世禮濃澹作念悠悠我心托之箑上數語尊號不待再更但道與山僧同宗可耳如何是同宗一句○參。

　　寄正因比丘

　　佛幻死山僧痛之為其年太少也賢徒生山僧憐之為其年已老也少底可痛老底可憐痛則痛其太速憐則憐其當忙你若不忙我已代為忙矣生死非兒戲如人上山各自努力。

　　復冉西賡

　　閱來書語意真切居士以耆年向道當必有惟日不足之思非比托之空言以資談柄畢竟二六時間如何用力雲巖洞中寒熱收放之語還記得麼于斯參求久久自有入處所謂歸而求之有餘師也高峰脩造各不相妨果肯決志而來那患不收作一老弟子莫直在口頭上說話。

　　與譚養元爵臺

　　磐城別後兩度春更回思軍務忙冗時我公每一接談猶自留心大道著意真宗斯則根性之不凡固足尚矣乃若深識名議卓見諄辭無不本於中懷之篤摯其誠切嚮往之念殆不可忘也山野請得而申其說大抵人生天地未有無事而虛生者生而有事亦不過入世間事與出世間事兩者而已夫摶亂返治應運乘時立業建功光前裕後此世間事也次而為一家謀次而為一身謀又次而為一時一日謀無大無小無貴無賤無貧無富無少無老無不隨才隨分盡一生之精力以圖維此做世間事者之所為也至於斷恩愛去利名絕是非除煩惱脩行學道見性明心了死脫生成佛作祖此出世間事也故有好布施而證檀波羅者有專持戒而證尸波羅者有習禪定而證禪波羅者有行忍辱而證羼提波羅者有脩智慧而證般若波羅者有勤精進而證毘黎耶波羅者六度為基莊嚴萬德無凡無聖不減不增此做出世間事者之所為也然亦有出世而行入世事者表樹門庭匡扶祖道闢邪輔正接物利生向生死海中倒駕慈航就娑婆界內弘宣佛化入塵不染對境忘機得喪不攖其胸順逆不擾其志者是也抑又有入世而行出世事者方便存心慈和接眾見善則樂聞過則改周人之急濟人之乏救人之難憫人之孤戰退癡愛魔軍銷鎔嗔恚種子不矜名位而棄道德不縻世網而廢參求處處建立道場時時興行佛事者是也我公於入世事既力行之矣於入世而行出世事復兼備之矣其於出世事出世而行入世事公得母身任之乎此亦不必其脫去塵緣遠離俗累為也但就塵緣俗累中放些冷澹著點清涼看得事事匪真法法皆幻止此本來面目歷劫常存不可聽其塵情汩沒這便是轉身向道底根本第一怕半信半疑且前且卻譬如欲步長安者未涉程途先存退怯空懷慕道之心終無到家時節此無他總於各人本分大事不肯承當故耳欲得承當個事非是向外馳求須信心佛眾生原無差別即心即佛即生即佛非佛非心非心非生心佛眾生渾然一個見得的認得真這裡正好下手廣額云我乃千佛中一數擲刀成佛有甚難者昔有僧問一老宿曰如何是佛宿云我要說恐汝不信僧云和尚誠言何敢不信宿云汝便是佛僧有省今則喚公是佛公其信耶否耶又崔趙公問道欽禪師曰弟子欲學道參禪得麼欽曰參禪學道乃大丈夫事非將相之所能為崔公被此一劄寢食不安極力參尋遂有悟入今則待公為大丈夫公其任耶否耶果如欽師所命則參禪甚難果如老宿所云則成佛甚易山野曰難莫難於放下而參禪非難易莫易於成佛而放下不易若能難其所易當下立證法身若能易其所難瞥爾掃開藤葛久久生處漸熟熟處漸生抹過難易關頭踏出向上一路自然凡業淨盡諸障銷磨纔叫做不負己靈不讓先聖不由塵徑不入常流為俗為真輥成一片出世入世更無兩般特特立地頂天的的揚今耀古傳燈譜上少渠不得佛祖位中減伊不能豈不快哉豈不快哉山野這般說話萬語千言總只為公根性非常嚮往誠切如前所云斷不可忘有如斯者不知我公近日於無字話頭亦曾咬得碎打得破麼如或咬他不碎打他不破亦曾於二六時中提得起放得下麼如或提他不起只須一個參字如或放他不下只須一個進字參到參無可參不消提而自起進到進無容進不消放而自下又何愁咬他不碎打他不破耶所可患者秖恐公事繁難並這話頭拋卻未免日俟一日年待一年念念因循時時銷鑠將向來覿面嘉言付與居諸俱往則非公之所以自愛亦非山野之所以望公也公其母忘夙願而勉加精進可乎累牘繁章似屬蛇足再三籌度不能無言地遠心長聊茲代晤當勿謂三山氏無端寐語也嗣後因緣姑以期之異日。

　　與黃皋思

　　磐城晤時曇華之菊莖不滿尺今則金英放矣別之久不覺慕之深也季夏溯舟居士太忙今冬佛事山野不暇人生閱世大半在忙促中第不知忙裡閑有幾人得耶若能打破此關不妨通個消息。

　　與袁寶善

　　江干春色人矣惟是尋芳浯水莫把萬紫千紅逐目放過令東君笑居士不具眼也。

　　復無言上座

　　佛首座脫去自知心傷大都學道脩行只須趁此精力強健莫被有為諸法所轉住世一日幹一日事不可虛度種種信供領悉。

　　上復慶忠老人

　　弟子前月念一日病痰較之尋常頗重服藥漸就安平煩執事遠來不覺心傷背汗自忖吾師未報之恩與弟子未了之事雖是虛生無益更覺浪死為難詎曰為道愛身尚期以身殉道而不肯以道殉人弟子今年四十有四矣白雪臨頭清霜染鬢幾欲覓一蒲地以自了而多眾縈纏去不忍恝無奈擔當個事得人實難如僥倖以誤後昆苟且而辱先德中心自矢誓不敢為萬一年力稍待則此衷亦與俱待又看何時得個就頭冤家仰副吾師之望也病起拜復不盡瞻依。

　　與般若和尚

　　近聞賢弟作大布施誠為希有但不知踏斷芒鞋腰咬著米裡蟲有幾人耳著本圖利即不無惟願玉印江頭年年還他一頓。

　　與林覲伯

　　曲徑時蹊奔趨者眾做官清有守為僧介而貧都是世間好事若能不改故步則所期於腳根穩當者前寄贈蒲團莫教十分疏冷至於話頭一句姑待面時再劄。

　　行實

　　乙未小年兩堂首領率眾請師敘說行實師陞座云山僧乃本川墊江曾氏子自幼業儒少列黌序長食饌堂數次棘圍落孫山外兒時好嬉戲居恒喜讀佛書及先德語錄遇著無意味話輒欣好不已樂與緇衣往來或遘雲水高流款接不忍捨去一日伏案雞窗有僧傳得聚雲師翁古音王傳至捧讀再三若醉若醒繼得本師鐵老人錄巴掌師錄焚香禮誦心花頓開他如諸家之語入目頗多而聲氣不浹常自矢曰吾異日當必為聚雲兒孫此志弗可忘也自著有閑談淡語日息語三書大約皆覷破世情鐸醒幻夢之句幾思頓脫塵網奈父兄以功名責望甚殷不能自遂二十六歲先慈逝越三年家君亦古大事甫終便欲離俗不兩月寇氛四起逃之半載室氏病亡以兩兒托之長兄遂從弔巖山南浙二師祝髮避兵江南寓忠州東明寺聞老人卓錫石峰奉書上候得老人復字中有似忍賢座不過之語讀之嘆曰這老漢恁麼老婆心切遂入山參禮相依半月被南師強之入黔值伯兄宦旋接之入楚伯兄奉使憲副將偕入滇兵阻乃得返蜀伯兄每謂山僧曰脩行雖善但出處大事未可草草有志者不宜然山僧笑而不答且謂兵戈載道舉足有性命之憂直宜弟兄聚首躲此劫運山僧從之及戊子同伯兄轉南濱時老人住青山頂冬月念二夜堂中笑亭維那夢一人奇形異狀持黃緞一端來供老人老人受之即命亭援筆大書以此成正覺五字亭晨興述夢以白老人老人答曰當必有繼佛真乘者來作吾家種草汝且聽之比午山僧果至老人一見乃曰莫不是曾不波耶山僧曰和尚莫眼花老人發笑時眉山上座居首位三日後即安山僧入堂領個沒得話頭終朝咀嚼老人不許看一文字眉上座亦不提及一語幸掌師同住青山得以功夫不時請益山僧又因弱質不能隨眾數次辭行一日老人普告大眾曰我辛苦二十餘年今纔得個檐擔人來不能容此我師徒持缽別行就是山僧聞此淚雨如流跪白老人曰某甲斷不敢辜負和尚老人曰汝但莫辜負自己從此安心座下雖鶉衣百結不知其寒藜藿三餐不求其飽一味塞耳埋頭艱忍萬狀苦參兩月了無入處初則歷歷明明目不交睫繼則昏沉漸起話頭亦忘久則話頭現成竟沒巴鼻後則胸臆慌慌坐不能坐行不能行睡不能睡飲不能飲食不能食昏悶幾於欲死以其狀泣白掌師掌師低首不應良久徵曰汝果到此耶不久自有消息快參快參山僧拌死一回計自戊子冬月念六日入堂到己丑念六夜適亭上座閱錄次山僧隔案伸首見嚴陽尊者問趙州一物不將來時如何州云放下著不覺肢節俱解渾身輕快乃撫案一下大笑不止亭曰見個甚麼山僧驀與一掌亭儘力一推山僧當趨方丈見老人老人曰作麼作麼山僧撫掌三下老人曰落在甚處山僧作舞而出老人不肯後二日隨老人掌師山行次見浮雲東西飛度山僧問曰浮雲落在何處老人向空一指曰看掌師驀面一掌山僧作禮由是腳根乃得點地又二日亭上座舉無夢無想主人公機緣問山僧山僧答已復令著頌乃曰你答也答得著也著得拈頌也拈頌得只是會不得山僧曰善能高鑒亭上座始述前夢以告山僧並敘發悟之原兩人巧於相值山僧曰寐語作麼亭呵呵大笑又二日眉上座問曰你前此若何山僧曰大似老鼠鑽牛角你即今若何山僧曰大似蚊子上鐵牛眉上座教看古人淆訛公案山僧拈頌百則進呈老人老人曰用絡索作麼山僧禮拜而退己丑掌師應鳳衛侯之請山僧許作書記及到都會掌師將衣缽付耳庵上座先期脫去留偈遺囑山僧彼地僧俗請山僧上堂拈香畢乃云來上座自遭毒手幾回白汗今日直得當陽舉出驀豎拂子云直下來也大眾會麼放下拂子云又作麼生良久震威一喝山僧通嗣法書上老人老人復曰巴掌那笨漢既卸擔於汝汝好好擔著有西脈禪人請住楚之九峰山白雲靜室近載出山省覲老人於靈峰一期入室老人問及末後句山僧擬對老人曰不是不是遲兩期又擬進語老人曰不是不是老人引則機緣示山僧山僧忘寢食者三晝夜一宵開靜後忽然穎脫次早進謁老人老人竟不與語周旋竟期亦不與語至夜老人上單山僧作禮辭出腳纔跨門老人遽問曰末後句作麼生山僧祗對翼日老人撾鼓上堂曰也大奇也大奇末後句妙難思汝等諸人知麼那門外漢不是老僧悄地引則機緣又爭得進門聽吾偈全身放下隱山隈頭角纔成喜兩開展轉由吾相分付雷轟電掣出潛來即令山僧秉拂依住一載山僧因及門頗多率眾北渡荷姚鎮臺留居興龍開荒彌歲並不談及禪道佛法老人移錫石寶山僧出江躬禮不料袁寶善居士恭請開法崇聖老人仍將衣缽杖拂交代山僧又有領眾代勞無忘悲願之囑汝等參隨已久須是一番努力為山僧解擔解交多得幾個替代豈非快事以上絡索述之慚惶實不可欺書記存錄。

三山來禪師語錄卷十三


嘉興大藏經（新文豐版）第 29 冊 No. B244 三山來禪師語錄


三山來禪師語錄卷十四

　　書記普定編

　　雜偈

　　法身偈

石輥推車過洞庭一風吹上九霄雲炎天六月飛紅雪凍得猛火熱似冰

　　向上偈

饑來喫飯困來眠山路乘馬水路船眼睛一雙耳兩片鼻頭朝下髮朝天

　　示吳居士燈籠偈

光明遍照十方國擬欲覆藏藏不得一點從中仔細看燈籠有口難分說

　　示寶善居士

一切見處一切悟一切悟處一切無識得無悟無一切香爐似漆嘴都盧

　　示一齋大德

缽底滿盛無米飯杖頭抽出不萌枝袈裟底下無多事會取山僧未遇時

　　示幻脩禪人

萬里無雲仰碧空疏星澹月影玲瓏回頭好看東方白處處青山滿面紅

　　示獨存禪人

跋涉關山幾度來芒鞋到處野雲開腳跟可是無思算踏破從前夢一回

　　示笑梅禪人

老榦蒼蒼挺秀奇雪霜林裏逗香肌一朝笑破無生面綠竹青松與共期

　　示武居士

本不去兮本不來何須特地更疑猜千山萬水依然在鳥自啼春花自開

　　示譚居士

山河大地法王身處處相逢處處真不識其中端的旨穿衣喫飯枉勞心

　　示碧波禪人

炭擁紅爐霜氣薄詞沾白紙別情長碧波江上乘槎事留待他年作話揚

　　示默識禪人

坐對星河影漸微樓頭更鼓落槌稀分明只在聲聲裏敲破玄關第一機

　　示穎如禪人

春風一度百花香處處啼鵑叫斷腸血染枝頭猶未住行人依舊為誰忙

　　示蘿菴禪人

薜蘿崖畔月初圓菴裡主人慣學顛長嘯一聲天未曉泥牛驚起不成眠

　　示徹微禪人

西來大意沒些兒任運隨緣上上機剛道從中尋落處無端又惹許多疑

　　示鏡空禪人

打破鏡來一物無何須特地也之乎娘生面目依然在不落思惟是丈夫

　　示松影禪人

千尺松頭月影高濃陰樹底野猿號一聲喚醒幽人夢疑是風吹泛野濤

　　示野水禪人

一葉扁舟把釣過餐風宿露鬢頭皤金鱗不見貪香餌野水茫茫奈若何

　　示隱居禪人

熊耳庵頭乍見時丹心一片有誰知芒鞋莫畏雲山杳踏斷山雲可自期

　　示惟一道人

玄宮結搆嶺頭西萬綠垂陰樹色低滿目煙霞看不盡平分天地水雲齊

　　示悟玄道人

玄關悟徹沒他宗只在靈源不借中一點真丹無面貌非青非白亦非紅

　　雪後晤炳如禪人

幾曾共住不知名此日依稀遇故人覿面相看無個事霙花落盡樹頭輕

　　示悟初沙彌

迷亦非兮悟亦非本來面目莫相違焚香掃地無餘事便是當人上上機

　　示林月禪人

無文無字適相當直指西來夢一場坐斷兩頭都不立一輪明月滿林霜

　　示群石禪人

群石磷磷獨出頭橫如獅臥側如牛虛空破後長相峙留作人間夜不收

　　示雲壑禪人

千谿萬壑野雲深斗大茅廬何處尋撥草幾回看不見一朝覿面動豪吟

　　示秀峰大德

雲門糊餅趙州茶渴飲饑餐許作家若有絲毫放不下著衣持缽亂如麻

　　示雲窩靜主

尖頭屋縛許多年壁落泥穿甕裡天只為林深光未透不將面目到人前

　　示遊山道人

木魚敲破為誰呼大夢場頭喚醒無叫得口門開不得疏星幾點映前湖

　　示瑞雪禪人

三間茅屋野人家坐對西峰日影斜莫把流光空賣卻庵前直慣數歸鴉

　　示雲丘道士

藥壺高掛樂林丘枕石眠雲空白頭畢竟長生無落處靈丹一粒許誰收

　　示補衲老僧

亂雲堆裡雪風寒人怕年高衣怕單眼老昏花愁補衲就中一線最難穿

　　雪中過伏虎庵隨行行者請偈

破霧穿雲霜路長渾身猶帶雪花香偶來踏碎山頭玉腳底芒鞋樂未央

　　到伏虎庵再示

瓊苑瑤林白玉階層崚虎踞路崔嵬庵前立雪人何在滿地寒枝盡放梅

　　贈一喝居士

二月桃花春水流紛紛紅雨下溪頭不因睜破靈雲眼那得相逢一笑休

　　拈偈壽禪悅居士

榴開四月映朱明景物亨嘉色色新縱有碧桃堪獻果何如禪悅證無生

　　贈磐石主人

雲入峰頭水入川悠悠環帶喜相聯憑君極目登臺望萬里星河共一天

　　冬至日拈偈

青陽剛被線牽回凍嶺梅花笑欲開自是枝頭藏不住一團生意漫疑猜

　　寓雲嵒洞偶拈

雲崖洞中閒沒事烹茶掃地爇罏香有人問我西來意拍掌呵呵笑一場不是笑嵒前時聽鳴禽調不用掌樹底風經弄聲響告與知音知不知弄盡虛頭閒伎倆三不三四不四薦取聲前那一句啞人開口聾人聽平空捏謊難取次二十年覓此難今朝拈出與人看看得分明莫受瞞星在秤兮不在盤

　　寄汾陽和尚

我住尖山山上嶺熱時熱兮冷時冷或披破衲或麻衣卻把煩惱一並屏問我住山事若何隨寒隨暑逐時過寒時不道寒時苦暑時不被暑時磨看來寒暑與誰同青山不見採樵翁茫茫無數人何去利名場上喜相逢多為浮生利與名誰從林下著青晴翻思古昔居山者數十年來只單丁我昔與君曾有約久把尖頭屋自縛尖頭屋就君不來想是君家嫌寂寞寂寞崖巒心已灰閑花野草共徘徊忽然話到思君處柴門依舊為君開

　　高峰閒詠

撥草尋幽入翠峰峰頭草色自茸茸茸茸草色遮山徑往來行人罕相問只有我住白雲窩日看浮雲逐眼過浮雲笑我棲荊棘我笑浮雲茫太極飛來飛去太茫茫茫茫一去無消息何如我住山不同有時呼雨又呼風呼得風來吹我襟呼得雨來沐我容既我容顏無塵色對水自看看自悅為問流水意如何流水溪頭長吐舌舌底溪頭響潺潺問我因甚老容顏我道容顏依山老朝入林皋暮復還林皋出入無朝暮光陰直在林皋度夜深就枕一覺眠生涯明日還如故黃昏蚤起問生涯钁頭斧子忒慣家相將攜入亂峰去長林豐草鬧如麻

　　學人募衣偈

山前種得一蕉芭從來有葉又無椏笑殺東京王長老與渠共一破袈裟賣身猶憶古南泉貴賤無人肯著錢忽遇趙州長賒歉縫個布衫待明年趙老無端好拈弄青州衫子七斤重個裡短長仔細裁切莫將鐘喚作甕誰道縫衣縫不成一朝拾得麻三斤渾身織就煙霞錦補衲何須剪五雲

　　寄寶聖諸弟侄

我自離高峰攜笻到石寶芒鞋俏不禁溪山共潦倒好雨若相迎好風若相送奈此風雨何日夕交相鬨澆我煙霞色吹我襤襂衣煙霞襤襂子飄飄欲何之固我目雲漢雲漢不我留非我輕曳裾而向彼王侯其如尊貴人相催人如織延我入磐沱揖我磐山陟磐山山又高磐水水又深高深磐山水誰結為知音為彼知音者穴淚頻傾下當我欲行時有手疇共把乃勞弟若侄送行在竹林相對一片席相將一片心即欲為之言欲言言不得擬作臨岐辭推敲無平仄我今入磐矣弟侄相違矣相違憶相逢相逢何日矣江之南寶聖兮江之北曇華兮盈盈一帶水夾岸猿聲啼啼不住寄語江頭將尺素江上重重疊疊山遮不斷縈懷路

　　寄草堂和尚

君居山以北我居山以東總此山一個東北自相通何時踰山巔拽君到山下過我五雲中與君共相把把手不談地把手不談天不談天與地相視但冷然不則我越山與君共一笑冷笑卻如何誰人能意料我今既不往望君亦不來但遣春風去好向扇頭開

　　畫蘭

惟爾幽蘭清且香庸庸眾卉莫與齊芳野人珍之味益長喜爾倚乎石床

　　畫牡丹(有石山芝草)

君家誠可愛富貴在山中況與芝蘭友清香迥不同何不同筆底明明有化工

　　冉西庚持扇請偈

偏自知寒知熱是誰能放能收把柄非關掌握清風不自扇頭

　　畫軸

玄經有相問奇有心有相有心不是知音高山流水斷橋橫樓閣有門莫教長坐草亭

　　示性常念佛脩行偈

以何為脩以何為行行住坐臥彌陀一聲無念念佛不脩而脩脩行念佛莫作兩頭

　　魚池

池中有水水中有魚推窗寓目忘讀佛書不知為野人之居

　　觀鵲移巢感賦

鵲之巢兮東徙於南胡為乎營營而自甘

　　釋免感偈

人說爾乖我嫌爾狡遇犬逢鷹落他牙爪幸得曇華不捨慈姑且放爾歸荒草莫用巧忘了百日饑但知一日飽

　　雞鳴感偈六首

愁中靜夜聽雞啼長短高低喚不齊可惜而今多醉漢蒙頭一覺睡如泥

愁思紛紛到五更千條萬緒苦傷情兒啼況是啼難禁又聽寒雞深夜鳴

癡兒幾度坐長連選佛場頭望眼穿雞唱一聲天欲曉夢魂依舊被誰牽

百八金鐘聽也麼鐘聲響處雞聲多聲聲入耳驚人夢喚不回頭怎奈何

不是狼兮不是豺雞鳴清夜可捫懷從今面目都拋卻甘把平生受活埋

一度思量一度憂不成眠處許多愁可憐淚雨頻頻落落到雞鳴尚未休

　　晚眺拈偈

西山日暮已斜陽牧唱樵歌返故鄉多少風塵塵內客不知回首為誰忙

　　示看經偈

尋行數墨類如麻看得分明是作家不識真經無一字雙睛依舊被雲遮

　　示念佛偈

念念彌陀千萬聲東西兩土一齊平若能一念歸無念九品蓮花信步生

　　示打坐偈

豎起如山鐵脊梁六門緊閉盡收藏就中一點靈光透枯木花開朵朵香

　　示參禪偈

獨角泥牛晝夜眠無頭無尾鼻難穿翻身一踏虛空破笑殺從前顛倒顛

　　示止靜偈

野馬狂猿蕩不休牢拴鐵柱苦追求等閑頓得金繩斷脫出藩籬始徹頭

　　示放參

放下來時一物無霜珠葉上月輪孤蒙頭衲被齊掀卻依舊清光映滿湖

　　示經行偈

去去來來往復還鐵鞋踏到幾時穿腳跟底下無他事一段風流信自然

　　石龍吟

我住高梁間凡來已三載有時觀青山有時看雲靉雲山景色何曾改

有野鹿有鳴禽有石磴有松陰呼朋喚友助豪吟想是少知音

出而作入而息低可步兮高可陟優游極拄杖芒鞋往來如織

不說法不談禪口掛壁上鼻孔遼天萬萬千千莫嚇小兒把空拳

不念佛不打坐饑來喫飯困來臥只這個何須更要立功課

地僻林深一溝流水沒絃琴鳳眼龍睛無手人操自古自今

散步踏煙霞樹影參差腳頭腳底蹴碎滿林花漫咨嗟古徑條條映日斜

我有小園或前或後或左或右周圍菴中時菜瓜豆將就將就淡淡肝腸隨透

倦來煮芹氣味芬芬三盞兩盞侍者頻供殷勤縱有膏梁不願聞

春耕夏耘秋收冬藏現成公案莫思量若思量眼前錯過何處可承當

尋常度日隨時住無他欣慕閒舉步踏破蒼苔不過那木梯小路

道傍籬畔苦瓜旦旦細吐新花看蜂忙來且去採其華

古樹如龍撐天綠葉影重重無春無夏無秋無冬枝頭常帶白雲封

傾出心肝當頭一句漫偷安鋤桑莫鋤蘭豈為苦衣單惜爾飽餐須知日用事艱難

閒攜短杖看禾滿目意如何臨風嫩稼泛清波莫蹉跎人生能得幾回過

讀書誦詩正是消閑時問吾徒畢竟緊誰師有餘師而亦何嘗師

或詁辭或訓字之乎也者甚麼意義誶原來就是西來意

上大人丘乙己未知生焉知死忘卻了也依舊從頭起

我方丈假為函丈我法堂權作書堂彬彬楚楚依稀桃李門墻方袍圓頂文章

佛不喜聞祖不肯作嘆這些絡索從甚麼處著文字何堪空咀嚼

放下也仍是舊家風伐鼓考鐘蠟燭滿堂紅興無窮及第悟心空

心空及第良可賀看來沒甚些兒個行住坐臥一曲無生幾人和

▆石眠雲春復秋名和利不上我心頭思悠悠砥砫中流誰與儔

辨地從苗幾人立得雪齊腰且逍遙漁竿上掛著飲瓢

伐竹南山乘興下長灣架扁舟朝去暮還得意歸來展笑顏

一碗清泉一炷罏煙受用家常樂自然致翩翩不記月和年

了便了從來箇事人知少抬頭看天欲曉澹澹蟾蜍光皎皎

土砌茅枅往來月過階前呼童掃去嬋娟惹得玉花帚上旋

絕點純清銀空萬里漏虛明纔著眼刺瞎雙睛看來依舊可憐生

月落金雞黑漫漫沒個端倪瞻南看北頭東眼西絕悟迷如癡如醉如泥

晨興起事如何盥手焚香折腰禮彌陀笑呵呵大家娑婆訶

罷罷罷風流無限和衷瀉句句兒無高下隨他八月秋風吹吹入叢林一任嘻笑一任怒罵

　　閒僧念佛歌

一溪水一帶山茸茸草色幕幕松煙到這裡萬慮都捐念一聲彌陀佛神恬氣恬說甚麼塵情擾攘世事熬煎讓阿僧一個閒

一株樹一畝田彎彎野徑短短柴柵住下了朽屋三間念一聲彌陀佛魂安夢安說甚麼是非惱亂名利攀援讓阿僧一箇閒

一磐石一茅庵清清澗底落落峰尖全不像風雨塵寰念一聲彌陀佛志堅願堅說甚麼黧奴跳網猢猻簸錢讓阿僧一箇閒

一尊佛一座簾低低木榻小小金龕更沒箇俗客往還念一聲彌陀佛因圓果圓說甚麼規矩束縛文貌拘牽讓阿僧一箇閒

一缽粥一罏煙朝朝柏子日日清泉常把作二時焚獻念一聲彌陀佛這邊那邊說甚麼生死未了佛法當參讓阿僧一箇閒

一趺坐一枕眠層層破衲舊舊蒲團並無那百樣千般念一聲彌陀佛心寬意寬說甚麼煩惱不斷妄想縈纏讓阿僧一箇閒

一晨供一晚餐疏疏菜圃澹澹瓜園那管他宰割烹鮮念一聲彌陀佛口甘舌甘說甚麼膏梁堪羨好爵垂涎讓阿僧一箇閒

一篇話一句禪言言說理字字談玄總不似家常茶飯念一聲彌陀佛當前現前說甚麼未來思算過後變遷讓阿僧一箇閒

一布袋一文錢單單弄怪特特裝憨莫再教街頭掣顛念一聲彌陀佛隨緣就緣說甚麼神通玅用方便機關讓阿僧一箇閒

一寶筏一慈船悠悠度日忽忽忘年相對著鳥語花顏念一聲彌陀佛功全行全說甚麼攀龍學士跨鶴神僊讓阿僧一箇閒

　　偈曰。

　念佛閒僧念不閒　　不閒念佛自閒閒
　閒中佛念閒無念　　無念僧閒念亦閒

　　　　　　四川向化侯譚公諱詣捐俸刻

三山來禪師語錄卷十四


嘉興大藏經（新文豐版）第 29 冊 No. B244 三山來禪師語錄


三山來禪師語錄卷十五

　　書記普定編

　　雜述

　　拈三身說

　　三身謂法報化身也法身毘盧遮那此云遍一切處報身盧舍那此云淨滿化身釋迦牟尼此云能仁寂默在眾生身中即寂照用也寂即法身照即報身用即化身金光明最勝經云一切如來有三種身具足攝受阿耨菩提化身者如來在昔脩行地中為諸眾生脩種種法得自在力隨眾生意隨眾生果現種種身是名化身應身者謂諸如來為諸菩薩說於真諦令其解了生死涅槃是一味故為除身見眾生怖畏懽喜故為無邊佛法而作本故如實相應智本願力故具三十二相八十種好頂背圓光是名應身法身者為除煩惱等障為具諸善法故惟有如如法如如智是名法身前二種身是名假有第三種身是真實有為前二身而作根本何以故離法如如離無分別智一切諸法無有別法。

　　復次諸佛利益自他自利益者是法如如利益他者是如如智又瓔珞經云五分法身以識性別戒香攝身定香攝意慧香攝亂解脫攝倒見度知攝無明是五分香瓔珞其身。

　　拈云諸經解說甚是分明祖師門下覺大遠在良久云喚作法身得麼振身云喚作應身得麼顧視左右云喚作化身得麼五分真香即不無要問諸人鼻孔在甚麼處。

　　頌云話到本來一物無無生面目何曾殊秖因這箇婆心重別相安名總一如。

　　拈四智說

　　大圓鏡智　如大圓鏡現眾色相。

　　平等性智　觀一切法悉皆平等。

　　玅觀察智　善觀諸法無得而轉。

　　成所作智　成本願力所應作事。

　　轉八識則能成四智也。

　　拈云智亦不可得識又作麼生。

　　秘藏詮註云佛轉八識而成四智八為大圓鏡智七為平等性智六為玅觀察智五為成所作智識惟分別智能決斷。

　　拈云糊餅饅頭是一是二。

　　大乘莊嚴論云轉八識成四智束四智具三身。

　　師以拂子擊禪床一下云此是識復擊一下云此是智又擊一下云此是身汝等諸人作麼分解復擊一下。

　　古德云眼等五識為成所作智意為玅觀察智化身攝末那為平等性智報身攝阿賴耶為大圓鏡智法身攝。

　　拈云且道報化法身又以何為攝。

　　智通禪師問六祖三身四智旨要祖曰清淨法身汝之性也圓滿報身汝之智也千百億化身汝之行也若離本性說三身即名有身無智若悟三身無有自性即名四智菩提聽吾偈自性具三身發明成四智不離見聞緣超然登佛地吾今為汝說諦信永無疑莫學馳求者終日說菩提通曰四智之義可得聞乎祖曰既會三身便明四智若離三身別談四智此名有智無身也即此有智還成無智復說偈曰大圓鏡智性清淨平等性智心無病玅觀察智見非功成所作智同圓鏡五八六七果因轉但轉其名無實性若於轉處不留情繁興永處那伽定。

　　拈云將謂是箇祖師。

　　<<PIC>J29p0750_01.gif</PIC>前五識轉成所作智第六意識轉玅觀察智。

　　前五識謂眼耳鼻舌身此乃四大和合而成皆各司其用之體本來無過止因外有色聲香味觸之塵內之根與外之塵相偶而識生焉罪業所由起也不轉則為識轉則成所作之功而各效其用矣第六意識乃意根而意為六根中之頭目意識一動則眼貪色耳貪聲鼻貪香舌貪味身貪細滑起遍計之情轉則玅於觀察見色非干色聞聲不是聲香臭不分甘苦不別粗細一體而成自然之智矣起信論云三界虛偽惟心所作離此則無六塵境界也毘婆沙論問曰心意識有何差別答曰無有差別即心是意意即是識祖師云遍現俱該法界收攝在一微塵識者謂之佛性不會喚作精魂雖然如是蹉過者多錯會者不少。

　　拈云用會作麼雖然如是蹉過即不可具眼底辨看。

　　<<PIC>J29p0750_02.gif</PIC>第七末那識轉平等性智。

　　楞伽云末那者此云染污蓋由六識既動意根著處即成汙染七識亦名傳送識前粘六識後連八識七識無定體亦無定用因意識分別好醜七識即從而分別之故以此分好分醜傳送於第八識八識則受而含藏故云七八二識不相離倘意識轉為玅觀察則七識亦不分彼分此而轉為平等性矣染汙之名何自而得哉是以體清而用亦不濁也。

　　拈云本非汙染那求清淨原無分別說甚平等雖然如是若不撥轉關捩吾恐生死海中頭出頭沒無了期也欲不污染得乎。

　　<<PIC>J29p0750_03.gif</PIC>第八阿賴耶識轉大圓鏡智。

　　第八多異熟性故名含藏識謂前世中以善不善業為因招感今生異熟心是果異熟者異世熟染之性不期然而自合也阿賴耶者即是真心不守自性隨染淨緣不合而合能含藏一切真俗境界如明鏡不與影像合而含影像亦名如來藏識伽陀云諸法於藏識識於法亦爾更互為因相亦互為果相若於含藏處破諸惡見捨我執等但如大圓明鏡物來則照物去不留影像都無能入如來真空玅藏與諸佛同證同得有何不清淨者哉故曰大圓鏡智性清淨。

　　拈云○這箇是大圓鏡阿那個是含藏識○這箇是含藏識阿那個是大圓鏡含藏識且置秖如打破鏡時又向甚麼處會取。

　　<<PIC>J29p0751_01.gif</PIC>第九阿那識亦名純淨識。

　　合論云寄說阿那識此云執持為第九純淨識如五六七八等識常依九識以依止凡愚不了妄執為我如水暴流不離水體諸波浪等以水為依故六七八識常以淨識為依何謂九為淨識為二乘人久住在生死業種六七八識有怖畏故恐彼難信方便於生死種外別立淨識使令悲智漸漸得生達識成智則賴耶成圓鏡之體持功德之門末那為平等之源一自他之性第六起觀察之玅轉正法之輪五識興所作之功垂應化之跡斯則一心匪動識智自分不轉其體但轉其名不分其理而分其事但伏六識不取塵境故名識滅是故離心之境文理俱虛即識之塵詮量有據狂心不歇歇即菩提垢淨心明本來是佛。

　　拈云是濟世航登者得渡是起死藥服者得甦須知純淨就真體而言若染汙即不得矣實志脩行者勗諸。

　　評云如上三身四智並轉識成智之說歷據經論可謂詳明似乎落於教網而不知學者意識紛飛茫茫無定若能返觀自照不為塵境所搖是亦脩行證脩者得力處也這裡見得看破原來無一物其或未然自家人害自家人。

　　募建高峰禪院引

　　忠南東北四十里許有高峰山境僻林幽較眾山為獨出有長松有脩竹有甘泉有磊石草坪可以趺膝而寓目山野采而居之非選勝也若曰將以習靜而安吾弟子也癸卯至止斯土爰為脩創事而力不瞻募之諸檀而費亦不充茲則廣而求之蓋以補緣化之不及也夫建剎佛業也募引普事也布施功德也十方檀信倘從功德起見則山野之廣而求之非過也何也將以習靜而安吾弟子也費若充而剎以成即謂之選勝也亦何辭。

　　盂蘭會引

　　作善以其地以其人以其時三者合而善以興弗可強也石寶善地居者善人盂蘭善會三者合矣是故有主之者而善以興有輔之者而善以興有一唱而眾和者而善以興善既興矣疇無本源之思而祖宗因之薦拔孰為功德之據而營盆仗作津梁僧歡喜也佛歡喜也三世宗親累生父母無不歡喜矣前有賜福之曹茲則以善而襲福後有解厄之帝茲則以善而厄解當斯時何罪不赦而尚有不濟拔之先靈也哉予故曰作善可謂因其時矣而其地之善人之善又不待予為之引也若僧但將是說以去。

　　心一禪人募建庵引

　　一塊瓜田半間茅屋學道人處之泰然似亦可以無求於世山野曰不然無求者僧之志必求者僧之時當求者僧之理方今烽煙初罷滿目荒岡謀所以處之則必圖所以備之備之云何有茶甌有香鼎有粥桶菜缽石榻柴床正其方面前後百尺審其位次周圍十丈短墻磚砌不可減也竹壁茅簷不可缺也客來或置一座草凳几椅不可少也矧夫堂堂慈尊森森貝葉雖蓮花小國也須備極莊嚴況玕珀琅函尤當淨敷几案諸如此者以一雲水瓢衲而能自為辦乎山野曰勢必不可無求也若夫鋤畬芟草不煩其力掃地焚香不勞其功而湊腋成裘合木襄廈係阿誰事山野曰無往而不求者化主也無求而不應者施主也兩相需而互相成者此事此道也謂之時也理也亦無不可。

　　募安眾引

　　芒鞋破衲溪山雲月平分踞象蟠龍草木叢林生色銅頭鐵額盡在山中糊餅饅頭從教咂碎普告十方檀度大家稱水和泥不拘粟帛金錢共發慈悲喜捨有緣同度無福不增。

　　重脩福田寺疏

　　山水為域中之兩大吾蜀山水尤甲宇宙之奇觀探奇者惟緇流為最非好奇也蓋泉石之緣於彼似有巧遘耳巴渝而下巫夔而上官溪間有福田寺其來舊矣洪荒既闢之後此地猶然草昧迨宋而雲雷甫動矣閱元而鼎震繼起矣迄明而煥然改觀前之兩朝遠不可考明之文帝時墾斯土而創垂者厥僧繼純也佐若功而丕承者厥徒淨琳也一傳再傳及今十有二傳後先濟美而遞為住持者代不乏人也上下二百餘年靡不號為西國祗園稱盛浯江一帶奈何陽九之運梵土皆灰茲剎也臺砌宛然而樓閣煨爐矣階除儼若而磚影苔沒矣石梯竹徑彷彿依稀而藤蔓茅茨虯結龍盤於委蛇古道矣雖溪聲山色尚爾可親然鳥跡獸蹄不堪一視嗚乎興廢之際有猶然乎方今大清定鼎兵戈寢息野無風鶴之驚年歲豐盈室免懸磬之苦國運隆矣蘭舍不宜更新乎其僧性堅者慨然以重脩之事謀之諸檀諸檀曰善以導引之疏求之山野山野曰許或者曰天地蘧廬也古今傳舍也區區一剎胡以再建為山野曰不然其不可久荒而不治者福田也其不可終頹而不理者福田寺也其不可辜負而不應者福田僧之一片苦心也十方檀信顧名思義當必有鼓掌而勸成者朱提白粲各捐其貲碧瓦雕梁共增其麗異日功德告圓莊嚴悉備予將溯曹溪泛一葉登坳曲策瘦笻芒鞋到處一覽其勝而後知山野今日之言果非贅也輒援筆而弁於冊首。

　　脩萬松山天臺寺引

　　松石禪人初參山野於崇聖繼而執侍興龍後先數載於一指頭禪少有見處別後五年山野出江寓雲巖洞松石來禮詢之則有住持事而且以土木之務相告乞山野為之一言因思帝釋隨世尊山行次世尊以手指地云此處宜建一梵剎帝釋拈一莖草插於地云建梵剎已竟世尊微笑此可謂一時建豎千載奇功世尊也自辜負帝釋不得今日山野無指地之事而禪人有插草之謀欲得不贈一言未免辜負禪人去也但拈一偈萬松山裡天臺寺墾土開基紺殿新拈草一莖誰作主今時猶是昔時人雖然如是畢竟施財助力十方檀那得無留念禪人其以是引告之。

　　補脩觀音殿引

　　觀音大士以無邊願力濟度眾生為眾生者則應以無量莊嚴供養大士乃願力有餘而供養不足非知恩報恩之道也長安寺之觀音殿歷年深久梁桷傾頹幾乎有莫支之勢大士之金容則如故也像不可毀而殿不能存殿不能存而像亦不免於毀嗚乎創之難而毀之易豈眾生之所以云供養乎問之住持住持無力問之檀越檀越能無念耶有一方之香火則必有一方之護持有一方之護持則必有一時之垂創今則補脩也永而守之是所以云垂創也整殿宇以安大士供養之道亦幾得矣大士之願力不更弘乎將以此為一方勸。

　　重脩古剎引

　　叢林興廢自古有之乃若劫火之後廢之獨苦興之最難倘非頭陀有廣大之悲心檀信有護持之願力未易言也僧某以募脩古剎求說於山野山野曰剎既古矣荒臺敗砌不問可知豐草茂林不亦難乎僧曰無難也緣有方便之門則募之云便疇無好善之念則助者良多得是說而募之其以襄厥美也一舉手耳山野曰似此則無難也予為是說也亦甚易。

　　高峰禪院垂誡文

　　古來叢林之設所以供慈尊安僧眾養病老接四來之處也然有叢林則必有叢林之規矩有叢林之規矩則必有建立規矩之人有建立規矩之人則必有遵守規矩之法眾有遵守規矩之法眾而後規矩克行規矩克行而後叢林光大叢林光大而後檀信皈依檀信皈依而後香火永久香火永久而後法門興盛法門興盛而後建立規矩之人之心始安建立規矩之人之心安而後遵守規矩之眾之功始大然則規矩之關係叢林豈小哉山僧不德募諸檀信開創此山閱歲餘而功粗備其在造創之日也山僧亦行眾耳山僧之內外兩堂亦行眾之眾耳叢林未就規矩安行今則叢林就矣山僧方欲整理規矩安眾林泉而復受向化爵臺之請辭之不得而去豈遂忘情此山哉此山不可忘則叢林不可忘也叢林不可忘則叢林之規矩並不可忘也然有規矩而在叢林者叢林之法眾守之亦有規矩在叢林而為十方檀信所護念者十方檀信當因護念而共遵之遵之之功所以成守之之德也遵與守既有功德叢林之法眾十方之檀信何憚而不樂行乎是以人無論眾寡事無拘小大具列數款以貽將來今日信而行之異日守而不變光揚法苑垂範人天福利寧可量與咨爾法眾其恪遵勿忽。

　　袁寶善居士頌古序

　　古來咬不盡底葛藤翻去覆來渾如嚼蠟那堪箇箇帶齒粘唇叵耐宗匠作家忍禁不過張抬李捺正打旁敲歷有頌古諸篇遞為流播輪到袁寶善大家技癢用棘枝向糞屎堆中一番挑剔忙冗之暇搜古宿機緣著頌成帙呈似山僧亦淺亦深亦直亦婉亦不在婉直深淺之列雖未盡媲美前休亦儘堪標榜後進近代居士中得母有笑此饒舌者父聞子健恨不殺身因令自敘入道行由並傳之梓從茲遺臭諸方外揚家醜是誰之過與是誰之過與。

　　偶拈

舉目看前岡前岡曙色曉老樹三五枝在在聞啼鳥

　　雪後

雲薄山猶見雪消路更新庵前樵子徑不見有人行

　　晚眺

夕陽何處是斜照九峰山無事看歸鳥霞天帶影還

　　山居

山低天也闊風細花微香不是居山者遊人那得嘗

　　雪中

玉甲憑空落銀花匝地飛青山一夜老茅屋數間厞

　　邸寓懷戒欺兄

聞君策轡來側耳道傍聽但遇往來人問君尚遠近

　　靜觀洞

空谷音傳石壁茅簷響落珠簾閒聽溪聲鳥語靜觀山色罏煙

　　唐嵒志

怪石原郊亂點荒煙老樹平浮遠水遶經野岸斜陽橫照山樓

　　觀音渡

宿鳥深藏高樹遊魚夜弄清波幾點鐘鳴煙寺一鉤月掛薜蘿

　　城頭別舍

方寸乾坤宇宙茅廬城市山林誰是閒中箇事焚香掃地煮芩

　　送彭藎卿之渝州

何自來書檄弓旌向蜀東掄才徵石虎應運起飛熊甘雨隨車後卿雲入道中莫言溪笑冷千里尚風同

　　春日閱宗明誅病語感賦十首

五雲閑沒事兀坐樂林丘懶芟堂前草慵收露地牛幽蘭欣自賞鳴鶴喜相投為唱扶宗曲同聲莫放休

　　其二

何名誅病語何病語能誅針灸惟盧扁膏肓盡野狐昏懵良可惜顛沛實難扶縱有回生手枉教樹掛壺

　　其三

慈衷因濟世同患不勝哀一杏隨心長三香信手裁藥良宜易服口苦應難開君獨何為者想乘悲願來

　　其四

末法云何救隨流實可嗟傴僂胡自爾俛仰為誰耶暮夜黃金貴清宵白酒賒承歡類若此那更問僧伽

　　其五

叢林多痼疾觸目俱沉痾麴糱滋顛鬼肥甘養病魔矜渠能合俗笑我不同他古哲疇如此今人奈若何

　　其六

近日宗門事君傷我更傷師多脈益亂法賤人皆狂杖拂為奇貨源流屬濫觴旁觀痛未已猶自賣馨香

　　其七

舉世人皆醉惟君為獨醒青眸窺肺腑毒手代參苓拔去眼中楔抽來腦後釘根株何日剪仁術實堪銘

　　其八

泉石無生氣君家氣獨豪剛腸直似箭辯舌利如刀剉藥宜於症求疵吹及毛何憂二豎子再得弄渠曹

　　其九

君有赤心腸危言匡祖道寧為白鳳鳴不學烏鴉噪振翮任譏彈翀霄忘惱懊悠悠一片心為復向誰告

　　其十

祖道何其薄老胡望益孤鮮為高尚侶類作俗流夫朱紫疇分也莠苗曷辯乎不知青白眼世亦有還無

　　月夜觀漲

忽聽曹溪水洶聲雜耳過怒濤吞石吼驚浪逐流梭岸闊岡腰短江平月面多夜來閑寓目不是舊山河

　　遊雙峰

幾度尋幽處雙峰次第開探奇隨上下遣興任徘徊薄霧籠蒼壁微陰映綠苔紅塵應隔遠獨坐把心灰

　　偕野雲師弟如雲安

雲安旅揖處抵塌共綢繆雖有賓朋思豈無城市羞炎風方怯暑細雨乍驚秋短棹不須買同舟喜上遊

　　次韻復方仲魯

豈謂相逢坐落暉曾經洙泗共聯幃籃輿數數堪乘興蓮社頻頻喜鬥機有帶不妨還借座無亭可是更留衣當年往事今猶在莫道溪頭一笑歸

　　季秋別耳庵和尚

西風落盡客歸忙野菊籬邊散晚香間綠秋楓紅似陣啣書北雁字成行買山計拙非圖隱誓井情深豈學狂何日蠻煙清遠道共攜干木再逢場

　　贈髻庵居士住貓山

入世猶同出世間乾坤僻處學癡頑廬依小澗村煙冷榻倚長松鶴夢閒煮菜烹茶支白石耕雲種月啖青山風塵脫盡無餘事不放清霜點鬢鬟

　　黃登雲過梁感賦用贈

踢破浮生一傀棚不辭九上與三登功名謝去嶺頭雪富貴看來水上冰夢入林皋身正穩時逢沙汰氣如蒸黃君過我五雲路向道曾僧仍姓曾

　　贈楊連城

別去渝安二十秋期君不見憶同遊風塵遍閱懷山水泉石隨呼應馬牛踏破鄉關都是夢掀翻井里更無憂相逢莫道巴江晚漫點輕波泛白鷗

　　冬日懷金碧玉

故人一去已南征幾度相思夢不成劍珮聲隨鐵騎遠煙霞色傍玉溪橫輕風亂舞淋霜竹細雨頻滋鬥雪英無數詩腸誰共語能教鳴鶴可忘情

　　遊石寶歸寄林覲伯

玉印江頭往復還歸來新月漸盈彎頻瞻北斗通宵坐獨倚南山盡日閒滿案殘經煙水色橫身破衲野雲班知君遙念情如許莫訝林丘樂隱頑

　　竹庵值周望公索新詩題贈

萬竹圍樓俗徑分偶來寓目自成文編籬植桂兼培菊砌塢栽花更種芸草色不妨閒裡玩禽聲何礙靜中聞菴頭大意應如此吟作新詩寫贈君

三山來禪師語錄卷十五


嘉興大藏經（新文豐版）第 29 冊 No. B244 三山來禪師語錄


三山來禪師語錄卷十六

　　書記普定編

　　康熙八年冬月朔六日師受請住浙江嘉興府天寧禪院。

　　三門這個門頭舉足便是欲得腳根點地老僧到處都向這裡來。

　　佛殿有佛處不得住無佛處急走過古人恁麼道只成得個灑脫底漢子看這一堂師師弟弟終朝都盧著嘴也須代出口氣始得喝一喝。

　　護法殿你無我不得我無你不成檢點將來除非鐵打心肝庶幾略較些子。

　　祖師殿左也是你右也是你一個破沙盆從新又扶起咦。

　　方丈這所在任是佛來祖來無你劄腳處無你抽身處若是個中人不妨同出入橫按拄杖據座。

　　上堂拈請啟云嘉禾諸紳士一段護法之誠溢於楮墨諸人如未聞見且聽維那宣揚復拈云兩幅雲箋一張公案此又是本山耆德請啟也要大家知那讀畢師指法座云這寶華王座盡大地承他不起今日天寧院裡於一毫端憑空湧出且道有甚奇特事遂陞拈香云當今之世
主聖臣賢民安物阜不須饒舌粉飾太平惟拈一瓣端祝吾
皇萬壽次拈云這瓣香奉為當路宰官縉紳檀越用酬護法之恩次拈云這瓣香奉為本山耆碩遠近宗師用報助揚之德次拈云這瓣香拈也不得不拈也不得何以故只為來上座與勤巴子雖是生不同時要且鄉情猶在憶昔昭覺門庭得我徑山慧祖顯大光揚而今展轉相酬未為分外次拈云灣灣巴水落落岷山自西自東自南自北都是我慶忠先師法化盛行之所燈來今向檇李鴛湖略將些子氣息熏開諸人正眼道有報恩分也無靜聞禪師白槌云法筵龍象眾當觀第一義問人天景聚四眾雲臻大好一期賓主師便打進云清風白月即不問主中之主事如何師又打進云也直得主看主竊恐不是主中主師云老僧今日失利進云喝散大眾推倒禪床與老漢互換去也師云你得恁麼那僧禮拜問昔日東坡借座留帶鎮山今朝護法傾誠和尚有何法要師云當年此日此日當年進云恁麼則法席弘開山門有賴師云也不消道得問祖印高提即不問天寧片席法眼開山洞宗振統如何是法眼一句師云闍黎恁麼問老僧恁麼答進云洞上宗風更請別開手眼師云夜半正明天曉不露汝作麼生會進云三玄戈甲震乾坤師連打三棒進云大眾辨取始得便禮拜師云這拜恰好徐敬可居士問灩澦大如象瞿塘不可上如何得旁通一線去師云居士將欲禮峨眉進云灩澦大如馬瞿塘不可下如何得平高就下去師云老僧六月到此間進云恁麼則兩岸猿聲啼不住輕舟已過萬重山師云快便難逢進云且道武侯峽內兵書畢竟有何奇特師以拄杖撥云看進云看取令行時師打云靈利漢士禮拜師舉臨濟大師云大凡演唱宗乘須一句語具三玄門一玄門具三要有權有實有照有用老僧撐他戶口門頭卻又如何舉唱良久喝一喝云若向這裡薦得則知臨濟大師面目現在則知昭覺勤翁面目現在則知徑山慧祖面目現在則知慶忠先師面目現在既知從上諸老面目現在不用金針玉線便可穿卻諸佛諸祖鼻孔便可穿卻天下衲僧鼻孔便可穿卻現前四眾人等鼻孔便可將天上天下此土他方塵塵剎剎不可說不可說山河大地草木叢林飛潛蠕動情與無情諸般鼻孔一齊穿卻畢竟如何以拄杖指露柱云這是甚麼人便下座。

　　附嘉興諸縉紳請啟

　　伏以妙喜宗風五百載雲深雙徑當陽竹篦十六傳氣壓諸方淬鼓山七星之寶劍迢迢普覺分燈挂趙州東壁之葫蘆滴滴西禪法乳赫爾朝陽啟耀遐哉秋月凝輝流法化於錦江巫峽之間樹崇標於劍閣銅梁之上咸聞萬籟交吹泥牛作舞共仰孤峰壁立鐵漢低眉西乾東魯真詮並契於如蘭北秀南能密識早懸於二桂恭惟三山大和尚西川華胄渝郡英靈趨法社以明心棄儒冠而入道小釋迦騰空降誕念法華乘願再來剎竿倒處遂披金縷之衣踏碓翻時獨佩羅文之印並駕五侯不羨二龍爭供全提四句何殊九會談玄兼之料揀森嚴莫測針錐妙密道絕階梯揭蠶叢而並峙法無常住乘鷁首以東來茲者天寧禪寺法席久虛名藍森蔚堪為飛錫之區鴛水汪洋雅稱泊船之地冀法雨之遙霑三根普潤聿慈雲之賁降四眾歸心(溶)等蓮侶無緣葵傾有素敬三薰而布悃詢百爾以僉同伏祈老和尚乘寶閣之弘開稍紆象駕憶靈山之授記大振獅音將令蠡湖勺水遙映青衣赤甲之奇從教檇李香林齊明翠竹黃花之旨允屬千秋之勝事母虛萬里之良緣臨啟曷勝翹切之至法末曹溶張天植王庭吳鑄楊雍建俞之琰莊日思陳祚昌何其仁朱茂時錢江莊鏻徐世淯朱一是張三省李丹衷朱介許宗渾朱昇沈大詹曾王孫盛民譽卜陳彝陳之遵姚原溈項玉筍懷應聘沈廷勱顧鵬濮芬仝頓首拜。

　　答諸縉紳啟

　　伏以檀樹森森玉露濃霑於檇李祗園濟濟金磚密布於嘉禾道場廠自名區十五國尤稱獨步法筵襄從大老二千年更較前籌波泓洙泗之淵源記受靈峰之付囑俗真並仰儒釋兼崇恭惟各位護法鴛湖龍鳳鹿苑金湯身現宰官葵忱共效酬天子願乘居士藿悃同傾對覺王人人懸肘後靈符個個具頂門正眼本來面孔不教障入浮雲直下腳跟頓令踏翻幻夢透無隱之旨黃太史此日重逢探捷近之原白侍郎今朝再遘諸方衲子競過李楊之門當代宗師仗啟馬黃之席山僧燈(來)裔承鷲嶺派續曹溪伐竹巴山一向提刀弄斧拋綸字水幾曾舞棹呈橈慚為普覺之遠孫萬里而來鐵石肝腸正熱愧作天涯之遊子十旬而去冰霜氣骨非寒況邀青盼於悉檀三世奇緣真不偶矣矧奉丹塗於上剎千秋盛業詎徒然哉顧鬱鬱林深雖曰鷦巢可借而轔轔車重敢云螳臂能撐伏冀鑒此微私姑聽拽回鷁尾納茲愚款且隨撥轉蘆頭池邊別自栽蓮莫因某苾草難扶遂忘卻護持弘誓泥裡從新布髮惟願公檀施不蘄越發起廣大慈衷播善因而為正因將佛事而作家事爭看蘇公解帶借座鎮乎天寧咸誇韓子留衣創亭高於佛閣俾宗風永扇歌功頌德自是人有口碑而雅望遙瞻佩志銘懷疇謂予無心版敬陳謝狀肅達辭悰臨啟無任感切之至。

　　附嘉興天寧諸耆德請啟

　　恭惟三山老和尚傳佛心宗知儒法要一條竹篦子直由妙喜親承從上破砂盆端的西川扶起當大道衰微之日作吾人皈仰之師瞎驢邊滅卻猶存灰裏蛇痕棒頭上打翻飛出火中鷂子因緣會而杖履南來時節至而鼓鐘東應荒荒莊忌拜祖師於百草頭邊嶽嶽裴休敘賓主於官人手內蒲團禪板會看衲子雲奔露柱燈籠共與金剛作舞詩題黃鶴百千諸佛同奉指揮人在水晶東西兩頭並含光照孫承祖業勤巴子確有鄉情子就父歸楊翰林不為分外二千年之叢席此日維新三十世之宗猷一時丕振矣(嚴)等無任歡喜踴躍之至　天寧衣末清嚴成易智湘達經如康清修慧穎智閑真白通涵圓慶真護道臻明義勝渡淨御淨璐智沂海昱昌裔真演道凝明紀如珪仝頓首。

　　答諸耆德啟

　　恭惟眾位禪師名山碩德勝地耆英秀水河干將幻泡一齊擊破嘉禾畔上把空花幾度敲翻根同鷲嶺之靈苗並蒂聯枝既蔥蔥而蔚蔚種共陀林之寶樹分香列秀復楚楚而彬彬父子祖孫一時稱盛伯仲昆弟千載流芳舉動悉範乎準繩應求咸通於聲氣盟心撐大廈豈云一木難支協力綴輕裘自是千狐易湊門庭煥采遠邇觀光(某)居在岷山來由錦水而楚而吳而越八千里衝白浪於江心歷夏歷秋歷冬百四期分餘涼於殿角棲遲蓮社晨鐘暮鼓早夜懽聞寄寓精藍勝友高朋往來笑聚得竊芝蘭之臭曾經盻以青睛匪同邂遘之交何敢酬將白眼只為手頭干木擬向西川拽回故爾腳底芒鞋欲從南湖別去伏冀許以言旋母為挽駕我餘客館異日公能卓錫定當倒屣以迎君有旅亭今朝某且擔瓢但願長揖相送經年促膝恐未能焉計日分襟籌之預矣辭衷莫罄別悃聊將臨楮可勝感謝。

　　茶話

　　老僧性多懶僻自從輥入這水牯牛隊中十七年來拖泥帶水只想向秀水江頭一番洗濯誰知水中著水泥上添泥何時洗濯得淨秖如今夜且教如何說話以應其請乃以手指燭云只這個輝煌滿室晃耀一堂照見諸人各各頂𩕳朝天腳跟踏地眉橫鼻直形正影端更無些子覆藏得著若把這點靈光薦得分曉豈不佛法現成這些且置今日陞座事繁且待老僧向藤床布帳裡一覺齁鼾明朝起來另與諸公通個消息久坐謝茶。

　　為錢府誥封高太宜人對靈小參

　　幻化場頭著些幻人𨁝跳幾能踢醒幻夢入如幻三昧耶錢府高太宜人幻而有生即今覓有生底了不可得幻而住世即今覓住世底了不可得幻而入滅即今覓入滅底了不可得既是皆不可得則知生亦幻住亦幻滅亦幻所以道知幻即離不作方便離幻即覺亦無漸次還委悉麼師復高聲喚云高宜人惺惺著能知如幻幻亦幻不勞彈指證菩提以拂子擊禪床一下。

　　為嚴𨍏轢居士對靈

　　恁麼來恁麼去恁麼恁麼如是如是喝一喝云是之謂𨍏轢居士。

　　文水禪人請讚彌勒

肩負布袋腳穿草履鼓腹袒胸張牙露齒逢人但乞一文錢鐵石肝腸臭如屎已而已而可止則止不知爾笑何人其實有人笑爾

　　讚慶忠老和尚

吾師慶忠沒箇神通橫身是口喚雨呼風拈白棒開人天之正眼用舌頭闢末世之邪宗有照有用天青月皎為縱為奪電掣雷轟隨覿體而相見實對面以難逢吾師大段良如此兒孫供養則不同何不同喝一喝

　　芮居士請題壽松

西母之桃兮九千年而一熟東海之竹兮變滄桑而一籌彼尚有曆數之可紀此則非歲月之能求清音籟發翠色光浮是以仰栽培於造化而植榦於林丘

　　又

友梅友竹如虯如龍珠垂帶露操響吟風歷春秋而不老計年歲於何窮松松人稱爾為十八公吾以比夫耆耇之山翁

　　讚布袋和尚

你見人笑人見你笑人笑你如癡如醉如狂你笑人有權有實有要且道要底甚麼乃伸手喚云乞我一文錢

　　登千佛閣二絕

千佛樓頭萬象空憑高一望興何窮眼中不覺低城市但看蒼煙化作龍

　　其二

翠閣亭亭秀水隈千尊座列寶花臺簷高放得斜陽入不待莊嚴笑欲開

　　題畫菊

叢菊誰將墨染成筆花綻處細煙輕莫嫌紙上無顏色不逐風狂帶露傾

　　示明齊字鋤雲

世路從來踏不齊鋤開雲霧沒高低一條驀直長安道看得分明是舊蹊

　　題韻石比丘壽松圖

大椿八百蟠桃三千何如此物永矣忘年盤根於地吸露於天蒼蒼秀色鬱鬱奇顏用以寫韻石無生之面而作有生看

　　示齊東白

銀河夜半斗星懸玉彈輕拋漾碧天清磬一聲人睡起齊看東白映眉端

　　聞鐘二絕

鐘聲靜夜入樓頭陣陣頻敲撞客愁欲唱無生曲一調不知那個是同儔

　　其二

長空新月掛銀弧幾點疏鐘晚氣孤客夜不堪愁睡穩經霜可是自鳴無

　　為朱葵石先生題夢葵化石圖(有序)

　　葵石先生應夢而生因夢而號繪圖紀事既已詳明何容復贅夫先生貴胄也先生貴人也先生之功在朝廷之澤在百姓之名在鄉國之德之福在厥躬而貽子孫先生之事也先生為之山野今歲自西川來六月寓禾之天寧未遽謁先生先生顧焉一接貌言有古君子風味厥後往來數四一日出斯卷示之且索鄙言山野愧不能作而亦不敢辭原夫葵之夢文恪公之夢也文恪公之夢也葵也非葵也先生也石之夢先生之夢也先生之夢也石也非石也先生也葵乎夢乎幻乎真乎先生乎石乎夢乎幻乎真乎先生乎吾無以知之以葵知之不第以葵知之則即以先生知之吾無以知之以石知之不第以石知之則即以先生知之知之云何葵也先生也其心之潔而赤也有如此也知之云何石也先生也其性之介而貞也有如此也請為之讚曰。

何為葵兮何為石石之白兮葵之赤赤心一片喜朝陽白石磷磷若干尺是夢非夢夢何來葵花先自夢中開此心不變身可變依稀又作補天才一石江頭為砫礎堅貞之節向誰語風濤浪裡出頭來惟有葵心直自許君不見彌勒門至今存一回夢到見慈尊無生面目依然在大地山河一口吞

　　機緣

　　有僧來參禮拜起問不動干戈如何得勝師云今日冷如昨日僧云不是這箇道理師云畢竟如何僧無語師便打。

　　組綬沈居士同師茶次問如何是未生前面目師舉起圓果如何是已生後面目師舉起圓果如何是生與未生時面目師舉起圓果士發笑師云且莫詐明頭。

　　曹秋嶽沈赤肩同師坐次話及布袋和尚機緣師向嶽索云乞我一文錢嶽云這一文急忙拈不出在赤肩云請向弟子乞看師云你做窮官底人向你乞箇甚麼。

　　師問徐敬可居士秖如道不動干戈又作麼生士云上糧事繁師云甚處得這消息來士云將謂和尚錯過師顧秋嶽云今日徐居士為我證盟嶽呵呵大笑師云傍觀者哂。

　　題陳如愚行樂圖(手執梅花)

謂非如愚意致清孤謂是如愚手胡為乎磐石一箇梅花一株翹足而坐倚樹而扶偉哉面貌美矣髭鬚一見而知為陳君行樂之圖

　　題可權禪人小像

蒼蒼樹古綠綠苔鮮花間石上綽爾少年手握如意案列簡篇可與學可與立可與權

　　佛乘禪人請讚觀音(渾身衣文細書觀音經一卷)

瞻禮玅相玅相難形編經作服滿服皆經非紅非白非紫非青莊嚴極其精緻畫工通乎神靈虛空為座軸為屏令人懽喜讚嘆而宛涉乎滄溟

　　偶詠二首

古木森森枝亂斜夕陽落盡噪栖鴉風霜夜宿知何處想是叢林別有家

　　其二

雲澹天低晚樹清寒鴉幾箇對人鳴愁衷無奈連宵坐又聽蛩聲度五更

　　夜坐二首

好把青燈向晚挑更深無火豎寒毛呼童添得爐中炭儘著冬霜盡夜鏖

　　其二

傳燈讀罷又吟詩正是更敲四鼓時一覺和衣鼾睡穩床頭明月為誰移

　　慶忠先師遺命分舍利於高峰囑予建塔己酉歲暮予寓天寧懷感四偈

高峰別去已經年及到南湖又一天剛整絲綸纔下釣慈恩依舊暗中牽

事死曾聞如事生當初悔不奉師行雲山未斷腸先斷隔斷雲山夢亦驚

豈為離師學賣乖千觔檐子屬吾儕吾師面目今猶在肯把吾師受活埋

慈命而今不可辜何妨到處建浮屠風濤萬里巴江上一介能將有也無

　　與朱葵石居士

　　吾宗無別旨但從直捷根源處一眼覷破自是頭頭上顯物物上明如僧問趙州如何是祖師西來意州云庭前柏樹子便是這箇道理也老居士昨云別處妥當一件只是一件這裡會得一處妥處處妥豈不是從直捷根源處著眼又云看得本來面目分明原無貴無賤無貧無富無喜無怒無死無生只此數語可謂見到說到矣但要時時保任念念操存直做到大休大歇底田地得大自在得大受用施為運轉出沒卷舒任性而流無可不可連這保任操存四字一並忘卻更有甚麼參差錯謬關礙生死大事而不一了百當者哉竹篦子也是這個柏樹子也是這個世尊拈花拈底也是這個天龍豎指豎底也是這個老僧連日所說說底也是這個居士近日所見見底也是這個畢竟如何是這個聻○。

　　題讚

　　書鐵門限冊首

　　書字之法著不得半點意思須是筆與手忘手與心忘心與書忘如行雲如流水如神龍出洞如渴驥奔泉電卷星馳不知不覺純是一團精神運轉流動直到筆意俱不到處庶幾略較些子鐵門限古來名筆摹寫者多規矩儼然風味自別臨池者若於出格入格之外別作商量纔得不為筆墨所苦雖然如是智永禪師面目現在珍重諸人大好著眼。

　　讚達磨

　　咄哉這漢著甚來由熊耳山下長坐不休指人心見性成佛賺神光斷臂而求肝腸太熱面貌可羞仔細看來也是西天東土一大魔頭。

　　題連城耆宿小影

　　曠野之間蒲團之上磐石可趺老梅可傍手握春箑有收無放澹澹儀容疏疏意況可謂純任乎天真而悠然自暢。

　　題俞右吉居士行樂圖

　　不衫不履獨坐匡床有書不展有扇不颺寬胸大肚自在清涼似閒似逸似疏狂面貌堂堂令人望鬚眉而想見其肝腸。

　　題金天木居士金剛忍字跋

　　金剛以無相為宗旨讀金剛者則應以破相為了義以言相不獨四相相也宗旨亦相也了義亦相也全卷金剛皆相也但著一字亦皆相也破云乎哉無云乎哉破與無又安得而非相也哉山野到此直得無起口處天木金居士受持此經於經文中單拈一忍字則即於自心中獨證一忍字就經文中暢演一忍字則即欲人心中共證一忍字是忍也良亦自度度人之寶筏也山野曰天木居士可謂受持而有得矣儻從忍字而進求之不又有得焉者乎儻從忍字進求而並忘之不更有得焉者乎迄乎得無所得而宗旨了義其庶幾矣然亦不可謂非自度度人之婆心也即謂之無相也亦可也山野是以懽喜讚嘆而樂為之跋。

　　楊艾田居士題刻藏經疏曰客問刻大藏經與焚青龍鈔是同是別余曰焚不過刻不盡請質之俍亭禪師。

　　俍亭禪師曰艾田問余余曰刻即儘刻燒即儘燒請更質之明眼。

　　靜聞師復請師題師曰恁麼也得不恁麼也得恁麼不恁麼總得明眼底辨取。

三山來禪師語錄卷十六


