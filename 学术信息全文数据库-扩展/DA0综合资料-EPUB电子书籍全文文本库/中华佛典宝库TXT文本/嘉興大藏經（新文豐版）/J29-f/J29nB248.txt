嘉興大藏經（新文豐版）第 29 冊 No. B248 達變權禪師語錄


　　靈峰達變禪師語錄敘

　　大道雖曰現成然非苦心精研者莫克證入至理繇來平坦然非鐵骨負荷者未易傳持是以少室安心必待立雪斷臂之子而黃梅大眾惟腰石負舂者入室稟受為六傳冢嫡後世以輕慢心妄窺籓籬幾何不抉滅門戶使吾宗掃地哉先德知其然驗以牢固重關示以嶮崖千仞投以大火聚攝以銕壁銀山受此任者不啻千二百斤擔子又如挂鎧出門與萬人敵凡以平坦成現之道不如是不足以盡其閫奧而窮其首尾當吾世而得一勤苦進道慎重法命之人是真叢林之僧寶法社之金城也吾于靈峰達變禪師深有感焉師少侍先天童椎拂即稱英衲後乃得法于山翁老人老人常稱學眾中參究精銳無逾師者于師承邊溫研積稔昕夕摩厲或拈頌機緣一言未契至忘寢食必求得當而後已同學扣擊寸長不遺參徒請益雖祁寒溽暑不倦也盍其嚴毅服物類秀鐵面脫落形骸類廣無心草衣菲食清苦鍊行類象骨頭陀典司眾務罔懈參承類石霜監寺故即其升堂提唱悉皆嶄截提持雄深峭拔垂手為人處不失作家體裁佛祖血脈及盡玄微衲子爪牙通身透露洵傑出英靈純鋼鑄就者耶是以老人當師入室而有門人益親之喜及師順世而盡然傷懷謂天喪予今復收拾遺錄為師點出末後光明豈惟師一生苦心賴以不墜殆亦憫斯道之荒落示後流之標榜老人鼓舞來學之意極深厚矣嗟乎報緣影事修短一期雖法鼓晨裂流星夜隕而衲僧門下一言半句胸襟流出匝地普天是錄既行世必有環中契旨言外知歸者師其不亡矣夫。

　　同門法弟鹿城冰菴張立廉拜題

達變權禪師語錄卷第一

　　侍者海澂記錄

　　住明州慈谿縣五磊山靈峰禪寺語錄

　　佛殿釋迦是長兄彌勒是同學互換主賓遞相酬醋今朝正令既當行展坐具云請看當陽者一著。

　　伽藍伽藍真宰護世出世輔弼叢林辨魔揀異相與建法幢莫負靈山記。

　　祖堂拈華一脈直至如今如水入水似金博金祖祖相承無別事三玄戈甲振叢林。

　　據室據此室行此令秉吹毛劍握大圓鏡斬釘截銕不容情從教魔佛聖凡來乞命為甚如此祇貴印印無差機機圓證。

　　四眾請就本寺開堂拈疏言言見諦句句超宗珠回玉轉行布圓融文彩未彰前薦得密移一步看飛龍提法衣多子塔前親付授黃梅室內為傳持自從盧老收歸後須信人人總有之彩霞簇錦縫奇一肩荷負更繇誰千古萬古作標格猶待當來彌勒披。

　　法座此座從來高廣佛祖次第出興箇箇揚塵播土攪得海沸波騰今日千差坐斷從教八面風清。

　　拈香此一瓣香諸佛不知鬼神莫測非陰陽之所生豈鋒刀之能剋熱向爐中端為供養正覺世間主有情世間主器世間主伏願玅德尊寰宇高明朗太虛金輪統御四天下兵氣銷為日月光但見皇風成一片不知何處有封疆次拈云此一瓣香根盤空劫葉覆穹蒼亙今亙古為瑞為祥奉為文經武緯貴胤功勛伏願靈機弘聖道真智利群生旁分帝化為傳持玅印手持三界靜復拈云此一瓣香廿年參請辛勤曉夜孜孜切切初於天童得名後於靈峰得地累次親遭毒手幾翻絕後再穌直得骨露皮穿不敢囊藏被蓋端為供養即此堂上山翁大和尚用酬法乳之恩遂斂衣敷坐維那白椎云法筵龍象眾當觀第一義師云驀然一擊如雷吼驚得虛空開笑口萬象森羅齊點首明明歷歷太分剖還有知音者麼不妨共相證明僧問歸根得旨即不問斬新條令事如何師云萬人遐仰處紅日正當空進云恁麼則龍得水時添意氣虎逢山色長威獰師云玅舞應須誇遍拍三臺須是大家催僧便喝師云且放過一著僧復喝兩喝師云三喝四喝後又作麼生僧遂歸眾問昔日寶壽開堂三聖推出一僧壽便打意旨如何師云正令當行進云既然如是因甚三聖又道瞎卻鎮州一城人眼去在師云疑殺天下人進云今日新靈峰陞座也不用棒也不瞎卻人眼畢竟將何為人師云一句迥開三要印爍迦眼出透金塵進云人平不語水平不流師云賴得闍黎領話僧便喝師便打乃云十方同聚會明明古佛家風遍界絕遮攔處處祖師巴鼻樓閣雲中僧世界栴檀海岸老叢林金風起而枯木龍吟霜葉凋而寒嵒華散林間鳥語共唱無生嶺上猿聲深譚般若落落風清三佛地溶溶月朗四明州直得人人頂門上輝大寶光各各腳跟下縱橫十字果是超方作者豁開正眼圓明便乃透過百匝千重不妨任意橫三豎四如是則念念靈山出世步步兜率下生分別現曼殊之心運用動普賢之行頭頭引歸寶所味味盡是醍醐然後以金剛劍剪除異見稠林斷貫索穿盡衲僧鼻孔梯航三有津濟四生堪報不報之恩共助無為之化正當恁麼時流通正脈扶豎綱宗一句又作麼生道寶藏撥開於此日千燈五葉轉光新復舉興化和尚云三聖道逢人即不出出則便為人興化則不然逢人即出出則不為人雪嵒欽云二大老所謂一條拄杖兩人舁被天寧拗作兩橛了也以拄杖倚左邊云且聽各自平分師云欽祖幸然拗折今日不肖兒孫未免更將鸞膠為伊續起逢人即出逢人不出兩彩一賽如箭中的金鳳銜華下彩樓眼裏瞳人吹觱栗三臺須是大家催無限清風生八極白椎云諦觀法王法法王法如是卓拄杖一下下座。

　　勉參靈峰寺裏開爐炭墼家常儘有更賴現前兄弟竭力同心出手輕輕撥動火柴頭烈燄亙天射牛斗冷灰豆爆忽雷轟叢林盡作師子吼斷送生蛇化活龍差排古佛離窠臼無賓主句火爐頭笑他趙老揚家醜後來雪嵒欽又云不冷不熱爐鞴半真半假金鋀鑄作缾盤釵釧卻成品字柴頭且道與趙州無賓主話相去多少若向者裏緇素得出二大老性命在諸仁手裏若緇素不出諸仁性命卻在山僧手裏卓拄杖云還委悉麼莫向白雲深處坐好看千嶂起風雷。

　　開爐上堂烹佛烹祖大爐鞴量等虛空包法界煆凡煆聖惡鉗錘千手大悲亦皺眉鈍銕頑銅銷爍盡精金美玉轉新奇烈燄不容蚊蚋泊何妨就裏走神龜把住則乾坤陡黑放行則電卷風馳頂門煆出金剛眼炟赫光明徹四維所以道般若如大火聚般若如清涼池熾然大用寂爾無為洞然明白何假思惟縱橫自在得大總持山僧如斯告報祇貴直下知歸直饒與麼會得更須知有向上全提且道如何是全提底意旨豎起拂子云無邊虛空包不住直透威音那畔前復舉死心和尚挾起火示僧云喚作火則燒殺你不喚作火則凍殺你今日試問諸仁向者裏作麼生回避如回避不得不妨與諸仁通箇消息遂頌云燒殺凍殺卒難回避擬議纔生腦門著地勸人除卻是非難點銕化成金即易一踏鴻門兩扇開七通八達恣遊戲謾說明州布袋憨騰騰任運了無寄。

　　旨超二上座募藏經入山上堂兼謝檀越齋量等大千經卷誰知在一微塵無量國中難聞名字河沙劫內罕遇傳持幸有明眼衲僧等閒剖出大藏小藏無盡藏兼之大心居士任運助轉食輪法輪如意輪不勞白馬西來關山遠涉祇以慈航東渡穩載而歸安置毘盧樓閣之內展開明窗淨几之前目睹而心心契合指掌而念念圓明一句入神功超曠劫在昔常啼東請善財南詢至於剝皮刺血為紙墨為求半偈捨全身是皆為法輕生知恩報德然則順佛理而報佛恩無先弘法闡佛日而開佛眼祇貴明心直得頭頭顯露處處全彰所以諸佛體之號三菩提菩薩修之稱六度行海慧變之為水龍女獻之為珠天女散之為無著華善友求之為如意寶緣覺悟之為十二緣起聲聞證之為四諦人空且道在衲僧分上又作麼生嶽高頓落千峰勢海闊全消萬派聲復舉僧問東山演祖云一代時教是箇切腳且道切那箇字祖云缽囉孃學人祗問一字如何卻畣許多祖云七字八字師云大小演祖與麼畣話畢竟正文未曾道著敢問現前兄弟且道如何是正文良久云孔門弟子無人識碧眼胡僧笑點頭復頌云一代時教是箇切腳畢竟正文無人道著當的帝都丁必彬斑豹剝圓通無礙底七縱八橫局守一隅底無繩自縛義隨文而文隨義歷歷明明珠走盤而盤走珠灑灑落落卓拄杖云分明舉似作家切忌胡穿亂鑿就中演出玅伽陀定慧圓明無住著。

　　至節小參滴水滴凍止濼困魚難轉動成塊成團水晶宮裏玉龍蟠十分緊俏風頭硬一片冰湖徹骨寒無影樹頭霜色白不萌枝上雪華攢翻憶少林冷坐分明特地無端賺得神光斷臂覓心無處心安於斯薦得一了百當於斯不薦千難萬難亟須勇猛精進朝夕廢寢忘餐拶到水窮山盡處虛空粉碎髑髏乾大似陽回大地春滿林巒和風浩蕩乾坤闊佛日高縣法界寬復舉僧問洞山寒暑到來如何迴避山云何不向無寒暑處迴避僧云如何是無寒暑處山云寒時寒殺闍黎熱時熱殺闍黎師云洞山古佛雖則善赴來機猶欠悟在何故不應話作兩橛若人檢點得出許你具一隻眼其或未然不免頌出寒時寒殺熱時熱殺靈利衲僧如何超拔腳跟線斷得自繇鼻端泥盡君休刮黃閣簾垂家信通紫羅帳合珍珠撒陰陽寒暑不相干千古萬古阿剌剌。

　　上堂日南長至宮中添一線及時應節律管動飛灰陰消陽長暖氣潛回岸容待臘將舒柳山意衝寒欲放梅慈明揭榜僧堂雕鐫諸子洞山掇退果桌鈍置英才倚天長劍眉間挂兔角龜毛眼裏栽是處全提大用頭頭豎抹橫該一聞千悟底如龍得水根塵未脫底似鴨聞雷須透徹莫依偎偷心死盡眼睛活銕壁銀山盡豁開且道開後如何十方剎海平如掌愛日當陽處處輝。

　　成道上堂棄卻王宮直往雪山六載翛然冷坐萬緣迥絕躋攀容鵲巢於頂上挂蛛網於眉彎忽睹明星出現廓然打破牢關從茲輥出艸窠裏一箇閒人天地間且道釋迦老子即今在甚麼處卓拄杖云來也來也在山僧拄杖頭上高聲唱言於一切法成最正覺智入三世悉皆平等吾身充滿一切世間吾音普順十方國土譬如虛空具含萬象於諸境界無所分別又如虛空普遍一切於諸國土平等隨入身恆遍坐一切道場菩薩眾中威光赫奕諸仁若向者裏諦信得及靈山一會儼然未散你若稍或眼目定動釋迦老子又入琉璃古殿去也山僧忍俊不禁祇得重說偈言真宗絕朕大道無名本來無壞安得有成萬里雲收午夜一天星斗圓明雖然拾得鼻孔不知打失眼睛凜凜真風吹遍界叢林千古播佳聲卓拄杖下座。

　　除夜小參歲復歲兮日復日看看今夜又除夕等閒白了少年頭一歲光陰又虛擲己躬下事如未明浪死虛生無利益要於身後免沈淪好向死前先畫策莫教一息不來時追悔從前空自責直須打破死生關一念萬年無變革然而至道無難惟嫌揀擇心心不住超宗越格便能使得十二時三際不分何間隔逆順縱橫得自繇捏聚依前又開闢所以道年來年去去來不動乾坤歲舊歲新新舊一般時節如是則塵塵爾剎剎爾念念爾正恁麼時不涉新舊去來一句作麼生道能為萬象主不逐四時凋記得古人有頌云坐守空山歲又窮夜堂相聚話西東少林一曲無今古自是諸方調不同新靈峰今晚不免效顰貴要大家具眼歲歲今宵曷有窮循環如日轉西東舊新寒暑雖更改底事明明絕異同。

　　元旦上堂拈香一爐爇處是處皆然彌亙六合香徹大千九重騰瑞氣萬國藹祥煙祇奉一人天地貴從教諸道自分權斂衣敷坐云三陽開泰春歸玉苑洪鈞氣轉凍解銀塘七政順序四海安詳雨暘時若物阜民康兵器銷為農器征帆轉作慈航放牛於桃林之塢歸馬於華山之陽和風宛若慈風溥舜日端如佛日長直得人人悟毘盧性海各各明本地風光正與麼時元正啟祚應時納祐一句作麼生道祇園今古饒春色朵朵渾開薝蔔香。

　　罷爐上堂兼謝兩序及知尼藏公齋東風漸暖萬木將新崖前春水滑雲外鳥聲頻水面冰浮似玉枝頭梅白如銀一一發明玅有頭頭顯露天真覿面分明無向背塵塵盡是本來人有時把斷要津九十日中冰枯雪老有時放開一線華香日麗美景良辰全放即收也泥牛鬥入海全收即放也一馬生三寅祇要諸仁淨嬴嬴光吞萬象赤灑灑氣絕諸塵徹頭徹尾不昧元神殷勤為解丁香結放出枝頭自在春況復明眼知音同心相照手交肘臂互作主賓洗清佛日助轉法輪更有垂手入廛隨方善應打開寶藏運出家珍將折箸攪長河為酥酪百味具足調勻直得箇箇飽齁齁地法喜禪說相親團圞共說無生話一會靈峰萬古新正當今日因齋慶讚即且置祇如該羅萬有一句作麼生道卓拄杖云一氣不言含有象萬靈何處謝無私。

　　燈節小參最勝良宵上元佳節銀燭高燒寶檀細爇燈月交輝處處不別最分明太皎潔佛祖家風盡情漏渫明眼衲僧如何分雪果然蓋色騎聲便解抽釘拔楔從教萬緒千端自是七穿八穴若也逐色隨聲未免眼中著屑問諸仁瞥不瞥若也瞥萬兩黃金合消若不瞥喫水也須防噎莫因循當猛烈聲色堆中須打徹為要諸仁氣分同山僧不是多饒舌復舉東坡居士問蔣山佛慧泉禪師如何是智海之燈泉遽畣偈曰指出明明是甚麼舉頭鷂子穿雲過從來者碗最希奇解問燈人能幾箇東坡雖則欣然有會蔣山未晚傷慈太殺若是山僧如何是智海之燈驀召云大眾眾舉首乃云耿耿孤光常獨耀不勞挑剔照人寰。

　　上堂山僧昨晚剛睡著時夢見藥師琉璃光如來與須彌燈光如來在十字街頭同看鼇山燈火藥師如來應時及節而說偈言一燈能續百千燈心印光通法令行千聖不傳吹不滅聯輝烈燄轉分明於是須彌燈光如來隨聲唱和慧燈不滅魔難入智鏡常明夢不侵堪歎浮生瞌睡漢從教萬劫恣昏沈彼時權長老從旁亦說偈言大矣哉甚奇特一燈照徹塵沙國光輝八萬四千土土土皆作黃金色四生六道一光中祇為情生而智隔直下分明須劋絕莫待當來問彌勒大眾昨夜夢說禪今朝禪說夢自納一場敗闕不合驚群動眾且道權上座甚處敗闕明眼人前不得說夢卓拄杖下座。

　　百丈忌拈香堂堂師表間氣英雄機先路活頂門眼空劋絕野狐知見剖開佛祖心胸倒行摩竭令全露少林宗兒孫遍界克振家風繩繩步武王應金舂恩大難酬何以報旃檀一瓣爇爐中。

　　皆然化士歸山上堂佛事門頭不捨一法東風一扇群華發實際理地不受一塵蟾穿潭底水無痕無象無私春入律不留不礙月行空萬象光吞無內外微塵佛剎盡圓通所以道碧落青霄道人活計逆行順化衲子家風行無緣慈作不請友纔伸驢腳便展佛手見三下三三三如九杖頭挑日月須彌挂北斗驚起東山水上行嚇得磨盤空裏走等閒一吸滄溟竭差珍異寶般般有滿船載得月明歸無限清風生戶牖考鐘伐鼓雁堂前四海高流同聚首果然一飽忘百饑知音不用重分剖正與麼時大功不宰即且置全提正令一句作麼生道卓拄杖云域中日月縱橫挂一亙晴空萬古春。

　　涅槃上堂問本來不生因甚世尊降生藍毘尼園師云秦樓歌夜月進云本來不滅因甚麼入滅雙林樹下師云魏殿舞春風進云祇如達磨大師葬於熊耳山前因甚又隻履西歸師云也要你知者箇消息進云某甲則不然來去無留礙卷舒任自繇師云且信你一半乃云老瞿曇沒意智纔出胞胎四顧稱尊因甚又往雪山夜睹明星方纔瞥地自說諸法寂滅相不可以言宣因甚四十九年播土揚塵三百餘會口勞舌沸自說諸行無常是生滅法因甚又道於然燈佛所得值八百四千萬億那由他諸佛悉皆供養承事與夫無量劫中捨頭目髓腦國城妻子象馬七珍修諸苦行種種布施自說於然燈佛所實無有法可得因甚拈華示眾付屬飲光流通正法眼藏與諸菩薩授阿耨多羅三藐三菩提記自說常在靈鷲山及餘諸住處因甚向拘尸那畔雙林樹下摩胸告眾今日則有明日則無槨示雙趺愈加一場鈍置傳播將來歲歲今朝謂是涅槃時至恰值化主殷勤辦供嚴備香華燈燭茶果珍饈美味不肖遠孫因風吹火燒牛頭旃檀五分法身之香熏你鼻孔使你無處回避上來與麼哆哆和和且道是贊揚是罵詈卓拄杖云諸仁若向者裏薦得於其中間來去真無礙卷舒信自繇玅用縱橫得大善利祇如為眾竭力報佛深恩底人畢竟功歸何所卓拄杖云玲瓏八面活潑潑千古萬古振綱宗。

　　大悲生日陞座今朝二月十九日大悲菩薩降生辰本來玅體無生滅緣何示現大士身為憫娑婆諸苦趣所以分身遍剎塵紺目澄清香水碧月眉皎潔海門新楊柳風清除熱惱淨缾露冷灑災迍五濁波中施寶筏紅塵路上指迷津塵中能作主化外自來賓三十二應遊諸國土千百億化度脫沈淪圓滿淨如空界月照空今古絕疏親大眾分身應現即不問且道如何是真月良久云休於天上覓莫向水中尋卓拄杖下座。

　　化士歸山上堂無上兩足尊佛種從緣起六度四無量任運不停止為滿足菩提視身如敝屣佛佛既皆然祖祖亦如此寶壽作街坊為眾如為己忽聞無面目便悟單傳旨南辰信手攀北斗回身倚光陰幾百年清風猶未已阿誰頭上沒青天彼既丈夫我亦爾廓然當下心眼開曠劫頓超一彈指無邊剎海掌中觀大地撮來粟粒米供養十方羅漢僧饑虛永絕咸歡喜正法眼藏廣流通遍界優曇開火裏呵呵呵委不委一程不涉便歸家擬議白雲千萬里復舉古人道智不到處切忌道著道著則頭角生前輩與麼說話大似病鳥棲蘆太殺無轉智靈峰則不然智不到處正好道著雨灑嵒華風生殿閣診候臨時應病與藥看孔著楔解黏去縛天馬挨開大施門震動乾坤星斗落卓拄杖下座。

　　清明上堂僊石問禁煙令節存亡感慟斯辰猊座高登未審如何指示師拈拄杖云天上有星皆拱北人間無水不朝東進云一句迥開萬靈有賴師云且道甚麼人境界進云一把柳絲收不得和煙搭在玉欄干師云休誇澤色黃金嫩切忌西風匝地吹僧禮拜乃云迅速韶光如電掣看看又是清明節萬紫千紅開畫圖不用安排與羅列靈雲一見兩眉橫引得漁郎恣饒舌鷓鴣啼處百華香直截為人人不瞥慎終追遠世相傳拜埽先塋忙不迭高低無限土饅頭薶沒智愚與豪傑紙錢灰滿千家冢哭到衰陽聲哽咽轆轤上下浪死虛生換面改頭百醜千拙愛河渺渺幾時枯業海茫茫何日竭要於當下免輪迴[○@│]須向此中親打徹叮嚀我輩出家兒辦道身心須猛烈放開胸次冷如冰豎起脊梁硬似銕不容豪髮有淆訛是佛是魔俱劋絕果然大用現前自是頭頭合轍一毫不露處何妨嶽積山堆萬法全彰時卻又影沈光滅卷舒出沒自繇應現千差萬別能挑海底金燈善出眼中玉屑鉗鎚十聖三賢敕點飛龍跛鱉傳持無盡莫窮年將此深心奉塵剎然雖如是猶屬化門不落諸緣一句作麼生道卓拄杖云十方剎海無倫匹千古萬古獨巍巍。

　　上堂僧問法座當軒容進步德山托缽事如何師云殘羹餿飯不勞拈出進云雪峰道鐘未鳴鼓未響托缽向甚麼處去山便歸方丈意旨如何師云風動水生紋進云峰舉似巖頭頭曰大小德山未會末後句甚處是他未會末後句師曰殺人刀活人劍進云德山道汝不肯老僧那頭便密啟其意如何是密啟其意師云爛泥有刺進云德山來日上堂頭云且喜老漢會末後句雖然也只得三年活既會末後句因甚只得三年師云如蟲禦木進云和尚與麼畣話與古人還有優劣也無師云優則總優劣則總劣進云水向石邊流出冷風從華裏過來香師云且莫詐明頭僧喝師便打僧禮拜云無雲生嶺上有月落波心師云猶是亂統乃云劫前運步孰是知音格外橫身誰當辨的二聽絕聞其響五眼莫睹其形直饒威音那畔承當未免打作兩橛縱使卻來者邊行履也應難許十全有佛處不得住抹過恆河沙國土春風孰道在華支鸞鳳不棲荊棘樹無佛處急走過鎖夢關空成險墮莫守寒嵒異艸青休戀白雲深處坐有無不住絕商量玅用縱橫迥異常熱碗晝鳴翻古調銕牛夜吼換新腔蟭螟眼裏放夜市卓拄杖云須信吾宗別有長復舉僧問洛浦供養百千諸佛不如供養一箇無心道人未審百千諸佛有何過無心道人有何德浦曰一片白雲橫谷口幾多歸鳥盡迷巢後有尊宿云要識箇中意牛頭尾上安山僧則不然要會箇中意一老一不老於斯明得今日鑑明禪德領眾居士揮金辦供施者不作施想受者不作受想彼此一念純真當體三輪空宗功超五果四向福等虛空無盡於斯未明大眾二時應供不得咬破一粒米久參先德何用忉忉晚學初機更為頌出百千諸佛無心道人元無彼此卻有疏親夜蟾自是有圜缺古鏡從來不受塵卓拄杖云者段家風誰會得騰騰任運劫前春。

　　晚參舉石霜禪師道初機未覯大事先須識取頭其尾自至疏山參問如何是頭霜日直須知有如何是尾霜曰盡卻今時有頭無尾時如何霜曰吐得黃金堪作甚麼有尾無頭時如何霜曰猶有依倚在直得頭尾相稱時如何霜曰渠不作箇解會亦未許渠在後僧問九峰如何是頭峰日開眼不覺曉如何是尾峰曰不坐萬年床有頭無尾時如何峰曰終是不貴有尾無頭時如何峰曰雖飽無力直得頭尾相稱時如何峰曰兒孫得力室內不知師云二大老與麼提持雖是祭鬼神茶飯鬼神也無猒足山僧不免更著一分如何是頭萬年天子不封侯如何是尾四海五湖王化裏有頭無尾時如何潛龍勿用有尾無頭時如何好所佛堂而佛不聖如何是頭尾相稱底句夜明簾外排班立空王殿上絕知音且道與古人相去多少具眼者辨取。

達變權禪師語錄卷第一


嘉興大藏經（新文豐版）第 29 冊 No. B248 達變權禪師語錄


達變權禪師語錄卷第二

　　侍者海澂記錄

　　住明州慈谿縣五磊山靈峰禪寺語錄

　　佛誕請上堂僧問本來不生因甚降生於皇宮師云病眼見空華進云天上天下唯我獨尊如何是獨尊之旨師云倚天長劍逼人寒進云今日和尚現大人相與世尊是同是別師云直教他倒退三千里進云恁麼則昔日瞿曇今朝和尚師云罕逢穿耳客多見刻舟人問世尊初生一手指天一手指地意旨如何師卓拄杖一下進云祇如雲門一棒打殺又作麼生師云誰人知此意令我憶南泉進云雲在嶺頭閒不徹水流澗下太忙生師云不是者箇道理乃云大人境界行海無窮三僧祇劫悲願重重未離兜率已降皇宮纔生下地浩氣吞虹指天上下目顧西東唯我獨尊三界大雄四十九年漫天布網三百餘會打鳳羅龍末後拈華別展家風單傳教外直指綱宗人間天上微塵剎海西天此土萬古尊崇如春在華不施其功自然開發萬紫千紅如及時雨誰不歇仰普潤焦枯悉皆生長如大雲起彌覆穹蒼頓除熱惱遍界清涼如大日輪任運自在照徹十方豪無偏愛所以道剎塵心念可數知大海中水可飲盡虛空可量風可繫無能盡說佛功德今逢降誕之辰復有大心居士虔備香齋供佛及僧更請不肖遠孫曲彔高陞舉揚正法報畣能仁舉揚即置且道世尊還來受供養也無若來世尊即今在甚麼處若不來又供養箇甚麼諸人向者裏緇素得出與大心居士立地成佛永無退轉若緇素不出音請同到大殿拈香上供更為諸人說破。

　　師到廣潤省覲眾請小參問象駕遠臨師資道重同風千里無勞問的的相承事若何師云象蹋恆河徹底過大千百雜碎如塵進云古德道向上一路千聖不傳又有道向上一路千聖不然祇如不傳不然還有相承分也無師云剎竿頭上仰蓮心進云若不入水爭見長人師云涌金春色晚吹落碧桃華進云如是則好將一滴曹谿水散作波濤起濟宗師云一片何人得流經十萬家乃云不來相而來南嶽天台知幾回不見相而見千里同風常覿面所以道不出戶身遍十方未入門常在屋裏則何假覺城東際始見文殊樓閣門開方參彌勒故靈峰不異此處此處即是靈峰不肖雖與本師大和尚相別兩月殊不知夜暗晝明時時省覲折旋頫仰步步追隨遠溯威音已前直至盡未來際於其中間豪無間隔有時拈尾作頭有時拈頭作尾君臣道合賓主交參一月印千江千江同一月況有十方英傑四海高賢手眼精明同心相照命不才涼德為眾舉揚大似布鼓雷門耀螢烈日固知塵培巨嶽難增鷲嶺之高然而露滴天池已接曹源正脈不免更借堂頭老人威光向無言處演言無法處說法直得須彌岌峇海沸波騰白鶴峰走下平田淺水玉几案跳上大梵天宮驚起空中天鼓出大音聲唱如是言若人欲識佛境界當淨其意如虛空遠離妄想及諸取令心所向皆無礙合掌峰聞得歡喜踊躍贊言善哉快說法要獨有拄杖子直頭不點側頭覷道與麼提持座主見解未是衲僧極則處敢問諸仁如何是衲僧極則處卓一下云人居大國方知貴水到瀟湘一樣清記得佛眼禪師省覲東山云暫下蓮峰輕屈指光陰倏爾又三年雖然不隔絲豪許爭似親躬到座前龍門老人雖則胸襟流出蓋天蓋地理事圜融揀點將來向上關捩子猶未道著在諸仁若揀點得出許伊頂門具眼肘後有符揀點不出祇知事逐眼前過不覺老從頭上來。

　　上堂僧問世尊拈華迦葉微笑未審笑甚麼師云笑你漆桶不快進云古人一言之下心地開通因甚昨日上堂今日又上堂師云重重相為猶且不薦進云人人眼盍乾坤箇箇鼻孔遼天因甚不知其義師云怪山僧不得進云某甲禮拜去也師便打乃云過去諸如來卓拄杖云斯門已成就現在諸菩薩卓拄杖云今各人圜明未來修學人卓拄杖云當依如是法所以道佛佛授手祖祖相傳能收能放最玅最玄有權有實無黨無偏有時遇賤則貴傾國莫能換有時遇貴則賤不值半文錢有時向阿修羅宮打坐有時向兜率內院安眠有時遍界分身塵塵獨露有時佛眼覷不見密密綿綿隱顯縱橫無間隔從來千聖不同廛完生禪者為眾竭力念念純真炊無米飯飽不饑人成不可思議解脫作無量殊勝奇特雖然福等須彌未是衲僧極則若得桶底子脫五色線斷一明一切明一悟一切悟一證永證一得永得頂門上如如不動腳跟下了了常知究竟將來猶是途路中事且道如何是到家一句良久云還鄉盡是兒孫事祖父從來不出門。

　　晚參豎起拂子云拾得大士來也在拂子頭上以梵音聲宣說偈言佛哀三界子總是親男女恐沈黑暗阬示儀垂化度盡登無上道俱證菩提路教爾癡眾生慧心勤覺悟不期掌教世尊聞得即時踊出拄杖頭上亦演阿字伽陀曰參禪學道莫輕狂巽順含容般若光一念直教清似玉萬緣必使冷如霜豁開耀日金剛眼豎起撐天銕脊梁拶得心華開發後大千無處不馨香龍華教主聞得挺身出眾扼腕立地道瞿曇瞿曇出語成不遜面皮厚三寸好將八棱棒一日打三頓於是世尊懡㦬而退敢問見前兄弟作麼生與黃面老人出氣良久卓拄杖云當臺一鑑明如日萬古晴空絕是非。

　　結夏小參九夏安居結制遵行如來舊例我等釋子沙門日用固宜審細性天杲日當陽切忌浮雲遮蔽古來守護蠟人驗盡衲僧私弊要得大用見前直下有無不繫欲報佛祖深恩必也等心死誓果然行解相應自然與道默契絲豪見惑淆訛未免眼中有翳大丈夫須猛利無明頓斷非容易單刀直入莫因循徹底掀翻休擬議萬年一念絕支離一念萬年無變異拶得心空及第時一超直入如來地遍界分身得自繇出生入死恣遊戲然雖與麼猶落今時更須知有天地不能盍載日月不能照臨陰陽不能陶鑄寒暑不能變遷名不得狀不得不禁足護生不安居結夏底畢竟如何話會豎拂子云還委悉麼填溝塞壑無人會雲自高飛水自流復舉世尊在摩竭陀國說法是時將白夏乃謂阿難日諸大弟子人天四眾我嘗說法不生敬仰我今入因沙舊室中夏坐九旬忽有人來問法爾代我說一切法不生一切法不滅言訖掩室而坐師云世尊雖則老婆心切本分作家殊不知特地一場翻成分外何故大似衒玉求售預搔待癢且道淆訛在甚麼處具眼者辨取若辨不出不免為蛇畫足去也一切法不生夜來明月上高崢會得秋光淨如練五湖煙景有誰爭一切法不滅金色頭陀曾漏渫水流澗下太忙生雲在嶺頭閒不徹。

　　結夏上堂勾芒退位炎帝當權四海高人罷搖金錫二千年外風規元無間隔三世如來法式不異絲豪山僧今日與十方法界情與無情學等無學并見前兄弟踞菩薩乘修寂滅行○以大圜覺為我伽藍選佛場宏開解脫門廣啟諸仁向者裏豁然悟入則人人常光見前各各壁立千仞融通萬有而混成坐斷要津而一致不促一念不涉三祇直下無一絲豪頭遍界全彰奇特事如是則禁盡一切眾生之足而無住相斷盡一切眾生之命而無殺相雖則長養聖胎要且功勳不涉雖則功勳不涉何妨長養聖胎所以道理隨事變該萬有而一片虛凝事逐理融等千差而咸歸實際全理全事全放全收全主全賓全體全用即且置無功用行一句作麼生道良久云不起纖豪修學心無相光中嘗自在卓拄杖下座。

　　天中節上堂律轉蕤賓日正長剛纔結夏又端陽荷開水面撐天碧梅熟枝頭遍界香金線細垂谿畔柳玉梢高出上林篁頭頭顯露遮那體擬議纔生錯較量林下道人不隨世變雖逢佳節祇麼平嘗不用桃符咒水何須燒酒雄黃百怪千妖俱殄滅土虺赤口悉薶藏願見黃河清徹底普天匝地盡安祥從來佛日無私化炟赫圜明照萬方大眾此是諸佛如來圜覺境界敢問如何是諸佛出身處[○@卍]於斯明得諸佛法身入我性我性同共如來合於此不明光陰倏忽催人老嫩綠駸駸已過牆卓拄杖下座。

　　晚參問乾坤之內宇宙之間中有一寶秘在形山今日龍象交參請師當陽揭露師云輝天鑑地無人會進云恁麼則手執夜明符幾箇知天曉師云自緣根力淺莫怨太陽偏進云萬古碧潭空界月再三撈摝始應知師云卻也費力不少乃舉雪峰玅湛禪師云一切法無差雲門胡餅趙州茶黃鶴樓中吹玉笛江城五月落梅華慚媿太原孚上座五更聞鼓角天曉弄琵琶古人與麼拈提可謂不落宮商調誰人和一場伯牙何所措此曲舊來長是則固是向上一竅畢竟不曾道著山僧不惜眉毛不免華擘一上一切法無差還須老作家南山呼鱉鼻平地摝魚蝦暗裏抽橫骨風前露爪牙空中拏閃電石上長油麻不萌艸解藏香象無底籃能著活蛇白格樹頭魚扇子峰巒纔露海雲遮諸仁言下知歸便明向上一竅具眼者試道看眾無語摘下拂子云須知雲外千峰上別有靈松帶露寒。

　　上堂問設齋馮居士慶生六月二請師特舉揚世出世間事敢問如何是出世間事師云玉離荊岫寒光動劍出豐城紫氣浮進云如何是世出世間事師云天共白雲曉水和明月流進云恁麼則法施大眾均霑居士恩歸有地師云恩歸且置如何是你本分事進云在者裏師云認著依前還隔海僧禮拜師便打問多子塔前親授記黃梅隊裏獨贏來今日披登華王座箇中密意請深裁師云錫挂靈峰新日月衣被庾嶺舊雲煙進云昔日阿難問迦葉世尊傳金襴外復傳何物還是不知而問為復知而故問師云不快漆桶進云迦葉召阿難阿難應諾斯時賓主歷然為甚人人道阿難不會師云卻較些子進云迦葉道倒卻門前剎竿著為是單明第一義為復別有生涯師云焦磚打著連底凍進云恁麼則千聖共傳無底缽聯芳不盡永馨香師云也不消得進云今日馮居士奉金襴供養和尚和尚說何法祝壽師云祇將一滴曹源水普潤三千及大千進云恁麼迦葉猶在師云且教他過一邊著問森羅及萬象晝夜演無生祇如居士未生已前且道是何消息師云未問已前薦取進云纔生時㘞地一聲是甚麼人境界師打云還會麼進云當陽直截蒙師指即今慶誕意如何師云月籠丹桂遠星拱北辰高進云祇將日月為天眼指出須彌作壽山師云似則也似是則未是僧禮拜乃云無上福田衣善哉解脫服佛祖為傳持作人天眼目龍披一縷時鳥王便畏縮雞足山中勤守護讓之有餘大庾嶺頭提不起爭之不足如今披向華王座孤光迥迥彩雲簇茲有大居士生長居華屋篤志慕佛乘不享人天祿種種玅莊嚴辦供來山谷請我轉法輪高登曲彔木不輥雪峰毬不唱雲門曲<<PIC>J29p0801_01.gif</PIC>直截為指南六六三十六以此滅諸殃以此集眾福眾罪如霜露日出難藏蓄百福似川流到海能漩澓壽量等虛空非延而非促黃河清兮出聖人丹山穴定生鸑鷲為瑞為祥遍九垓不假栴檀香馥郁古來大有好風規維摩前身是金粟盡未來際無猒倦便是如來真眷屬然雖與麼未盡今時及盡也直得三世諸佛口挂壁上猶有一人呵呵大笑靈峰向者裏擬著箇眼也要諸仁瞥地還委悉麼卓拄杖云那邊不坐空王殿蕩蕩無依鳥道玄。

　　晚參光陰倏忽催人老打辦身心須及蚤不覺安居兩月過浮生幻景難常保莫教耳聵眼昏華風火散時空懊惱人人本具打不徹祇為心田長蔓艸不識衣中無價珍波吒向外徒尋討饒君能說不能行到頭難免閻王考若是男兒大丈夫銕圍山嶽齊衝倒虛空粉碎地平沈翻轉南辰作北斗十方世界見全身毛孔盡作師子吼最勝無憂安隱幢天龍寂聽波旬走報諸仁須自剖潔白不存豈容垢禪說珍饈尚不餐誰能更飲無明酒二乘精進莫同儔外道聰明難共偶慣使金烏夜半明毛群羽族失所守脫卻竇八破布衫豎起寒山禿埽帚掣電光中驗正偏大圜鏡裏分妍醜顛倒陰陽掌握間驅馳佛亦不知有百千三昧恣遊戲方好宗門出隻手然雖與麼究竟將來猶是尋常功榦直得進一步超越不可說不可說無量無邊浮幢王剎退一步坐斷威音那畔更那畔猶未是他住腳處祇如不進不退時如何良久云儂家不管興亡事一任和雲占洞庭。

　　解夏小參九十光陰一剎那己躬下事果如何未能直截明斯旨重疊關山路轉多須究徹莫蹉跎香象漂流為見河一念不生全體見橫身三界絕籠羅所以道知幻即離不作方便圜裹十虛本來成見離幻即覺亦無漸次腳頭腳底橫三豎四祇為情生智隔想變體殊於日用中而不自覺累他先德回首塵勞向無方便中曲垂方便劃地為牢加功用行如將谷響千斤換得空華萬片殊不知真實體上結解他不得修證他不得離名離相無住無依渠能生育天地天地生育他不得渠能長養萬物萬物長養他不得渠能建立一切一切建立他不得渠能破壞一切一切破壞他不得取不得舍不得不可得中只麼得祇如不落進修一句作麼生道任運常如癡兀人他家自有通人愛復舉世尊因自恣日文殊三處度夏迦葉欲白椎擯出纔拈椎乃見百千萬億文殊迦葉盡其神力椎不能舉世尊遂問爾擬擯那箇文殊迦葉無語師云試問見前兄弟三箇老古錐其中還有優劣也無若道有優劣未具參學眼在若道無優劣參學眼在甚麼處具眼者試定當看定當不出更打葛藤去也文殊三處過夏石灰布袋迦葉白椎欲擯出為他閒事長無明爾擬擯那箇文殊老老大大隨人起倒迦葉無語氣急殺人不免更為頌出脫體風流千般賣俏據令而行不容朕兆就中誰得誰失箇裏有玄有要秋空月上萬峰頭疏柳隄邊剛落照卓拄杖下座。

　　解夏上堂兼謝兩序及嘗如知浴齋朱明已去大火西流鯤騰北海雁轉南州是處蟬聲喿晚連山木葉驚秋乾坤一合地餬餅日月兩輪天氣毬至理洞明會千差於物表玄機獨脫融萬象於毫頭塵塵不礙法法全周一夏已來東語西話薦得眉毛在否便明關字相酬透得底丹霄獨步未透底正好潛修況有文殊普賢同聲相應釋迦彌勒同氣相求垂手今時劻勷祖道揮戈佛日光贊宗猷更有赤心片片真誠相為入泥入水自在優遊大似風行艸偃渾如月載虛舟遍界分身無量億百千師子一毛收正恁麼時九夏賞勞一句作麼生道卓拄杖云豁開戶牖無拘束任運縱橫得自繇。

　　晚參舉大慈寰中禪師示眾云說得一丈不如行取一尺說得一尺不如行取一寸洞山日我不恁麼道曰和尚作麼生山曰說取行不得底行取說不得底雲居云行時無說路說時無行路不說不行時合行甚麼路洛浦云行說俱到即本分事無行說俱不到即本分事在師云此四則語一則有賓無主一則有主無賓一則賓主俱無一則全具賓主若人緇素得出許伊具透關眼緇素不出山僧更資一路去也行說俱到即本分事在行說俱不到即本分事無諸仁者還會麼易商量難辨別山僧與麼告報也是錮鏴上著生銕參。

　　晚參舉石屋禪師道月出海門東金波浩渺渺圜又圜不虧明又明得好寄語白兔翁說與姮娥道收彩不宜遲潛光須及蚤莫待黑雲四面來一天光彩都無了世間惟有道人心歷劫至今常皎皎師云知白守黑居安慮危密用潛行薶光鏟彩還他石屋老人美則甚美大似獨善其身二乘見解殊不知心月孤圜光明烜赫風吹不入雨灑不溼日照不明雲遮不黑也無失也無得既無得失試問諸仁畢竟如何受用卓拄杖云成住壞空渠不壞湛湛圜明無變革。

　　中秋上堂問颯颯金風剛徹體明明玉兔正懷胎時節因緣即不問當陽一句請師開師卓拄杖云休於天上覓莫向水中尋進云恁麼則光吞萬象氣絕諸塵去也師云且道是阿誰境界進云秋水共長天一色師云切莫詐明頭乃云看看又是中秋節人人慶賞咸歡說玉露漙漙溼桂華天風吹落黃金屑晴空萬里絕纖雲彌滿一輪無空缺一人舉眉一輪明十世古今都照徹堪笑硃砂強畫成誰知弄巧翻成拙再三撈摝始應知爭似本來嘗皎潔馬師翫能定當正好修行正好供養經入藏兮禪歸海獨超物外真過量寒山比有深旨澄湛寒潭光徹底照見三千及大千光吞萬象無表裏小釋迦纔賣弄倒轉槍旂倩爾用汎汎端如五兩輕堆堆何啻千鈞重蹋翻滄海月沈空大蟲一嘯清風送靈山話費周折哆哆和和列列挈挈曼殊賣啞妝聾釋老搖脣鼓舌攪得三千剎海渾畢竟天無第二月報諸仁須劋絕直饒一一透將來也是循途而守轍何也畫餅不充饑喫鹽難救渴畢竟如何擲下拂子云百尺竿頭得自繇生機一路從來別。

　　小參秋風涼秋夜長未歸客思故鄉曠劫流轉三界祇緣未徹宗綱緇素莫分鏤冰作王菽麥不辨認奴作郎賴有十方佛祖利生悲願不忘出沒死生如遊園觀橫身苦海倒駕慈航無奈勞生不醒沈迷夢境顛狂果是英靈漢子豈肯自昧心王不用思量卜度祇貴直下承當譬如廣額屠兒放下屠刀便言我是千佛中一數又如七歲龍女寶珠獻上疾往無垢世界坐大道場為他一信永信再無疑惑一得永得更不回皇是則固是直饒諦信無疑猶是順水推船祇如迥出眾流一句作麼生道擲下拄杖云縱橫逆順無依倚便是威音古願王。

　　重陽上堂中秋纔去重陽便來桂香已謝叢蘜將開佛果宜於心地種覺華須向性田栽既爾應時及節何妨豎抹橫該正按旁敲撫憐赤子曲譚直指提獎嬰孩一生取辦無餘事獨有當年箇善財更有許多老宿門庭冷若死灰溈山拾橡栗為食隨家豐儉大梅以荷葉為衣善自剪裁九年嵩嶽何嚴冷多載西峰甘活薶不管紅塵世外從教白醭口堆雖然不語其聲如雷至於執爨負舂不作不食陸沈下版腰石黃梅箇箇銅頭銕額壁立萬仞崔嵬觀今鑑古堪笑堪哀不惟撥無因果更兼世諦陰媒既落今時虎皮羊質難免他日象耳魚腮惟冀本色衲僧四楞著地真操實履共樂嵒隈行解相應齊著力大家輓取古風回正當恁麼時獨脫無依一句又作麼生道千差坐斷無回互天上人間不可陪。

　　晚參舉應菴和尚道參學人切忌錯用心悟明見性是錯用心成佛作祖是錯用心看經講教是錯用心行住坐臥語言三昧是錯用心穿衣喫飯屙屎送尿是錯用心一動一靜一往一來是錯用心更有一處錯用心歸宗不敢與諸仁說破何故一字入公門九牛抴不出師云山僧則不然更有一處錯用心要與諸仁說破何故文不在茲畢竟如何良久云鵝王擇乳素非鴨類。

　　晚參舉夾山道眼不挂戶意不停玄直得靈艸不生猶是五天之位珠光月魄不是出頭時此間無老僧五路頭無闍黎師云諸仁者既無老僧又無闍黎且道夾山老子立地在甚處於斯薦得不惟捉敗夾山三世諸佛無出頭分於斯不明莫謂夾山山勢險前頭更有玅高峰。

　　上堂金剛正體圜裹十虛古今同一際般若智光彌滿六合萬化悉皆如無去無來大圜鏡中彰玅相非生非滅漚華景裏見全身與麼會得表裏一如本自尊嚴天然成見況淑德猶閒四教母儀不媿三遷早年持素性潔秋霜晚入空門戒珠川媚雖然雪巢夜冷鳳閣香沈須知明月半窗藹然和氣正恁麼時孝子千日薦母尊嚴畢竟向甚麼處安身立命豎拂子云還委悉麼一毫端上全身見一一毫頭渾不差剎剎塵塵無別法未曾抬步已歸家復舉那吒太子析肉還母析骨還父然後見本身運大神力為父母說法大眾骨肉既還父母了喚甚麼作本身於此不明粉骨碎身未足酬於此明得一句了然超百億更為頌出析骨還父析肉還母見出本身超佛越祖二聽莫聞五眼難睹擊金鐘敲瓦鼓趙州關雲門普洞徹當陽向上機山河大地咸作舞亦如千日放光明十方照徹無今古卓拄杖下座。

　　晚參大冶洪爐陶鑄精麤流出萬有不假功夫烹佛烹祖能文能武通上徹下騰今燿古規模鎔盡本無修證萬事臨時自然號令識者罔措面面相睹獨脫英靈迥超迷悟報君知休莽鹵大道坦平人心險阻自生胡越釘樁搖艣所以甜瓜徹蒂甜苦瓠連根苦果然一箭中紅心管教大地無寸土有時劫火洞然光爍爍地不妨滴水滴凍寒威威地有時萬丈寒冰中迸出亙天烈燄不妨亙天烈燄裏能結萬丈寒冰有如是奇特有如是靈通且道是誰作主豎拂子云還委悉麼毘嵐猛風吹不滅聯輝烈燄轉光新。

　　初祖忌拈香遙觀赤縣神州來接大乘根器梁皇殿上全提不契當陽直示一語既不投機合國人追弗至九年默坐少林滯貨不離行市若非斷臂神光幾乎一場鈍置相傳歲歲今朝謂是西來祖忌嚴設香華供養聊表兒孫誠意一瓣旃檀一盞茶碎身難報意何賒自從隻履西歸後遍界時開五葉華。

達變權禪師語錄卷第二


嘉興大藏經（新文豐版）第 29 冊 No. B248 達變權禪師語錄


達變權禪師語錄卷第三

　　侍者海澂記錄

　　住明州慈谿縣五磊山靈峰禪寺語錄

　　開爐皆嘗二知浴請上堂問九旬禁足覓鏡裏之華三月安居撈水中之月去此二途不假功勳一句作麼生道師云銅頭銕額如龍虎天上人間得自繇進云恁麼則化外有天藏日月就中無地著鍼錐師云還假功勳也無進云此夜一輪滿清光何處無師云引不著僧喝師便打問盡大地是箇解脫道場今日開爐結制把住天下英靈和尚是何心行師打云也要你向者裏薦取進云與麼則四威儀中皆是道何須特意覓真宗師云只恐不是玉是玉也大奇僧禮拜師復打乃云世界闊一丈火爐闊一丈火燄轉法輪十方悉通暢此界與他方廓徹無遮障諸佛立地聽演出一大藏繽紛天雨華香飄梵天上艸木與叢林順方咸低向萬象及森羅晝夜同宣唱剎說熾然說玅義廣無量單明向上機阿誰不仰望更有如來禪蘆華雪月滿平川夜半正明曉不露好諳父母未生前祖師意千波競起文殊智一亙晴空遍吉床法法頭頭無不是入廛垂手自他俱利逆順門高信腳登不論山林與城市乃至寒山燒火拾得埽地冷處著把涼湯點沸入水見長人不負靈山記洗滌如來淨邊垢始契箇中真實義至於堂裏坐禪迥絕諸緣打成一片無人會推倒須彌浸玉蟾堂外禪坐精勤功課運水搬柴推礱抴磨菩薩萬行玅莊嚴戶底門頭俱勘破俱勘破無別箇抹過三祇大劫修翻笑如來成話墮覷不破莫放過豎起銕脊梁歸堂且打坐請上堂問齋家祈福無窮禪門淵深海闊兩重公案請師分開師云知恩者少負恩者多進云恁麼則法輪常轉佛日增輝去也師云且道承誰恩力進云路逢劍客須呈劍不是詩人莫獻詩師云學語之流一札千行乃云百千法門同歸方寸道無南北根有利鈍子韶月下聞蛙當處豁然徹困不用古錐饒舌何必棒頭三頓河沙玅德總在心源萬機頓赴流出真言龐公參馬祖西江一口吞家私盡把沈湘水自謂知恩解報恩潛倪二居士渠今又不然家私親運出齋僧供聖賢佛本聖中聖弘願廣無邊法名大寶聚僧乃無漏田欲成無上道先修般若緣卓拄杖云以此報親一生成大孝以此報國萬里靜風煙要明劫外須契言前頓令凡胎俗骨便成大覺金僊禪禪曹洞以之則正偏兼帶臨濟用之則三要三玄雖則本無縫罅何妨七穴八穿有時火燄裏藏身去來無跡有時劍刃上走馬往返周旋大海波心紅輪涌出玅峰孤頂白浪滔天或時一毫端上見出華藏世界或時一毛孔裏收攝三千大千未能一一透徹都緣己見枯偏須努力痛加鞭泥牛抴斷龜毛索兔角欄中任意眠則且置祇如供佛齋僧畢竟功歸何所卓拄杖云淨智玅嚴功德聚當人本體自周圜。

　　雪子化士回請上堂問向上一路佛祖窺覷無門祇如集眾陞堂又且如何話會師云野色更無山隔斷天光直與水相通進云還有佛法示人也無師云腳跟下與你一頓僧禮拜云今日人天有賴普眾霑恩師云大有臨河歇死人乃云目前無法萬里不挂片雲意在目前四顧清風滿座不是目前法威音那畔淨贏贏通上孤危非耳目之所到空劫已前赤灑灑徹下險絕實際理地一了一切了今事門頭一真一切真隨處作主荊棘林中下腳遇緣即宗紅塵堆裏橫身轉娑婆為極樂變瓦礫作佳珍二時喫飯不曾咬破一粒米終朝無說時時常轉法輪無影對頭高縣日月沒絃琴韻曲奏陽春大地山河揚眉瞬目對林水鳥鼓舌搖脣句句超佛越祖言言覿面指陳直得諸天歡喜外魔膽喪雲行雨施起鳳騰鱗乾闥婆王低回奏樂阿修羅眾息惡停瞋頭頭顯示空王令艸偃風行孰不遵會須是一生取辦更莫教萬劫因循祇如為眾竭力底人畢竟如何受用豎拂子云出群須是英靈子將此深心奉剎塵。

　　晚參舉僊宗守玼禪師因僧問十二時中常在底人還消得人天供養也無玼曰消不得曰因甚消不得玼曰為爾常在曰祇如常不在底人還消得也無玼曰驢年師云諸仁者常在底也消不得常不在底也消不得畢竟如何即得卓拄杖云者裏玉石不分喫水也須防噎又卓拄杖云者裏緇素分明萬兩黃金也合消何也透過金剛圈嚼碎銕酸餡一飽忘百饑始信不相賺。

　　至節小參千谿水冷萬壑林凋潭冰徹底寒非一宵正令潛施地中雷復化機密運陽長陰消物理有變革時節不相饒直得冰河燄起石筍抽條銕蛇橫古路彩鳳舞丹霄曠大劫來彈指頃洞然元不異今朝諸仁者難除理障易遣情塵大地茫茫愁殺人眼裏無筋一世貧生死牢關打不破快須勇猛著精神拶到水窮山盡處心華開發少林春記得僧問疏山仁禪師如何是冬來意仁云京師出大黃石屋頌云有問冬來意京師出大黃地爐深夜火茶熟透缾香密老和尚云有問冬來意京師出大黃若人吞下肚屙淨一條腸師云一人理上偏枯一人事上不足山僧又不然有問冬來意京師出大黃若人玄會得三界大醫王且道與古人相去多少具眼者試定當看。

　　上堂孟冬薄寒仲冬嚴寒朔風如箭射透重關少室山前冰枯雪老曹谿路上月白風高野外橫身霜凜凜危然孤坐冷颼颼一陽來復君子道長群陰剝盡小人道消翻憶大乘氣象求師立雪齊腰堪嗟末法去聖時遙繫駒伏鼠外寂中搖人心澆薄古道寂寥安得銅頭銕額直透此宗大似桶箍一爆連底俱空內空外空內外空一通一切通打瓦鼓應黃鐘風從虎兮雲從龍直饒與麼猶在途中祇如不涉陰陽寒暑端坐家堂一句又且如何話會舉拂子復擲下云動靜不曾離本際德雲常在玅高峰。

　　勉參舉大珠和尚道太虛不生靈智真心不緣善惡嗜欲深者機淺是非交爭者未通觸境生心者少定寂寞忘機者慧沈傲物高心者我壯執空執有者皆愚尋文取證者益滯苦行求佛者俱迷離心求佛者外道執心是佛者為魔師云古人與麼提持於如來禪唱教門中足可觀光祖師禪未夢見在試問見前兄弟且道祖師禪有甚長處<<PIC>J29p0804_01.gif</PIC>選佛若無如是眼宗風那得到如今。

　　了知信玄二禪人請上堂真宗離相迥絕智愚大道無形原非頓漸不減不增無餘無欠信徹靈玄豈容瑕玷圜明了知不因心念雖則不壞假名究竟本無欣猒嘗露見前靈鋒寶劍神威凜凜寒鋩燄燄冷光偪塞太虛空天上人間渠獨占擬議纔生墮阬落塹自是勞生日用差休言般若無靈驗有靈驗絕支離卓拄杖云箇中消息子能有幾人知大地撮來粟粒米有時粒米作須彌長河攪得成酥酪杓柄靈通玅且奇益無益為無為得力須忘飽休糧更不饑所以道得之於心伊蘭轉作旃檀對失之於旨甘露園中長蒺藜況復年來衰落甚道人多與道相違應須痛念生平事著意披襟好護持曠大劫收彈指頃靈山原不隔毫氂正當今日因齋慶贊且置當頭坐斷千眼頓開透脫一路又且如何舉唱展拂子云縱橫玅展無私化恰恰行從鳥道歸。

　　弘遠禪人薦師請上堂問昔日漸源覓先師靈骨石霜道白浪滔天今日某甲覓先師靈骨未審和尚道箇甚麼師云你向甚處著力僧便喝師云者一喝未有主在進云漸源道正好著力某甲今日不用著力靈骨分明且道與古人還有優劣也無師云牛頭向南馬頭向北進云祇如即今送入普同四眾瞻依清風匝地又作麼生師云你若會得煩惱海中為雨露無明山上起雲雷進云與麼則水歸大海波濤靜雲到蒼梧氣象閒師云未必心頭似口頭僧禮拜云謝和尚畣話師便打乃云水銀墮地一圜一切圜古鏡當臺一照一切照當處出生明月印千江隨處滅盡片雲收碧落峭巍巍活卓卓剎剎塵塵無住著非心非佛絕羅籠是聖是凡難捉摸陰陽沒處推遷生死何能繫縛所以歷劫不昧亙古常存無意道人之意無門解脫之門更有全提向上展拂子云為君直指明言夷平嶽海變化鵬鯤萬象之中身獨露廓周沙界最為尊諸仁者且道戒微充公圜逝八九年來畢竟向何處安身立命以拂子打○相云圜湛一輪無空缺孤光千古照乾坤。

　　晚參展拂子云大道只在目前謾言千聖不傳既善騎聲盍色何妨說玅譚玄要且目前難睹會得超佛越祖矢上不用加鑯堆上何須著土欲識大道真體潔白寧煩水洗時中寸絲不挂自然透頂透底不離聲色言語直截當陽善舉縱饒舉得分明山僧未敢相許何也卓拄杖云者裏不會萬別千差又卓一下云者裏會得事同一家屋後老梅開冷眼風前銕樹放新華天共白雲來寶盍水和明月到天涯更若不會歸堂喫茶。

　　靈瑞禪人請上堂兼謝眾檀齋問四眾雲臻請登座當陽坐斷古毘盧七縱八橫即不問還有向上事也無師云萬派皆歸海千山必仰宗進云劍輪鋒上跑馬烈燄光中打毬且道因甚麼有如是奇特師云未是訝人機進云不許夜行剛把火直須當道與人看師云且莫詐明頭問西來大意即不問家風端的事如何師打云還會麼進云眼空四海乾坤廓一天佳氣出平常師云猶有金屑在進云盡大地是箇解脫門因甚把手抴他不入師云怪山僧不得進云人人鼻孔向下為甚麼說箇西來底道理師云為你漆桶不快問閨閣中即不問向上宗乘事若何師云剎竿頭上仰蓮心進云恁麼則臨機殺活吹毛利棒下無生不讓人師云如何是吹毛利僧便喝師打云菜刀子沙彌尼問不問有言不問無言和尚作麼生道師便打進云除了者一棒和尚還有麼師云禮拜著尼禮拜師云坐斷有無不問你當機一句若為生尼無語師復打乃云橫河眾居士辦供到靈峰菩提心一發般若智無窮擊動虛空鼓撞起月樓鐘請我轉法輪單提格外宗金剛圈栗棘蓬吾道一貫破砂盆無底缽公案兩重萬戶千門悉皆透過四方八面無不包容行布不礙圜融有星皆拱北圜融不礙行布無水不朝東果爾心華綻發自然業影皆空諸祥如霧集眾福似雲從曹谿洞簾卷少林風起叢禪河謾說無船渡銕壁從來有路通撥轉乾坤歸至化頂門迸出一輪紅正與麼時推功歸本即不問自他俱利一句作麼生道靈瑞優曇華正發大千香徹遍穹窿。

　　梁湖玄印清三靜主請上堂大智洞然元無向背何妨南北東西靈機廓爾豈有階梯不礙卷舒收放一切處作奇特事遍法界見隨類身大開無盡藏廣闢解脫門啟清淨莊嚴發難思願海何如玉種藍田不異華鋪錦上直得光前絕後任運騰騰金雞解銜粒粟供養羅漢聖僧既已法輪常轉自然大用見前洞山五位濟北三玄天龍伸瘦指菴主豎空拳梁湖蘭若敲金鐙五磊峰前駕銕船陝府銕牛流出血嘉州大象喫金鞭透過單傳直指說甚大覺金僊展拂子云還委悉麼高縣佛日煇寰寓大闡宗風不盡年。

　　請上堂大道體寬無易無難從無住本流出萬端天際日上月下檻前山深水寒雪覆萬年松徑雲遮一帶晴巒百千樓閣空中見十石油麻對上攤一口西江都吸盡卷歸東海作波瀾芥子納須彌一有多種須彌納芥子二無兩般分明垂示處仔細好生觀昔日裴公見石霜奪去象簡當時丹霞參馬祖棄卻儒冠利人即是自利選佛勝如選官然而常寂光中休尋寶所含元殿裏莫問長安智暗祇因情識重眼明多是髑髏乾卓拄杖云更有一則見成公案今朝四眾雲臻請我當陽批判供佛齋僧底別甑炊香開單展缽者光明燦爛畢竟車不橫推自是理無曲斷諸仁若也會得一生大事成辦受用還他過量人荷擔須是英靈漢不可毀不可贊福等虛空無畔岸百億恆河沙有窮此功此德難推算驀召大眾展拂子云旃檀葉落古風清無影樹頭華爛熳三身四智體中圜八解六通都一貫擲拂子下座。

　　成道上堂大威德世尊弘誓深如海為憫苦娑婆勞生如傀儡線斷苦無窮不覺亦不悔故建精進幢嘗披忍辱鎧勇猛三大劫利生心不改示見舍皇宮雪山曾六載苦行受風霜麻麥充饑餧忽睹明星正眼開豁然露出本光彩悲體猶若戒雷震慈意玅如大雲靉無能盡說佛功德須信大功元不宰流傳歲歲今朝謂是佛成道日忝為不肖兒孫大家憶念往昔更有行念本瑜傾出燕金趙壁嚴設香華燈燭酥酪醍醐之食供養十方賢聖調御天人師佛雖然禮貌麤疏畢竟臭味相入大眾彼既丈夫我亦爾毋得自輕而退屈如水合水空合空本與如來同一質將此深心奉剎塵盡未來際莫休息諸仁者正與麼時盡塵沙界處處供養世尊且作麼生說箇普同應供底意旨還委悉麼良久云請各嚴肅威儀恭詣大殿普同拈香。

　　旦以化士回請上堂道遠乎哉髑事而真雪裏梅華春信息池中月色夜精神聖遠乎哉體之則神心法雙忘猶隔妄色空不二尚餘塵室內許誰參化女眼中休去覓瞳人卷舒立方外乾坤塵中能作主縱橫挂域中日月化外自來賓雲布慈門履真而不礙俗波騰行海涉有而不乖真銕作脊梁骨金鑄堅實心為眾如為己因深果亦深香水攪將成法味山河轉變作黃金展拂子云更有一著超宗越格千聖莫窺萬靈罔測正眼圜明威光烜赫廣長舌覆大千界圜音響徹塵沙國所以道默時說說時默大施門開無壅塞三賢十聖類難齊𠠢利衲僧會不得正與麼時歸根得旨即不問該羅萬有玅應群機一句作麼生道卓拄杖云鉗鎚佛祖定綱宗拯拔勞生超軌則。

　　除夜小參恰值年窮歲盡時大家活計猛提撕未能俊鶻翻身疾難免靈龜脫殼遲迷去頭頭成室礙悟來息息絕支離機圜見徹無倚依三界橫身愈出奇復舉北禪賢云年窮歲盡無可與諸人分歲老僧烹一頭露地白牛炊黍米飯煮野菜羹燒榾柮火大家喫了唱村田樂何故免見倚他門戶傍他牆剛被時人喚作郎師云山僧抱愚守拙雖與見前兄弟聚首空山不烹露地牛不唱村田樂銕釘飯一任飽餐木札羹憑君細嚼隨家豐儉無適無莫雖然一味平常免得安排造作。

　　元旦上堂拈香此香一炷價值大千亙今亙古不變不遷舉處法輪常轉爇時佛日高縣萬國咸歸至化裏萬邦齊賀太平年斂衣敷坐云元正啟祚豁開門戶身裏出門全機顯露一著闊一著一步高一步萬物咸新是處皆春華開碓策律轉洪鈞充滿乾坤大地普遍剎海微塵應時納祐種種成就青山解走瀑布不溜寶掌千歲尚孩提彭祖八百未出幼慶無不宜應節合時千差萬別一句全提即日恭惟頭首大眾起居多福所樂在忘緣了道能知足珍重眾高流共唱清平曲清平且置三陽開泰一句作麼生道卓拄杖云昨夜春回空劫外覺華香綻不萌支。

　　燈節晚參舉天童傑禪師云今朝上元節是處挂燈毬一燈然百千燈燈燈相續重重無盡如寶絲網三世諸佛向光影裏出現歷代祖師向光影裏說法度人四聖六凡向光影裏頭出頭沒山河大地向光影裏成立諸仁若信得及去覓其光影來處了不可得便乃坐斷報化佛頭師云密菴老祖善說法要大似久經行陣慣戰作家箭箭不空刀刀有力然則從長簡點將來利即不無害亦不少何也引得後代兒孫遞相鈍置箇箇向光影裏著到畢竟如何得當良久云人人盡欲出常流折合還歸炭裏坐。

　　罷爐上堂兼謝兩序問十方同聚會箇箇學無為此是選佛場心空及第歸和尚今日解制有多少人心空及第師云縱目所觀進云恁麼則無漏國中留不住出頭天外任人看師云結解同時句又作麼生道僧呈坐具師打云亂統作麼僧喝師連棒打出乃云春光已半月春雪滿林壑百艸不萌芽蟄蟲夢未覺謾言大地白漫漫紅日一舒光爍爍獨有庭前露柱年年祇麼平常也不諠譁亦不寂寞人人道彼飽叢林孰知渠也難名邈更有燈籠體透玲瓏心空眼活左右匡維時協贊勝如普化搖鈴鐸渠儂長得無事安間諸仁莫若一時放卻已透關者自然七縱八橫未透關者難免無繩自縛噫歔嘻能展拓五濁海底輾屎豬拗折祥麟一隻角報君知委不委眉毛罅裏清風起直饒大千剎海都遊遍擲下拄杖云究竟將來不如者裏。

　　百丈忌拈香迅雷吼碎虛空骨三日耳聾善舉揚佛祖典刑為第一天人師表世無雙華中優缽人中傑法中骨髓僧中王興禮樂定宗綱不作不貪大智惟昌剎海盡皆蒙化育支那誰不被恩光莫謂真歸無處覓分明覿面不曾藏碎身粉骨難酬報竭盡微誠一炷香。

　　涅槃上堂舉世尊臨入涅槃以手摩胸普告人天大眾曰爾等諦觀吾紫磨金色之身瞻仰取足莫令後悔若言吾滅度非吾弟子若言吾不滅度亦非吾弟子時百萬億眾悉皆契悟師云山僧今日與麼舉諸仁與麼聽還得契悟也無果然契悟便與釋迦老子把手共行同一受用其或未然莫道不疑好不免更為頌出黃面瞿曇自倒自起四十九年巧說道理臨行猶自賣弄口策摩胸示寂歸何處覿露堂堂人不委人若委盡善美桃華歲歲笑春風鷓鴣啼在深華裏試問見前兄弟還委悉麼如不委且到大殿拈香上供。

　　大悲生日陞座僧問大悲千手眼三十二應身稱名齊赴感無物不沾均敢問是神通玅用為復法爾如然師云坐斷兩頭當陽不住進云將錢買餬餅放下手來卻是饅頭此意如何師云任伊造作千般到底無過是麵進云今日慈雲普覆法雨均施圜通大士在甚麼處師便打僧禮拜云棒頭有眼明如日要識真金火裏看師云且信你一半乃云淨法界身言端語真風清月白萬古長春本無出沒不存窠堀遍界全彰通身綿密大悲願力不休不息時時示人時人不識示見受生激濁揚清高低普應玅用縱橫泥捏金剛水裏走筆描菩薩火中行是則固是若約衲僧門下天地縣殊何也不見道聞聲悟道見色明心觀世音菩薩將錢買餬餅放下手來卻是饅頭能殺能活能錐能鉤有權有實有放有收以楔出楔看簍打簍一趯趯翻四大海一拳拳倒毒蜃樓微雨灑華千點淚澹煙籠竹一堆愁八角磨盤空裏轉玲瓏殿閣語風甌千差萬別悉了元繇且置祇如大悲菩薩千手眼且道那箇是正眼擲下拂子云通身照盡無遺影千眼都來一隻收。

　　上堂今朝又是清明節寒食禁煙思古哲鳥啼綠樹語含愁人哭荒郊淚成血生生死死沒了期<<PIC>J29p0806_01.gif</PIC>祇為此關打不徹打得徹空諸結智竭情枯無惱熱萬年一念絕思惟一念萬年無空缺無空缺瞥不瞥直饒玄會得眼中猶著屑不著屑真奇絕塵塵剎剎熾然說萬紫千紅爛熳開華底靈禽更饒舌且道說箇甚麼以拂子擊香几云任從滄海變終不為君通。

　　結夏上堂圜覺伽藍寬若十虛無際大光明藏皎如千日齊輝微塵佛剎如來總此安居海會雲來菩薩悉同休夏延一念作僧祇促僧祇為一念無有絲毫增相無有絲毫減相無有絲毫異相無有絲毫同相一道平等浩然大均諸仁直下知歸一生參學事畢儻若情存取舍尚昧見聞勞他古聖垂慈向無方便中曲垂方便九旬禁足三月護生念念攀緣刮龜毛於銕牛背上心心永寂截兔角於石女腰邊莫作奇特商量亦非玄玅解會以拂子劃云若向者裏挨得一縫開拶得一線入則無邊剎海不隔毫端十世古今不離當念剎那了卻彈指圜成便知恆沙如來據虎頭山僧隨例收虎尾十方剎海諸菩薩大家踊躍生歡喜祇如不落階差修證一句又且如何話會橫按拄杖云任運常如癡兀人他家自有通人愛。

達變權禪師語錄卷第三


嘉興大藏經（新文豐版）第 29 冊 No. B248 達變權禪師語錄


達變權禪師語錄卷第四

　　侍者海澂記錄

　　頌古

　　趙州示眾云兄弟若從南方來者即與下載若從北方來者即與裝載所以道近上人問道即失道近下人問道即得道兄弟正人說邪法邪法亦隨正邪人說正法正法亦隨邪諸方難見易識我者裏易見難識。

　　老禪將韜略長瓜分南北細品雌黃下載與裝載利鈍展鋒芒三世諸佛不識詎容取次承當蟾彰千澗高低月春轉寰中遠近香。

　　東坡居士參東林總禪師總與論無情話有省遂獻投機偈云谿聲便是廣長舌山色無非清淨身夜來八萬四千偈他日如何舉似人後圓智證悟法師參護國此菴元禪師法師舉東坡宿東林偈且曰也不易到此田地菴曰尚未見路徑何言到耶曰祇如他道谿聲便是廣長舌山色豈非清淨身若不到此田地如何有者箇消息菴曰是門外漢耳曰和尚不吝可為說破菴曰卻從者裏猛著精彩覷捕看若覷捕得他破則亦知本命元辰落著處師通夕不寐及曉鐘鳴去其祕蓄以前偈別曰東坡居士太饒舌聲色關中欲透身谿若是聲山是色無山無水好愁人。

　　劫外今時無彼此從來換步不移身咄哉彼此何偏頗一向瀟湘一向秦爭似兩頭坐斷何妨撥轉乾坤華山分破無多子獨拔無門解脫門。

　　古隄和尚尋常見僧來每云去汝無佛性僧無對或有對者莫契其旨一日仰山到參師云汝無佛性山叉手近前應諾師笑曰子甚處得此三昧仰曰我從溈山得復問和尚從誰得師曰我從章敬得。

　　幾箇師僧無佛性玅藥難救膏肓病叉手近前能識宗自然上恭而下敬彼此三昧有師承主賓互換全正令一對鴛鴦戲水湄啾啾籬雀難同泳。

　　日子和尚因亞谿來參師作起勢谿曰者老山鬼猶見某甲在師曰罪過罪過適來失祇對谿欲進語師叱之谿曰大陣當前不妨難禦師曰是是谿曰不是不是趙州云可憐兩箇漢不會轉身句。

　　寒山語拾得笑有參差沒孔竅無腔韻出高低調轉身不會可憐生明明一句三玄要。

　　香嚴上堂若論此事如人上樹口銜對枝腳不蹋枝手不攀枝對下忽有人問如何是祖師西來意不對他又違他所問若對他又喪身失命當恁麼時作麼生即得時有虎頭招上座出眾云對上即不問未上對時請和尚道師乃呵呵大笑。

　　未舉已前先薦得從教節外又生枝咬人師子全生殺忍俊韓盧沒了期未上對也大奇呵呵一笑少人知。

　　長生皎然禪師常訪一菴主款話菴主曰近有一僧問某甲西來意遂舉拂子示之不知還得也無師曰爭敢道得與不得師卻問有人問菴主此事有人保任如虎頭帶角有人嫌棄則不直半文錢此事為什麼毀譽不同請試揀出看曰適來出自偶然爭揀得出師曰若恁麼此後不得為人。

　　胡來胡現是賊識賊舌頭無骨利如鋒爛泥有刺人難測人難測落霞與孤鶩齊飛秋水共長天一色。

　　龍峻和尚因僧問如何是不知善惡底人師曰千聖近不得曰此人還知有向上事也無師曰不知曰為什麼不知師曰不識善惡說什麼向上事曰如何師曰不見道犴俗。

　　不識善惡灑灑落落向上亦不知千聖難湊泊毫氂繫念不平常未免畫地為牢無繩而自縛。

　　睡龍和尚因僧問如何是觸目菩提師以杖趁之僧乃走師曰住住向後莫錯舉似人。

　　畣在問處更不周遮重重相為舉向作家落花有意隨流水流水無心戀落花。

　　地藏和尚問僧什麼處來曰秦州來師曰將得什麼物來曰不將得物來師曰汝為什麼對眾謾語其僧無對。

　　來問若成風應機非善巧三搭不回頭笑破衲僧口饑逢王膳不能食百城煙水何時了。

　　僧問雲居膺禪師羚羊挂角時如何師曰六六三十六復曰會麼曰不會師曰不見道無蹤跡。

　　羚羊挂角迥絕羅籠通身無影像遍界絕行蹤雖無牙爪甚威獰獵犬難尋誰敢觸剛觸著轉轆轆六六依然三十六。

　　鼓山智嶽禪師因僧問虛空還解作用也無師拈起拄杖云箇師僧好打。

　　鍼芥相投運斤成風奔流度刃不見痕蹤龍袖拂開山嶽震虛空迸出電光紅。

　　大顛初參石頭頭問那箇是汝心師曰見言語者是頭便喝出經旬日師卻問前者既不是除此外何者是心頭曰除卻揚眉瞬目將心來師曰無心可將來頭曰原來有心何言無心無心盡同謗師於言下大悟。

　　言語相呈渾不是揚眉瞬目亦須蠲水盡山窮難進步驀然一指路通天路通天絕正偏虛空背上駕銕船。

　　香嚴上堂僧問不求諸聖不重己靈時如何嚴曰萬機休罷千聖不攜疏山禪師在眾作歐聲曰是何言歟嚴聞便下座曰適對此僧必有不是致招師叔如是未審過在甚麼處師曰萬機休罷猶有物在千聖不攜亦從人得如何無過嚴曰卻請師叔道師曰若教某甲道須還師資禮始得嚴乃禮拜躡前問師曰何不道肯諾不得全嚴曰肯又肯箇甚麼諾又諾於阿誰師曰肯即肯他千聖諾即諾於己靈嚴曰師叔恁麼道向去倒屙三十年在師後問鏡清肯諾不得全子作麼生會清曰全歸肯諾師曰不得全又作麼生清曰箇中無肯路師曰始愜病僧意。

　　己靈諸聖海中漚休罷不攜臘月扇拳踢相應機副機胡來漢現箭中箭龍象蹴踏跛驢難見肯諾不得全清風生八面快須著眼看僊人莫看僊人手中扇。

　　洞山因僧問三身之中阿那身不墮眾數山曰吾嘗於此切後有問曹山先師道吾嘗於此切意作麼生曹山云要頭即斫將去又問雪峰雪峰以拄杖趁云我亦曾到洞山來。

　　吾嘗此切不墮眾數夜半正明天曉不露要頭斫去隱寒芒滿口含霜何用訴打趁曾到洞山來電光影裏分緇素阿呵呵悟不悟三箇老古錐同行不同步。

　　曹山因僧問常在生死海中沈沒者是什麼人師曰第二月曰還求出離也無師曰也求出離只是無路曰出離什麼人接得伊師曰擔銕枷者。

　　生死海第二月迷真認影何時歇不用別處求出離當下翻身自超越頓超越得自繇更嫌何處不風流。

　　曹山因僧問魯祖面壁意旨如何山掩耳。

　　動絃別曲葉落知秋若非作者孰辨端繇有意氣時添意氣不風流處轉風流。

　　雪峰因僧問古人道覿面相呈時如何師曰是曰如何是覿面相呈師曰蒼天蒼天。

　　覿面相呈是也無端含元殿裏誰覓長安可憐不遇知音者空把瑤琴對面彈。

　　僧問乾峰十方婆伽梵一路涅槃門未審路頭在甚麼處峰以拄杖劃云在者裏雲門拈起扇子云扇子𨁝跳上三十三天築著帝釋鼻孔東海鯉魚打一棒雨似盆傾會麼。

　　乾峰拄杖雲門扇掣電光中看轉變堂堂對面眼麻眯涅槃有路無人薦有人薦鯉魚𨁝跳雨盆傾流出桃華千萬片。

　　僧問報慈藏嶼禪師情生智隔想變體殊祇如情未生時如何師云隔云情未生時隔箇甚麼師曰者箇梢郎子未遇人在。

　　情未生時直言隔悠悠寒角發孤城一種是聲無限意有堪聽有不堪聽。

　　興化因後唐莊宗幸河北回魏府行宮詔師問曰朕取中原獲得一寶未曾有人酬價師曰請陛下寶看帝以兩手舒襆頭腳師曰君王之寶誰敢酬價玄覺徵云且道興化肯莊宗不肯莊宗若肯莊宗興化眼在甚麼處若不肯莊宗過在甚麼處。

　　兩手擎來問法王中原一寶不囊藏知音自是能明鑑直得光輝滿大唐。

　　僧問雲門如何是清淨法身門云華藥欄曰便恁麼去時如何門云金毛師子。

　　清淨法身華藥欄一句全提絕潦倒便與麼休草草金毛師子旋風埽三千里外見淆訛幾箇衲僧有眼腦。

　　僧問曹山如何是師子山曰眾獸近不得如何是師子兒山曰能吞父母者曰既是眾獸近不得因甚卻被兒吞山曰子若哮吼祖父母俱喪曰只如祖父母還盡也無山曰亦盡曰盡後如何山曰全身歸父曰前來為甚麼道祖父亦盡山曰不見道王子能成一國之事枯木上更撒些子華。

　　眾獸近不得因甚被兒吞為伊能哮吼纖毫影不存全身既歸父大用體全真苔生玉殿巍然貴枯木華開遍界春。

　　智門欽禪師因僧問兩鏡相對為什麼中間無相師曰自己亦須隱曰鏡破臺亡時如何師豎起拳。

　　兩鏡相對元無相百億須彌不見蹤鏡破臺亡全體現銕船高駕太虛空。

　　廣德周禪師因僧問承教有言阿逸多不斷煩惱不修禪定佛記此人成佛無疑此理如何師曰鹽又盡炭又無曰鹽盡炭無時如何師曰愁人莫向愁人說說向愁人愁殺人。

　　不求真不斷妄了無欣猒真過量蕩盡家私徹骨窮風流瀟灑襟懷曠相逢果有知音知面面好風來席上。

　　黃龍機禪師因僧問不問祖佛邊事如何是平常之事師曰我住山得十五年也。

　　來問平常事山居十五年鎮日閒閒地常時坦坦然鳥啼修竹裏華笑碧崖前盡情俱吐露莫作俗流傳。

　　玄泉第二世和尚因僧問辭窮理盡時如何師曰不入理豈同盡。

　　萬里無雲天喫棒須知別有好家風靈文海藏詮不及今昔貫穿絕始終一片風光描不就至尊至貴許誰同。

　　龍穴山和尚因僧問大善知識為甚麼卻與土地燒錢師云彼上人者難為酬對。

　　土地燒錢冷處著把問有來繇畣無虛假彼難酬對曲高和寡言中有響瀟瀟灑灑瀟灑絕碧眼胡僧難辨別。

　　韶國師有時謂眾日大凡言句應須絕滲漏始得時有僧問如何是絕滲漏底句師曰汝口似鼻孔。

　　口如鼻孔眼如眉石女能吟白雪詩昨夜虛空開口笑木人生得石竿兒。

　　韶國師因僧問艣棹俱停如何得到彼岸師曰慶汝平生。

　　彼岸何曾離當處若諳停棹便通玄衲僧薦得風前旨直截分明玅莫傳。

　　報慈文遂禪師問僧從什麼處來曰撫州曹山來師曰幾程到此曰七程師曰行卻許多山林谿澗何者是汝自己曰總是師曰眾生顛倒認物為己曰如何是學人自己師曰總是。

　　大地山河俱是寶不識之人入荒艸依稀彷彿眼未開拈卻鼻孔無處討殺人劍活人刀起死回生手段高。

　　雲居清錫禪師因僧問古人有言釋迦與我同參未審參何人師曰唯有同參方得知曰未審此人如何親近師曰恁麼則不解參也。

　　與佛同參誰辨的元無彼此絕疏親琉璃古殿浸明月端拱何曾有二人擬親近隔關津錯過威音劫外春。

　　永明壽禪師因僧問如何是永明玅旨師曰更添香著曰謝師指示師曰且喜沒交涉仍有偈曰欲識永明旨門前一湖水日照光明生風吹波浪起。

　　欲識祖師玄玅旨添香撥火誰能委一湖吞盡大千界萬象光含無表裏迷頭認影不相當對面白雲千萬里。

　　南泉山下有一菴主人謂曰近日南泉和尚出世何不去禮見主曰非但南泉出世直饒千佛出興我亦不去師聞乃令趙州去勘州去便設拜主不顧州從東過西又從西過東主亦不顧州曰艸賊大敗遂拽下簾子便歸舉似師曰我從來疑著者漢次日與沙彌攜茶一缾盞三隻到菴擲向地上乃曰昨日底昨日底主曰昨日底是甚麼師於沙彌背上拍一下曰賺我來賺我來拂袖便回。

　　好箇擔板漢橫身一條銕智勇李將軍兩度拗不折出師重決龍蛇陣當鋒連下頂門楔馬陵道下死龐涓千古英雄常淚血。

　　百丈惟政禪師有老宿見日影透窗問師為復窗就日日就窗師曰長老房中有客歸去好。

　　問來隱密畣不囊藏運籌帷幄捉賊擒王驀喚一聲歸去好和雲帶露溼秋光。

　　酈村自滿禪師上堂古今不異法爾如然更復何也雖然如此者箇事大有人罔措在僧問不落古今請師直道師曰情知爾罔措僧欲進語師曰將謂老僧落伊古今曰如何即是師曰魚騰碧漢階級難飛曰如何免得此過師曰若是龍形誰論高下僧禮拜師曰苦哉屈哉誰人似我。

　　迥絕威音與目前古今不落本天然擬求直道翻成曲蚤隔程途萬八千欲免過轉堪憐天上人間誰似我驅雷掣電鼓風煙。

　　南源道明禪師上堂快馬一鞭至人一言有事何不出頭來無事各自珍重僧問一言作麼生師乃吐舌云待我有廣長舌相即向汝道。

　　一言吐出最親切舌相圓音徹大千不是僊陀難湊泊抬眸鷂子過西天。

　　西堂智藏禪師普請次曰因果歷然爭奈何爭奈何時有僧出以手托地師曰作甚麼曰相救相救師曰大眾者箇師僧猶較些子僧拂袖便走師曰獅子身中蟲自食獅子肉。

　　無風浪起有事有理隨機應變搖頭擺尾電影纔收腦後星流一抬一搦善錐鉤收虎尾兮踞虎頭。

　　華林善覺禪師因觀察使裴休相訪問曰還有侍者否師曰有一兩箇祇是不可見客裴曰在甚麼處師乃喚大空小空時二虎自菴後而出裴睹之驚悸師語二虎曰有客且去二虎哮吼而去裴問曰師作何行業感得如斯師乃良久曰會麼曰不會師曰山僧常念觀音。

　　本色住山人無心自合道天人龍虎悉皈依水到渠成非作造問何行業感如斯山僧常念觀音號。

　　古寺和尚丹霞來參經宿明旦粥熟行者祇盛一缽與師又盛一碗自喫殊不顧丹霞亦自盛粥喫者曰五更侵蚤起更有夜行人霞問師何不教訓行者得恁麼無禮師曰淨地上不可更點污人家男女霞曰幾不問過者老漢。

　　家富小兒嬌強兵無弱將泥牛吼月浪千尋石筍抽條長萬丈。

　　黑澗和尚因僧問如何是密室師曰截耳臥街如何是密室中人師乃換手搥胸。

　　密室虛通絕正偏毫無造作始天然風前不薦室中主更要將軍贈玉鞭能善委直如絃買得風流不用錢。

　　鹽官安國師有法空禪師到請問經中諸義師一一畣了卻曰自禪師來貧道總未作得主人曰便請和尚作主人師曰今日夜也且歸本位安置明日卻來法空下去至明旦師令沙彌屈法空禪師法空至師顧沙彌曰咄者沙彌不了事教屈法空禪師屈得箇守堂家人法空無語。

　　酬醋慇懃全道義和光應物探來賓洪鈞律轉華千對客情猶自不知春旁敲正打喪卻全身一聲黃鳥青山外占斷風光作主人。

　　乳源和尚仰山作沙彌時念經聲高師咄曰者沙彌念經恰似哭曰慧寂祇恁麼未審和尚如何師乃顧視仰曰若恁麼與哭何異師乃休。

　　箭鋒拄劍刃交移星轉斗換象抽爻回首暮雲歸未合抬眸新月上林梢。

　　黃檗在南泉普請擇菜次泉問甚處去曰擇菜去曰將甚麼擇師提起刀泉曰祇解作賓不解作主師以刀點三下泉曰大家擇菜去泉一日曰老僧有牧牛歌請長老和師曰某甲自有師在師辭南泉泉門送提師笠曰長老身材沒量大笠子太小生師曰雖然如此大千世界總在裏許泉曰王老師聻師戴笠便行。

　　賓主歷然活潑潑吹毛用處乾坤黑無腔雪曲扣知音玅展家風人莫測縱奪同時善抑揚大千總在箇中藏龍蛇陣上多機變海內橫行越大方。

　　黃檗示眾云汝等諸人盡是噇酒糟漢恁麼行腳何處有今日還知大唐國裏無禪師麼時有僧出云只如諸方匡徒領眾又作麼生師云不道無禪祇是無師。

　　超師作啟後昆噇酒糟漢蟻聚蠅奔定龍蛇兮眼何正彰大用兮師不存陣雲橫海上拔劍攪龍門下視佛祖為兒孫蕩蕩巍巍顯獨尊。

　　長慶大安禪師初造百丈禮而問曰學人欲求識佛何者即是丈曰大似騎牛覓牛師曰識得後如何丈曰如人騎牛到家師曰未審始終如何保任丈曰如牧牛人執杖視之不令犯人苗稼師自茲領旨更不馳求。

　　為人直截沒周遮舉足分明便到家果爾時中能管帶何妨高駕白牛車不動步越流沙枯木龍吟消息盡風前銕樹自開華。

　　臨濟大師住鎮州臨濟一晚小參日有時奪人不奪境有時奪境不奪人有時人境兩俱奪有時人境俱不奪克符問如何是奪人不奪境師曰煦日發生鋪地錦嬰兒垂髮白如絲符曰如何是奪境不奪人師曰王令已行天下遍將軍塞外絕煙塵符曰如何是人境俱奪師曰并汾絕信獨處一方符曰如何是人境俱不奪師曰王登寶殿野老謳歌符於言下領旨。

　　暖風浩浩烘天地是處江山錦繡新皺碧蹙紅無限意醉眠公子不知春。

　　等閒一吸滄溟竭無限波瀾徹底乾擊碎珊瑚枝上月不留光影與人看。

　　正令全提無縫罅聖凡誰敢犯當頭有情有理俱三段一劍霜寒萬國愁。

　　天普盍兮地普擎運行日月鎮常明一人端拱無私化萬國歌謠享太平。

　　臨濟曰大凡演唱宗乘一句中須具三玄門一玄門須具三要有權有實有照有用汝等諸人作麼生會下座。

　　一句全提玄要旨綱宗通攝了無遺吹毛用處天魔喪毒鼓轟時佛祖馳彩畫虛空無向背玲瓏八面有風規高提祖印誰能委獨許超方作者知。

　　僧問如何是真佛真法真道乞師開示師曰佛者心清淨是法者心光明是道者處處無礙淨光是三即一皆是空名而無實有如真正道人念念不間斷自達磨大師從西土來祇是覓箇不受惑底人後遇二祖一言便了始知從前虛用工夫山僧今日見處與祖佛不別若第一句中薦得堪與佛祖為師若第二句中薦得堪與人天為師若第三句中薦得自救不了僧便問如何是第一句師曰三要印開朱點窄未容擬議主賓分曰如何是第二句師曰玅解豈容無著問漚和爭負截流機曰如何是第三句師曰但看棚頭弄傀儡抽牽全藉裏頭人。

　　至鑑本來無一物纔分朕兆有三才玄爐大冶烹群象捏聚依前又放開。

　　師謂僧曰有時一喝如金剛王寶劍有時一喝如踞地師子有時一喝如探竿影艸有時一喝不作一喝用汝作麼生會僧擬議師便喝。

　　迅雷一擊電光馳地軸天關悉轉移顛倒陰陽歸掌握黃頭碧眼莫能窺。

　　師一日示眾云參學人大須仔細如賓主相見便有言說往來或應物現形或全體作用或把機權喜怒或現半身或乘師子或乘象王如有真正學人便喝先拈出一箇膠盆子善知識不辨是境便上他境上做模做樣學人又喝前人不肯放此是膏肓之病不堪醫治喚作賓看主或是善知識不拈出物隨學人問處即奪學人被奪扺死不放此是主看賓或有學人應一箇清淨境界出善知識前善知識辨得是境把得拋向阬裏學人言大好善知識知識即云咄哉不識好惡學人便禮拜此喚作主看主或有學人披枷帶鎖出善知識前善知識更與安一重枷鎖學人歡喜彼此不辨喚作賓看賓大德山僧所舉皆是辨魔揀異知其邪正。

　　兩鋒開合展槍旂互換全機作者知一點不來雲萬里絲毫纔失路千岐吉凶爻象須抽換生死關頭貴轉移橫按莫邪全正令寰中端坐鎮雄基。

　　示眾我有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪饑人之食敲骨取髓痛下鍼錐照用不同時有問有畣立主立賓合水和泥應機接物若是過量人向未舉已前撩起便行猶較些子。

　　古鏡當臺絕去留胡來漢現足機籌指南一出狼煙盡霹靂纔收電火流把住眾流俱截斷放行攜手御階遊回途得玅無多子一月光含八百州。

　　上堂次兩堂首座相見同時下喝僧問師還有賓主也無師曰賓主歷然師召眾曰要會臨濟賓主句問取堂中二首座。

　　兩堂同喝鍼鋒相對賓主歷然是何三昧二水中分白鷺洲三山半落青天外一語歸宗萬國朝虛空合掌森羅拜。

達變權禪師語錄卷第四


嘉興大藏經（新文豐版）第 29 冊 No. B248 達變權禪師語錄


達變權禪師語錄卷第五

　　侍者海澂記錄

　　垂問

　　人人有箇影子寸步不離即不問目瞳無影時如何冤有頭債有主為甚麼桑樹上著箭穀樹上汁出。

　　種麻得麻種豆得豆因甚有善因而招惡果。

　　犀因玩月文生角象被雷驚華入牙即且置文彩未彰己前道將一句來。

　　如如向上沒可安排為甚麼建法幢立宗旨。

　　是法平等無有高下趙州為甚麼三等接人。

　　箭鋒相拄即不問袖裏藏鋒一句作麼生道。

　　風不來對不動為甚麼絕頂無根艸無風自動搖。

　　傾湫倒嶽即不問不涉泥水道將一句來。

　　連朝下雨天人見水是琉璃魚龍見水是窟宅凡夫見水是水餓鬼見水是火衲僧家見作麼生。

　　汝若進一步即迷其理若退一步又失其事若也寂然地又是死漢作麼生免得此過。

　　應病與藥即不問去卻藥忌道將一句來。

　　若也廣尋文義猶如鏡裏求形更乃息念觀空喻似日中逃影不涉二途作麼生道。

　　汾陽道識得拄杖子一生參學事畢泐潭云識得拄杖子入地獄如箭射一等是拄杖子為甚麼有得有失。

　　前三三後三三即不問光前絕後一句作麼生道。

　　不可毀不可贊體若虛空無畔岸即不問通褒貶一句作麼生道。

　　點魚上竹竿一日一千里即不問不涉程途一句作麼生道。

　　少林一脈祖祖相傳因甚道大唐國裏無禪師。

　　有佛處不得住無佛處急走過畢竟向那裏安身立命。

　　佛身充滿於法界為甚麼佛法不到北俱盧州。

　　大坐當軒即不問如何是不露鋒骨底句。

　　向上一路千聖不傳達磨西來所為何事。

　　高高峰頂立不解從空放下深深海底行不能步步登高祇如二邊不住中道不居底畢竟如何話會。

　　始從鹿野苑終至跋提河於是二中間未嘗說一字大藏小藏甚處得來。

　　道無心合人人無心合道為甚麼無心猶隔一重關一人有慶兆民咸賴為甚麼庭前生瑞艸好事不如無。

　　古人云施主一粒米大如須彌山若還不了道披毛帶角還祇如頭上角不全身上毛不出且道是何果報。

　　石長無根對山含不動雲因甚又道青山與白雲從來不相到。

　　有水皆涵月無山不帶雲夜月舒光為甚麼碧潭無景。

　　問畣機緣

　　問僧甚處來云國清來師云既是國清為甚麼狼煙遍界匝地刀鎗僧擬議師云上座正鬧在。

　　問孟冬薄寒寒作何色師云且歸煖室商量。

　　問佛與眾生等無差別為甚眾生受佛戒即入諸佛位師云從前汗馬無人識祇要重論盍代功雜碎袈裟佛佛授手威音那畔阿誰傳持師云錫挂玅高新日月衣披亙古舊雲煙那伽常在定無有不定時為甚因戒生定師云為憐三歲子不惜兩莖眉三白羯磨是戒耶和尚阿闍黎乃至袈裟等是戒耶既都不是畢竟以何為戒師云是事如是持。

　　僧參師問打破虛空底人向甚麼處藏身云一毫頭上定乾坤師云一毫吞卻山河大地則易山河大地吞卻一毫則難你作麼生會僧無語師云大好一毫頭上定乾坤。

　　問僧情存聖量猶落法塵己見未忘還同滲漏了事衲僧如何受用僧云出頭天外看誰是我般人師云念言語漢未在更道僧無語師便打又僧云隨處得安閒師云亂統作麼僧無語師打云蝦蟆禪又一僧云莫把是非來辨我師云者是長連床上學得底畢竟如何受用僧無語師直打出。

　　問瑩侍者日月傍照三天下正照四天下即不問曰月威光照不到處道將一句來云夜半正明天曉不露師云不是不是更道看者無語師云氣急殺人。

　　問僧甚處來云紹興來師云父母未生前從甚處來云遍界不曾藏師云者是古人底如何是你自己底僧無語師便打。

　　問如何是佛師云禮三拜向你道如何是法師云流通今古如何是僧師云眼橫鼻直僧禮拜師卻問如何是佛僧無語師指露柱云你且向者裏參去。

　　問澂侍者從來水火不同器因甚水裏火發澂云別是一家風瑩侍者云大用現前一僧云山上有鯉魚海底有蓬塵師云者是國一禪師底與你沒交涉僧無語師喝出。

　　問瑩侍者蟄戶不開龍無龍句知你會不得祇如枯木裏龍吟且道是何章句者云悉唎悉唎蘇嚕蘇嚕師云依稀相似彷彿不同。

　　問百尺竿頭即不問縣崖撒手事如何師云分身萬象中。

　　問僧不是心不是佛不是物是箇甚麼僧云某甲不明師云不明處明取云如何是不明處師云黑似漆明如日云畢竟如何是不明處師云山門頭合掌佛殿裏燒香。

　　問德雲從來不下玅高峰善財去參因甚卻在別峰相見師云大人境界普賢知。

　　問僧甚處來云湖州來師云湖州有箇端師子即今在甚麼處云湘之南潭之北師云者是耽源底與端師子有甚交涉僧無語師云弄虛頭漢。

　　問僧生路上死人無數熟路上不著活漢你作麼生會云某甲到者裏弓折箭盡求和尚指示師便打。

　　僧問枯木嵒前錯路多如何得不錯路師云看腳下隨問僧枯木嵒前是何意旨僧無語師云寢也未寢見說甚枯木嵒前。

　　僧臨行問兩腳梢空時如何師云走殺闍黎緊峭艸鞋時如何師云絆殺有分僧云朝生便是鳳凰兒師云老鸛未許你在。

　　僧參師問從甚處發足云南嶽師云你道思大師鼻孔長多少云與和尚一般師云你道我鼻孔長多少僧擬議師便打。

　　僧參師問一向在那裏住云福建鼓山師云曾見晏國師否云不曾見師云你不曾在鼓山住。

　　僧問正睡著無寢無想無見無聞主人公拄甚麼處師云我且問你日間浩浩地主人公在甚麼處僧拍桌一下師云此是風力所轉終歸敗壞云瓮中不走鱉師云瓮中不走鱉火裏卻生煙。

　　偈

　　送禪人行腳

春光入幕時相識轉盼秋聲又將息艸鞋緊峭別峰頭去去叢林須辨的未有常住而不行抹過須彌一坦平未有長行而不住堂堂坐斷千差路行即住住即行竿頭百尺路縱橫住即行行即住廓周沙界何來去從前大道沒遮攔究竟不曾離一步

　　和石頭回禪師艸菴歌

艸菴軒豁堪棲止虎護階前清飆起風月等閒恣吐吞重重圍繞好山水住山活計問如何日用頭頭無不是古路平世界陡無心合道道方偶一言曾脫野狐身鞭艸血流頑石吼劍樹牙血盆口驅耕籍盡饑夫有栗棘蓬咬百雜碎喝下須彌山倒走虛空煥若金光聚耀古騰今人不喻大千函盍在其中七曜依之而順度謾嗟法滅天人憂祇為吾儕識浪遊寶藏自家渾不顧癡狂偏愛鏡中頭無住著任喧幽事事全彰法法收三萬猊臺方丈著百千獅子一毛頭天然古朴家風玅豈羨浮華碧玉甌石頭唱我和酬同風未敢必師儔吾愛吾廬雅自玉棲真彈指足千秋

　　靈峰山歌

古靈峰無內外劫火光中常自在巍然迥出最孤高八面玲瓏非向背難描邈超意況未諳入處徒渴仰雲裏旃檀香已久風前銕對華初放桂輪輝珠露落白銀世界何寥廓夜明簾外任橫身鳥道玄途頻下腳峰巒秀谿壑寬水出高原受用便列派分宗能普潤澄潭不許老龍眠過量人弘此道銕壁銀山都靠倒更將大地作紅爐祖佛聖凡齊鑄造不繇他全在己法法收歸掌握裏未來出格好風光總在如今一念始絕覆藏難隱諱充塞乾坤無不是毫氂差處隔天淵何曾踏著者些子須透徹始知音箇事休於紙上尋從來玅語非干舌本有天機海樣深迷即失悟即得掣電光中分白黑迅雷粉碎太虛空玉人夢破生平惑圜通少偏見多遂成雪曲與巴歌師絃一奏群音絕休問如何與若何

　　拄杖歌

扶傾伴月一拄杖赤體條條寧較樣風埃不著自神奇傲雪欺霜有骨壯最圜明何假漆傑出叢林作標格縱奪事事渾無礙為人不費絲毫力任橫拈憑倒卓耗動三有齊震愕疾如金翅攫獰龍遼空劈海何須摸顯全提彰大用覿面提持非戲弄鞭起銕牛離死水解鍼枯骨知吟痛無背面沒心情豈屬陰陽造化生敲磕虛空饒有響橫撾塗毒鼓無聲攜佛祖撐乾坤獨拔無門解脫門長於上古而不老後天地極而長存

　　示禪人

至道難明要究明悟來方始出常情獅絃乍奏群音絕金翅纔飛眾鳥驚剔起兩眉須自薦聊通一線要君醒男兒好具超方眼莫似時流造次行

　　除夕

道人胸次冷如冰話到年窮似未曾懶補衲衣雲片片從他垢面髮鬙鬙通紅不息地爐火獨燿無私古殿燈明日斬新條令句敲空作響韻鼟鼟

　　和靈澄禪師山居詩

因僧問我西來意我話山居不計年樂道人宜窮徹骨畏寒我且髮披肩斫將石罅龍須竹筧到廚中象眼泉清冷家風誰會得一鉤新月挂簾前

因僧問我西來意我話山居不計年貝葉謾遮緇素眼袈裟難搭利名肩盡驚慈化神移樹若慕真風虎送泉自笑生平無伎倆鋤雲幾度薜蘿前

　　賦得參差竹影上東窗

月上東廓夜未央紙窗筠影拂寒光初疑水墨良工玅漸聽蕭疏風韻長快我案前清眼目奇君格外露行藏終宵坐對何靈活密室機先代舉揚

　　和越五陳居士韻

迥出靈嵒結石棚昔人於此悟無生譚禪月殿龍投座散步雲梯虎伴行華雨室空難點綴機圜見徹任縱橫謾言衣缽無分付千古高標啟後英

　　壽本師天童和尚五袟

巖桂香飄古道場法王初度先重陽望隆海內家風闊德被寰中化日長戶外天人爭踴躍座前衲子競鏗鏘虛空壽量憑何祝喜聽雷音遍十方

　　送友住剡谿

幾回清夜話松窗別思悠悠竟莫降片月那堪留去景好山自是動眉雙一毛吹起明宗旨寸艸拈來建法幢他日儻能期我社不辭迢遞剪寒江

　　擬梅送友住大梅寺

瘦景離奇異眾芳南枝再發更殊常冷涵玉愛華初綻露滴酥懷味奈嘗將領紅英歸上苑不兼粉蜨逐霓裳生機豈藉東風力占斷春光轉少陽

　　大梅

簸箕擊碎虛空藏放出渾身白玉毫唱拍獨聯雲外調親疏一劄笑中刀鼯聞密室玄機寂虎建方墳道韻高莫謂師歸無處覓大梅山月浸松濤

　　龍山

高步不從雲水入青山未住已先來三間容納虛空小六戶通明晝夜開賓主謾分簾外月是非徒折鏡中梅茅菴燒卻名難掩振古洪音響似雷

　　亮公

虛空講得尚淆訛再喚回頭不較多驀地打翻關捩子全身跳出葛藤窠纔離幽谷遷喬木便賣松風入翠蘿千古西山名徹遠聲光赫赫滿娑婆

　　船子

無地無錐徹骨窮空船赤手展家風中流兩岸頻迻棹苦海千波任轉蓬透網金鱗纔滯水瀑腮電火急飛紅入泥入水華亭老師表江南獨讓雄

　　次宋學士靈峰留題韻呈本師和尚

幽棲高託入雲天四海禪流走萬千釣入滄波忘際岸身藏北斗絕中邊孤芳嫩桂開僊苑獨秀靈苗長石田最喜祖庭重展拓千斤法擔有人肩

　　臘月三鼓出坡口占

雞鳴出遠披信步轉山阿鶴髮霜華染鶉衣風箭過曲澗水生骨長空月渡河半生行腳事古鏡不須磨

　　山居

幽鳥林間奏管絃香風澗水盡譚禪客來動問山中趣笑指喬松有鶴眠

折腳鐺煨瓔珞粥空心銚煮澹黃齏現成受用無多子贏得疏慵倚杖藜

　　荷上露珠

輕盈本自瑤階下玅轉風前不露蹤千手大悲難捉摸翻身又入水晶宮

　　破艸鞋

萬壑千峰曾踏斷通身骨露更忘疲而今投老嵒隈下臥月眠雲是所宜

　　臘月送亡僧值雨

濛濛四野凍雲垂火送亡僧冒雨回莫謂去人消息斷短牆新放一枝梅

朔風欲剪素毛新吹落梅華不染塵古徑瀟瀟松底雨一般清冷泣同人

　　辭世偈

　　五十二年如一寢就裏全機無別共真人無位無生滅梅梢月上清風動臨行句子少人知八面玲瓏無罅縫咄哉四海眾高流莫弄虛頭休打鬨若是無依過量人出生入死能珍重有權有實有照有用八角車輪空裏轉焦磚打著連底凍。

　　佛事

　　挂過堂版風骨嚴冷體性剛堅規模法席號令人天有準有則無倚無偏動則轟轟烈烈靜時密密綿綿玉應金舂香積內雲奔水赴雁堂前正當恁麼時如何擊一下云輕輕擊著如雷垢好聽希聲徹大千。

　　六和火光燄燄淨贏贏和上人還會麼直教火裏現全身充塞乾坤絕包裹。

　　澄源火數載叢林木作一旦桶箍爆卻驀然徹底無依直下灑灑落落火光燎著面門時無位真人光爍爍。

　　慧目火大悲千眼非多臨濟一隻非獨果汝慧目圜明照破生死起伏其或未然直下為汝點開徹證本來面目。

　　淨虛化主火者箇師僧逆行順化行平等慈毫無虛詐臨行一段光明洞徹天上天下咦腳跟不動到家鄉常寂光中天不夜。

　　體用火體即用用即體任用縱橫自家底放去收來珠走盤坦然無礙超生死還委悉麼觸處洞然無間隔燿古騰今活潑潑。

　　空如火空如來藏碎祖師關超宗越格一剎那間。

　　雲崖火孤雲自在出沒崖巔放開彌布遍覆三千火雲斂處髑髏乾情與無情等煥然。

　　明通火生死牢關如打徹祖師玄旨便明通臨行一句重相為火入火兮空合空。

　　體圜火無欠無餘絕正偏當人本體自周圜死生洞徹渾無礙劫外今時沒變遷纔擬議隔天淵更入紅爐重鍛過精金火後轉光鮮。

　　周遍火廓徹無依悉周遍無邊剎海不隔線十方世界現全身坐斷古今無背面薦不薦掣電神機光燄燄。

　　蒼石火當陽直指莫疑猜火把頭邊正眼開生死涅槃俱覷破石人撫掌舞三臺。

　　果生火有情因地果還生須悟當生生不生直下分明親見徹菩提玅果本圜成。

　　涵宇禪人火佛轉法輪火燄裏雷轟電掣譚玄旨有時燄裏結寒冰有時千華開碓觜禪人若悟目前機與佛同生同住止烈燄光中歸去來騰騰腳底清風起。

　　三一上座火一即三三即一放開捏聚最綿密平生胸次若冰霜處眾謙光還朴質世緣六十又三年撒手便行能事畢且道如何是末後一句優曇華向火中開透骨馨香是今日。

　　曉峰禪人火白晝雷轟電閃爍銕牛掣斷黃金索驀然躍出海門東八臂那吒難捉摸曉禪人能闊綽烈燄光中信腳行清風無限生頭角(預知時至吉祥面逝)。

　　道山火出保社入叢林親師擇友一片苦心未明三八九不免自沈吟今日皮膚俱脫落通身剛骨盡黃金更有轉身一句子直截當陽為君指勝爇門中掉臂行毘盧頂上清風起。

　　冬日為照如火一道神光有照有用以此輔弼叢林以此赤心為眾會得生死一如不會開眼作夢與君覿面提持大似一陽解凍攛火苣云可中瞥地解翻身烈燄爐中飛彩鳳。

　　淨修禪人起龕惟爾淨修積功累德發廣大心為眾竭力衝暑冒寒精勤不息今朝攃手便行指爾超生佛國腳下無私路路通十方俱遍絕行蹤騰身高步毘盧頂蹋倒須彌與別峰。

　　尊嚴比丘尼火生也全機見死也全機見生死不相干獨露本來面本非男女相何妨能轉變石女天明戴帽歸撞破虛空七八片無端驚起富羅山逡巡走入空王殿莫他求須自薦更有末後句為伊通一線烈燄光中綻白蓮大千剎海都開遍。

　　戒微充公起龕叫不應山無陰陽地不露頭角全彰意氣時節到來爪牙俱利以杖擊龕云杖頭擊著便翻身師子奮迅恣遊戲　鍛骨生緣八閩往來兩浙德望既充眾咸喜說出入叢林人呼俊傑眉底能舒白玉毫眼中不著黃金屑四十餘年一夢中泥牛走入金毛穴今朝徹底為掀翻窠臼不存好時節末後句為君訣斬新更入洪爐鍛洪爐燄裏寒冰結劫火光中得自繇一片清涼除惱熱(淺葬數年今煆過人普同塔)。

　　眾靈骨起龕四海眾高流大家在者裏示寂有先後歸源無此彼銕牛不臥巟陂真龍豈藏死水密迻一步透重關西方入定東方起　鍛骨死骷髏活龍象逐隊成群東拋西放多年雨打風吹幾度雲封雪葬未能法合古規豈得通身快暢今朝獨露風前指爾單明向上還會麼瞥轉一機急著眼看一齊煆送人紅爐透出白毫光燦爛玅手僧繇畫不成充塞虛空無際岸　普同入塔白銀世界金色身情與無情共一真法源平等何高下總是靈山一會人忘彼我絕疏親箇箇全身無向背人人眼出透金塵今日同歸無縫塔正體堂堂沒卻身諸仁者既是正體堂堂為甚麼沒卻身不見道天曉不露夜半正明。

　　斷塵米頭起龕無榮無辱過生平寢入南柯眼未明遂喝一喝云霹靂一聲昏夢破坦然高步涅槃城　舉火斷除塵垢尚落偏枯要得圜玅絕後再甦華開碓觜笑殺老盧眼中無屑肘後有符火裏翻身能𨁝跳皮膚脫落絕名模。

　　眾靈骨入普同十方薄伽梵三界獨稱尊諸仁如薦得一路涅槃門涅槃門絕遮互八字打開兩手分付無景對下合同船大家齊上無生路。

　　悟塵起龕以杖擊龕云悟塵若悟此三昧生死牢關百雜碎化城不住絕拘留便歸寶所無罣礙祇如腳下無私一句又作麼生道步步絕行蹤通身無向背　舉火生老病死苦為人那箇無會得安閒法還他大丈夫悟禪人還會麼拈起死柴頭且向無煙火烈燄光中掉臂行赤灑灑兮淨贏贏無死無生無涅槃偪塞虛空絕包裹。

　　一明火一明不明眼裏無筋自遮自障喪卻生平為爾金鍼一撥通身都是眼睛送入紅爐鍛過無明業識冰清當下豁然親悟入巍巍高踞涅盤城。

達變權禪師語錄卷第五


