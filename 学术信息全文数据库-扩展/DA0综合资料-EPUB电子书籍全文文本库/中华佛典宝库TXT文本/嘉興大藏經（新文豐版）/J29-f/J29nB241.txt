嘉興大藏經（新文豐版）第 29 冊 No. B241 慶忠鐵壁機禪師語錄


　　鐵壁機大師語錄序

　　聚雲以嵩山之髓作波而平山大師得聚雲之髓▆也負縱橫之才迅箭鋒之用門庭孤峻行履端嚴如壁▆萬仞即當代諸老宿當為吐舌豈紛紛野狐見解所敢張喙於側耶繼往開來舉聚雲中興大慧之燈傳於未艾臨濟正宗其在茲而益振矣余憾不及見聚雲惟瓣香以事平山為師承一脈天下後世知余具赤肩不為盲引所惑也。

　　崇禎壬午秋九日廬山千丈崖頭陀弟子熊汝學稽首和南謹識

　　鐵壁機禪師語錄引

　　宗門語句有遮有表隨表隨遮隨遮隨表遮何以故原無言說故表何以故私通一線故表隨遮何以故使人自悟故遮隨表何以故發人疑情故祖庭秋晚波旬議橫語錄盛行未摸宗旨以為遮則嘔盡心脾以為表則茫無消息一盲眾盲識法者懼鐵壁禪師生來異相莊嚴靜裏光明莫揜入聚雲之室蓋以有年接大慧之傳盡得其髓入廛垂手說法利生語錄數卷表表遮遮遮則密在汝邊表則堂堂共睹捧讀再四忍俊不禁特拈絡索以俟同志古德云顏色規模恰似真人前拈弄越光新及乎入火重烹煉到▆終歸是假銀又云學道如鑽火逢煙切莫休直待▆星現歸家始到頭試以遮表二則為爐以目為火以一時別語錄與師語錄從中煆煉然後知師在火焰上說法我等聽法於表處見火遮處逢煙也雖然且道那句是遮那句是表。

　　賜進士出身吏部尚書郎前紫薇舍人今菩薩戒弟子古戎秉素道人牟道行弘悟稽首謹識

　　慶忠鐵壁機禪師語錄　目錄序卷一上堂卷二上堂卷三秉拂普說小參卷四示眾茶話卷五法語卷六機緣問答卷七鞭策語佛事像讚自讚卷八詩卷九頌卷十偈聯芳歌銘卷十一頌古拈別評徵代卷十二頌古拈別評徵代卷十三頌古拈別評徵代卷十四頌古拈別評徵代卷十五雜著卷十六書問卷十七書問卷十八書問卷十九書問請啟卷二十行狀塔銘祭文(附)年譜外藥病隨宜二卷慶忠集二卷

慶忠鐵壁機禪師語錄卷之一

　　嗣法門人幻敏重編

　　上堂

　　崇禎己卯十月望日縉紳四眾等請師開法聚雲拈疏云雲煙蝌蚪篆籀彩毫乃隨處無礙大法輪已被高田眾檀越轉了若也未見未聞且聽維那宣讀讀畢以拄杖擊法座云須彌盧退位舜若多潛形拄杖子無端惡發一任手疾眼親遂陞座拈香云此瓣香輝天鑑地徹古通今息裹真空凝成幻有爇向爐中供養諸佛諸祖天下大和尚此瓣香首出眾類萃拔群倫有情全仗生成天地以之贊化爇向爐中奉祝
當今皇帝萬歲此瓣香補袞調羹鹽梅鼎沸在隱在顯為金為湯爇向爐中奉為滿朝文武闔國公卿護法宰官建寺檀越此瓣香一枝挺秀三聚粹精無動無搖根深蒂固爇向爐中供養朝陽堂上月明師翁用酬戒法此瓣香神出鬼沒氣辣煙腥硬似風雲軟如金石爇向爐中供養傳靈山道脈六十二世上吹下萬大和尚用酬法乳斂衣就座維那白椎云法筵龍象眾當觀第一義師云方丈已出了座已登了香已拈了還要觀甚麼第一義且向第二頭著眼豎拂子云三世諸佛也不識汝等還會麼汝等既未會山僧喚作甚麼若無山僧喚作底怎知汝等未會若無汝等未會怎知三世諸佛不識三世諸佛為汝等出世山僧為三世諸佛出世更有為山僧出世者麼速道速道一僧出云踏破梅梢月休云火煉丹師云撞木鐘進云踏破了也師云撞木鐘僧歸眾師云撞木鐘乃云聚雲新木鐘扣擊得玲瓏千聖齊掩耳雪火一鑪紅若是伶俐衲僧自具一副快便手腳纔見宗師眼目定動早已錯過了也所以下雨地必滑天晴日光達喝中賓主棒下縱奪敲骨取髓痛下針錐玄節要關拈一放一謹嚴高古細密簡明末後轉身異類親切只得葫蘆苕帚四方八面一場打鬨且道如何是即今為人處有意掩罏還點雪無心張弩更開弓復舉黃檗往江西見馬大師大師已遷化適百丈為大師廬墓檗向前作禮云某甲特來見馬大師不期無緣望和尚將從前參大師機緣舉似一兩則丈遂舉一日再參馬祖祖見丈來遂取拂子豎起丈云即此用離此用祖掛拂子於舊處良久云你已後開兩片皮為人又作麼生丈亦取拂子豎起祖云即此用離此用丈亦掛拂子於舊處祖震威一喝丈直得三日耳聾黃檗聞舉不覺吐舌師云今日山僧為先師廬墓汝等既欲山僧開兩片皮亦舉則參先師底機緣與汝等汝等若不吐舌也是鐵打心肝喝一喝維那再白云諦觀法王法法王法如是下座。

　　聚雲老人盡九上堂陽九陰六家給人足陰六陽九直須知有九九已盡衲僧鼻孔本正茲乃先師盡九兼是山僧賤辰生死從來不相干且自因齋慶讚。

　　上堂以拄杖打圓相云天上星辰日月卓拄杖云地下走飛魚鱉橫按拄杖云佛法不用商量豎起拄杖云一任衲僧捫摸珍重諸人好承當莫把稱錘喚作鐵不喚作鐵且道喚作甚麼。

　　高田二府夫人請上堂舉秦國夫人計法真力究狗子無佛性話倏爾洞然無滯作偈呈慧祖云逐日看經文如逢舊識人莫言頻有礙一舉一回新所以道是法平等無有高下獻珠記八歲龍女擲刀可千數屠兒人人鼻直眼橫箇箇頂天立地古今無異凡聖豈殊只為不究目前因之種類各別豎拂子云還見麼喝一喝云還聞麼見得的聲香味觸常三昧聞得底明月影臨千澗水復擊禪床云今日不宜錯下註腳。

　　上堂一棒一條痕久雨復還晴一摑一掌血凄風驚落葉須彌頂上著錐子海底波斯痛不徹到此方知世界寬珊瑚枝枝撐著月。

　　上堂問如何是生死不相干之處師云孤城小市十字街前如何是鬼神覷不破之機師云還見座上麼行到水窮山盡處何如師云看你作麼下腳如何是百尺竿頭師云險進步後如何師云普僧禮拜師乃云鬼神覷不破還歸破灶墮生死不相干到底是瞞頇水窮山已盡未是大究竟百尺竿頭人不見百花春如上閑言長語若到慶忠門下一句也用不著何以故我王庫內無如是刀。

　　淨信誕期請上堂虛空皮打皺海底復生花分明只在面門上幾個逢渠幾個差急著眼漫咨嗟伶俜衣下有光霞光霞透紺目澄清渾宇宙今日當陽用得親是名極樂無量壽以手作接引勢云南無三界大師。

　　謝事椽書請上堂舉文遠侍趙州行次州曰這裏造得個巡舖文遠云把公驗來州與一摑遠曰公驗分明過這文遠廝兒只解硬處拖鍬若是慶忠還他一摑時但云夾帶未許常利不用庶得公私兩全恁麼告報設有人問請和尚說佛法因甚純舉王法但向道佛法王法原非兩案不是照詳便是照驗右仰眾等通知一應帖票契文須憑上裁判斷今日謝事椽書設供諸人不許向前問話何故鄉下有田宜早種衙門無事莫頻來。

　　佛成道日上堂未離兜率已降王宮未出母胎度人已畢一點明星是瞞頇慶喜徒勞重添屑卓拄杖云逢人不得錯舉復舉聚雲老人上堂云出眾者三十棒不出眾者三十棒出眾不出眾三十棒可惜當時座下沒有伶俐衲僧只得道個直下三玄已露何曾三要無施落花流水空去殿前古柏當機若是山僧在時值恁麼道但作禮三拜看又如何折合。

　　出隊歸上堂拈拂子作搖鞀鼓勢云𨍏轢轢轢輥輥不是胭脂不是粉以拄杖橫肩云上一山放下拄杖云下一嶺橫按拄杖云十字街前好合本有麼有麼僧出師便喝僧云某甲話也未問因甚就喝師云交易頭上有火進云請再道師云人情送隻馬買賣不饒針日無生活計任是斗量金鼕鼕。

　　上堂僧問如何是如來禪師云問這話作甚麼如何是祖師禪師云問這話作甚麼如何是超佛越祖禪師云問這話作甚麼如何是芍藥花開菩薩面師云三門前四個五個如何是棕櫚葉散夜叉頭師云殿後邊七雙八雙問福足慧足時如何師云指上南山翠袖裏東海深問今日設供善女與凌行婆是同是別師云是同是別進云恁麼則與拄杖子同門出入也師喝一喝僧禮拜師云可惜許便下座。

　　元旦上堂諺語云立過春漸漸溫慶忠道遇元日漸漸吉漸漸溫且置漸漸吉又作麼生弓拋劍棄狼煙息海晏河清樂太平僧問雙竹顯聚雲之兆嫩桂光普覺之風如何是的揚慧祖宗乘一句師云遲日江山麗進云四百年來事今朝令轉新師云春風花草香。

　　劉成玉脫白請上堂這個無可名許他寄名這個不可白許他脫白具得這般手眼任運歌舞成拍良久云嶺前松嶺後竹飛花片片成珂玉玲瓏琬琰出珠林南岫東溟山海足待價珍連城璧相隨來也承誰力擊禪床云記取記取。

　　上堂天上月正圓人間號月半煙火壯花飛鑼鼓聲相亂不道定制九旬何拘三月為限更有長明不夜光大家著眼齊觀看。

　　上堂問如何是離心性法界師云金風催葉落如何是即理事法界師云黃花燦晚秋僧拍掌云這是甚麼法界師云要會前句則易要會後句則難僧便喝師亦喝僧復喝師乃云生也生也行人顰蹙滅也滅也野老謳歌堂頭既云入滅即今如何慶生莫是求生本自無生耶錯莫是未滅何曾暫滅耶錯若會得這兩錯一任說理說事可中更無兩頭論性論心個裡全無滯搭橫施逆用倒弄顛拈未為分外驀豎拂子云水牯牛來也。

　　上堂天上十九八七六地下五四三二一東家壁上耕田西家灶裡種地蝦蟆腳板遼天蟭螟眼裡鬧市恁麼告報切勿委悉若不委悉問取觀音大士。

　　中秋說戒兼與成都居士披剃上堂喝一喝云還委悉麼若也知委參學事畢脫或未然且向唯心處薦取拋棄家園也是唯心辭親割愛也是唯心斷除鬚髮也是唯心投師學道也是唯心披五條七條二十五條也是唯心從茲梵行具足在在光明時時皎潔所以道吾心似秋月光明真皎潔無物堪比倫教我如何說攝律儀戒諸惡莫作吾誓不為汝說攝善法戒眾善奉行吾誓不為汝說饒益有情戒普度一切眾生吾誓不為汝說除是不說外一齊付汝等汝等應受持。

　　辭眾上堂臨行一句分明在拄杖頭邊別有天此是吾家真宗旨珍重諸人莫妄傳。

　　師受請住酆都平都山地藏寺。

　　三門

　　古人到院動輒引個門字慶忠到院全無忌諱只要腳跟點地隨我進來。

　　佛殿

　　巍巍堂堂磊磊落落禮拜亦得巍巍堂堂磊磊落落不禮拜亦得今日新地藏到來禮拜底是不禮拜底是良久云禮則彼此恭敬不禮各自稱尊。

　　祖師殿

　　拈花會上赤鬍鬚棒喝堂中沒巴鼻但有干木盡隨身逢著場來還作戲前三三後三三俱向這裡來如一不到三十拄杖。

　　伽藍

　　青蓮白社鬼沒神出至願未完這裡且住卓拄杖云珍重珍重。

　　三教堂

　　舉傅大士頭頂道冠身披袈裟足穿儒履謁梁武帝帝問曰大士是道耶士提起袈裟大士是佛耶士翹一足大士是儒耶士以手指道冠這大士用心不臧直令佛心天子分疏不下若是慶忠則不然喚作道亦得喚作儒亦得喚作釋亦得。

　　方丈

　　周圍百寸前後十尺魔外潛形佛祖難覷中間有個獨尊道是衲僧巴鼻喝一喝。

　　上堂拈疏云離形絕相文彩全彰字黑紙紅點畫不露維那試道看顧法座云十方無壁落四面亦無門踏過空王殿毗盧頂上行遂陞拈香祝
聖畢次拈云此瓣香精英赫奕顯發有時不自空來豈從有得爇向爐中供養上吹下萬先師大和尚用酬法乳就坐維那白槌乃云無上妙道迥絕言詮但有傳宣俱為戲論山僧即今事不獲已只得向古人邊舉似昔日地藏云眾生度盡方證菩提地獄未空誓不成佛新地藏則不然眾生未度已證菩提地獄本空誓必成佛設有個漢出來云佛之一字吾不喜聞但向道有水皆含月無山不帶雲再白椎師下座。

　　沈子佩孝廉請上堂問子佩居士名奕瑋且道父母未生前名甚麼師云山青水綠進云這個與居士相去多少師云月白風清僧禮拜師乃云秖這是是甚麼千言萬言言不出千行萬行踏不著若果踏得著平山何難舉趾若果言得出平山何難道破豈但平山即諸佛諸祖古今賢聖亦難踏著亦難道破子佩居士自青雲得路後欲追丹霞嬾庵之步溯水西上得覯平山復自峨眉而轉覓從派於山野雖然佛法無多子久長難得人倘日後果能踏著道破不妨出平山一頭去。

　　上堂問某向偏位中來請師向正位中接師喝云是偏是正進云豈無方便師便打問如何是大修行人安身處師云野寺含青靄進云還有趣向處麼師云長江泛白波乃云言發非聲喝一喝云喚作聲得麼色前不物豎拂子云喚作色得麼言發非聲有照有用色前不物為實為權照用權實賓主歷然恁麼分明簡辨一任舉似諸方。

　　上堂西來直指大意顧鑑頻頻舉似佛印面上兩行如來胸前卍字舉起也毗盧喪其全身放下也普賢失其本事不舉不放又作麼生說似一物即不中。

　　說戒上堂頭上是天腳下是地棒打石人頭嚗嚗論實事兩頭不管中間不繫釋迦彌勒觀音勢至行藏虛實自家知一句了然超百億顧大眾云且道是那一句聻。

　　上堂說理說事纏腳縛手論教論宗缽外生涯歸燕何須鉤簾出蠅豈在穴紙真語者實語者若是好秀才會用之乎也。

　　上堂橫按拄杖云慣弄靈蛇之勢赫赫萬層活捉生馬之威昂昂千里撒漫天網打稱意魚放破空矢落沖霄鶴點即不到到即不點正恁麼時且問是誰家風月僧競出師下座以拄杖一時打散。

　　上堂豎拂子云會麼長者長法身短者短法身拾金還是窖金人夜來混沌顛落地萬象森羅總不經上大人可知禮妙湛總持不動尊佛祖位中留不住一腳踏翻明月村誶大吉利。

　　上堂今日月中十五集眾上堂打鼓甘草不別黃連牛肝豈異馬肚一生慣住娑婆不願超佛越祖復喝一喝云觀音妙智力能救世間苦。

　　淨信祈嗣請上堂問如何是賓中賓師云虛空呈寶劍如何是賓中主師云陸地淹孤舟如何是主中賓師云山僧有分如何是主中主師云闍黎無分乃云若說有法明明歷歷若說無法澄澄寂寂若說亦有亦無法非非是是畢竟如何豎拂子云拂子別行一路去也應如是長壽如是富饒如是果位如是男女放下拂子云收卷餘懷無一事他年滿眼慶三多。

　　解制上堂十五日已前有法說十五日已後無法說有法說也海晏河清無法說也乾坤失色海晏河清乾坤失色要識一貫兩個五百正當十五日當陽迥鐵壁更請問如何通身手眼具結制四月期已圓放開一路何拘繫復舉洞山寶鏡三昧云臣奉於君子順於父不順非孝不奉非輔潛行密用如愚若▆但能相續名主中主師云所謂主者有天下之主有一國之主有一家之主有一司之主如我宣慰檀越自割土分茅來其勤王事每立奇勳茲因後主馬萬年嗣職特令壽山古雲二座到山尊崇檀度為求帶礪悠長是善能相續者也相續之義畢竟如何十影不勞鞭策力萬年豐境樂無虞。

　　上堂匝地紅輪輝宇宙十方無土亦無心山僧不是輕饒舌撲碎虛空沒點痕。

　　上堂豎拂子云牛頭沒馬頭回凄風驚落葉愛日暖林輝惟有衲僧沒四序隨緣普化一聲雷喝一喝。

　　師受都憲文葦庵同兄孺白司李陳蝶庵令子六符暨闔郡紳衿請住涪州吟翁寺入院。

　　佛殿

　　覿面巍巍若可為吟翁寺裡正來歸桓因插草今何在惟有迦文動地輝即於是日。

　　上堂拈疏云有文句名說通無文句名宗通且道這個是說是宗是有是無者些且置欲識向上關頭但看下腳一步維那宣疏師遂陞座拈香云此一瓣香慈煙永結悲焰常明淨穢不分其馨異同豈別其味今則第三番拈出爇向爐中普申供養伏願一人行健萬國寧界地敝豐城之境汗馬御調狼煙息河江濬覺海之波造廬命錫自天來擊壤歌謠從野至老稚存亡獲益農工商賈安饒慧命傳不盡之燈人天樂無窮之慶就座維那白槌竟僧問宗通說通且置如何是向上一路師云快馬跨金鞭進云坐斷報化佛頭憑誰利生接物師云虛空眉滿地進云始信路遙知馬力日久見人心師云衣冠束帶正當時問黃時靈山演教今日吟翁說法是同是別師云月照鑑湖飛琥珀進云如何是拈花大意師云風臨黔水閃鱗龍問牙如金爪口似血盆吞佛噉祖的來時和尚作麼生接師震威一喝進云良醫三十載毒殺許多人師云傷著也乃云法幢纔展未許帶水拖泥利濟初行那堪絲來線去不見睦州凡遇僧來便云現成公案如何是現成公案聻雪到青山云不老風來綠竹嚮笙簧更聽同鄉一曲多年不作枌榆夢六甲神符急如火翩翩栩栩飛上天誰是莊周誰是我囉囉哩喜相逢仰高俯就兩人龍法門何幸瞻五柳相將攜手過靈峰擲拂子喝一喝再白槌下座。

　　六符陳文學法名燈譜請上堂問儒釋門庭角立如何是兼濟路頭師以拂子向空劃一畫云見麼進云恁麼則桂林藏獅子法海起獰龍師云不是過去問斷臂酬雪嶺解帶鎮金山當時得個甚麼師亦以拂子向空劃一畫云見麼進云有個沒量大人不斷不解還得也未師云不是過去僧禮拜師又以拂子向空劃一畫云吾有一字之關福全慧全壽全不獨文經武緯兼之虎嘯龍旋既為是父是子且有兄難弟難龍神八部生喜賢聖佛祖成歡出世能超九萬入世可化三千是甚麼字恁般奇特顧視左右云普。

　　上堂以拄杖作把釣勢云短杖簑衣意氣濃垂釣溪畔有芙蓉嫩雲西岫東拖水小竹橫煙順接風洙泗泗州原不異浮杯杯渡一般同游鱗寧向直中餌莫負拋綸海上翁道者出師云是僧是俗進云莊生不覺為蝴蝶蘇子空擬作比丘師云雲從龍風從虎聖人作而萬物睹本乎天者親上上律天時本乎地者親下下襲水土土能生金金主三六九九九八十一一歸何處卓拄杖云囌嚧㗭哩娑婆訶。

　　上堂說玄說要滴水難消拈提因緣順應時節昨半偈居士預呈問道一頌四十年來未暇遊只愁腳跟欠穩欲參宗印到溪頭有疑不妨問來傳心負笈三更蚤明眼人瞞不得透頂玄機一句抽那一句是透頂玄機請居士出來道看若是道得出山僧性命在半偈手裡居士向前作禮云木落水寒人老髮師呵呵下座。

　　五果山靜主請上堂佛說五果四向不在人間天上而今鐵面斬新更請單刀直上有麼有麼蝶庵居士出師便喝士云此一喝有多少重師以拄杖作秤勢士拂袖歸師下座。

　　上堂良久云喚作清淨法身錯過了也喝一喝云喚作圓滿報身錯過了也目顧四方手指上下云喚作千百億化身錯過了也畢竟如何錯錯錯。

　　上堂維那白椎師云今日太說多了便下座。

　　元旦上堂月白風輕處堯天舜日新蒼崖懸碧蒂幽谷隱寒津虛室生光燄長空絕幻雲雨滋蘭竹茂石映斗星橫伏虎山頭嘯潛龍水內聲乾坤踏破後大地吼雷音此吹萬先師住朱提山朝陽洞語也試問這乾坤作麼生踏頓足一下還見麼這雷音又如何吼喝一喝還聞麼若也聞見分明借婆帔子拜婆年和氣溫風遍天下脫或未爾惟祝
皇圖標有道同瞻佛日照無窮。

　　上堂舉南泉云王老師自小養一頭水牯牛擬向溪東牧不免犯他國王水草擬向溪西牧不免犯他國王水草不如隨分納些些總不得見恁麼說話大似掩耳偷鈴山僧卻不然青牛對白牛江水向中流若問其間意起眼看孤舟且道與王老師相去多少。

　　上堂柳絮走毛毬梨花飛蛺蝶腦後抽獠牙秤錘渾身血東海正揚聲南山喜不徹此語若大行莫謂是予說。

　　聞慈母王孺人謝世上堂去去實不去途中須善為來來實不來路上莫虧為如我慈母胎教恩深卜居德厚喚作虧為得麼兩次割股救夫長年持齋奉佛喚作虧為得麼及至世亂莫容乘時先退喚作虧為得麼豎拂子云途中路上莫商量來去惟乘斯願長斯願既乘無來去無來來去自平常。

　　上堂烏龜向火乃劫前未兆之機碓嘴開花實教外別傳之旨露迥迥山明水秀孤燦燦日往月來庭前柏子正呈機座後桃花已映色正恁麼時是誰家曲調卓拄杖云止止不須說我法妙難思。

　　上堂天上無彌勒地下無彌勒日出滿山紅蘆開兩岸白葦渡碧眼僧花拈黃面客撞著石波斯幾個知恩德擊禪床一下。

　　啟藏上堂以字不成以八字未是八金鉤解遼天二人左右掛佛祖不敢前三藏居其下且道是甚麼字這奇特以拂子作火云若人識得參學事畢。

　　　　(敕建南海普陀山法雨禪寺嗣法孫別庵
　　　　　統捐衣貲四十兩重刊
　　　　鐵祖語錄十卷

　　　　　　　　　　嘉興楞嚴十經坊（夏維寧　倪爾繩）刻)

慶忠鐵壁機禪師語錄卷之一終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之二

　　嗣法門人幻敏重編

　　上堂

　　師受請住石砫三教寺入院。

　　三門　謂是孔聖之門不見數仞垣墻謂是老氏之門又無虛無妙徼謂是釋迦之門妙莊嚴路何有但進一步無拘彼此。

　　接引殿　朝往西天暮還東土天上人間稱無住是即是也須大家出隻手。

　　三清殿　圓陀咜光灼灼無端頭上添隻角謂是三清便有五濁白髮紅顏且喜淖約叩齒云吾奉太上老君急急如律令敕。

　　玉皇殿　舉帝釋同世尊行次世尊云此處好建梵剎帝釋拈一莖草插地云建梵剎竟這釋提桓因也解插草為標修造極易因甚七賢女覓無陰陽地卻又罔措須知有末後一著快參快參。

　　藏經殿　舉黃檗禮佛次宣宗皇帝問云不著佛求不著法求不著僧求禮拜當何所求檗云不著佛求不著法求不著僧求常禮如是還識如是麼遂展具三拜。

　　方丈　據此室行此令妖氛野怪齊追擯山僧但主於斯一任閱經看律談論。

　　上堂拈香云者瓣香恭祝
今上皇帝聖躬萬歲萬歲萬萬歲伏願御金輪而建極坐寶位以臨民慶集一人咸寧萬彙者瓣香奉為臺爵勳貴伏願文經武緯戛玉鏗金義膽忠腸為霖為雨者瓣香專為大宣慰司主伏願挽天福壽山無量海無量善來貴祚前三三後三三者瓣香名不得狀不得常在動用中動用中不識今日四番拈出敬為傳靈山道脈六十二世上吹下萬先師用酬法乳維那白椎法筵龍象眾當觀第一義師云辭卻青山頂緩步過松林漫將三藏義轉出太平春古德云太平治業無象野老家風最淳只管村歌社飲那知舜德堯仁新三教者裏則不然畏天命畏大人畏聖人言何故天視自我民視天聽自我民聽再白椎師下座。

　　佛成道日鑄釋迦像上堂紅爐飛玉片雪火正投機此日無今昔咸言成道時正恁麼時莫是泥塑木雕成道耶莫是銅鑄鐵寫成道耶莫是筆圖紙畫成道耶喝一喝云龍蛇易辯衲子難瞞。

　　閱藏上堂三空問布施退妖孽之星供養獲人天之福此外還有得底分也無師云快馬繫孤舟曰座上不勞頻拈出趙州猶剩下禪床師云曹溪有路人皆到梅嶺誰能得熟來曰今日卻被不肖兒孫檢點師便打乃云門墻桃李正芬芳兩岸搖金柳線黃天上團圞人間半始知圓滿是道場復舉西堂智藏百丈懷海南泉普願侍馬祖翫月次祖曰正恁麼時如何西堂云大好看經百丈云大好供養南泉拂袖便行祖云經入藏禪歸海唯有普願獨超物外且道現前眾等又作麼生。

　　閱藏上堂顧視左右云是法住法位良久云還見麼汝等經師論師律師各各商量與山僧全沒干涉。

　　太保秦良玉供法衣上堂師捧衣云只者箇靈山會上喚作正法眼藏山僧手中喚作金襴袈裟秦太保忠貞侯喚作保境護生慶餘福遠何以故願弘不了靈山囑同歸界海作梯航。

　　上堂三目和尚出師便喝目云者一句不消答得師云別來已久幾乎錯過目拂袖歸眾眉山首座云萬壽象王與南賓獅子鬥額和尚見麼師云白雲影裏快乘舟座云適聞擊鼓𨁝跳上某甲掌中遏捺不住和尚大須仔細師云善問不如善答座以坐具返擲師云作家作家座云莫瞞頇好師擲下拂子乃云祖師心印狀似須彌論義擬去千里萬里向上之機還同大蟲戴角看來好笑驚人即如我檀越忠貞侯獨步坤維補天接日捨識之後向那裏安著峭崖居士祭祖追先俎豆陳時對何處瞻依只者些子乃萬應靈丹阿誰無分左右逢原滿眼滿耳入世烈烈轟轟出世灑灑脫脫驀豎拂子沒量大人來也且道即今還有知恩報恩分也無。

　　峭崖馬宣慰迎祖忠貞侯真容於觀音庵請上堂師卓拄杖云庚寅閏冬十五觀音庵前打鼓不獨妙應圓通特地超佛越祖正恁麼時且作麼生舉唱良久云坤維獨步用世行乾侯錫忠貞餘復何言伏惟尊重。

　　上堂舉一不得舉二依舊從頭起當觀猶非正觀貞下又啟元三四五六七去歲今朝今日去七六五四三新年年是舊年年牛頭沒馬頭回遲日暖動地輝世間多少閑四序此心能有幾人知喝一喝。

　　修侍者為巴掌和尚百期請上堂雪似楊花落誰作無米炊沙界渾成飯又見日輪暉淨法界身本無出沒大悲願力示現受生既為善知識何辱何榮有緣則住緣盡則行以大圓覺為伽藍以世界海作舍宅人是北人賊是南賊熊耳庵中著忙瑞光洞裏藏拙冤遭兒孫不容卻來洗青賣白據款結案又作麼生十旬三月百二時反覆元來只者是。

　　陳燈本請上堂燈能矚暗大覺空界咸在其中本之則無十聖三賢那許下腳肩雲荷月迥脫羅籠透海穿山豈涉途徑火不能燒水不能漂居常不變遇險無驚畢竟承誰恩力主人公是箇鐵饅頭。

　　舉首座分席上堂黃面瞿曇拈示自是桃花貪結子金色頭陀破顏錯教人恨五更風今日不著便與伊重打算節候不相饒蹉過成疚患成何等疚患只為鐵老漢口門太寬除非汝諸人一齊抬舉眉山出來塞卻猶較些子。

　　上堂問三聖逢人即出興化逢人不出阿那箇是師云覿面相逢不識渠進云如何是當機一句師云輕風搖柳線夜雨凍春寒進云和尚又作麼生師震威一喝。

　　上堂高更高天在下厚還厚地為薄何物容虛空窄何人壽佛祖滅何水深大海竭何事堅金剛裂。

　　上堂燈籠騎佛殿露柱照三門僧堂齊合掌廚庫解吹笙正恁麼時被山僧腦後一捏急忙道箇誐誐喃哈囉吽。

　　馬宣慰得後主度僧請上堂問佛生迦毘國洪映南賓城有何記莂師云桂子月中落天香雲外飄進云還檢點得出麼師云丁一卓二乃云一花開世界起一子圓大地收虛空開口笑萬象齊起舞法眾合掌歡山僧頻頻舉還識舉底道理麼音樓玉柱久懷胎產箇男兒果俊哉不論功勳見尊貴九重天爵自然來。

　　檀越誕期祈嗣請上堂問太常居士生後姓冉未生前姓甚麼師云萬古元不老進云即今皈向大乘和尚還點化也無師云一物鎮長寧進云恁麼則與龐居士同門出入去也師云無鬚鎖子兩頭搖復舉龐蘊居士父祖遊宦將家貲盡棄湘河更不瞻前顧後只道得箇有男也不婚有女也不嫁大家團圞頭共說無生話看者居士雖得一家超脫也是徐六擔板未契三教為人處。

　　佛誕馬宣慰母沈太夫人請上堂問昔城東老母因甚不得見佛師云高天厚地進云今南賓夫人何緣得見和尚師云水綠山青進云夫人與老母是同是別師卓拄杖進云和尚與如來差別幾何師亦卓拄杖僧拂坐具云者箇聻師云君方掃雪尋松子我已開榛得茯苓進云恁麼恭惟降誕也師云年年此日此日年年昔時者裏東土西天金盤捧足九龍吐泉恁麼恁麼蠡海驢年即今及節應時光耀人天去也時時佛誕生刻刻駕象日子在思親鄉母居懷男地啐啄妙同時子母長相憶憶則憶於同同中還有異子為大孝尊母則升忉利浩劫不別離亙古無來去來去任相逢相逢秪者是且道是何宗旨舉步蓮開稱悉達無憂樹長號摩耶。

　　師受請住雲集寺入院。

　　三門入門便棒打草驚蛇入門便喝無風起浪即今入雲集之門又作麼生。

　　佛殿秪者是是甚麼壘壘落落黃面跏趺咄若喚作佛則吾豈敢。

　　方丈三賢魂驚十聖膽膻衲僧到此全沒帳算喝一喝。

　　上堂南濱釣罷又長溪戎馬無容眨上眉一曲陽春何處是就中還有幾人知喝一喝。

　　囑三山上座上堂問末後一句始到牢關時如何師云四▆山僧同▆曰學人不會師云悟眉號是羅鬍子乃云也大奇也大奇末後句妙難思汝諸人還見麼那門外漢不是山僧悄地舉則機緣又怎得進門聽吾偈全身放下隱山隈頭角纔成喜兩開展轉由吾相分付雷轟電掣出潛來。

　　檀越建圓通會請上堂吹法螺擊法鼓大神歡小鬼舞應供尊者眉毫長面然大士眼光普人天之田久磽确謂是箜篌是音樂有漏笊籬無漏木杓稽首皈依淨智妙圓多多拜上油蠟紙火。

　　師誕期請上堂山僧行年五十看看有些健氣腳板不會談禪眉毛無甚妙義都盧舉似無生無生又居學地拂子與我齊年我長拂子一歲驀豎拂子云喚作拂子卻是山僧喚作山僧卻是拂子畢竟喚作甚麼六百甲子滿一半今日與伊頻打算相將攜手過驢年果老倒騎𨍏轢鑽。

　　上堂貴買朱砂畫月打牛打車不別憎檻欣籠奈何磨磚作鏡爭得鳧脛天然不長截鶴續之則疾召大眾云且道阿膩吒峰今日有幾人作舞。

　　上堂天可載地可覆山可浪水可烈日可冷月可熱惟有佛法不可說設或可說也是捫鐘捫籥。

　　到白巖寺上堂逼塞虛空古白巖三冬凝靜翠生苔到來不是閑遊戲只要諸人眼豁開。

　　上堂無繩自縛好肉剜瘡畫地為牢平空說謊須是恁麼人始解恁麼事。

　　順治乙未季冬朔日師受請住梁山太平山慶忠禪寺入院。

　　上堂方斗喚作太平山棲賢一名慶忠寺知他誰是箇中人大家扶起者巴鼻。

　　結制上堂卓拄杖云黃檗六十棒者是那一棒喝一喝云臨濟四喝者是那一喝還識者喝麼立賓立主為實為權還識者棒麼有玄有要能縱能奪汝等諸人作麼生會喝一喝卓一卓。

　　上堂年來不欲成多事豎箇拳頭也勞力朝粥午飯信口餐早眠晏起沒瞌睡雲水諸方去去來西來大意誰相憶噫。

　　上堂世界恁麼廓為甚鐘聲披七條三三五五七七八八鳥豈是鸞鹿焉為馬白雪陽春為誰歌無端畫地之乎也喝一喝東桃西李柳花楊花。

　　上堂如何是佛黃面瞿曇無面目如何是祖達磨不從印土來如何是道家家門前火把子如何是恒久心朝更夕改如何是生滅心一念萬年設有箇旁不肯底出眾道鐵老漢得與麼顛倒但拍掌呵呵大笑。

　　上堂舌頭久挂壁上看來全沒算帳舉起也毘盧形潛放下也普賢膽喪瓠子灣曲未仁冬瓜儱侗不像一目索訶萬國州無生有曲幾人唱。

　　陳總戎請上堂諸佛大道愈行愈遠西來的旨轉說轉多直饒不說不行看來有甚交涉所以古今尊宿升堂入室豎指擎拳執叉張弓冷棒熱喝正如國家用兵出於萬不得已或學人喝下挑鋒謾藏伏卒或知識棒頭掠戰寬設陷坑一縱一擒能殺能活切忌前吞後撓猶貴東和北拒雖然如是還知祭風臺一著麼。

　　文文學請上堂西來大意如何說潑水掃地相公來座下若有讀書人向道吾無隱乎爾山僧不讀書亦不熟文句耳之於聲也手之舞之足之蹈之顏淵喟然歎當仁不讓於師阿呵呵見也麼喝一喝上大人可知禮也。

　　文官長請上堂擊禪床云起去拂一拂云伺候著良久云隙晷偷光杖兔角星芒射眼拂龜毛不是山僧行正令崑崙叫屈舜若逃喝一喝云畫公打口鼓喝退堂聲下座。

　　上堂天一半地一半蘇州有杭州有打破蔡州城踢倒黃旛綽不笑牛首伏羲則罵孔明諸葛惡惡四時無春夏一雨便秋冬。

　　上堂一棒一條痕一摑一掌血𥗋𥗋石人頭下下從實說求空未必空逃空何曾脫信口說來不是塵信腳踏遍清風月抽身即轉謝家村到口便吞吳人酪相逢此日盡君歡匝地紅輪山海赤○。

　　郎副戎請上堂官斗山看雲起打鼓山下白雨山上有僧雲鶴隨境中無事將軍喜狼煙息村歌舞冬至寒食一百五卓拄杖一下。

　　上堂呵呵笑云向上一路千聖不傳問今日鄧居士皈依座下和尚還傳麼師云傳進云因甚又傳師云我不同千聖。

　　上堂石土地不會說禪看破普願瞎驢子腳只三隻播弄楊岐水牯牛脅下書某甲溈山話墮土狗子口內覓象牙趙州有無李四唼著舌根血在張三口裏看來看來真箇真箇何以故一二三四五。

　　順治戊戌佛誕日師受請住忠州牛首山雲巖禪院。

　　結夏上堂順風吹逆風吹夏日長燕子歸幾處黃鸝樹上催休錯過趁時宜萬里晴空一鶚飛復舉世尊纔出母胎便一手指天一手指地張乖太甚周行七步著忙太甚雲門要一棒打殺不平太甚山僧舉似人天眾前揚惡太甚即今還有旁不肯者麼喝一喝云高山流水深深意自有知音笑點頭。

　　上堂天之高也奚足高地之厚也奚足厚海之深也奚足深空之大也奚足大惟有拄杖子頭頭越格卓一卓云今日郎向二施主有齋。

　　上堂主山高案山低左青龍右白虎年年三百六月月二十五逆數順數數到牛首山雲巖寺大殿裏恰似佛幻三月前鞔底鹿皮鼓一喝居士打口鼓師呵呵大笑。

　　上堂吾宗迥別有口難說設或有說早不中節如說如行轉不相應顛顛倒倒卻也恰好說如是行如是元來元來如是如是喝一喝。

　　上堂隔林聽枝鳥話說真箇好不似廣南蠻語音無起倒。

　　福田知玄禪德訃至上堂小春纔至朔風吹正是爐烘雪點時忽聽訃音矜冷淚又聞隻履動西思愁雲有暈遮空月愛日無光暖面眉傳法度迷誰助我喪予一歎引傷悲。

　　順治辛丑三月廿日師受向化侯譚公洎本山耆舊等請住南城山寶聖寺入院。

　　上堂釋迦如來撒土拋沙又道四十九年無一字歷代祖師牽藤引蔓豈止千七百則之多即今人天座上又作麼生良久云喜得山僧無口。

　　佛成道上堂喝一喝云明星出矣還有共見共聞者麼良久云如天普蓋如地普擎如日普照如月普明如海普納如空普容如人如物如俗如僧如如不動如有如無復喝一喝曙色未分人盡望及乎天曉也平常。

　　元旦牟總戎祈嗣請上堂師以拂子○元正啟祚○乾父坤母○坎男離女○鼻祖耳孫○○。

　　袁總戎供大衣上堂舉袈裟云此是寶善居士占底便宜教老僧向甚麼處著。

　　牟總戎供大衣上堂活卓卓影團團須彌小芥子寬無歇腳沒遮攔喝一喝云粉碎虛空為條幅平沉大地總福田。

　　師滿花甲上堂甲子三百六看看今日足過此更如何滿散修齋粥前三三後三三豐干子歸去來作接引勢。

　　上堂癸卯年七月秋雨暘若登大有人歡喜鬼無愁一枕清閒忘歲月三杯濁酒度春秋。

　　彌陀會上堂多年不相逢一見懊憾起我自何來汝欲何去四方八面淨穢誰分九品蓮臺濁清頓己他的咱我的你西天老白眉東土豐干子。

　　上堂大雪冬至一年一度大寒小寒轉盼新年東家杓柄長西家杓柄短龍鱗開夜晏波斯嚼寒水魚把門蝦打鼓廚前灶後逢白拈失卻一塊大豆腐六六三十六五五二十五唵部𡄦穆力陵印兔那麼麼寫喝一喝云亂統作麼。

　　上堂黃鶯唱鵓鳩鳴綠柳岸白花汀白花汀上聽鵑聲高山流水啼不盡無端又降釋迦文指天指地太造作一回舉起一回瞋且道瞋他作甚麼不見道事從生處有人向靜中忙。

　　上堂豎拄杖云九退一還一十八退二還一十七退三還一十持載譬地覆幬譬天譬如北辰喻之日喻之月喻之空喻之海啐是法非算數譬喻之所能解期圓上堂驀拈拄杖云豎一豎家家門首長安路橫一橫兩頭無路絕中邊卓一卓任是佛祖也難摸所以此事千斤不換父子不傳遇著智人長揖相送今日乃侯府譚公同黃任二參軍入山若為持齋不飲則不與揖若為表揚勝會則不與揖若為參求請益則不與揖唯是挺身向前放寸天膽展戰儒舌掀倒禪床喝散大眾罵得山僧無容身處山僧則深深與揖還見麼雖具一雙貧衲手未嘗低揖等閒人。

　　葦菴文居士參師歸無病坐脫訃至上堂葦菴葦菴作者般去就應喫吾三十棒何以故早知燈是火飯熟已多時。

　　普賢菴尼本容梵行師徒請上堂昔時觀音院今日普賢庵明明祖師意說甚未生前若見本容即見觀音若會梵行便會普賢普賢與觀音不即一纖毫不離一纖毫不遠一纖毫不近一纖毫不同一纖毫不異一纖毫腳跟由來點地鼻孔一向遼天清淨自在萬德莊嚴還知落處麼只為分明極翻今所得遲。

　　上堂舉中峰和尚自敘行由云我乃識量依通非悟也還見學解悟解麼說箇解早是學也說箇悟早是迷也。

　　上堂觜吧吧說是名禁口腳忙忙行是名禁足眼睜睜是名觀心意擾擾是名入定會得此數轉語一任把茆蓋頭佛也不作其或未然且莫造次。

　　童真書狀寫師真請上堂老漢六十餘一恰被兒孫煎逼不是紙墨塗抹便將胭粉沾滯鬚髮墨裏藏針臉面荷花向日一身紅黃遍體滿座洪鐘扣擊只知眼目人天不覺烏焉馬是說向季哥孟哥笑倒張三李四咦。

　　慈運山主寫師真請上堂平地骨堆無風起浪薄舌窮口吐尺談丈說得虛空起舞萬象森羅一音演唱冤遭丹青不仁以幅綾紙圖上六綠五花倔倔疆疆福城上座寫師真請上堂者箇和尚全沒算帳說法不帶唇齒打人豈止百棒腹中點滴也無慣好興波作浪古去今來人間天上。

　　康熙丙午二月廿日爵臺譚公郡侯劉公鎮臺任公暨闔郡縉紳諸山耆舊等請師重興忠州治平禪寺入院。

　　佛殿基地為基址天為椽四方八面盡闌千一畫三爻成四柱扶起大覺作伽藍日月星辰照燈火江湖淮海湧源泉佛祖定位鬼神幽潛喝一喝喚作百無禁忌慶忠老漢於此開山卓拄杖三下。

　　臘八上堂僧問治平初創法席新開請和尚答話師云昔時者日此土西天進云法不孤起仗境方生如何是現前境師云三間風雨屋八面芰荷池進云如何是當機句師云問得恰好乃云昔日世尊悟道三歎奇哉看來此件大事真箇奇特不可以智知不可以識識非有心得非無心通上智輕意蹉過下愚蠢蠢難明是以大道寂寥知音者鮮山僧自丁丑於聚雲堂上登曲彔木弄鬼眼睛嗣後過東往西圖南適北橫說豎說譬說喻說塵說剎說隨宜說熾然說不覺閒言空語狼藉成編或視為綺語或視為脫空或視為譎誕或視為圓滑任隨兩謊獨一拿三道三而今說道治平院裏喜得舌頭不出口良久畫○相云植柳溪頭空界月當年曾照舊園林。

　　　　　　　　　　(普陀嗣法孫性統重刊)

慶忠鐵壁機禪師語錄卷之二終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之三

　　嗣法門人幻敏重編

　　秉拂

　　聚雲秉拂卓拄杖云德山德山甚處去來喝一喝云臨濟臨濟即今何在山僧在聚雲門下唯具一雙青白眼兩莖硬腳跟一箇寬大底肚子若論禪道佛法大似開眼說夢諸昆仲無故強拽山僧在曲彔木床上四下眼睜睜教向那邊開口咄咄咄不如趁方丈老和尚撐便船乘興求些利息未為不可以拂子作垂釣勢云滑石灘上紫鱗肥此日登臨展釣絲不知誰慕千斤餌吞卻渾身掣電雷不用命者相見僧纔出師便喝僧云且莫造次師云既是金鱗何難破浪問有箇無眼耳鼻舌人來作麼生接師作騰躍勢進云是甚麼師云魚下碧潭當鏡躍鳳來青嶂拂屏飛僧進語師云者番不是撒亂網打鰍鱔鱢蝦底分明向說尚難委悉何況蓋覆將來等拂子唱箇七花八裂底曲兒輕舟浪漫去也乃云天上底地下底左山底右嶺底四方八面底天上底是甚麼山川草木地下底是甚麼日月星辰左山底是甚麼僧堂佛殿右嶺底是甚麼廚庫三門四方八面底是甚麼以拂子作是<<PIC>J29p0580_01.gif</PIC>相所以道金剛圈栗棘蓬要伊吞要伊透吞得透得喪身失命吞不得透不得喪身失命透得吞不得喪身失命吞得透不得喪身失命總恁麼得喪身失命總恁麼不得喪身失命到此總教皇恩佛恩普報親恩師恩齊彰有情無情慶快平生若聖若凡悉霑悉庇復喝一喝云還見麼瓶枝有色開花燦野磬無聲慶寂寥。

　　雲來陳都閫請秉拂獨弩單鎗固稱好手埋兵掉鬥猶是奇勳更要冰凌上走馬雪刃裏橫身有慣劫寨偷營生擒活捉者相見一僧出師云今日不與你交鋒僧作禮師云草賊大敗問遠聞上座與某甲鄰邦而今覿面相呈將何管待師云喫茶去進云恁麼則庭前桂吐黃金粟微雨無風色更新師云你說得是僧擬議師云快便難逢又僧出師云看箭僧擬問師連喝僧歸眾師乃云今年歲次戊寅安期七月當朔堂頭出隊忠南山僧特為陞座陞座且置特為箇甚麼大眾久立伏惟珍重。

　　興龍元旦說戒秉拂蔚西堂出云不問溪山雲月松竹梅花大脩行人猶不識永字八法上座描寫得麼師云將紙來堂作呈紙勢師以拂子作書字勢云新春把筆元亨貞吉察地觀天我備萬事如何是我備萬事底道理所以道我字有三書一楷書我其戈顯露有芟除一切義二行書我其戈潛伏有安住不動義三草書我其戈渾忘有變化莫測義變化莫測是汝等本有慧安住不動是汝等本有定芟除一切是汝等本有戒若是尸羅清淨定慧圓成自然止緊虛圓橫清順濁撇捺畫直挑剔點鉤飛者飛走者走跳者跳舞者舞有時露骨浮筋柳情王態不犯鈍矛軟檐燕尾蠅頭脫或未能也須從頭一二三順墨隨硃填模子堂云還我紙來師便喝僧問我今把住如何出得師云始隨芳草去進云我且放行向甚麼處去師云又逐落花回僧喝師云也是混天毬乃云文不加點永有八法點畫分明三學無▆今日遇著混天甲子喜得山僧有賞有罰復以拂子劃一畫云一筆題過千張紙。

　　聚雲老人遷化起骨四眾請陞座問老人臨終偈有朝打三千意旨如何師云天上三十六進云暮打八百意旨如何師云地下三十六進云三千八百是同是別師喝一喝問昨夜鐵牯牛將和尚靈骨一口吞盡今日收箇甚麼師云三十年後許汝自肯僧便喝師云既無甘露雨徒勞震旱雷問不問雲來付囑聚雲開鋒且道人天眾前如何與老人出氣師云淚看洒花雨愁觀籠竹煙問昨夜木上座道和尚向驢胎馬腹去也是否師云且喜得箇相知進云且道他鼻孔在甚麼處師云你話也不會乃云遍界黃金骨滿空紫氣雲日來爐焰炯雨過淚痕新蒼天蒼天復笑云呵呵笑底是阿誰哭底是阿誰誰哭誰笑誰去誰來誰生誰滅生滅去來畢竟是誰有時裏地蓋天有時沉蹤隱跡佛祖位中他亦不住理事門前他又不去不住不去作麼舉似喝一喝復舉老人住興龍時偶覓問答錄四冊目過語山僧云異日老僧忌辰不必別設供具唯以四冊子念念就是問答錄乃山僧平日與老人鬥底閑花野草不覺三十有八段葛藤猶記問答畢山僧入方丈云者一問請和尚道老人大笑山僧作禮老人示偈云瞿曇闕下幾爭雄鼎鼐驅馳未獻功爾來叩我隨心快筆底雲煙一笑中茲因老人遷化煙結五彩荷香可人起骨得黃金鎖子骨三莖五色堅固舍利無數諸檀越生大感仰必欲山僧陞于此座對眾表揚且道表揚一句又作麼生良久云墓廬一喝耳聾事縱紲唯求吐舌人。

　　普說

　　東西兩序告香請普說師良久云分明記得想不起來便歸方丈。

　　普說口開神氣散舌動是非生雖是常言不妨會得者幾期唯聞堂中浩浩商量然慶忠門下固不廢商量但不知汝等商量箇甚事也須要得箇商量底法子若商量不得法便見上單有工夫下單又沒工夫子堂內有工夫堂外又沒工夫了靜處有工夫鬧處又沒工夫了那能透得那伽常定底道理古人省悟無定底話頭有見招手即領悟者有聞哀歌聲領會者有途中當下發明者有少年聞一語即省者有老年猶行腳者有看經聞表見花擊竹明心悟道者雖不可一一舉說你看者些老古錐何曾見他閉著眼睜睜看跌卻足忙忙行塞住口吧吧說底榜樣來所以道平地下跌倒人死水裏浸殺人太陽焰中藏不得者幾般病痛不絆人足跟便穿人鼻孔塞人肚皮悶悶熏熏十年二十年若不遇端正爐韝明眼鉗錘誰能跳得出卻又成黃楊木禪了故爐韝不在大小銷鑠不拘久暫只要得到慣煆煉爐裏來那塊頑鐵沒有剛豈不見大慧老人最初開爐時止安五十餘人竟十三人發悟即教家彈指之超僧祗不歷識陰盡底說話豈是捏死蛇頭釘樁搖櫓定年限月不變通底笨法子而今內外有三百餘人晝夜煆煉山僧不忍諸昆仲被昏散無記靈靈寂寂綑著故開方便教汝等行住時要踏著地坐臥時要倚著蓆喫飯時要咬著米穿衣時要挂著身洗淨時要摸著鼻孔屙屎放尿時要解布褌又如亂石硠裏捉魚相似粗心輕躁未審壖穴在何處到底捉他不得若是久慣漁人旅泊為家別無餘想淺深洶涌幾番經過輕舟浪漫如取故物著本就市慶快平生其奈大眾有解活不解死解死不解活者有有眼無足有足無眼者有頭尾俱正又不知項下鐵枷放下放不下擔起擔不起者又怎步得文殊普賢大人境界去又怎會得一句具三玄一玄具三要底宗旨從前者些病痛山僧一一被他著首過來故云要行三叉路先問去來人山僧是何人擅敢發藥而今不管小腸肝膽腎大腸脾胃命單單嘗用箇海上方子試試來如前舉馬師一踏水潦機緣問汝等汝等皆云會得山僧徵云如何會汝等皆云舉足處就是受踏處禮拜處知痛痒處開口處都是山僧聞之不覺吐舌若是如此豈不埋沒水潦辜負馬師去也忙忙為汝等折轉旗鎗令不可在舉足處會落腳處會舉與未舉中間會畢竟作麼生會從新起七逼拶數日山僧私覷知汝等縱有猢猻子也𨁝跳不得只得耳燒面熱鑽頭覓縫討箇下落一七既終雖是藥醫有緣在起七數者止得十一人有進機外有四人好參禪故有居士問好參禪底是那四人山僧不欲直說但示以偈云科發少年第龍頭屬老成聚雲場試裏都是者般人因思高亭隔江惠明路徹湛堂聞表大慧失袋高沙彌不登戒壇趙州八十行腳何是爐中不多再見若是者樣根信加以自性宗通又得師承妙煉無師智自然智一齊惡發從此祖意教意世法出世法如執金針刺腐何得費力所以未悟要破家散業既悟當解作活計常懷親道莫懷親情然九旬定制三月安期都是不得已底權法只因初修心人如途中行底孩子苦於難進步故轉行轉問家路多少引者常說不遠壯孩子前進其實定要到家始休參禪以初發心為結大徹悟為解中間期限乃誑孩子歇場假如解制後不順人情不裝模樣一切平常獨行獨步人生敬信即佛祖歡喜若稍有失處便令不智者乘間竊議謂參禪人尚如此何況我輩是名謗毀大乘天然魔子悟了雖是入頭行得始能解脫慎之慎之。

　　普說超生脫死一著無多只要當頭截斷不被人瞞不被己瞞不被理瞞不被事瞞不被凡瞞不被聖瞞不被佛瞞不被眾生瞞不被古往今來無明煩惱貪瞋癡慢苦樂冤親等瞞若遇古往今來無明煩惱貪瞋癡慢苦樂冤親等也截斷佛也截斷眾生也截斷凡也截斷聖也截斷理也截斷事也截斷人也截斷己也截斷古德云毫釐繫念三途業因瞥爾情生萬劫羈鎖聖名凡號盡是虛聲殊相劣形皆為幻色汝欲求之得無累乎及其厭之又成大患不見僧問趙州一物不將來時如何州云放下著僧云一物不將來放下箇甚麼州云放不下擔取去今之參禪人只是不肯於一物不將來處脫然放下若肯放下淨洒洒沒可把如天普蓋如地普擎如月普照如空普納茶裏飯裏覺來睡去己還是己人還是人理還是理事還是事凡還是凡聖還是聖佛還是佛眾生還是眾生古往今來無明煩惱貪瞋癡慢苦樂冤親等還是古往今來無明煩惱貪瞋癡慢苦樂冤親等不曾減一分毫不曾增一分毫不曾同一分毫不曾異一分毫故經云是法平等無有高下又云一切賢聖皆以無為法而有差別既云平等又差別箇甚麼既有差別又如何平等平等差別若揀辨得出除非齊到方丈裏來猶較些子一僧問如何是當頭截斷一句師歸方丈。

　　普說三五年已前城市聚落三五年已後泉石村居泉石村居靜悄悄城市聚落鬧浩浩鬧浩浩底有時靜悄悄靜悄悄底有時鬧浩浩靜鬧兩頭總不是參學邊事若是真正參學人發心真實立志真實行腳真實遇人真實參究真實證悟真實乃至出世為人無不真實若稍不真實則欲速見小進銳退速之魔乘間而入便生伎倆云今日也如是行如是坐明日也如是行如是坐乃至年年月月如是行如是坐覺沒些交涉沒些巴鼻一有是見豈是法器擔荷佛祖命脈者哉所以六祖有五分之香原非象藏雀卵沉檀速麝說話是欲諸人向自己分中打點若身若口若意如水之清玉之潔秋毫無犯是名得戒香二六時中行住坐臥順逆不關毀譽不動若須彌山是名得定香一切現前無不明了胡來現胡漢來現漢既不執礙又不影留若明鏡當臺是名得慧香若身若心不取一法如太虛空雖不著諸物不妨諸物於中往來是名得解脫香提起即有放下即無如籩豆與瑚璉傳書舜若同罔象鬥額木人花鳥開筵是名得解脫知見香須知者五分香縱人人具足然修證則不無染污即不得也汝等諸人未據證者直下辦取已據證者直下辦取復指供燭云如來光明藏歷歷宇宙間我今頻指示不可以言宣。

　　小參

　　小參昔日盧行者纔至庾嶺惠明大將軍追奪其衣今朝隱上座未離聚雲參軍尹居士施衣供養雖是施奪不同卻有一般氣狀解施底檀度時開解奪底了了非相施也施也將此深心奉塵剎是則名為報佛恩奪也奪也假饒撞著釋迦文當頭難免者一棒且道在山僧手中又作麼生遂披搭云善哉解脫服。

　　小參有問向前無問退去若是鼻孔有氣底一聞此語即當掩耳歸眾既爾排立兩行未免效長裙新婦又去草裏走一回古人道從門入者不是家珍自己胸襟流出始能蓋天蓋地山僧道無門入者不見家珍遍一切處是箇自己那裏許你遮蓋不見臨濟老人在黃檗會中是箇當菜頭底小後生不是黃檗六十痛棒打破疑關後來爭得說玄說要立賓立主權實照用縱奪料揀一齊屎沸出來至今沒有了底日子最可喜底是不作葫蘆樣子見識所以血脈流長今汝等必欲山僧開示秪用一根拄杖子開口打閉口打若承當得來山僧拄杖子一時分付。

　　小參僧問三藏經首皆有是[米-木+八]字昨聞和尚說楞嚴經中圓明照生所照字乃要緊關頭未審還符此義麼師云圓明照三字就從者[米-木+八]字出來底古德拈頌者頗多其實皆不如我鐵壁山下三鬼十二神見得親切何謂三鬼聻一食火啖光鬼即威音王也須退後三步二來往不易鬼與六凡四聖為上首三奈何不得鬼山僧收他有分何謂十二神聻一神震吼二神來先三神鼓吹四神虛光五神含育六神往復七神伏降八神縱奪九神實堅十神和合十一雙馬十二潛若此三鬼十二神是山僧底侍者要賞也由山僧要罰也由山僧放去收來役使呼喚悉由山僧只是不可把作潑水飯燒紙錢底堪待僧問如何是食火啖光鬼師云頭大尾巴細如何是來往不易鬼師云眼飽肚中饑如何是奈何不得鬼師云渾身一條鐵作麼生震吼師云一曲漁歌纔堪聽深深深處自然紅何物是來先師云玉體香唇紅粉面等閒顰笑助心寒從何處鼓吹師云藏身沒蹤跡應物慣施為那箇是虛光師云趨炎赴熱人皆厭事到臨頭不自由含育箇甚麼師云社稷壇中頻歌舞往復底是何意旨師云以八不成體金鉤挂二人如何得伏降去師云火磚打著連底凍素馬含悲淚滿腮縱奪底是何人師云只見妖梅放誰知落葉頻實堅後如何師云黃裳元吉括囊无咎幾時纔得和合師云桂輪高挂兔兒肥雙馬是何形狀師云彭澤茂時非足貴汾陽一句始知真潛若歸于何所師云關門閉戶掩柴扉家家有透長安道僧當下釋然。

　　袁府朴素陳夫人謝世請對靈小參師以拄杖指香云者炷香安魂定魄起死回生壽命無量永斷生死復指燭云者枝燭照天照地徹古通今光明藏中離諸昏暗道人於此薦得則生即無生滅原非滅面命耳提老僧得申其說猶記數年前曾問道人近來念佛耶參禪耶道人答云和尚幾時至石寶老僧云還有奇特事否道人云明日趕場據此二轉語雖屬平常具甚深妙義逮至生緣已盡道人以意生身禮別老僧老僧纔與麼來道人又恁麼去也道人若實證得此段風光的受用即百千萬億生不曾生百千萬億死不曾死去則即便去實不去來則即便來實不來秉質賦形不為有沉蹤隱跡不為無不見道聞性空時妙無比思脩頓入三摩地無緣慈力應群機明月影臨千澗水到得者一月千江時節便可與文殊之智普賢之行觀音之悲勢至之願佛佛之能仁祖祖之超越把手共行無二無二分無別無斷故分形應類天上人間神通遊戲或現大身或現小身或尊貴身或比丘身分身無量普度有情具無量無邊不可說不可說之莊嚴得無量無邊不可說不可說之受用成無量無邊不可說不可說之佛事證無量無邊不可說不可說之道果還見麼再聽一偈道人朴素信心堅固一念萬年金剛無住卓拄杖云記取記取。

　　小參般若因緣不離福慧因果生滅涅槃因福慧而知因果即生滅以見涅槃須知因果生滅福慧涅槃八字如磁石吸鐵音聲傳響感應不爽毫釐遠近不隔一線豈容造作擬議者哉不見昨日堂上僧問因中涅槃便答他因中涅槃問果上涅槃便答他果上涅槃問處不異答則是同意中有句句中有意意句分明鏡花月水又僧問截斷眾流句便與他連橋渡蟻問轉身末後即令樂業榮家又豈曉平地中坑塹談笑裏戈矛據實而論因中涅槃諸人有分果上涅槃諸人無分連橋渡蟻則可樂業榮家未然即如適纔所啖饅首腐角一舉饅首豈外水麵一言腐角不離黕漿饅首水麵腐角黕漿不別而菽麥之義昭然故僧問因答因問果答果問截流轉身末後則答截流轉身末後逢緣是主遇物即宗不妨泥水葛藤神通遊戲但知是者少昧是者多耳若論葛藤窮劫未盡若論泥水盡日難乾嘗聞古人道識得兵中意快活過一世因甚劉都衛前三十年殺人放火劫寨偷營後三十年念佛持齋供僧利物前三十年似有用後三十年似無用所以世人只知有用之用不知無用之大用也且道那裏是大用處慶忠恁麼開示三千里外有人不肯在。

　　小參喝一喝云喚作喝得耶擊案一下云喚作棒得耶既不喚作喝又不喚作棒畢竟喚作甚麼良久云流水不腐中樞不蠹離卻語言文字須知別有商量不見僧問趙州云一物不將來時如何州云放下著僧云一物不將來放下箇甚麼州云放不下擔取去諸人若是通身放下便見平穩倘放不下切忌一知半解遂爾自肯動轍擎拳豎指胡打亂喝麤言厲語做樣粧模縱饒學得巧妙尖新十分春色山僧道未在古人亦有道或擎拳或豎指行棒行喝成乖旨忽然棒下喝將來與吾遠之又遠矣何以故只要諸人辦一箇真實底心不自欺底心一念萬年底心久暫不易底心穿靴拄棍寸步從實處踏去久久純熟若不得自由自在山僧大犯誑語。

　　小參可笑蹉跎惹事翁蒼茫一葉鼓匆匆東明有日歌初起還看山花映水紅召大眾云會麼雲去雲來青山不動物生物長大地長寧不動長寧底是定法去來生長底是不定法定與不定不定與定總未是衲僧巴鼻復舉僧問古德云大千俱壞未審者箇壞不壞答云壞僧云恁麼則隨他去答云隨他去又問一古德云大千俱壞未審者箇壞不壞答云不壞僧云大千俱壞因何者箇不壞答云為同大千壞與不壞且止要問者箇是甚麼喝一喝云三生六十劫。

　　小參舉大鑑和尚云說通及心通如日處虛空惟傳見性法出世破邪宗且道以何為見性法良久云還會麼白雲盡處是青山行人更在青山外。

　　小參若向有句啟問一切語言是有漏若向無句啟問所有寂靜是二乘若向智上啟問賊焉何曾趁得賊若向性上啟問騎牛卻笑覓牛人山僧不欲汝等問有問無問智問性除是四種不妨問來若或未然啼得血流無用處不如閉口過殘年。

　　小參舉鳥窠道林禪師見秦望山長松盤屈如蓋遂棲止其上刺史白居易守杭時往謁師問曰禪師住處甚危險窠曰太守險猶甚易曰弟子位鎮三江何險之有窠曰業火相交識性不停得非險乎易曰如何是佛法大意窠曰諸惡莫作眾善奉行易曰三歲孩童也解恁麼道窠曰三歲孩童雖道得八十老翁行不得易作禮師云善之一字古人亦曾言之孔子曰積善之家必有餘慶大舜善與人同禹好善言白居士何不向三聖處禮拜若是在能說能行上著腳又背六祖不思善不思惡之旨還識居士見處麼覓火和煙得擔泉帶月歸。

　　小參大道只在目前香鑪三隻腳要且目前難睹睹著即禍生欲識大道真體山前山後溪西溪東不離聲色言語依稀似是彷彿不真須知此語一句有主無賓一句有賓無主一句無主無賓無賓無主那一句試道看。

　　淨信薦嚴請小參至孝不計途程純誠豈辭筋力穿雲鬥雪前來要問劬勞端的昔盤山和尚一日出門見人舁喪歌郎振鈴云紅輪決定沉西去未審魂靈往那方幕下孝子哭云哀哀便大悟今日世麟弟兄自施衛到我青山辦所難辦無非欲知亡父去向還知麼若也未知因齋慶讚去也仰彌高鑽彌堅瞻在前忽在後只可音聞不許面睹為甚不許面睹不見道青山白雲父白雲青山兒白雲終日倚青山總不知。

　　小參寶蓋山層層疊疊黑潭水曲曲灣灣風輕雲淡寺古僧閒聽不盡松聲鳥語睹無窮柳岸溪煙萬法本閒而人自鬧鬧者任鬧我本晏然晏然底狗走抖擻口任鬧底猴愁氀𣯜頭一向目視雲漢學者望崖更若土面灰頭山僧失利談玄說妙節外生枝如何若何更增疑惑所以釋迦掩室於摩竭淨名杜口於毘耶須菩提唱無說以顯道釋梵絕聽而雨花到者裏一任冬去春來那管年窮歲盡還委悉麼不是閒人閒不得閒人不是等閒人。

　　為蘇茂宇對靈小參生也只恁麼死也只恁麼生死去來無本可據茂宇茂宇吾與汝同條生不與汝同條死汝昔護我亂離我今囑汝靈址蘇嚧蘇嚧㗭哩㗭哩一句當軒八萬門逢人不得頻舉似。

　　小參遠亦是近亦是結制解制先佛儀式是日圓滿言別兄弟緣化省親東去西去南去北去只因潘聞倒騎歸千古萬古空相憶。

　　小參舉古人云一點環中照極微大眾看是那一點聻智無功處卻存知者知字存還是不存還是緣思淨盡無餘事未得十成安穩半夜星河斗柄垂正好放身捨命恁麼批判且道是激揚先德是埋沒古人若是激揚不合恁麼道若是埋沒爭肯恁麼道良久云明眼難瞞。

　　元霄小參慶燈一事肇自漢朝聲教初來明帝敕令天下嚴燈火用表佛法常明然燈有鰲山有人物有鳥獸有花果千狀萬態任運無窮究其根源總仗著各各心頭一點丙丁耳金峰長老云學道如鑽火逢煙未可休直待金星現歸家始到頭神鼎和尚云學道如鑽火逢煙即便休莫待金星現燒腳又燒頭山僧也有一頌學道不鑽火逢休正好休驀直紅輪透無尾亦無頭且問各各心頭者點丙丁撥息還是剔起還是。

　　蒲虛左文學薦嚴慈請小參卓拄杖云信為道元功德母拄杖頭邊聞法雨驀直路上獲逢渠定知當來作佛祖虛左蒲文學嚴父瑞吾慈母劉氏皈依三寶遵崇檀度瑞吾臨終以吹萬先師為念覺生死苦樂去來生滅心盡破所以虛左親聞屋角音樂之祥今母氏逝亦定期不爽豈非傳云積善之家必有餘慶者哉山僧何故如此告報秪因自入聚雲來曾沾辦道之助寒則送衣饑則餽食服在無礙腹中著在無邊身上至今喜歡不忘山僧喜歡則三世諸佛喜歡歷代祖師喜歡天下老和尚乃至過未現在人非人等無不喜歡也即今虛左嚴父慈母乘願往生亦不出此喜歡二字何以故喜歡一念周沙界是則名為極樂邦。

　　　　　　　　　　(普陀嗣法孫性統重刊)

慶忠鐵壁機禪師語錄卷之三終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之四

　　嗣法門人幻敏重編

　　示眾

　　示眾禪雖不滯因果參禪人要知因識果若是真為生死底自然二六時中有箇覺照看出家為何事將何報國王水土師親深恩檀信脂膏行人血汗超脫祖宗究竟自己一有此心決定肚子潔白體態慈悲立志行事真實遇著箇知識就是他下種子田地傾心破膽於座下功圓行滿得箇好結果去須知此段田地種苦得苦種甜得甜種瓜得瓜種豆得豆如影隨形似聲傳響云何有等昧卻此因恥受師承煆煉喫了叢林底飯專去冊子上搜求口角邊尋討不肯向自己腳跟下得箇實在落點即有見處如藥汞銀遇火飛去日久月深養了一肚子貢高我慢全不知長大由恭敬短促由輕蔑底因果反在此知識處說彼知識長彼知識處說此知識短將自己生死大事置在一邊且不照管一向就是販買賣底見識甚至挑梭是非紊亂規矩或知識憫其習氣未化委宛調護以清眾心彼不自忖度謂知識也要將就我一著仔細檢點將來只成就得知識慈悲忍辱自己種下苦因有何勾當今日爐韝新開山僧不宜如是血口幸得此中無者般人不妨道破使不墮此類於大事因緣易了了也第一不得謂山僧入泥入水說果說因作座主見解。

　　示眾鐵壁山有毒眼蛇還見麼若見喪身失命時有一僧入方丈求道破師書一蛇字令僧送與西堂堂接得便扯碎僧復舉似師師云我原向道傷人。

　　示眾竹篦子話教汝等講道理亦講得頌亦頌得下語亦下得只是與竹篦子了不干涉山僧亦為頌出貴圖一番舉起一番新也頌云竹篦子好商量隨家豐儉絕承當殺人放火焦光贊馬上拋刀楊六郎。

　　觀梅示眾一枝恒報舊年春巧笑依稀意可人淚墮如珠寒雨濕情翩似珮凜風屯熱腸願寄香驚袂冷眼長看影化神為羨孤根偕我志冰魂幾點帶霜陳。

　　示眾後堂欲究曹洞宗旨師云諸昆仲山僧居興龍時曾有僧問如何是正中偏答云鷺鶿恒伴老鴉飛如何是偏中正巢蓮烏龜覷水月如何是正中來匝地紅輪現十方無寸土如何是兼中至九月桃花紅似火三春桂蕊色如金如何是兼中到日午打三更如何是君恭己無為化坐致太平春如何是臣一掃狼煙空索索端的輸他塞外才如何是君向臣不為飛熊呈彩兆直鉤早已契宸衷如何是臣奉君赤膽忠腸良輔弼清名無處不流芳如何是君臣道合賓主迭為咸有慶如天好生樂唐虞如何是誕生王子金盤纔捧足寶馬自飛來如何是朝生王子男兒無志昂藏老誰不鳴珂遊帝鄉如何是末生王子龍在淵時全體現未容眨眼動香車如何是化生王子猛虎步地視耽耽不犯當頭那回互如何是內生王子尊貴自然無縫罅四方八面不通風恁麼說話大似打缽安柄畫蛇添足雖然如是若要做箇過量人腳頭腳底乾暴暴濕淋淋一毫艱險也推不得必以臨濟當庭逕曹洞定基本溈仰金針玉線雲門豁達春風法眼明星朗月誠能融通得諸大老用處自覺頭頭顯事事明到者田地更有大法要透且道大法作麼生透不妨頌出大法從來險處處帶淆訛碎說曲還直團來少是多少是多絕情思一鼾天地老數步水雲齊有時雞作馬有時犬為驢一拳一掌一面血眉毛卓豎眼麻迷參。

　　聖節示眾穿衣喫飯隨緣枕石棲雲依舊長將日月海山願祝吾　皇萬壽。

　　示眾小盡二十九大盡三十日山中無甲子報道是除夕不是水盡山窮卻也推車拄壁急須掉轉腳跟依舊龜哥眼赤咄。

　　示眾我若一向舉揚何以負墮尊貴水牯墓石懷胎兒孫隨群逐隊。

　　示眾慶忠門下一人通身是眼看不見一人通身是耳聽不著一人頭頂天腳踏地形影不得全且道誰是其人若指得出許具超方眼。

　　示眾露柱揚眉笑不徹燈籠開眼淚潸潸笑底是彌勒肚子大淚底是釋迦口門寬更太息那黑而老兒平白地晝夜受熬煎正當恁麼時被慶忠長老驀鼻扭著問他何名何姓急忙道箇不看經不念佛不打坐不參禪看是甚麼人行履。

　　示眾慶忠朔望前一日考功汝諸人須通身放下若放不下其功未圓朔望後一日羯磨汝諸人須盡情發露若少覆藏其罪更大正當朔望日石輥解吹笛復請問靈籤筒中有三七倘喚作上堂入室洞口桃花也解笑人。

　　佛涅槃示眾雙煙起處虛空殞輪象轉時大地悲曠劫前來流下淚至今日炙與風吹。

　　示眾淋淋珠雨落春深野鳥喃喃弄巧音慵臥雲房芳草綠等閒打醒日三更咦還見莊周蝴蝶麼。

　　示眾佛祖滅情菩薩羅漢折情眾生任情慶忠打情作麼生是打情底道理眾生也打羅漢菩薩也打佛祖也打汝諸人各自檢點看。

　　端陽示眾屈原昔日全沒帳汩水無端成蕩漾惹得人心逐境狂龍舟鼉鼓競爭障徜徉何似衲僧意衲僧眼裏有天地無邊綠水刺秧針無限清風柳線繫荷傘知熱蓋先張艾虎無心門裏覷斯時有貫觀音錢一咬一嚼五三四禪和子須仔細過未現在無可據窮諸玄辯周金剛到此吞聲還飲氣。

　　解夏示眾欲參自己生前事針劄難逢此日長悟去方知無我累迷來不覺為人忙纔聞沙聚親成塔轉盼頭邊別有霜報與兩堂雲水客莫將結解謾商量營盆示眾日日是好日因甚此日喚作佛歡喜時時是好時因甚此時纔可報親恩若也會得和羅飯熟禪悅充滿過去恩現在恩未來恩一齊報盡脫或未然幾番熱惱縱清涼無限蔽蒙悲風木。

　　示眾二八月天晝夜一般忙者忙如箭閒者閒似山閒忙都不涉畢竟是何年良久云休用蠡測海莫以管窺天。

　　中秋示眾斯夕有箇光明環到處分身到處看有人問道何處是影在長江體在天恁麼道若說是天上月管取飲洋銅吞熱鐵有分。

　　結冬示眾拂子打虛空一摑痛殺給孤悉達纔聞耳直眉橫又道洗青賣白箇中何人具眼且看三條椽下。

　　冬至示眾普向堂中祝聖延虛空開口問堂前燈籠報道陽來復依舊從頭水底天。

　　小除示眾文殊洗青普賢賣白釋迦心堅彌勒口闊唯有慶忠沒情勾引三百五百齊來過者小年都盧無法可說索鹽奉馬妙機先箇中唯許仙陀客。

　　結夏示眾今年歲至壬午米麵柴鹽最苦爐內正好乘時乘時烹佛煉祖還見慶忠用處麼良久喝一喝。

　　佛誕示眾周行七步誰相識目顧四方亦依稀梵宮此日無今昔堂堂降下天人師。

　　示眾歡喜日盂蘭盆焚孝紙薦宗親唯有衲僧識見別拳頭巴掌是知恩。

　　示眾三周二五九南辰和北斗兩路不通風大家要知有非是沒說抑且無口任從橫拖倒拽山僧一曲囉哩囉及盡去也。

　　示眾陽春小愛日明花開滿地是黃金黃金滿地人不識識得真金不是金休把著急追尋平都水萬州迎分明一道通霄路多少來人錯問津。

　　示眾佛生四月八眾請不說法來時道無口一抬又一捺此四句一句奉釋迦老子一句酬東明大師一句與現前法眾一句留山僧自己還撿點得出也無○○○○分得分明太特煞分明分得特煞人。

　　解夏示眾收著布袋口驢馬畜生走放開布袋口驢馬畜生有三千里外不識渠七尺單前承誰力若是具眼衲僧見恁麼道拍掌呵呵向異類中行去。

　　示眾年年此日是臘八傳聞竺乾悟悉達惟有山僧不解禪只要諸人眼會瞎諸方要人雙眼圓明因何聖佛者裏要人眼瞎良久自代云切忌被那一點星子換卻。

　　示眾天花滿岫白地火一爐紅云是迎新景卻有送寒風到者裏新也不得舊也不得終也不得始也不得春也不得冬也不得冷也不得熱也不得畢竟如何誶忘卻了也。

　　示眾結冬九十日畢竟無巴鼻解卻又如何特地演伽陀去不去住不住貓兒狗子恒獨步亦非解弄舌鎗卻也雄張露布四方八面沒遮攔回互不回互回而更相涉不爾依位住住後事作麼生飽炊無米飯長歌懷采薇。

　　示眾古人道才高之者把三藏以研窮智淺之流覽五乘而課誦擅自分別面皮厚多少須知念佛佛念磨盤空裏轉按豆遮睛一舉一回新趙州不喜聞慶忠卻喜見先後無孔鎚各各得一半那一半車不橫推理無屈斷。

　　示眾慶忠門下不許鑽龜打瓦一味本分草料肚飽學人有與伊喫肚饑學人無與伊喫十數年前口邊即得十數年後口邊不得一向釘樁搖櫓又是當面蹉過。

　　示眾中秋無月我今為說雨滴簷前風吹禪客絃管聲消雲山同色但把一燈應箇時節○。

　　示眾麥地牛生草沙河馬捉魚紅爐水種火梅花夜讀書此吹萬先師法身偈不肖兒孫則不然眉毛先生鬍鬚後生兩箇八兩元是一斤。

　　示眾家家秤鎚都是鐵東邊燒火西邊熱切莫去參佛祖禪致令眼中重添屑。

　　示眾聞說牛山未見牛幾經冬夏幾春秋我來一目無餘事山自高兮水自流。

　　解夏示眾法傳像末可笑可嗟水潦鶴逐隊隨群缶鐘惑在在處處達磨被毒而轉思大誓不出山良有以也老僧自到太平寒暑無恙明月清風蟬琴蛙鼓足以壯聽觀平地高山松門竹徑儘堪當行樂時禽好鳥花謝果圓饑餐渴飲閒坐倦眠內有學行精勤外無魔軍橫擾於心足矣此外更何求哉雖然如是須知路逢平處險無勞人向靜中忙。

　　開爐示眾平地掘深坑硬處好取土方圓無矩規烹煉佛與祖霙花帶葉燒野菜連根煮來參慶忠禪休論甘與苦。

　　歸浯江示眾疏椽亮壁我還居為錫臨江話歲除念老卻忘新舊曆身閒無礙去來輿貼符懶把門庭整坐敘羞談佛祖餘雪裏有懷頻送炭紅爐大敞待霙渠。

　　江陵醫官請示眾舉文殊謂善財云是藥者採將來善財遍觀大地無有不是藥者卻來白云遍觀大地無有不是藥者殊云是藥者採將來善財於地上拾一莖草度與文殊殊接得拈起示眾云須知此藥亦能活人亦能殺人師云若論殺即桃仁杏仁薏苡仁益智仁也獨活他不來若論活縱檳榔柯子川鳥荳蔻亦狼毒他不去活也不道殺也不道何以故茵陳瓜蔞仁白芨官桂四君子皆紫石英不辭常山滑石過穿山甲攜急信子茯神遠志齊來黃柏門冬求我枳殼枳實山僧豈拘生地熟地吝惜馬渤牛溲未免膏肓便灸頂門便針拍膝云還聞麼豎拳云還見麼若也聞見分明須到者裏始得倘未到者裏少加熊膽還要細辛者破鼓皮切忌大戟半夏。

　　示眾舉古德云野老負薪歸催婦連宵織看他家事忙且道承誰力問渠渠不知特地生疑惑傷嗟今古人幾箇知恩德山僧卻不恁麼野老負根歸唱道忙生拍說甚風雨寒那管雪山白和泥又合水團圞生與熟肚內飽齁齁便是知恩處試看知恩疑惑相去多少知則人人有分疑則千山萬山。

　　示眾虛空開口笑端的是何因珍重眉上弓放下便平穩還識虛空麼即如肖宇獨弩單鎗埋兵掉鬥通身是膽寸鐵無前破敵衝鋒勤王報主也只是箇虛空開拓田廬營家治業子肖孫賢弟恭兄友忠孝傳家義方啟訓也只是箇虛空捐資護眾處俗回真敬信三寶趨向大乘也只是箇虛空既總是箇虛空如何是笑底道理山僧不惜眉毛分明道出良久云諦聽諦聽。

　　向善人誕期示眾萬古恒不老一物鎮常寧識得其中意日午打三更不說有生不說無生澗底碧潭空界月兔角龜毛幾度春。

　　示眾每見近日禪林中多畜養豬生借口學行衣單鹽茶之助然僧者淨也明眼人尚如此況盲昧者乎應須行化以代之夫不可播殺業種子於當來也聽吾偈檀度時開令造福學行衣單無不足寧使口淡及身寒願摧刀山與劍樹。

　　考工畢示眾若向山僧未開口已前薦得早落三落四了也那更待法堂前草青青地臨濟宗旨有三句四喝三玄三要照用賓主料揀權實作麼生一喝如金剛王寶劍直饒就喝一喝更要答我一喝如踞地師子難道又喝一喝不成一喝是探竿影草看如何緇素一喝不作一喝用作麼生鋪陳誰是照誰是用作麼生說箇同不同試照用看有理中玄要有事裏要玄理事融時玄要何在一二三且置如何是一句具三玄一玄具三要底機用人境賓主亦復如是三句四喝自然分明纔能任運臨時或應物現形或全體作用或機權喜怒或現半身或乘獅子或乘象王一一湊泊得來更要知道落處如一棒一喝便可正宗臨濟恁麼則成死棒死喝焉有今日猶記聚雲曾問及此老僧答云三拳一掌分玄要明明未許話疏親應憐逐句尋言者無端錯認定盤星聚雲未肯點首力究三年始得瞥地參方道者欲做臨濟滿分兒孫不得辜負臨濟好喝一喝。

　　茶話

　　茶話穿衣喫飯行住坐臥迎賓待客運水搬柴何處無語話分豈但喫茶時為然所以道塵塵剎剎皆無空闕折旋俯仰盡在其中只是不容商量不容擬議擬議商量錯過了也不見昔有二上座到趙州州問曾到趙州否座云不曾到州云喫茶去復問一上座曾到趙州否座云曾到州云喫茶去院主問不曾到趙州喫茶去且從曾到趙州為甚麼亦叫喫茶去州喚院主主應諾州云喫茶去你看他何常奇特亦何常破綻若承當得來方知木人頭戴草門口舌非言茶話喫茶饒他開口問話饒他稽首分明一曲小陽春怎奈三三又如九黃花燦金芽走一番啗著一番清者回淹殺趙州狗還有解問話者麼三巴掌出師歸方丈。

　　惺監院請茶話退己為人黃頭歡喜退人為己碧眼含悲惺禪人原與山僧同參一旦渾爾我忘執著以監院是任時之溫飽役之緩急內外相信遠近相感則一切話從此究竟奚獨一茶話而欲山僧說哉但山僧昔日做工夫亦在監院時得力因有本行偈子今日不違所請欣然贈之六載住聚雲終日閑無事行也懶去行念佛不著意板響粥飯來纍垂一餐去正欲做工夫妄想及瞌睡四大不堅強剛被揶揄鬼發願施教化方木投圓器頗賴無情老當陽舉執事監院臨我身種種多憂慮一三七日間提張又調李止想做粗夫苦行作佛事晨早上單床一踢渾天地連誶四五聲大笑不知止數載被他瞞相逢只者是薑油醬醋茶豆麵柴鹽米報與參禪者離卻心意識若能依此行畢竟有消息且道如何是離心意識底消息自代云飯甑兩頭空。

　　茶話松西堂問如何是第一玄師云腳下黃龍走如何是第二玄師云腦後鯉魚肥如何是第三玄師云打中間底如何是第一要師云未問卻好道如何是第二要師云秦嶺雞聲妙如何是第三要師云放出吞空鷂問如何是先照後用師云掣電轟雷如何是先用後照師云轟雷掣電如何是照用同時師云放汝三十棒如何是照用不同時師云且拋絲綸隨緩浪依稀新月又添鉤問如何是一喝如金剛王寶劍師云利如何是一喝如踞地師子師云威如何是一喝如探竿影草師云鑑如何是一喝不作一喝用師云圓問賓看主時如何師云路聲風走葉主看賓時如何師云山色石留雲賓看賓時如何師云斷雲飛野鶴主看主時如何師云露柱燈籠舞問如何是奪人不奪境師云丫角女子攜雲去無端留下繡鴛鴦如何是奪境不奪人師云一拳拳倒須彌盧剔起眉毛看惡發如何是人境兩俱奪師云此時山僧都不會如何是人境俱不奪師云十字街前慣掣顛總不恁麼時如何師喝一喝乃云昔日盧仝稱七碗今宵鐵壁兩三杯星馳電卷興答問習習風清若迅雷復喝一喝。

　　師誕日茶話㘞地一聲無從來鼻頭氣斷無從去我欲對眾話無生眾人謂我懸弧日汝等作麼道一僧云某甲道不得師云許汝喫茶。

　　石砫馬宣慰令僧壽山永真詣寺箔玉皇閻羅金像請茶話斬釘還削鐵一箭中紅心驀豎竹篦云還知落處麼若也知得應以將軍身得度者即現將軍身而為說法神出鬼沒減灶添兵雪刃銀戈旌旄旐旟得勝鳴聲雄張露布驚起玉皇上帝閻羅大王一齊走到茶甌裏信口吞入無礙藏中霎時金光遍體揚新抑舊作大佛事具大莊嚴得大受用成大因果還知端的處麼放下竹篦云永矣榮真福壽兮山海齊茶話臺上一爐香茶斟三箇棗恁麼不恁麼只要當下了茶斟三箇棗臺上一爐香鼻孔原在面何須更舉揚若是咬豬狗底手腳纔聞舉著踢起便行八字打開當陽覷破便解喫飽茶睡滿覺又來討甚麼碗除夕茶話年年有箇三十夜窮漢鬧炒富漢熱若無債主上門來便是人間好時節大眾既解喫茶何用東說西說喝一喝。

　　茶話舉一僧到古德處德云船來陸來僧云船來問云船在那裏僧云船在河下其僧去古德謂近侍曰適纔者僧是作家師云即今若有問山僧船來陸來但云細雨落江舟又問船在那裏但云中秋遠明月恁麼答話且道與古人差別多少此夜一輪隱清光何處無。

　　茶話睜眼覷著舉箸拈著張口咬著滿盤托著是那些辜負汝等良久云我歸方丈汝歸堂相逢只在秋江上。

　　除夕茶話秤錘移到徹稍頭蜣螂輥彈臨極處老鼠鑽上牛角尖森羅萬象齊歸一大眾還識一之歸處麼除夕若逢九大家要知有撞著腦後腮牙齒原在口久立珍重。

　　茶話豎指云巍巍山嶽打○云皓皓明月良久云寂寂虛空喝一喝云恒恒大覺任是有名有相怎似無言無說設若有說也是將錯就錯作麼生是錯茶來喫茶飯來喫飯。

　　茶話舉手云三世諸佛覷不見還見麼設或見不可喚作眼歷代祖師聞不著還聞麼設或聞不可喚作耳既不喚作耳又不喚作眼畢竟喚作甚麼昨日南賓依然城市今朝三教宛是山林山林城市不別賓主之句歷然賓即是主主還同賓全主全賓全賓全主賓主兩忘作麼生道久立謝茶。

　　　　　　　　　　(普陀嗣法孫性統重刊)

慶忠鐵壁機禪師語錄卷之四終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之五

　　嗣法門人幻敏重編

　　法語

　　示焦无妄居士夙具善根曾受優婆塞戒于三昧律師一日請益不是心不是佛不是物是箇甚麼山野酬以四圓相但居士恒欲借靈準提大士以朗夜愆恨未得準提心印所以於圓相不甚玲瓏透脫復來覓箇的實參底話頭山野示以馬師一踏水潦機緣若委悉得來不唯踏得者數圓相七花八裂且見色時準提在居士眼裏聞聲時準提在居士耳中乃至談說舉動時準提在居士口邊身處那時一任虛空落地水裏燒天也。

　　示太初靜主若真住山人不必問禪道佛法單要煉把钁鋤去到山中豎茅屋三間燒火地一塊就是衲僧意氣纓絡粥百衲衣隨家豐儉朝搬柴暮運水任意施為更有住山偈子也要消遣得過虎出林巒猿嘯山巔朝三暮四朝四暮三禪人於此薦得不獨枯木花開亦且晴峰生色。

　　示含拙靜主乍聞樵子陣疑是野猿聲回首聽觀足白雲嶺上輕此山僧住山即事也時因含拙索語住白雲山中故書以似若是善能聽觀便知回首底钁鋤下必能挖著方底圓底腳板裏自是踏住軟處硬處城市山林水天一色然雖如是遇著大蟲切莫喚作老虎。

　　示襲一維那襲一呈紙索字山僧云若曉得些氣息不枉揮洒一番襲云秪為不曉若曉不請和尚書也然山僧最喜底是不曉二字三世諸佛從不曉轉大法輪歷代祖師從不曉恢弘祖印山僧從不曉匡徒領眾學人從不曉頓脫生死興慈運悲大作佛事亦止是箇不曉也且道不曉有何奇特良久云灶上為雞深夜繡暗中一線最難通。

　　示三空禪人參禪不宜多事只在專心一志一口囓斷鐵釘自然通天徹地三空久服青州布衫寒溫未曉更去當馬師一踏失錯銜著兩箇饅頭豈料口門尚窄吞吐不下趨方丈求箇並用底方子山僧看來眼空寰宇氣壓諸方喝斷眾流噉盡佛祖固是學人節概意氣然亦要培得勢力拔山舉鼎纔能去乘那千里鳥騅如要服青州布衫一向去青州上求布衫上求七斤上求又怎得布衫底受用欲步馬師一踏只要到起腳處討落腳處討起與未起中間討又怎得一踏底落點試問三空還空得青州布衫麼還空得馬師一踏麼還空得禪人自己麼若空不得亦不違所願說箇並用偈子馬師一踏太無情青州布衫重七斤若也解吹無孔笛何難踢碎破沙盆。

　　示覺如居士參話頭下疑情只要拚箇決定心一日二六時中頻頻檢點使者心始如是終亦如是暫如是久亦如是常如是變亦如是不令者心稍有少曲自然無時不覺無事不如常覺常如終有打破鏡時節設或暫得暫失時存時亡錯認光影自滿自足硬作主宰不受煆煉將覺如鏡兒抱著分分明明不肯洒脫黑面老子就與你相近只恐被他覷見那時莫道參禪沒有靈驗慎之慎之。

　　書扇示韓居士古德云彩雲影裏仙人現手把紅羅扇遮面只須著眼看仙人莫看仙人手中扇山僧則不然搖時風生習習不搖明明歷歷莫犯中間兩頭清涼國裏遊戲參。

　　過明峰庵示徹虛禪人去去實不去途中須善為來來實不來路上莫虧為山僧來過此庵喚作虧為得麼去亦過此庵喚作善為得麼所以云供養者不上天堂譖毀者不入地獄天堂地獄分明唯有徹虛不預其數且道以何為驗一茶一粥一普齋一迎一送一往來不是道元功德固那能去住任徘徊禪人宜自薦取。

　　示平山地藏寺眾禪人參禪無有別法只消正信自肯四字何謂正信自肯聻第一要信佛祖出世特為此一大事因緣其餘皆是不得已底方便第二要信自己與佛祖無異必先立箇決定腳跟處常處變處順處逆處真處俗一切處都掉換我者決定腳跟不得然後去參那古人底敲門瓦子或青州布衫庭前柏樹子或乾屎橛麻三斤將者沒滋味鐵饅頭貼在各人八識鏡子上二六時中不拘放參止靜坐臥經行待客迎賓起居食息作務理事緣化導引只要把者鐵饅頭與鏡子一齊磨得粉花碎直至不疑自肯處纔是汝諸人罷參時須知者與佛祖無異底大事因緣縱黃而瞿曇出世也向汝諸人吐露不得何以故一大藏教不過廣汝諸人知見指天指地拈花付囑不過示汝諸人歇場說天堂樂土不過踴躍諸人心目說地獄苦境不過警惕諸人行為開六度萬行不過增長諸人功德後來供像建剎不過堅持諸人淨信其實於自己與佛祖無異底大事因緣了無交涉故梁武帝問達磨大師口如朕書經造像作種種佛事有何功德師曰此是人天小果有漏之因實無功德曰如何是真功德師曰淨智妙圓體自空寂如是功德不於世求誠如帝之所行所為較之迷而不返伐而不植者千倍萬倍祖師如何謂實無功德總之恐武帝足於小果忘卻者件大事因緣耳所以云大道只在目前要且目前難睹欲識大道真體不離聲色言語但諸人錯會者不少有以身心性命為極則者有以無極前象帝先為極則者有以多聞廣見世智辨聰作道理參解者有以習觀默炤調息開頂枯坐向一念不生處妄自承當者有以動足舉手胡打亂喝於拈來無不是處強作主宰者又有慕神通變化久視長生流入天魔外道者甚至有見他人言行不符借口自生退者有謂學識淺少自甘下劣而生退者有做工夫到前後無路處覺沒有著落而生退者有見工夫做不來復去看經書行苦行念佛持咒別求一路以為行好事植善因者殊不知者些好事都要明了者與佛祖無異底大事因緣方有所歸如不明了好事善因總屬虛幻總教不得正信行持無論貴賤老少善惡男女僧俗華夷久修暫習有學無學驀地打破疑團昨日夜叉心今朝菩薩面正初祖所謂一念回機即同本得者也者得正信行持底人不惟自己獲無量饒益即在其中護持助揚稱讚禮拜供養者亦獲無量饒益何以故無漏正因故茲因眾禪人結社行道向山僧求法語並細說禪中之病然禪本不患風寒暑濕食飽傷饑又何有病本無一法又何有語至若各各所呈頭尾眼足末後轉身異類親切玄要宗旨等語山僧何難為眾禪人定當但恐眾等謂山僧實有佛法與人而今何必打瓦鑽龜尋言逐句還依各各本參正信行持到自肯田地方見古人用處山僧所說悉成贅語。

　　示持拙靜主立室處中迥脫玲瓏持犯不二巧拙是同透出靜鬧網恰好問吾宗問墻壁問瓦礫問青松示自傳靜主永興絕頂有奇松四山八水咸回互我觀半榻室中人只欠竿頭者一步設有人問者一步畢竟如何進但向道步步登高易心心放下難。

　　示燕居禪人臨行一句語分明道不盡何必細思量秪宜三痛棍者一棍那一棍又一棍拄杖頭邊若遇著箇人須要親遭一番毒手纔是衲僧行腳。

　　示純知靜主佛法豈用商量商量千里萬里但觀行住坐臥不是聲色言語既觀行住坐臥因甚不是聲色言語參。

　　示懶憨禪人參禪如行兵相似皆出於不得已何也參禪為敵生死行兵乃除寇氛假如行兵之際兵足食足加以忠心實腸自然如塞上將軍不作兒戲觀至於挂印封侯悉意外事業禪敵生死亦復如是今禪人既棄戎裝披法服亦教作世間決烈男子復持紙求示法語山僧本無佛法與人惟以慈悲忍辱真實六字是望。

　　示韓繩祖居士薰風拂面火傘逼人正好將舌頭挂在壁上與魯祖披襟相見適雙竹請曰繩祖韓居士求示法語山僧徐徐謂曰果有法語可示耶只相與一笑且看者一笑是笑居士耶雙竹耶山僧自己耶若笑自己山僧有求須應若笑雙竹雙竹亦是方便隨宜若笑居士居士意出懇倒既都笑不著且道笑箇甚麼居士但只恁麼起疑決定信自生生死心自破大事因緣自透徹笑得千聖結舌閻羅喪膽那時祖意教意世法出世法不須問人一一自知若承當不下山僧復有一偈頭足腰兮休擬議竹下犬兒膽氣粗繩繩祖意應須薦薦得何勞問子湖。

　　示水石書記禪人立志孤冷不能於水中求火石上栽花致令鐵壁野人得曠其說曾經禹貢清泉骨今是莓苔幾世孫知君突兀滿庭下乞我雨中雲數根此古人求怪石詩也卻有禪意虎丘頭上知猊尾東海袖裏識滸涯三獻卞和曾有約藍田偏在善人家此山僧勉玄石掾士綿後裔頌也反成詩詞且道在水石分中又當如何寧使泥骨爛莫教水皮堅前頭儘有興野火正燒山設有問怪石玄石水石孰優孰劣但向他書箇品字即饒當下知委也只作得箇燒折腳鐺底烏椿子書記宜急取裁。

　　示體脩學人今人參禪多是學禪不知禪不可學反謂參禪無有靈驗何謂學禪如見古人奇言妙句錦心繡口便去抄寫便去記憶又何曾夢見古人纔遇善知識與他點破教他不可飽人餖飣拭人涕唾他就去合嘴閉目廢寢忘餐覓修覓證期悟期成又何曾夢見善知識若是除了他如上二種必走到那虛豁豁沒把著處墮空落外去也看來只是不得箇赤肩擔荷底人倘有赤肩擔荷者何愁不兩手交付。

　　示徹空禪人參禪了生死不拘老幼僧俗只消看箇空字故教乘云照見五蘊皆空度一切苦厄秪者空字如何看去先觀山河大地也是空雲騰鳥飛也是空烏昇兔走也是空古去今來也是空寒侵暑逼也是空四大壽殀也是空林園徒眾也是空乃至眼色耳聲意緣鼻臭悉是空底畢竟無一物倚靠無一點著落纔有倚靠著落工夫必不得力業相現前也如何得到無住田地如何敵得生死所以六祖悟得無住之心便堪受衣缽然者無住之心又不是頑冥無物脫體全空底是中妙在一徹字若是透徹得來朗州山灃州水四海五湖王化裏參。

　　示微密禪人將心求奇特轉見沒交涉若向靜裏鑽鬧中忙不徹靜鬧兩頭空腦後還抽楔思量非思量分別無分別海底看雲飛高山走魚鱉欲知火是水須教灘頭烈一年萬億年一月百千月日日是好日鈯斧豈離鐵明知待悟非徒勞復敗闕此是平山旨殷勤為汝說。

　　示譚參戎斬頭還覓活就裏打失本眨眼成乖張騎馬度西嶺郎將能醒狂狂發生愚魯分付眉上弓莫值箭鋒拄識得其中趣快活過一世禪道生死關謾云只者是。

　　示張明吾居士參禪參誰字誰字非公據參禪參無心無心隔一層參禪參念佛念佛徒撈摝棒下喝來機不名上上路以此酬居士居士須謹述若欲到平山水陸俱可步。

　　示雲徹禪人禪人久住峨眉偶見山僧木鐘玲瓏之語特來相依近載屢求法要然法有何要即如欲往謁名山之人只是不可得少自足望山而止若望山而止終不能親臨其巔若得少自足又何盡天下名勝聽吾偈登山登絕頂腳頭步步緊崎嶇謾云難嶮巇益勁挺休止洪椿坪還期白足嶺行到捨身崖放下便平穩朝睹毫相光暮瞻明燈影絕後更甦來面目時惺惺<<PIC>J29p0590_01.gif</PIC>。

　　示自傳行者普賢不在峨眉觀音不在海上朝亦得不朝亦得海上也有觀音峨眉也有普賢到亦參不到亦參正恁麼時普賢觀音齊聲道云纔登山罷又涉水山水從來遊傀儡可笑世人無前知腳跟不明徒後悔見如是說還他劈面一誶急忙走至行者眉毛上來也還自照顧好。

　　示徐書辦以黑點白筆端自得識吾宗旨釋迦彌勒以黑塗紅在在玲瓏玲瓏之者號曰大同雖然總不若放下筆來猶較些些。

　　示恒持禪人有意栽花不如無心插柳恒之不持持之非久三百六十一周天牙齒依然還在口直直豎箇心莫使此心曲心曲撈摝生心直無回互無回互分明舉足與下足步步步黃金疑到無疑處咄。

　　示黃義僕居士隨緣識得主遇物即為宗誠能常不昧妙契而玄同同則同於異主賓何諱忌異則異於同遍正正相逢宗臨濟人前背後秪者是曹洞通屋裏承當要共功到處一輪紅似鐵看來正是主人翁示憨拙知客字石浪號浮萍浮萍不浮憨拙非拙石浪行船滿載明月月明在空何如守中中邊不管二諦圓融呼牛作馬指聰為聾不談教相不說宗風不言無異不墮非同知幾箇客加幾多功三千里外許汝相逢。

　　示羅氏夫人大道不分南北佛性豈別男女人人鼻孔遼天箇箇足跟點地若欲得免劫難超出生死最初須以誠信為本諸惡莫作眾善奉行自然二六時中今生後世隨心滿願不失人身不遭橫逆不受冤苦不墮下愚乃至得圓種智證大解脫門他方此界導引同類作世間燈無不從此誠信始也不見空室道人智通者龍圖范珣女幼聰慧長歸丞相蘇頌之孫悌未幾厭世相還家求祝髮父難之遂清修因看法界觀有省乃連作二偈見意一曰浩浩塵中體一如縱橫交互印毘盧全波是水波非水全水成波水自殊二曰物我元無異森羅鏡象同明明超主伴了了徹真空一體含多法交參帝網中重重無盡處動靜悉圓通後聞死心禪師名重往謁之心見知其所得便問常啼菩薩賣卻心肝教誰學般若通曰你若無心我也休又問一雨所滋根苗有異無陰陽地上生箇甚麼通曰一花五葉更問十二時中向甚麼處安身立命通曰惜取眉毛好心打曰者婦女亂作次第通禮拜心然之政和間居金陵常設浴於保寧揭榜於門曰一物也無洗箇甚麼纖塵若有起自何來道取一句子玄乃可大家入浴古靈秪解揩背開士何曾明心欲證離垢地時須是通身汗出盡道水能洗垢焉知水亦是塵直饒水垢頓除到此亦須洗卻後為尼名惟久挂錫姑蘇之西竺示寂時書偈而化有明心錄行世又平江資壽尼無著妙總禪師丞相蘇公頌之孫女年三十許謝世緣遍參名宿正信已具大慧禪師住徑山總依結夏聞師陞座舉藥山參石頭馬祖語豁然頓悟師下座馮濟川隨師至方丈曰某理會得適來和尚所舉公案矣曰居士如何川曰恁麼也不得囌嚧娑婆訶不恁麼也不得㗭哩娑婆訶恁麼不恁麼總不得囌嚧㗭哩娑婆訶師舉似總總曰曾見郭象註莊子識者謂卻是莊子註郭象師見總語異因舉巖頭婆子語問之總答偈曰一葉扁舟泛渺茫呈橈舞棹別宮商雲山海月俱拋卻贏得莊周蝶夢長師休去川疑總所悟未實後過無錫招至舟中問曰婆生七子六箇不遇知音秪者一箇也不消得便棄水中大慧老師言道人理會得如何理會總曰已上供通並是詣實川大驚一日師挂牌次總入室師問古人不出方丈為甚去莊上喫油餈總曰和尚放妙總過妙總方敢通箇消息師曰我放你過試道看總曰妙總亦放和尚過師曰爭奈油餈何總喝一喝而出若鱗甲女立地成佛月上女無礙辯才是皆從古具大智慧具大力量具大手段一眼覷破世間諸行無常如幻如化一了百了一證永證所以纔有那擔荷的志氣出來古德云聖賢本是凡夫做何不依他樣子脩茲因羅氏善女法名燈智生于宦門于歸宦室鬧熱場中亟知回首具大悲願皈依三寶志慕大乘然佛法非遠只在驅奴使婢處喫飯穿衣處見聞覺知處持經戒殺處者裏不昧靈光得真實受用又是今之空室妙總龍女月上也勉之示雲影禪人日出山懸鏡雲來地擁綿住持無冬夏四季總周旋還識住持道理麼古德云入寺路徑開闢廊廡修整殿堂香燈不絕晨昏鐘鼓分明二時粥飯精潔僧行見人有禮以此知其為好長老雲影住石峰不獨以好長老自居更嘉其志之向上末後一句且待別時。

　　示淨燈禪人光明無盡燈烏雞雪上行相照還相一老鼠開夜市灼然並熾然木馬上高竿明如漆黑似日顛倒乾坤沒向背無依無倚許多年相傳只在人間世。

　　示宣慰秦夫人經云若人欲了知三世一切佛應觀法界性一切惟心造是知心悟則為大賢為至聖為佛祖菩薩心迷則現地獄現餓鬼現牛頭馬面心欲積福則福無不增心欲戒殺則壽無不永心存寬厚仁恕則所求無不稱心快意所謂一切惟心造者此也若欲體會大道大道只在目前無男女相無生滅相無久暫相無苦樂相人人具足只因妄想執著四字遮障信不及見不透踏不到故於人人各具的大道動隔千山萬水也若是信得及見得透踏得到在邇在易復何遠與難哉今夫人既有信根欲植德本亦須從自心上參會去金剛經云應無所住而生其心者無住之心只在眼見耳聞穿衣喫飯行住坐臥時體會恒久不退自見相應若住於有是常見住於無是斷見住中間未是究竟乃至念佛不住於佛禮拜不住於禮持誦不住於持寬厚仁恕喜捨方便一切好事能行而不住如世之下種子然種豆得豆種瓜得瓜自爾隨心滿願信之行之決不虛誑。

　　佛成道日示吳夫人今本無迷昔無悟明星眼裏空回互鷲嶺遺言豈妄傳智慧德相隨時布若欲當下見如來問取庭前柏子樹吳大士以圓通力應夫人身皈依三寶久登信位曾於乙丑歲佛誕日歸吹萬先師座下求取法名慧果種般若因爾來值兵燹移失其語覓說話於山野山野答曰不失大士擔荷不及復持帛來索書不見七賢女遊尸陀林一女指尸曰尸在者裏人甚處去一女曰作麼作麼諸姊諦觀各各契悟感帝釋散花曰惟願聖姊有何所須我當終身供給女曰我家四事七珍悉具足惟要三般物一要無根樹子一株二要無陰陽地一片三要叫不響山谷一所帝釋曰一切所須我實有之若三般物我實無有女曰汝若無此爭解濟人帝釋罔措遂同往白佛佛曰憍尸迦我諸弟子大阿羅漢不解此義惟有諸大菩薩乃解此義若會七賢女公案便會山野不失會得山野不失何愁玉皇上帝不散花供養示馬宣慰蔭襲法名燈印生在尊貴家應是尊貴體何必論功勳餘慶自爾爾根大葉還大枝幹不可摧於今為大樹皆由預栽培南岫云壽永東溟況福長種在無漏田山海亦難量立言立功德此是長生說妙應有靈丹不借他家藥非儒亦非道非釋亦非仙各各本來真究竟要人言六根四大裏到處放光明無心若大還久矣號真人分形及變化此界並他方應現種類身在在作醫王吾宗有消息賓主照用是信口說將來萬德莊嚴具。

　　示雲樹禪人疑團打破不用拳棒喝徒勞驚氣志靜鬧兩處不留情此是男兒真實具有關可閉非吾弟子無關可閉非吾弟子有無不關非吾弟子即此以酬主人即此以報檀越即此以了自己參。

　　示天谷居士相逢一物不將來放下便能擔得起驀直路上肯承當天上人間隨爾爾天谷燈朗居士自金紫中來欲種般若之因冀超一乘之路倘能山海一透匝地紅輪則天陰霧氣齊消矣珍重。

　　示沖谷維那從上老古錐只要人鼻頭端正眼孔分明腳跟點地其餘都是些閑家具當時靈山會上拈花金色頭陀一笑顢頇多少人殊不識旁觀者哂後來箕裘紹續底立機境顯權實論主賓示語默行棒行喝拈椎豎拂指東畫西分宗列派就機打劫劈筈奪窩前露後伏獅子迷蹤觀音門文殊門普賢門聯芳繼述出於萬不得已正如戲兒作唱只是熱鬧箇席面曲罷酒闌依舊一場懡㦬到者裏住山不妨無柴住河不妨無水種田無妨博飯喫即如清素藏頭一生他又不本分露箇末後句出來狐涎人至今臊氣猶在沖谷炳上座原與山僧同參聚雲亂離世中與山僧攜瓶挈笠數載見他勤勞頗恒書箇清清淡淡吉祥處懶懶散散無賓主學得一生閒快活坐在孤峰笑佛祖底偈子住吉祥庵中嗣後走人致書云某甲自到庵中不敢少負遺訓將一語一默點染諸方唯有箇竹大蟲不日牽來與和尚補祝伏望慈悲無用驚怖及至到來那大蟲權收記室中上座願居學地領維那事一日率眾禮拜山僧問云作甚麼答云領話頭山僧云快去莫引壞人答云豈無方便耶山僧取拄杖他珍重便行又入室山僧問如何是維那事答云大眾一齊在者裏山僧云也須問過他令次第向前茲則事畢還山因書數語以表同契。

　　示掌教無學禪人相逢只擎拳已是眼中屑握別不解行索我重宣說有無生滅心去來二邊腳缽盂元不柄楖栗豈存節為僧都有綱掌教須無學驀直過平西切莫穿藤葛。

　　示禪庵禪人村裏佛法村裏說山前山後頻越格一聲觱篥楚天秋家家門首家家月開口橛成雙為答門不二密密不通風腦後為君決。

　　示永湛禪人插草靈峰覆白雲一條大路任行人易無易有頻來去許多錯認定盤星還有知輕識重者麼踏著秤錘渾是鐵八兩龜毛重半斤。

　　示佛知禪人緡蠻黃鳥話得恰好分明聽著門外之遶長三丈闊八尺么二三四五六七不成八不就波羅揭諦薩婆訶。

　　示副戎向居士久雨不晴農夫高亢祝融山上銀浪飛東海鯉魚頻增障來徐徐去蕩漾一曲漁歌少人唱。

　　示總戎袁寶善居士佛法無可商量開口便錯未生已前消息動念即乖所以神光覓心了不可得達磨曰與汝安心竟僧璨覓罪了不可得神光曰與汝懺罪竟茲寶善以本地風光施無畏大力本無心可安無罪可懺於急流中便知回首山僧今日並不與伊說黃道白待拂子激揚去也驀豎拂子云有一過量人高高峰頂立起眼看流泉又聽無生曲船來陸來不遮攔本地風光本地看寬行大步誰不愛妙應圓通觀自在郎將狂參軍醉石輥吹笙會不會。

　　示慶得禪人碧眼西來稱直指晴空白晝只說鬼單傳不立一文字茫茫無本可為據巫山直欲開迷悶錦水還與瘳惱病龜毛拂子解承當兔角杖兒傳心印老僧廛居得人憎覲面不如聞我名客來何必論賓主三腳橙子真莽鹵雖無道氣在人間且有山名貫今古酒肉笑他不識時瞌睡愛我為知己罵佛罵祖度時光莽莽蕩蕩誰懺悔興波作浪滿虛空肚內全無淡墨水啟我慈悲兩片皮鍾子𨁝跳盞子七千里同風事若何分明辜負一張紙。

　　示楊楚書居士野衲林間自適溫飽餘無所長每遭烏紗輕肥子索我贓私是無事中成有事也近復報我云病魔纏縛不得自由反責其意有不誠緣之未就如是言說正似有人被賊所侵整頓兵卒同應捕覓形蹤初聞在四維一心向四維捕捉久之不獲又疑是木易遂捨四維深求木易人贓不真驢年亦無獲賊分殊不知賊在當面無贓不罪口是禍門心為病本且扳扯箇窩戶解纏去縛將病魔魂飛魄散後走見老僧另有話講權寄一方以釋遠念反飽傷饑雲門餅散神冷胃趙州茶智者恒能和五臟秋毫未許到唇牙。

　　示陳黃中居士遲日出園林散誕雲邊行我遊芳草裏汝正入山村羽書傳消息打鼓遇知音須臾轉丈室慇勤頂謁情坐訊來何事漫將懷抱傾相歡語且笑覿面豈欺瞞吾法無多子何必更疑驚此後逢人問但云見太平。

　　示趙時亨居士我宗無語句不用生擬議離心意識來信步踏實地驀直到太平堂堂只者是。

　　示奇石禪人聞名不見面憑空索我語信口說將來胡為而直指問禪禪非問問道道無言迷悟示二途語默各一邊呈紙輕素練研墨壯青煙啟我走龍蛇辯白還競黑禪人字奇古石奇成何義或在他山生或列虎丘位或支斗牛機或踞伊蒲宅勿逐莨菪頑勿孤荊楚志須念抱璞心須知連城貴點首解何時冀作朝天具。

　　示杲監院單傳之旨不說無為不說有為本自圓成無存閒解是安樂法是自在位卷舒不留去來誰跡雖佛佛祖祖千言萬語總屬建化之門痛棒熱喝無非驚蛇出草建叢林立規矩九旬定制三月安期無端畫地為牢覓一箇不受人瞞不會佛法底了不可得正眼看來只為那遲鈍根性所以入泥入水固是一番水過一番沙一度喫飯一度飽未免屋上架屋愈成多事間有錯會者一聞此語不墮頑空便成狂見咨肆無忌顛言倒語撥因果繫魔鉤又為可憐憫耳三空杲上座遇山僧於學地自後相隨平山吟翁白牛石峰青山山僧憫其為眾有功多勞心力遣令行腳彼時氣沖牛斗三年後復來山僧驀勘一語喜其曠劫無明頓息既有志願不妨隨處插草結幾箇眾緣亦好事珍重珍重。

　　示印勤舊庵住慶忠不會禪歷霜傲雪骨頭堅曾經得步惟心土南北東西徹底翻印曹勤舊大事因緣路頭已正兼修淨業所謂始終一念有禪有淨土者也雖然十萬億程不勞彈指絲毫有罣便隔千山勤舊念之。

　　示性道朱參戎暑熱生揮汗書寫不成文空空無一字著著豈由人珍重頂門眼泥裏火裏身要知吾落處莫於紙上尋聽吾偈善財參處兩三三黑豆生芽也大難為囑圓通朱性道尋吾紙上是瞞頇。

　　示堪輿僧有地無地先觀下臂打開中間牛眠協吉逆水龍入懷案一起一疊看動變大欲成快心見主人愛者真堪羨不消珍重指南經粉碎虛空須著眼既是澄波僧索字鐵老漢因甚說他家語話咄也是平地討錢白手圖利呵呵。

　　示邯鄲報客佛法在世間不離世間覺離世覓菩提恰如求兔角不見昔日淨飯王宮於臘月八日忽報世尊成道是日從弟阿難降生阿難因名慶喜看者慶喜二字最奇特最悠長及至說法四十九年談經三百餘會末後拈花迦葉破顏也只是箇慶喜老子云不笑不足以為道也只是箇慶喜顏淵喟然一歎也只是箇慶喜乃至報文報武通緩通急圖南適北去東往西亦只是箇慶喜也山僧今日又豈外慶喜者哉何也總為珠林驚報至慶喜一念最難當邯鄲也許效走只是不得忘了故步。

　　示童真書狀行腳佛祖至道固在人弘建化之門唯心所願智慧德相人人本具見之聞之先後一揆有承其顯者有承其隱者承其顯者順而易承其隱者逆而難難如溯水之柁易若隨流之舟曰順曰逆曰難曰易皆道化迭運之大機不期然而然詎人力所能為哉比之江河有動有靜有往有還咸歸于海喻之戲眾一生一旦一末一丑悉由乎人局盎者未免好醜曲直之觀而大觀者寧如是耶江津童真禪人乃天順時少師文定公諱淵之後也甲申前隨父海籌公蒞夔州府司李之任次挂冠歸隱老僧錫居石砫司石峰時一夕夢大江邊一舟舟面板上二人鼾臥未醒老僧恐撐篙者不力遂登舟執篙舟即化龍穿山而過便覺明旦禪人父子至山求見白曰吾兒娠時吾室夢天鼓狀如日輪響入階墀吾父復夢一僧偉形殊貌背蒲至舍乃生吾父囑曰將來繼家聲播顯名者此兒也須善養教之父子求度老僧如見故人欣與披剃號其父曰別峰禪人令于上座喬松會下取名從派越二年老僧應靈峰之請時禪人尚在孩孺同父歸堂坐參峰責其多睡禪人應之曰莫炒少不得與你老的箇同中就是一眾不覺發笑老僧召維那那白以禪人善偈云云歷驗機緣載之刻錄嗣後職居書狀一十三載禪人每欲承事終身老僧囑曰承事之節小紹續之任大老僧幾欲禮徑山大慧祖塔奈何時勢為艱法緣羈絆是以姑待汝宜遍禮名宿期集大成為法求人毋久滯此矧昔時靈山會上佛以正法囑大迦葉之後次即付之國王大臣有力檀越目今海內明公大老尊宿耆德甚著既聞大公無我之名必有大公無我之實能倡大公無我之言喜作大公無我之則未嘗不鑑先聚雲之丹悃與善成美扶危劻弱而分別汝也。

　　示性一禪人出家有四要曰參禪曰念佛曰持經曰功行除此四事非僧所為也然在家父子在國君臣方外師資一而已也故佛設教承事師長之儀則訓誨弟子之經文為弟子者事無恙之師易事有恙之師難不難於承事供養而難於不好承事供養不難於不好承事供養而難於依依不離不難於依依不離而難於淨穢不生其心不難於淨穢不生其心而難於恒久不變其志如是弟子不行功而功行至不持經而經義彰不念佛而佛境現不參禪而悟性超較之親師而違教朝師而暮離背師而自便遠師而浪遊者不啻萬萬也忠州城隍祠僧玄初者有徒性一字有恒係本郡駱氏之子其師玄初癱瘸為崇則起坐扶負飲之食之出入便利積年如日而怨嗔不形於顏色街鄰里巷僧俗稱頌悉無間言予甚嘉之為僧固以守戒為基本而孝又為百行之原假使一僧倡之群而和之推而至於家國天下孝友為風協和丕變豈不人人得所而成樂土化邦也哉因書數語以旌勵其志並勗將來。

　　示侍者汝輩離親別愛得入緇流狎近老僧職理函丈務知緩急備嘗甘苦惰逸勿生服飾勿重因果分明勤勞在念哲侍者有圓木為枕之警海侍者明鼻痛耳聾之機古聖既爾今胡不然不得睡死覺不得慣雜談二處不犯一任應對進退二處若犯棒得你骨出倘能拗折拄杖觸退老僧不忝為吾侍者。

　　　　　　　　　　(普陀嗣法孫性統重刊)

慶忠鐵壁機禪師語錄卷之五終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之六

　　嗣法門人幻敏重編

　　機緣

　　問僧喚你作德山得麼僧擬議師喝出問僧喚你作臨濟得麼僧頓腳師打出問僧喚你作德山臨濟得麼僧擬開口師打數棒喝出。

　　問鐵書記大地是箇紅爐書記向那裏安置云桐柏山與龍屋撕結師曰嗄。

　　問碧勤舊馬師一踏水潦公案作麼生舊頓足師曰念其年高放過一著。

　　問維那梵語維那此云悅眾眾中幾多悅幾多不悅云一箇也不悅師便行。

　　問潤侍者古人道你有拄杖子我與你拄杖子你無拄杖子我與你奪了拄杖子既有拄杖子又與箇甚麼云有鞋穿木[囗@(肆-聿)]師曰既無拄杖子又奪箇甚麼云無帽剃髻角師曰即今是有是無者舉坐具師便打。

　　問講主聞你講楞嚴經悉怛多缽怛囉作麼生講主頓腳師曰恁麼又爭得主云正向此中得師曰下文繁長且待來日。

　　問北京僧你名甚麼云三巴掌師拍手三下曰喚作甚麼僧亦拍三下師打曰北人性直僧復拍三下走出師便休。

　　師豎拂子問僧云還知者箇麼僧云不知師曰拂子也認不得復問一僧僧云是師便打。

　　問居士你進來為何云見師師曰住在何處云與師同居師曰既同居又來作甚麼。

　　師居菊隱聚雲令僧持語勘師僧纔向前作禮師曰如是如是僧擬開口師曰不是不是僧回舉似聚雲雲頷之。

　　問雙松昔日潤侍者如何是侍者事云與和尚過杯茶來師曰今日松西堂如何是西堂事云大眾不得亂語師曰著。

　　問僧你道聞答打虛空話有省且道省箇甚麼云嚴風吹雪火師曰有省底是無省底是云巴江萬頃波師曰禮拜著僧作禮師便打僧云恁麼某甲錯禮者一拜師亦打。

　　師深夜經行次一僧撞著問云是甚麼人師曰作麼生僧無語師曰龍頭蛇尾師復舉似一僧僧云畢竟是甚麼人師曰一得一失。

　　一僧入室師曰你行飯辛苦不必前來云和尚得恁麼說師曰你教我作麼說僧喝師便打。

　　一僧參師曰你向左邊立僧往左師曰你向右邊立僧往右師曰你向中間立僧往中師曰你到會我意出去僧近前師曰太絡索云和尚絡索師良久僧禮拜師曰是誰絡索。

　　僧參師便打僧喝師復打僧又喝師打出。

　　問僧兩堂齊喝道箇賓主歷然誰是賓誰是主云不知師曰不妨疑著。

　　師一夜同僧入聚雲室話及異類句雲曰老僧在金陵時曾將此句問劉墨仙居士他答我話汝見否師曰見雲曰你心中只是懷疑師曰直下無疑處雲徵曰你就行看師揭帽入袖中雲呵呵大笑。

　　師問侍者如何是你安身立命處云萬頃波中不顧家師曰恁麼答話大有人笑在云和尚又作麼生師曰頂蓋老鼠溺滴箇大圈子云意旨如何師曰如蟲禦木偶爾成文云如何是安身立命處師便打。

　　師問同參洞宗五位兼帶你如何會云明明有箇道理師曰恁麼又爭得僧指棹上硯問者是那一位師曰我若答話啞卻汝口。

　　師問侍者屏卻咽喉道來者擬開口師搖手者向師問訊師曰恁麼會又怎得云和尚又作麼生師亦向者問訊者佇思師呵呵大笑。

　　師分座聚雲以三句語問學人第二座答云高高山頂句低低底一場懡㦬深深海底句淺淺底一場懡㦬截斷兩頭句維摩前兩箇金剛一場懡㦬師曰猶有箇是韋馱在座疑舉似聚雲雲曰末後一轉未穩座請代答雲曰何不道箇孤迥迥底一場懡㦬座出白師師曰老和尚不合誤入假銀城座云和尚為我證明師曰我為和尚證明眾懷疑問師師曰若有人下語足色山僧讓首座位。

　　潤侍者入師曰默然良久汝作麼生者打圓相師抹卻曰道道者云從新勘驗師曰也不得放過。

　　一僧禁語策進自書紙牓於單前云某甲偶中風望大眾相救眾罔測師令人於牓上塗一筆僧入作禮師叱出。

　　師令僧參百萬劍戟逐猛虎至壁立崖要不損皮毛看他如何脫身少間僧來拍門云相救相救師曰恁麼脫身除是把名字到解。

　　師問僧不得有語不得無語速道速道云學人領師曰領箇甚麼僧無語。

　　一僧參師便喝僧云三喝四喝後如何師便打復問一僧你道打得是不是云不會師亦打。

　　師寄峭然上座書作此○佛相松西堂見云少了箇眼睛師曰安在那裏堂指佛字下師便打堂云和尚眼睛被某甲奪了師塗卻佛字。

　　問僧南方大眾如何云或坐或行忘情絕念師曰禪人在數內數外云無內無外師曰你好似座主。

　　師山行次偶聞鐘聲問侍者曰聲來耳邊耳往聲處一云者裏幽雅一云和尚道破師曰者裏幽雅和尚道破端的一椎打得不錯又問路上行底是甚麼云是馬師曰因甚一白一黑云和尚莫分別師曰是汝卻分別者無語師曰和尚莫分別侍者卻分別怪殺馬駒兒一白還一黑。

　　眾與聚雲傳真次雲曰別處都可傳唯有音聲傳不得師在旁曰有一人傳得雲曰奈他今日不在師撫筆作聲云者枝筆恰好。

　　問侍者大地恁麼熱向何處躲避云須彌頂上師曰太低生云和尚腳板裏師曰太高生。

　　師令二僧參趙州看破婆子公案二僧下語皆同師曰一得一失。

　　眾請師賞月師曰月落則明月出則暗汝等諸人向甚麼處相見眾方下語師歸方丈。

　　師以臨濟宗旨問月崖崖答頌云霹靂晴空風舞磨山門走入燈籠中問予臨濟之宗旨今日牙疼未與通師曰著著著。

　　月崖呈曹洞宗旨頌云潛行密用及相續曹洞家風玄又玄舌上有機織出錦目前無我寫成篇古人落在今人手今日熱似昨日天要會二師真面目直須抹卻五圈圈師曰也許抹卻只是不得用手。

　　師指栗棘蓬問月崖一毬三子是何義崖云三界大師四生慈父師曰何不說法云說法已久自是和尚不聞師曰我若聞非真說法也旁僧云居士說法竟崖指栗棘蓬師謂旁僧曰你無故架禍於人崖呵呵大笑師頷之。

　　師問喻如侍者曰今首眾者有語驗人麼者云說似一物即不中師曰恁麼則六祖不如你者作掌勢師朗聲曰六祖者云作麼師與號曰佛喜。

　　一日室中問眉山首座汝住那裏云峨眉師曰為何到此云因見和尚木鐘玲瓏之語特來相依師曰還聞麼云只是無知音者師曰在山作禮師示偈曰一聞鐘響便歸來信是渠儂有意哉敲唱不妨隨扣擊聲聲嘹喨震九垓。

　　師入堂三山云和尚亦要入堂師問訊曰與我安箇單山作掌勢師曰通方些好。

　　笑亭松關喬松侍師次師曰世尊時有文殊唱和喬松云文殊是七佛之師師曰文殊師聻喬以火箸敲榾柮松關云何不道和尚是師曰和尚師聻笑亭云某甲是師曰某甲師聻亭撫掌師曰同坑無異土三人一齊作禮。

　　眉山拈香辭師師歸方丈眉隨後作禮師曰嘴尖先出頭眉云退己讓人萬中無一師呵呵大笑。

　　總戎袁聯宇寶善居士啟師就崇聖寺說法師陞座僧纔出師曰將在謀而不在勇便下座時龍墨在旁云者老漢太說多了士懷疑師令參無字。

　　一講主見師師曰甚處來日竹坪師曰鼻孔聻主無語師曰吾誓不與多口阿師說話。

　　師入堂立直日送香板與師師接得便打眉山云不得紊堂規師曰老僧罪過。

　　三山同寶善向火次旁僧云人親不若火親善指火云者是我父山云難道非我母僧舉似師師曰為人子者休忘根本。

　　高梁王中軍捨宅為寺師到院卓拄杖云不得道老僧住在者裏。

　　兩序告香請聚雲普說師插香依式請問因緣雲曰還知落處也未師云野火泛鐵船聚雲歸方丈與鐵書記曰即此一語慧祖血脈猶在。

　　笑亭於茂柏林問以瓦礫砌座如師子形請師避暑師據坐一僧作禮請說法要師震威哮吼是夕眾中有呈歌讚賦說偈頌至方丈者師曰待明早令侍者與汝等送盆水來。

　　高憲副汝止居士問曾聞和尚道三鬼十二神是否師曰從來無此語士云賑濟壇中還在不在師曰語尚無說甚在不在士作禮。

　　白浣初居士呈船子渡夾山詞與師師接得復索橈士沉吟師便打。

　　尚書張京士將居士雅尚爐火房術年近期順未成一日見師藥病隨宜疏云佛以一大事因緣令我得度師曰者漢鼻頭正也。

　　師入堂見僧跏趺曰好座塔維那云應當恭敬師向前問訊一僧立師曰好根木那云他是佛師曰喚爾作佛得麼僧不對師曰維那失利。

　　眉山座元陞座拗折拄杖師聞之曰眉山無量壽思大難酬。

　　師見眾僧經行笑曰好箇走馬燈只是腳頭不踏實眾競下語師歸方丈。

　　僧臥次見師驀起師曰做賊人心虛。

　　一僧參師曰遇人麼僧云不遇師曰在甚處蹉過云不曾見師曰難怪你不遇。

　　師山行次問眾曰出入無礙時如何眾語不恰師代曰大麥黃時兩頭尖。

　　清溪來參纔入方丈師曰將謂爾是箇人曰非神非鬼師曰猶作者見解溪禮拜師便打溪於斯服膺。

　　善敏二沙彌年十三歲眾傳善沙彌善偈偈木魚曰身不入羅網心不挂寸絲一棒便一喝機鋒不踰時偈磨曰兩塊團圞石一條直實心不被輪迴轉自爾轉法輪偈貓曰貓兒身似虎逐日來捕鼠雖無成佛心卻有度生肚師一日入堂值善向火次師指火令偈善云赤光閃灼紫焰盤旋既能點雪又燦金蓮師打一掌歸方丈復指燈令敏沙彌偈敏曰光如閃電虛空可徹未來作燈是銅是鐵三日和尚徵云是銅是鐵云火裏波浪起師異之問汝名甚麼云幻敏師云幻敏已前云海底青天外師曰幻敏已後云佛法永無窮師曰甚麼處見云靈峰山下在安期目云期解後如何云虛空大地目云落在甚處敏頓腳目云有腳頓無腳頓箇甚麼云和尚也莫太認真師大笑目復問善善云火裏煉真金師曰大眾何不看二沙彌答話。

　　師與破山禪師會干石司張宅茶次張檀越云此時法法頭頭皆貴山云唯長老賤師曰不做長老也賤不著山云不做長老做甚麼師豎掌山云露出馬腳來師曰甚麼馬山無語師曰將謂是濟上兒孫。

　　師問慈運萬峰偈汝脅下生兒也大奇汝畢竟從何處來運指脅下師曰名不虛傳。

　　松關入方丈師曰號汝作龍墨得麼關禮謝三目和尚云既是龍墨因甚在我手裏關便作掌勢師曰者漢纔點眼便解抓人。

　　眾侍師山行次師指二鵲巢曰且道子在那一窠三山云放過某甲罷眉山云者邊放過那邊放不過山云請道看眉云兒孫得力祖父不知師曰恁麼又爭得眉云婆心太切師曰我也未卵山作抱勢眉云且莫僥倖師歸方丈。

　　師以無夢無想主人公在何處機緣驗善敏二沙彌善頌曰知在甚麼處夢想不著時天空與海闊處處是菩提敏曰一夢歸何處體相非本然識得真面目不用老婆禪一日眾責其不習靜坐參善曰那伽大定原非清淨一切不參自然得證敏曰奇哉西來意無本可為據懶中得智慧坐禪亦如是師字善曰敏敏曰善。

　　敏沙彌誦經次師曰眼中常見如是經典只者便是為復別有敏云和尚直須恁麼會師曰離卻紙墨道將來敏云東邊風也不多師曰者小師問善沙彌佛頭上因甚有人腳善云恭賀和尚師曰何謂聻善云毘盧頂上行師曰誰證據善指佛字師按塗字善低首師曰者小師。

　　師與峭然書佛字上畫人腳三山舉令眾頌敏沙彌云者漢巧弄鬼眼睛師見曰得恁麼大膽與我喚將來敏頓腳哭師問其故云和尚前難久立師云何不早道。

　　師閱錄次三山入師指慈明冬日牓僧堂字云可見古人垂示不是掠虛山云和尚意作麼生師曰三圓九一甲形半水山便出令眾頌呈師師見中有一陽先天語連叉五叉發出侍者旋來白云適纔那叉底頌子是三山上座底師云若是他底還少了兩叉。

　　岫上座令僧持書至師接得擲地僧回舉似岫岫來作禮。

　　寶善每禮師以宰官服師曰何不以居士身見我善與師索衣師曰付囑有在。

　　師聞三目和尚歸寂封烏木箸子一雙後至骨身前舉起云嗚呼快事尚饗。

　　一夕弗也論及破山與呂相國機緣師曰破山有心無膽致令佛心宰相承當不下若是山僧則不然呂公未至南賓時早與三十棒管教是非疑謗一時頓息何以故打人不倒下手遲。

　　應真欲傳師頂相師曰將老僧到何處去云處處說法師曰法即不問如何是處處真良久師撫真背曰已後他人奪你執事不得。

　　師畫圓相中書忙字寄白浣初居士士於相上加十字攜子踏黑月而來師囑令久久自然契證。

　　師問照明行者甚處來云鄉村來師豎起拳曰還有者箇麼云有師曰因甚道有者云恰問和尚者裏還有者箇麼師曰無云因甚道無師曰恰。

　　牛山維監院至塗井值一喝王居士問云何處去維云白岩省覲和尚去士云欲寄供養得麼維云但將來士便喝維至白岩舉似師師曰親到始得。

　　一僧人堂師問何事曰念經師曰將甚麼念僧無語問笑亭亭作聽勢師便休。

　　師問朴素道人參禪念佛云和尚幾時至石寶師曰還有奇特事不云明日趕場師顧三山寶善云瞞我不得師呵呵大笑。

　　師到牛山云山在者裏牛在甚麼處自代云吽吽。

　　敏善自三山處歸師曰聞汝慣打人云和尚仔細師曰汝走路穿甚麼云草鞋師曰獰牙生也未敏翹足師曰那箇聻云問者話作麼師曰吾助汝遠來善曰童真敏曰童行。

　　師一日問三空云諸方號汝為牙爪平常記得有甚機緣麼空云古今語錄塞海堆山狼藉不少放過某甲一人也罷師休去。

　　師問拄杖禪人如何是一棒意旨曰隨侍多年還恁麼問師曰我不信你底曰燈曉亦不信和尚底師便休。

　　馬宣慰峭崖居士見師云弟子會得無相觀音師曰在甚麼處士豎指師曰卻有相了又云弟子最愛玄理師曰何不走正路士云弟子一向不行偏路師曰適纔從那一門來士云東門師曰又道不行偏路。

　　楊孝廉謁師云弟子一向有仙附體未識臧否如何特求道破師曰仙能兆形乎仙遂降筆書云回山人請問禪師如何是四智無礙師曰四智且止汝喚甚麼作無礙仙打圓相師與抹卻云在甚麼處仙云望禪師指示師曰汝以何為極功仙云無功用處師曰無功用處非是究竟仙云我乃小乘法師曰快說汝是何人仙云數百年前呂純陽師曰黃龍處參得底聻仙復畫一畫師與一掌云汝不是純陽仙云求指箇西方路罷師曰東西南北豈無路耶仙云大乘禪師不敢再問禮拜去也師笑謂孝廉曰神仙在甚麼處。

　　岳州判府謁師問云和尚在此說宗師曰無宗可說進云平常作甚麼師曰饑餐渴飲閒坐困眠進云弟子任滿歸來又向何處相見師曰遍界不曾藏進云擬欲迎和尚至敝處鉗錘那些鈍根眾生還許否師曰早已著棒了也判無語。

　　懶憨上座來參問慧祖門庭作麼生中興師曰不是向汝道底進云和尚上堂如何不用棒師曰下下打人進云打著那箇師與一掌憨禮拜師向背上三拳沖谷持三山錄求證師曰沒眼看云請另具眼師厲聲云將謂在本子上次三山至師云然雖如是大不愛汝那瓣香云只得恩將讎報師休去。

　　憲副乾所劉公問禪師平日以何教人師曰要人見性公問性如何得見師曰請開扇公云我不愛吹萬令師以三家語溷一以當宗乘師曰居士又如何公云譬如三門下腳必要分別師曰室中還分別得否公云若室中分別不得師曰先師是從室中說又問令師遷化時有甚異跡師曰煙至松林結為五彩公云如何是令師直截一句師舉起茶鍾公云領教。

　　恒持問和尚令劉道尊參應無所住是教他向住字上起疑麼師曰即今汝住在何處答云我乃無住師曰住也時月崖在側師問云恒持答話何如崖云某甲不聽得師曰最親切。

　　石樓復見師於忠城河下一夕月崖指舟頂圓相問云馬船亦具三十二應樓云只作得仰山半箇兒孫師云如何是全底樓云若要全辜負仰山師曰其奈圓相何樓云和尚亦辜負弟子師曰那裏是辜負汝處樓云三十二應聻師乃印之。

　　撫軍吳保泰天谷居士別師云弟子此行無有張主師曰主云一無可用師曰用云恐落枯木槁灰去師曰見山僧士行師喚居士上回首師歸方丈士有省師閱頌古次心月維那云和尚也被他瞞師云汝又作麼生月便喝師曰來者裏叫喚月曰者裏不叫向何處叫師云汝當時跳巖跳坎只為父兄難汝出家而今也去尋箇事幹更有誰難汝月作禮師云偈云退後棲身地步寬慇懃好去到牛山客來切忌無優待翠竹青松一任看。

　　僧問不用音聲色身請師道師曰此話問者甚多僧復問三目和尚目云隱師兄尚不答汝在時三山在旁令僧作禮目云漁人得利師顧三山山展兩手師舉似眉山眉云何不出網來山云眉上座在裏許眉云相救師便休。

　　長陽侯胡屏山燈祐居士因夫人惺世奉佛勉令見師師曰須尋箇自己辭師乃嘆曰恨相遇遲了歸令合家食素奉戒達師書曰已蒙激發卻歸來幾番需索口難開萬丈深潭懸夜月小舟托得一輪回師與扯碎云好大長陽侯。

　　問答

　　僧問和尚聚雲秉拂雲來付法興龍代座因甚三處現醜師曰家富小兒驕進云還依那處底是師曰腰纏十萬貫騎鶴上揚州。

　　僧問世尊睹明星悟道且道悟箇甚麼師曰錯四十九年說箇甚麼師曰錯末後拈花拈箇甚麼師曰錯迦葉微笑笑箇甚麼師曰錯錯。

　　僧問如何是臨濟宗旨師曰心直口快如何是溈仰宗旨師曰父子分明如何是雲門宗旨師曰格外說話如何是法眼宗旨師曰點鐵成金如何是曹洞宗旨師曰不入未央宮爭曉長安事進云五宗外更有意旨也無師曰疑著。

　　聚雲問師曰僧問仰山如何是佛山云汝是慧超其僧因甚悟去師口瞌睡撞著枕頭雲云何不道枕頭抬著瞌睡師禮拜。

　　聚雲問眾古人道識得兵中意快活過一世那裏是他快活處眾下語不契令僧問師師曰殺人不眨眼憲副胡公訪師坐次忽問禪師還有夢否師曰現在夢中公曰我謂至人無有夢師呵呵大笑公契旨。

　　僧問趙州云佛之一字吾不喜聞是何意旨師曰趙州二字吾不喜聞。

　　古孝廉▆問白馬西來經教始立鼻祖東度禪宗獨傳掃除一切文字當時對花一笑未免消息太漏難道歷來者些古德甲呈一頌乙說一偈非是佛頭著糞撇開經教不向如來口內生覓取語錄欲從祖師手裏活是一是二師答○。

　　工部熊汝學居士問如何是道師曰西山水上行。

　　于縣尹問前三三後三三意旨師曰早有人道破也尹云某入川時祈關聖籤有此語師曰關聖饒舌。

　　僧問觀音文殊普賢三門意旨如何師指香云者是那一門。

　　僧問如何是聞聲悟道見色明心師曰好。

　　僧問不以色相見以何物相見師曰打折你驢腰。

　　師送亡僧至火場僧問即今亡僧向甚麼處安身立命師曰神符在此百無禁忌。

　　相府雷氏夫人問參禪得長生否師曰從來不曾死著一箇。

　　僧問結制三旬今已滿望慈悲開示師以箸子橫棹榼上。

　　僧問圓通與聚雲玄要何如師曰汝意也未會且問話進云覺浪與和尚聻師曰汝話也未會且進語。

　　居士問弟子欲出家適纔在關聖處祈一靈籤請和尚看師曰早為汝判斷吉凶了士遲疑師從容諭云我此法門若使鬼神能測又何了汝生死乎士作禮廚中響住火板侍者云請和尚上堂師曰挂上堂牌也未進云是同眾喫飯師便打。

　　古秤叟居士訪師見勤舊持金剛子問師曰金剛與木梙孰是師曰總不是孝廉云恁麼不消持得師舉手作輪珠勢。

　　僧問如何是無漏業師曰前不搆村後不貼店。

　　喫茶次古孝廉問曰和尚即達磨不知那裏是神光立雪處師曰請果子孝廉舉箸師曰卻也點水滴凍侍者請師漱口師曰你尋著我口即為汝漱。

　　郭參軍問欲造一針廣通沙界大統乾坤還得麼師曰不空不空軍罔措師便打軍辭去師寄書曰一錘打處見端的巧拙還同針劄灰不空不空成功也因風寄與郭無為。

　　古孝廉問世尊道四十九年未曾說出一字即如一切咒語是字非字師曰悉怛多缽怛囉。

　　士問今之談祖者有三或引宗語或用棒喝或打手勢引宗者分明把箇鐵丸子哄著枵腹漢恐自己舌酸也未便嚼破棒喝一法不免虛張聲勢截斷眾流無非自討便宜獨占地步至於裝聾作啞以手打勢那些笨學人一時被他瞞過其實同床各夢不相干於中真義未便了了某甲今日上堂問禪不知和尚是明明開示還是仍用三法師曰待居士問得禪時向道。

　　僧問孤峰獨宿時如何師曰野豬馬鹿。

　　僧問如何是祖師西來意師曰人遠話近。

　　峭崖問月未出餅先獻時如何師曰吞卻三箇四箇。

　　僧問一切智通無障礙時如何師曰船子和尚泛華亭。

　　僧問生死到來時如何師曰昨日晴今日雨。

　　惺世尼問虎以肉為食因甚不食其子師曰出家人管甚閒事。

　　師同僧行次話及玄要宗旨忽聞倒物作聲僧云是甚麼師曰三玄三要。

　　僧問達磨面壁意旨如何師曰他是異鄉人。

　　般若禪人問九重鐵鼓如何一箭穿得師曰鼓聻若作呈勢師曰穿也穿也。

　　僧問撥塵見佛時如何師曰怪事怪事又云瞎。

　　僧問如何是玄旨師曰葫蘆葫蘆。

　　僧問如何是正法眼師曰烏龜開夜市。

　　　　　　　　　　(普陀嗣法孫性統重刊)

慶忠鐵壁機禪師語錄卷之六終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之七

　　嗣法門人幻敏重編

　　鞭策語

　　今之學道人多鮮克有成者病在好逸惡勞重服飾喜美餐續人我勤雜論究共實總為不明因果不體智行不切生死所致吾恐虛消虛受不惟無益而反有損矣悲夫。

　　今之叢林古之叢林今之大眾古之大眾今之所以不如古者學行公私之間而已古則學人而能行今則行人而不學古則公人而忘己今則私己而存人若欲廚下有溈山碓房求盧行磨室見演祖廁架逢慧祖必恥而不為也安望其如古哉。

　　參禪人無直實久遠之功每每向文字語言上尋討縱有見處似之也遇境逢緣自是不得他力殊不知者文字之學是醍醐是毒藥若於此中求禪猶舍堅實而取糠秕也所以古來聰明伶俐而得禪者百中一二愚魯恒實而得禪者十常八九是知有學之不如無學也明矣。

　　僧有聰明伶俐而親道學者貪生怕死而慕長生者長生道學禪之緒餘也道學無禪必腐長生無禪必促夫禪之益於人也如此胡為而不重哉。

　　有謂禪教乃出世之法而世諦中人如何做得去是禪教不礙人而人自礙禪教也又焉知禪如大海教似百川凡在宥者無不受其波而沽其潤。

　　夫為僧不樂習教參禪是猶欲科中而不事詩書也重外典不肯究性地是猶熟稗史而不精舉業也科中不得依舊還作常人性地不明未免有泥犁之患學者不求妙悟一向談心論性講道說理如縫卵之來蠅腥羶之聚蟻秪圖目前飽滿暢快到底沉湎於車塵馬足穢濁坌壤之間不能成其大也。

　　參禪人要無倚靠纔有倚靠則較是非計得失之念存於胸中而正念不能勝之矣正念既微工夫如何得力日久月深反生疲厭退墮之想欲打徹此事不亦難乎學者欲了明此件大事無他秪要將著忙二字置在心目閒時時逼拶刻刻追尋一有是字則因循慵惰之氣散虛豁蕩忘之志消日就月將無事不辦也。

　　下手做工夫須從難克處克去難斷處斷去若起熱燥相續心此係覺識種子煩動急下蒲團向清冷閑靜處走上幾回提起話頭如大將臨敵魔軍自敗也又如世間鑠銀爐韝火候未到汁水中銅鈆之氣若雲霧奔馳火候既到漸見停止而色足矣將來營用施為無不快心稱意學者鍛煉身心亦復如是。

　　參禪若有見處務積功行以培之此事如火裏精金愈鑠愈光石中美玉愈磨愈瑩若得少自足枉費前功縱有光瑩之質決不能成美器而濟急時。

　　學者重道德如重金玉遠貪欲如遠蝎蛇蝎蛇之害止是一身貪欲之苦千生百劫金玉之富稱快暫時道德之美貽傳永世。

　　參禪學道貴戒定慧甘清苦樂證修有擔荷徒清苦無證修失之僻徒證修無擔荷失之餒徒擔荷無清苦證修失之躁數者備學斯見矣淨戒為禪之基正定是禪之本妙慧乃禪之用三學全道在茲乎。

　　菩薩畏順境不畏逆境逆境來時只消箇忍字成就如許事業若是順境坐在坦途一無所成今之學人往往向逆境中打不過者總是為生死心不切故也與菩薩尚隔霄壤即有超佛越祖之談誰其信之。

　　有等謂禪乃大根器人纔參得我輩不如老實念些佛看些經持些咒行些行倘三年五年十年二十年恒如是說如是行是心亦可參禪矣只恐因循苟且如無柁之舟洪波白浪臨頭看爾作麼把捉。

　　加功損悟腫不益肥頓悟漸修日劫相倍若肯向者無漏業中下箇種子豈但不失人身他生異世轉得頭來自然處處占些便宜。

　　參禪要盡偷心方有相應處有等名字學者明知此事是絕頂關頭亦知自己未曾踏到只是把我慢架子高豎起不肯屈折於明眼人決擇彼又烏知退者進之階虛者實之本謙者益之源乎。

　　學者我病有四如自己行不去又勸人莫行此是借人遮己之我也自己身心不端正慣求學道人瑕玼此是障善隱惡之我也有等纔聞明眼知識住世或便呈一偈上一書覿面問幾句話其實自家黑漫漫底遂到處誇斤賣兩此我在求名也有等根信儘好行履儘端但得一知半解便去閒靜處躲著身不樂遇人此我在自足也嗚呼稱讚是白業譖毀是黑業成美為大人成惡為小人黑白美惡之際苦樂大小繫焉不蹈此轍便是好手。

　　參禪要得箇不自欺底肚腸行得一步方動那一步見得一著方走那一著倘一向虛空擲骰子又是掩耳偷鈴。

　　學者不得一概倣傚知識行徑知識處世有順逆之權若順而傚之有進有益逆而傚之非墮則魔矣。

　　參禪若得見到履實當思報恩報恩一法秪宜潛牙伏爪修翼養鱗以俟風雷雲霧若六種稍有未就唯是反諸己不可求諸人。

　　師勘弟子甚易弟子勘師甚難學者先要具雙擇法眼象季時代多有魔屬混於禪教中破毀正法假如縱口談禪隨心說教若戒行有虧悉非祖佛真種子矣。

　　學者以為己之心為人何事不辦以愛慾之心愛道何道不成世之愚人者甚多財色為最道之益人者亦盛見性為良學者先淨其愚然後可以獲益。

　　做工夫不得畏首畏尾思前算後若肯和身放下剋期定日可以成功。

　　學者做工夫有死了活不得有活了死不得死而若活猶有用處活而不死全沒交涉矣。

　　參禪要斷命根命根卻有三種斷得前一種能明心見性斷得後二種能坐脫立亡倘見性明心自可分身揚化徒立亡坐脫未免塗路之苦陰隔之昏三種俱斷永證道果。

　　做工夫若有少得須要檢點自己斷得底是那幾件習氣心行與古德何若切忌鹵莽造次大口頻開取笑識者。

　　做工夫若有一知半解須在眾中煆煉眾中能成就行力增長識見銷磨惰逸若一向恥居學地圖自便自安久之徇情縱意不足觀也。

　　參禪要斷習氣斷得一分有一分受用斷得十分有十分受用如不能斷習氣而求禪是猶適燕而南行蒸沙欲作飯其可得乎。

　　學者做工夫須行上正路莫緩莫急步步從實處踏去不歇不休自有到家時節若只向口角邊言句上徒捷徒快縱然見得境緣到來十人有九箇不能作主反失信起謗成魔外種。

　　參禪要深信有箇悟門然者悟處唯當人自知有口向人說不得明眼人前藏不得有等做工夫蒲團未熱忽爾被昏沉將妄想裏著渾沌一下醒來便道見某菩薩某佛某光乃至種種境界以為得悟不知純是妄識緣影若悟道必如是臨濟棒下得悟高亭隔江招手得悟湛堂聞鄰人讀出師表得悟又見箇甚麼來久而不返群邪易入矣。

　　參禪做工夫中有喜魔怒魔毀犯魔訕謗魔增勝魔卑劣魔偷安魔自足魔好談說魔乃至悲泣歌舞水邊林下山石崖前自由自得不樂見人種種不覺不知悉是魔著須是心如太虛空不令如上魔事插腳唯明明歷歷提起本參話頭工夫自得力也。

　　有等參禪執於妄想頓歇清淨本然了無一物名之曰悟又引六祖本來無一物之語以證之遂置心在無事甲裏不起疑情不求進步如此何異落空外道無想天人殊不知清淨無物乃教乘極則非拈花別傳之旨復引祖師之言相證者是只知清淨無物而不識本然本來也。

　　學者不得以教語便當宗乘須知者一大藏經只是要人還家路引六度萬行乃途間資糧至若到家受用即三世諸佛亦難說出倘以教為宗是將鋀石作黃金也。

　　參禪悟門有三種信悟解悟證悟信解乃途路之樂證悟則到長安矣。

　　參禪乃無漏正因一念發心已勝多聞一息得定已超漏劫況復見到說到用到證到者乎然雖如是切不可未得言得未證言證譬如貧人妄號帝王自取誅戮之慘。

　　參禪人要箇潔淨器皿勿令雜毒入內若是打頭不遇端正師把邪言邪語蘊在胸中縱逢真師執而未化反生疑不信佛亦難救矣。

　　參禪如行遠路無論舉步急緩只是不可間歇若一向畏途之遠止而不行何日是到家日子。

　　學者居稠人廣眾之中務令息事勿令造事事息則智慧生煩惱滅事造則福緣消無明長無明長而人我競持智慧生而道德弘著至于參隨知識有緣則住無緣則去去而無怨住而有禮斯為古今儀範。

　　垂手為人或順或逆皆為方便一揚一抑總屬提攜遇之者不以機心測度一概同觀智種靈苗方獲殊勝。

　　佛事

　　達磨初祖忌

　　航海而來隻履而去饒他去白來明要且沒丈夫氣南梁不識已非作家北魏活埋著甚死急一花五葉平地風波傳法救迷無本可據賺陷神光雪冷腰間斷卻手臂十月五日設忌齋三歲孩童信不及。

　　臨濟祖忌

　　六十痛棒拂蒿枝卻似頑嚚卻似癡末代兒孫冤苦甚一回拈起一回悲三玄三要照用料揀賓主權實三句四喝此是大師喫棒後平常調攝底藥石茲值小廝兒瞥地之期用作供具亦不為分外呵呵。

　　大慧祖忌

　　拈香云老人此日忌辰和尚先期出隊者瓣香拈亦得不拈亦得和尚先期出隊老人此日忌辰者瓣香得亦拈不得亦拈爇向爐中且莫當面熱瞞還須禮拜則是。

　　行者舉火

　　有緣遇著無緣錯過莫道出家未曾摸著鼻孔山僧將八人送你則箇既是如許大眾齊在因甚只用八人送他驀攛火炬云看。

　　聚雲老人秉炬

　　以火炬向上此是老人住世以火炬四方旋繞此是老人垂手以火炬向下此是老人圓寂既是住世垂手圓寂一眾悉見悉知又何必者些絡索喜得性命落在不肖兒孫手中只消以火一齊燒卻且道如何是報恩一句良久云蒼天蒼天。

　　應九

　　一三如三二三如六三三如九此老人語一二如三二四如六三六如九不肖兒孫語兒孫語兩句玄一句要老人語一句要兩句玄茲當應九之辰權作供具拈香爐中喝一喝。

　　百期

　　師朗聲云和尚答云作麼作麼者百期向甚麼處去來答云甚麼處去來恭賀清安萬福答云也不消得拈香作禮。

　　入塔

　　兩手擘碎虛空山龍水龍齊至昨日有人從峨眉來令朝卻向五臺去來亦任來去亦任去唯有兒孫最伶俐來去且置且道擘碎虛空何人補得還請先師證盟捧骨身入塔。

　　禮酆陵聚雲老人舍利塔

　　山不常青水不常綠中有不變黃金骨顯發聚雲光昭是處鐵壁兒郎親拜掃不用哀號不用慟哭惟含一點不白冤通身有口難分訴老人慈悲伏惟圓鑑。

　　開山灼然師掃塔

　　一直如弦一清如水破衲單瓢終身行履遺下者些蟲豸惹得為弟底儘力扶起作麼生是扶起底道理好將悲願度群生莫向深山枯寂裏。

　　為開山設忌

　　六月望前一日特為開山設忌兩堂雲水齊瞻知恩報恩如是作麼生是恩誅茆豎草憑誰力畢竟如何報電卷星馳秪自知。

　　聚雲老人三周

　　一去十入甲子晴空白晝說鬼且喜今日重來撤下靈邊牌紙大眾還知麼慶忠孝滿。

　　禮聚雲老人塔

　　去時不覺知何日今得旋來踰二年不是兒孫無面目秪緣水牯解遼天粗香薄獻不堪供養咄。

　　又

　　別去多年宛同此日言猶在耳心豈忘之如今某甲歸來一任老人指示良久目顧四方云為憐青松渾無樹不羨禾分八畝田。

　　又

　　三腳驢子頭戴角龜哥日午吞皓月無毛鷂子滿空飛大蟲咬著蟭螟腳。

　　巴臺三目和尚塔

　　穿雲透霧涉水登山北面禮師忝列同參塤箎迭奏和樂且然鴈行分影鼻孔一般願賢弟不忘聚雲委託放光照於祖室階前我兩人務全師資道義且謾說兄難弟難作禮三拜露膽傾肝。

　　忠南陳五玉追嚴

　　拈香云此一瓣香天上不管地下不生西方隱跡東土無名高佛法僧之寶蓋斷業繫苦之鉤繩狼煙豈擾兵燹何驚云壽壽無量追遠遠超昇悔過過已釋報本本圓成今日爇向爐中特為陳老先生呂氏夫人作一往生公據聽吾偈惜莪無計仰慈尊火裏蓮花遍界金欲覓椿萱何處是子規啼罷正三更。

　　為知庫舉火

　　知庫寶光專持金剛為眾不輟臨去吉祥即今舉火特為表揚良久攛下火炬南無大行普賢菩薩。

　　天谷居士追嚴

　　拈書云此瓣香在臣為忠在子為孝在兄為友在弟為恭在山僧為起死回生超凡越聖因甚如此奇特不見道聞性空時妙無比思脩頓入不思議無緣慈力應群生明月影臨千澗水天谷居士意循其本先達嚴慈不欲尋枝且超宗屬一瓣心香爇向鑪中普伸供養良久云一瓣心香特地來青煙繚繞五雲臺宗親有幸齊歡悅脫化蓮胎越聖階。

　　吳道人遷化

　　珍重目前句切忌未生時草枯鷹眼疾月滿兔兒肥吳道人惺惺著他時後日莫受人瞞攛下火炬。

　　聚雲老人設忌

　　二十年前冤家路窄徹皮徹骨徹髓昔時聚雲今朝慶忠宛同一日茲值僰蠻子放身捨命之期雖則粗拈一瓣檢點將來也是淚出痛腸。

　　別峰上座舉火

　　皆時老僧夢撐逆舟渡汝而來今日汝定時立刻辭老僧而去吾不負汝汝豈負吾諸仁者還識麼攛下火炬。

　　附月崖為聚雲老人設忌語

　　流水常存今古脈高山不斷去來雲青青岩桂花香遠歲歲秋風雨露痕今日是聚雲老和尚忌▆法孫燈紹萬里希遘拈香禮塔無物供養生平善笑聊以為敬且道笑箇甚麼。

　　像讚

　　達磨初祖(六)

　　神光之師般若徒得得支那妙有無千百年前不唧溜分明辜負一枝蘆。

　　碧眼跣足絡腮鬍甘作摘蘆江上客不是撞著斷臂人幾乎弄得沒交涉咄現怪作麼。

　　一航纔來一葦即去來來去去為何事雙龍眼底著瞞神光臂間失志闔國人追不更回千古萬古空相憶。

　　不聽般若師言以致九年枯坐閉口努睛蒲塌上何異當年一枝蘆。

　　身首似孤峰鬚髮如荒草贏得隻芒鞋便是傳家寶好好葉花滿地倩誰掃。

　　水遠山遙他邦異域道箇不識摘蘆過渡來處猶賒去時太卒二齒打落當門一隻草鞋辜負。

　　應供達磨

　　亦無遠惡亦無掩善一葦蘆航分兩岸天堂不賞地府不判磊磊落落聞慶讚江江星月可明處處香花正燦當陽寫破是誰平山鐵壁老漢。

　　繡達磨

　　者郎當漢子浪裏踏蘆何如實地平穩到處現醜張乖那堪圖利合本千針萬劄縱相宜頂門一下要惺惺。

　　觀音大士(三)

　　童子合掌處韋馱捧杵間更有壽者相眼中聽流泉且問觀音大士又在何處聻。

　　有時海上有時紙上妙圓通身何須執相咄若將耳聽終難會眼裏聞聲始得知。

　　楊枝淨瓶磐陀石塊頭上有簪腰間有帶珠輪手中得大自在。

　　童子拜觀音

　　紫竹林南海岸疊膝跏趺月霄漢珍重童子兒應如是禮讚。

　　御製觀音

　　大士觀音四八妙相或在皇宮或居海上梵音潮音說法時打鼓弄琶齊和唱。

　　水月觀音

　　水底月天上月手攜瓶子足踏葉隨流得妙隨世粧我今稽首如是說。

　　應供彌勒

　　腹大口方彎眉跣足明州笑掣顛慣唱陽春曲天人多敬禮閻老無拘束三三兩兩在人間去者去兮住者住。

　　十八子戲古佛

　　者古錐老沒正經惹得諸子戲弄無端撞著慶忠一齊收來聽用爾大大小小還發歡喜心麼。

　　古佛

　　頭圓腹圓光圓六根四大尊嚴雖然佛無今古一見喜地歡天。

　　尊宿

　　尊宿居正位極曜面北朝會取南方無著眼看得高。

　　十王朝地藏

　　十王朝地藏地藏不知地藏臨十王十王不曉十王若曉即同地藏地藏若知即同十王何以故不度眾生不成佛端的輸他者一籌。

　　梓潼帝君

　　菩薩應世或俗或真以何為驗七曲文衡。

　　紅黃菊

　　菊花不獨占中央半是紅兮半是黃知他原是隱君子喜隨秋日在垣墻。

　　響石

　　眾人之愛無足愛秤叟之愛愛可珍不琭不落非鐵非金璞而不華實而有聲豈共楚人之泣寧同趙氏之爭鐫作佛亦得不得亦瓏玲乘時若也點首何愧予之讚稱。

　　佛花紀

　　禮懺懺禮罪性空花紀紀花佛光映欲識圓通居士身問取壁上曇華信。

　　侍御田公像

　　須達長者給孤身到處林園作主人悉檀兩世猶懷澤弘護一宗更永名青松未能方其操丹灶或可似其神無無大士今何在遺來影像自繩繩。

　　天寧居士影

　　天寧應世賓城渝城居常不變處亂何驚住無所住金剛為心壽踰古稀清素有恒和南敬讚允矣淨名。

　　黃善人施茶

　　三輪隱處真甘露幾番熱惱得清涼未到已來誰無分木人戴草妙承當趙州老曾顯揚一掬須從者裏過半間茆屋憩歇場尊貴不妨隨念喫樵耕漁牧頻傾嘗水府宮前南濱岸習習風生萬類光。

　　元陽張道影

　　者漢適纔遇在南樓又來紙上索字說是元陽恐非將謂張道不似鶴胎松質且行功進步還須驀直去。

　　聚雲老人影(三)

　　聚雲裏有箇賊出入行藏難可測青天白日換人晴慣碎虛空為巢穴愛擎風愛拏月撞佛撞祖定打殺多少應捕覓形蹤處處逢他捉不得(方禪德請)。

　　老凍齈川藞苴慣來葛藤裏橫身又去泥水中撒刺不貴石火電光之禪卻取見地行履齊具目今眼底無一人半人思古則推尊大慧臨濟惹起冤家來聚頭描得影子真箇似(月崖請)。

　　者漢誰描畫描畫成懊惱笑罵諸方禪申明佛祖道江家田堡鄭男村龍有龍睛虎有虎爪(衡山請)。

　　聚雲禱雨多應

　　玄黃蒼蒼我師非雨風雷電我師違我師我師何所似何所似兮任所宜。

　　自讚

　　燒不然浸不濕劈不開摶不聚擊則有聲睹而無色攪攪人前卒不休是之謂慶忠鐵壁(泰興焦道成請)。

　　是真是假眼小膽大險崖上慣好推人即饒讚他有甚搭撒(陳文學請)。

　　者漢喚爾作佛未見許可喚爾作祖未肯承當說短道長三寸舌劍移南換北一生真狂惺惺中非惺惺商量裏絕商量磊磊落落昂昂藏藏不在常州蘇州便在山上水上腳頭腳底沒遮攔畫骨畫髓難畫項咦(月崖熊居士請)。

　　光郎當白拈漢喚作臨濟兒孫渾身拖泥帶水喚作大慧兒孫卻又乾暴暴地喚作釋迦兒孫雲門棒下難轉畢竟如何問取峭崖居士(峭崖請)。

　　不飲酒不食肉不近五辛不遠戒律縱縱橫橫轂轂轆轆諸方笑他不合時宜他則為之流涕痛哭噓咦咄是何物元來元來直不藏曲(健衣缽請)。

　　頑冥無知混沌莫測鼻直眉橫口南耳北供養者弗昇天魂譖毀者豈落地魄說向人前不直錢郎郎當當六三百(億書狀請)。

　　渾渾噩噩倜倜儻儻笑裏藏刀言中有響險崖上推人平白地捏謊但將鼻孔向兒孫唾罵人天無伎倆喝一喝(童真善禪人請)。

　　平地土堆無風波浪我元非我相豈是相五花六綠付丹青天上人間頻景仰(桂禪人請)。

　　火裏蓮花流中波浪高高處出頭深深裏藏往覿面當然是誰慶忠鐵壁和尚(朴素道人請)。

　　眼內有睛皮下有血一生慣風流為人要為徹而今更欲賣身去不作貴不作賤將來營運施為到也不辜本利(莖禪人請)。

　　身猶栗棘口似血盆疊膝一坐如意縱橫袈裟燦爛人天眼說法從來不帶唇咦你是何人(旨禪人請)。

　　一看破二錯過做樣打模是誰話墮阿呵呵見也麼東方甲乙木南方丙丁火(白岩禪人請)。

　　連我亦假說甚麼真形畢竟無何須問影一看破二話墮三腳驢子空裏磨(靈禪人請)。

　　覿面親承第二義畫影圖形豈居一落三落四偈讚頌試問那箇是真實仔細檢點將來連者話也不該說底(石砫馬宣慰請)。

　　一几一榻一跏趺長縷腰絛氣志粗揮麈欲談誰薦得逢人不話趙州無(明禪人請)。

　　願力弘深登山涉水承事聚雲中興大慧亂離裏接人末運中任委但得禪名在世間一任信者信疑者疑譽者譽毀者毀(杲監院請)。

　　一生多生茶裏飯裏承事供養恭敬頂禮相將俛仰到驢年說甚虛空生耳(真禪人請)。

　　通身塗毒通身有響不鼓自鳴人間天上是甚麼鼕鼕還要索我題箇讚子(眉首座請)。

　　龜毛拂子長袈裟只依舊跏趺坐盡野狐涎眉日豁開師子吼明明底事舉示人暫者暫兮久者久(惺禪人請)。

　　硬如綿軟似鐵通身膽沒心血八面玲瓏不雕不琢(本禪人請)。

　　描不成畫不就將無同莫須有猴愁摟搜頭狗走抖擻口(了禪人請)。

　　卞和抱璞鑿石喪淳蒼頡作字鬼神夜泣慶忠傳影識我非真且道孰優孰劣明眼者試定當看(朗禪人請)。

　　行則同行立則同立覿面者誰當陽不識佛祖位中樂自圓從前不作閒遊戲(行樂圖松侍者請)。

　　三百六十骨節八萬四千毛竅丹青一筆圖成我儂真箇好笑還識笑底道理麼良久云不審不審(誠副寺請)。

　　咄哉老鐵弄巧成拙賣盡風流虛空打橛妄談般若不拘古例似者樣阿師當受何等業報冷時各自冷熱則大家熱(妙德禪人請)。

　　者箇褦襶生來古怪說話不沾唇牙論談未有遮蓋佛祖也似仇讎並無德能可愛咄(童行禪人請)。

　　巧弄白拈神出鬼沒心行不臧老而益毒一向僥倖行險誰知贓私露出據款結案又作麼生賊賊(三山首座請)。

　　描畫不出讚嘆不及聽則無聲睹而有色引起禪客來參惹得冤家路窄還見麼你無拄杖子與你奪了拄杖子(衡首座請)。

　　世尊拈花作賊人心虛迦葉微笑奴見婢殷勤達磨面壁瞌睡非小臨濟德山不唧溜漢今日汝等將鐵壁老僧畫影圖形堪作甚麼邊事速道速道(指禪人請)。

　　　　　　　　　　(普陀嗣法孫性統重刊)

慶忠鐵壁機禪師語錄卷之七終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之八

　　嗣法門人幻敏重編

　　詩

　　破浪禪人求出世心切自萬峰來見聚雲欲覓源流住山聚雲許以三年後浪將辭去贈師以詩曰邂逅錦江濱笑談忘主賓鐵牛山露角木馬石鞭春吸盡曹源水揭開嶺畔珍不因師唱和辜負採花人師因賦復之後三年自白下歸得萬峰付囑。

一笑樓臺虛隱几冰壺片片湛澄水兀兀佳音覿面來眉毛從前又剔起過譽勞君惠詩字我寓林圓空事志無濃無淡無疏親都盧不打者鼓吹況君曾泛旃檀航此日登臨喜輝光也知獅窟玲瓏者始得傾心吐幾行我師臨眾活卓卓動止語默渾圭角長將箇事曾比擬比擬徒然難描邈相逢釣話且拋棄商確牢關休擬議縱使未犯接響機遲重一言千金直不信但看桃李枝一如珂玉一如脂節候到時春自在處處清馨妙絕奇嗟哉狐魔遍地橫肖葉翳空誰邪正勿專羨此作戲場驀奉深心嚴祖令南濱漁叟識重輕還期鉤下引龍翊香車豈為延點額願隨汲浪出滄溟

　　遊白鹿觀賦贈成文學

多年方外雅悠哉何緣芸局喜徘徊不有青眼稱留憩那堪毒鼓吼如雷如雷毒鼓處處通金鱗自不囿池中洙泗波邊雄劍化曹源缽底寄真衷扁舟鼓枻遊白鹿西河玉筍斑斑育從步跏趺屬起予水響清絲風弄竹莫言調高無寡和歸來且對明燈坐殷勤香裊喚烹茗覿面談心相思播相思難寫夢初分半是思君半恨君珍重靈臺須委悉筆尖偏好破浮雲太空無口曾筮告折脛杖下格物毒蓮花驀地火裏開木人永唱還鄉曲

　　感寓(三首)

有鳥名紫燕輕飄三十分宜春喜飛來倚戶漫依人鷾鴯線南去氣伏三冬身不知誰授受喃喃語師承暗嘲高岡鳳胡為尚彩文明笑沖霄鶴胡為而不群為戀舊時巢故云遠愁門因之人不厭到處可安生一窠五六子逐隊樂隨翎蜻蜓噇將半蛺蝶一無存肚盡空飛界呢𠰄好兒孫

路走狐身獨驀直逢群鹿生起怯弱心因云洞裏住得道遇至人善能興轉術展轉歸虎兕亦能伏群畜繼而徒大象金毛為眷屬稱尊聞四野聲名普遍著泥豬癩狗疑豺狼野干懼齊來討記莂粉身碎骨事願效犬馬勞願希蛤蜊福獅子背上騎到處樂一處清濁憑誰分但看及門弟不思水土恩反縱虛妄意智臣心豈甘約戰要伊敵獅子吼聲聞心肝腦髓碎群獸四下散一場大笑具

林滿多羅樹松柏獨青青亦能傲霜雪亦能蔭野村膏留仙鼎助子向佛爐焚西來隱身座東去黃檗門臨濟一株遠龍樹三昧尊露滴菩提種杪掃泡影雲樾大葉還大楨深根益深偃蓋一天蔚苓茯千載靈朝看龍蛇變暮聞風雨頻窈窕巢月鶴幽清靜夜琴嫩條株株秀老幹處處貞勿剪仍勿伐時煦時作霖永貽為標致覆憩往來人

　　苦雨(十二首)

牛山云勝熱一旦怯生寒日恒八九雨五六月長綿山花頻淚墮野鳥慢喧傳多時不見日憑欄歎樹煙

莫厭水雲苦且同雲水舞口說水漫漫眼觀雲普普大笑憐黑月小參潤白牯夜深不覺眠滴滴簷前雨

齋糧自何處帶水拖泥擎應憐脂膏濫須知汗血淋草鞋生菌子衣裏起塺塵未惜樹生耳皇天雨淚淫

山寺寬且大世上好愁人泥融一月雨嵐氣幾番雲薪貴蛙產灶錢少米如珍仰頭望日出低頭煙霧生人生娑婆苦不似苦漓淋

為說山下熱籃輿上此巔不但交扇閣且有雨風連遊山無況地長雲沒曉天腳頭頓生懶衣被苦承肩早晚那得辨一榻響餘泉

世亂兼久雨六月正飛霜若為瀉銀漢一洗戈甲場寰中歌晃朗方外喜輝光睹天如有日泥水亦何妨

拍掌笑雲開人人爭晒㫰須臾樹生愁頃刻篩白漲忙忙走衲子喘喘肩衣扛嗟哉汗臭衫何時得無恙

出門兩腳濕坐地渾身寒堂前生茂草墀畔起波泉傘蓋露菌似篛笠笊籬然安得祝融手火速一時乾

鳴鳩猶寂寂鬣馬太忙忙苔生因地潤巢矮兆泉荒不買黃金貴惟慮青苗傷濕寢妨腰疾違制坐高床

不明因潤生無漏顯妙覺普雨潤諸根穀羅遮皓月雲陰世界海水與法流接若在途路人終是畏途滑

老幹連雲拔枯枝帶露擎冷灶和煙煮清膏得火明鳥鳴水滴滴雞栖夜沉沉鬥雨應堂缽長期翌日晴

未裁喜雨賦先說祈晴聯非滯田租薄恐滋檀那慳野鶴寬天地籠雞嗇飲餐胡為重時若旱潦災亦然

　　祈晴(十二首)

方外非閒管真俗雅相連衣食緣助道檀波乃福田無求歡大有我少豫他全不參泥水學寧用曝乾禪

千云及萬語悟後妄情脫覺湛室生明晦久空絡索椎洗古宿泥杖挑峰頂月一暴與十寒止止不須說

久雨若不晴農夫必高亢一則懼循環一則憂禾稂纔喜白練橫又見虛空障願風吹開雲控告青天上

黑戾實無知商羊不善舞旋來松羃煙惱我眾心目我眾算忘機人世那得爾日間七件事夜裏萬想思雖不怨蒼蒼暗點吞聲淚

六月不見天五月不揮扇古來稱希有黃金難買換我說為云何三農恐兩欠平地草成林高山泥骨現所以祝時晴水荒亦是旱

我嘗慨世諦翻手與覆手寧灌日中瓜無栽冒雨非夢裏巫山雲愁中采石酒回想大明天秖因氛霧久

瓦鱗欲晒日竹羽喜搖光子鳥思母翼老鸛冀空翔且歸雲龍洞送還雨師鄉禱爾三足烏早早出扶桑

水柔遭沒溺火烈免凌欺暑熱催稻早浸冷滯禾遲園蔬荒應揀松枝贅欲垂雲霓如就望油沛不逾時

安得久陰霾未肯暫和曦料想年豐熟不歌雲漢詩乍見太陽喜雲遮轉覺驚活卻無明草滋長爛葛藤

明日又恐雨安得樂為霖瓜熟雖自落也須藉熏蒸隙駒久未過衲子實忘情缽盂幾度濕嶺畔一無行

蟣虱生慣便蚊虻獲藏身若不開慧眼爭知惜寸陰為僧沒錐地到處是其家飯喫萬戶米羹煮沿門瓜兩腳苦泥滑一身樂晴霞滯我難行化徒教免吁嗟

喜雨從來事祈晴是罕音糞臭妨水大蟻搬證驟淋江豚且莫拜神彖復無心鐘鼓聲響朗一眾笑欣欣

　　感賦(十八首)

入山不厭深入林不厭密深密山和林是我逍遙日

我見人心薄有始多無終何如松與柏恒任四時風

冤常生於親憎每起於愛始信親愛人是名大儗昧

烏鴉重腐鼠鵷鶵遊冥冥清濁不同途庸庸卻有評

隨緣多快活任運實無憂東西南北中長御大白牛

毫釐天淵隔入夢劫石長紅塵車馬輩黑夜謾商量

臨財親也疏見得貴還賤不似犬貓兒依稀生留戀

鸞見鳳恒喜蛆逢蠅必橫同類宜同類涇渭自分明

莠曾亂佳苗朱被奪於紫翻手纔作雲覆手又成雨

青衿五六七童子一二三淚眼看離雲騰騰去復還

名字緇衣者入室而操戈昔日侍者平今朝何更多

我欲公人志人實私我心心志同楚越利害而云云

虛空可消亡大千隨他壞唯有臭肝腸蕩蕩稱常在

野鳥弄奇音山花呈巧色我來觀聽問陶陶云自得

登山尋虎跡入水聽龍吟任他真富貴不讓我清貧

泥多佛還大浪起船亦高可笑癡癡子徒自逞愚豪

云失失何非云得得何是得失與是非不與老僧似

無事趺危石起眼看雲舠垂鉤世界海那怕浪頭高

　　山居(十二首)

掃除閑枝葉燒盡爛葛藤高處高廣種低處低深耕

人來問我道但指前頭有快便路難逢下坡須急走

布衲五尺長布鞋三斤重穿來許多年不記何人供

我有快活身無人同快活有時觀流水有時看山月

朱栗和毬拾黃柑待晚霜運用識時節遲早總馨香

煙淡竹邊坐雲閒松下行懸岩欣撒手斫柏說無生

吠犬驚鄉客鳴鐘應比鄰徐行時語笑不覺帶閒雲

白滾三鍾淡孤燈一盞明為放浮雲目因來漏壁星

草鞋高且閣鋤钁僭居尊長行思坐坐坐久樂行行

腹裏緣思盡眼中世界清踏翻葛藤路許到慶忠門

諸方隻見地慶忠雙行履遠遠望平山到來有乎爾

二時干聲號晝夜六炷香從來師祖佛不是豁空王

　　偶言(二首)

鶴立松稍月魚行水底天風光都占盡不費半文錢

枯樹雲充葉凋梅雪作花鄉關何處是心定即為家

　　六言(十二首)

幾嶺蒼松修竹數溪危石野泉分明正好乘興怪殺丹青暗傳

眼後眼前雲水腳頭腳底草山春溫冬冷秋熱早粥午齋夜眠

細行不在粗行明燈豈辭暗室蒲瓜苦世娑婆霜柿甜波羅蜜

一夜爐紅普坐三時飯淡同餐休誇人間富貴勝過方外小年

識盡摩訶衍唱華空正遍覺知不是有心息念秪因無事緣思

廬清雲來道友塌定月點明燈時然樂然言笑安老懷少心經

世亂杖履不亂人閒斧钁非閒伐盡藤蔓根底住開太平嶺巔

非我單前七尺不他椽下三條柔懦必然爭櫓英雄決定讓橈

入門須看腳下問道云摘楊花驀直新羅鷂子低頭毛豎眼麻

風吹雨洒春夏霜凝雪凍秋冬明月堂前地白太陽嶺上山紅

著眼直須向上明頭定要超方一掌三拳是弱默然良久非強

溪山樂我自在途路厭他行忙曆日不知歲月四時園蔬成行

　　喜雨

茱萸堂上覓波濤點滴全無烈日高壁杖為龍時普澍呵呵拍掌動眉毫

　　苦雨

野鳥有情舒翼少山花無語點頭多閒居沒事頻瞻望厭看溪雲水一河

　　詠雪

疏椽亮壁復生光錯落珠珍漏影床不縮楊岐嗟慢項爐中榾柮自然長

　　訪隱

尋幽漫入野人家草徑羊腸興轉賒一曲薇歌聽不盡夕陽照處有林花

　　入山

世亂無容一衲栖優游信步入深蹊紅塵不到青山上朝暮惟聞野鳥啼

　　住石峰

細雨斜風無一屋寒苔瘦石有餘湲數呼明月曾為座獨許青山似我閒

　　拳庵(春日古孝廉請師遊酆陵縣南諸景)

小小拳庵莨菪連蹉跎頑石不知年青雲邀得春舟便一到林園別有天

　　石雲庵

雲石森森雲室開石雲結就巧磐臺眼中自覺低城市不負頻登有約來

　　獅子嘯風(太平鎮吉祥庵八景)

仰天伏地喚來風八面玲瓏處處通不獨輥毬兼倚帶還將綠尾拂晴空

　　野人面壁

黑髮白褌一足翹赤肩赤體豈辭勞心腸鐵石無思算壁面回光不動搖

　　爐香永供

誰把天香一炷焚雲煙繚繞在其心石爐結就無雕琢絕念存誠亙古今

　　佛臥吉祥

枕石眠雲臥遠峰庸庸不醒示慈容悟來曲肱皆三昧迷去英雄總夢中

　　狻猊戲舞

兩箇摶毬一箇看曲身引勢舞斑斑難描難畫猊子子從此令人作話傳

　　碃口猿啼

陰森碃木少人行野語高低鬧早昏一聽便知晴與雨聞來那作斷腸聲

　　三星拱案

眠弓之案伴三星伸手摩挲又若屏自古地靈人必傑終須前後隱高明

　　繞道旛幢

風舞心搖未動旛層層疊疊見人寰鳥啼花笑呈真景何必西方看楯欄

　　石寶挹勝堂

江來潮水岸來山玉印曹溪接地天試問就中誰是主赤心片片已多年

　　寄笑和尚

布袋當年學賣肥倒街臥巷醉吟詩兒孫只愛肚子美推祖敲宗韻不齊

　　五言律(十二首)

無慣舌頭路尚餘雲水緣長連多樹雨短榻一爐煙拳枕和衣後眼開破夢前山中人事少日出正堪眠

鎮日林間步杳無車馬蹤龍蛇觀水曲嶮巇看山重瓶瀉酬庭柏雲興指澗松杜鵑歸去好不識幾人從

欲問牛山景登臨幾岫松樹花開六月爐雪點三冬暑日光煦煦閒雲影重重住持何所事曉暮一聲鐘

坐山止坐馳終日豈忘思豆甲鳲鳩折菽苗狡兔危懶園無菜掐勤篤有檀施槽廠弛諸務爭消十二時

溈山火不吹一向樂尋枝寧使婆偷筍莫教鞏射麋白雲非我路黃葉豈伊師若是赤肩子胡為泣徑岐

隨緣過夏日任性領門徒食淡胸懷爽心安興趣殊無為偏勝懶有識卻輸愚但看群居處方知道不孤

放下有何事依稀未肯離草荒令地瘦積廣使人癡聽響聞無斷觀河見不移岩懸頻徙倚徒自說凄其

大步寬行地晴空白晝宜糞多茄子異土壯菜瓜奇龍女珠呈處屠兒刀擲時門門通是路鳥詠一聯詩

謝卻煙霞見何妨逗石頑淺紅辭近萼蒼翠看前山鬧裏神常定忙中意自閒經行宜飯後緩步任登攀

不將短句評肝膽向誰傾鳥詠忘機曲蟬吹不斷笙隔垣須有耳對境貴無情話到掀翻處難為折腳鐺

虛空襟腹大萬象自同亭竹長山南翠松栽澗底青登高千箇嶺結夏兩堂僧惺板敲昏夢頻挑不夜燈

語笑只頻頻蹉跎散誕身水光生倒樹山日影長人今古誰為主去來孰作賓一觀如幻世界海漫垂綸

　　折糸崖

聞說折崖好登臨煙霧輕野蔬隨莨長曲徑傍巒行樹響風傳籟山光日引明我來稱快賞回首笑顏生

　　閒韻寄峭崖

獨坐虛窗下吟松戶暫開微雲呈漢劍細柳拂晴埃看竹唯心顯窺園妙行恢鶴鳴懷子和無語快敲推

　　與念武周先生

金城三越月邂逅喜芝眉未遂談心處先觀揮麈時詞源無限潤道譽有餘思欲擬雲山約因風想扇詩

　　復爵臺養元譚公

邂逅錦江臺水雲實快哉巴山思半壁佛國意全培斗印從新篆海門依舊開賓鴻如有約策杖為君來

　　七言律(十二首)

無心整理破沙盆策杖平山近李村爛嚼虛空消歲月勤眠熟覺老乾坤水雲濟濟芒鞋路龍象騰騰蹴蹋門澗有游鱗林有鳥知他若箇是鵷鯤

買得青山啖苦芹也無懊惱也無欣孤燈獨坐明窗月兩眼雙開野水雲衲破不妨縫杲旭心空未許塞閒文是中有路堪行拙珍重吾儕莫厭紛

祖規佛制坐長連疊膝磨臀總亦然少室九年成鈍置雪山六載是枯禪猢猻未伏偷霜果水牯無調觸凍牷雲冷晴空風冷鼻梅稍香信為誰傳

趙州昔日謾云無可是當門牙齒疏喚作惡龍來洞窟又為猛虎下山嵎師姑意密覷心行婆子筍偷欺老孤佩得護身符一道誰將貼上祖燈圖

訴聲野鳥為誰啼好向枝頭示悟迷接筧引泉歸皓月燒鐺煮茗折枯藜遲他世上何年脫早我山中數日栖翠竹黃花皆伴侶悠悠林下幾人齊

鷸蚌持來是幾年鉤竿倦晚且歸巔苔蘚化石鱗魚躍竹菉搖風鵷鳥還若練煙輕嚴嶺畔如龍樹老植庵前山中有興山中適山外人忙未可談

柴方水便二年春沒底籃兒盛藻蘋腸斷愁猿聲自遠眼歡喜雀日相親鹿呦菜嫩驚慵懶豬野穀黃醒惰昏執事一般分兩序接連香火豈無鄰

但得幽棲身自安松聲草色未為單利名久謝黃昏夜富貴長饒白滾泉村鳥提壺呼有酒林禽脫褲說無寒山山有路堪行樂多少行人被腳瞞

徜徉林下路迢迢竹徑松門信步超車馬弗臨空白晝傳燈喜讀照清宵饑倉塞飽三餐滿殘夢幻回一枕高除卻現成公案外了無別法可逍遙

大雄山下大雄佛平地高山總不他一日太空垂寶蓋百祥諸水湧蓮河芒鞋篛笠參學者鐵甲金盔信檀那倒挂魔王三昧印尊天普眼是韋馱

疏林拾葉為啼兒泥水奚沾路徑岐參飽無求海上果依山唯囓樹頭梨而安隨寓閒如背不殆周行妙若眉非是柴生煙滿灶恐遮山色拆瓜籬

丈室伽藍是泡花缽囊到處可為家打開醒眼常看竹笑破浮生只種瓜平地惟餘庭柏樹高岡不見葛藤麻更喜枇杷臨晚翠一聲長嘯水雲遐

　　午日同本師居菊隱

喜隨函丈入雲岡坐臥閒廬草自芳未逐舟龍競野岸且牽艾虎伏天閶爭歸小犢疑途短𨁝跳蒼蛙羨稼長風遞荷香臨我袂忘機無處不端陽

　　觀農

炎天日午動涼思報道堤邊柳樹奇為覓清飄穿曲徑因觀晻稼坐長茈田餐喫罷愚禪悅野韻聞來笑鼓吹贏得餘閒隨世況逢人莫向說題詩

　　次孺白文公韻

自從得踏鄉關步長揖相將謝旅亭下足但能過佛祖逢人爭肯說迷醒涪山既繞環蘇帶萍水猶慚對月經我到林園無箇事慇勤唯待出藍青

　　次蝶庵陳公韻

為懷摩詰喜重光短杖隨身作戲場借坐贏他腰帶玉陪行悟我木樨香撥塵揮劍無留佛破夢開形復忌莊但把緣思都放下大通循本共榆桑

　　次何半偈廣文韻

持身早已過南斗動步那堪倚北辰被鎖摩尼猶有價出群狗子妙無珍圓明固守真還俗窠窟掀翻舊亦新方外多年尋大隱頻頻喜見者般人

　　東社蓮池(六首)

八方為角石為臺覓得靈根作聖胎奇種無分紅白類真脩不別智愚來謝公心雜還同化陶令醉多有異裁此社非偕廬阜社一花開發眾花開

城東菡萏滿池塘綠芰青荷映晚涼雨打葉圓珠點活心空莖直藕絲長芳姿豈為濂溪愛綽約非因蝴蝶香好向高賢君子道南濱蓮社月生光

團團鏡湧碧波雲出水為錢夏日欣藕孔裏絲方聖裔蓮花灼發況經文清操弗比閒芳翠潔性原同舊見聞筆把湖州慚解弄為君略略寫幽芬

丰神窈窕露清香周愛何如佛愛長花為無塵顏漫出荷知有熱蓋先張或從虎澗來三笑又向龍宮比六郎本分風流真不染淤泥濁水共和光

無風葉動有魚行挨落清香送夕陰激濺碧波翡翠浴踏翻珠雨鷺鷥侵一房君子堅真味七竅比干盡節心豎草浯江頻作釣錦鱗未許囿池深

樂邦湧出號芙蕖別卻西天諡水芝周子愛伊為己友遠公結社作人師桂棠岸上長相契桃柳堤邊乍可宜我說俚言無箇事將來磚引候清詞

　　署內觀魚

眾維魚矣育同然署內塘方經濟圓去歲觀花薰慍解今年臨水喜歡連石臺可比磻溪釣壖穴非因嚴子筌方外何緣逢吏隱一池秋沼耀清淵

　　壽郡侯劉公兼頌德政

一路福星映滿城巴山錦水遂蒼生刑清麥長兩岐穗政簡民謠五褲聲野鶴雅隨庚耀度孤雲偏向慶輝呈廉歌父老環遮道不放兒童竹馬迎

　　贈夔門程鎮臺

百戰曾經喜太平關夔鎖鑰幸來旌幾般韜略營耕牧數萬鎧戈衛子氓地轉錦江維大樹天開赤甲啟長城萍蹤野外齊沾被況復鹽車一顧榮

　　復學正田公韻

幻住城東出郭山江舟幾度去來還培連為羨濂溪過植柳應恩陶令閒白眼無塵松隱樹青晴有幸水成灣方外多年尋知己不見人云遠世鬟

　　答相國呂公次破山禪師韻

　　山曰老僧行徑惹人疑不作將三就四時春風也隨桃李轉難兄難弟吐花詩。

　　公曰入海穿山自不疑卻因一語未投時而今始信獦獠子反笑黃梅壁上詩。

師曰一說無疑一有疑請君切莫看今時西來祖意成何意洗耳溪頭不賦詩

　　署內觀石池蓮(三首)

不住汙池住上臺喬遷石座喜芳開根苗奇異無倫比本色清香君子哉

莖種天然別清高不染姿葉團光耀鏡花綻紫紅芝廣德佛陀座長才君子詩得臨公署苑猶更色香奇

兩諦名葩上苑栽喜隨清潤占高臺苦心未見城東放鮮色先從茂叔開錦水龍魚挨不著蜀山花卉入無胎蒂根果實馨香美莫是靈峰記莂來

　　附月崖別詩(并序)

　　癸未初夏舟次雲根今小春矣荷本師和尚禪宗心印期紹祖燈如大慧之視懶庵需特予愧非其人耳感今思昔恍與夢會歸去來兮賦此志別。

夢向雲根山下遊此回真箇探山幽有花如遇優曇放無水不為甘露流寺峻炎暾凝雪子峰孤白鷺跨泥牛三拳一掌堪言報法乳恩深似敵讎

　　附記

　　月崖熊公欽命出京時忽夢僧捧大慧語錄相送繼而登山見趺坐定僧頭上出五色彩雲致敬已入大殿禮地藏菩薩時供燈朗耀壁間挂有蒲團覺而異之因聞揚州有行僧通宿命公往問日某久慕禪宗未審契合何處僧云此去西蜀有人等你公入川至忠州雲根驛一聞聚雲吹萬大師特登山禮塔次到平都地藏寺遇師乃蒙印可從派以燈紹名之付行腳蒲團一員故有感今思昔恍與夢會云。

　　附江西豐城月崖熊公佛花紀序

　　公為工部主事緣營房詿誤逮及圓扉於崇禎庚辰二月初二日董江西布政朱之臣兵部尚書傳宗龍等就觀音堂禮懺悔過至九月十九日忽睹壁間花影應現如曇如蓮玉毫光輝映滿室內一眾咸驚歎未曾有光難以繪花則可摹因筆為曇花圖井研陳相公一見信悅攜入館閣傳諸公覽已聞達　聖聰上頒大赦敕首輔范公親詣法司釋官民殊死以下數百入罪各減等出獄劉墨仙居士聞贊嘆作曇花歌有咎繇高呼呼不聞各將淨願禮迦文之句諸公咸有頌述月崖頌云心花開向無根樹非色非空優缽曇八識田陰培既厚六時香雨潤殊酣光窺戶外雲生谷影入屏間月映潭為現真如一彈指悟來頓轉法華參。

　　　　　　　　　　(普陀嗣法孫性統重刊)

慶忠鐵壁機禪師語錄卷之八終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之九

　　嗣法門人幻敏重編

　　頌

　　爆竹(四首)

阿誰劈破阿誰結麻劄紙成難分說消息全借祝融手摑得須彌遍地血

俠氣已隨一處灰聊通線道欲歸來節候到時留不住煙雲堆裏震聲雷

竹爆年年稱時新作家施設敞門庭應思多少遊戲客幾箇有耳能知音

麻紙硝黃一樣同幾度求聲聲未蹤不得是聲真落處秪因聲在硝黃中

　　悟眉問眉半峰柳谿四居士以春雪月燈日夜懷四韻并禪夢集序迎眉山我胤首座師感其為法之誠美以二頌。

峰半柳溪問悟眉三三兩兩學無為玄黃八彩猶成象我胤還須下一椎

春雪月燈日夜懷推敲音韻顯靈臺相逢欲話浮雲夢一見從教笑臉開

　　竹書記問末後句是有是無師云曾問誰來曰問石屏和尚師曰如何答汝曰他說無有師曰那酒囊肉袋曉得箇甚麼曰和尚又作麼生師頌曰。

末後句問無有酒囊肉袋臭皮口旋來舉似欲予言臘月梅花開九九

　　几雲百頌

一箇衲僧沒處安也曾江北又江南持缽沿門無我厭厭我疑是渡人船

記得來時楊柳青而今又過小陽春好與東風寄箇信不知他是何鄉人

十字街前識箇字元來點畫甚分明仰頭又見天邊鴈書破晴空沒處尋

一番水過一番沙十度同渠九度差驀直相逢忘問姓知他消息在誰家

放下雲頭說與伊寒水熱鐵勝相知有時鬧市街前過眼聽如聾耳若眉

穿衣喫飯勞身口冷煖鹹酸識幾人一點無私頻燦爛四方何處不昇平

紡綿織布聽車機機聲軋軋車聲奇迫迫忙忙窮活計不知工巧是誰持

穿著衲衣身自安斤兩猶重青州衫不獨萬法云歸一兼之禦熱又遮寒

一座茆廬六處窗門開五葉見華王十二時中無別事烹茶掃地爇爐香

十年已前書雲几十年已後住几雲儿雲雲几誰書住不是熊生是鐵僧(月崖曾書雲几二字于石寶壁間師樹庵于此名几雲)

寶善施我四稜床窄似虛空寬似几倦來那得伸腳眠曲著拳兒當枕子

几雲庵內空空如懸座明燈照大覺老僧終日坐几雲几雲何似老僧大

一畫三爻乾屎橛十方卍字破沙盆老僧沒甚閒家具唯將箇事睦比鄰

生前一首絕妙詞直至于今無人和任是李白杜少陵推敲也把仄平錯

古往今來四句偈虛空大地一聯詩平常無事纔吟詠音聲遍徹五須彌

看時容易做時難等閒不許亂猜瞞月似彎弓星打彈地作琵琶路作絃

木魚平生只解喝鼉鼓生平只解槌不是靈山曾付囑肯將宗旨大施為

簫笛箜篌閒曲調琵琶鐃鈸漫沉吟一句無聲千古韻高山流水快知音

世局從來無了期閒觀人事慢嗟吁暮雲催出歸林鳥誰不還家覓宿時

十箇指頭八箇丫展轉凡來數不差未了目前端的旨徒勞入海算殑沙

呵呵趙老謾云無樹上生薑失卻驢走盡天涯并海角槌胸拍掌恨當初

六十痛棒太無情惹得兒孫苦效顰几雲不辜閒歲月和光混俗漫同塵

跂死禪和似粟麻幾箇行人得到家草鞋費盡猶還可辜負王老破袈裟

唧唧啾啾無易有啾啾唧唧短和長本利不審歸何處逢著經紀問牙行

雞鳴犬吠四更餘殘夢初回識故廬有口謾云無說處曲身倚枕合雙眸

敲鑼擊鼓真消息禮誦焚香假至誠我若與君傾肝膽君必謂我非腹心

遠望青山白了頭年來不審為何愁有時一點晴光漏渾身濕盡水長流

地爐有火逐時紅那得霙花到此中勿謂籓籬生間別還期千里暢同風

愛日當空照九霄四方雲霧絕纖毫千零百綴林間衲袒裼搔胸快寂寥

就市老魚太多生其中誰是赤稍鱗絲綸拋盡波無盡得意歸來不計程

鋸義木義甚分明與師平出有準繩功成不擔徐六板濟川利涉渡浮沉

人能弘道道弘人道用人弘道始親狗子貓兒稱獨步黃頭碧眼在途程

問我生涯別有天尋蹤徑過小街前客來未曉升三級門外還須宿草庵

棲遲茆屋遠桃園水自曹溪繞舍前曾把傳燈閒讀誦盧能侵我一經壇

我屋長與市屋同市屋同我我還別市屋開門待月明我屋門開見明月

三間茆屋從來住一帶河山亙古閒好與諸方頻舉似說向人前不直錢

會麼會麼會也麼兔兒不在舊時窩滯殼迷封言外薦低頭鷂子過新羅

懸岩撒手奇男子干木隨身上大人平生伎倆閒遊戲一回艱險一回新

骨底骨董亂生涯倒嶽傾湫是作家烈烈轟轟明大用晴空白日較些些

石寶形成象洛書曹溪北而倚前湖發光海印輝山玉水底連天一畫圖

散步觀山山不同寰中沒事太陽紅黃花有意開真相翠竹無心弄景風

梯懸木榻緣空上米自何人得得來江際層樓突兀顯好將寓此作漁臺

東澗種花坡種柳養民如樹政如春老僧不是輕欣羨都來喚作古觀音

忽來索我祝年芝但指庭前柏樹子更喜話說未生時無量光風同千里

吞而復吐水煙浮幾笑時人噉未休肯把筒竿輕一擲通身遍體出常流

笑破乾坤物我無等閒那許論精粗魔宮虎穴齊超脫誰箇男兒不丈夫

濛濛暮雨散空飛紫燕頻吞又落泥可歎浮生何大速出生即是沒生時

小小茆庵架步寬虛空界地總包含凝云終日隨心淨坐臥經行得自然

跛腳阿師膽氣蠻欲將一棒打瞿曇從來說得行不得結下空頭無盡冤

達磨錯折江邊蘆打落當門兩箇齒掉轉面皮走舊鄉剛剛救得半雙履

普化搖鈴貪直裰呵呵布袋乞文錢鼻孔由來相彷彿一箇顛狂一箇憨

九九園林與冬連衲衣不耐朔風寒枯枝然盡風無盡雪裏梅花帶笑看

寒風細雨送霙花室內爐紅一點霞水冷齊腰還徹骨令人千載憶作家

饡飯罰時千古恨布單賣卻一生寒克賓出院緣法戰跂死疏山被笑瞞

帶水拖泥臨濟喝絲來線去雪峰毬現成公案無人識山自高兮水自流

打破鏡來事事明千年桃核舊時仁老僧只在人間世不語人間惹利名

隔垣忽見一枝斜展轉由來嘆不差破浪荻蘆如兔角隨風楊柳似河沙

斗室蕭蕭接四鄰客來白水當清茗為僧何必拘山谷鬧市安居也不塵

淡蕩湖光滿釣磯優游到處展綸絲是中理亂無容問一曲漁歌樂歲時

從來師勝貴資強師勝資強啟馬黃兩掌三拳全不讓師資千古派流芳

華鱗弄藻龜巢蓮遊戲元來不計年潛縮有無無不有一輪明月照孤圓

明燈一座一爐香了了隨看經幾行但得胸中無罣礙遮睛按豆有何妨

生來伎倆百無能破衲單瓢散淡身硬著脊梁剛似鐵虛空爛壞骨猶存

出見阿誰入甚麼阿誰攢眉甚麼哭甚麼開口問阿誰阿誰為汝分直曲

遠望吾廬共市廛近臨始識几雲庵客來無物堪承接小小卷山代素筵

撥盡爐灰然盡枝疏星淡月樂無依不知身在寂寥裏鎮夜長吟白雪詩

燈籠露柱走揚州不計途程到便休三箇木童騎竹馬一雙花鳥趁毛毬

說偈惟防放逸魔題詩又恐亂禪那年來不調閒聲韻引滿豪吟奈若何

青山欲學老僧閒我見霜雪老青山我若閒時有衲補青山無衲動愁緣

有人來問山中景山景誰堪舉似人皓皓明明一輪月疏疏淡淡幾點星

口皮兩片眼一雙談笑古今多少忙倦來且將醒眼合惟留臭口說諸方

枝頭啞啞有鴉啼好向林邊啖野梨山外或時舒羽翼莫啣腐鼠過前溪

泥鐘石磬透雲霄口鼓打來和得高時禽好鳥彌陀佛西方極樂路非遙

禽中有鳥繫籓籠子夜啼時醒聵聾圜悟當時參祖演一聲鳴曉唱宗風

出門忽見枝頭斜疑是黃鸝上樹花忙趕山童收熟柿恐驚猿抱引鴟鴉

孤燈坐我櫺窗下一炷更香一卷經慚愧前人和月了漫將遮眼惺昏沉

沿門托缽喜橋平衲重村深腳苦行淡飯黃虀消白日皇天不負苦辛人

為僧蜂子不須監山中野味許多般無端留下劫奪種是誰辛苦是誰甜

太陽一出冷山溫衲補朝陽勝遠親珍重禪人休死坐山前山後也行行

兩堂冷氣如何遣六祖元是賣柴流普請之時肩一束學人莫以梆為讎

雀噪鴉鳴也不妨吉凶禍福總相忘中途花草經塗炭幽谷芝蘭永帶香

迎賓待客不多難陪坐陪行時接談若問山中何所有但指門前竹數竿

僧行見人須有禮出言吐語要驚人彬彬文質期君子莫學尋常救火丁

鵓鳩樹上谷谷孤問看諸人聽也無不是因風來喚雨亦非寓意在麻畬

饑來便餐渴便飲閒時打坐倦打眠生平頗也知慚愧不將無事住深山

習懶難將短句裁庭前柏子對黃梅倦來纔把雙眸合為愛溪山又放開

媿我無錐不厭貧眼中只見野水雲缽盂一日三度飽兩腳長鼾臥布衾

杉梓椿松檜柏樹崖巖巒嶽島峰山四山出出圍屏障六木森森列楯欄

子夜鐘鳴未較多緊三慢三聞也麼忘機野鳥閒來往太平不唱凱謠歌

陽春三月一旬初遊子山中樂畫圖幾處鸝鶯啼不盡樹花開燦滿林眸

螻蟻忙忙上樹枝一般纔去一般回紅塵車馬多如族何日是他歇了時

遊蜂只曉趁時光逐日採花逐日忙多少甜兮多少苦不知仁義勝剛強

鼓吹蛙蝦頗有功笛簫音響暮朝鐘無限殘經乘月了進步還須唱祖風

小鳥林邊也樂然無拘無束任循還天生有我必吾用何事區區苦歲寒

蠹魚何不住深波紙上卻來造作窠食盡世間多少字不知義理是如何

帶卻草茆便下鋤低高那許論工夫隨豐隨儉隨時用免向期中較有無

春秋兩季總相宜甜苦都盧不問之塞得饑倉無別事衲僧何用細思惟

看地種時不憚勞麥麰大小別肥磽磨盤莫厭頻頻轉演祖當年曾屈腰

甚麼下地甚麼生節候到時妙味新為向司園行者道黃瓜茄子要殷勤

無工拭涕芋還培根幹何妨亦味哉牛糞火紅煨已熟宵中賢相未曾來

　　詠松(十二)

雲稍露滴許多天挺特身中抱晚丹榛底茯苓能壽世青青傲歲度彌年

窈窕春風是幼時衝開碧落上天梯高堅前後身充滿之氣浩然不可思

終日群居十八公森森獨喜大夫松高操標起為矜式門庭丕顯有清風

亭內長邀白眼人經行坐臥日欣欣素筵漫食雲門餅公案徐看萬老評

食費唯榮數樹花黃金不換此峰丫若逢車馬紅塵客笑指浮雲散日斜

老幹孤高勢若龍新條冉冉更髼鬆目前嶺上恒增秀他日門中用不窮

鄭重斧斤勿枉傷吟風笑露過秋霜時禽好鳥頻來往萃拔超群看自強

光收餘屑明幽室柴取枯毛引潤薪養就十方閒衲子他年為汝續傳燈

雜樹山間四季青和光元不礙同林金居鋸解一邊板鏤茂銘盤日日新

會友以交友輔仁虛中君子可為鄰久要不改平生德同氣枝連鬥雪霙

出世須憑入世材寒風煙雨幾經摧堅貞節操非枯朽好作乘槎歸去來

用處堂堂不可當琴鳴鶴放曲還鄉渾身青秀材高大佛祖人天作棟梁

　　詠竹(十二)

龍鬚鳳尾節清高外直中虛君子曹一夜霜凌水不住來朝紅日看沖霄

搖風撼雨葉重重入世無妨煙淡籠一筆長虹開戰後已知及第悟心空

不向庭栽棲鳥聖高岡只見鳳皇臺長安李白今何在一笑題詩瑞九垓

笻杖為橋登廣莫竹篦行令策禪人是凡是聖誰無分一遍看來一遍清

赤緣胸中無限字琅玕階下許多紋應憐山外林荊棘不見此君引鳳鳴

渭川取友名三益梁地留君叟拂雲松子從伊談個字梅花愛爾直無心

三門有爾歸王子一日無君俗子瞻猶記兒時欣破衲清高林下幾回看

節節立身干碧落行行個字寫層雲長岡一目較些子綠綠青青茂滿林

幾回看破湘江夢一旦脩開龍井雲玉筍斑斑乘野興青天白日笑欣欣

晚節漸高未可量虛中直質綠衣郎七賢亭裏思齊處何限清風遠近颺

籜乾及地珂鳴玉筍嫩朝天筆寫雲巧手丹青圖不就留來林下伴山僧

長竿扶過斷橋杖短節揉行芒草鞋踏遍晴空撐落月時人未許亂疑猜

　　詠梅(十二)

雪裏梅梢笑破顏後年開放勝前年百花一任爭芳野大抵讓他作魁先

結解丁香香放蘭枝枝榦榦傲風煙冰寒徹骨舍先退愛日軒南不倦看

忽然得見笑嗄嗄野杏山桃靡可佳裕後光前咸仗賴行人休指是梅花

日照露眉淚點點霜凝香口笑嘻嘻無限熱腸齊冷卻誰能不起故園思

愛爾生平氣志高不驚冷眼看蕭條一番徹骨一番健凍裏新新興趣陶

萬綠叢中不占強喜隨青蔬在垣墻芳馨一播傳今古節候到時氣味香

門墻問爾孰芳妍幾點枝頭帶笑看我若為師伊弟子嘉聲千古播人寰

生來佩就瓊階玉粧點何須美少年雪骨水肌輕薄少王侯公子也尊先

芝蘭室裏稱同氣茗水杯中宜弟兄福在一人恩一屋誰家不愛子孫榮

雪山明放陽春信少室暗傳佛祖機數點文殊藏不住一椎白下老牟尼

煙雲堆裏善藏身宿雨栖風無近名不獨果馨初夏月兼之花發舊年春

瓊英自爾開鬥雪多少幽芬待潤蘇翠竹黃花形晚節林園前後不為孤

　　詠柏(十二)

虛空落地伊成佛一語庭前無妄開匪但三冬燒不盡兼為境致接方來

為報園林柏子哥十年養重不為過香焚我室狐涎少樹廣他山野火多

幾樹梨花栖白鶴一株秋菊唱黃鸝問來為指屏岡柏只恐諸人說是欺

不將境示其來久門外從教續品題榦老何妨荊棘傍根深那怕猛風吹

矮矮高高前後樹幾株秀茂幾枯稀螻蟻不往因膏潔蟬蛻曾栖為露奇

山滿唯看榮祿公不知何代受華封而今歸隱慶忠嶽名遂功成養臥龍

不在殷人社裏居卻來石室禮牟尼但聞斤斧傷塵路未見雲山老太虛

枝枝葉葉末為香曾向爐中供法王繚繞輕煙開玄要氣分斷續顯宗綱

蓮薑無日不依托鸚鵡有時來啖新培就明珠如琥珀橫身露出亮晶晶

山禽巢屋未為礙野草藤穿豈作難總是根深枝葉大任他庶類作家園

氣格由來迥絕奇青青冉冉出群枝遐齡不為雪霜老蓊鬱長榮散四時

從來柏樹樹中伯三友唯推梅竹松知己趙州須把臂孤高強健振宗風

　　　　　　　　　　(普陀嗣法孫性統重刊)

慶忠鐵壁機禪師語錄卷之九終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十

　　嗣法門人幻敏重編

　　偈

　　錫杖寢蝸偈

聚雲有寢堂方丈在其後前有法堂殿廚庫三門搆侍寮及僧寮掖左仍掖右況彼寢堂中仰蓋肖天花雖有軒窗巧灼然非縫罅下則板為地請益數數處碧眼是證盟金錫筆立直倏見蝸牛兒一鼾環錫巔回思彼來處盲龜值木難縱是如蟲禦生我奇特想蠢蠢似知擇進不忘直養不以涎濡足不羨粘壁枯以智還依智機忘妙有無當其未依錫是錫非復蝸及其蝸既依是蝸亦是錫角上戰場灰綽綽權與實稽渠過去因癡頑并貪睡何願逢是緣應脫多生累諸天聞般若稱讚及供養法界性由心地獄白蓮香佛臨瞋女化生出餓鬼飽老人倚龍湖霹靂無處討感應恒河沙善止定知吉世上撈摝子胡為不如是

　　僧立釘關鑄佛

如來滿月淨妙身非是金銀及銅鐵銅鐵金銀淨妙成還能成口為君說一箇釘子一孔眼一一眼空一界月見者聞者隨喜者光明相好齊皎潔咦

　　僧募饅首飯眾

施者受者募化者三家對面無所求觀音大士買餬餅放下原來是饅頭

　　筆

中虛外直身六寸白髮烏巾妙有神徹古通今誰不賴一回墨浪一回新

　　心

分明是有又無形不似白兮不似青無所不住無所住那許區區定姓名

　　寄興龍洞上座

直直承當莫用疑疑生仍著下風衣龍興有興堪行雨只在雲端一聚時

　　寄駱居士

維摩昔為眾生病居士今病為誰人箇裏若通些子意何須更下頂門針

　　示印真湛淵二禪人行腳

喝來棒去徒勞力石火電光亦枉然說與真淵參學者前途莫被口頭瞞

　　建聚雲塔畢匠石索偈

眼中有絕奇足底沒階級良工自不功畢竟承誰力咦迥出毘盧天外觀果然是座無巴鼻

豎十八橫三六十八三六是何物也曾兒童慣聚沙也曾稍長瞻紙軸於今瓦石有光輝羨爾工師知面目

　　示念佛會

未念彌陀心已惱纔聞開口釋迦瞋何如共進平山步水鳥溪聲演聖名

　　示施茶僧

木人頭上草初蘚一箇金鉤挂兩邊未到已來齊爾爾誰能踏破趙州關

　　忠南吳夫人專使供上堂引幡示偈

不是風幡不是心明明識量越盧能昔日法真相國母今朝再見出田門

　　示夷陵楊善人

腳頭腳底深步淺步迴避不來書寫不出到處青山引白雲夷陵賣好三梭布

　　示陳善人

日日是好日時時是好時開眼無空闕舉步不曾移識得大吉利便是得便宜

　　示朱廚點

廚前灶後有溈山文喜竹篦要尊嚴珍▆百味都不採到底還他只一盤

　　示徐際明

急水灘頭快打毬等閒眨眼人常流分明只在江波上夜深乘月下漁鉤

　　示我空

研得墨來忘了紙提筆書寫不成文胸中本無元字腳教我如何舉似人

　　示現南戒子

如是為戒隨意自在如是為衣無欠無餘非持非犯問汝闍黎

　　示微密禪人於關中賣布幔供眾

布幔從來不受縵施根施識又施塵關寒徹骨誰回互脫體無依自可人

　　示鏡庵

鏡中花眼底萼蘿庵一夢無言說枕子落地笑呵呵翻身又是西江月圓鑑明還綽約打破鏡來誰縛脫

　　示燈覺

空生大覺為世之燈燈能顯覺覺則燈明燈覺極圓生即無生無生為戒定慧自成超出生死七縱八橫

　　俗兄雙眉求偈

眼耳鼻舌共一身同堂異戶各存存有緣不是予朋友無用雙眉卻弟兄

　　示少峨書記

筆尖圖岫圖島嶂疊岑巒不老萬象中間獨露何妨八而之遶

　　示得之禪人

得之無喜失無憂打破疑關沒兩頭石女解拈無孔笛一聲吹徹楚天秋

　　贈規勤舊(二)

昔日同師今共居人情恰好又相宜從來離亂悲塵路山裏藤蘿自出奇

老來矍鑠度餘年渴飲饑餐困即眠大用堂堂名相絕不施語句不施拳

　　示照明行者

高高山頂一束柴手攀肩荷任徘徊灰飛煙滅休云冷還許開爐待雪來

　　示祗園禪人

大事因緣路已正在在處處明功行時節到來理自彰領眾匡徒弘祖印

　　示若木禪人

化緣纔罷又知賓驢事不臨馬事臨有口分明無說處緡蠻黃鳥是梭鶯

　　示龍墨禪人

漆桶不快渾身鳥看是龍象嘴盧都一得水時增意氣興波作浪也之乎

　　示維監院初度

不說無生不有生四維上下絕疏親水源木本齊超脫只在當人一念真

　　示雲石維那

白雲影裏怪石卻也頂天立地法筵龍象當觀一椎打得端的

　　示可中居士

無聲無臭立真機可中石火電光遲十聖三賢齊掩耳冬瓜瓠子解吟詩

　　寄別峰上座

別卻詩書挂卻冠芒鞋篛笠入深山多年不見通消息幾令吾儕憶懶庵

　　復盛山禪人

三月風和浪汲深赤稍猶自隱滄溟滔天雷電傾湫嶽眨眼遲來億萬程

　　復雲巖法侄

吾弟目多無隻眼通身燒卻猶行險雲巖報我快承當珍重十方流派遠

　　示拄杖禪人

朾朾柺柺在深林信手斫來伴老僧不獨扶橋歸皓月棒他衲子悟無生

　　示知庫

昨日今朝三生六劫生薑一片辛辛辣辣

　　弔達本靜主坐脫

元來達本不曾生坐脫於今是假名露濕寒梅愁淚眼情傷為惜隔年春

　　寄西崑譚侯府(公前身係安樂寺碓房行僧)

靜夜猶聞杵臼聲聲來耳往自聞聞米熟不事勤篩簸誰家知我憶盧能

　　奠大司寇枝樓高公靈址

委盡形軀獻赤心從來國亂有忠臣百骸此日還鄉土肝膽當年傾與君

　　為郡侯劉公書扇

春月雨風涼吹來花卉香問誰之化育在在頌甘棠

　　過雲安二偈(有序)

　　辛丑三月爵臺譚公邀住寶聖至丙午春始買棹東下清坐數日大快野懷公曾築廬於漢桓侯張公之側公冗之餘率緇衣黃冠三兩輩輕舟漫渡蒲塌草坐誠所謂江山風月本無常主閒者便是主人也一日覓匾額聯對於山野因得隨喜勝地贈其額曰瑤池別舍並拈二偈四聯聯之一曰名遂功成親天道山巍水秀暢野懷一曰蒲團暫憩天涯外寶鷁頻過碧嶂中一曰踏月步雲精舍依山傍水蓬萊一曰潺潺響水來白鶴習習清風引靜琴不揣俚言述之為永誌偈曰。

聞說雲安境自古無人題我來纔舉筆萬象盡含輝翼德當年事赤心我已知桃園千古樹廟貌自依依

　　僧呈偈云既道言詞相寂滅豐干何用多饒舌萬里無雲仰碧空舉頭多卻一輪月師示以偈

我宗非寂滅豐干亦無舌晴空也喫棒月落卻還別

　　示正眼禪人

東明一扇子是我還是你驀直轉身來在在無彼此

　　示武隆劉文學

道不離人人自離不離離處道方依灼然大道無遮障只在起居食息時

　　示武隆唐善士

念佛持齋八字打開舌頭坐斷即見如來

　　復化一禪人

鷓鴣只向野花啼一度聞來一度疑弩發千鈞非愛惜真誠恐喪目前機

　　示圖南譚居士

無心於世即擺脫若實無心亦無說無說說處說無心此是吾宗真妙訣

　　嶺表伯倫藤解元致書有漫擾香積未知口累師眼累師腳累師之句師示以偈

口累未為累主賓何忌諱茶斟三箇棗但請百咂碎眼累累非眼平山道路坦客至有虎溪攢眉徒清返腳累累還覺曼殊訪無著竹篦是真傳幾箇知摸索

　　示敘府楊文學

守空念佛斷貪嗔渾如衣錦夜中行只謂平生多得意怎知兩眼不分明

　　示渝城張文學

無生歸一門莫教話頭墮子啐母啄時擬心即是錯

　　寄石樓上座

浯江別去許多年今得聞於竺意禪空谷石樓皆任汝好將正眼續吾傳

　　重開蓮池

月到池成是幾年高低亭榻已傾顛而今幸有劉侯至鐵硯為鋤種白蓮

　　復郡侯劉公韻(來偈附)

　　溪頭曾拽遠公屐江上今過大士船豈是主翁能待客阿羅端不擇人天。

鹽車野憾誰相識青眼頻看無價船世出世間一有事大家把手利人天

　　復閩中巨掌鄭老先生(請鳳超來韻附)

　　非仙非佛亦非儒一領敝袍念載餘偶爾看山來異國久懷入室借新書春山雨露歸三峽玉案醍醐足五車何日清齋得借榻涪翁今日又同子。

多口維摩為默然何來賓鴈錦江邊擬將矰繳遼空弋早已清音過楚天

　　復楚中離岸禪師

南方虀甕忒無知慣淹鑑湖燒尾魚昇躍莫辭三峽險風雲雷雨足川西

　　辭世別郡侯劉公(附復偈)

相逢不相識未可說深知為有護念心依依二載餘重來今十別再會此時期唯喜治平月年年映柳溪

　　不識真相識深知似未知豈師忘解說顧我俗無餘笑笑三生約哈哈再世期傳衣應有囑心印在曹溪。

　　辭世別爵臺養元譚公

滄桑世局幾曾催事主勤王正可為只有一瓢情不更四時掬水當啣杯

　　辭世遺偈

儘力難說出驢年想不來信口道箇偈非是強安排豐千子觀自在歸去來只當打箇瞌睡呵呵

　　聯芳

　　囑衡山首座

清清淡淡吉祥處冷冷疏疏無賓主落得一生閒快活坐在孤峰笑佛祖

　　囑三山首座

全身放下隱山隈頭角纔成喜兩開輾轉由吾相分付雷轟電掣出潛來

　　囑三空監院

口毒眼空不值錢襤襂破衲惹疑嫌誰知一顆明珠在價重人天沒大千

　　囑慈祥禪人

千里來問吾拍掌呵呵笑的的聚雲宗灼灼玄與要巴山路迢迢巴水波浩浩一回歸去來須解罵吾好

　　囑喬松侍者

衣缽巾瓶不憚勞一身挺特見清操歲寒未改平生節白日青天萬億喬

　　囑覺後堂

問話答不來汾陽一笨漢依老僧十年得見娘生面十二時中任蹉跎行住坐臥頻顯現不是冤家不是兒祖業田園均一半

　　囑野雲闍黎

棒喝施呈顯大機赤肩荷來無餘事因緣節候有時彰裕後光前輝祖室

　　囑般若譜禪人

鐵鼓曾將覿面呈多年寂寂罕知音而今喜得和光箭直透當陽不露聲

　　囑童真善書狀

十三名善偈於今是幾年珍重晴空日吾宗賴汝傳

　　囑弗也莖監寺

寶聖叢中師子兒十年院裏步全威而今奮迅幾無畏吼向人天自有時

　　囑竺峰敏侍者(因除夕▆橘燈)

無根樹上九燈傳果繫橘金枝葉鮮稍稍藉力油薪火照開新舊樂人天

　　囑體如靜主

隱隱潛潛獨爪龍喜隨山峽透圓通而今安養慶忠缽雷雨風雲不見蹤

　　囑天峰上座

一聲霹靂徹雲間擊碎髑髏心膽寒大好轉身雄一步拳頭巴掌盡掀翻

　　囑惺徹悟維那住東明

法戰由來勝克賓罰錢出院事誰論徐徐湧起東明日照惺娑婆徹古今

　　囑慈運監寺住慶忠

山主住持豈俗倫慶忠庵小也容人頻頻闊徹來時路不枉當年脅下生

　　囑天長禪人專修淨業

根苗奇異迥非同不屬西兮不屬東節候到時馨自若佛生一體有無中

　　囑一指侍者

自幼曾將一指陳四威儀句雅驚群他時莫負老僧望也要從頭舉似人

　　囑桂輪常侍者

阿難昔日侍瞿曇迦葉門前倒剎竿本誓不違肝膽在三三兩兩度人寰

　　囑扆恒禪人

相逢舉起一杯茶剖腹剜心說向他就中識得賓主句不勞彈指到吾家

　　囑應真知客

處處說法寫吾真問著低頭三不應撫背為汝安執事迎來送去莫疏親

　　代囑覺樹禪人

祖庭秋晚要人扶竭力承當是丈夫濟世若能超藥上頂門針灸自然殊

　　囑三一濟禪人

三教座前曾觸忤只至而今切齒牙虛空有盡冤無盡願君迥出聖凡家

　　囑玉溪禪人

早晚曾將一喝呈未明一喝可憐生若能深透喝中旨方是出頭上上人

　　囑惺世妙德禪人

溈山會裏名鐵磨輪到末山不露頂而今驀直聚雲宗的的歷歷妙明惺

　　囑豐城熊自福月崖居士

昔曾不別今復逢重來錦水問家風珍重我人熊自福好隨金紫逐猶龍

　　附自福過敘州府朱提山朝陽洞碑記

　　月明大師得法於鐵牛傳大慧心印兀坐朝陽洞二十餘年待其人而後行聚雲吹萬師翁獨得其宗者繼往開來今有我師鐵壁矣水部尚書郎熊汝學為大師三傳法子也水木之思勒石垂遠。

　　囑副戎王燈供一喝居士

亭謝雪消作麼作麼咄哉一喝無我無他泥裏水裏清香自若他時異日是好大哥阿呵呵嚼碎虛空休說破諦信斯言名曰擔荷

　　歌

　　念佛歌

高也念低也念低聲高聲雅成片行也念住也念坐臥何曾有斷間鼻端凝住白蓮花而今步步燦金沙但能不著金沙見笑倒彌陀老作家

　　經行歌

一步緩一步急一步無坎亦無壁夜明簾外轉身難荊棘林中下腳易難易不干信步遊到處乾坤足下收驀地踢翻當路石腳尖無眼血長流

　　白雪歌

一片西一片東一片爐中鬥火紅太陽不私人間事孩兒曾笑白頭翁

　　參禪歌

禪兮禪兮千聖有口難說兮參兮參兮豈容心意識而差排兮唯寬行大步之根信兮庶幾與我相宜兮

　　歸隱歌

歸隱之何處優遊信步身賓朋由我已筆硯更誰云學道惟離理刪書不近名夜參無勸錫良器有多人大慧燈還照聚雲澤益深白岩閒且住翻笑買山僧

　　附沈赤肩居士五家宗旨歌為師壽

　　五家宗旨如五指散為大悲千手臂一一指具五嶽形一一嶽中生萬卉一一卉萌千百枝是皆吾指難思議高人握來一掌中五指還如一指同諦觀此指指亦無方是吾宗正脈通粗禪棄之甘鹵莽口耳泥之成虛誑二俱可憐孰拯之即今唯有鐵和尚大慧源流一線傳眼如日月明百川日月眼萬古懸歌以壽之告法筵。

　　銘

　　行解銘

者箇無箇行住坐臥者奇非奇見覺聞知坐臥聞知必矣其誰要到長安最初為難一步若差千山萬山下腳不真徒勞心勤崎嶇嶮巇半縮半伸玄機有旨莫若其止知止無止氣存人死心欲其死神欲其活活活鱍鱍圓明妙覺凡夫用心如來用性功德黑暗智主必擯以塵脫塵勿得追尋若必追尋怎見安寧將凶就凶守我一中一中不守怎見知有有為非有無為非無非有非無二處莫圖玄說妙說何如看破萬事隨緣莫存好惡入眾和平誰冤誰親安老懷幼上睦下欽衣食厚薄莫生貪著血汗脂膏如病服藥休說彼長休論此短不惜分陰笑殺陶侃居處叢林當遵其則惡隱善揚長養功德坐則懷讓行則懷謙守分存誠盤珠現前說過佛祖行落凡近錦心繡口識者不信榮辱無關順逆無存苦樂均等上上根莖當念宗親當念水土寧使生歡勿令愁苦知識難過我幸親炙背後人前莫興毀譽法門孤弱志厥扶傾法門興盛志厥讚稱赴熱趨煙非禪者心一入其門切忌退志令不志者乘機謔戲莫作獅蟲當為獅子哮吼一聲人天歡喜同道為朋同利為黨君子小人必識所養我觀學者要知精擇寧逢益友莫逢損客心若其規身若其矩有志上流法爾如此氣則用方智則用圓當頭坐斷豈滯兩邊太平宇寰厥癡厥頑劍若不揮白露彌天不識玄要終歸未妙大夢覺來紅日正照昔我由爾今爾是我放去收來破灶自墮爾是我由我我亦休大家團圞隨分牧牛足水足草長得恰好十字街頭無價之寶活中有死抑亦非取湛湛滔滔龍臥潭底死中若活大蟲戴角露爪張牙心落膽破渾身刀鎗群魔驚惶刀鎗是佛事事吉祥稽首行解信如猓然得一猓然眾猓然得稽首行解精進無比同草上飛能伏猊兕稽首行解必至究竟在在砫礎劻扶祖印

　　心性銘

分明是有不見不聞滿眼滿耳非色非聲住無所住名無定名名住無定心性何真小雖遍界大豈容針隱然鐵壁不是山僧

　　發願銘(居典龍時請聚雲陞座舉揚大慧一脈宗旨代四眾等作)

靈山一枝花非同世間卉卉卉含諸種分明別形類迦葉笑破顏阿難倒剎竿一箇待慈氏一箇副貳傳展轉至馬鳴湧出日中輪月輪顯龍樹三昧自然尊多羅有讖驗碧眼來震旦為羨大根莖五葉曾艷艷曹溪一束柴金剛無住灰黃梅室裏去碓嘴夜花開我愛踏殺者誰取復誰捨五宗自繩繩在在皆祖也萃拔啟臨濟棒下明箇事玄要料揀齊賓主照用具三句一時明佛祖人天欽不透他家旨到底未驚群徑山大慧祖說法成甘雨才悟及煆煉仍同千鈞弩四百年無焰朝陽喜如線顯發聚雲間鴛鴦金針遍不欲止一橛五宗要人徹猿嘯斷和腸鵑呼啼帶血聚雲宋山谷歷歷事已錄師既乘願來我亦乘願續我等從此銘心心大慧燈衰弱並興盛扶傾與讚稱風穴仰山寂天台韶國師逆順世出世何妨任所之在家則言孝在國則言忠忠孝性存存祖印永恢弘君恩師長恩三世養育恩但以四弘願報達必圓成見善須解脫見惡須出離解脫出離存是名違本誓逢強畢竟弱遇柔畢竟剛剛柔不相生是名違本誓若求千聖知若依己靈慕致令鬼神覷是名違本誓地能載萬物我願不如之地載有高下我則平等故海容納百川我願不如之海納時消長我則充滿故虛空無邊際我願不如之空性還有量我則廣大故惟願不捨慈特陞於寶座舉揚證盟者勿令有斷絕

　　考功銘

雲水高流濟濟多士割愛辭親隳名黜利坐長連床理生前事柴米鹽茶飲食衣具血汗脂膏檀施行力寧作世田毋為法棄覿面呈機虛實可據賞則加鞭罰莫生退賞罰分明師兒出隊一月一年一時一日不令人非郡使鬼覷名曰精進寸陰自惜

　　羯磨銘

羯磨懺罪祖佛同風攀緣未息人我爭雄著有著無執靜執空念慮互排心識交攻依言忘本契理迷宗不看老病不恤愚蒙不省己過不勤他功非證言證欲竇難融因果暗昧行說乖從如是業性實我瑕蓬盡情發露雪點爐紅既不內外豈有當中

　　護蜂銘

蜂何如護隨之去住銘如何名戒之勿陵欽哉勿陵允矣含生原彼有情琴語呻咽無繩而自律無紀而自勤無倫而自序無禮而自尊善識時之無待忙百卉之精英腿擒之以安眾頭頂之以奉君彼蠮鬲兮人之棟宇彼尊長兮人之君親彼蕊汁兮人之飲且食彼蝡育兮人之子若孫損子孫倫必喪乏飲食身必殞沒君親而生成則殆無棟宇則居止何存胡為世之不隨心而比類以己而推人乘彼暗宅之豐潤潛加白刃以頻傾只知自舌甘美那忖他身苦辛宜乎螫拌命之毒尾棄彼里而之此鄰今也翩翩成群寢▆▆心眾集亦集我臨亦臨或者代鳳麟之佳兆花▆之祥禎汝輩宜知勿傷勿驚汝輩宜知為干為城汝輩宜知全德成仁予勉說銘豈曰護生願體一言之恕致令終身可行

　　師以鸚鵡拄杖授月崖崖請師銘

師曰鸚鵡拄杖來自松關轉之月崖欲予有言四維上下西北東南拄碎虛空撐開覺天遇陸走旱逢水行船臨強不讓值弱須憐在在遊戲那論月年師說畢崖作禮師曰要打著禍來纔是報恩崖作掌勢師呵呵大笑崖復云拄天拄地無古無今殺活縱奪答報師恩

　　　　　　　　　　(普陀嗣法孫性統重刊)

慶忠鐵壁機禪師語錄卷之十終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十一

　　嗣法門人幻敏重編

　　頌古(拈別評徵代)

　　舉世尊敕阿難食時將至汝入城持缽當依過去七佛儀式難遂問如何是七佛儀式佛召阿難難應諾佛曰持缽去。

　　拈云一般平常話只是難近情。

　　頌立我蒸民莫匪爾極不識不知順帝之則。

　　舉世尊因文殊起佛見法見被世尊威神攝向二鐵圍山。

　　頌佛見法見磨盤空裏轉二重鐵圍平地起孤堆穿衣喫飯非他事運水搬柴我自為喝一喝。

　　舉世尊於涅槃會上以手摩胸告眾云汝等善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子時百萬億眾悉皆契悟。

　　頌未生之前如來死已死之後如來生生死死生隨滅度不滅如來正法輪。

　　舉世尊告迦葉曰吾將金縷僧伽黎衣傳付於汝轉授補處至慈氏佛出世勿令朽壞迦葉頭面禮足曰善哉善哉我當依敕恭順佛故。

　　頌彌勒慈迦葉癡浪傳金縷續牟尼頭陀山裏頻頻坐古佛街頭笑嘻嘻勘破了莫狐疑爾是何人我是誰。

　　舉世尊至拘尸那城告諸大眾吾今欲入涅槃即往熙連河側娑羅雙樹下右脅累足泊然宴寂復從棺起為母說法特示雙足化婆耆并說無常偈云云爾時金棺從座而舉高七多羅樹往返空中化火三昧須臾灰生得舍利八斛四斗。

　　評云者臺戲也是難得唱的只恐明眼覷破笑罵有分。

　　舉迦葉初祖一日踏泥次有一沙彌見乃問尊者何得自為祖云我若不為誰為我為。

　　頌釋迦重擔安誰肩迦葉承當也大難不獨泥中藏有刺兼之住持事愈繁。

　　舉四祖優波鞠多訪一老比丘尼纔入門乃觸撒缽盂尼云佛在日六群比丘甚是麤行數來我舍尚不如此尊者紹祖位人得與麼麤行。

　　代云比丘尼會得好。

　　舉九祖伏馱密多年已五十口未嘗言足未嘗履纔見佛陀難提便行七步問父母非我親誰是最親者諸佛非我道誰是最道者難提答云汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏馱密多作禮其父遂令出家受囑。

　　頌無父無母非佛非祖上不沾天下不沾土口未嘗言足未嘗履五十年後起無明迸裂虛空教誰補。

　　舉十二祖馬鳴大士問十三祖迦毘摩羅云盡汝神力變化若何羅云我化巨海極為小事鳴云汝化性海得否羅云何謂性海我未常知鳴即為說性海云山河大地皆依建立三昧六通由茲發現摩羅間發信心三千徒眾俱求剃度付法已即入龍奮迅三昧挺身空中如日輪相然後示滅。

　　頌明明紅日在娑婆舉頭不見是如何南北東西無落處秪為山陰霧氣多。

　　舉十四祖龍樹尊者付迦羅提婆法訖現月輪隱身三昧廣大神變復就本座凝然禪寂。

　　頌無端湧出太陰圖黑夜換人眼裏珠三昧謾誇甜瓠子不知元是苦葫蘆。

　　舉二十四祖師子尊者因罽賓國王秉劍於前問師云云。

　　拈云冤有頭債有主。

　　頌虛空頭血白淋淋斬斷清風骨與筋直至於今活不得故將永遠續傳燈。

　　舉二十七祖般若多羅名纓絡童子因東印度國王請齋次王問諸人盡轉經唯師為甚不轉云云。

　　頌紙煙不露句偏長如是之經對國王尊者開言何直實趙州猶剩下禪床。

　　舉二十八祖菩提達磨初至梁武帝問如何是聖諦第一義祖云廓然無聖帝云對朕者誰祖云不識云云。

　　評云將謂有多少奇特又拈渡江云有貨不愁貧。

　　頌萬里長江一葉舟梁王殿上沒來由神光手臂為誰斷還有冤家在後頭。

　　舉神光二祖參承達磨立雪斷臂乞師安心磨曰將心來與汝安祖曰覓心了不可得磨曰與汝安心竟。

　　頌雪裏神光遇太陽聲聲泣淚斷和腸忘軀為法何年事接得真乘繼祖堂。

　　舉三祖僧璨問神光二祖曰弟子身纏風恙請為懺罪祖曰將罪來與汝懺璨云覓罪了不可得祖曰與汝懺罪竟。

　　頌罪性由來四下非覓之不得始知歸直饒佛法僧寶力究竟何曾懺得灰。

　　舉六祖因風颺剎旛有二僧對論一云旛動一云風動祖云不是風動不是旛動仁者心動。

　　拈云商量浩浩底有甚交涉。

　　頌三箇兒童騎竹馬前前後後實瀟灑歸來興盡沒思量獃者獃兮哈者哈。

　　舉六祖荷澤神會年十三自玉泉來祖曰知識遠來艱辛還將得本來否若有本則合識主試說看會云以無住為本見即是主祖曰者沙彌爭合取次語會曰和祖一日集眾曰吾至八月欲離世間眾聞悉皆涕泣惟神會神情不動祖曰神會小師卻得善不善等毀譽不動哀樂不生餘者不得。

　　師舉了云一沙彌耳而動祖師之激揚若是何今之髮白齒黃者因循歲月取次知解語尚不知答況得善不善等毀譽不動哀樂不生者哉古人曾有戒若人生百歲不會諸佛機未若生一日而得決了之莫待老來方學道孤墳盡是少年人讀此而不猛省縱諸佛出世其奈之何。

　　舉六祖一日謂門人曰吾卻歸新州汝等速治舟楫門人云師從此去早晚卻回祖曰葉落歸根來時無口。

　　頌來時無口去無鼻畢竟咽喉在何處歸根落葉是其時好與能師出口氣。

　　舉南嶽讓禪師聞馬祖闡化江西讓問眾曰道一為眾說法否眾曰已為眾說法讓曰總未見人持箇消息來眾無對遂遣一僧去云待伊上堂時但問作麼生伊道底言說記將來僧去一如師旨回謂讓曰馬師云自從胡亂後三十年不少鹽醬讓然之。

　　頌鹽醬鹹來三十年古今衲子盡瞞頇慶忠無法與人說稀粥薄飯任飽餐。

　　舉馬祖因僧參次乃畫一圓相云入也打不入也打僧纔入祖便打僧云和尚打某甲不得祖靠拄杖休去。

　　拈云一倡百和大鑑之後馬大師固難辭其責且道打與靠拄杖休去是同是別。

　　舉僧問馬祖離四句絕百非請師直指西來意云云。

　　頌問話打和招韓歸漢東廊鋪單西廊喫飯馬師父子是白拈漢。

　　舉百丈南泉西堂侍馬祖翫月次祖問正當與麼時如何堂云正好看經丈云大好供養泉拂袖便去祖云經歸藏禪歸海惟有普願獨超物外。

　　頌馬師父子不唧溜三五一輪謾商量有句何如非有句令人千古絕承當。

　　舉馬祖一日不安院主問近日尊候如何祖云日面佛月面佛。

　　頌馬師尊候本平常日月面時轉見殃調攝不須頻忌口全身放下自安康。

　　舉僧問馬祖為甚麼說即心即佛祖曰為止小兒啼曰啼止時如何祖曰非心非佛曰除此二種人來如何指示祖曰向伊道不是物肯堂充頌即心即佛云美似楊妃離玉閤嬌如西子下瓊樓日日與君花下醉更嫌何處不風流牧庵忠頌非心非佛云二月風光景氣浮少年公子御街遊銀床踞坐傾杯酒三箇兒童打馬毬。

　　師頌向伊道不是物云金鴨香銷幃錦繡于歸女子正好逑花燭洞房衾枕夜半含容笑半含羞。

　　舉馬祖上堂眾纔集百丈乃出捲卻拜席祖便下座歸方丈。

　　頌陞堂馬祖捲席百丈多事作麼正好喫棒。

　　舉百丈大智禪師為馬大師廬墓黃檗向前作禮云云。

　　拈云是賊識賊是精識精。

　　頌闔闢從方便卷舒任自然聖賢天地密豈盡者機關。

　　舉馬祖震威一喝百丈三日耳聾黃檗聞舉不覺吐舌。

　　拈云寸鐵勇無前。

　　頌揚聲止響掩耳偷鈴只知盡法那管無民耳聾也猿嘯和腸斷舌吐兮鵑啼帶血鳴。

　　舉黃檗運禪師遊天台逢一僧與之言笑如舊相識熟視之目光射人乃偕行屬澗水暴漲捐笠植杖而止其僧率檗同渡檗曰兄要渡自渡彼即云云。

　　評云黃檗大似托缽不得詐道不饑又云白日見鬼。

　　舉黃檗在鹽官殿上禮佛次時唐宣宗為沙彌問云云。

　　拈云古今盡謂黃檗理直氣壯不讓當仁殊不知宣帝乃作家君王天然有在還見麼良久云要見黃檗則易要見宣帝則難。

　　舉黃檗在百丈開田歸丈問運闍黎開田不易檗云隨眾作務丈云有煩道用檗云爭敢辭勞丈云開得多少田地檗將鋤頭𡎺地三下丈便喝檗掩耳而去。

　　拈云百丈黃檗各具一隻眼。

　　舉臨濟玄禪師初在黃檗會中行業純一睦州命問堂頭如何是佛法的的大意三度問三度被打。

　　頌俗說小兒經不打不成人一日三遍打筋骨自調勻。

　　舉臨濟栽松次黃檗曰深山裏栽許多松作甚麼濟曰一與山門作境致二與後人作標榜道了將钁頭𡎺地三下檗曰雖然如是子已喫吾三十棒了也濟又𡎺地三下噓一噓檗曰吾宗到汝大興於此。

　　拈云靈山授記也不似今日。

　　頌桂栽自是英華起九九還能喜香波目下有枝榮輔弼玄雲臺上鴈行多。

　　舉臨濟示眾有一無位真人常向汝等諸人面門出入未證據者看看僧出問如何是無位真人濟下繩床搊住云道道僧無語濟拓開云無位真人是甚麼乾屎橛。

　　頌天王惡發哩哩囉囉知恩者少負恩者多魙魙魙休休休手把琵琶半遮面不令人見轉風流。

　　舉臨濟到京行化至一門首曰家常添缽有婆子曰太無厭生濟曰飯也未曾得何言太無厭生婆便閉卻門。

　　拈云且道婆子具眼不具眼。

　　舉麻谷到參敷坐具問十二面觀音阿那面正臨濟下繩床一手收坐具一手搊麻谷云十二面觀音向甚麼處去也谷轉身擬坐繩床濟拈拄杖打谷接卻相捉入方丈。

　　拈云麻谷臨濟手腳欠穩在。

　　舉臨濟示眾曰有一人論劫在途中不離家舍有一人論劫離家舍不在途中且道那一人合受人天供養。

　　拈云滴水也難消。

　　舉僧問臨濟如何是三眼國土濟曰我共汝入淨妙國土中著清淨衣說法身佛入無差別國土中著無差別衣說報身佛入解脫國土中著光明衣說化身佛。

　　拈云不是者箇道理。

　　舉臨濟聞德山示眾云道道道得也三十棒道不得也三十棒濟令侍者(即洛浦也)去見他如是道便問道得為甚也三十棒待伊打你便接拄杖推一推者去一如指教德山被一推倒便歸方丈閉卻門者回舉似濟濟云從來疑著者漢雖然如是你還見德山麼者擬議濟便打。

　　頌德山高挂出沽帘臨濟往人探價錢歸丈閉門元不賣虧他侍者著荊鞭。

　　舉臨濟至河北住院見普化克符二上座乃謂曰我欲於此建立黃檗宗旨汝可成褫我二人珍重下去云云。

　　拈云臨濟老漢有殺人刀無活人劍若是慶忠當日在值問和尚說甚麼但向他恁麼道值問令普化作甚麼但云你還問他好庶得青出於藍水寒於水過黃檗一頭去。

　　頌老賊從來不順情引兒入櫃卻關門若然識得抽身路便是傳家無價珍。

　　舉臨濟示眾云大凡演唱宗乘一句中須具三玄門一玄門須具三要有權有實有照有用汝諸人作麼生會。

　　拈云布縵天網懸照膽鏡直令雞偷狗竊水怪山精無容逃其形影用其巧術所以濟上宗旨派遠流長。

　　頌權實照用並玄要不動旌旗張令號決勝千里兮八陣藏鋒運籌帷幄兮添兵減灶探囊手段自雄奇殺活縱擒誰敢道。

　　舉臨濟云有時一喝如金剛王寶劍有時一喝如踞地獅子有時一喝如探竿影草有時一喝不作一喝用。

　　拈云識法者懼。

　　頌旱地雷晴空電轟轟烈烈看動變動變頻風伯逅頻逅逅時雨師鬥青天現體野雲收匝地紅輪還依舊。

　　舉臨濟有時奪人不奪境有時奪境不奪人有時人境兩俱奪有時人境俱不奪。

　　拈云奪也柳絲桃紅不奪也山寒水冷且道奪的是不奪的是。

　　頌獨粒饅頭四分分五人共飽始均平勸君更盡一杯酒西出陽關無故人。

　　舉臨濟賓看主主看賓主看主賓看賓。

　　拈云相識滿天下知心能幾人只是不可把作交茶換酒你去我來底管待。

　　頌一喝分賓主照用一時行千手大悲呈背而六臂那吒努眼睛鼓塗毒香返魂從來白拈客共住不知名。

　　舉臨濟示眾云如諸方學人來山僧此閒作三種根器斷云云。

　　拈云撒土拋沙破碎不少。

　　舉臨濟將示滅謂眾曰吾滅後不得滅卻吾正法眼藏三聖出曰爭敢滅卻和尚正法眼藏濟曰已後有人問你向他道甚麼聖便喝濟曰誰知吾正法眼藏向者瞎驢邊滅卻。

　　頌瞎驢滅卻正法眼臨濟臨行一句險臭口說人沒忌諱當著通身都是膽。

　　舉臨濟凡見僧入門便喝。

　　頌臨濟門庭太孤峻當陽懸口照妖鏡任是鍾馗並魍魎直下難逃窮性命。

　　舉興化禪師在三聖為首座常云我在南方行腳一遭拄杖頭不曾撥著一箇會佛法底人聖云具甚麼眼便恁麼道化便喝聖云須是你始得。

　　拈云奴見婢殷勤。

　　頌南方特走一迴原來腳未點地拄杖頭邊大口只恐易開難閉。

　　舉興化到大覺為院主覺云我聞你道向南方行腳一遭拄杖頭不曾撥著一箇會佛法底人云云。

　　拈云兩硬相觸必有一傷。

　　頌喝打誰云用大機看來仍是一團疑從前只為分明極以致於今所得遲。

　　舉興化云我于三聖師兄處學得箇賓主句總被師兄折倒了也願與某甲箇安樂法門覺云者瞎漢來者裏納敗闕脫下衲衣痛與一頓。

　　頌衲衣脫下痛加鞭始信兄難弟亦難安樂法門從此露主賓之句是瞞頇。

　　舉興化于言下薦得臨濟先師在黃檗處喫棒道理。

　　拈云也是因禍至福。

　　頌棒頭六十也還差一拂蒿枝碎似麻豈意多年黑漆桶而今薦作爛冬瓜。

　　舉興化一日陞堂云今日不用如何若何便請單刀直入興化與你證據時有旻德長老出禮拜起便喝云云。

　　拈云興化權柄在手正令須行旻德直饒會得一喝不作一喝用猶是賓主句在還有與興化旻德證據者麼。

　　舉興化開堂日拈香云云。

　　拈云且道興化者瓣香報法乳耶酬世恩耶若謂世恩理當與三聖大覺拈若謂法乳臨濟與興化說箇甚麼來。

　　舉後唐莊宗幸河北回魏府行宮詔興化問曰朕取中原獲得一寶未曾有人酬價化曰請陛下寶看帝以兩手舒襆頭角化曰君王之寶誰敢酬價。

　　別云美則美矣興化語多虛少實當時見帝以手舒襆頭角只消云價即不無還請陛下珍重尤見作家。

　　舉三聖示眾云我逢人即出出即不為人便下座興化聞乃云我即不然逢人即不出出即便為人。

　　評云有米篩沒米篩沒米篩有米篩。

　　舉興化因僧問四方八面來時如何化云打中間底僧便禮拜化云大眾興化昨日赴箇村齋半路遇卒風暴雨卻去古廟裏避得過。

　　拈云住廟底不是好長老。

　　舉興化在臨濟為侍者因濟問新到甚麼處來僧云鑾城濟云有事相借問得麼僧云新戒不會濟云打破大唐國覓箇不會底也無參堂去云云。

　　拈云新戒作家其餘未在。

　　舉興化謂克賓維那曰汝不久為唱導之師賓曰不入者保社化曰會了不入不會不入曰總不與麼化便打曰克賓維那法戰不勝罰錢五貫設饡飯一堂次日化自白椎曰克賓維那法戰不勝不得喫飯即便出院。

　　頌興化罰錢緣法戰克賓出院不與麼法門正令雖堪飭父子嘻嘻爭奈何。

　　舉興化示眾曰我聞長廊下也喝後架裏也喝諸子汝莫盲喝亂喝直饒喝得興化向虛空裏卻撲下來一點氣也無待我蘇息起來向汝道未在何故我未曾向紫羅帳裏撒珍珠與汝諸人去在胡喝亂喝作麼海印信頌云紫羅帳裏撒珍珠密意師承會也無摸象眾盲徒亂說高臺古鏡見莊珠。

　　拈云若喚紫羅帳裏撒珍珠是密意師承直饒撒山八萬四千顆也是向諸子眼裏添屑。

　　舉興化驗人有四碗四唾四瞎。

　　拈云瞞得那一箇來。

　　舉南院顒禪師因僧問赤肉團上壁立千仞豈不是和尚與麼道顒曰是僧便掀倒禪床顒曰你看者瞎漢亂做僧擬議顒便打。

　　拈云顒老漢曾參誰來便開大口逞大用亟宜瓣香拈出不然後代兒孫說是沒有師承。

　　舉守廓侍者到華嚴值嚴上堂曰大眾今日若是臨濟德山高亭大愚鳥窠船子兒孫不用如何若何便請單刀直入華嚴與汝證據廓出禮拜起便喝嚴亦喝廓又喝嚴亦喝廓禮拜起曰大眾你看者老漢一場敗闕又喝一喝拍手歸眾。

　　拈云華嚴死守聊城守廓望鋒逃走俱未盡美盡善。

　　舉守廓到鹿門見楚和尚與僧話次門問楚云云。

　　拈云不因漁父引爭得見波濤。

　　舉風穴沼禪師初見南院問入門須辨主端的請師分院以左手拍膝一下云云。

　　頌吳越令行遇大風仰山塵剎深心透龍驤虎驟合相知看來總教不唧溜。

　　舉僧問風穴語默涉離微如何通不犯穴日常憶江南三月裏鷓鴣啼處百花香。

　　頌虛空圓石走盤珠歇落那容會也無話到江南三月裏鷓鴣之句太模糊。

　　舉風穴參南院院問近離甚處曰南方曰南方一棒一喝如何商量穴曰作奇特商量曰我者裏不然穴曰未審此間一棒一喝如何商量院曰棒下無生忍臨機不見師。

　　頌棒喝元來豈值錢商量奇特隔千山無生不見臨機處猶屬闍黎者那邊。

　　舉僧問風穴如何是佛穴曰杖林山下竹筋鞭。

　　頌問佛答筋鞭東西路隔天如何只者是馬後與驢前。

　　舉汝州首山省念禪師拈竹篦示眾曰喚作竹篦則觸不喚作竹篦則背不觸不背汝諸人喚作甚麼云云。

　　頌拈起竹篦未可量隨家豐儉絕承當殺人放火焦光贊馬上拋刀楊六郎。

　　舉僧問首山如何是祖師西來意山曰風吹日炙。

　　頌祖意西來夜不收風吹日炙沒來由分明只在面門上問答徒然一句休。

　　舉首山示眾曰賓無二賓主無二主。

　　拈云賓主有無且置一又在甚麼處。

　　舉僧問首山如何是學人親切處山曰五九盡日又逢春曰畢竟如何山曰冬至寒食一百五。

　　徵云轉見不親切。

　　舉僧問首山如何是菩提路山曰襄陽五里曰向上事如何山曰往來不易。

　　別云何不道驀直去。

　　舉汾州太子院善昭禪師僧問如何是祖師西來意昭曰青絹扇子足風涼。

　　頌雲門扇汾昭扇兩下將來一處看傘遮不似雲遮普扇風何如自風遍。

　　舉汾陽示眾曰識得拄杖子行腳事畢三角云識得拄杖子入地獄如箭射。

　　別云識得拄杖子下下打著。

　　舉汾陽示眾云夫說法者須具十智同真云云。

　　拈云我者裏一智也無同箇甚麼。

　　頌十指分明是五雙拳頭巴掌不成行倦來恰好鼾鼾睡萬事無經一夢長。

　　舉汾陽驗人四句。

　　接初機句。

　　代云大好山。

　　辨衲僧句。

　　代云一點無私頻燦爛四方何處不昇平。

　　行正令句。

　　代云打。

　　定乾坤句。

　　代云太平元是將軍定不許將軍見太平。

　　舉汾陽三種師子句。

　　拈云是則是於大不失於小不遺又作麼生。

　　舉石霜明禪師因內翰楊大年問如何是為人一句明曰切年曰與麼則長裙新婦拖泥走明曰誰得似學士年曰作家作家明曰放你三十棒年拍膝曰者裏是甚麼所在明拍手曰也不得放過年大笑。

　　頌壯士臨場作戲時屈伸手臂實難思剛柔互換隨強弱看取當陽拍笑歸。

　　舉慈明或時方丈安一盆水劄一口劍下面著一緉草鞋膝上橫按拄杖入門則指擬議便打。

　　拈云苦哉佛陀耶。

　　舉慈明冬日膀僧堂作此字<<PIC>J29p0620_01.gif</PIC>其下注曰若人識得不離四威儀中首座見曰和尚今日放參明聞而笑。

　　拈云家有是父必有是子復有僧問慈明作此字意旨師曰三圓九一甲形半水。

　　頌河馬負圖有伏羲洛龜呈瑞稱神禹吉凶禍福早先聞藏往知來類如此翡翠踏翻荷葉泉鷺鶿穿破竹林煙等閒識得蘿庵夢任運相將展笑顏。

　　舉僧問石霜鬧中取靜時如何霜曰頭枕布袋。

　　頌本雞芻狗恒啼吠子夜天明互參差有耳不聞空籟響任他門外鬧如麻。

　　舉僧問慈明如何是不動尊曰提不起。

　　別云日往月來。

　　舉石霜問僧近離甚處曰金鑾曰夏在甚處曰金鑾曰去夏在甚處曰金鑾曰前夏在甚處曰金鑾曰先前夏在甚處曰何不領話曰我也不能勘你教庫下奴子勘你且點一盞茶與你濕嘴。

　　評云恰似金陵子不會相打動轍云放我回去叫人來。

　　舉袁州楊岐方會禪師僧問如何是佛岐曰三腳驢子弄蹄行曰莫只便是岐曰湖南長老。

　　頌弄蹄驢子走程途懊恨楊岐不丈夫老僧緩步匪乘馬遇佛遇祖但云無。

　　舉楊岐問僧栗棘蓬你作麼生吞金剛圈你作麼生跳。

　　頌尋常茶飯日用行履一跳一吞金剛栗棘你作麼生問得恰是。

　　舉楊岐入院陞座畢下座九峰勤把住云云。

　　頌將謂同參元不是楊岐九峰太伶俐牽犁曳耙沒了休千古萬古空相憶。

　　舉舒州白雲守端禪師初參楊岐岐問上座落髮師誰曰茶陵郁和尚岐曰聞渠有悟道頌試舉看云云。

　　拈云合取狗口。

　　舉白雲示眾曰此事如萬仞岩頭相似總知道放著手便撲到底只是捨命不得法華今日不動一毫頭教諸人到底去也擲下拄杖。

　　徵云元來不曾行險用放作麼。

　　舉五祖演禪師初參浮山遠遠一日語演曰吾老矣恐虛度子光陰可往依白雲此老雖後生吾未識面但見頌臨濟三頓棒話有過人處必能了子大事云云。

　　拈云無錢使尋故紙。

　　舉演祖云老僧遊方十餘年參數十人善知識將謂了當及到浮山會下更開口不得末後又到白雲因咬破一箇鐵酸餡直是百味具足且道餡子一句作麼生道花發雞冠媚早秋何人能染紫絲頭有時風動頻相倚似向階前鬥不休。

　　頌酸餡硬如鐵咬著滿口血演祖見白雲悟得禪一橛。

　　舉演祖在白雲會下作磨頭一日雲下來曰磨頭你還知一件事麼祖曰不知云云。

　　頌放下來時作麼生不見時來放下人若見有人來放下知君猶坐在家門。

　　舉僧問演祖一大藏教是箇切腳未審切箇甚麼字祖曰缽囉娘。

　　頌三藏經書閒言語五燈公案空話頭與君恰好切成字眼裏飄沙爭得休。

　　舉演祖示眾曰釋迦彌勒猶是他奴且道他是阿誰。

　　代云是老僧底法姪。

　　頌那由他那由他屈指凡來數不差阿誰是我真法屬老僧之外豈堪誇。

　　舉演祖問僧倩女離魂那箇是真底(有云王宙欲娶倩娘為妻倩父母不許倩遂臥病在家王宙將欲遠行月下見倩來同舟而去三年後遂生一子倩還歸父母纔到門家中有一倩娘出來相見兩人遂合成一身)。

　　拈云恰似兩箇。

　　頌不是冤家不聚頭聚頭投處始方休是一是二何須問從來重慶號渝州。

　　舉演祖垂語曰路逢達道人不將語默對且道將甚麼對。

　　拈云好箇問頭。

　　舉演祖問僧離卻四大五蘊那箇是清淨法身。

　　代云露。

　　　　　　　　　　(嗣法門人燈映重刊)

慶忠鐵壁機禪師語錄卷之十一終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十二

　　嗣法門人幻敏重編

　　頌古(拈別評徵代)

　　舉昭覺勤禪師住東京天寧凡垂問學者擬議則一拳。

　　頌杜撰阿師斗子禪往來恒過小街前等閒不與稱相識問著還他只一拳。

　　舉圜悟勤因演祖與提刑論小艷詩頻呼小玉元無事只要檀郎認得聲提刑應諾祖令參悟忽有省袖香入室通所得呈偈曰金鴨香銷錦繡圍笙歌叢裏醉扶歸少年一段風流事只許佳人獨自知。

　　拈云看破了也。

　　舉圜悟上堂第一句薦得祖師乞命第二句薦得人天膽落第三句薦得虎口橫身不是循途守轍亦非革轍移途透得則六臂三頭未透則人間天上且三句外一句作麼生道生涯秪在絲綸上明月扁舟泛五湖。

　　拈云不是玄沙老虎便是船子和尚。

　　舉圜悟示眾一言截斷千聖消聲一劍當頭橫屍萬里所以道有時句到意不到有時意到句不到句能剷意意能剷句句意交馳衲僧巴鼻若能恁麼轉去青天也須喫棒且道憑箇甚麼可憐無限弄潮人畢竟還落潮中死。

　　拈云向上些道來。

　　舉徑山大慧杲禪師因圜悟問達磨西來將何傳授杲曰不可總作野狐見解悟又云據虎頭收虎尾第一句下明宗旨如何是第一句杲曰此是第二句。

　　頌宗傳花笑正其時昭覺門中第一枝留下名言三十卷當空杲日照無私。

　　舉徑山留古雲門庵學者雲集久之入閩結茆於長樂洋嶼室中舉竹篦子問學者喚作竹篦則觸不喚作竹篦則背不得有語不得無語。

　　頌徑山竹篦活如蛇千古貽來勘作家劈脊驀頭惟任我拄胸拗節總由他傳燈頌上驚身口嗣祖圖中螫齒牙學者望岩休進退腥風毒霧滿崗了。

　　舉徑山見僧便云諸佛菩薩畜生驢馬庭前柏樹子麻三斤乾屎橛你是一枚無狀賊漢僧云久知和尚有此機要山云我也無端入荒草是你屎臭氣也不知僧拂袖而去山云苦哉佛陀耶。

　　拈云撒縵天網打稱意魚放破空矢落沖霄鶴點即不到到即不點。

　　舉西禪懶庵需禪師本郡林氏子幼舉進士有聲年二十五因讀遺教經忽曰幾為儒冠誤欲去家母難之以親迎在期庵絕之曰夭桃紅杏一時分付春風翠竹黃花此去永為道伴。

　　頌及第纔登便挂冠歸來林下敞西禪夭桃紅杏齊拋卻鼎沸人天需懶庵。

　　舉懶庵上堂句中意意中句須彌聳于巨川句剷意意剷句烈士發乎狂矢任待牙如劍樹口似血盆徒逞詞鋒虛張意氣所以淨名杜口早涉繁詞摩竭掩室已揚家醜自餘瓦棺老漢岩頭大師向羌峰頂上拏風鼓浪翫弄神變腳跟下好與三十且道過在甚麼處良久云機關不是韓光作莫把胸襟當等閒。

　　評云者箇不比做詩文論八股敲平仄用錦繡之句作麼。

　　舉懶庵上堂懶翁懶中懶最懶懶說禪亦不重自己亦不重先賢又誰管你地又誰管你天物外翛然無箇事日上三竿猶更眠。

　　拈云懶時真箇懶閒時畢竟閒。

　　舉鼓山永禪師閩縣吳氏子弱冠為僧未幾謁懶庵于雲門一日入室庵曰不問有言不問無言世尊良久不得向世尊良久處會隨後便喝倏然契悟作禮曰不因今日問爭喪目前機庵許之永因僧問須彌頂上翻身倒卓時如何永曰未曾見毛頭星現曰恁麼則傾湫倒嶽去也永曰莫亂做僧便喝永曰雷聲浩大雨點全無永上堂拈拄杖曰臨濟小廝兒未曾當頭道著今日全身放憨也要諸人知有擲下拄杖。

　　頌有言無言都不問一喝倏然喪大機浩大雷聲無雨點杖拈臨濟小廝兒。

　　舉杭州淨慈晦翁悟明禪師上堂舉夾山會下一僧到高亭纔禮拜亭便打僧云特來禮拜亭亦打又拜亭又打趁出僧回舉似夾山山云會麼云不會山云賴汝不會汝若會即夾山口啞去應庵拈云高亭一期忍俊不禁爭奈拄杖放行太速者僧當時若是箇漢莫道高亭夾山便是達磨大師出來也斬為三段何故家肥生孝子國伯有謀臣明云高亭夾山門庭施設各得其宜但中間一人較些子應庵與麼道也是鞏縣茶瓶明常纂修聯燈會要傳于叢林。

　　頌心地悟明號晦翁全提正令逞宗風門庭施設較些子鞏縣茶瓶更不同。

　　舉苦口良益禪師參淨慈慈問曰近離甚處益曰瑞光慈曰正與麼時光在甚麼處益便喝慈曰且止汝道西湖水深多少益擬議慈便打趁出久之契悟獻投機頌曰臨機一句不露絲頭吹毛纔展大地全收慈曰從上心印汝今得之宜處深谷俟時行化云云。

　　頌麤言厲語待方來混俗和光無忌哉剔起眉毫看饒益良由苦口見詼諧。

　　舉筏渡普慈禪師初參徑山端高峰妙各有契處後北還遊燕如五臺禮文殊感大士放光居臺二年入太原參益和尚尚問曰行腳高士發足甚處慈曰五臺尚曰文殊與汝說甚麼慈曰腳下草鞋唱成一百文尚曰腳跟為甚麼不落地慈曰且喜老漢見得親切尚曰老僧罪過慈喝一喝而出自此常造室中久之益囑曰法緣當在本處他後設大法藥宜號筏渡云云。

　　頌中流彼此二邊岸來去何曾有盡頭一筏桴浮時普渡慈風飄起泛蘆鷗。

　　舉一言道顯禪師鴈門人生而岐嶷穎悟英特年十二自願出家父母難之顯曰兒志決矣未可強留遂落髮於郡之西山聽圓覺至知幻即離章頓然默契恍若舊識乃辭師師曰汝志宗門正其時也遊汾州謁筏渡渡一見器之命入侍寮一日渡舉竹篦問曰畢竟喚作甚麼顯方進語渡驀頭便打忽然大悟便禮拜曰和尚且止古人道佛法無多子非虛語也渡曰汝今方知吾意耶顯曰和尚大恩碎身難報渡囑曰汝年且幼時至理彰師執勞座下一十七載云云。

　　頌顯道何須假一言一言顯出道中偏默然良久猶成謾牧唱樵歌樂自圓。

　　舉小庵行密禪師初以白衣禮一言師凡見便禮拜言一日謂曰道人禮拜且止佛法在甚處庵方舉首忽聞板聲鳴言曰只者是庵從此入遂求度言曰汝誠精進宜名行密力參座下三年言偶舉南泉三不是等問語未絕庵曰畢竟如何言笑曰已多了也庵言下得大安樂言曰云云。

　　頌一庵霹靂深藏舌芥子須彌獨露身密密綿綿明行足四時百物妙行生。

　　舉二仰圓欽禪師禾之秀水人遍參諸方毫無所契入西京謁小庵於旅舍庵問浙中有箇伶俐人汝還見麼仰曰圓欽鈍漢菴曰我要箇鈍漢作監收汝還知麼仰罔措菴曰數千里來可惜錯過仰▆孟參一日見鼠從架上過撲翻油瓮忽爾頓契走見菴曰某已捉得了也菴搊住曰道道仰曰一粒鼠糞污卻鍋羹菴曰瞎漢云云。

　　頌棒喝交馳成鈍滯相名不立始圓明仰頭抹卻天邊月欽轉如來正法輪。

　　舉無念智有禪師蜀之漢州人發足南方遊四明登天目後參二仰仰問曰行腳甚處念曰南方仰曰彼中佛法如何念曰山川無異仰曰我手何似佛手念良久仰曰莫道無異後看興化打維那機緣始浩然大徹作偈曰興化打維那平地遭殃禍昨夜南山雲飛向北山朵仰見為之助喜曰不孤到此云云。

　　頌智不到處切忌道灼然道著頭角生虛空撲落翻筋斗念有念無徹底傾。

　　舉荊山懷寶禪師渚宮人遊壽州謁無念念曰躐縣遊州畢竟為著何事山曰一生大事求師拔度念曰汝是荊州人麼山曰是念曰闍黎即今在甚麼處山擬對念曰若便恁麼猶較些子佛法不是商量參堂去山自此潛心座下念一日喚曰闍黎山應諾念曰在甚麼處山於言下領旨。

　　頌髻珠多寶卞和璞輪到荊山瑩琭琭價重連城不等閉敝衣懷裏殊光昱。

　　舉秦嶺鐵牛德遠禪師一日身披紅布褲頂笠揮鋤地中朝陽見曰者漢好似一頭軍遠云看箭陽作躲箭勢遠近前攜手至庵曰我乃大慧兒孫在此待人數十年矣汝今既來當為我求人中興祖道留住三月付偈曰就身能打劫劈筈善奪窩三玄從此出三要不為多探竿影草主賓分獅子迷蹤奈我何。

　　頌秦嶺鐵牛扮作軍朝陽一箭可憐生承前啟後霞光燦大地山河帶血腥。

　　舉西蜀朝陽月明聯池禪師棘道古戎范氏子即范郡司馬之後也幼居林下有僧過訪不遇因題聯于壁曰阿彌陀佛閒也念忙也念念得佛也無念也無無也無扭落鼻孔最上乘禪朝亦參暮亦參參到禪亦寂參亦寂寂亦寂劈開面門明見之忽然厭世便祝髮就之彼僧已他往矣明遂孤雲白下饑寒暑濕憔悴萬狀單以是聯為提撕話頭久之洛伽山逢一僧偉儀殊貌迥出眾表明在前行失腳跌地念阿彌陀佛僧云此是敲門瓦子執著作麼明問拋卻瓦子後如何僧云葉落歸根來時無口明有省睹洛伽轉少林入關中過秦嶺遇鐵牛得法後謁峨眉與得心老宿住坪十餘載得心脫化始歸梓里居朱提山朝陽洞明因聚雲披剃後復來參明曰汝猶有一句未會在曰是那一句明曰不用音聲不用色身不用默然良久與我現出真空來雲拂袖便出明每日危坐二時淡齋明常云若遇僧來便與他一尊古佛倘渠不識請回供養聞說開堂便呵呵大笑。

　　拈云不妨奇特。

　　頌兀坐朝陽勢若泥開堂聞說笑嘻嘻一尊古佛迎回供二字真空作釣絲。

　　舉忠州聚雲吹萬廣真禪師萬曆戊午於湖廣瀟湘湖東禪院結制上堂劈面迎風掌當胸輥肚拳具眼衲僧向者裏用得猶是三五一輪在在光輝火樹銀花時時燦爛若也半明半暗未夢見在呵呵不是法門無面目只怕蜈蚣太多足咦。

　　頌赤肩擔荷異諸方智海洪深悲願長承接朝陽啟加線中興大慧振宗綱。

　　舉聚雲㘞<<PIC>J29p0623_01.gif</PIC>示眾。

　　頌群陰色色盡皆通烏走海底兔翔空蠦𧓋抱著𨍏轢輥笑倒蒼頭無量翁。

　　遊春騮馬奔珠林珮響欄階倚玉人踞地金毛弄明月宿空鷂子夢魂輕。

　　喃喃鷴鳥訴聲多冰壺火樹走龜哥別卻千支逢圖馬老嫗懷兒唱卷阿。

　　舉僧問聚雲那邊事與者邊事作麼生雲驀口打。

　　頌開口打閉口打話得分明連架打李白元是白衣身卻在鳳皇池上耍。

　　舉僧問聚雲叫即應問即答未審瞌睡壓著時又在甚麼處雲曰鬼滲卵。

　　頌叫應問答已非人依山傍水散空身夢中又夢知何處一覺渾圇絕見聞。

　　舉僧問聚雲如何是父母未生前面目雲曰黑漆桶。

　　頌搗穿漆桶未生前面目分明沒正偏色是虎斑真烜赫從教照出美人顏。

　　舉僧問聚雲大地無門如何進步雲曰從者裏入。

　　頌上天無路地無門篛笠芒鞋訪學僧驀直須從者裏入依然不是自家珍。

　　舉僧問聚雲圜悟和尚有何過大慧罵飲烊銅吞熱鐵雲曰此是他尋常茶飯曰還許學人管待也無雲曰美食不中飽人喫。

　　頌忤逆聞雷孝最長烊銅熱鐵養尋常兒孫話到承歡處鼓腹含哺樂未央。

　　舉平江虎丘隆禪師參圜悟勤曾掌藏教有問悟曰隆藏主柔易若此何能為哉悟曰瞌睡虎耳後歸鄉邑出世住開聖建炎亂乃結廬銅峰之下郡守李公光延居彰教徙虎丘眾盛道大顯著。

　　頌[(虎-儿+几)*烏]䖘瞌睡未曾眠潛伏爪牙藏教前柔易有時雄一步人天膽膻虎丘山。

　　舉明州天童應庵華禪師住歸宗日大慧在梅陽有僧傳庵垂示語句慧見之極口稱歎後以偈寄曰坐斷金輪第一峰千妖百怪盡潛蹤年來又得真消息報道楊岐正脈通其贊助如此。

　　拈云古人之心公而明即大慧應庵可見矣。

　　舉應庵上堂十五日已前水漲船高十五日已後泥多佛大正當十五日東海鯉魚打一棒雨似盆傾直得三千大千世界一切眾生悉皆歡喜謂言打者一棒不妨應時應節報恩不覺通身踴躍遂作詩一首舉似大眾蜻蜓許是好蜻蜓飛來飛去不曾停被我捉來摘卻兩邊翼恰似一枚大鐵釘。

　　頌眼前景致口頭語便是師家絕妙詞摘翼鐵釘何所似元來是首蜻蜓詩。

　　舉應庵上堂云參禪人切忌錯用心悟明見性是錯用心成佛作祖是錯用心行住坐臥是錯用心喫粥喫飯是錯用心屙屎送尿是錯用心一動一靜一往一來是錯用心更有一處是錯用心歸宗不敢與諸人說破何故一字人公門九牛車不出。

　　評云直饒恁麼道但可與佛祖人天為師自己未夢見在。

　　舉應庵示眾曰盡力道不得底句不在天臺定在南嶽。

　　頌自從一去無音耗幾回腸斷幾秋春黃花早晚為誰種可憐鵑鳥叫深林。

　　舉應庵示眾曰如世良馬見鞭影而行時佛照光和尚出眾云見鞭影者非良馬庵休去。

　　頌良馬見鞭影行見鞭影非良馬剛纔喫孟婆湯兩箇卻一時啞。

　　舉應庵因虎丘忌日拈香曰平生沒興撞著者無意智老和尚做盡伎倆湊泊不得從此卸卻干戈隨分著衣喫飯二十年來坐曲彔床懸羊頭賣狗肉知他有甚憑據雖然一年一度燒香日千古令人恨轉。

　　拈云嘔吐從前臭惡來。

　　舉雪巖欽禪師上堂電光莫追石火猶遲搆弗及處心不可識智不可知試舉看興化和尚示眾云今日不用如何若何便請單刀直入興化為你證據時旻德長老出禮拜起便喝化亦喝旻又喝化亦喝旻禮拜化云若是別人三十棒一棒也較不得何故為你會一喝不作一喝用汝等諸人能於興化旻德未相見已前著得一隻眼則臨濟四喝四賓主四照用四種料揀不待舉而明矣山僧不怕諸方檢責試為諸人明辨看興化道不用如何若何便請單刀直入興化為你證據碧油幢下令不虛行旻德禮拜不顧危亡起便喝金剛寶劍化亦喝踞地師子旻又喝化亦喝兩陣對圍曾無勝敗旻德禮拜深掘陷坑興化道若是別人三十棒一棒也較不得張弓架箭何故為他旻德會一喝不作一喝用收下了也是汝諸人于此還見興化旻德麼若也不見聽取山僧頌出用時照用不同時權實雙行作者知有得雖然亦有失還他龍虎自交馳。

　　拈云千古令人不作家。

　　舉高峰妙禪師舉忠國師因西天大耳三藏到京云得他心通肅宗帝命國師試驗三藏纔見忠乃禮拜立於右忠問汝得他心通耶藏曰不敢忠云汝道老僧即今在甚麼處藏曰和尚是一國之師何得去西川看競渡船忠良久再問汝道老僧即今在甚麼處藏曰和尚是一國之師何得向天津橋上看弄猢猻忠第三問藏良久罔知去處忠叱云者野狐精他心通在甚麼處三藏無對峰云大小國師平生伎倆總被者胡僧勘破雖然賴遇聖君證盟。

　　評云胡僧勘破聖君證盟且從要問第三度畢竟在甚麼處。

　　舉高峰因雪巖問日間浩浩還作得主麼峰云作得主曰睡夢中作得主麼峰曰作得主曰正睡著時無夢無想無見無聞主在甚麼處峰無語。

　　頌無夢無想主何處箇中消息無爾為翻身那管布單破普大匝地一聲雷。

　　舉高峰因雪巖囑曰從今已去也不要你學佛學法也不要你窮古窮今但只饑來喫飯睡來打眠纔眠覺來即抖擻精神看我者一覺主人公畢竟在甚麼處安身立命丙寅冬遂奮志入臨安龍鬚自誓曰拼一生做癡獃漢決要者一著子明白越五載因同宿友推枕墮地作聲廓然大悟。

　　頌一得無心是我家再杯茶後再杯茶小鼾不覺天地老水有清流樹有花。

　　舉高峰解制上堂布袋頭開餧驢餧馬要騎便騎要下便下若到江西湖南撞著焦尾大蟲切莫道在西峰度夏。

　　拈云好話通六耳。

　　舉高峰舉南泉住庵日一僧到泉乃云某甲上山作務請齋時作飯自喫了卻送一分來云云。

　　拈云南泉雖則步步踏實未免隨人起倒者僧縱解飽食高眠決定不知飯是米做。

　　頌散業破家說向誰住庵普願失便宜秪因靈利人難見食息起居似不知。

　　舉高峰舉甘贄行者開接待凡有問行者接待不易者云譬如餧驢餧馬云云。

　　評云行者勞而無功。

　　舉高峰舉雪竇和尚示眾云客從遠方來遺我徑寸璧中有四箇字字字無人識佛鑑師翁拈云客從遠方來遺我徑寸璧中有四箇字不必重拈出峰云二大老一人說易一人說難未免有偏枯高峰則不然客從遠方來遺我徑▆璧中有四箇字字字無平仄。

　　拈云三老漢烏焉成馬慶忠總不然無客亦無來何曾有寸璧空空沒一字讚嘆所不及。

　　舉高峰辭世偈云來不入死關去不出死關鐵蛇鑽入海撞倒須彌山。

　　評云如是去就有一人呵呵大笑且道笑箇甚麼用鑽撞作麼。

　　舉中峰本禪師舉僧問夾山承和尚有言二十年住此山未曾舉著宗門中事是否山曰是僧便掀倒禪床山休去明日普請挖一坑召僧至曰老僧二十年只說無義語便請上座打殺老僧埋向坑中上座不然自著打殺埋此坑中始得其僧束裝潛去峰云者僧始則攙旗奪鼓終則詐敗佯輸夾山雖有添兵減灶之謀爭奈腳跟下泥深三尺。

　　頌可憐一塊中原地多少于中作戰場識得同坑無異土端然衣錦自還鄉。

　　舉千岩長禪師聞鼠碎貓飯碗大悟趨見中峰峰云狗子佛性話趙州何故云無岩曰鼠食貓飯峰云未也岩曰築破方甓峰微笑囑岩曰汝宜善自護持云云。

　　拈云方甓飯碗是一是二若不揀辨未免貓鼠同眠。

　　頌碗甓元來不直錢已知破碎沒中邊而今又見淆訛起諦當分明重究參。

　　舉聖恩萬峰蔚禪師上堂云大丈夫漢向威音王已前空劫那畔擔負得行何處有許多周山也乃舉臨濟在黃檗喫棒參大愚後來開堂顯大機發大用及四喝四賓主照用等事並見臨濟老人立地處便見汾陽白雲慈明楊岐立地處便見自己及大地眾生立地處乃云參學高士至死不明此事病在何為堪嗟學人不了妄自執法為病以病攻病致使佛性愈求愈遠轉急轉遲云云驀拈拄杖示眾云會麼善財到此無行路只在渠儂彈指間。

　　拈云慣弄靈蛇之勢赫赫萬層活捉生馬之威昂昂千里。

　　頌威風八面豈尋常慣戰將軍喜就糧一陣重圍齊破卻從教虎驟與龍驤。

　　舉東明虛白旵禪師一日寶藏持問曰心不是佛智不是道汝云何會明向前問訊叉手而立藏呵曰汝在此許多時還作者箇見解明乃發憤忘寢食至第二夜驀徹源底遂呈偈曰一拳打破太虛空百億須彌不露蹤借問箇中誰是主扶桑湧出一輪紅藏笑曰雖然如是也須善自護持時節若至其理自彰。

　　頌有頭無尾是狐禪徹底掀翻也不然若見濟宗真面目玄中之要要中玄。

　　舉笑崖寶禪師上堂拈拄杖云有麼有麼時有一僧出禮拜崖劈脊便打云多口作麼僧云某甲一言也未何為多口崖復打云再犯不容。

　　拈云下坡不走快便難逢。

　　舉荊溪幻有傳禪師曾參疾庵令看父母未生前話久之無所契克勤精進歷二七餘一夕經行方坐昏沉無奈忽聞琉璃燈花熚爆聲豁然有省始知虛空粉碎大地平沉乃至一人發真歸元十方虛空悉皆消殞等云云後語悟玄白居士話及此忽寺長老送茶至有曰截斷葛藤久侍笑崖乃得法。

　　拈云若在燈花熚爆處瞥脫猶較些子久侍笑崖得箇甚麼。

　　頌熚爆燈花海水乾無端平地起波瀾若非長老來截斷浸煞荊溪幻正傳。

　　舉金粟密雲悟禪師因三峰藏來參請上堂示臨濟宗旨來源雲舉再參馬祖到黃檗吐舌丈云子莫承嗣馬師去檗云不然若嗣馬師已後喪我兒孫故臨濟三度問佛法的的大意檗只棒三頓後出世惟以棒喝接人不得如何若何只貴單刀直入時漢月出眾禮拜起便喝雲云好一喝月又喝雲云汝更喝一喝看月禮拜歸眾次日上堂漢月出問答畢雲便下座月掣杖便行雲歸方丈月以杖呈云此是打盡天下人底拄杖還卻和尚雲接得便打云先打汝一箇起月作禮而出。

　　拈云老僧當日在金陵不是聚雲以宗旨留我定然往彼掩卻老臭口拗折極麤棒管教通身遍身去。

　　頌宗傳棒喝不如無父子相將依樣葫潦倒傍觀猶未肯磨牙切齒恨當初。

　　舉維摩居士示病毘耶離城自念寢疾於床世尊大慈寧不垂愍佛知其意告文殊師利言汝行詣維摩詰問疾文殊白言云云。

　　頌久坐毘耶氣不伸故言寢疾動慈尊我知大士無他事火裏曾栽蓮數根。

　　舉舍利弗因入城遙見月上女出城舍利弗心口思惟此姊見佛不知得忍不得忍我當問之纔近便問甚麼處去女云如舍利弗與麼去弗云我纔入城爾當出城何言如舍利弗與麼去云云。

　　頌出入城邊遙見時女人之性順而隨涅槃依住與麼去舍利嫌疑也不知。

　　舉舍利弗問天女汝何不轉卻女身女云我從十二年來求女人相了不可得當何所轉即時天女以神通力變舍利弗令如天女乃自化身如舍利弗而問云何不轉卻女身舍利弗云我今不知何轉而變為女身。

　　頌衲僧孔竅已分明舍利變為天女身若得不違諸佛制無陰陽地葬同坑。

　　舉舍利弗問須菩提夢中說六波羅蜜與覺時是同是別須菩提言此義幽深吾不能說此會中有彌勒大士汝往彼問。

　　拈云如是問答待到彌勒下生也未夢見在。

　　舉障蔽魔王領諸眷屬一千年隨金剛臍菩薩覓起處不得忽因一日得見乃問云汝當依何住我一千年覓汝起處不得菩薩云我不依有住而住不依無住而住如是而住。

　　拈云不依有住而住不依無住而住如是而住總是對魔而說未是金剛臍住處。

　　舉文殊一日令善財採藥云是藥者採將來善財遍觀大地無有不是藥卻來白云無不是藥者文殊云是藥者採將來善財乃拈一莖草度與文殊殊拈起示眾云此藥亦能殺人亦能活人。

　　頌在在病根在在藥信口說來明殺活採拈俱屬死貓頭大地無人用得著。

　　舉賓頭盧尊者因阿育王問承聞尊者親見佛來是不尊者以手策起眉毛良久云會麼王云不會者云阿耨達池龍王曾請佛齋吾是時亦預其數。

　　頌眉毛策起答阿王踞地全威牙爪長叵耐阿王云不會迷蹤獅子更難當。

　　　　　　　　　　(嗣法門人燈映重刊)

慶忠鐵壁機禪師語錄卷之十二終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十三

　　嗣法門人幻敏重編

　　頌古(拈別評徵代)

　　舉天親菩薩從彌勒內宮下無著菩薩問經云人間四百年彼天為一晝夜彌勒一時中成就五百億天子證無生法忍未審說甚麼法天親云說者箇法秪是梵音清雅令人樂聞。

　　頌者事無端舉似君誰分若箇是知音客來作揖及拱手許多喚做送迎情。

　　舉須菩提說法帝釋雨花須菩提乃問此花從天得耶地得耶人得耶帝釋皆云不也須菩提云從何得耶帝釋舉手須菩提云如是如是。

　　拈云須菩提只解順水推船不解逆風把柁若見帝釋舉手但云不是不是庶俾帝釋疑情頓生瞥地一番去。

　　舉尊者須菩提岩中宴坐諸天雨花讚歎尊者云云。

　　頌反飽傷饑雲門餅散神冷胃趙州茶智者恒能和五臟秋毫未許到唇牙。

　　舉殃崛摩羅未出家時事外道受教為憍尸迦欲登王位用千人拇指為花冠所有九百九十唯欠一指欲弒母取指云云。

　　拈云惡因緣是好因緣。

　　舉那吒太子析骨還父析肉還母然後現本身運大神力為父母說法。

　　拈云你看那塊不是精底。

　　舉城東老母與佛同生不欲見佛每見佛來即便回避雖然如此回顧東西總皆是佛遂以手掩面於十指掌中亦總是佛。

　　拈云莫眼花。

　　舉雙林善慧大士因梁武帝請講經士陞座以尺撫案一下便下座帝愕然誌公乃問陛下會麼帝云不會誌云大士講經竟。

　　拈云天子面前那得戲言大士未曾說出一字莫謾他武帝好。

　　舉傅大士見梁武帝不起群臣曰大士見上為甚不起士曰法地一動一切不安。

　　拈云應當如是。

　　舉傅大士一日披衲頂冠靸履朝見武帝帝問是釋耶士以手指冠帝云是道耶士以手指履帝云是儒耶士以手指衲。

　　別云者大士用心不臧直令佛心天子分疏不下若是山僧則不然喚作道亦得喚作儒亦得喚作釋亦得。

　　舉傅大士頌云夜夜抱佛眠朝朝還共起起坐鎮相隨如形影相似欲知佛去處秪者語聲是。

　　評云大士將謂爾是箇人。

　　舉傅大士頌空手把鋤頭步行騎水牛人從橋上過橋流水不流。

　　頌踏碎毘盧頂喝斷熙連波三門走入燈籠裏顛來倒去娑婆訶。

　　舉傅大士云須彌芥子父芥子須彌爺山水坦然平敲水來煮茶。

　　頌將謂此庵含法界誰知法界此庵中出頭天外無餘事乘興頻過水月宮。

　　舉傅大士云有物先天地無形本寂寥能為萬象主不逐四時凋。

　　頌有有有得得得無無無默默默。

　　舉布袋和尚常在通衢或問在此何為袋云等箇人來曰來也袋云汝不是者箇人解布袋百物俱撒下曰看。

　　頌財多頻累己家富小兒嬌一生牛馬走睡起不覺勞。

　　舉布袋和尚云他的咱原來是我的你。

　　拈云他咱我你是一是二。

　　頌靜觀野寺山如畫閒點丹青畫似山箇裏了知分別處月隨流水在人間。

　　舉跋陀尊者因生法師論眾微聚曰色眾微無自性曰空者云只明因中色空未明得果上色空生問如何是果上色空者云一微空故眾微空眾微空故一微空一微空中無眾微眾微空中無一微。

　　拈云說因果色空乃座主見解。

　　舉天台智者大師在南嶽誦法華經至藥王品曰是真精進是名真法供養如來於是悟法華三昧獲旋陀羅尼見靈山一會儼然未散。

　　拈云無智人前不得說夢。

　　舉金陵誌公和尚令人傳語南嶽思大云何不下山教化眾生一向目視雲漢作麼思云三世諸佛被我一口吞盡何處更有眾生可度。

　　拈云如是見解只宜住山。

　　舉經題火。

　　拈云以字不成以八字未是八金鉤解遼天二人左右挂佛祖不敢前三藏居其下且道是甚麼字者奇特以拂子作火云若人識得參學事畢。

　　舉楞嚴經佛告阿難吾不見時何不見吾不見之處若見不見自然非彼不見之相若不見吾不見之地自然非物云何非汝。

　　拈云烏龜巢蓮華鱗弄藻。

　　頌隱隱煙村聞犬吠欲尋尋不見人家忽於橋斷溪流處流出碧桃三五花。

　　舉法華經一光東照彌勒起問文殊為說。

　　頌象帝前來那得知故將河馬漏天機家還既獲南車指弱喪燕人笑且歸。

　　舉大通智勝佛十劫坐道場佛法不現前不得成佛道。

　　拈云為他大通智勝。

　　舉金剛經一切諸佛及諸佛阿耨多羅三藐三菩提法皆從此經出。

　　拈云喚甚麼作此經。

　　舉過去心不可得現在心不可得未來心不可得。

　　拈云得得得。

　　舉華嚴經世尊因普眼欲見普賢不能得見至破塵出經云云。

　　總頌百城煙水大方經八十一卷無言說不動腳跟向南詢不勞彈指開樓閣彌勒慈善財惡普賢文殊曾淖約釋迦只因有普眼三七日中難描邈詮註何須去破塵拈來都是鼠子藥。

　　舉般若心經是大神咒是大明咒是無上咒是無等等咒能除一切苦無準範頌云黯淡灘黯淡灘十度船來九度翻唯有三山陳上舍擔一柄傘岸上行奈我何。

　　拈云三山小徒自有方便。

　　舉樓子和尚因從街市過經酒樓下偶整襪帶少住聞樓上人唱曲云你既無心我便休忽然大悟從此號樓子。

　　拈云你既無心我便休猶是酒樓人賣嬌話然瓜園李下之際樓子須前進一步未可便住在此。

　　頌者場大夢覺情樓海誓山盟當下丟漫說離懷聞石女木人無舌話偏悠。

　　舉杜順和尚法身頌淮州牛喫禾益州馬腹脹天下覓醫人炙豬左膊上。

　　頌驢頭不對馬嘴卻是他家宗旨李四唼著舌根血在張三口裏。

　　不是顛不是倒一似譏一似嘲從來時醫好笑人草頭木根一大包。

　　舉西天有一外道索馬鳴祖師論義集國王大臣并及四眾俱會論場馬鳴云汝義以何為宗外道云凡有言說我皆能破馬鳴乃指國王云當今國土康寧大王長壽請汝破之外道屈伏。

　　拈出外道語云若是國土大王豈獨康寧長壽已哉看馬鳴又如何折合。

　　舉昔有老宿一夏並不為師僧說話有僧自歎云云。

　　拈云老宿老宿稠人眾中須信粥飯二時莫動念好。

　　舉昔有二庵主旬日後相見上庵主曰許多時在甚麼處下庵主曰在庵裏造箇無縫塔上庵主曰某甲也要造一箇就兄借樣子得麼下庵主曰何不早道恰被借去了。

　　拈云須是一時埋卻始得不然說造說借又成縫了。

　　舉昔有古德一日不赴堂侍者請赴堂德曰我今日在莊上喫油餈飽者曰和尚不曾出入德曰汝去問莊主者方出門忽見莊主歸謝和尚到莊喫油餈。

　　拈云若作奇特商量莫說油餈滴水也消他莊主的不得。

　　舉古德因僧問年窮歲盡時如何曰東村王老夜燒錢。

　　別云何不道三箇兒童弄花鼓。

　　舉古德因僧問生死以何為舟航曰年盡不燒錢。

　　別云何不道甑篦子。

　　舉古德問僧何不看經曰不識字德曰何不問人僧展手曰是甚麼字德無對。

　　拈云禍福無門惟人自招。

　　頌非卿卻也又非鄉非是即兮非是郎一卵逢人云不識何須更道好文章。

　　舉宋太宗皇帝因夢神人勸發菩提心次日問廷臣菩提心作麼生發群臣無對。

　　代云發也發也望陛下善自保任。

　　舉太宗問僧近離甚處曰臥雲庵帝曰臥雲深處不朝天因甚到此僧無對。

　　代云萬歲萬歲萬萬歲。

　　舉錢塘使為鎮將凡見僧便問若相契即留宿一日因二僧至遂問近離甚處曰江西馬大師處使曰馬大師有甚麼方便曰道即心即佛便被揖出又有二僧到亦同前問僧曰非心非佛亦被揖出。

　　拈云將謂鎮使忘卻。

　　舉昔有一婆供養一庵主經二十餘年嘗令二八女子送飯給侍云云。

　　拈云者無智庵主若值女子如是問時何不大叫三聲使那臭老婆聞之看他面皮放在何處。

　　頌近來詩思清如水老去風情淡似雲叩我耽佳無別句殷勤辜負卓文君。

　　舉南泉與魯祖杉山歸宗四人離馬祖處各謀住庵於中路相別次師插下拄杖曰道得也被者箇礙道不得也被者箇礙歸宗拽拄杖打師一下曰只是者箇王老師說甚麼礙與不礙魯祖曰只此一句大播天下宗曰還有不播者麼祖曰有宗曰作麼生是不播者祖作掌勢。

　　拈云纔出廄來便爾相踢誇甚好馬。

　　舉南泉上堂云道箇如如早變了也今時師僧須向異類中行歸宗曰雖行畜生行不得畜生報泉曰孟八郎漢又恁麼去也。

　　拈云正好一棒打折你驢腰。

　　舉南泉因東西兩堂爭貓泉遇之示眾云云。

　　拈云古今皆以是則公案為奇特商量浩浩底殊不知總教喚瓮作鐘。

　　舉鹽官因僧問如何是本身盧舍那師曰與我過淨瓶來僧將淨瓶至師曰卻安舊處著僧安了復問師曰古佛過去久矣。

　　師出僧語云我適曾供養今復還親覲。

　　舉麻谷寶徹禪師持錫到章敬遶禪床三匝振錫一下卓然而立敬云如是如是谷又到南泉處亦遶禪床三匝振錫一下卓然而立泉云不是不是谷云章敬道是和尚為甚麼道不是師云章敬是是汝不是此是風力所轉終成敗壞。

　　頌一般春色有枯榮幾樹黃兮幾樹生黃梅不落青梅落懊恨風聲卒未停。

　　舉智常禪師住廬山歸宗寺大愚一日辭師師問甚處去愚云諸方學五味禪去云云。

　　拈云當日歸宗只消道我者裏一味也無勉致後人檢點。

　　舉巖頭全奯禪師一日參德山方跨門便問是凡是聖山便喝巖禮拜有人舉似洞山山曰不是奯公大難承當師曰洞山老漢不識好惡錯下名言我當時一手抬一手搦。

　　頌安定乾坤易斬新日月難洞山時毀譽直道亦何偏。

　　舉華亭船子和尚自印心於藥山後常乏一小舟隨緣度日一日泊船岸邊有官人問如何是和尚日用事亭豎起橈曰會麼人曰不會亭曰棹撥清波金鱗罕遇。

　　拈云為憐三歲子不惜兩莖眉。

　　頌雲淡風輕近午天傍花隨柳過前川時人不識予心樂將謂偷閒學少年。

　　舉南泉歸宗麻谷三人同去見忠國師至中途南泉就地畫一圓相云道得則去歸宗坐在圓相裏麻谷作女人拜泉云恁麼則不去也。

　　拈云是則是三人同行一路要且未見國師。

　　舉僧問雪峰臨濟四喝意旨峰云我當初行腳時便過河北已值大師遷化不得見他所以至今不知可往見他直下子孫僧見南院院云那裏來僧具陳前意院乃展具遙禮雪峰云天下古佛也。

　　拈云者僧只知讚歎生歡喜不審南院雪峰是何心行。

　　舉石鞏凡見僧張弓架箭示之一日三平至鞏云看箭平乃撥開胸云云。

　　頌當陽弓箭接來機殺活胸開上上兒半箇聖人齊拗折那吒從此失全威。

　　舉烏臼和尚問僧近離甚處曰定州烏曰定州道法何似者裏曰不別烏曰若不別更轉彼中去便打云云。

　　拈云君子一言快馬一鞭絲來線去有甚交涉。

　　舉浮杯和尚因凌行婆來禮拜杯與坐喫茶婆乃問盡力道不得底句分付阿誰杯曰浮杯無剩語婆曰未到浮杯不妨疑著杯曰別有長處不妨拈出婆斂手哭云云。

　　拈云當日浮杯值是問一味無語豈不令行婆疑著即南泉趙州亦無大人氣象何也禪而至於老婆舌可痛可悲。

　　舉韓文公訪大顛禪師問春秋多少顛提起數珠云會麼公曰不會顛曰晝夜一百八公不曉遂回次日再來至門前見首座舉前話問意旨如何座叩齒三下及見顛理前問顛亦叩齒三下公曰原來佛法無兩般顛曰是何道理公曰適來問首座亦如是顛乃召首座是汝如此對否座曰是顛便打趁出院。

　　拈云如上因緣雖是打蠻子愶好人底作略看來若不趁出首座又爭救得文公。

　　頌人之患在好為師繼往開來達者機可恨兒郎無見識預先偷我兩聯詩。

　　舉處州法海立禪師因朝廷有旨革本寺為神霄宮師陞座謂眾曰都緣未徹所以說是說非蓋為不真便乃分彼分此我身尚且不有身外烏足道哉正眼看來一場笑具今則聖君垂旨更僧寺作神霄佛頭上添箇冠兒算來有何不可山僧今日不免橫擔拄杖高挂缽囊向無縫塔中安身立命於無根樹下嘯月吟風一任乘雲仙客駕鶴高入來此咒水書符叩齒作法他年成道白日上昇堪報不報之恩以助無為之化秪恐不是玉是玉也大奇然雖如是且道山僧轉身一句作麼生道還委悉麼擲下拂子竟爾趨寂郡守具奏其事聖旨改其寺曰真身。

　　拈云此老得大自在三昧。

　　頌舊事仙人白兔公掉頭歸去又乘風柴門流水依然在一路寒山萬木中。

　　舉趙州諗禪師到一庵主處問有麼有麼主豎起拳頭州云水淺不是泊舟處便行又到一庵主處問有麼有麼主亦豎起拳頭州曰能縱能奪能殺能活便作禮。

　　頌趙州元是白拈人一樣拳頭兩樣評勦絕痴頑宜當下免教污卻竹條根。

　　舉趙州示眾此是的的沒量大人出者裏不得老僧到溈山見僧問如何是祖師西來意山云與我過床子來若是宗師須以本分事接人始得時有僧問如何是祖師西來意州曰庭前柏樹子曰和尚莫將境示人州曰我不將境示人曰如何是祖師西來意州曰庭前柏樹子。

　　拈云空拳出陣就糧行兵纔是老將軍手段。

　　頌莫掃堂前地且放籠內雞分明是說話又道我題詩。

　　舉僧問趙州萬法歸一一歸何處州云我在青州作領布衫重七斤。

　　頌棹罷歸來舟不繫江村月落興轉賒岸上一聲雞唱曉依稀滿眼是蘆花。

　　舉皓布褌法身向上事頌云云。

　　頌不畜半文錢不欠些兒債赤手與空拳街前作買賣未見三槐宅下栽自然清白傳代代。

　　舉惟政禪師騎牛挂缽入城。

　　拈云見怪不怪其怪自壞。

　　頌惠崇煙雨蘆鴈坐我瀟湘洞庭欲喚扁舟歸去傍人謂是丹青。

　　舉洞山偈云五臺山上雲蒸飯佛殿階前狗尿天旛竿頭上煎䭔子三箇猢猻夜簸錢。

　　頌顛倒顛新婦騎驢家姑牽半夜日紅正當午嫦娥恒伴灶王眠忘理事絕言詮三腳蝦蟆飛上天。

　　舉法眼禪師問光孝覺曰近離甚處曰趙州眼曰承聞趙州有柏樹子話是否曰無眼曰往來皆謂趙州有此語上座何得道無曰先師實無此語和尚莫謗先師好。

　　頌趙州庭前柏由來天下傳今說無此語畢竟是浪言。

　　舉趙州問新到僧曾到此間否曰曾到州曰喫茶去又問一僧曾到此問否曰不曾到州曰喫茶去後院主問曰不曾到喫茶去且從為甚麼曾到也教喫茶去州召院主主應諾州曰喫茶去。

　　頌話說三遍穩篾纏三道緊趙州屬北地性直而言耿。

　　舉趙州因僧問狗子還有佛性也無州曰無曰上至諸佛下及螻蟻皆有佛性狗子為甚卻無州曰為伊有業識在又僧問狗子還有佛性也無州曰有曰既有為甚入者皮袋裏州曰知而故犯。

　　拈云無鬚鎖子兩頭搖。

　　舉僧遊五臺問一婆子曰台山路向甚處去婆曰驀直去僧行婆曰好箇師僧又恁麼去也後有僧舉似趙州州曰待我去勘過明日州去亦如前問婆子亦如前答州歸院謂眾曰台山婆子被老僧勘破了也。

　　拈云前面也如是問答後面也如是問答那裏是趙州勘破婆子處。

　　舉青原山行思禪師初參六祖問當何所務即不落階級祖曰汝作甚麼來原曰聖諦亦不為祖曰落何階級原曰聖諦尚不為何階級之有祖深器之。

　　拈云深器即不無那邊事作麼生。

　　舉洞山辭雲岩臨行問百年後忽有人問還邈得師真否如何祗對岩良久曰秪者是師沉吟岩曰价闍黎承當箇事大須審細。

　　拈云何不效普化打箇筋斗。

　　頌欲得園中果先須妙識枝曲描難可覷直指不存癡寧惜秋霜老莫教根蒂摧一聲黃葉落但恐動狐思。

　　舉洞山因過水睹影大悟前旨有偈曰切忌從他覓迢迢與我疏我今獨自往處處得逢渠渠今正是我我今不是渠應須恁麼會方得契如如。

　　拈云後設五位功勛皆由此偈得旨來。

　　舉洞山廣道者初遊方問雲蓋智和尚興化打維那意旨如何智下禪床展兩手吐舌示之廣打一坐具智云此是風力所轉又持此語問石霜琳琳云你意作麼生廣亦打一坐具琳云好一坐具秪是你不知落處又問真淨淨云你意作麼生廣亦打一坐具淨云他打你也打廣於此大悟。

　　拈云早知燈是火飯熟已多時。

　　頌梁園日暮亂飛鴉極目蕭條三兩家庭榆不知人去盡春來還發舊時花。

　　舉羅山問石霜起滅不停時如何霜云只須寒灰枯木去一念萬年去函蓋相應去純清絕點去山不契往問岩頭頭喝云是誰起滅山於此有省。

　　拈云良藥口苦逆耳言忠。

　　頌漁人乍入滿園時怎似予林三兩枝節候到來依舊發豈同一見不相知。

　　舉洞山因僧問亡僧遷化向甚麼處去山曰火後一莖茆。

　　拈云何不道神符在此百無禁忌。

　　舉洞山謂曹山曰吾在雲巖先師處親印寶鏡三昧事最的要今以授汝汝善護持勿令斷絕遇真法器方可傳授云云。

　　頌知有卻無知無卻有縫罅不通何處尋口君不見鐵牛戴鞍匝地飛木馬拖犁踏天走。

　　舉洞山寶鏡三昧云云。

　　頌非銅非鐵亦非金規矩方圓鑄不成胡漢難逃妍醜別一回撲碎一回瑩。

　　舉曹山四禁云莫行心處路不挂本來衣何須正恁麼切忌未生時。

　　頌天不覆地不載滅佛祖空世界狸奴白牯烏龜螃蟹。

　　舉曹山云凡見聖解是金鎖玄路直須回互夫取正命食者須具三種墮一者披毛戴角二者不斷聲色三者不受食。

　　頌類墮隨墮尊貴墮曹山本寂舌頭破出言吐語不霑唇說與諸方休錯過。

　　復舉正命食。

　　頌從前一飽忘百饑直至于今不得餓美食元不中飽人誇甚雲門胡餅大。

　　復舉尊貴墮。

　　頌悉達當時為太子王宮不住住雪山若非星睹知端的那得能仁大孝全。

　　舉道德經云吾不知其誰之子象帝之先。

　　拈云看伯陽李老子說話大似推車到壁難得轉身此無他只是不肯於不知處希取大用所以後來函關一往終成騎牛覓牛見識。

　　頌從來共住不知名任運相將秪麼行自古上賢猶不識造次凡流豈可明。

　　舉博山上堂僧問一口氣不來向甚麼處去山云香煙堆裏其僧不會山云黃金殿上更覓長安。

　　拈云當面錯過。

　　頌釣罷歸來不繫船江村月落正堪眠縱然一夜風吹去只在蘆花淺水邊。

　　舉僧問尊宿如何是自身已宿曰丙丁童子去討火僧領旨後遇一尊宿舉似宿不肯僧仍理前問宿曰丙丁童子去討火僧于此大悟。

　　拈云可見差之毫釐失之千里者僧不是彼尊宿鐵面斬新那能當下灰飛煙滅。

　　頌碔砆碧玉鋀石黃金莠苗朱紫明眼難瞞真金自有真金價終不和沙賣與人。

　　舉打地和尚乃馬祖嗣凡問佛法惟打地。

　　拈云假小心最大膽。

　　頌青山青隱隱淥水淥沉沉四壁無描畫村內小乾坤。

　　舉打地門人每執爨廚下人問你師凡問佛法便打地是何意旨門人於灶內抽火柴入鍋中。

　　拈云見過於師方堪傳受。

　　頌與其鍋中添水寧可灶下抽柴莫怪時人不識師承稟受得來。

　　舉古德云若人識得心大地無寸土。

　　拈云看者箇心亦能迷人亦能悟人山僧居學地時曾以問三沙彌一良久云我乃無心一以手指胸云在者裏一云通身都是且問三沙彌那箇是識得心者速道速道。

　　頌古寺巴臺月下玉溪小市城邊客來正好相語又怕編成對聯。

　　舉顏淵喟然歎曰仰之彌高鑽之彌堅瞻之在前忽焉在後。

　　拈云者顏氏纔在陋巷中得見箇古窖便欲舉示於人爭奈有心無膽恰如啞子作通事。

　　頌橫看成嶺順成峰遠近觀山山不同不得廬山真面目秪緣身在此山中。

　　舉溈山靈祐禪師一日侍立百丈丈問誰曰靈祐丈曰汝撥爐中有火否祐撥曰無丈躬起深得少火舉云云。

　　頌柴火分明路不岐溈山百丈也徒為溫言煖語休相囑一點丙丁爍太虛。

　　　　　　　　　　　(侍者性遠捐貲重刊)

慶忠鐵壁機禪師語錄卷之十三終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十四

　　嗣法門人幻敏重編

　　頌古(拈別評徵代)

　　舉溈山示眾云老僧百年後向山下作一頭水牯牛左脅書五字云溈山僧某甲此時若喚作溈山僧又是水牯牛喚作水牯牛又是溈山僧且道喚作甚麼即得仰山出禮拜而去。

　　拈云溈山水牯牛且置仰山禮拜而去是哭伊是笑伊。

　　頌水牯牛溈山僧脅書五字得人憎從來一報還一報始信口開是禍門。

　　舉溈山因摘茶次謂仰山云終日摘茶只聞子聲不見子形仰撼茶樹一下溈云子只得其用不得其體仰云未審和尚如何溈良久仰云和尚只得其體不得其用溈云放子二十棒。

　　頌溈山仰山手口欠穩父為子隱子為父隱二十棒頭各自猛省。

　　舉溈山泥壁次李軍容來具公裳直至師背後端簡而立山回首見便側泥盤作接勢軍容便轉笏作進泥勢山拋下泥盤與軍容歸方丈。

　　拈云溈山側盤泥壁以身先之軍容公裳端簡拜下禮也只不獲承虛接響播弄泥團且道歸方丈後又作麼生。

　　舉溈山與仰山路行次見前村煙霧溈曰是甚麼仰便畫此<<PIC>J29p0630_01.gif</PIC>。

　　拈云者小釋迦纔被溈山問著便手腳不穩且無些子遜讓氣息何故如此評論不見道路見不平傍人剷削。

　　頌遠望寒山石徑斜白雲深處有人家停車坐看楓林晚霜葉紅於二月花。

　　舉仰山寂禪師臥次僧問法身還解說法也無山云我說不得別有人說得僧云說底人在甚處山乃推枕子出。

　　拈云是僧問夢仰山答夢要且無說法人在。

　　頌綠蘿岩畔把心灰月挂松稍樹影來睡起蒲團鴉報曉柴門只有野猿開。

　　舉仰山常夢彌勒內院居第二座有一尊者白椎云今日當第二座說法師乃起白椎云摩訶衍法離四句絕百非諦聽諦聽。

　　頌欲逃長夜夢晝裏夢愈多誰是開雙眼同來翫薜蘿。

　　舉仰山九十六種圓相(共一百零一相除去重出五相九十六種正)。

　　總頌一箇圓時箇箇圓胡餅饅頭總一般一種多種商量也有甚南陽與仰山。

　　舉仰山臨終付法偈云一二二三子平目復仰視兩口無一舌此是吾宗旨。

　　頌作家宗師示人剋的剖腹剜心臨行一句咄。

　　舉德山宣鑑禪師小參示眾云今夜不答話有問話者三十棒時有僧禮拜山便打僧云某甲話也未問為甚打某甲山云你是甚處人僧云新羅人山云未跨船舷好與三十棒。

　　頌德山勇而無禮者僧皮下少血若作奇特商量三人證龜成鱉。

　　舉德山到溈山挾拂子直上法堂從西過東從東過西顧視方丈偶溈山坐次殊不顧盼山乃云無無便出至門首卻云也不得草草重具威儀再入相見纔跨門便提起坐具云和尚溈山擬取拂子山便喝拂袖而出溈山至晚問首座今日新到在甚麼座云當時背卻法堂著草鞋去也溈山云還識此人麼座云不識溈山云此箇阿師已後向孤峰頂上盤結草庵呵佛罵祖去在。

　　頌心不負人面無慚色一箇白拈一箇老賊無端露出贓私許他結草罵得呵呵。

　　舉德山垂示云我先祖見處即不然者裏無佛無祖達磨是老古錐釋迦是乾屎橛文殊普賢是擔屎漢等覺妙覺是破執凡夫菩提涅槃是繫驢橛十二分教是神鬼簿是拭瘡疣紙四果三賢初心十地是守古塚鬼自救不了。

　　拈云阿那箇是你先祖得恁麼小知小見。

　　舉德山上堂大眾及盡去也直得三世諸佛口挂壁上猶有一人呵呵大笑若識此人參學事畢。

　　拈云山鬼之伎倆有盡我之不見不聞無窮。

　　舉德山凡見僧入門便棒。

　　拈云爭不足讓有餘。

　　頌一條楖栗活如龍隱顯躍潛雷雨風堪笑時師根眼鈍漫隨清水覓形蹤。

　　舉德山因守廓侍者問從上諸聖向甚麼處去山曰作麼作麼曰敕點飛龍馬跛鱉出頭來山休去明日山浴出廓過茶與山山撫廓背曰昨日公案作麼生曰者老漢今日方始瞥地山又休去。

　　頌出頭固非龍馬縮腳豈別烏龜笑他德山父子虛空拋糞毬兒。

　　舉毘婆尸佛尸棄佛毘舍浮佛拘留孫佛拘那含牟尼佛迦葉佛釋迦牟尼佛。

　　拈云古佛今佛過去佛現在佛未來佛恒沙佛無數佛元來是人作底良久云忙忙迫迫多少世幾箇足跟踏得齊。

　　頌佛有佛無佛古今佛來佛去佛無心無得無心云是佛趙州猶自不喜聞。

　　舉世尊纔出母胎一手指天一手指地。

　　拈云理直自然氣壯心真必定言麤須是老雲門始得何以故若無舉鼎拔山力千里烏騅不易騎。

　　頌指地指天乾打鬨周行七步亂生涯直饒沒箇旁人覷弄盡虛頭豈作家。

　　舉世尊在靈山會上拈花示眾是時眾皆默然唯迦葉尊者破顏微笑。

　　拈云是則是瞞我慶忠不得。

　　頌不為東風展笑顏機含此日露天斑靈雲豈是花驚眼只喜枝頭帶月圜。

　　百萬人天不唧溜迦葉眉眼未為奇者場禍事無休息都盧歸咎釋迦師。

　　舉世尊一日至多子塔前命摩訶迦葉分座令坐以僧伽黎圍之遂告云吾有正法眼藏密付於汝汝當護持傳付將來無令斷絕。

　　徵云明人不做暗事。

　　頌教外別傳傳箇甚麼甚麼傳已名曰密付。

　　舉世尊陞座文殊白椎世尊便下座。

　　頌打睡閉門已不堪擬陞曲彔好羞慚一椎怪殺文殊白依舊回頭鼻孔酸。

　　舉世尊敕文殊罔明令女子出定公案。

　　頌文殊罔明釋迦三人眼裏生花女子何曾在定一堂鬧亂如麻。

　　舉世尊在尼拘律樹下坐次因二商人問世尊還見車過不世尊云不見商人云還聞不世尊云不聞商人云莫禪定不世尊云不禪定商人云莫睡眠不世尊云不睡眠商人乃歎言善哉善哉世尊覺而不見遂獻白疊兩端。

　　頌無求到處人情好不飲從他酒價高莫謂如來營小利兩端白疊是龜毛。

　　舉世尊因波斯匿王問勝義諦中有世俗諦否若言無智不應二若言有智不應一一二之義其義云何佛言大王汝於過去龍光佛法中曾問此義我今無說汝今無聞無說無聞是名一義二義。

　　拈云問處孤高答處奇。

　　頌可羨冷謙協律教人鑿壁穿瓦天子呼來勘問分明向道瀟洒不是破瓶花八裂那知處處音聲者。

　　舉世尊因見文殊在門外立乃喚云文殊文殊何不入門來文殊云我不見一法在門外何以教我入門。

　　評云世尊裏應外合文殊法見未忘正好痛打一頓。

　　舉世尊因乾達婆王獻樂其時山河大地盡作琴聲迦葉起作舞王問迦葉豈不是阿羅漢諸漏已盡何更有餘習佛云實無餘習莫謗法也王又撫琴三遍迦葉亦三度作舞王云迦葉作舞豈不是佛云實不曾作舞王云世尊何得妄語佛云不是妄語汝撫琴山河大地木石盡作琴聲豈不是王云是佛云迦葉亦復如是所以實不曾作舞王乃信受。

　　頌蟬音不斷夕陽暉流水高山豈易知一句無私千古韻從來此曲和人稀。

　　舉世尊因外道問昨日說何法世尊云定法外道云今日說何法世尊云不定法外道云昨日說定法今日何說不定法世尊云昨日定今日不定。

　　評云惑亂多少人。

　　舉世尊因普眼菩薩欲見普賢不能得見乃至三度入定遍觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念便見普賢向空中乘六牙白象。

　　別云汝但於四威儀中閉著眼睛管取普賢時時頭撞。

　　舉世尊因自恣日文殊三處過夏迦葉欲白椎擯出云拈椎乃見百千萬億文殊迦葉盡其神力椎不能舉世尊遂問迦葉汝擬擯那箇文殊迦葉無對。

　　評云一主千軍不亂且道迦葉無對是賞伊是罰伊。

　　舉世尊將諸聖眾往第六天說大集經敕他方此土人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集既集會已無有不順佛敕者各發弘誓擁護正法唯有一魔王謂世尊云瞿曇我待一切眾生成佛盡眾生界空無有眾生名字我乃發菩提心。

　　徵云賊是小人智過君子然雖如是春秋責備賢者何以故魔來成佛易佛住遣魔難。

　　頌菩提心發界生空魔說巧於佛說同是佛是魔齊追擯鐵輪飛熱渾身紅。

　　舉世尊良久維摩默然。

　　拈云古今錯會者如麻似粟。

　　頌山中何所有嶺上多白雲只可自怡悅不堪持贈君。

　　舉世尊因外道問不問有言不問無言世尊良久外道讚歎云云。

　　頌言有言無都不問岩巔萬丈逼瞿曇迷雲鞭影何須道千載須知有阿難。

　　舉世尊於靈山會上五百比丘得四禪定具五神通朱得法忍以宿命智通各各自見過去弒父弒母及諸重罪至文殊持劍逼佛云云。

　　頌從來子孝父心寬樂業榮家總亦然宅下不栽槐幾樹那能清白永相傳。

　　舉世尊因地布髮掩泥獻花於然燈佛燈見布髮處遂約退眾乃指地曰此處宜建梵剎時有賢于長者▆標插云建梵剎竟諸天散花讚云庶子有大智矣。

　　拈云修造不易。

　　舉世尊因七賢女遊屍陀林一女指屍謂諸姊曰屍在者裏人向甚麼處去云云。

　　評云聖姊善說法要世尊當面瞞人。

　　舉世尊因耆婆善別音響至一塚間見五髑髏乃敲一髑髏問云此生何處曰生人道又敲一云此生何處曰生天道又別敲一云此生何處耆婆罔知生處。

　　拈云何不問取敲者。

　　舉世尊因黑爪梵志運神力以左右手擎合歡梧花兩株供佛佛召梵志放下云云。

　　拈云家無小使不成君子。

　　舉世尊因調達謗佛生身入地獄遂令阿難傳問你在獄中安否達云雖在地獄如三禪天樂佛又令問還出獄否達云我待世尊來便出阿難云佛是三界大師豈有入地獄分達云佛既無入地獄分我豈有出地獄分。

　　評云心安茆屋穩性定菜根香。

　　舉世尊未離兜率已降王宮未出母胎度人已畢。

　　拈云此誰說的諸人還信得及麼。

　　舉世尊臨入涅槃文殊大士請再轉法輪世尊咄云文殊吾四十九年住世未曾說一字汝請再轉法輪是吾曾轉法輪耶。

　　頌臨老心孤不值錢辭乾推滑惹疑嫌誰知公道在人耳枉住世間七七年。

　　舉世尊坐次見二人舁豬過乃問是甚麼人云佛具一切智豬子也不識世尊云也須問過。

　　拈云探竿在手影草隨身。

　　頌非故作故無事討事渡得江來賓鴻迷去者回始信老瞿曇千古流傳成笑具。

　　舉德山一日飯遲托缽下堂時雪峰作飯頭見便云者老漢鐘未鳴鼓未響托缽向甚麼處去山便歸方丈峰舉似岩頭頭曰大小德山未會末後句云云。

　　頌不會末後句托缽歸丈去岩頭撫巴掌德山遭授記三年後如何喉中絕了氣。

　　舉德山因臨濟侍次山曰今日困濟曰者老漢寐語作麼山擬拈棒濟便掀倒禪床。

　　頌蚊蟲嘴利蜂蠆尾毒驀直撞頭各自一路咄咄。

　　舉雪峰義存禪師一日示眾曰南山有一條鱉鼻蛇汝等諸人切須好看時長慶出云今日堂中大有人喪身失命雲門以拄杖攛向師前作怕勢後僧舉似玄沙沙云須是稜兄始得然雖如是我即不然僧云和尚作麼生沙云用南山作麼。

　　頌南山之蛇多少遭毒一棒打殺千足萬足何以故免教當陽橫古路。

　　舉雪峰一日因有兩僧來峰遂以手托庵門放身出云是甚麼僧亦云是甚麼峰低頭歸庵後僧辭去云云。

　　拈云同參相為徹骨徹髓乃千古龜鑑須信巖頭道雪峰與我同條生不與我同條死是真語者實語者。

　　舉雪峰一日陞座眾集定峰輥出木毬玄沙遂捉來安舊處。

　　拈云雪峰出怪玄沙捉怪要且無陞座集眾分。

　　舉雪峰因三聖問透網金鱗未審以何為食峰曰待汝出綱來向汝道聖曰一千五百人善知識話頭也不識峰曰老僧住持事繁。

　　頌狹道相逢未足奇渠方乘馬我乘驢到來一笑忘賓主去路茫茫總不知。

　　舉雲門偃禪師示眾云諸和尚子莫妄想天是天地是地山是山水是水僧是僧俗是俗良久云與我拈按山來時有僧問學人見山是山水是水時如何門云三門為甚騎佛殿從者裏過。

　　拈云雲門恁麼道正是妄想。

　　舉雲門示眾云你若不相當且覓箇入頭處微塵諸佛在你舌頭上三藏聖教在你腳跟底不如悟去好還有人悟得麼出來對眾道看。

　　頌舌頭諸佛一微塵聖教腳跟有幾人本自無迷何用悟雲門語話可憐生。

　　舉僧問雲門樹凋葉落時如何門云體露金風。

　　別云何不道黃花形晚色寒鴈送聲來。

　　舉僧問雲門如何是學人自己門曰遊山翫水曰如何是和尚自己門曰賴遇維那不在。

　　頌遊山翫水維那不在記得自己忘卻布袋。

　　舉僧問雲門弒父弒母佛前懺悔弒佛弒祖甚處懺悔門曰露。

　　頌雲門露字不沾牙吐出溫清體態嘉佛祖弒時無懺處滿盈惡貫坐龍華。

　　舉僧問雲門如何是正法眼門曰普。

　　別云烏龜開夜市。

　　舉僧問雲門如何是啐啄之機門日響。

　　頌響字酬來機莫教話頭墮子啐母啄時擬心即是錯。

　　舉雲門曰三家村裏賣卜東卜西卜忽然卜著也不定僧便問忽然卜著時如何門曰伏鷹。

　　頌卜著渾如攫兔鷹草枯眼疾熊忙生忽然得見喪身命噉啄摶飛距爪獰。

　　舉雲門上堂因聞鐘聲乃曰世界與麼闊為甚向鐘聲披七條僧無語門曰七里灘頭多蛤子。

　　頌少年公子真氣骨不誓驚人語出奇稱名豈謂浮雲賤特地知他是男兒。

　　舉雲門初參睦州州纔見來便閉卻門門乃扣門州曰誰門曰某甲州曰作甚麼門曰己事未明乞師指示州開門一見便閉卻門如是連三日扣門至第三日州開門門拶入州便擒住曰道道門擬議州便推出曰秦時𨍏轢鑽遂掩門損門一足從此悟入州指見雪峰云云。

　　頌獅子窟邊沒異跡就中穿鑿枉徒然搖風修竹依稀似不是無言即有言。

　　舉雲門到江州陳操尚書請齋纔見便問儒書中即不問三乘十二分教自有座主作麼生是衲僧行腳事門曰曾問幾人來曰即今問上座門曰即今且置作麼生是教意曰黃卷赤軸門曰者箇是文字語言作麼生是教意曰口欲談而辭喪心欲緣而慮忘門曰口欲談而辭喪為對有言心欲緣而慮忘為對妄想作麼生是教意書無語門曰見說尚書看法華經是否曰是門曰經中道一切治生產業皆與實相不相違背且道非非想天有幾人退位書無語門曰尚書且莫草草三經五論師僧拋卻特入叢林十年二十年尚不奈何尚書又爭得會書禮拜曰某甲罪過。

　　▆云尚書不會當仁卻也有始有卒雲門其言不讓猶欠起死回生若到慶忠門下二俱未了。

　　舉雲門上堂拈起拄杖曰凡夫實謂之有二乘析謂之無緣覺謂之幻有菩薩當體即空衲僧家見拄杖便喚作拄杖行但行坐但坐不得動著。

　　拈云分得分明太特煞分明分得特煞人。

　　舉雲門上堂光不透脫有兩般病一切處不明面前有物是一又透得一切法空隱隱地似有箇物相似亦是光不透脫又法身亦有兩般病得到法身為法執不忘己見猶存坐在法身邊是一直饒透得法身去放過即不可子細檢點將來有甚麼氣息亦是病。

　　頌無明煩惱遠年瘵巴掌拳頭近日痾棒喝通身成藥病曾經看好幾人麼。

　　舉雲門示眾曰讀經千卷紙上語。

　　拈云雲門者話大似不奈冬瓜何捉住藤子扯。

　　頌大明大白大光天窗上卻來著力鑽門門有路堪遊戲穴紙待他也大難。

　　舉僧問雲門達磨面壁意旨如何門曰念七又僧問南泉泉曰天寒無被蓋。

　　別云何不道他是異鄉人。

　　舉僧問雲門如何是佛門曰乾屎橛。

　　頌鬱鬱𡋯𡋯無人識踏著始知不抖擻分明擲下也大奇者回閃殺趙州狗。

　　舉僧問洞山聰如何是佛山曰麻三斤。

　　頌如何是佛麻三斤幾笑時人不解行途路蹉跎猶自可許多錯認定盤星。

　　舉僧問雲門如何是超佛越祖之談門曰胡餅。

　　頌飛羅麵香油和虛空小▆▆▆▆▆了便不饑只發渴超甚佛越甚祖喝一喝。

　　舉僧問雲門如何是透法身句門曰北斗裏藏身。

　　別云何不道藏身北斗裏。

　　舉僧問巴陵如何是提婆宗陵云銀碗裏盛雪如何是吹毛劍陵云珊瑚枝枝撐著月問祖意教意是同是別陵云雞寒上樹鴨寒下水雲門聞此語云他日老僧忌辰只舉此三語供養老僧足矣。

　　拈云死不盡底見解。

　　舉僧問雲門如何是法身門曰六不收圜悟云一不立。

　　別云何不道一六不。

　　頌一六不是何物趙州筍香嚴竹一飽齁鼾忘所之覺來紅日三竿出。

　　舉玄沙師備禪師因小參次聞燕子聲乃云深談實相善說法要便下座尋有僧請益云某甲不會沙云去無人信汝。

　　頌深談實相不知歸春月泥融燕子飛王謝堂前人未信呢喃林下叫依依。

　　舉玄沙初到莆田縣百戲迎之次日問小塘長老昨日許多喧鬧向甚麼處去小塘提起袈裟角沙曰料掉沒交涉。

　　頌料掉沒交涉提起袈裟角莆田百戲迎大家都是錯錯錯錯鬼面神頭五花六綠到者裏用不著。

　　舉玄沙示眾云諸方盡道接物利生忽遇三種病人來且作麼生接患盲者拈椎豎拂他又不見患聾者語言三昧他又不聞患啞者教伊說又說不得且作麼生接若接不得佛法無靈驗當時地藏出云某甲有眼耳和尚作麼生接沙云慚愧便歸方丈。

　　頌慚愧便歸方丈去盲聾瘖啞示生前有眼有耳有舌者目前休聽口頭禪。

　　舉玄沙見三人新到鳴打普請鼓三下卻歸方丈新到具威儀了亦去打普請鼓三下卻入僧堂久住來白沙云新到輕欺和尚沙曰打鼓集眾勘過大眾集新到不赴沙令侍者云喚新到出堂卻於侍者背上拍云云。

　　頌響板打起靜夜行應憐群夢未醒醒鐘報三聲鳴洗淨尚有齁鼾瞌睡人。

　　舉玄沙因雪峰召曰備頭陀何不遍參去沙曰達磨不來東土二祖不往西天峰然之。

　　頌參方不用苦遊行剖腹剜心以告君拂袖開胸伶俐子磨裙擦褲笨禪人。

　　舉玄沙示眾云世尊道吾有正法眼藏付囑摩訶大迦葉猶如畫月曹溪豎拂猶如指月時鼓山出眾云月聻沙云者箇阿師就我覓月山不肯卻歸眾云道我就他覓月。

　　頌月到疏窗點點金清光恒映照禪心禪心不為愛明月為愛禪心照月明。

　　舉地藏問僧甚麼處來曰南州來藏曰彼中近日佛法如何僧云商量浩浩地藏曰爭如我者裏種田博飯喫僧云爭奈三界何藏曰喚甚麼作三界。

　　頌種田博飯倦來眠浩浩商量大地間若與他咱爭箇賽我儂贏得一生閒。

　　舉法眼益禪師問修山主毫釐有差天地懸隔兄作麼生會主云毫釐有差天地懸隔眼曰與麼又爭得云云。

　　拈云莠苗朱紫不同鋀石黃金終別修山主畢竟得箇甚麼便拜。

　　舉法眼有時指橙子曰識得橙子周匝有餘。

　　頌識得橙子無頭無尾黃狗不似白狗非比。

　　舉法眼問子方上座作麼生是萬象之中獨露身方遂舉拂子眼曰恁麼會又爭得云云。

　　頌紅塵堆裏同塵住有箇拳頭無處豎茆簷縫可戳虛空虛空不是我讎屋。

　　舉法眼因僧問如何是佛眼曰汝是慧超。

　　頌問佛答慧超驀直路非遙昔日張騫老乘槎渡鵲橋。

　　舉法眼因僧問如何是曹源一滴水眼曰是曹源一滴水。

　　頌借婆帔子拜婆年相逢喜起斷金蘭布得春風滿天下都盧不費些子錢。

　　舉僧問法眼承教有言從無住本立一切法如何是無住本眼曰形興未質名起未名。

　　別云果老倒騎𨍏轢鑽。

　　舉僧問法眼六處不知音時如何眼曰汝家眷屬一群子。

　　頌紹續箕裘不礙多燕山階下五登科逢人謾說吾家醜老子偷雞兒偷鵝。

　　舉僧問法眼二六時中如何行履即得與道相應眼曰取捨之心成巧偽。

　　頌打破鏡時處處明何須斷臂覓安心平常酬答無沾滯信口說來不動唇。

　　舉法眼問寶資長老古人道山河無隔礙光明處處透作麼生是處處透底光明資曰東畔打鑼聲。

　　頌聲聲響喨透雲霄穿碎髑髏放白毫試問誰家褦襶子鐵航泛海浪頭高。

　　<<PIC>J29p0635_01.gif</PIC>

慶忠鐵壁機禪師語錄卷之十四終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十五

　　嗣法門人幻敏重編

　　說

　　知有說

　　余曾閱大藏經際亭午志神稍稍似倦恍恍惚惚渾渾噩噩驀撞入龜哥眼裏見一大城其城以善知眾藝名之縱廣四八由旬曲水流觴八處交潺仙鳥鬱林四時演唱其音嘹喨出七等覺支八聖道支十八不共法三十七助道品五根五力種種微妙城中人民皆守素抱朴盱盱癡癡依稀葛天氏無懷氏之風象馬珍寶行樹沼池接影連輝交易平等無欺無詐余徐徐東行至鬧市街頭十字中有樹子一株撫樹盤桓看呂洞賓打回回打得跳進跳出忽驚動趙州狗子啀啀喍喍突奔向前余擬攀樹樹即隨手攀處射一光光中照見種種希有勝事照見莊嚴劫仁賢劫星宿劫諸怛闥阿竭薩埵獨果有情發心成道度生授記等事照見迦文老子祗劫修行苦行降王宮離兜率出母胎住雪山睹明星成正覺等事復見坐道場作師子吼降天魔伏外道說權實空假六處彼岸四諦十二緣惡趣生欲界生自利生後有生內空外空乃至無性自性空四無量四涅槃乃至無邊波羅蜜門無量解脫三昧門等事又見說六道四生具有如來智慧德相等事又見諸大弟子圍繞咨詢神通等事又見拈花示寂流聲教續慧燈無盡藏等事如是過未現在歷歷分明慶未曾有須臾間空中彈指作聲有蟭螟蟲逐響而來鼻孔吟哦如雷吼十方世界有情無情若凡若聖悉皆得聞其吟哦聲曰大大圓洛陽橋上百花鮮丫叉圓石頭城裏絕人煙其音斷續交互未罷忽蟭螟眉上現紙牓一張喚無手人將蟭螟拿著乃聚雲本師遊戲楞伽三昧拈示眾人底偈子爾時同參大眾一齊會集熟讀一過中有同志請益余曰者老和尚雖然收放縱橫不犯鋒鋩以慈悲故虛空未免痕跡揣上座乘悲願來助揚宗教可為我等作不請之友傍敲正打抬捺抑揚開示未悟不枉藏海中同遇一番願不吝所請余良久耳裏出言高聲曰問我者是甚麼人聻眾無應遂拈毛錐子亂著一頓○(著云本色底道人)咄(光邋遢)好箇無縫罅底物事(是甚麼乾屎橛)卻被那妄穿鑿底老古錐弄得粉花碎(大處大圓小處小圓)[○@│](買草鞋走梁朝問碧眼僧始得)免不得後代兒孫從那末末枝枝上哩會將起來(也須要嘗過)又被老僧向前一啐(▆▆塗乳苦)你者沒眼禪和子(不道無眼只為不善觀)何不在老僧腳跟下打箇筋斗(和尚遠歸恐勞神用)夜叉現作黃金像(玉沙雖異瞖目是同)說箇如如早是多(說底何▆多)乃說偈曰(禍胎從新起了)我觀楞伽山(一拳拳倒黃鶴樓一腳踢翻鸚鵡洲)夜叉王所住(應以面然身得度者即現面然身面為說法)出於大海中(只在一毛孔裏)神通方可到(切莫弄巧成拙)大人有神通(莫是搬柴運水麼)兼有我道通(喚甚麼作道)飛入夜叉群大慧從此出(刀山劍樹上轉大法輪)智能鑿金礦智能開道路(且信一半)智能變風雷智能斂雲霧(用者惡燒慧作麼)所以百八問而成百八答(絲來線去)我觀經中義恰如窣堵波(似則卻似是則未是)八識為初級(且莫造次)五法疊為二(自入塔來香燈不昧)三性是三層(檻外低秦嶺)二我即堆四(窗中小渭川)自覺聖智心堪作頂上髻(欲窮千里目更上一層樓)我以如意手輕輕拈頂來(切忌動著)抖擻破磚瓦光耀恒沙佛(只因當頭錯到底費心勤)說通和泥人(大費手腳生)宗通造塔者(只要起腳穩)外道如螻蟻往來縫中過(官不容針私通車馬)不然不相容誰號天人師(豈是分外)欲得無名相入吾掌上觀(我手何似佛手)解弄豈存人(有尊是者金)因指得明月(黃葉止啼)月月不存法(但向十五看)千江來映色(覓去了不可得來自何來)恁麼而住持行行只者是(瞞頇多少入)咦(和盤托出)不解穿鑿底是眾生(守罰百姓)解穿鑿底是諸弗(知而故已)是以諸佛心中眾生不解穿鑿眾生心中諸佛(有上什不護乎下)眾生心中諸佛解穿鑿諸佛心中眾生(賊是小人智過君子)法為眾生鑿(你無我不得)鑿為諸佛法(我無你不成)諸佛眾生法法鑿(送為賓主)眾生諸佛鑿鑿法(換工插禾)無鑿無法無眾生(受恩深處宜先退)非鑿非法非諸佛(得意濃時正好休)撲碎明鏡解翻騰(喫飯動口禮佛合手)釋迦攢眉彌勒哭(禍福無門為人自招)纔方著了聞謦咳聲驚動啐原來是把著翻經底籤子在打瞌睡。

　　定規說(時師住平都地藏寺)

　　住持安眾有三要一老成人有大志二實行人不藏疵三持誦人能酬唱餘皆無益不堪種草也山僧非辭住持無以行志但有報乳之願未圓時因春元貌符古公井仙李公開明冉檀越致書奉幣前後三請只得往應其誠今既到來所謂不直則道不見也且直之義又何說哉住叢林必先原其始立規矩則當慮其終定職事務須酌其才器如是則可經大傳遠萬世不惑也其次東西兩序必依古鑑立十局頭都監監寺副寺首座維那典座知賓化主直歲都管是皆同其心一其志以道合非以情合者始任之其餘器使隨才量能受職陟罰臧否自有定衡住持有三簿冊其總計一歲所獲錢糧簿宜貯方丈支收二簿都監監寺副寺三局經掌都監監寺副寺監買丈侍典座知賓化主直歲每月朔望仍同至護法韋馱前羯磨布薩以表至公無私安服內外所以道知因果明罪福乃操履之實此又住持大節不宜疏怠寬緩迷誤後學者也道法興廢係住持叢林興廢係十局嗟乎其中延攬方來導引檀越激揚後昆非得萬物同體之慈悲者孰能恒久而不變乎予願凡來同我住者以恭敬謙讓慈悲忍辱真實勤勞為先自然戒行清雅定慧圓明竿頭進步有基無暴棄外侮之患矣叢林有田莊則不免於差徭或自納或莊人納須預先料理若只待公役上門法苑已覺不雅此外設橫逆無妄之來必有護法檀越又奚待我緇衣輩語利語力乎叢林牛馬雞豬定不可畜酒[夕/軍]貨殖定不可倡設有之非所宜也倘有土木之舉惟看機緣若何用智用力亦不難成就至於路徑開闊前後栽培殿堂圮闕器用增損田莊修砌瓜果清潔園蔬時新香火精嚴僧行儀細鼓鐘分明為首領者又當不時檢點提獎誘掖則事事無廢弛觀也你輩既處三災流行群魔(熾盛之世)無論內學外行唯以苦參力修以至徹悟為主或可保境護國得免其萬一耳一缽之外無餘食想一衣之外無餘衣想倘若田莊所出不足一年之費則有老瞿曇著衣持缽開檀度一法真俗兩利饒益詎同小小耶諸方若有為本分事來者知賓確實通主事先敘賓主優待亦如管接施主檀越香客之禮既畢引見方丈然後參堂安置若是不為此事來都管安置十方單亦要與他結箇喜緣不得藐視從容喻說兩餐一宿起單使渠亦諒其參禪處不能兼留他輩也乃至各人親屬俗客來亦當以佛法因果勸喻引他進門如無益叢林不可私留久住肯令貪他一粒米失卻半年糧乎慎之時當像末多執有為或有檀越慕禪堂清眾詣剎諷經禮懺賑濟齋僧者亦不必固辭失我至尊隨機接引之道但如禪規行持利益自大持誦堂領首書達佛啟白疏一通護法諸天眾神聖總疏一通圓滿疏一通禪眾竭誠足矣何假文疏多為如有別請首領輪流遷老成者去切不得強求若苞苴骯髒又類流俗也其嚫資均作二分一分入常住一分管各各衣單若有假此習學應赴擯出亦不得互相遮容共住外有畏年為眾勤勞不能應請者頭首諒議衣單出之常住眾中住寮房有定規如執事多年老弱不能同眾者許勤舊寮老病者住延壽堂察其必不可起者遷涅槃堂是三處必安有恒心道念底行者相看都監監寺則有院房副寺則有庫房知賓則有客房典座則有廚房直歲化主都管則有普同寮首座書記侍者則有退居寮乃至教授闍黎即居教授堂其餘學人行人俱共長連床俾方丈首領丈侍以便晝夜巡寮查單警其破犯偷安之通弊也今既安居你諸執事山僧仍築廬於先師設利塔傍你輩按時請益甚便但不上堂轍揚家醜耳每見叢林有得眷屬力者有得諸方力者諸方眷屬只以等心視之既欲成就你輩向上關捩必先截斷你輩挂心之鉤已後毋濫收眷屬其老病寒溫責之首領自有調治一法也今將現前所有眷屬及未來果有補於叢林益於慧命欲求度者總取名於護法尊天菩薩前一齊煆煉逼拶與賢與子悉聽之天只要覓箇有賢德明道眼為四方欽服底作將來叢林主設無許知事者白之當代宰官紳士檀越諸山議舉聘請庶幾光復古規世世得好住持無分裂房頭之醜而此名勝叢席不致冷落矣灼然兄之創始德符侄之守成其清節勤勞已垂不朽況復有記事銘規以壽諸石云云。

　　共命鳥說

　　傷哉赤子本分事幾番勞他苦辛酸奇哉樂土信未堅合掌瞻禮還示出呵呵只為昧觀音手眼故爾迷生前共命只知生死真妄之乘除不了變化莫測之自己我今稽首稱揚各各圓滿六八。

　　避兵說

　　炎暑之夕余徐徐步北嶺之巔倏見趨者蹶者愴惶四出若蟻竇之移居蜂房之分族詢之傍傍曰兵之當避也師何安堵如故乎余曰兵亦人也奚用懍憟為傍曰有官兵焉土兵焉寇兵焉官士寇之不一而殘害均也倘不趨之避之則身家性命生死榮辱係焉余曰剖胎殺夭麒麟不遊覆巢破卵鳳皇不至子之言固也非豫矣五色兵人目者也孰不矚其鋒五聲兵人耳者也孰不聆其刃是非名利兵人身心性命者也孰不觸且蹈苟能於身心性命生死榮辱之際知豫其源徹其本自有一段降伏魔軍之大雄制諸外道之大力普攝一切之慈悲縱置身於身家性命生死榮辱之中不為身家性命生死榮辱之所籠罩設處時勢之無可奈何而安之若數其深穩道力必不因之動搖也今也目擊皆兵也誰是賣刀買牛守劍得布者是知其為災殄也留難也劫運也其如眾生之殺業殊勝何故筆之為自他之戒。

　　六處箴

　　眼為招旌一目萬得粘湛成形精光映色睚眥匪宜非禮宜格參前倚衡順乎天則耳本來聰循聲故聾壁外聞釧破犯是同惠迪則吉背違則凶熏修三昧復我圓通橐兮籥兮出呼入吸須臾豈離可離非鼻妙我有無勿逐勿失凡聖同歸至誠無息談說別味道是舌根一條血肉誰是其真寧使醭白寧使草青不妄不誕自性存存四大圍空名之曰身一名裸蟲一名囊神可超法界可入迷津無勞無搖表正端形意發於機毋令自欺精進爾室慈悲爾衣任運我使失候人持恒妙觀察鬼神莫知。

　　氣志箴

　　爾莫隨流隨流則濁爾莫有求有求則拙勿以富貴驕人勿以貧賤失節立千聖之上風並己靈之不悅恒應物而不遷纔是爾之標格。

　　勝熱吟

　　炎天何處去藏殿後卻好獨坐有餘涼忘機越蓬島颯颯松風清喃喃黃鸝詠三聲五聲巧新腔曲堪聽侍也沒一箇巾瓶齊遠卻既不交扇揮且邀冰壺坐兩手攜風穴雙足履雪峰纔離清涼國又過水晶宮來問斷臂法但唱尋梅歌啟我覓眉山我云是首座。

　　虛空吟

　　虛兮虛兮無方空兮空兮善藏不見過兮腹大離心識兮延長天地倚兮覆載江海依兮汪洋日月麗兮朗照古今運兮傳芳山崢嶸兮弗礙水激摶兮何妨萬象容兮屋宅禽鳥度兮家鄉雲雷屯兮靡變火澤暌兮難殃愚人逃兮豈得智士求兮未嘗神若爾兮解脫身若爾兮道彰心若爾兮及第意若爾兮佛邦啣血噴兮自染把火燒兮徒傷諸凡滅兮不壞妙圓體兮齊光與吾等兮可取吾為君兮孔揚。

　　諭蟯蛔語

　　聚哨堂前處雜嘈室內時三界如火宅爾戀亦何為胃腸原食素腥膻不似伊但能隨分喫同歸上上機。

　　廛居野語

　　法末還法末飲氣又吞聲抱璞累雙足投光按劍頻杯影看蛇勢雞聲作鳳傳豐千舌頭大明州布袋憨入廛居露地攝念臥街前行乞娑婆世開口向人難此事不為多切忌途中覓但了卻目前堂堂只者是饑來便喫飯困來便打眠任他不本分都是自欺瞞有問佛與法我則不敢應鼠糞只兩粒穢卻一鍋羹離塵塵不離茅屋且廛居前言及後語一部好鼓吹東家小兒啼西舍語聲麤唧唧啾啾唧不識我是誰俗傍我以修我向俗而住同地一同天各自立門戶閒者閒不徹忙則太忙生前街與後巷可惜好光陰張三也識我李四我也識相識不相逢念箇波羅蜜肉亦不解喫酒亦不解嘗諸方笑我憨我則解承當除暈也是癡斷酒也是癡古今癡多少佛祖亦如之好要殺箇生恐傷骨與肉那塊不是精何須論戒律男子是阿父女人是阿母會則徹本源不爾辱宗祖若人稱怒我我則笑嘻嘻我若稱怒人大家成毀譽生來名隨緣次名無所求擊碎慳貪鬼何處是根由婬房問彌勒酒肆訪觀音見則即便見不見愁殺人大妄大偷心偷盡眾生界佛祖也銷磨恬然不知愧噉鴿吞針者看來生捏怪伸箇空拳兒捶他也不愛我有一住處無主亦無賓不但信施大兼之未安名等著那一箇行行行且止人前休說夢打失當門齒。

　　為聚雲慶誕語

　　前月忌辰將甚去今朝生日自何來火燒不死金剛眼賺殺諸方盡活埋咦我若不是兒孫直教罵得骨出阿呵呵一聲笑倒須彌山將差就錯且作禮。

　　修西聖庵引

　　昔佛在世時一日帝釋隨佛山行次佛指一片地云此處好建梵剎帝釋拾一莖草插於地云建梵剎竟於斯薦得以大圓覺為伽藍虛空世界為精舍星辰日月為燈火草木叢林山花鳥語為信供檀波風雲雷雨春夏秋冬為化主外護入乎其中出乎其外為諸往來無相古佛一尊跏趺金剛座上如是香火一堂脩造不易脫或未爾還須振鐸四方廣開檀度聽諸淨信自取。

　　募緣引

　　觀今所受知前世若問後世看今生箇裏了無差別處拾金還是窖金人唯諸淨信自取。

　　建塔引

　　聚雲寶塔欲巍峨福壽為基智慧頂九如十有七級中玲瓏八面稱如意石人開口問有緣聲聲叫道出隻手。

　　盞飯引

　　鬧市街頭村居聚落有許多達磨眼睛釋迦鼻孔只要當人發大慈悲心陸續去各家門首收取得來到衲僧齒邊百咂碎和合湊成一飽忘百饑底佛事為報檀那切莫錯過了者飯一盞。

　　題畫

　　迎仙客

　　道院迎仙客此語如何說試問老黃龍刀刀還見血。

　　隱相如

　　書堂隱相如畢竟何所圖吾無隱乎爾也者與之乎。

　　棲鳳竹

　　亭栽棲鳳竹去住無拘束嘎嘎慶來儀廓爾沖霄曲。

　　化龍魚

　　池養化龍魚不作池中軀雷霆燒赤尾飛躍實難思。

　　抱琴訪友(二)

　　但得琴中趣何勞絃上聲松竹梅三者得得是知音。

　　高山流水是相知摵碎琴來得便宜伯牙有意求知己紙上那能覓鍾期。

　　鐘聲客船

　　船寺有形鐘聲無相且問丹青者音聲作麼生描畫若描畫得出慶忠野人何難為汝書箇讚子。

　　遙指杏花村

　　犀牛扇子已不在杏花村中何▆有足下好與三痛鞭那堪驀直揚家醜咦那裏是他揚家醜處以手向前指云好美酒。

　　虎溪三笑

　　虎溪山水本無情問你三人如何笑且道笑底是甚麼非儒非釋非道參。

　　踏雪尋梅

　　前村有一枝玳瑁幾點奇浩然難藏興雪裏任徐徐。

　　李白斗酒詩百篇

　　通身是酒滿口是詩詩酒俱忘復是何物采石磯頭曾遊戲知他端的是男兒。

　　笑看兒童折柳枝

　　兒童慢折柳本色原抖擻見者眼未開特地不知醜。

　　觀山有色聽水無聲

　　水本無水山非是山觀聽徒勞自瞞頇正好歸來一覺睡識後方知沒大千。

　　畫梅

　　因甚梅花月月開筆尖紙上巧安排馨香不審歸何處惹得遊蜂特地來。

　　畫竹

　　虛衷隱隱外節分明紙間壁上那辨秋春。

　　畫蘭

　　一二三叢草東倒復西斜不借風雨露筆上看生涯。

　　觀梅雀

　　難描難畫梅稍鳥有景有情鳥樹梅縱是僧繇施妙手徒將伎倆對君裁。

　　鐵壁巖

　　一層巖上一層巖峭拔孤峗絕倚隈跛腳阿師休斫額等閑不許亂疑猜。

　　相子巖

　　一聲笛韻南關雪傳說曾臨相子仙叵耐文公多不薦分身猶自住岩前。

　　珠盒

　　和盤托出甚分明正令全提忘主賓無數殊光齊顯現只要當人一口吞。

　　與冉書生書扇

　　仰之彌高足下看雲饒鑽之彌堅袖裏有青天瞻前忽後兩輪橫宇宙咦習習颯颯覿面來清涼地上還依舊此是喟然歎的光景。

　　師一日坐吹萬老人舍利塔傍僧請題是塔八景師云青牛俯首白鹿鳴師子嚬呻象王顧巍巍獨鎮五魚峰山靜水環煙朝暮汝試道八景在甚麼處。

　　荊城之南五十里許有飛來鐵船內有塔塔中貯宋刻大華嚴尊經一部唯八冊其功甚精惟霖先生珍奉已久月崖熊公得于蘇氏公子請師題讚。

　　百城煙水到鐵船不動腳跟步鐵塔信手取出鐵塔經八十一卷無言說彌勒慈善財惡普賢文殊曾綽約唯有釋迦不等閑三七日中沒捉摸去住不管船塔經看來都是鼠子藥。

　　海蠡編題辭

　　月崖欲再刊袁會元海蠡編覓說話於予予初看之分明道學先生次看之宛若伶俐座主復看之似箇好長老或曰比之長老則不足比之座主道學則有餘予不得而知也一併付之居士。

　　題鍾王字帖

　　撇捺畫直挑剔鉤如行如立又如草一點當頭永不昧任隨門外打之遶。

　　師偶見俗士以毒樹果博鹽乃易而火之士請偈師云苦果不仁渾身含毒游鱗有識無妄災臨以苦覓鹹鮮能知味將鹹得苦緣木求魚是皆不達三世業因欲求生以害仁者因為之偈易我白金消他黑業付之茶毘故為是說。

　　馬乾圖法名燈煥號超群

　　先兮無相後矣其形河馬負之煥乎攸分六九餘一七七閏生黑白不衍先後靡經辭玄卻妙許汝超群。

　　舉業開示

　　酆陵李井仙迎師住平山舟中問舉業如何做師云除是不讀書井仙服膺師語次年發解後熊古眾文學謁師云弟子輩於禪學深信而有待願不吝慈悲且開示舉業師云我乃出家者流未嘗學問但就禪而略說如欲參禪先具段超越一切底大心然後萬緣放下從力參佛祖話頭而入倏爾省悟時自然頭頭上顯物物上明應機接物任運無窮習舉業亦然是必具段擔當持世底大志然後收攝放心從爛熟聖賢正文而入看孰為理孰為事孰為枯淡孰為濃潤孰為鏡花水月或長或短或上下相達預懸鑑在腔子中纔去把諸家註解據證是非得失自不爽毫髮矣久久純熟得文字三昧無師智自然智通身遍體左右逢原觸境遇物都是篇最好文章妙傳賢聖之神如耳提面命若先讀註解而忽正文縱有說話悉成依稀彷彿抹粉塗胭又如嘗聽奴隸群小之言而正大光明之體必失薄弱迂腐之弊難除也至于平奇高古妙用臨時局調清新一湖風月倘執定程式是文章用我非我用文章也喻之以人為題目身是總破必精神血脈首尾前後包括無有闕限頭面是起承要三亭五嶽相好可觀頸是入題貴流通暢快不貴滯塞癰疣腹是正講須是寬厚有容元氣滿足手足乃後股結句執捉運奔自是超邁以人論文文無不得以文論人人無不全常山之蛇晴空之曙水中鹽味色裏膠青引伸觸類如是而已然雖如是第一不得忘卻了筆尖頭上一著何也古人曾有戒莫將閑學解埋沒祖師心山僧恁麼忉怛也是將錯就錯。

　　文學結盟請垂語

　　師云萬物備於我胡為不大同我所既存存分形而別類欲作一志觀莫若尊乎盟若以松柏盟松柏無知覺若以龜鶴盟龜鶴太營惑若以山海盟山海有摧竭若以日月盟日月有圓缺若以虛空盟虛空限量別不比管鮑金不學桃園結不類花柳思不同芝蘭說何依稀插血何彷彿載書如是為本誓乾坤任有無未盟不相識既盟歸于好塤箎還既翁和樂齊偕老有足遊正路有手芸己田茆塞而芸人是名違本誓非禮眼勿視耳舌身亦然少壯及其老克伐怨欲行是名違本誓心同雞犬放夜氣亡獸禽見生復忍死聞聲更食肉酒困人爵要五倫三畏缺是名違本誓行住與坐臥食息與起居動心舉念時仰愧及俯怍如是不可說同歸于有恒未步聖賢地且遊誠信階若問向上關另有具眼者。

　　補脩寶珠寺引

　　寶珠者何謂天無寶不覆地無寶不載人無寶不靈人能覺照是佛寶人能正信是法寶人能清淨是僧寶是三寶者具足於人奈何有眼不見有耳不聞終身由之而不知甘蒙蔽於塵勞煩惱中且不識隋侯卞和之本旨尚瑾瑜珂珮之足云乎若欲頑石生瑩敝衣發焰須從者裏步去好善是一寶助揚是一寶成就是一寶是寶能消愆是寶能滅罪是寶免劫難是寶脫生死乃至增福益壽求男覓女無不如意所以云入海採寶先求如意今寶珠寺殿閣頹零住持欲化十方補脩如意諸淨信發歡喜成就勝事俾寺寶如意各各家寶無不如意也。

　　建南浙二師塔緣起

　　夫塔之為言何謂也或曰為突兀風景收藏骨身而設也是不然如迦文如來為太子時射穿鐵鼓帝釋則收箭建塔迨逾城入雪山以寶刀斷紺髮天宮則收髮建塔迺至雙林舍利一分奉諸天一分與龍眾一分散諸王各各歡欣分布建塔經云若人散亂心人於塔廟中一稱南無佛皆已成佛道是中有不可思議教化不可思議饒益不可思議功德不可思議究意豈區區突兀風景收藏骨身而已哉況復多寶塔受用不盡無縫塔佛眼難窺育王塔法界眾普瞻疏山塔蓮花香臘月者乎立雪禪人特請塔樣於予欲為南浙二薩埵光前裕後予思惟良久沒啟口處但餘一偈子聊書以應其誠也曾兒童慣聚沙也曾稍長瞻紙軸鐸聲振處石人歡壽者壽兮福者福。

　　譚府牟夫人謝世贊

　　瑤臺月淨極樂蓮清倏焉臨世瑞應磐城良哉女則允矣淑貞宜配君子厥德維馨三寶禮敬一念存誠寄歸有以循本返真和南謹讚坤道儀型。

　　　　　　　　　　　(嗣法門人幻敏重刊)

慶忠鐵壁機禪師語錄卷之十五終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十六

　　嗣法門人幻敏重編

　　書問

　　答學正楊季木居士

　　參禪學道如取科中相似要知人人是有分底不作難易想若是深蓄厚養決不依門傍戶自具箇特見出來所以臨場題目風雨毫端信手寫出點顯淺五色文章自然驚訝明眼拾芥取名故曰商量極處見題目途路窮邊入試場拈起毫端風雨快者回不作探花郎最可喜底是探花郎猶不肯作似者般大丈夫始可與言志取科中在箇志字則參禪學道在箇信字可知信是道元功德母長養一切諸善法信得及者段大事因緣底人便是根器不凡底人根器不凡底人自爾尋箇實落處下腳昔日水潦和尚於採藤處問馬祖如何是祖師西來意祖云近前向汝道水潦纔向前馬祖攔胸一踏踏倒水潦不覺大悟起來拍手呵呵大笑祖曰你見箇甚麼道理便笑水潦曰百千法門無量妙義今日於一毛頭上識取根源去後復示眾云自從一喫馬師踏直至於今笑不休者便是最初一步實落則千步萬步皆實落樣子也然後以世實落腳跟去踐三聖人途徑如遊自家屋裏一般則步步踏實無有不到處也須知實落路頭只在食息起居處饑餐渴飲處閑坐困眠處若是岸柳溪煙層巒疊嶂又與道遠矣士大夫必欲究明此大事只莫愁功名身家四字打不脫者一愁字便是障道魔軍從古迄今入此門者最多獲饒益者不少如蘇東坡黃山谷白樂天張無盡諸明公五十有奇傳燈所載與近代余集生劉墨仙已見手眼皆是中流鼓棹火裏安身自然成箇遊戲三昧看來有甚難處只是他們識見高智量大各各知道是自己應了底一段公案不作奇特玄妙觀不然朝聞之道不改之樂盡性立命之旨又是白紙黑字時文墨卷故事了祖師家雖以事理苦樂身心性命為門外之談士大夫學道何妨就門外常行過熟路引他進來第一又怕有意路語句便好樂沒意路語句便不好樂不知不好樂處便是絕心意識處絕心意識處便是可疑處於此可疑處疑來疑去疑到進不得退不得田地驀直從虛空裏伸出腳來自見落點若只向那進退不得處便住了足有何勾當山野不曾深究孔老白文並諸家註解只就自己杜撰說來比喻如顏子屢空即是離心意識學問子貢貨殖即是心意識學問觀孔子發言之意是欲子貢如顏子而又止道回也其庶乎者可見屢空處猶未是究竟況者箇心意識如水牯牛猢猻子動止不常從來是難得降伏底試將炷香去蒲團上打坐一會不是昏沉便是散亂平生所為好醜善惡何曾離得一件事來若向喧鬧處離喧鬧惹人狂若向靜潔處離靜潔惹人困自山野拙見論只用看破二字便是離心意識真法子教家且道知幻即離不作方便離幻即覺亦無漸次云何有等不知止動歸止止更彌動一向去深山窮谷貪著閒靜處隳體黜聰息念默炤如石壓草竟成一種枯稿知見有等錯認隨緣放曠任性逍遙語只管將古人奇言妙句廣記多聞逢人便開大口道我會禪道佛法竟成一種狂蕩知見夫人不得大徹大悟者為有二種知見作祟滿腔填塞反不如鄙夫可告語耳豈不見孔子恐人馳逐竄句遊心學問一日示門人曰吾有知乎哉無知也有鄙夫問於我空空如也我叩其兩端而竭焉竟不言所問者何事所答者何理但只道箇兩端可見鄙夫問處孔子叩處徹始徹終全體大用盡在于是而復加一竭字正見孔子連兩端二字不留於胸中依然是無知面目德山云若毫端許言之本末皆為自欺誠能到得不自欺處於禪庶幾乎近矣此中妙在空空二字但人多錯會及至問著不說是頑空之空便道是真空之空據實看來果然反不如鄙夫可告承來諭云聆玄誨勝似讀書十年不能不恨相見之晚和尚高深不可測發其精蘊使有途轍可循端有望于山野想慈憫之腸自不我吝復見從公署中入山來並不敘及別故唯孳孳欲了明本分大事在念者段渾厚直實丰神想是曾受靈山付囑未忘非同借法門以資談柄者不覺和泥合水說到者裏此時鶚薦已升鵬摶復舉姑拈則古人公案以似唐時有箇龐蘊居士父祖遊宦竟捨棄家貲往參馬祖得悟之後呈偈云十方同聚會箇箇學無為此是選佛場心空及第歸俟門下及第歸來另有一番說話。

　　上聚雲老人

　　九月廿二日乃我聚雲本師降靈之辰不肖兒孫在此菊隱山中作麼慶祝若將松與柏松柏太青青若將龜與鶴龜鶴太營營若將天邊月天月有圓缺以佛法分上只宜用拄杖穿著鼻孔且將本圖利未為分外若仁義道中不無作禮三拜同參大眾且道作禮三拜底是穿著鼻孔底是還有揀辨得出者麼如無某甲自定當去也良久云抱璞不勞頻墮淚來朝更獻楚玉看。

　　與玉屏無著上座

　　含拙至話及上座正眼有礙不能無疑豈在山本正出山故邪耶抑雜毒入心家親作祟耶急須擇箇眼始得大慧老人偈云頂門豎亞摩醯眼肘後斜懸奪命符瞎卻眼卸卻符趙州東壁挂葫蘆於此薦得兩目璀璨一切眼不能顢頇正也只恁麼邪也只恁麼開也只恁麼合也只恁麼如其不然只饒將大地山河事事物物纖毫覷破秪喚作光透脫不見物事不見見不見者始具半眼須知有向上眼切忌作直捷孤硬會若是一筋斗打過者裏我纔緩緩道項下猶有事在且道項下是甚麼事不用棒不用喝不用音聲不用色身請下一轉語不妨與上座相見。

　　復向文學

　　昔崔趙公問於道欽禪師云如弟子亦可出家參禪否師答云參禪乃大丈夫事非將相所能為公被禪師者一劄深夜不安忽省悟然所謂大丈夫者有二如全忠全孝能成人者乃世間大丈夫明心見性超生死者乃出世大丈夫真諦俗諦在居士兩志之矣大抵見性非難難於盡心若盡其心便知其性必使心如何得盡去所以用箇話頭作敲門瓦子若此中無活動機關反被他礙塞覺無一毫著落無一毫巴鼻此處正是九仞一簣之功急要精嚴爐韝明眼鉗錘時時就正切忌生止息心戀靜潔心有從前習氣影子現時亦莫照管若強遏捺如拂塵相似多動煩惱只須掉轉頭來向行住坐臥處疑憤來疑憤去到疑憤之極忽㘞底一聲敲開門了方知室中無限受用原是自家所有非學習得底非知解得底那時婬房酒肆柳巷花街一任七花八裂去。

　　復鐵書記(附來韻)

　　一枝東去已橫出棒喝紛紛揚少室黃檗臨濟太冤生三拳一掌誰與述源流不止自來長徑虎無狀同相弼豈料一枝埋三峽方見四百年一茁徑山蒼翠凌海隅聚雲此際開天日天開天日弄晴光龍吟龍屋響琴瑟敲拍而今異諸方粗莽不能同其律針去線來入化工文經武緯看梨橘佯粧鼓舞大慧禪卻緣捏怪顛風月分明遺與臊狐裘惹得一頭替代虱大小聚雲心不臧年老成精佛非佛渠家父子禍冤流滔滔百代何人詰。

　　從上古人當秉拂之任才悟道德誠可商確古今發揮蘊奧勘煉學者贊助堂頭山僧道虧德欠濫叨上板即有拈問不過作諸昆仲逐昏散鞭影耳難堪筆錄且煩讚稱書記是何心行咦。

　　辭高檀越請陞座

　　時接華札知鷲嶺之岫尚靈記莂之英更茂佛法金湯多在第宅明府也且黃花燦無隱之旨青山顯朝聞之妙如是則在在華座時時播揚已耳況復垂念先師情文已格其不以生滅不生滅視先師運斤有質矣前者受諸紳士請勉效軌儀但山僧雖叨法印猶未開爐護眾拈香報乳寶座似不宜數數頻登也。

　　復高汝止諸紳士請開法啟(附來疏)

　　自古叢林無興不廢弘道佛子何廢不興吹萬大師開人天正眼特起大慧已墜之禪關玄要根宗立究臨濟無窮之旨二十年來已蒙振鐸於前茲逢今日幸復光昭在後惟我法席獅子全威宜號萬人之敵大人作略自有八面之鋒存取捨於棒下非同瞎用分賓主於喝中豈曰耳聾開闢有手寧是尋常窠曰變化多機又何執著筌蹄凡我同儕宜體引導之婆心從此攀躋不愧擔當之男子伏冀普濟慈航使迷途知有歸岸宏施法雨庶枯楊得以生梯僧衲景附紳縉感仰。

　　指花笑破雖渾生佛薩埵覺路云長全仗　王臣國士誠超性命心之妙旨乃貫儒釋道之元常千載良因億劫美果恭惟眾檀越楚波恒濬鼓蘭楫於中流鷲嶺無忘燦金蓮於聚火青雲與慈雲並布津劍同慧劍齊揮修梵未別有家栽槐無拘精舍人中俊傑士裏文雄山野白眼生乎齠年入桂林而無礙青晴募夫當路期柯夢以知驚笈笠尋師榆枌卻問赤幟高懸龍屋添荷親承驪珠不汩浯江得奪頷下針芥有自唱和從心養翼脩鱗叨溟借渤不去之隻履始去家醜敢揚無存之深心正存軌儀權應伏冀時當春小漸漸來六出之霙月屆應鍾人人慶扣鳴之響瓶鵝仍詰呼諾更聞石金苗莠難齊柱礎干城永賴。

　　答羽霄劉居士問易

　　居士論禪以周易並參而問及甲庚參伍之說其志在圖書河洛期無大過明矣然甲庚參伍乃公卿士庶邊事尚不與易合又焉能與禪合耶故山僧嘗謂人曰參得禪底始論得易論得易底必參不得禪何也禪之一字無一法不囊括亦無一法不殞亡到極則處教乘且涉途徑世典云乎哉幸山僧肥遯已久則不妨入俗回真用九用六故作相知與居士頌出一三五九二四六兩地參天氣理數逆順順逆逆生成生得生生成自足若向者頌子裏摩盪得二儀五太已前消息來方能通變得古今賢聖神化點要處自然承乘比應說甚蓍短龜長始知▆者是周孔諸儒之易[○@卍]者是文王之易㊇者是伏羲之易○者是自然之易[○@│]者是衲僧之易要會周孔諸儒羲文自然之易則易要會衲僧之易則難倘會得衲僧之易自可倒駕無首龍不咥虎鑽龜策馬從化母中運出遊戲三昧統繫上下序雜兩間定天地之位通山澤之氣臨觀井賁隨比萃升恒履中孚大有之墟無論乾父坤母離女坎男家人同人大畜小畜震水兌金既未否泰剝復損益小過睽蹇晉節歸妹吉凶消長悔吝憂虞明幽終始簡易知能一一咸師鼎巽於大衍蓍策彖傳中直令屯蒙需訟者夬革無妄漸渙明夷又何須氣盈朔虛五歲再閏參伍綜錯三變成爻八八六十四卦卦卦合明三百八十四爻爻爻有序雖然如是但恐剛姤著頤蠱噬嗑便柔解了大壯豫謙昧卻老少德體把中爻兒當面錯過山僧只得道箇元亨貞利吉趨凶避辭變象占無咎無譽收舖去也呵呵。

　　又

　　來書謂易乃四大聖人所作非庸俗可企乃至萬望垂青再示玄旨知居士智眼儘碧理水恒清夫復何說但山僧於圓相中復塗一筆者正欲居士離推測以見易離易見四聖離四聖見居士離居士見衲僧從衲僧鼻孔裏倒翻筋斗出來察地觀天合明合德錯綜變化為卦為爻非謂居士物於爻象不化之說也所云太虛空豈容有此色象天向一中分造化人從心上起經綸寂然不動時無有吉凶消長感而遂通際便發喜怒哀樂天道流行雷霆風雨亦復如是然一有天一得一歸一之一心有凡心聖心包太虛之心若分而不明從而不透又豈知天即人於穆亦喜怒哀樂人即天呼吸亦雷霆風雨之妙旨又豈會建掃由我號令人天打破虛空了當超脫底一句子耶又云自領教後只於未畫已前著腳必不向爻象作活計然易之為道也屢遷若有著腳處即非易也若有爻象可向背亦非易也易之進步即為禪未畫已前正禪之竿頭也非禪之進步也不見長沙岑令。

　　僧問慧安師云和尚見南泉後如何安默然又問未見南泉時如何安云不可更別有也僧回舉似沙沙示偈云百尺竿頭坐底人雖然得入未為真百尺竿頭須進步十方世界露全身僧云秪如百尺竿頭如何進步沙云朗州山澧州水其僧不會沙云四海五湖王化裏前來所謂尚不與易合又焉能與禪合者此也居士須于是段公案急著精采參得禪時腳跟下自有一部全易在。

　　又(附來書)

　　前者聚雲老人在時曾教(振)參竹篦子話昨化老人歸忽聞荷香在室因有二頌錄呈昔為趙甲子今稱錢乙郎離卻觸背見方許見親娘忽聞荷香入我室和尚為我傳消息息之五內自清涼散在諸方人不識。

　　師答云牛過窗櫺頭腳易唯有尾子最難去筆上春生雅未難難於不識者一句勉旃勉旃。

　　寄峭然上座

　　松實自華銀山來敘及為上座了飯僧願力山野聞之欣喜人天之因尚不爾違則無漏勝因可知矣矧從會晤後屢接手札兼作大佛事益見上座護法之誠為道之切正諺語所謂捨財定要大丈夫學道還須英靈子者也但學道有七種難看破世情難得決定信難具端正眼難遇真知識難中途不退難必至究竟難興慈運悲難不為七難拘攣鉤鎖則一切無難耳若是被他拘攣鉤鎖即是妄想執著未化故世尊在雪山纔睹明星得悟便歎云奇哉一切眾生具有如來智慧德相秪因妄想執著而不見得直者妄想執著四字是凡是聖是生是佛皆被他絆著不得活卓卓地有執著在有作有為者有執著在離名離相者有執著在六度萬行者有執著在圓明了知者所以古人不得已要人參箇話頭且道是何等話頭如僧問趙州狗子還有佛性也無州云無有何執著。

　　又問狗子還有佛性也無州云有有何執著又問萬法歸一一歸何處州云我在青州作領布衫重七斤有何執著又問如何是西來大意州云庭前柏樹子和尚莫將境示人我不將境示人如何是西來大意庭前柏樹子有何執著無執著則無妄想無妄想執著必有迸天迸地消息出來那時端正眼自其世情自看破決定信自生真知識自識必至究竟而不退轉興慈運悲無可不可始信得從文字悟入者便向文字裏轉大法輪離文字悟入者便向離文字處轉大法輪從百工技藝悟入者便就百工技藝裏轉大法輪故曰悟了還是舊時人不改舊時行履處若以文字觀則三藏語言千百則公案無非文字不以文字觀則真諦俗諦樵歌牧唱皆順祖機故曰有為雖偽棄之則佛道難成無為雖真執之則慧性不朗不見世尊捨皇宮割恩愛入山悟道敷教顯宗世出世法悉知悉見及至將入涅槃文殊請世尊再轉法輪世尊咄云吾住世四十九年不曾有一字與人汝請吾再轉法輪是謂吾已轉法輪耶如上所說乃獅象蹴踏非蟲豸可知大人境界非凡流可覷而今必欲了明生死大事還須從無字上有字上青州布衫上庭前柏樹子上挨拶此名凡聖同宗句一名閻羅喪膽句一名生死不到句一名千聖不識句雖然是者幾句又怕輕易過了昔年有箇馬郡侯蒞政時常往聚雲及至向他談說者樣語句歸而私謂人曰禪宗最易問來但亂答一句就是其後見參不來始歎曰如萬法歸一頗知青州布衫果然難會纔見宗門長過他輩處如他輩經論詩書百家諸子丘索墳典那一部不知所不知者唯是者超生死不相干一著耳生死既超不過則平生所作所為罪業冤對又豈能免得過罪業冤對既免不得則隨業受報六道四生頭出頭沒既未知生又焉知死哉不知生之來處是生大不知死之去處是死大故說生死事大只為平日聰明勢焰事業文章臨末稍頭都用不著不然世間是那一件不稱他意一箇箇英靈漢子定要走到法門中來纔得安樂處然善知識亦不是從天降下從地湧出底蓋古今如長夜唯善知識先醒覺得興慈運悲搖醒幾箇夢中人故云十方所有世間燈最初成就菩提者共知識之謂乎若是顯奇現異又是邪魔外道劍術幻師之操履也但世人多慕神通顯異不悟本地風光試以神通顯異略說一事其餘不可枚舉西域調達乃世尊堂弟投佛出家一日啟佛神通佛云但空五蘊神通自具阿難不知私授其法不久習成反謂佛不慈悲不似阿難就與道破遂恃其神變無端害佛並及父王以致墮落此千古慕神異之龜鑑也似者般人祖庭門下將來提草鞋亦無用處若是血性男子宗門間氣如黃檗要打斷神僧足脛雲門欲一棒打殺世尊與狗子喫文喜打倒文殊於廚下自具一雙正眼不為他所惑亂參禪人不悟手舞足蹈神功搬柴運水妙用一有務奇好異之念存於胸中便生許多妄計檢點不能於四威儀中任運即常你看十三祖迦毘摩羅訪十四祖龍樹於山窟中龍樹預知其來即出迎接纔見便云深山孤寂龍蟒所居大德至尊何枉神足摩羅曰吾非至尊來訪賢者龍樹曰此師得決定性明道眼否是大聖繼真乘否摩羅曰汝雖心語我已意知但辦出家何慮吾之不聖樹開示誨即投出家得證道果此固師勝資強之因終非針缽投機之妙六祖云若真修道人不見他人過若見他人非自非卻是左他非我不非我非自有過但自卻非心打除煩惱破憎愛不關心長伸兩腳臥參禪人見到者箇田地行到者箇田地用到者箇田地證到者箇田地是非迷悟尚不相關豈有執著妄想聊豈有名相即離耶豈有古今自他生佛隔絕於其間耶梁太守楊衒之問初祖達磨大師曰西天五印師承為祖其道如何師曰明佛心宗行解相應名之曰祖又問此外如何師曰須明他心知其今古不厭有無於法無取不賢不愚無迷無悟若能是解故稱為祖又曰弟子歸心三寶亦有年矣而智慧昏蒙尚迷真理適聽師言罔知攸措穎師慈悲開示宗旨師知懇到即說偈曰亦不睹惡而生嫌亦不觀善而勤措亦不捨智而近愚亦不拋迷而就悟達大道兮過量通佛心兮出度不與凡聖同▆超然名之曰祖衒之聞偈悲喜交並曰願師久住世間化導群有參禪人果能踏破祖師關頭一任春遊芳草地夏賞綠荷池秋飲黃花酒冬吟白雪詩我為法王於法自在若無放刀成佛手段則從前閑花野草泥水葛藤依然置在無陰陽地上正是偷心未歇徒指陳忙忙血口誰歸去來年更有新條在惱亂春風卒未休甕裏何曾走卻鱉來如是瑣瑣者原非山野本懷秪緣上座未出家時就遇著我聚雲老人老人是要人向大道上直步長安底山野若不將崎嶇嶮巇路徑一一道破只恐中途被七種之難柴柵纏繳又枉上座者一番勇為氣概了出家兒關係固大在上座出家關係尤大何也上座家聲丕顯子貴孫賢治則言孝亂則言忠彈壓一方清寧黨族一時棄青衿著緇服幽明宗親鄰里鄉黨未嘗不拭目屬望看是那一步超過他們世間子受皇恩宗族鄉黨尚且榮顯生色況出世間法乎如世尊辭親割愛孤處雪嶺似廢倫矣倘無睹星一著將何以超升九族滅度有情父王母后咸生忉利而稱能仁大孝調御丈夫天人師世出世之獨尊乎出家兒實為生死固不求名然名者實之賓有諸內必形諸外如孔子刪詩書定禮樂贊周易作春秋豈是有執著妄想而求名者不見道吾何執執御乎執射乎虛活不定正是他無成名處而末云吾執御者不過就黨人以謝黨人耳復何嘗有名可成哉無名可成處便是無執著妄想處便是具如來智慧德相處便是生佛凡聖不立處參禪人二六時中行住坐臥應事接物到得者無名可成處只欠啐地折爆地斷底一下子也所以名為千聖不識句閻羅喪膽句生死不到句凡聖同宗句者四句直從一句上證得則無字有字青州布衫庭前柏樹子一時證得魔界佛界順境逆境一時處得權柄在手正令自行有何七種之難礙塞柴柵而不超越佛祖哉上座須如山野所說以堅其志。

　　答許隱士

　　來書有倏領答峭然手札一閱不覺心地豁然其於西來大意若揭肺腑而示之何幸得遇斯旨又云此段大事豈凡流能解果凡聖同宗而千聖難識者歟乃至不才亦自謂血性男子宗門間氣師可攜帶以同面世尊之說山僧謂居士之言似非昔時之志可以語禪矣居士昔時留神玄理以生滅心修持故山僧不欲啟口若以玄理論羨慕者固多錯誤者亦多修而未成者更多即山僧亦曾被他牽絆過來及至看破他家修持究竟處不過將妄念存想固形或止深山或遊海島或謁上帝報盡還墮輪迴既是妄念存想縱饒煉得形神俱妙透石穿金白日飛昇壽千萬歲總是甕裏精靈那有箇出頭日子幸得山僧知非前進猶慮惑誤後人因有仙道方術之問備載正邪至若未發之中橐籥之妙金木合並之機聲臭俱無之旨人藏天天藏人固不離陰陽消息理氣象數主宰流行以立極自然見精忘神久生超生若必據可指陳關捩以行持易墮空落外不堪種草居士必將從前者些知解盡情拋卻向空空洞洞沒撈摸▆把捉處抱箇疑團久久於禪自有契悟處但禪如大海涵天浸地隨人器量各見充滿居士既謂心地豁然云何復有此段大事豈凡流能解果凡聖同宗千聖難識之疑只此一疑便不豁然也居士還從者疑處參看如何是凡聖所同之宗千聖因甚難識難識底是箇甚麼透得者關頭自知本命元辰落處纔教是血性男子宗門間氣不勞彈指面見世尊又何必山僧攜帶。

　　復止止居士呈答友人止謗辯惑論(來論附)

　　余一日燕坐有友人往顧論及禪學友人曰禪有高下乎余答曰以教論則有若禪宗則無矣友人曰每見雲行人談及雲禪師與天禪師有高下之說何耶余愕然問曰其論何謂也友人曰有言吹萬師深得臨濟宗旨大機大用千萬中無一人能企及者有言不若天師孤硬直捷者紛紛不一弟實疑之聞兄久於禪學想悉知之矣故乃就而問為余曰我儒家者流未入釋氏之奧至於門墻略窺一二吾試為兄言之夫道一而已矣焉有高下哉若論其跡似有高下而其實決無高下何則蓋為學人之根有利鈍進有淺深而導引之權有頓有漸從頓而入者甚難不得已乃有漸導之法古德云你有拄杖子我與你拄杖子你無拄杖子我與你奪了拄杖子友人曰拄杖之喻願為解說余曰下根之士汩沒深厚心無所主不能悟入為師者將一直捷法截斷學人意路方有入頭處即是與他一根拄杖子上根之士自知悟字亦是對治門為師者恐執此為實故盡行與他遣了俾於一切無礙處深契正宗即是奪了他底拄杖子雲師奪人拄杖子不與人拄杖子天師不奪人拄杖子與人拄杖子友人曰二師本無高下已聞命矣然眾以二師互論高下又在甚麼處見余曰二師實禪門宗匠豈可優劣哉人有不知雲師者蓋有一說焉雲師不但究徹禪宗又能博通今古三教皆融出言雄峻曲雅調新死處狀若龍飛活處杳無蹤跡明眼者聞之猶覺耳聾俗眼自是不識友人曰人之多知天師者又何耶余曰亦有一說焉天師知其眾中根器厭博就機接引權拈黃葉便去止啼一用斯旨易合初機以此觀之稍若不同實是二師婆心發現庸見輩乃以知不知處自生向背所以有高下之議殊不知此件大事必須深造其室方知二師之善誘豈淺見薄識者所能知哉故經云惟佛與佛乃能究盡儒云惟聖人然後可以踐形者此也友人曰二師有得失乎余曰若論得失得則俱得失則俱失友人撫掌笑曰我知之矣即吾儒所謂中人以上可以語上也中人以下不可語上也而釋氏之空寂即吾夫子所謂吾有知乎哉無知也噫。

　　閱居士來論名曰止謗辯惑然謗者從上佛祖聖賢所未免何用止為惑乃人之智眼正昏縱辯亦奚益矧夫真諦俗諦之跡雖殊而出世入世之心無異所以無調達不能成釋迦之能仁無傲象不能顯虞舜之大孝惟等冤於親視魔即佛於禪庶幾耳論中謂二老人本無高下以人心之知不知故生向背其論固確的而其所以向背乎人心者又不能無說焉如天老人單以棒頭發藥學者似乎易窺影響雲老人惟以言句關機學者難以洞徹幽微幽微難洞故生疑影響易窺故生羨溷悶一棒復生疑了達言句又生羨疑羨互起向背橫生是已不識二老人出世之本懷又豈知波瀾亦因時之波瀾直捷亦因時之直捷也哉如世尊說四十九年葛藤末始拈花示其宗趣達磨秉教外別傳之妙旨復持楞伽經四卷以印人心誠如一橛一隅之見既不透三藏微言未徹單傳命脈無惑乎不識言句中痛快棒頭上寬廣隨人高下二老人矣或曰雲老人出世雖實為大慧作略宜急見於今以救時弊其脈微其化尚未普天老人出世惟以孤硬平實接人其來顯其緣又大因之彼此不無非駁其非駁之說正如國家之用兵出不得已且是晚代之造次豈二老人有人我於中設使稍有人我將何垂範天下後世哉所以人自高下二老人原無高下人自得失二老人原非得失幸居士以平等心識得二老人不然滿地袈裟盡作沙場人物幾成得宗風耶至若以無知況空寂則可以空寂為釋氏之究竟則不可願居士珍重友人另具一隻眼何以故欲窮千里目更上一層樓。

　　復月崖熊自福居士(附來書)

　　汝學自分根器淺薄於向上宗曾未夢見訝棒橫棒直之儱侗未肯折服於單傳厭平常見解之猶人無取適從於半髻頃因溯峽而上望平都有大乘氣象拉友登山得遇吾師乃知聚雲師翁一燈正照於西蜀雖不及見聚雲而捧閱語錄諸書字字金鎞已抉盡從前眼中之翳若我老師道高德重繼往開來天下之景仰方敫禪門之丕振攸賴接大慧不易接之脈闡聚雲未大闡之宗豈與單傳半髻擷頑哉盟友孝廉沈奕瑋心悅誠服不謀而同北面皈依願附爐中之煆煉西來直指求明箇裏之精微續祖慧命可期報師深恩罔極先此附候容事竣躬請拄杖以慰生平伏乞慈鑑。

　　承當者事先須辦一雙不受人瞞底眼孔百折不回底腳跟真真實實底肚腸意必固我放在第七第八得失毀譽還他落二落三纔教作赤肩漢子也來書序說正如迦陵之處殼斑筍之在林儼有超群出類之韻概始終恁麼去何幸如之至若棒橫棒直見解平常儱侗猶人之論正眼觀來總是他家活計惟願長云包荒渾厚其志自各有一條出身大路不然類牽牛下河未免腳頭先濕耳信手率復無罄筆端統俟嘉峨回首拄杖子忍居士不過在。

　　答忠南陳善人

　　居士以青春之年而行誼即聞於郡宰悅乎比鄰中舉善勸賢之選根器誠足問也矧復於本分大事念念不忘必欲究明者乎羡羡來書云古德要人離心意識參既不用心思意念識想疑情又向何處起殊不知者裏就是疑情若必離了心意識豈不同於瓦礫土木看來者心意識也不惡何心區區離他只要於參字上委悉得去始信家無小使不成君子自覺有許多便宜。

　　　　　　　　　　　(嗣法門人幻敏重刊)

慶忠鐵壁機禪師語錄卷之十六終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十七

　　嗣法門人幻敏重編

　　書問

　　復武隆沈醫官

　　閱門下來問乃醫書所載養生之說非禪亦非玄矣即就玄而論玄之一字眾妙之門玄之一字眾禍之門何也如云玄關一竅少人知那裏是少知處此竅若有定位則落後天若無定位則屬杳冥認非有非無則墮中道除是領會得豈不為眾妙之門耶如以取坎填離陰顛陽倒黍米出胎飛神謁帝報盡還落輪迴甚至彼家燒煉破宅殞身豈不是眾禍之門耶況以玄較禪禪如世諦中鄉科甲牓玄如吏員雜職玄乃生滅種子禪是無漏正因門下所云任督陰陽丹田存想性命二門尾閭泥丸氣海昇降等語乃邪見輩於幻身中妄指的名相四大色身壞時都歸無有執而行持如何敵得生死見得妙心楞嚴經云晦昧為空空晦暗中結暗為色色雜妄想想相為身聚緣內搖趣外奔逸昏擾擾相以為心性一迷為心決定惑為色身之內不知色身外洎山河虛空大地咸是妙明真心中物譬如澄清百千大海棄之惟認一浮漚體目為全潮窮盡瀛渤汝等即是迷中倍人如來說為可憐憫者世云醫道通仙道我謂佛道無不通矣正如門下治病一般用王道則人參白朮偏多用霸道則大黃巴荳偏多須知有時不得不霸雖霸亦王有時不得不王雖王亦霸積功累行亦復如是至若禪則萬應靈丹可以起死回生安魂定魄非王非霸乃急救之良方矣門下必欲此生消災雪罪超生脫死當下與佛祖並立宜先用一服消毒散將從前雜毒瀉盡澄攝身心澄攝之久乃緩緩提撕云如何是我本有的妙心行住坐臥茶裏飯裏如是提持若以操存舍亡是妙心此心無定若以手舞足蹈是妙心此心靡常若以一念不生虛空無物是妙心此心空寂畢竟如何是妙心二六時中那拘久暫逼拶提持不輟便覺身心輕安妄念不起水火自濟即根本淨戒得養生之益也由戒生定一息萬有萬有一息勝陰陽顛倒也因定發慧則治世語言資生業等悉順正法自超玄入妙也從此三學圓明十年運轉打破疑關妙心自見那時拈土成藥呵氣皆靈休▆國手謾說神仙盧醫扁鵲所不及也山僧何故如此饒舌良久云病多諳藥性得效敢傳方。

　　復秤叟居士

　　熊沈二居士掉臂而去秤叟猶自賊過安弓雖然於響石邊已著箭矣最喜的是當頭一棒作獅子吼要問棒未擊時是聲落在何處吼還是不吼還是者其間下得一轉語便是火裏嚬呻從地踴躍果知痛癢奚用下毒手為。

　　與止止居士

　　自平山別後往來人輒問門下定動則知道念彌堅工夫日益且公署中每以佛理禪道蒞事俾一縣子民宮墻桃李津津向化草偃風行正所謂不賞不怒民勸民威省卻多少力也令郎書中敘及門下渝城往返馮夷為崇不勝勞騷王荊公言我得湛堂一轉語做宰相曰是甚麼門下若實得是甚麼底受用則勞騷得失盡付之無何有也願立定腳跟為法門望。

　　復武隆譚明經

　　山野把釣枳江為求破浪忽得雙鯉頻臨身心快可不審鉤頭之意還識取也未。

　　復古孝廉請上堂(附請啟)

　　髮弟子古心率合堂弟子等合十啟伏以盲人覓日扣盤以求畢世未睹光天跛漢貪程策杖而往平途尚憂惡塹不遇明師誰將點破每逢開士不憚扶持黃面老子拈花蚤逗機緣碧眼胡僧摘蘆全通消息一宗相續萬法無差恭惟和尚是僧之表於法為王放不下眾生擔子與物常關割不開諸佛念頭逢人思度既為吹萬老人伶俐兒郎橫也好豎也好信手所拈欲撐大慧祖師圓通門戶推不能避不能舉念皆切隨呼隨應喚出瓶裏之鵝疇重疇輕喝斷手中之秤有人救得貓兒急把草鞋頂出豈反不如狗子且將蒲團坐穿(心)等其骨多濁而胎亦▆優婆塞俗緣即是枷繩苦海未能跳脫去比丘眾理障亦成桎梏懸崖那得筋斗來多鈍根少利根父母不以蠢兒廢教迷師渡悟自渡佛祖豈是凡人難修數年望聚雲而墮淚謂我等何獨無緣一旦入地藏而瞻容知聖人原無棄物曾結制期點點石頭依法座再望鉗冶鎔鎔雪汁滿洪爐十方仝飲半甌茶丈六盡藏一莖草伏願慈悲不吝方便常施饑漢向冷廚忍息是火之燈窮兒守空囊且拈止啼之葉柏樹庭前實離離大意不過如此木樨花上香噴噴老宿瞞得誰人蓋凡性最易遷移譬之絲隨染成可青可白而師教絕無沾滯政如花以鏡現非色非空指定禪心免作隨風之柳透開本性乃為出水之蓮恭候棒臨敬瞻拂豎謹啟。

　　堂上說話不貴周遮室裏呈機渾身殺活圓通無盡之燈少室雙林之髓居士此番更進一步山僧又豈被蓋囊藏不揣粗野暫全肯諾。

　　復沈子佩居士(附來書)

　　拜違函丈如子去母寤寐歌言宛若吾師莊守我上鼓鍾將之忘其苦葉之涉川也弟子根性魯昧初知此事非不好樂但如鴻漸著書石上效人口動驗之身世之間便爾把握不住比自瞻仰師範以暨皈依覺日用尋常隨波逐浪中道味轉親世緣轉淡即心與境我見未化然時自克厲藏舟于壑大力者負之而趨丈夫當如此世出世無二法也昨承法誨如睡斯醒如饑斯飽敢忘鞭策保任以期不孤吾師記囑之恩但畢竟疑情如何盡命根如何斷秪如踏著道破後轉身一句又如何薦取弟子到者裏恰似有墮睡夫之枕奪饑人之食者通身汗下吾師憫其真誠何以委悉開示痛下一頓針錐耶翹切翹切小舟一泊忠南禮師翁塔即於廿八暮抵夔門人事淹留明晨東下北征時迫未審歸來即得趨侍左右一當棒喝否中心依依願言不盡惟吾師慈照井仙兄行耑沐以俟栽教不宣弟子燈胤和南上和尚侍者。

　　吾宗有大權唯大智人用之吾宗有大實唯大志人體之吾宗有大機唯大至人證之機權實之不一而智志至之在我我果智志至大實無有大大者大大既無則大小非大小之說不得說也又說甚麼地水火風根身器界乃至夢覺上下苦樂虛實鴻漸鼓鍾把握不把握耶此中妙在一我只不可作我會除是會得來縱處道味世緣我見人相中未嘗見有道味世緣我見人相之相者其間藏天下於天下且猶不可奚復待克厲藏舟於壑哉從來明人不做暗事居士今後寧作白拈漢子母為夜行丈夫何也假如世界未成丘壑未就舟楫未具即有大力向那裏施設負箇甚麼趨至何所所以道不許夜行剛把火直須當道與人看居士還見麼若也見得山僧最喜底是保任二字如是保任疑情自盡如是保任命根自斷踏著道破也如是轉身薦取亦如是耳古人云你有拄杖子我與你拄杖子你無拄杖子我與你奪了拄杖子既無拄杖子又奪箇甚麼既有拄杖子又何必與之山僧權為居士以空拶空以有追有妄說箇註腳如天人六道羅漢聲聞緣覺菩薩諸佛眾生有情無情虛空大地真如佛性是有拄杖子者也若遇山僧即與他拄杖子如盡卻天人六道羅漢聲聞緣覺菩薩諸佛眾生有情無情虛空大地真如佛性是無拄杖子者也若遇山僧即奪了他拄杖子山僧恁麼委悉恁麼開示恁麼針錐墮了睡處枕還要打得鼾奪卻饑時食致令常充滿通身白汗下依然乾暴暴居士須當下瞥脫又何拘拘於棒喝討冷煖也來書謂井仙兄行耑沐以俟裁教但井仙已出井矣今如願付雙鯉持來乘著且同朝天去。

　　答譚明經

　　聞聲悟道見色明心觀音菩薩將錢買胡餅放下云原來是饅頭若委悉得者則公案方知大海裏渴殺多少人大倉中饑殺多少人奚必區區求空逃空耶門下所云枳江之魚豈能吞海底之月未審鉤頭之意向何處識取山野把箇直實鉤竿為求負命原非限定枳江大海只要肯圍圍洋洋攸然而來自爾在在鉤線滿口香餌何愁不一釣便上。

　　來書謂大地本一法王身胡餅依舊是饅首山野不作者般見解然雖如是門下性命已在山野手中又愁箇甚麼秪愁洪波浩渺白浪滔天難得直實委悉耳不見船子問夾山云垂絲千尺意在深潭離鉤三寸子何不道山擬開口被船子一橈打落水中山纔上船子又曰道道山擬開口子又打山豁然大悟乃點頭三下子曰竿頭絲線從君弄不犯清波意自殊山遂問拋綸擲釣師意如何子曰絲懸綠水浮定有無之意山曰語帶玄而無路舌頭談而不談子曰釣盡江波金鱗始遇山乃掩耳子曰如是如是付囑已山乃辭行頻頻回顧子復喚云闍黎山乃回首子豎起橈曰汝將謂別有乃覆船入水而逝門下向那離鉤三寸處進步自有豁然大悟底路頭出來會得點頭三下底意旨必知覆船入水而逝底消息還知直實公案麼口說無憑做出始見。

　　與懶憨上座

　　兩承惠顧見上座氣宇對諸執事人深幸但秪盡寒溫而別未敘及法門大節有汾陽武居士匆匆至山野前云昨日今朝事不同山野徵云是何故答云者幾期被他家兒孫顛倒我要與和尚算帳山野以熱茶劈面潑云算箇甚麼士便儱侗禮拜山野云大遠在見士不會山野但拍案呵笑而已雖然觀居士身口叨呾似有喜狂不禁之狀山野從容喻問乃云弟子問憨師宗旨教我直捷便了云他不耐煩說今和尚莫顢頇我但如此就罷然直捷一著固不可無山野聞就罷二字豈得袖手不援耶即以直捷言之如世尊纔生便一手指天一手指地道天上天下唯吾獨尊秪宜直捷便了何故又離王宮至雪山六年苦行睹星悟道乃至四十九載絡索末後始拈花付囑龍樹乃續祖脈中之鹽梅秪宜直捷便了何故又造大智度等論分性別相達磨初祖號直指單傳秪宜直捷便了何故又將楞伽經四卷付神光云即是如來心地要門令諸眾生開示悟入臨濟棒下得悟秪宜直捷便了何故又說三玄三要照用權實料揀賓主三句四喝等語洞山過水睹影得悟秪宜直捷便了何故又立君臣五位偏正兼帶諸說溈山仰山秪宜直捷便了何故又示諸般圓相香嚴在百丈會中問一答十問十答百秖宜直捷便了何故又在擊竹處明心大慧參學時已具諸方遏捺不住底手段秪宜直捷便了何故又在佛果處打脫乃至明教嵩中峰本秪宜直捷便了何故語錄數十卷之多並前後諸祖聖賢亦秪宜直捷便了何故手眼常異種種各別直捷便了傳燈間或有之然但備禪師之數非我釋迦大醫王大慈父之忠臣孝子也譬之世諦稱忠臣必有撥亂反治致君澤民之事業稱孝子必有晨昏定省竭力養志之肫忱豈以名實未稱一能一德而擅標青史旌揚者哉佛祖公案亦復如是上座既已受天童老人法印還蜀山野敢謂直捷便了說話在天童即得天童以下不得何也二十年前教網簾纖宜用直捷以救二十年後直捷濫觴必須宗旨以救前後固無二道又不得不因時救焚極溺也大地有情淪喪苦惱不止一途而佛祖聖賢極拔救濟非是一法如救人於水豈辭得手足淹濕救人於火豈辭得腦額熱煩儻云我但居清涼處乾地只可稱自了漢子豈號得垂手大士耶自了佛祖所不取又安能直捷便了乎應病與藥因地下種推類可知以直捷便了便是的當覺前來諸佛諸祖宗旨論說悉成多事緣古較今似今人比前代伶俐十分有是理哉若沿襲流弊不止致令兒童樵子俚夫俗婦縱口說禪胡打亂喝指東畫西麤言詈語窮嘴薄舌佛祖命脈果如是耶直捷如海上方子宗旨比醫家難經海方非不或中定不能懸斷生死作世明醫又如父母為子訓家粥飯秪可尋常日用至款待上賓豈廢得五味調和諸般餚饌蔬品耶武居士自謂憨師接人捷快三問一喝便了以山野所說煩瑣難救即今居士狂病大倡看直捷便了又如何救得也從上古人未嘗不千里同風書通問答但有圈點交者有酬白紙者有擲之水火者有扯碎坐卻者有云不解弄筆頭文句者有對來人痛罵打擯者有望風禮拜伸謝者有坦然不答者有接得潛去者願上座莫蹈者些陳跡不妨法道遊戲據實答我作後學眼目猶之梨園臺上生旦末丑強作悲歡離合其實事同一家那分彼此幸勿懷我人而見棄。

　　復冉明經

　　界地忙忙多類燕人浪子孰是不忘來時之路而興還家樂業之想者接來書深快野懷但還家之法只要導引得人資糧克裕路頭正大踐履平實緩急合宜㘞地處進前一步荒蕪間橫按慧刀至若三華五氣生死猜慚果因前後等說悉是途中遣興語耳咦還見麼日暮鄉關何處是煙波江上使人愁晴乾須速走莫待雨漓淋門下腳跟又當如何耶。

　　復吏部秉素牟居士(諱道行附來書)

　　吹萬大師(道行)里人也化被他方教滿諸眾而里中人獨未親其作略受其鑪韝愧恨何限幸遇和尚智過於師垂手為人捧讀語錄欣喜無盡(道行)但得見和尚即如見大師矣和尚千五百人善知識人天愛戴隨處安樂但近日寇氛四熾結眾群處不無勞費儻肯一瓢一缽千峰萬峰自有一箇半箇提瓶挈笠其為適更適也月明和尚塔在朱提去郡城不二三十里和尚若肯南詢則敝郡當首為卓錫之地矣小引二首略盡私淑大師歸依和尚之意臨楮曷勝頂禮。

　　山僧住平山時曾有一說願將自己節節支解百碎千零托向人天眾前秪是無人作對無人賞命豈料古戎城裏出箇白拈賊埋伏向金紫行中說遮說表論武論文贓私既在理法難容縱有老聚雲鄉曲之情除毒手那許再犯有日通身火聚遍界紅輪拽那白拈到紅輪火聚上三回九轉鎔成一塊寒水纔忿得我儂者口冤氣。

　　復涪陵文檀越

　　渝城黎既白過我道及檀越乃蜀中人傑海內方家紙墨飛光悟點畫三昧山衲幾欲曳杖倒屣向檀越筆尖頭上少通消息俾識取根源書空寫水亦邂逅幸事也不期平都解席竟作棲霞守拙想無何諸方學侶東扯西曳止衲東明又興結夏之舉閱來翰諄諄大抵欲縱紲祗桓給孤遺事山衲何敢固辭但恐俛仰螳臂不無任大之艱其或緣在三生端擬虛星之月。

　　復圖南譚縣尹

　　自平都得藉金湯別後銘之在念常思居士丰神淳厚實政實心膏澤于民仁風萬里非獨子民得庇亦且法苑沾光真所謂即世法以見佛法者也山野道虧佛印德愧南泉雖兩承借座瓶鵝之談恒以未得盡箇中為恨忽於舟次公郎枉顧不棄法門薄淡覓取從派固是播菩提勝種於令子抑實以大事因緣望居士也復接來書依稀如面儻肯於政事之餘一提撕自己大事則烏紗頭上束帶腰間自有觀音大士在也圓通妙應豈虛語哉。

　　復譚文學

　　來書有靜室焚香一坐思敲門瓦子欲從實地上一腳登開四大又無住足從虛無裏一拳打破虛空亦難粉碎似墮黑夜商量語也又云不方不圓非聖非凡鬧處自靜忙中有閒生滅俱無思議徒然若是打開何佛何仙似落知解相似語也須知此事不患不聰明唯患太聰明門下欲了明者事是必從實信實志實行上看破一回放下一回親見一回那時腳跟點地粉碎虛空纔有說話分。

　　復月崖居士為師祝壽(附來偈)

　　只因㘞地一聲來現出語言棒喝醜千古招人罵不休如今笑破兒孫口阿呵呵忽然手中筆𨁝跳上兜率陀天觸著大肚和尚鼻孔露地白牛作歌舞慶雲滿空。

　　相別未久善能商量乃至數數覓我贓私不審居士是何心行也如云拳築掌摑大喝痛棒纔是親切我謂居士說話太小心了些子且不無拳築掌摑大喝痛棒時又不親切耶古德云心地隨時說菩提亦只寧事理俱無礙當生即不生說有生也瞞居士不得說無生也瞞居士不得所以者何瞞居士不得。

　　復明經文華叔居士(附來偈)

　　(修)根器下劣信嚮宗門雖亦有年然作輟因循疑關莫破昨蒙師承指示似覺猛省亦知婆心不棄愚昧安所得金剛錘助一擊之力也書偈以呈偈曰亦知塵網誰為脫所幸童心絕點埃本地風光無盡取白雲明月有時開泥牛含笑徒歌舞寢燕空隨自去來況復因緣僅咫尺何妨踏破古蒼苔十數年來夢裏過看來佛法正無多青黃滿目惟吾取海底踏翻渾不波一奉吾師面目來從前雲霧盡情開豈知本在青天上何處可容些子埃畢生奔擾為誰忙忙至疲勞何所長卻道光陰忙似箭不忙徒自增悲傷。

　　山僧素性不愛說詩復不愛說偈昨因眾居士以詩偈見我故委宛酬他不過將錯就錯以楔出楔已耳是果有元字腳留於胸臆哉若常常以釣話罵陣你來我去則人世目我為詩偈僧非本色僧也來諭謂多年信嚮宗門予最喜的是信嚮二字既是實實信嚮決不宜向詩偈邊信嚮語默邊信嚮句意邊信嚮何以故脫卻語默詩偈外須知別有好商量說箇商量二字山僧亦是萬不獲已若要婆心指示也是金剛錘一擊愚昧猛省也是金剛錘一擊作輟因循也是金剛錘一擊疑關未破也是金剛錘一擊恨器下劣也是金剛錘一擊門下還信嚮得及荷擔得及麼倘若未然且看下來註腳亦知塵網誰為脫是那箇縛汝所幸童心絕點埃清水不藏龍本地風光無盡取一句道破白雲明月有時開雲散月落後又作麼生泥牛含笑徒歌舞休說大話寢燕空隨自去來且信一半況復因緣僅咫尺又恐當面錯過何妨踏破古蒼苔石頭路滑十數年來夢裏過即今醒也未看來佛法正無多有韻實窮天下字無人讀盡世間書青黃滿目惟吾取切莫眼花海底踏翻渾不波未是安身立命處一奉吾師面目來是誰家曲子從前雲霧盡情開家無小使不成君子豈知本在青天上是甚麼何處可容些子埃明白轉身還墮位畢生奔擾為誰忙將謂將謂忙至疲勞何所長元來元來卻道光陰忙似箭有箇不忙的在不忙徒自增悲傷也須疑著匆匆野語並錄一笑。

　　與陳蝶庵居士(諱周政)

　　士大夫欲成就此段大事看來最先要箇信字信能成一切種智信能證菩提道果信能為聖為賢信能超佛越祖信能度一切苦厄乃至忠孝節義盡性至命超度宗親極拔群迷世出世間經大傳遠無不從此一信而建立是知大信大悟小信小悟不信則不悟也須知者不信之人縱佛祖聖賢在世亦無如他何所謂七能三不能是已古來士大夫從信入道者不少今略舉其一二如給事馮楫濟川居士自壯歲遍參後依佛眼一日同眼經行法堂偶童子趨庭吟曰萬象之中獨露身眼拊公背曰好聻公於是契人紹興丁巳除給事會大慧禪師就明慶開堂慧下座。

　　公挽之曰和尚每言於士大夫前曰此生決不作者蟲豸今日因甚卻納敗闕慧曰盡大地是箇杲上座你向甚處見他公擬對慧便掌公曰是我招得越月特丐祠坐夏徑山榜其室曰不動軒一日慧陞座舉藥山參石頭馬祖得悟因緣慧拈罷公隨至方丈曰適來和尚所舉的因緣某理會得了慧曰你如何會公曰恁麼也不得囌嚧娑婆訶不恁麼也不得㗭哩娑婆訶恁麼不恁麼總不得囌嚧㗭哩娑婆訶慧印之以偈曰梵語唐言打成一塊咄哉俗人得此三昧公後知邛州所至宴晦無倦嘗自詠曰公事之餘喜坐禪少曾將脅到床眠雖然現出宰官相長老之名四海傳至三十二年秋乞休致預報親知期以十月三十報終至日令後廳置高座見客如平時至辰巳間降階望闕肅拜請漕使攝邛事著僧衣履據高座囑諸官吏道俗各宜向道扶持教門建立法幢遂拈拄杖按膝泊然而化漕使請曰安撫去住如此自由何不留一頌以表罕聞公張目索筆書曰初三十一中九下七老人言盡龜哥眼赤竟爾長往公以建炎後名剎教藏多殘燬施印凡一百二十八藏有語錄頌古行世此第一箇從信入道為世出世間經大傳遠之灑脫漢子也侍郎李彌遠普現居士參圜悟一日朝回至天津橋馬躍忽有省通身汗流直造天寧適悟出門遙見便喚曰居士且喜大事了畢公厲聲曰和尚眼花作麼悟便喝公亦喝於是機鋒迅捷凡與悟問答當機不讓及遷吏部方在壯歲遽乞祠祿歸閩連江築庵自娛一日示微恙索湯沐浴畢遂趺坐作偈曰謾說從來牧護今日分明呈露虛空拶倒須彌說甚向上一路擲筆而逝此第二箇從信入道為世出世間經大傳遠之灑脫漢子也樞蜜徐府字師川每侍其父龍圖謁法昌及靈源語論終日公聞之藐如也及法昌歸寂在笑談間公異之始篤信復丁父憂念無以報罔極請靈源歸孝址說法源登座問答已乃曰諸仁者秪如龍圖讀萬卷書如水傳器涓滴不遺且道尋常著在甚麼處而今捨識之後者著萬卷書底又卻向甚麼處著公聞灑然有得遂曰吾無憾矣源下座問曰學士適來見甚麼便恁麼道公曰若有所見則鈍置和尚去也源曰恁麼則老僧不如公曰和尚是何心行源大笑靖康初為尚書外郎與朝士同志者挂缽於天寧之擇木堂力參圜悟悟亦喜其見地超邁一日至書記寮指悟頂相曰者老漢腳跟猶未點地在悟顆面曰甕裏何曾走卻鱉公曰且喜老漢腳跟點地悟曰莫謗他好公休去此第三箇從信入道為世出世間經大傳遠之灑脫漢子也古今士大夫中從信入道如上因緣甚多但不可一一枚舉耳時因令郎六符來書有舟中捧誦法語似知非知有路無路茫無定見不敢下手不敢不下手笑也不得哭也不得日夜不安何時得和尚一棒打殺到也自在想吾師佛祉日增不識家君得日親棒喝否惟願慈悲垂教之語山僧閱罷喜動眉睫何也火宅中一條路忙教著出去愛河裏七根繩強拽將進來乃世諦家人父子之常今六符奉親以道持身以信正與大孝釋迦報恩之說契合若矢在弦上詎可不發乎況居士秉胎仙老人九皋之靈受王太孺人趨庭之訓幼以名士得聞是一番灑脫也繼而舉於鄉中於國兩榜爭先魁聲永播德政仁風口碑載道是二番灑脫也復有作述妙隨宜之用詩文傳信口之章是三番灑脫也既於世法無不灑脫於出世法又當何如哉要知者些灑脫俱屬有漏俱是生滅終歸於盡若欲做箇大灑脫人從劫至劫亙古亙今須是於性命關頭上疑得透轉得身吐得氣為妙直如者性命關頭畢竟作麼生疑此疑關在邇在易非遠且難也即如居士云見山僧之後數日寢食不安如有所失看失的是甚麼從此敬信禮拜供養看禮供的是誰展轉導引幸不得紳衿士庶盡行向上一路致令合宅寶眷家人父子從僕婢女一齊斷殺持齋禮誦行善果是求令聞耶資談柄耶全鄉曲耶三者不然是甚麼心行者段風光縱佛眼也覷他不著只交付可喜可幸已耳而今從誠信中復添箇恒字山僧曾擬者恒字之形以示人曰一日二六時中須豎箇決定心勿令此心少曲暫如是久亦如是常如是變亦如是順如是逆亦如是者不曲底心就是直養是生直是驀直去之直者恒字就是行健是自強是恒久不已之恒書至此筆端愈覺難禁然葛藤繁興且放過一著唯居士信之體之行之證之剎那今古切莫負此根器。

　　復譚侯府士心

　　竹樹叢森苔蘚映色幾作白眼林下人然而朝抵暮還去來往返不知等著是誰耶屢承護念並荷金湯邀我把釣臨江破浪鯤鱗還肯出頭世外匝地普天也未不然山野此行徒歌月明滿載也。

　　復無著居士

　　聞則可死不聞不可死是果必於聞耶可聞是文章不可聞是性道是果不必於聞耶所以云男兒自有沖天志不向如來行處行不見僧問趙州如何是道州云墻外底僧云我不問者箇道州云你問那箇道僧云大道州云大道透長安看者則機緣何等捷近何等快便居士既信嚮得及切莫忽忽悠悠急須進步驀直到家拍掌大笑那時方知溪山雖異雲月是同山僧不過導引之人耳復有何法為居士輕重哉。

　　復石砫宣慰檀越請住白牛山(附請啟)

　　(萱)垂老深屵懸慕江天之鶴播生末俗甘偕澗樹之猿爰夫未出甕中不揣欲攀座上小春曾十候難爭碩望車塵大簇光期臨願納野人石供所慮涪山丹井士大夫投轄言留相傳菊隱深溪老占錐遺蹤尚在恃茲為贄或仗能來肅此代躬更祈永住。

　　朝走三千暮行八百徘徊腳底是名禁足纔談實相又道虛空舌端反覆是名禁口彼處無卜候分此間無言留分山僧亦無能來永住分三者既空是名永住是名能來是名言留是名十候是名結制是名參學是名供養是名福果還識麼逢人則出出則不為人逢人則不出出則便為人且問者番是出是不出點即不到到即不點。

　　復夔門岳以虛文學

　　承惠佳韻不但陽春曰雪乃聯珠頌古矣至於向上一事唯在另具眼孔一切語言文字又是第二義說話誠如來韻所云一拳打碎者虛空虛空無相向何處下手有何過患要打碎他古人垂一語是必有真實受用處貴了了見不貴相似說話若果具打碎虛空手段大號以虛既打碎了又作麼生以請看者虛空打得打不得者裏要看足跟瞥脫要具擇法眼要真實底修證不然一貫之唯不改之樂難言之氣從心之旨竟成虛語耳居士倘覷破夢幻空花來就吾宗堅實法門幸也率復不盡。

　　復見廷任居士

　　高年精進世所希有欣喜何極但法門大事成編成軼在稍緩也閱來語較之前來儘有活機求之實證眼孔絕無其中多相似說話居士秪宜大死一番親見徹底方知此事不在舌頭上倘一語驚人自有不辜負者。

　　復月崖居士(附來書)

　　甲申春日巫夔災陷舟次夔門僅以身免蕩芥子小艇直抵水洋溪畔暮泊曹溪因無問津者未得登山謁本師和尚悵也何如聊拈鄙語志達幸勿以弟子為念也瞿塘夜浪拍天漢雞犬魂驚人奔竄獨駕小舟破浪風悠然自適登彼岸曹溪一宿覺依稀不見六祖未為奇永嘉到後見六祖我見了後到曹溪劫劫地走真堪哂師承恩大頻呼醒多少眾生哭愛緣可憐尚不哭自性任他明來暗來哉四方八面來不來明日石砫觀音閣且喫一頓大飽齋。

　　涪陵一往無非夢幻空花而上下東西豈是腳跟能事其如拄杖子不本分何自別居士固見歲月遷移坐臥經行宛若聚耳聚目雖往來傳誦不一而江關之近況悉知山僧於新正望前二日解制吟翁應石砫譚期主之請舟至焦崖得值貴役閱來書知為山僧遠計最確而護念實敫匡廬名勝素所欲往但居士王事在躬不若稍待俟石浪轉棹那時山僧直下林間之志庶得萬全矣來供諄勤無乃太過古宿云是真精進是名真法供養何理事不昧至此修多羅教如來原為家裏人說倘若留神只貴鈯斧子鋒利不被葛藤絆倒何幸如之且喜道心彌切實慶余懷從此甚深堅固不動三種三昧應須獲證復得來偈益見罣礙全無當大任者順逆兩途都不介意既能如是寧復瑣瑣至若山僧以殘喘之年木葉乾殼任之而已所憂者寇賊蜂起克樂溫燬李渡忠酆梁墊南援西掃不遑寧處逃亡顛沛有不可言者縱是眾生定業傷殘何其甚耳山僧雖叨靜地詎能已於念乎居士聞之寧無惻然耶牛山定期安眾忽經旬日門下相從者覺多孟浪不能數數傳音旆轉何道幸為慰我。

　　(嗣法門人幻敏重刊)

慶忠鐵壁機禪師語錄卷之十七終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十八

　　嗣法門人幻敏重編

　　書問

　　復蝶庵居士(附來書)

　　法音垂示遂近二千言此接引佛中不多見者念(周)自垂髫時即喜翫楞嚴後因讀成唯識論不契又見講僧演說膚淺如守晦愚庵之徒心竊鄙之遂慵懶不學偶得萬松評唱一帙悅而珍之然亦不過取其機鋒棒喝之趣借為文字禪究竟一野干而已釋褐以來初則刑名錢穀潦倒無休既則戰守馳驅應接不暇佛國真隔如瓜哇矣直至一官塞上篤病將終一心迴向作絕命詞皆歸依淨土語時有門人王嗣緒者乃父以參禪坐化手抄公案數百則一一尋味始知不屬談柄不屬戲論更遇守道朱崑海先生大暢宗風時時以話頭相問答而念益堅然終以不親覿活佛為憾今秋天使賊盜充斥出仕無門得遇吾師一傾蓋而不覺心死信有宿因也徒以隻身旅邸兒女遠離四五妾婢漸就饑寒未免持缽沿門為糊口計不然蚤髡此數莖日侍蓮座耳即此可悟有生之苦不待他日見閻羅老子時也來教信之一字不勞囑付獨恒之一字實是缺陷未委吾師何法以麾不恒之魔如大慧謂馮給事云梵語唐言打成一塊今如何令恒不恒亦打成一塊如李侍郎謂虛空拶倒須彌今如何令不恒病根亦同須彌拶倒如徐龍圖讀萬卷書捨識之後無處安著今如何令不恒冤業亦同萬卷消滅凡此皆(周)所參求不透反墮疑城茫茫無棲泊者奈何奈何如使隨班聲喏依樣畫蘆以無柁之舟泛拍天風浪恐信亦無用安能使彼三宰官得我而四耶幸再垂慈一針刺血莫負來吟翁寺一番也。

　　閒坐方丈無可語者纔欲著本圖利布箇縵天網子豈料冤家路窄就遇疾風暴雨齊來呵呵不入驚人浪爭得稱意魚未免拌命當他一回倘獲從心不枉者番行腳閱來諭敘始末真懇且見本色惜乎未遭辣手若是遭他辣手正所謂自到城中著衣喫飯抱子弄孫色色仍舊既亡拘滯之情亦不作奇特之想苦樂兩忘真俗俱泯野干師子總名孽畜刑名戰守亦是時宜到此直令閻羅老子無容膝處又豈有佛國之隔淨土之歸乎懸崖撒手自肯承當絕後再甦欺君不得誠哉是言今則未爾不無從頭話會一大藏教如標月指了知所標畢竟非月後來講者演者不知佛祖所說經論錄乃猿嘯之腸鵑聲之血遂爾胭說粉說譬說喻說得膚得髓論淺論深在人不在法也若是知泥裏有刺不妨踏著也痛如云知見立知　即無明本　知見無見　斯即涅槃一僧不識義乃破句讀之曰知見立　知即無明本　知見無　見斯即涅槃從此得悟因號安楞嚴是可鄙得耶一法主問古德云清淨本然云何忽生山河大地古德厲聲曰清淨本然云何忽生山河大地法主悟去是可鄙得耶佛告富樓那如我按指海印發光汝暫舉心塵勞先起可恨渠輩鼻孔沒氣被世尊當面熱瞞若是有氣息的卻問云如我按指海印發光世尊舉心塵勞先起看他黃面瞿曇如何祗對又云識陰若盡則汝現前諸根互用從互用中如是乃超十信十住十行十迴向十地乃至等妙二覺圓滿菩提歸無所得可見世尊屢屢將指頭放在諸人口裏只是不知咬若曉得咬自鄙他不得故曰在人不在法也有一論主來見古德古德云聞汝善講論是否答曰不敢古德指一塊石問云論中說三界唯心萬法唯識者塊石在心內在心外論主無語可知者論主平日只是尋行數墨學比量非量而不識現量境界若識現量自然隨緣作主遇物明宗拈來便用用處不疑豈被他問著所以云從現量入者氣力麤可入佛境界又能入魔境界從比量入者氣力細只入得佛境界不能入魔境界如上論主是不知現量而可鄙者也僧問如何是佛乾矢橛如何是佛麻三斤如何是正法眼破沙盆如何是諸佛出身處東山水上行如何是超佛越祖之談餬餅問僧南方一棒作麼生商量僧曰作奇特商量答曰不然僧問和尚者裏一棒作麼生商量答曰棒下無生忍臨機不見師問古人因甚入門便喝答曰打草驚蛇又云有時一喝如金剛王寶劍有時一喝如踞地師子有時一喝如探竿影草有時一喝不作一喝用者些機緣如雞之卵石之寶玉之無瑕金之不變古今人參此悟入者甚多得受用者不少縫罅不通水洩不漏心識不到擬議不來見到者裏證到者裏用到者裏踏到者裏閻家老子覷他無分先後業障如湯消水如大火聚逢著便燎如塗毒鼓聞者便死有何生死不了有何言句不透有何諸聖可慕有何己靈可重故機如門之樞貴在圓鋒如劍之刃貴在利樞圓則活鱍鱍地刃利則血筋不留是果有旨趣可取乎文字可惜乎萬松評之唱之是猶缽外安柄蛇腹添足只知背脊朝天不覺腦門著地引蔓牽藤尋香逐臭惑亂後人無有了日是真談柄真戲論書之寫之珍之重之總付之蜣螂彈子而已縱有金玉入眼成醫豈不聞好事不如無乎大慧云在家參禪勝出家兒數倍山僧信大慧所說是真語者實語者何以故在家人是非名利經過婬房酒肆見過順逆好歹行過一知回頭便一斷永斷屠兒放刀成佛婬女立證道果是也倘若看不破底出家兒偷心未除如石壓草其實不如他在家勇猛決烈山僧不敢以髡頭緇服望居士但願居士如崔趙公一夜就了明此事不忘觀音妙應火裏燦朵芙蕖欣躍人天眼目世世模範饒益豈同小小耶至若恒與不恒如人飲水冷煖自知又不是神又不是鬼能飛騰變化用法術麾他不過因時之語耳如云承言者喪滯句者亡離卻言句外別有好商量既離言離句梵語唐言且無處著用打成二字作麼一拳拳倒黃鶴樓一腳踢翻鸚鵡洲有意氣時增意氣不風流處也風流是知只貴意氣風流不在踢翻拳倒處住足拶倒須彌乃途路之樂若無後語又爭算得李侍郎到了家堂前露柱久懷胎產箇孩兒頗俊哉未解語言先作賦一操便取狀元來試觀未解語言之賦萬卷詩書果無處安著耶果同徐龍圖消滅耶者裏但恐居士不疑若肯疑到極處莫道居士沒奈何即山僧亦沒奈何諸佛諸祖亦沒奈何參禪人不得到那沒奈何田地只是要有棲泊處依箇樣子挨些把捉隨他音聲腳跟動轉既不能生無住之心由己之樂又安能泛拍天風浪隨流得妙乎居士於此倘拍掌大笑又勝如上三宰官一頭去也豈止與他同例已哉然雖如是復有大慧云往往利根上智得之不費力遂生容易心便不修行多被目前境界奪將去作主宰不得日久月深迷而不返道力不能勝業力魔得其便定為魔所攝持臨命終時亦不得力理則頓悟乘悟並銷事非頓除因次第盡行住坐臥切不可忘了其餘古人種種差別言句皆不可以為實然亦不可以為虛久久純熟自然默默契自本心不必別求殊勝奇特也又古德云作有義事是惺悟心作無義事是狂亂心狂亂由情念臨終被業牽惺悟不由情臨終能轉業故山僧前說恒信二字堅居士志行固錦上花火裏油然亦落草之談非山僧本意其實欲居士於性命關頭疑得透轉得身吐得氣打破疑城大洒大脫亙古亙今逍遙自在耳如今也不管他心死心活宿世今生是恒是信有用無用但有一喻教如樹之枝宗如樹之根根之與枝都與山僧不相干涉只要人識得大地之土一得其土森羅萬象任運無窮時有侍者在傍云請問和尚如何是土山僧云腳下底聻者不會山僧豎起筆云看如是不惜眉毛之語一並錄上豈但頂門一針要且通身血濺居士倘有當仁不讓手段來到吟翁寺一句問得山僧進退無門纔是莫負的樣子。

　　復冏卿曹公

　　佛仙兩途乃大丈夫能事而禪之一字非筆端可擬者山野每常憶及是人憾不多得唯拙守山林蹉跎泉石已耳只今運逢陽九正至人君子保合利貞之時忽聞老先生潛隱三教知命樂天不勝忻忭窮通得喪自是無關奚待嘖嘖者哉熊居士值山野於平都東明兩處屢索贓私未免深入虎穴當他毒口不棄法門得續方外之緣昨接翰札始知曾占一體雅愛弘深茲幸駕臨咫尺則見大親有自三生之願可期也暫復。

　　復御史廖公維義

　　得讀莊語錦心靈骨躍然芝眉知圓通應身不泯也山野自脫古槐蕉鹿每慕白眼青睛其奈時勢為艱法久成弊珠目無論金石難齊致令岌洋之韻隱聞子輿之辯復起鼎足雌黃是可得而已耶早逢高鑑彼我何更饒舌哉隨宜一說以山中無事不過隨時遣暇之談難堪筆錄且愧泥水多端葛藤繁露成編成帙只可作學侶好事之觀何幸得邀法言弁首雖出望外光裕彌多肅此致達未盡覶縷。

　　寄悟眉居士

　　三世諸佛在眉毛上轉大法輪山河大地在眉毛上流通生長未審居士之眉還悟也未近況若何須過石峰一晤。

　　復壽崖居士(秦府西賓)

　　小除已過佳節將臨溫風解程門之凍岸柳搖袍綠之金門墻桃李芬芳有自來矣山野佇看雞窗傳語鳳翥齊鳴出北圖南飄颻摶風之翮居士得無易東道南之慶乎至若誅茆掘土乃方外學侶邊別業無煩數數留念聽機緣斟酌行事。

　　又

　　繼往開來乃仁智邊事居士既得英才之樂而成己成物志有所舒矣惟是知命樂天理亂付之不問至若狼煙兵燹自有臨機定動之權倘驚疑大過又失之怯耳願以此自裁。

　　復月沙陶文學

　　時接來翰知非池中物也且各正屢常敘及第恐摶風激水尚忙翮翼無暇煙霞泉石之想若果覷破古槐蕉鹿則賢聖極頂性命關頭儘堪遊戲到者裏只消請看石上藤蘿月已映洲前蘆荻花明中暗沙裏金擲刀花墜運水搬柴得非取次語乎。

　　復馬非群

　　日前接來書深喜志量遠大但法旨歸趣難盡筆端世之入悅聖道出悅紛華者尚多未敢動轍啟口門下果有至願不妨頻頻而來。

　　復恒持禪人

　　古人欲明者箇餐風宿雨重趼百舍不以為勞山野亦備嘗之賢座此番行腳得大金湯猶為快事也千里飛札不忘山野山野亦未嘗不矜念賢座歷來未有之苦辛世態既爾為之奈何萬望二六時中惟己事為重則抵京在是面山野亦在是耳。

　　寄方伯曠公昭

　　宗門者段大事即盡性立命以前消息非外是別作生涯也門下既是篤信惟於行住坐臥食息起居居常處變處刻刻提撕時時在念久之純熟自有相應時節若擬議商量說理說事又非山野教人本懷矣自平都別後結夏東明值月崖熊居士與山野有般若眾大快方外之雅秪以貴任之遠羽書未易自視缺然近得來音始知大鎮江西子民多賴茲因熊居士榮還聊修短札敬達永懷倘肯於公冗中無忘箇事自不以山野為念夜夜同眠朝朝共起起坐相隨語默居止何嘗日遠日疏乎。

　　復秉素牟居士(附來書)

　　壬午夏奉書之後遂無聞問常自思惟恐弟子分身一札和尚以為狂妄不肯置之門外然和尚古佛出世誰敢狂妄鄙言分身法即無剎不現耳雖然狂妄者不敢狂妄不肯者不妨不肯從上宗乘不惟師不肯其弟子且弟子不肯其師如我不重先師道德之類是也至旁參別證師友之間彼此不肯猶多非倔▆也宗門無究竟法若肯相肯即是究竟聞老住錫相近老肯和尚否和尚肯老否若相肯者如前所說若不相肯是老與和尚各得一邊至若弟子與二老亦只半肯半不肯何也若全肯即是辜負弟子也和尚若欲弟子於二老全肯則必二老不避兵戈攜手同行直上雞足取道遵義弟子於遵義道旁驀然一見即問二老如此時勢上山作麼二老云我上雞足不離於座那時全肯二老未為晚也。

　　千里同風不須面見將謂居士是箇人猶有遵義道旁驀然之待耶分身一札言之甚詳說也說了註也註了思惟也思惟了何必山僧絡索但無聞問之後未審還聞問不若也聞問自不恐狂妄不肯門外門內分古分今也然狂妄二字亦應奇特何也三世諸佛從狂妄轉大法輪諸大菩薩從狂妄分身揚化歷代祖師天下老和尚從狂妄超出生死普利群迷知狂妄者必不狂妄但恐不狂妄耳倘肯狂妄何幸如之至若從上宗乘父子兄弟師友全肯半肯究竟非究竟重不重之論正為粑脫野狐輩作一龜鑑俾伎倆不止於黔驢名實無成於金拂是必腳頭腳底末後牢關如說如行言行相顧所以天下後世知而不敢效見而不能行纔教做妙協兼帶玉線金針看他是何等作略若一向彷彿說話得無戲論乎與山僧亦曾相識亦曾不識若半肯者與居士同見若謂全肯辜負山僧居士不妨疑著其餘邊半肯全兵戈雞足取道山座行同離晚正眼觀來悉是居士邊事與山僧全沒干涉何以故金沙雖別翳目是同兩目白青者自是瞞他不過。

　　復吏部侍宁黃公(諱近朱)

　　闃寂山林蹉跎泉石忽枉高軒清居簡出愧汗良多復承來諭非儒非道非釋中間自有機竅說話乃黑夜商量非本色究竟語也何以向上一路千聖不傳當日靈山會上世尊拈花迦葉破顏亦屬止啼黃葉豈有實法繫縛人哉又云溪山各趣米飯是同石峰齋室山僧曾書一聯無佛可為方許餐齋喫粥有心待悟且須掃地行堂居士還見麼不然請來看看好。

　　復文太史安之(附來書)

　　前寓萬州從熊自翁處得讀和尚豎拂緒言知宗風未墜自翁秉無畏之智修堅苦之行入衛半載精進日聞雖根器夙成而導引有屬和尚弘慈仰窺一斑矣法筵載徒可勝浩歎彌切懷思(安之)學道逾年津涯杳若值茲　先皇蒙禍國步式微許國有身未卜其所行當匝部洲為行腳斷絕文字以畢餘生不諗此後機緣終當向和尚盡此肝鬲耳便風上候不悉。

　　月崖居士自萬州西上值山野于忠南道及左右識量迥別根信過人山野聞之喜動眉睫何期寇氛為崇靡克晤懷近聆喬轉甸都京民多福津梁柱礎固急切於今時而盡性至命寧緩待於異日耶知熊居上與左右有斷金之雅而山野又得續方外之緣不揣未同聊申其說忠南素庵田檀越曾作兩世悉檀欲蹈懶公挂冠之塵見山野於石峰寓剎山野以偈勗曰吾宗弘護大施檀戎馬忙忙喜到山珍重臨行無別句勤王二字是真傳彼隨答云鞅掌勞勞媿伐檀於今幸得禮溈山勤王二字承師旨始信西來無別傳左右於此下箇疑情若說勤王是直指之旨何用碧眼西來若說不是直指之旨因甚又有真傳無別之句久久提撕驀爾摸著面門方曉一箇鼻頭兩孔出氣任性逢原無可不可先皇亦未蒙禍左右向那裏許身文字與左右何讎欲畢生斷絕行腳說至此山野肝鬲盡向左右也者段機緣正好堅究力參無勞瞻前顧後。

　　復天谷居士(附來書)

　　得侍吾師慶快平生但世緣相迫暫作六月之息居士一呼弟子回首相會時看說箇甚麼。

　　倏焉相逢忽爾云別總喚作夢中語話也如是為是居士自肯承當只不合向瞿按臺處透漏消息待居士來時驀口痛打一頓。

　　復止敬泰公翼明

　　公皈師座下別號圓通一日見化主以上中下三則為引導緣起公登疏云圓通居士非上非次菜也述而米鄉黨是師答云殺人不眨眼將軍手段鬼神覷不破和尚家風山僧纔安箇鉤頭餌子便被圓通覷著好根莖好根莖王荊公有言我得湛堂一轉語做宰相曰是甚麼居士但看非上非次是甚麼於此知道下落稱鎮臺錫伯爵始教作威遠將軍也正好乘時切莫錯過山僧也有一偈鐵壁和尚全沒算帳身在山中口懸市上。

　　辭相國呂公(諱大器附來書)

　　公在平西閱師錄有省過南賓以書迎師略曰時無禪氣(大器)略有禪心咫尺崇光瞻挹心切便擬單騎榻前一瀉夙心山深道棘懼滋地方之驛騷也不棄愚忱惠然一賁可勝懸企晤巴掌上人攜之偕行為禱。

　　高峰頂上結茆庵不學無為不學參拄杖欲將同國柱青山留我且癡憨後展轉數書有云心與心相印見不見當無拘也但鈍根人不能望氣承當須和尚拈花面授庶幾省卻俗子草鞋錢耳師亦辭又書云屢迓禪錫竟爾定入雲林知高尚之趣非苟可以世法相物色也因行轡在即拜領師範當以異期翹首高山有如覿面麤香一瓣永世無忘師閱畢呵呵大笑。

　　與涪陵孔昭文明府

　　摶風激水出北圖南乃世諦能事盡性立命超佛越祖又出世本旨居士取魚乎熊掌乎文章事業實同孔雲恩愛田園還類肘柳既覺前非胡不今是看破二字庸詎山野嘖嘖耶涪陵一晤果屬奇緣翰札頻來儼如覿面溪山固可助笑貌形身有隔未談心即舉古德機緣又恐錯會多矣昔溈山問仰山忽有人問一切眾生業識茫茫無本可據子作麼生驗仰云若有僧來即召云某甲僧回首乃云是甚麼待伊擬議向道非唯業識茫茫亦乃無本可據後尊宿頌云一喚回頭識我否依稀蘿月又成鉤千金之子纔落薄漠漠窮途有許愁還見麼。

　　復三山上座

　　上座自東明奉書時山僧云門外漢待他來痛打一頓和南時山僧云門外漢為仁由己問禪時山僧云門外漢怪事怪事呈偈頌時山僧云門外漢絡索作麼啟安期定規時山僧云門外漢莫閑管遠奔時山僧云門外漢又恁麼去也是那些辜負上座巴掌那笨漢既卸擔子好好擔著左顧右盼傳言遞語討甚麼碗。

　　復峭崖居士

　　昔日維摩詰示病文殊往問云居士病從何來維摩答云一切眾生有病故我亦病眾生病除我病亦除來書既云抱病書中圓相是病耶非病耶圓相之點是眾生耶自己耶復見來頌云明鏡高懸未照時冬瓜喫盡樹丫枝黃葛樹上生桃李倒跨泥牛水面飛俾山僧憂喜交集喜底是居士夙具靈根眼孔猶較些子憂底是入悅聖道出悅紛華腳跟尚踏不著所以云若有欲知佛境界當淨其意如虛空遠離妄想及諸取令心所向皆無礙從上明公大老文臣武將入此門者不是恃聰明資談柄圖名譽依樣畫葫冬瓜印子參須實參證須實證密密綿綿或順或逆忙裏閒裏打成一片得斯受用如護明珠不輕播弄喪卻家珍然後隨時保養聖胎施同體之悲憫念一切消融貪愛種子不續惡業因緣熟處要生生處要熟遇境逢緣把得定作得主雖居世間不捨道法照耀今古眼目人天到者田地生死去來得大自在分形應類悉由乎我作箇林間翛散士世外空閒人好不脫洒咦。

　　與平西李將軍占春

　　林間散衲得叨大將軍留念前接飛翰已知氣骨不凡有非常運出非常人立非常功定非常業正諺語所謂識得兵中意快活過一世者須知者非常快活底奇特更奇特勝妙最勝妙蓋色騎聲高天厚地雄張露布迥脫物表虛空不能包裏語默該他不得棒不著喝不散亙古亙今好風光也此風光人人有分箇箇圓成只要於忙裏閒裏順逆靜鬧無思念無夢想中討箇分曉得箇落處直令閻家老子魂飛魄散宿業冤對瓦解水消如金翅掌海直取龍吞香象渡河截流而過草莽裏捧出天子不知有己萬軍中奪得高標無容思議放刀成佛赤肩擔荷無踰於此昔有僧問趙州和尚一物不將來時如何州云放下著僧云一物不將來還放下箇甚麼州云放不下擔取去其僧大悟者擔子豈但者僧即出世佛祖在世聖賢六道四生含靈蠢動有情無情亦擔取著雖遠近輕垂不同而負荷任委則一於長生界中荷擔者靈官王將軍是於尊貴界中荷擔者聖帝關將軍是於無量壽界中荷擔者護法韋將軍是三將軍皆於非常快活風光中得大無礙得大自在得大安隱故能各乘本願遊戲神通應以將軍身得度者即現將軍身而為說法豈虛語哉茲緣掌教無學敘及大將軍耿耿忠赤接日挽天尊崇三寶慈愛生靈必欲野語言慰山僧只得權化麟閣上銅鈴兒哆哆呵呵隨聲應和何以言外百千三昧法因風說與個中人。

　　復胡屏山居士

　　閒觀世事好不怕人渴纔掘井能有幾箇覓得水來山僧住聚雲知有居士會晤後見決烈氣概不無驚喜者漢是那一生於我法中討底便宜在疆場數十載到還記得便恁麼去知箇下落得箇究竟又是記後曇華之張木也第覺路遙遠習勝道微只恐恒久二字咒鍊得不靈輕輕境緣就隨他去了大丈夫逆順兩途原不算著止一素位綽綽有餘況真得學道受用步步踏實者哉居士云三十年來作馬牛謾誇宰相與公侯公侯宰相世所欲者而云謾誇必有箇快樂過於他處還知麼若也不知也須著忙茲以耳順之年後面還有幾箇耳順猶曰某男修庭某男修樓某妻妾安置未妥大限到來看者夥人物去閻羅王前說得箇情不替受得苦不人之處世心為主智為子身為役識為奴倘智不入微心不作主甘被奴役播弄瞞謊而主不覺一旦冤家路窄業相現前子不就父奴役四散獨受悽楚天上人間驢胎馬腹隨業受報無有了期人生若不稱色力康健尋條出頭路安樂門苦苦戀著者些冤親世世牽纏有甚好處居士罕近山僧然已從派痛痒相關信筆一紙權作六月黃連或用得著也未可知。

　　復渝城吳太守中蕃

　　林間野衲世上散人雖無益於江千實垂鉤於界海白眼松羃每不見棄青睛玉敝渝城猶自拋磚石寶珠光夜曉未免驚疑抱璞投誠頻年墮淚瑤函忽接獎譽過情豆爆冷爐肝膽欲吐來翰嘉餚美饌山野添醋和鹽俾賓主歷然三生有幸耳所云色線縫天巧謝括針之石女夜繡烏雞難通暗中一線綸竿鉤海機求負命之潭鱗頻年點額何如破浪出溟自愧冥頑無當指點何處不稱尊借君拍板聊作戲以逢場不謂調高惟嫌和寡剔我眉毫試觀心於對境酒肆婬房拾得憨布袋一生受用不盡不能無議便可商量迅雷不及掩耳巴錦既已蕭條此際憑何色起儒云致中和天地位萬物育宣聖當春秋之世詎中和之未致耶林泉原無禍亂于今作麼昇平經云一人發真歸元虛空世界悉皆銷殞釋迦已成道果而空界猶存詎真元之未歸耶是知在心不在境在人不在世居士若不以跡見而以心見不以心見而以山野之見見自覺蕭條禍亂起色昇平悉成剩語倘肯捧底一椎不在晝日三接當仁不讓棒下無生莫愁兩手不硬金湯豈敢饑惄惟敫聊酬一偈。

　　復白太守浣初

　　居士於我法門久登信位無乃香山再來耶若果爾鳥窠處參底不應忘卻來書謂尋梅嶺上問柏庭前禪是何物而可窮詰乎是中無下口處無湊泊處聾聵利鈍在人不在禪也居士說禪心識差排領略太甚有禪可參有心待悟所得之遲只為分明極也盡大地覓一如愚若訥了不可得一向打瓦鑽龜騎牛覓牛岐路中又泣岐路何日是了朝堂林下一般出世入世不別決烈漢既已覷破四兩烏紗一條▆帶肯甘令情繩見網籠罩纏縛哉令郎謂居士善笑只是不知求解說於山野難道山野又知解說與倘居士能解說于令郎知也獨▆令山野知解說于居士乎。

　　復李解元鹿樵

　　來諭每讀無入不自得之語恍恍如失至吾家門庭澹泊不能扭繩捻索作昧心事和尚謂我是非說話山野看門下到也是箇貨恰似將家寶盡形就市與人賭賽定價一場只是收拾不得盜蹠猶可下客愁人慢藏之誨寧不戒然哉門下既為尼山鐵臂山野不獨作雪嶺銅頭古德云若教孔孟超生死難表瞿曇是丈夫我道此言猶失殊不知當仁不讓朝聞夕死不動之心難言之氣是何等利害何等直實今人到不得者田地所以較是論非分三家別兩戶說玄說妙者箇那箇作戲論語也知門下不欲直作抱枝蟬所云富貴貧賤夷狄患難彌留數載相戰相持迨今家園壞了金銀盡了奴僕散了詎非蟭蟟之殼脫耶獨此一物鎗刀不入水火不著饑寒不到如逢故人如得賢子相伴相持于十載顛連之中詎非所抱之寒枝耶聚雲放過若翁則可山野放過門下未然曩者門下謂者箇由來處處安山野道芒鞋拄杖數十年竟不知者箇為何物今日被門下道破可喜可幸特走眉山前來萬望一通消息倘不吝遠誨即倒屣圖晤門下亦知山野直欲向萬丈崖巔猛力追劄令人無躲閃處當信有轉身之步撒手之句無言之旨何必又說山野驚駭門下頓挫門下令門下走門覓路踏破芒鞋也南山之竹斫盡重截任公之鉤深慚輶細其或夜靜水寒輕舟浪漫又恁麼去也。

　　復陳監紀嵩愷

　　道路何寬乎世路何窄乎人心何大乎心之所以不能包太虛量沙界天上人間自在逍遙者忙也有忠心焉有孝心焉有人心焉有道心焉誠能全忠全孝世間心盡矣誠能盡性至命出世心盡矣若夫貪名慕寵嗜色淫聲汶汶碌碌於浮雲蝸角之人心奚足論哉倘能覷破空花留心堅實則出頭天外阿誰是我亙古恒存常住不壞乘悲了願遊戲神通有何不可。

　　復楊撫院守知

　　人生七十古來稀稀更稀者亙古恒不老也世間有子萬事足足常足者子孝父心寬也不老者何壽之以仁也子孝者何事之以道也所以釋迦出井從仁父王母后咸生樂天內親外戚悉證道果又不區區在晨昏定省箕裘燕翼間較得失也故稱之為大孝能仁可見聖人不自族舉大地物我而族之其為族不亦大族乎聖人不自嗣以性本而與天下共嗣之其為嗣不亦大嗣乎忽接來翰並閱詩章始知父樂無生子懷宗鏡正類吾宗兒孫得力祖父不知說話如是父子百劫千生天上人間承歡遊戲詎同世間情愛大限一至幽明異路苦樂莫知者耶因果經云子孫成佛成仙皆由父祖陰功積善所至令郎既有出世大志願公高著慧眼綽綽有餘不然縱能素位動忍於浮生世局中何日是了林間野語幸宥未同。

　　復胡兵部際亨

　　林棲不復過高軒久矣矧李村之僻地乎屢傳明公護念敫敫故爾焚香掃石詎意溪邊笑冷寧不令松間白眼人倍增一番悵望耶從上尊榮諸大老如楊李蘇黃者不勝枚舉或興出鵝之問或啟借座之談或詰之以青松白字或示之以雲天水瓶言言針芥句句箭鋒載在傳燈流通不朽豈徒然哉得荷雲函依稀如面其用世赤心已見之彩筆多矣昔迦文如來以大法託之王臣國士常為諸一切作不請之友今明公以朋友知交四字邀約山野山野何人而當明公邀約哉第人之生也直直之為言真也實也存心真實行事真實以之處世則素位在我以之出世則即物明宗無往而非真實者教國教民山野豈敢為霖為雨明公念之在家父子在國君臣方外師資一而已矣緣聚雲先師憫念末法波旬肆橫佛道祖庭危如累卵不惜蹁趼遍訪明宿縱值二三任性擔板未肯悅服再遇朝陽乃大慧未斬之脈由是傾誠座下一片血心中興祖道奈何法大機微酬唱無鄰不免夜光之疑和璞之泣杜漸防微因時救弊之熱腸隱隱逗露于著述中記近百卷離亂以來委託失人燼燬者過半山野不忍先師數十年導人向上陰翊　皇圖之苦心漸歸淹沒怒臂支持勉為補刊一則為界地開拓慧田一則俾山野少酬法乳倘斯舉就緒芒鞋拄杖六步寬行過雷門撾布鼓以大圓覺作證鑑正重輪明月為朋臺一山川草木會文友用矢口二字合相知撐十虛六極定交誼與明公入乎其中出乎其外在在遊戲時時播揚庶幾大學之明親融通于俗真二諦周易之艮止能得乎至善三生而區區岌洋山水蘭臭斷金之把臂莫逆又在斯話之下矣。

　　　　　　　　　　　(嗣法門人幻敏重刊)

慶忠鐵壁機禪師語錄卷之十八終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之十九

　　嗣法門人幻敏重編

　　書問

　　復楚東安王(附來書)

　　久慕禪面幾欲圖晤未得其緣時時注切今奈世亂國危苦心一片交於宗社究竟本性不知為何物請我和尚指引迷途從來佛力廣無邊也適慈祥禪者誠心參謁此僧頗像釋子若領會法言則可以語上也便中草候不盡願言。

　　古來根莖大者氣概亦大氣概大者智量亦大智量大者斡旋亦大幹旋大者究竟亦大究竟既大則普天率土悉宥于大中無往而非大矣故我釋迦文佛敝屣金輪大寶登雪山伏天魔制外道位即大雄豈獨自雄已矣盡一世而大雄之豈獨一世雄矣盡千萬世而大雄之有何安危苦樂得失之足云乎遠承玉翰適恰野懷語及本來大哉斯問所謂先己後物先急後緩即吾宗君臣奉向誕生末生向內紹則王種也至若國步多艱世際式微凡在水土孰不奉重奈何古今有定衡否泰有理數剝復有時勢莫為而為莫致而致天也非人也誠能知命樂天宗社唯吾存萬物唯吾備天上天下唯吾獨尊如是而已王其念之。

　　復譚侯府養元

　　萍蹤野衲得荷垂青覿面歸來深為慶羨那畔又那畔直至于今睹應現弘模知未嘗忘卻也狗子佛性話古來名公大老從此悟入者多只是于無字上不要商量忙裏閒裏行住坐臥亦不得放過久之純熟自有好消息出來方見山野之言不欺耳遠煩差官重承信貺總迴向于山海田中成不朽勝事未敢云謝。

　　復瑞光海法孫

　　來書既曰不言老僧言箇甚麼何如隨時行化廣結喜緣為人事辦己事亦辦到者田地三世諸佛無奈何爾不言最親切只怕不忌口。

　　復岫雲煦法孫

　　七參名宿毫無所得草堂座下得箇甚麼於斯擔荷於斯保任於斯究竟將來報佛祖深恩師長厚德高超父母解脫己身廣行化度莫不於斯矣珍重。

　　復夢符祖法孫

　　據來書本地風光到處同依稀面目難相識二語禪者非萬邑人未到雲來已與老僧相見了也好好將息拭目望之。

　　復破凡明法孫

　　赤肩漢子無用如何若何血性男兒謾言一得永得隔江招手固是留連直趨而過猶為鈍置如是之人頓令佛祖無容膝處有甚鼻孔而使毒氣出入耶今也草堂既已賣俏涪明亦會買乖將來著本圖利未為分外何以故有貨不愁貧。

　　復草堂眉上座

　　從來針芥投水乳合總屬昔緣非偶然也上座既以苦志為人之久寧無赤肩以應者乎但得人之難先聖所歎倘能恒久不變逆順不關含悲了願界海垂綸斯人詎可與名是實非傳正行邪者同日語哉鄰陽佛子岩中既多佛子想是斯地有緣上座宜高舉鉗錘具煆煉英俊手眼縱有根信可嘉毋擅委託俾深蓄厚養俟時行化庶不輕易法門也。

　　復佛幻一法孫

　　一年萬億年一月百千月唯有學道心不見有間歇吾孫前來輔弼功深老成厚重曾以大器期之茲當秉拂之任自是與前面不同其深造作略只須與時俱見矣。

　　復五峰端法孫

　　閱賢孫來書至百無所能不覺大快何以無所能三字是出家學道本領果能證此何幸如之無所能而受囑無所能而擔荷無所能而體風規無所能而居山自度乃至副師命報慈恩出世為人總只是箇無所能也勉之。

　　復若木養法孫

　　佛亦不為始名佛子無道可學方稱道人鈴鐸絕響故曰化主吾孫於法門勤苦多年如上三關經過久矣來書既云承師命住山因何又有入關出關之語聽吾偈性養若木倚寒岩切忌三春無暖氣不遭婆子來燒庵纔是男兒真實具。

　　復五雲三山上座

　　既為佛子當報佛恩所謂報恩者不在法道盛行之世而在法道衰危之時若於茲而能不隨邪見入魔鉤是真擔荷如來真報恩者也上座領眾有年一旦有所委託固當少息肩之時猶宜提持晚進精研磨琢毋令離師太早俾深入淵微宗旨闊徹庶無類於一橛一隅他時異日出世為人有超邁作略天下後世知我聚雲爐韝鉗錘迥別矣。

　　復同宗羅抱玄抱化二孝廉諱(心醇心淡)

　　山野稚時矢心食素未期年母兄皆以書嗣念之先慈歎曰若懷穎異吾門厚望應在爾躬是時朝暮惟思身世浮沉終歸散滅奚有常住不壞以適吾志迺迤邐四方登大蓬遇元白道翁值翁辟穀于山之石扃遂戴髮徘徊俟之與元白約為終南之遊久之而元白已先之矣由是束裝過竹如墊竟抵忠郡逅吹萬先師睹師丰神磊落知有道氣遂爾傾誠座下北面事焉數年方承祖印勉為螳[蜌-土+月]三十餘年總為法乳之深恩未報耳曩接瑤翰則見里中風化多逗漏于穎楮間乃若大蓬名勝切仰止之緣錦江當事者多方牽滯而于桑梓中未敘方外之雅也單傳一宗妙在捷徑從上名公碩輔獲饒益者不少得便宜者更多匪獨芳蔚一時兼爾光垂萬世不唯扶揚世教且能灼映傳燈誠于此春秋鼎盛之時向動用中食息處看不睹不聞者果何物大丈夫拾芥取名固是家常事至於究竟根源亦家常應了底最上事也人生世間圖為優譽令情蔓牽繞識網羅籠不能乘莽眇之鳥翔六極復何為哉古來學道之士衡量億代洞豁穹壤者莫不先明宗鏡藉其餘輝以陶夫日用尋常者也然日用尋常豈外是哉肇法師曰上則為君下則為臣父子親其居尊卑異其位國分其界人部其家所謂塵勞中人為如來種如來種由塵勞而出則清淨妙慧無量解脫門無盡功德藏亦由是而出也是知上乘之法不在世與出世僧之與俗智之與愚在乎言下一念相應而已一念相應則塵沙諸佛所說法門一時現前不待修持不假造作風行空而舟御水莫知其然而然也以此廣大之胸懷去遊三聖行履處自是法法不昧記得宋朝有個大儒姓周諱惇頤號濂溪初參黃龍南禪師問曰如何是道南曰須向自家屋裏打點孔子謂朝聞道夕死可矣畢竟以何為道夕死可耶顏子不改其樂所樂者何事汝若於此參究久久自有契合處又參佛印元禪師問曰畢竟以何為道元曰滿目青山亦任看周擬議元呵呵大笑濂方徹悟復叩東林總[糸*息]乃蕩其餘滯闊其幽微申其大易濂溪開學之後諭學者曰吾此妙心實得啟迪于南老發明于佛印易道義理廓達之說若不得東林開摭拂拭斷不能表裏洞然該貫宏博矣前所謂一念相應者其濂溪之謂歟大都此事貴真得受用非圖吟詠情性墨浪筆花正是要當人了性了命之說話也諸公與蜀東相去不遠千里其奈關山修阻未遑晉謁還鄉之曲姑賦之雲天水瓶也耶不然山野只得詠一首漁歌調兒輕舟浪漫去年踰耳順語多不倫筆墨草率幸宥不莊外奉拙刻貳部乃三十年來方外之醜雖屬臨機應世粗野之談無乃浪子憐客之意倘肯注存展轉流通抑亦大德位祿名壽栽培之一助云爾梓間之園翁里友未便具牘統希叱名致聲。

　　復瑞光海法孫

　　自到寶聖草木數易每遇僧來輒問賢孫動定今得來書依稀又見也大約學道之門節要有四見地行履恒久真實是已賢孫既素以老成厚重得名寧復瑣瑣唯是隨緣行化保養聖胎是所矚望於賢孫者還鄉曲子妙在自肯承當老僧若有一言半字非所以待賢孫也石樓上座別去二十餘年不見傳個消息來倘果西上代吾訪之所呈語句比前來不同先聖云生而知之者善用學而知之者善守老僧固不以生學二邊定賢孫然亦須善用善守可矣特囑。

　　復都中劉孝廉(諱道開附來書)

　　不肖(開)震禪師之名者三十年於茲矣從前無緣禮足向後奔走他方雖多遇禪宿而語句不契遂專修念佛三昧昨者牟定老親翁來都以吹萬老人語錄見示恭讀之餘忽見朝陽和尚遇異僧訶念佛為敲門瓦子一則語胸次豁然旋披閱老人上堂句則則皆如家常話自讀諸方語錄以來未嘗有此消息也(開)六十有四人矣將無末後機緣乃在鐵師棒下耶敬五體投地望西遙謝來年准擬還鄉先次南濱當與吾師搪突一上耳牟親翁旋先守一問推倒鐵壁時如何速道速道即日天氣漸寒伏惟和尚為法為人強飯自愛臨泚不任翹勤企越之至重陽後三日(開)載頓首。

　　野衲林間日飽芻粟倦眠閒坐無益于時忽至瑤函過情獎譽而知我識我又不在裴公坡老之下矣荷荷聚雲先師昔曾瞻風撥草遍訪明宿無何祖庭秋晚場社競浮宗旨淆訛硬節擔板未甚悅服最後得遘朝陽老人欣欣然有扶危劻弱之行志不隨流唯期好古明知目前現世之懷疑獨不疑于鐵牛大慧不顧當來末後之不信實篤信于啟後承前一片苦心竟三十餘年於諸著述見之也居恒有言縱舉世障只在起居食息時。

　　示武隆唐善士

　　念佛持齋八字打開舌頭坐斷即見如來。

　　復化一禪人

　　鷓鴣只向野花啼一度聞來一度疑弩發千鈞非愛惜真誠恐喪目前機。

　　示圖南譚居士

　　無心於世即擺脫若實無心亦無說無說說處說無心此是吾宗真妙訣。

　　嶺表伯倫藤解元致書有漫擾香積未知口累師眼累師腳累師之句師示以偈。

　　口累未為累主賓何忌諱茶斟三箇棗但請百咂碎眼累累非眼平山道路坦客至有虎溪攢眉徒清返腳累累還覺曼殊訪無著竹篦是真傳幾箇知摸索。

　　示敘府楊文學

　　守空念佛斷貪嗔渾如衣錦夜中行只謂平生多得意怎知兩眼不分明。

　　示渝城張文學

　　無生歸一門莫教話頭墮子啐母啄時擬心即是錯。

　　寄石樓上座

　　橫遍十方盡法界中未有如芥子許不被包絡皆從無作妙力陶然鑄焉故稱菩薩之圓遍無方也山野叨居林下拙守泉煙只以偷閒度日以終餘年忽聆翰札遙臨不無一番舉唱黃面瞿曇遷神之日先以大法囑之王臣有力大士所以萬世之下往往名人碩士護助教門弘宣聖化皆自金口所記而來非偶然也要知大丈夫漢縱居聲色之中不為聲色所動雖處富貴之地不被富貴所淫自然究竟解脫無相牽累佛言於一切境無依無住無有分別明見法界廣大安立了諸世間及一切法平等無二故遠行地菩薩以自所行智慧力故出過一切二乘之上雖得佛境界藏而示住魔境界雖超魔道而現行魔法雖示同外道行而常行一切佛法雖示隨順一切世間而常行一切出世間法此乃居塵勞中而得現一切色身三昧之軌則也遙聞大居士自臨梁地政簡刑清遐邇稱頌口碑載道俾蒼赤之民再逢有腳之春非圓通之應而現宰官身者孰能有此須知此事最簡最要在大丈夫分上猶為快便寧容少許擬議思量耶姑拈兩則古人入道機緣以似趙宋朝有個名儒貴省福州人與公同姓道號懶菴年方弱冠及進士第因至鄰人宅中看遺教經俄歎曰幾被儒冠所誤遂辭母母難之曰汝猶未配也欲去絕吾嗣乎菴曰天桃紅杏一時分付春風翠竹黃花此去永為道伴竟禮大慧禪師為一代之禪宗焉此是世間人能出世間第一箇西禪懶菴也龐蘊居士字道元襄陽人聞馬祖行化江西遂往謁之於是頓悟後盡將家貲棄之湘水間終身賣笊籬以度日更不談及世諦事但樂道而已及至將終門人請留一言龐公應之曰但願空諸所有慎勿實諸所無此是世間人能出世間第二箇龐公道元也是二者在大居士分上綽綽有餘山野固不敢以西禪懶菴期居士然龐蘊公案思之何如昔聚雲先師恒以此二段機緣請諸當世名儒欲以是而為出世修行之典型也先師起於神廟之世宗社初興遂爾撥草瞻風遍遊海內多是搖塵析理弄鼻傾詞之客尟有符其意者幸大慧之裔未墜月明老人居西蜀洞之朝陽由是傾誠座下北西事焉暨戊午開法後鑪錘六處其精神血脈悲願纍纍多逗露於著述間山野不忍先師繼絕之艱勉為剞劂流通宇內一則少酬法乳一則開拓慧因是以草率敢冒未同倘大居士不忘先聖遺囑攜之貴地展轉導引重為剞刊廣布流傳以一燈而朗百千萬億燈則三世佛祖一切神祗與聚雲先師於大寂定中欣躍無量其子貴孫榮處又不在穎楮間瑣瑣也荒函敬復不盡惓惓。

　　復養元譚侯府

　　世之最尊貴者福足慧足人之最超越者見性明心明心見性須假參求慧足福足全憑修積試觀人有富貴貧賤智愚賢不肖之分豈佛祖聖賢有意厚薄於人特顧其參求修積何如耶即佛祖聖賢亦豈外參求修積所致哉承重興柏木沱梵剎之諭山野昔曾遊之真勝地也竊見藏典所載古今　帝王將相功成名遂之餘多注意於梵闕琳宮或捨宅或豎草堅一時之信心垂多生之眼目所謂忙裏閒稱泥水即出世以綿世真大卓識大明理大覺照之所為也高堂廣廈現世華屋也紺殿層臺世世華屋也果登信位正是其時不妨留念如創世業然勢必仗威靈藉人力捐巨海之餘波太倉之剩粒庶厥功易易僧唯守成可耳。

　　復金仙壽法孫

　　從來道法公而不私普而無礙曰私曰礙匪道法過也若非夙具金剛骨端正眼乘悲願來拯溺救焚者未免隨群逐隊社火場中圖一時熱鬧打鬨去也老僧三十年孳孳汲汲虛空可壞腳跟猶點總為雪憾二字禪者以叫罵相期老僧幸矣側耳聽之。

　　復新寧縣尹沈克齋居士(附來啟)

　　恭惟師翁大和尚兩間浩氣七佛應生續慧命於懸絲刃遊道妙匯五宗而一貫響答玄言由儒而釋舉良知格物統歸不二門中自誠而明把西土東天盡可一坑埋卻信吾道自有真也舍法席將安歸歟(廷勱)半世豎儒一生學佛坐蒲團上歷有年不知老之將至手大慧編無虛日徒歎瞻之在前私計欲窺無上妙法應須就見直下兒孫昨歲偶過磐山特伸晉謁蒙本師三山和尚深椎痛劄頓明沒意智些些曲引傍通見得本來人楚楚者箇有何奇特從前枉費尋思正恐一橛機關未是徹底下落幸而本師不憚屐齒之勞快哉弟子獲遂桶底之脫五家宗旨一串穿來三頓蒿枝當時還卻其為慶事曷可名言雖此地亦有賢緇於頃間曾蒙授拂然而悟不由渠心難自昧是以不敢混足顯奕之流傳寧可赤肩孤危之真脈中懷曷己義在於斯本應禮足蓮前具白如是如是無奈繫身匏未另俟船來陸來臨啟可勝瞻切之至。

　　三十年輕舟浪漫撒網垂綸無非欲求稱意而今鉤竿倦晚鼾憩治平佛法道妙不留胸中一橛五宗已曾忘卻開來幾度看山懶去勤眠熟覺種瓜培蔬喫飯穿衣鐵老漢之情形近狀大都若此外是更何長哉忽閱來翰獎譽懷慚學佛豎儒行言質直投機印可拈舉辨勘在吾徒三山手快舌輕而居士克齋肩赤膽大兩硬同時冤冤頭撞深入骨髓至云不敢混足顯奕之流傳寧可赤肩孤危之真脈然逆水之柁人苦其難順流之舟多樂其易居士不承其易而荷其難且曰悟不由渠心難自昧是誠信不欺直心道場入道之有張本也與老僧之心志一般與先聚雲之心志亦一般實我輩中人夫復何說如是如是居士自肯承當船來陸來拄杖子未必放過呵呵。

　　復楚中夏文學(諱仁淑)

　　遙承華翰深契野懷金湯本色見之楮素間矣子韶之在宋洞徹格物物格一貫之旨不道淹蹇慧祖多年而且名藉公益重當時法道盛於一時自是模範垂於萬世時時子韶在在無垢不亦宜乎竊以佛祖道脈在人有得其用者有不得其用者得其用者公而同不得其用者私而別是知私別同異在人而不在佛祖道脈也山野把釣臨江垂鉤界海三十餘祀勉承聚雲先師扶危劻弱之悲心於繼述之道未能少呈萬一即有拙刻數卷不過一時臨機應世之俚言但不見笑大方足也安望其流布海內垂範千古哉茲當鉤竿倦晚之時何其得遇知我識我不在前來諸名公之下雖未覿面已覺神馳自是祖室從新燈圖借照正未可量耶肅此敬復臨穎翹切無罄遐思。

　　附記

　　請師住涪陵吟翁寺書

　　文可後

　　讀老師語錄真如佛祖復見身說法即水石禽魚皆可以感格況眾生其心性耳目乎又況得遊其門經爐錘點化乎後雖頑鈍未嘗不披卷欣動隨覺神依几席竊以不得追陪杖履為憾爾復讀師自傳迺識出家始末根蒂既固參學更苦磨琢見地纔得證悟第未免道高召忌即潛龍亦有亢悔之時雖然珠在澤而輝自媚玉在匱而價愈高東西南北隨錫所向譬如老鶴孤雲殆無大不可飛止耳幸宥未同用布愚悃後長於科甲之門累世清白寒素如布衣復秉性淡約幼專舉業每中副車僅博　今上一邊明鐸成都不踰年丁先君子憂今且十載年過半百無意索長安米近買城南一區溪清竹茂景邃地幽後將娛老其中尚欲鼎創殿臺力有未擅舊僧焚獻貧面無為久擬延一法座為開山主而緣似有待也法錫居忠南便欲躬迎但恐蹄涔之水未必住蛟虯枳棘之枝豈易來鸞鳳則又逡巡不敢驟進轉揣之百人之場自無絕糧千人之場尚無廢功舉鼎以眾手聚裘以眾白從來矣日聞工部熊老先生現宰官作大▆▆▆▆▆▆▆▆▆▆▆如此當必有聞風感動者公過涪▆適入村▆失迎候罄布曲衷想還▆朝姑有待結三生緣尚有日耳茲具草牘著庵僧覺如師徒探問台旨涪居江以南從無兵警人情醇厚亦多好善後頗諳音律可以陪唱和三者備庶幾當老師一盼乎心隨衣帶以俱往缽底龍音尚復噓癸未中夏朔日可後再叩。

　　迎師住吟翁▆啟

　　文可後

　　後薄宦未成逃禪有約蓉溪卜屋自號吟翁髮僧蓮社登壇久推鐵壁和尚誦其詩讀其書復知其人三生緣真不淺矣能立言又立功最上立德千秋業其在茲乎敬揀小春節候取陽生之日悠且長預訂十五令辰乘既望之月圓而滿今日我為主師為賓長安未問且作林下散人他時我作賓師是主挂冠歸來願侍座前弟子神交既久面炙彌敫特駕小舟破風浪而下敬依寶錫挾日月以飛龍象經行鵠鷗拱俟。

　　結制上堂啟

　　文可後

　　伏以霜威動地如何芻草尚含青雪意橫窗纔見梅花初映白廣長舌試聽溪聲清淨身來看山色高山可仰上座宜升恭惟大和尚蓮座下如來應身活佛出世傳燈的派發跡處開建聚雲山中卓錫新標拈花來選勝芙蓉溪上進堂以後勿論顯者隱者老者少者盡願皈依揮麈之間任是語焉嘿焉喝焉棒焉無非教化後等敬揀癸未仲冬之朔奉為祗園結制之期腹據三車手伸一指大叩大應小叩小應何殊大呂黃鍾迷可使悟悟不復迷全仗金針鐵杵伏願我師度人度世成始成終慧鋒斬入萬魔軍日祝聖朝長有道精舍偕百千佛子同歸覺海永無波吟翁寺護法弟子文可後謹啟。

　　請上堂啟

　　陳周政

　　伏以節屆黃鍾消息漏梅花之易風敲翠竹虛空翻貝葉之經杖履登壇人天合掌恭惟鐵壁大和尚七佛應身群生司命世出世光攝琉▆人非人香熏薝蔔地似赤烏來白馬法兼拍板與鉗錘迦羅越之饑渴方深和波陀之機鋒宜發敬涓月望祈降蓮臺三日耳聾憑師吼喝一群賊獲起我贓私定有磨拳擦掌之夫來應攪海翻江之運下投五體仰候雙趺弟子陳周政沐手膜拜謹啟。

　　吟翁幕疏

　　陳周玫

　　側想營魄既離之後此物何依因知父母未生以前其人定有文章事業我儂尚等孔雲柴米金錢若輩實同肘柳伏惟鐵壁大師位即威音鼓鳴塗毒一手指天一手指地掌中之麟鳳縱橫或時講道或時講儒舌底之龍魚變化笑揮拂子塵飛廣孝之毛吼震天關膽落雷公之屑奇表雖如滿月慈心不比死灰故畢田上帝同陪遂涪郡吟翁至止吟翁寺者吾社友孺白文先生之所築也古號蓉溪今為鹿苑修篁萬個戛鐘罄之清音流水一泓蒸雲霞之異氣故先生之言曰地真佛界兼仙界水不磻溪即虎溪又曰初地纔開遊者指以為竺國大顛復出主人敢自謂昌黎又曰高堂大廈百年更替幾家達者捨宅為寺豈無謂哉語燕啼鶯一枕喚回殘夢古人秉燭夜遊良有以也夫以先生之孝友端亮▆博淵玄筆下無塵豈徒賈島詩中有畫宛是王維既捨宅以飯僧更擔簦而迎法破鯨濤而一往邀錫杖之高飛當仲冬之朔也杲旭金鎔少長鱗集大師登座拈香上祝　當今長謂玉燭下臨群醜立放屠刀迦陵之唱甫宣天女之花四散不獨慳貪驕吝之鬼欲念煙銷即金剛文字之禪熱腸水冷豈非盛世千載之一遇歟但大師衣缽之托未逢故千木之場暫戲一則旁求迦葉一則默化波句吾人幸叨冠裳珂玉之班可少黃軦青寧之慮法當留其住世永作導師獨觀香積蕭條未免主人拮据萬二千五百侍厥腹果然油鹽米醬醋茶難滋心惄爾為此疏以廣檀波隨意布施無拘多寡有漏還同無漏一去即是一來莫姍我作乞兒言正是踏他娘生鼻與其贈之盜賊水火何如來了大事因緣古人骨髓頭顱且能捨卻在我分釐升斗何必藏諸此係微言非千戲論四方卍字願眾生各各作闌干一畫三爻向大師細細求矢橛謹疏。

　　請上堂啟

　　馬萬年

　　伏以至道忘言猶洪鐘之待扣妙心設喻切瀚海之生潮自曠劫以希聞從無始而初遘恭惟大和尚座下大振禪模中興佛國在鑊湯爐炭出手眼鉗錘值兵寇烽煙穩坐石峰寺裏控弦十萬夫咸欽折箭之鋒掃魔軍障霧逍遙青山頂上挂劍二三子皆濺梵天之血倚歟三教荷在一肩信矣單傳高其獨步弟子叨承世土祖禰傷心愴三▆之易改軫念劫灰民艱擊目屈群策而勉撐方外遊雖有志未逮箇中事豈無路相親敬掃公堂弘開法席畢率將士同禮象▆比丘身將軍身是同是別過去因現在因或降或升仰青蓮花以折疑藉白毫光而破暗人非人等快解脫於皈依世出世間欽作略之度越伏願如來應供古佛證盟冤親路兩腳踢開生死關一聲喝破挽回天意再謨朝天之因恢拓　皇圖重尋覺皇之勝封疆奠鎮兆姓蒙庥臨啟無任皈依之至謹啟。

　　請上堂啟

　　張朝祖

　　伏以曇缽瑞應三千灼灼于今初綻摩尼光昭八極炯炯自古不磨欣遘佛無二身快聆法惟一義敬敷師座潔布蟻悰恭惟大和尚蓮座下兩足之尊三教之表振大慧洪綱斬新日月承聚雲密印特地乾坤功濟塵寰鑑窮沙界傳燈于劫火正烈之日三十七品有樽俎之師說法于麼魔方逞之秋九十六種無藩籬之固水澄月朗渾身久識布毛輕玉潤珠圓滿口盡稱梅子熟一日萬回山水煙雲隨布置三年百棒老少貴賤總皈依朝祖人則卑卑品斯下下愁火燒心曲未悟大事因緣煩霜壓▆根莫通箇裏消息乞食衣珠盲昧不如狗子提燈借火救解難及貓兒伏願普施鉗錘廣開棒喝金剛杵震散理欲光明拳打破癡愚火宅晨涼永蔭法雲真際重昏夜曉長曜慧日康衢弟子張朝祖頓首謹啟。

　　請法名上堂啟

　　袁桂

　　伏以風日惠和正散花滿座之會江流浩蕩斯折蘆到岸之期既炙圓光願皈正法恭惟和尚人天山斗佛祖金湯直紹威音果得禪宗真印中興大慧何止教外別傳乃者世漸凌夷貪瞋所造蜀猶塗炭業識相纏若生死之事能明何兵荒之運不轉惟吾師悲憫庶天意挽回如桂雖知謀國愛民周旋碌碌終未離名利之場亦能守正閑邪趨避皇皇原無關定慧之性幸而三生奇遇敢伸一念之誠聞名即應似嬰兒投慈母之懷及門而登如亡子得還家之路恨回頭不早喜彈指非遙　伏願花雨流泉開雲見日鉗錘不事金針迎血脈之間鼓笛無聞玉麈示形聲之表使桂于乾坤遞變之後得認父母未生以前大汗通身靈光寸點宗門高遠不限自己兒孫塵界瀰漫已遍法王雨露弟子袁桂曷勝呼籲懽忭謹啟。

　　渝城太守啟

　　吳中蕃

　　恭惟老和尚蓮座名簽選佛派衍傳燈發跡聚雲羨盧衣之夜授基開鐵壁識慧統之中興鳴扣大呂黃鍾固是五車隔擁朗卓清風明月須知萬法玲瓏嘆世路干戈奚止魔軍之八萬賴道人拄杖孤存種智之三千▆志切披雲緣慳解帶挹曹溪之水何必入谷聞香仰鷲嶺之峰時令依風投體豈期出世先爾惠音色線縫天巧謝括針之石女綸竿鉤海機求負命之潭鱗自愧冥頑無當指點借君拍板聊作戲以逢場剔我眉毫試觀心于對境不能無議便可商量巴錦既已蕭條此際憑何已起林泉原無禍亂于今作麼昇平倘肯棒底一椎不在晝日三接金湯豈敢饑惄惟殷謹啟。

　　為師慶誕請上堂啟

　　袁　桂

　　伏以生天生地者何生早見無量壽佛覺己覺人為長覺尚超耆婆耶天此日誦九如曷似聽佛說真如世人稱三祝莫若請師言普祝恭遇本師和尚應東土之恒星逢中年之誕日矩步作人天眼目機權豎海宇津梁萬法全空五宗一貫有教無類任大乘小乘無處容盤珠歇腳接引隨方除滿字半字當前見錐末處囊憩自江漘雖蟲魚亦化三毒曝衣石寶感兒童解持八關弟子學步門庭思窺堂奧喉下當機半句竊獲驪龍頷珠腦後著眼一番未見泥牛啣月叨收爐韝敢憚鉗錘趁茲上壽之辰乞示無生之旨痛棒熱喝不減香蜜沁脾擊磬鳴鐘卻如冷水澆背拈人正命直指端自西來住世永年壽星高拱南極仰攀垂導俯就開迷弟子合十謹啟。

　　師住梁邑誕期請上堂啟

　　王之光

　　伏以星座輪文光映鳥曇世界紫芝香裊瑞參祗樹瑤臺欣逢妙應真如快領元常寶印六凡悉備四聖齊彰恭惟老和尚蓮座下道邁千秋德隆億世棒頭落處德山臨濟潛蹤麈尾拈時神鼎韶陽退舍啟上古未有之宗旨利鈍齊獲磨礱展末運難施之悲腸愚智俱蒙策勵機分大小教沒偏圓之光愆障何深根莖且劣勞勞野馬華胥之幻恒驚碌碌狂猿蕉鹿之場自怖職司戎侶身繫凡流柏子樹高未悟庭前妙義梅英香細問窺嶺畔玄言幸大師嶽降之辰靜夜長庚光爛爛值小陽復生之候毘天化日氣融融慧炬恒舒石女溪邊吹曉月法源頻澍波斯夜半嚼寒水伏願席捲堂前拂袖開胸收電影弓援座上磨牙切齒驟雲馳一喝神機碧眼黃頭曾卓越三拳戟刃彌盧舜若悉登超海嶽增輝火傳永熾弟子王之光百拜謹啟。

　　渝城太守書

　　吳中蕃

　　憶廿年前從宜典郡相國座上請聚雲老人法錄時固髮未燥也朅來走九夷楫衡廬雲天謦咳柳栗震威雖未必撞倒鐵牛擘心為▆然亦曾尋蛇茂草抰骨為宮其如一入芥城冤冤蓼集骨肉膏斧井香灰泥即今桎梏一官拘牽萬里畜霄禽于籠竹縶野狙于冠裳神不善也幾欲薙此數莖逍遙鵬表而母老▆單未能割絕是以徙倚於此再奉指點汗浹通身五更鐘未云多也何日拂衣自鐵壁山頭膜拜禮足一沾法乳乎燈下揮言不審篇幅臨毫切切。

　　營山紳士請住大蓬山書

　　羅心澹

　　恭惟禪師明慧性生表儀天錫一朝得悟接鷲嶺之傳九載功深邁遍融之座法雨大沛於人天慈雲遙覆於桑梓弟子生也無緣不獲親炙翹企有願僅得傳聞自癸未秋本邑蝶庵先生宦遊路經涪城得見金容深領玄誨曾將長公子拜送座前命名燈普陳先生歸道其詳心悅誠服一時紳士稱慶幸本里之出人於是究出處惟先君知之甚悉言令尊老叔受業於家祖之門禪師亦曾深通儒道但原具佛性凡塵未染厥後不知去向及聞蝶庵之言始知禪師得道矣維時同鄉紳士料參謁有期豈知時勢變遷絕音者竟十餘年厥後有本縣夏典史被執釋回時對家君云在石寶碁曾謁法座得蒙優恤兼詢及家君當時家君即命弟子訪便人寄字通問亦曾修候未卜到否此在壬辰之冬也近聞禪駕遷居金城似有歸意適逢貴門人紫芝等始得拜問端的便中具草奉聞今本縣堂尊趙公慈悲性成矢心佛事發願重興大蓬家叔家兄曾將禪師功行道之縣主趙公深慕柰地屬嫌疑不得耑人候迎為恨以弟子寄寓渠縣路屬通衢可以乘便音問倘還鄉志的即侍從眾多大蓬儘堪安頓得縣尊為大檀越弟子不才亦能呼朋引類共襄盛事雖供奉之充裕自不及於他鄉而一茶一飯未必枵腹於故里況今清朝官府向善者眾久坐之後聞風趨供者正未可量也書到日果故鄉有懷祈降一法音約定歸期弟子先達之趙公遍諭同鄉凡事安置清楚庶禪駕至止真如歸矣便鴻草具數行且穎楮亦甚不莊統惟鑑宥臨池切切不知所云同宗弟子心澹再九頓。

　　涪陵鄉紳啟

　　文可茹

　　伏以習舊成蹊時流但推金栗佛斬新特地俗士誰知鐵道人未法久湮真如難遘恭惟大和尚泗水同源雪山正派生來名閥髫年已震雞壇籍兆營山家世原稱鳳穴羅錦江於筆底奚難看遍長安花吞玉壘於胸中自是堪為捧日手乃浮雲世態叩智鑰於函關復慧日澄光現法身於鷲嶺從首楞嚴上撥開雙眼無端礫石盡禪丹向太極圖中剖破三玄始信蒙耳是藥草方廣華嚴皆大意信手頻拈易簡書畫有宗乘隨心領悟飛錫經涪地阿兄曾荷大顛恩敲床住虎溪闔郡皆蒙法水潤何意曹源一滴亂風飄去幾回尚逢慧炬千枝烈焰重然未燼芙蓉溪上至今猶覺雨生香松柏林間此日但聞鶯喚佛掃開魔業海邊鱷空吐餘涎護定真傳衡嶽雲自然曉散花飛舌底原從心地摘將來煙落毫端豈拾唾壺持作供一條脊梁硬似鐵法▆不了之擔極力承肩半莖拄杖色如金人間未見之書無言默著棒打鍋頭佛肉邊盧老應寒心喝破瓮中人樓上呂翁當斂衽峨眉欲笑灩澦誰頑茹疏懶無能癡愚莫砭萍飄宦海空慚屋裏佛成塵跡浪窮途自惴客中身是業▆向東林社難禁靖節眉攢質非北溟魚自愧惠連心亂叩金容於夢際恍若魂驚接玉屑於書中不覺手舞禪丹二字忽從天際郵傳得合四言疑是地中湧出未同妄作語赧赧徒懷不惴參知音拳拳在念盈盈衣帶天花墜錫已聞聲寂寂▆▆葦葉無航未識面景仰彌切親炙何時法弟子文可茹稽首謹啟。

　　南城山記

　　文可茹

　　忠南曹溪下十里許有南城山與石寶對蒼巖聳峙怪石崚層峰頭藏古剎夜半鐘聲出林麓間叩之乃夙所慕禪丹鐵壁禪師挂錫說法處躍然問梁麗于津頭涉江衝炎暑攀蘿薜履虎豹陟巔詣寺鐵師出十笏外攜入坐飲蜜雲龍畢夕陽登眺古樹樾蔭襟江若帶紺宇複閣廊廡過遭巍然盛矣數十年兵燹村市無餘爐似孤存此寺以待鐵師法席鐵師為吹萬大師首座深得大師秘旨樹赤幟為後學彀率信從者麻粟遠近善彙不間寒暑饌伊蒲持嚫稽首席前者相續徒從數百餘多文學名家除分化外入室有十許容止莊肅笑語閒靜盛夏弗解洗饘粥布衲心律更烙于毘尼或隨意閱經或閉戶自若無怠容無餘想其間少年子清姿映玉黃口始髡時出口成偈頌慧不下楊梅日對探內典燃▆▆麥以博群書談道問答如衛玠儔剪燭夜話不倦瑕竊窺之垂簾趺坐迥出尋常▆▆少年輩令人遠家園想早起坐空寮▆玩吹萬大師著作諸集透禪體處恍然六門十八界萬千毛孔皆大師現身說法信佛身不滅何息不生至奇博洽覺酉山石渠曹倉柳篋之藏盡在大師一芥子內發無盡光明竊笑禪門魔豎謬輕詆之何異操杓吸海水妄擬海之不足大耶門庭衛法者遂作不平想圭角露唇吻間欲與辯宗派及道法邪正律行威儀余笑曰何背大師帶累鐵師耶或自救法自應如是奚背累為曰諸師不見大師洗耳篇乎又不見大師從實說有衛馬祖青原者之鎗旗可哂乎鐵師為蠶叢禪門第一宗匠雖摩竭毘耶自然干將觸腐此輩詆吹萬大師能詆太虛乎昔田巴毀五帝罪三王魯連一說而終身遂杜其口現前後世豈遂乏魯連耶縱欲以北里非咸池師曠誰允以鄭璞譏結綠波師自在源流之說三尺童子靡不絕倒吾儒五百年一聞知秦炕之後誰氏流而有仲舒歷唐宋諸君子崛出幾續幾斷即我朝薛胡自沙肝江新建暨止齋十六人又誰氏流而挺然建道幢則不辯可知遞衍有據繼起誰欺海內自有知者何堅瑕之足攻擊歟況鐵師以名▆偉貌弱冠辭霍等碧琳▆子水味子玉鯖如蔬參尋四十餘年非金剛定力不能出語既遠陳唾走毫不墮壁籬久得羼提波羅蜜豈一座須彌八風吹動耶太虛之野早周沙界視烏有先生吞青丘雲夢猶狹也尚微塵著乎諸師欲作鬥戰勝▆秪為諸方波旬開口業釁得毋墻高而隙耶即對壘者亦般若場大雄帥效村媼叫罵乎奚信予曾聞其書料必沙門童行托辭出於偶激若具大禪佛手眼必不敵同舟人殺青究楮買識者掩口諸師勿以眠雲僻守雌黑面擯之諸師然葑菲而笑曰喏並記之。

　　　　　　　　　　　(嗣法門人幻敏重刊)

慶忠鐵壁機禪師語錄卷之十九終


嘉興大藏經（新文豐版）第 29 冊 No. B241 慶忠鐵壁機禪師語錄


慶忠鐵壁機禪師語錄卷之二十

　　嗣法門人幻敏重編

　　行狀

　　慶忠鐵壁慧機禪師蜀北之順慶府營山人姓羅家世以一經傳多科甲師生而貌偉氣骨不凡八歲父見背即隨母持齋是夕見黃龍長數十丈凌霄騰於師頂師指謂兄兄曰龍也有精唐舉術者見師相而異之視師指掌中有龍鳳蓮華麟魚鳥獸紋稱許不置口謂是帶果行因樂土宛然在握師方就童塾業鉛槧日記數百行漸能工羔鴈具膾炙人口里中名俊咸稱之曰此羅氏龍文也閥閱家覓蹇修致師玉潤值元白道者隱邑之大蓬山師往來叩問雅意玄學道者石扃岩戶辟穀半載師慕之母兄為師納幣冰史家筮吉合巹師辭恐妨制業緩之兄逆窺師意阻之曰汝清姿映玉摛藻過人淡墨紅綾木天一鳳兄且為汝拭目以俟北堂寥寂機杼情慇奈何作出塵想從黃冠遊耶師曰人各有志從所願耳金絲籠可移白鷴性乎毛檄之捧螽斯之衍唯兄賴焉欲稽首辭慈膝恐復阻遂于天啟壬戌年二月十九日潛遁圖入山計行次大竹縣築室松間掩關危坐無晝夜日食米二抄沸湯淡飲五味俱斷倏忽三載心形益暢昏夜垂簾扃函無漏眼光見處或星辰盈於碧落或皜日耀於晴空物事分明若晝金光燦於面門升降久之時隱時見或聞奇言妙句或如擊物作聲疑情頓起欲叩元白以釋其惑及出關而元白已終南去矣檀供主人勉留二載適有西竺僧至謂師曰此地豈宜久居耶遂扮道裝行腳過墊邑一場市有僧語之曰世路羊腸抱關吏多禁戴髮遊者必持過所師即祝髮赤頭跣足一衲一瓢抵忠南遇吹萬老人詢何往師白以終南尋道者萬笑曰子真昧於尋師者師見萬師丰儀迥異神光陸離道骨儼然有如來範入丈室瞻禮唯謹願終侍函丈白以關中眼景萬師徐徐曰汝志道善矣但玄理之極猶遜佛一籌且旁蹊易墮坎壈岐路未免亡羊老僧幼亦酷嗜此道謂瞿曇無此玄妙及深嘗之乃知昔見之謬矣子欲我說俟休夏後乎據汝關中見皆工夫逼出著則成魔師佩此語唯經行危坐夏滿欲乞指南妒者恐師暗承衣缽方丈候檐者每隔之忽萬師出丈室師跪乞老人說萬師大笑師辭之沿途淚涔涔下至忠城西崖中憩坐竊疑道緣淺薄遇至人而不得一授赴波神以需來生可乎一老僧委曲勸諭念乃寢意欲從屠沽鬧肆乞饒濟乏化惡為良然此念雖堅而慕道之心終不自慰坐中有學道人湛持者見師苦泣狀勸以渡江聽講圓覺楞嚴每行乞畢即傾耳不倦然文義雖覺曉暢自心仍舊混蒙堅辭欲參萬師座主尚留偕遊江南參學師曰此行欲明大道志非法師慈德之於我渥矣敢不心啣復有居士並禪德迎師入山踰一載再歸萬師未幾而朝陽師翁至酆陵師隨萬師溯舟往見隨眾參禮夜聽師翁機鋒轉變引拂示僧恍如夢事因請示於師翁翁命參只者是三字師云只者是還參甚麼翁云放汝三十棒自此常向師翁叩問受具足戒乃二豎作魔困憊殊甚萬師慰之曰此夙業也西天戒賢論師之因非殷鑑乎精進自修說法教人是療病藥每夜定香為內外大眾講即其醫也師承語行持遵依久久翻多迷悶從前志趣駸若稍怠欲辭萬師南遊萬曰予欲有徑山之往子何不稍待忽一夜至單前喚師僅攜二行者丙夜發舟檀主覺走尺楮數四攀留復開法聚雲命師入侍寮一日問不許夜行投明須到你如何會師欲開口萬師厲聲云者是甚麼所在汝還如是見解罰跪香師自然香泣跪萬師前香畢禮拜萬師云速道速道師彈指一下萬師云快參師拳拳如有所失隨萬師為白下遊請藏師稿項蓬窗竟日默坐入秣陵城亦弗與他事及造藏畢聞諸方道聲籍甚欲暫辭萬師適浙不敢直吐婉呈數語有此行若得雄三𡎺一掌還須報覺王之句萬師云諸方接人固直捷孤硬但恐一去便不遇老僧宗旨負汝數年相隨辛苦矣且老僧病嗜餐之蔬非汝不能悅口共我回煙棹有時令汝豁然未必相賺師於是日勤侍奉及歸簽師監院師數辭萬師強之師自疑豈此生與禪無緣乎遂盡力院中事經七日隨眾念誦畢登禪床一踢忽覺渾身骨節都碎大笑不止遂拈偈呈萬師萬師云汝且出去是夜設普茶示大眾以臨濟四喝出三爆竹放召眾云會麼師便喝萬師云不是師又喝萬師云是何等音聲師復喝萬師歸方丈命師入問玄要宗旨口呈一頌萬師不印許復力究三年忽一日大徹無論玄要五宗祖意教意有庖丁解牛之勢入室密啟萬師笑曰汝會老僧意麼師曰和尚大慈大悲為人徹底萬師遂舉古今淆訛公案問師師隨答之萬師一一點首師出拈香復入室作禮云和尚恩大難酬萬師云汝向後接得幾人便是報佛祖臨濟大慧之恩善自護持自後結制師居第一座一日特陞座普告大眾云大眾有未了公案待第一座共汝等商量遂下座歸方丈師隨入作禮云(某)尟能薄德敢商此事耶萬師云老僧悉知汝勿辭乃命秉拂幾處結制皆相隨首眾崇禎己卯萬師示寂師念法乳不忍忘願廬墓三年投跡山林潛確以老凡所住處皆名慶忠取針芥之投在重慶府忠州不忘萬師水源之義至是師望日隆學侶臻萃薦紳士庶遠邇欽之以得睹師顏為快師自八歲持齋十九行腳二十五祝髮三十三大悟萬師寂師三十六歲矣其間閱歷辛苦不可殫述每逢人勸參一味接引有僧問曰和尚學道之初因相者激發有今日事可見佛無凡相術不虛言去歲竹生兩岐瑞應皆異稽覽前言此天親竹也得非西域天親應身制外道扶正法來乎師叱之云我幼齡之喜原屬浪識自今看來那箇無龍鳳蓮華樂邦受用只為二六時中不能變化飛騰自由自得被淤泥苦境陷卻了自古奇相奇徵固亦有之汝輩何區區作如是特見耶諸方聞者企仰師範來往聚雲如織酆陵善士冉開明信向志堅▆趨聚雲延師師辭開明長跪泣曰(某)夙願未酬頂踵非惜罄貲鬻產脩地藏院供僧眾接方來乞師演法師許之逮至酆陵開明趨侍不一時違師從者千五百人開明粟弗計斛不勞僧運募力肩荷金錢任用布帛鹽茶之屬更不他求踰兩年避亂徙東明轉牛南忠萬人合助力請師結冬夏制師之兄(某)數十年莫知師所之聞師寄東明冒險尋訪入山相見喜若瘖之鳴痿之行也曰姜被既分望風▆涕豈意此日果作了事丈夫乎出世一流人非軒冕比也方之阿兄塵勞火宅奚止十萬程頓首稱慶依依數旬江西熊公諱汝學原任北京工部主政督荊南稅奉差入蜀見師諸刻遂訪師載贄親以金銀幣帛拜門下為弟子行必隨後坐必侍側食箸不先舉早暮禮敬每拜必師陞座端儼乃稽首值時事倥傯延師住畫舫候安寢侍飲饌戒群役盥潔精嚴涪陵紳士欲見師不得癸未歲鄉紳有孺白居士文可後者首其事專啟維時有師同邑進士陳蝶庵周政者客於涪涪紳以蝶庵同邑故托為敦請師喏之涪人募夫拽舟至涪吟翁寺一時道俗並集村郊如市士大夫子衿暨商賈胥曹辦伊蒲供日費數十金計期輪次持茶獻果覓遠方味以贈者道相續老幼聽法者盈階塞戶奚啻環橋每陞座蝶庵孺白即偕諸紳士著冠服稽首師正襟危坐眾肅然無媟容師出指示語罔不服膺研墨錄之以藏於笥貢士文可脩領師旨持齋受戒參於藺市之萬松窩越明年神京告變張寇入蜀群盜蜂起師遂別遷丁亥戊子挂錫石砫土司督府秦良玉朝夕問餽繼粟輒以百石計布縷以百疋計綺紈製衲為師衣懼師弗受為師闢險峻名青山頂結屋聚糧以備亂兵一時從者三百人糴價斗米三兩流民饉於道者皆赴師食師給供同眾戒眾勿瞋嘗以古人刺血濟饑粒米同餐之言訓眾四方流離借師活無數歷數年未嘗一日廢爨無一兵至師居朱藩部督師渝夔發兵入石砫戒諸兵勿擅履師界山中寄寓者牛馬千餘悉無恙海內操戈帶甲之士聞師名見師錄必焚香遙禮合掌稱讚度僧給侍獻供攄忱本省巡撫吳公諱保泰素性抗惟於師前執弟子禮甚恪每日詣師席稽首常入室叩問反復決疑或問答契心處便禮拜稱謝不數月得解悟益戴師慈德語諸將士侍班巡捕員役左右胥書曰爾等莫謂本院尊大最尊大者和尚耳本院見鐵大師之後方知吾孔聖朝聞夕死之道從今以後矢志食素將身許國爾等各宜熏修遵崇三寶值茲大劫自當警覺該屬俱為泣下師見方士外道多以旁門小徑引人入盲士大夫溺於說者遂嗜爐火鼎汞泥水彼家之說為終身僻其於自家性命二字盡被漂焚師深憫之特著藥病隨宜一書神丹一頌委曲周詳復拈楞嚴經以明九轉之旨欲使人知性命關頭盡載本來面目非外道識神意度處弄精魂也至於儒門經生不諳此理豈惟駁二氏為不足習即漢唐宋大儒並先　朝薛夫子以及旰江新建白沙餘干龍溪止齋道學之談皆稱為迂腐漢師嘗歎曰儒流乃世間一種大智慧大根器大菩薩所借以護世道者往往二氏之學不達猶謂其未習也孔孟一宗家傳戶誦童習講究乃五經之微四書之奧皆日用不知饒他博學極曹倉經濟若臥龍忠孝若田毛張許盛德類司馬長嘯終難免不著不察四字所以聚雲大師宗旨棒喝之餘特著一貫別傳原易說太極圖以明三教同源道學相傳之由以救俗儒之偏以廣二氏之妙師於萬師得心傳秘髓乃翻刻萬師諸書流行於世然流弊之失豈唯儒流即癡衲輩稟師承為門戶以經論為干戈非唯不識祖意亦且不識教意明明毘尼森森佛律幾為時輩滅盡適高陽芻豢為曠達破戒毀制為圓通顛倒是非喪厥本性師嘗恐學人見淺誤踵此惑而集大藏明文為慶忠部上下卷以提撕警策居恒諭門人曰學道須學先輩寧學先輩百千唱和毋學先輩一二異行如誌公羅什諸方輒以借口不揣其本而齊其末得毋畫虎不成之羞乎況燈燈相傳五家宗派何無一效之者慎之哉故師道既正嫉妒轉多或譏源流之誤認或詆宗乘之無傳肆喙罔忌冤紙災梨師笑曰此惡魔比丘誤說耳廣漠之野群吠不到知一眾有忍辱波羅蜜在願汝輩將忍辱二字亦併脫卻方是大解脫人區區八風秪足以動村夫市漢於老僧何與焉眾皆佩服師見理既真守道益固足以鼓士大夫信悅所以總戎袁公諱桂篤信師傳入師會下別號寶善靜參年餘未悉師旨轉契心於首座三山來自願為師法孫三山墊邑文學也初參師教以悟朝聞夕死高堅前後遂得領悟寶善居士師之得辯才無礙智愈重師道不靳捐貲食衣臥具以供師凡有命無敢稍違師欲重建聚雲祖院寶善首倡貲十倍於眾故寶善之言一出而慕善樂從欣然趨事者不數日而助緣恐後所謂誠能動物信哉即向化侯譚公養元居十諱詣者雅重師延師居寶聖院每送供銀米必以百計禮數優渥衣鞋四事年無少怠慇勤書問致敬謙恭吾年友海籌江公諱獻圖者江津人原任夔州司理挂冠於師之門啟名燈見侍參八載恒謂門人曰融通三教洞徹宗源者捨師而誰涪葦菴文可茹秉憲滇南在崇禎年間悲憤謝事閉門參學細究內典偶於易經首出庶物風雲燥濕稍稍有省遂若曾氏之秋陽孟氏之東山泰山一時現在自信三教合轍不稍別也思得一契合師商證斯事而滇僧無可語者及覽近日諸方語錄非古來腐唾即魔說狐涎每嘆時之無禪也庚寅歲次男文璇入滇省視余問以近日蜀鄉尚有尊宿否有秉拂登壇為眾所尊崇者否璇子具言鐵和尚住吟翁寺法席之盛啟笥出呂東川相國諱大器者三次書牘並師力辭語句呂公諄切企慕中心悅服之忱溢楮穎間茹若神往當此四海鼎沸時猶能以霏霏雨舌取信當道化導群黎乎及歸黔偶于野剎僧房案頭覽師藥病禪丹九轉中相得有合之說知師先得我心矣十年思晤弗得壬寅六月放舟東下維石寶岸訪寶善始知師憩南城山寺岸對未遠俗客多見阻葦庵曰嚮道人矢念久矣豈憚暑厭疲遂倦于往耶覓舟渡江詣寺入方丈禮謁見師體態溫清春風和氣曉夜間啜菽飲茗未嘗不以斯事悉指或立談或散步或遊行山外眺覽長江或乘風古樹據坐危石叩以素所疑語一一指出發明大易細抉楞嚴雖尋常戲論皆隱相助發嘗曰三教至義非不能言惜無知音者微居士我亦不發覆也親炙幾浹五旬戀不欲舍以生緣未盡俗網牽歸憮然自恨建化門中得師法分席者石樓昱眉山甫衡山炳三山來三空杲汾陽啟喬松億俱稱名宿其餘未離師座苦參密究者(某　某　某)大法器也溫潤可敬愛最少年如(某　　某)奇資異慧一時修鱗養翮以待風搏廣大慧吹萬之燈夫餘囿予質者師亦不忍棄教之念佛持誦苦行以種信根不疾呼不厲色上足咸親之弗忍離善士行嚫師付侍者弗自司橐施資悉以公眾無私儲褻服不霧穀輕裘浣葛皂綿淡食自若廚無另爨蔬糲弗揀葦庵茹僧寮兀坐閒採師實行之熟于耳者紀而序之愧不文也徐俟後之增潤者師之五十餘年履歷自有門人另編年譜其語錄諸集備之剞劂氏不贅。

　　歲次壬寅八月初八日吉旦。

　　鄉進士出身中憲大夫分巡雲南安普道兼攝臨元珥海道事按察司副使涪陵法弟子葦庵居士文可茹合手拜撰。

　　慶忠鐵老和尚塔銘

　　文林郎知新寧縣事檇李嗣法孫沈廷勱法名性

　　宗稽首拜撰

　　蓋聞挹巨浸之波者無以測其淺深仰蒼穹之峻者不能窺其遠近是以妙門關鍵闢者實難覺苑淵深遊者未易況乎智周十地行圓四等法雨旦聚則浸灌被乎群萌慧日揚輝則光明耀乎末後道超百億化起大千至矣哉其慈悲攝誘之方神通影現之力殆莫可得而名言者哉我慶忠師翁鐵和尚者諱慧機大慧十五世孫蜀北營山羅氏子也生於名閥世膺三組之榮人盡貴遊代傳一經之盛翁少而徇齊長有殊相十行一目工羔雁於髫齡七滿八平現龍鱗於掌上人咸擬之木天一鳳翁固拒夫玉潤乘鸞天桃濃李付春風類西禪鼎之妙年辭偶木石草衣耽巖穴同釋迦文之十九踰城感苦器之易凋悵危途之難久掩關一室諸苦備嘗默坐垂簾神光每見迨抵忠南始遇吹萬祖師瓢笠相從機緣有在當夫錫移白下蓬窗稿項堅同四誓之依比及缽返黃陵痛劄深錐會盡三頓之棒用能理窮象表思洞希微一踢禪床頓使百千粉碎三聲爆竹放出四喝機權於時乘命秉拂遂首僧寮識者僉謂開死眼以日月之胸靈古血以珊瑚之舌矣及聚雲遷化之後正師翁繼席之年以如是人坐如是座以如是座坐如是人始聚雲而雲來而興龍而平都而吟翁獅子之座高等於燈王繼三教而集雲而太平而牛首而寶聖龍象之英蹴踏於丈室全提正令並挈五宗卷生死關於三要三玄勘盡法門英俊總人境法於四料四揀斬新特地乾坤十坐道場按莫邪於肘後千僧遶錫震塗毒於當軒挹其孤標聆其微旨莫不濯之止水銷以慧刀故能被物如霞偃風猶草公侯望塵而修敬宰官立雪以皈依組缽生花冠諸方而稱盛寶坊煥彩振雙徑以再興翁正錄外著有藥病隨宜慶忠等集皆衛道之書寓箴時之意雖慈受垂童行之訓長蘆示龜鑑之文莫以加茲永可法矣至於牙籤編柳玉管題蒲妙文字之化工並墨池之三昧偶爾遊戲曲盡精微則又人所共寶也翁生於萬歷癸卯十月念二日以康熙戊申九月念一日晨起沐浴至午趺坐訓勵法眾言訖遂逝先二日書遺偈凡請益問答笑談自如嗟夫寒雲凝而旦萎松聲淒而暮哀生從者裏來楊柳春臨懸綠線死只恁麼去梧桐秋盡落金風遠邇贊揚四眾悲慕茶毘日雙睛不壞留眼目以照人天五色流珠表貞固以垂億祀靈骨重如圭壁鬚髮瑞現流璃凡在睹聞共嘆希有昔者雙樹涅槃下舍利於金棺之火六種震動示奮迅於殑伽之河自古罕儔於今媲美翁得法龍象一十八人居士二人三山本師其第四也其餘孫裔等英靈輩出莫可殫紀越二月本師以書請銘謂(勱)叨忝法系遂以相屬顧惟不敏懼弗克辭則亦籍貞玟之微文少抒傾慕述生平之懿範承誌禪規云爾。

　　銘曰。

　禪荒秋晚　　道替多岐　　有智者出　　是大導師
　導師為誰　　大慧之裔　　朝陽之孫　　吹萬之嗣
　十坐道場　　無法可說　　目演妙音　　眉歌白雪
　不影金鎚　　覿體呈露　　震激盲聾　　人天得路
　有縱有擒　　立賓立主　　峽水可飛　　峨山起舞
　敲鐘謝響　　下載彌清　　雲移虛白　　天返故清
　風吹不入　　雨普咸滋　　神足林立　　白象青獅
　徑山明月　　繼者艱微　　茲焉大振　　無能晦之

　　附祭文

　　維康熙七年歲次戊申十月朔丙寅越二十有九日甲午文林郎知新寧縣事沈廷勱謹致奠於
　師翁老和尚之覺靈曰從古真人大士類能超然於生死之際或詩偈談笑或坐脫立亡垂之傳燈昭示奕祀蓋不獨起信於後昆亦以見其平生所得力者如是不爽也去聖時遠佛法漸陵明道者多行道者少當機則人人鼻孔遼天行證則在在我人未化求其大休大歇末後光明如古德之撒手去來者蓋戛戛乎其難之恭惟我師翁鐵老和尚以間世英姿紹明絕學語其悟也則五宗畢貫法法玲瓏語其證也則萬行莊嚴煌煌軌式用能潤法雨於兩川震法雷於九有莫不秀愚咸皈遠邇推慕亦其道有以自致之也(廷勱)自筮仕入蜀誦其錄言聆其操履赳敬有年昨冬投機於本師曇華和尚始克通問於法席荷蒙垂示肫切方謂忠新相去匪遙庶幾摳謁蓮階印心有日乃於今歲季秋二十一日虔誠遣使上五家宗旨之歌為師翁祝慶而不意齋肅發函之日即師翁振衣據座示寂之日也嗚乎哲人已萎古音遂遐不可慨歟役旋得遺偈並述茶毘時睛齒不壞舍利無數諸希有事使非禪心卓越戒律精嚴行到證到安能入大三昧種種三昧一時成就不可思議有如是之奇特者耶雖然切忌作奇特會試觀臨行一句只當打個瞌睡斯言也更莫作尋常會且如不奇特不尋常者一句有向老人常寂光中相見麼吁八歲持齋兮十九行腳竹瑞天親兮掌紋龍蠖舍利流珠兮齒睛不爍神足既已英英兮矧昭茲來者之足法行見斯道之大光兮而徑山明月之可作嗚呼尚饗。

　　　　　　　　　　　　(嗣法孫性湛重刊)

慶忠鐵壁機禪師語錄卷之二十終

　　慶忠機和尚年譜序

　　世尊未離兜率已降王宮則誕生何年未出母胎度人已畢則行道何歲末後曰吾四十九年未曾說一字則娑羅滅度何所纘述哉雖然若無阿難之結集不惟三藏十二部無傳周昭之紀九龍之浴十九踰城六年證果始從鹿野苑終至熙連河亦竟等之鏡花水月由是知萬峰童真禪師之譜慶忠老人誠有說矣忠托跡西蜀以閥閱貴胤繼釋氏真傳當明季啟禎間正宗隱伏法脈危微應時而出是誕生之不偶也懸肘後符施格外機迴狂瀾于既倒麗佛日于中天十坐道場廣利群品是行道之周遍也末後卓錫隆昌首丘聚雲其曰惟有治平月年年映柳溪殆即雙徑明月堂之隕星乎又曰觀自在歸去來殆即雙樹涅槃會之告眾乎概舉生平言有章行有條怒罵嬉笑咸皆佛事故親炙契旨者每多英傑之士荷法分化者不乏起宗之賢自此觀之忠之繼往開來其功偉扶危極溺其道大固本培根豎德立名其事全然非童師久侍巾瓶深悉首尾按年編次其出處巨細不幾等之鏡花水月也哉予雖不及見知于忠幸私淑諸人敢昭告于叢林曰童師之編年其郎阿難之結集也哉。

　　康熙甲寅孟春上浣西江弟子李道濟拜撰

　　治平鐵壁機禪師年譜

　　前住潭州萬峰嗣法門人至善編神宗皇帝萬曆三十一年癸卯

　　師蜀北之營山縣人姓羅氏家世以一經傳多科甲于是年十月二十日寅時降生生而面貌奇偉左手有蓮花鱗魚龍鳳紋明直深邃舉邑稱異。三十二年甲辰三十三年乙巳

　　師三歲按謂雲侍者曰我生三歲慈母攜我渡渠縣河我指水影謂母曰是從何來母曰兒此汝水影也我曰我從何來母莫之答歸謂父曰是兒發言古怪恐塵世難留。三十四年丙午三十五年丁未三十六年戊申三十七年己酉三十八年庚戌

　　師八歲父卒隨母持齋是夕天氣清朗景風四達見黃龍長數十丈自東北來騰于師頂師指謂兄兄曰龍也是年入鄉校塾業鉛塹日記萬言文義不假師訓自然通曉里中名俊咸稱之曰此羅氏龍文也。三十九年辛亥四十年壬子四十一年癸丑

　　師十一歲在鄉社攻書時與族兄無著謀出世間事著曰汝年且幼未可及此他日遍歷名山尋訪至人未晚師弗懌者久之。四十二年甲寅四十三年乙卯

　　師十三歲與兄無著時遊里之太蓬山靈鷲寺壯麗森嚴僧儀整肅內有一僧形儀挺異語論鋒發乃語兄曰此吾之志也兄何不成我出世之志而乃置我糞壤間耶。四十四年丙辰

　　師十四歲潛往太蓬遍覓高人至蓬之透明洞見葛陂乘羊處漢劉景讀書處恍如舊識竟無歸家志乃為同學勉歸師忽忽不樂亦不工文翰母兄異之。四十五年丁巳

　　師十五歲有元白道人修道大蓬師時與往來按文葦菴著師行錄時有元白道者隱邑之大蓬山師往來叩問雅意玄學道者石局嵒戶辟穀半載師慕之母兄為師親迎師辭之兄曰汝清姿映玉摛藻過人淡墨紅綾木天一鳳奈何作出塵想從黃冠遊耶師曰人各有志從所願耳。四十六年戊午

　　師十六歲春與兄無著復往大蓬訪元白道人白辟穀于萬山深處嵒嵒陡絕嚴寒水谷師徒步往叩元盡心誘誨師曰可了大事否元曰大事吾未能親達其道子有志可訪濟下兒孫苟或有緣必能申汝之志予明年將往終南欲作面壁公案未知機緣何如子志誠堅必能再會他日切勿謂吾為黃冠也。四十七年己未

　　師十七歲一日閉戶危坐尋自思惟我欲遠征而乏良侶邇處又無高人低回久之不覺兩淚垂下兄偶入問故師以實告兄白之母知師不樂塵網深以為憂。四十八年庚申

　　師十八歲是年三月夜坐寢室定中忽見赤日入懷恍然驚覺自此夙慧日發異于常時出世之心愈加諄切其奈母之作難心去而身不能往師一日謂松書記曰我十八歲時雖未聞道胸中隱隱知有出世大事如人在寶藏庫邊只是取不出後來見聚雲老人回觀少時如遠客還故鄉。光宗皇帝泰昌元年辛酉

　　師十九歲忽一梵僧至庭與語多所發藥師異之其言洞曉精微兼達未來事復謂師曰佛日將沉汝何迷戀世網昔釋迦文十九踰城汝今正是其時師聞言如冷水澆背自爾決志出家。熹宗皇帝天啟改元壬戌

　　師二十歲是年二月十九潛遁圖入山計行次大竹縣偶逢善士姚君留師築室松間掩關危坐無晝夜日食米二握沸湯淡飲五味俱斷關中三載心形益暢目中屢矚異相種種疑情頓起欲扣元白以釋其惑出關訪之而白去終南矣。二年癸亥三年甲子四年乙丑

　　師二十三歲受業于魏安之小院未幾東下舟次平都地藏院謁灼然禪師然與語大奇之乃謂師曰觀子形儀俊偉氣宇如王定是法門柱石方今臨濟正宗惟聚雲老人獨步震旦子盍往見之母後時也且子如葉公之龍點則飛去復何難哉師持命順舟抵忠南參聚雲和尚尚曰奚往師白以終南尋道者事雲笑曰子真昧于尋師者師見雲丰儀迥異願居弟子之列雲曰若向來事道固善矣猶落傍蹊子欲我說夏後可也夏滿乃求開示妒者恐師暗承衣缽每至阻之忽雲出丈室師跪求法要雲大笑而去乃自惟曰遇至人而不得一授果無緣至此乎遂欲捐軀赴水以俟將來。五年丙寅

　　師二十四歲有僧湛持與師結為密友常拉渡江聽講楞嚴圓覺師自語曰經云但有言說俱非實義法師所講者何謂哉直須放下冊子可也師一日謂衡首座曰我昔聽休法師講楞嚴文義雖覺曉暢自揣于己分上了無交涉後來打翻漆桶始知我說法即諸佛說法非是強為法如是故乃拈拄杖曰者箇是甚麼座曰老漢敗闕不少師便打座禮拜師曰我為你講一部楞嚴了也。六年丁卯

　　師二十五歲夏四月聞朝陽老人來酆陵師侍雲溯舟往見隨眾參禮老人謂雲曰汝辭老僧原說三載即回為甚拖泥帶水在外二十年即今要打雲進曰老和尚會有授記恐有朝宰請汝聽爾鋪張可也老人曰既然如是且放過一著雲侍立師居序職後老人復謂眾曰汝等箇箇青春年少都到我法門畢竟為著何事一眾肅然老人見師侍班尾喚云某人前師向前禮拜老人曰一貌堂堂曾看箇話頭麼師進曰求老和尚慈悲開示老人曰何不參箇只者是師進曰只者是還要參箇甚麼老人曰放汝三十棒師自此常造室中請益老人多方屬意時謂雲和尚曰營山少年將來振興徑山之道者非此子而誰汝宜留意焉。思宗烈皇帝崇禎元年戊辰

　　師二十六歲秉具于朝陽老人由是三學精練甘粗糲倍辛勤冬夏一衲祈寒溽暑不以為勞炎日雖蚊蚋為之吮血不以為苦而工夫倍常遠邇欽奉如事所親鄉大夫士庶等見師清苦爭獻衣物師隨得隨與所處如故而德性愈恬識者知其必為法門令器有郡吏蒲虛左素稱豪滑見師履行水操竟辭執役皈心座下領師訓誡自爾食素行業純一未踰一紀而淨業成臨終預知時至有天樂異香之瑞蜀人至今稱之。二年己巳

　　師二十七歲聚雲老人有徑山之往四眾遮留乃買舟攜二行者洎師潛往御史田公鍾衡聞之遣使至瞿塘迎歸是年命師入侍寮由是得以寅夕咨決師一日謂松書記曰老僧昔在己巳老和尚命入侍寮我以為侍寮叢雜難做工夫豈知老人有種種作用不在東邊敲你便在西邊劄你而今據位稱師無邊作用都在度水擎茶邊討底始知知識卻難搆附莫作等閒汝等異時為人要識得老僧好。三年庚午

　　師二十八歲在侍寮彩躍鋩露動靜尊嚴一眾畏焉而謙德彌厚眾皆悅之郡之紳士見師動止輒以手加額曰僧而至此可謂人中麟鳳其在學地緇白歸重如此故蝶菴陳太史恒言慈心不比滿月慧燄寧同死灰蓋指師也。四年辛未

　　師二十九歲無心大師自江浙回請聚雲老人重開法本寺陞師第二座師慧辯日新與老人酬唱互相排擊古今關鍵侍司日錄成軸離為四卷今之問答錄是也忠南有菊隱菴幽清絕勝峭壁晶瑩去城五十里師喜其山川佳麗人跡罕到可為養道之所乃白于雲求為棲息師住持日久檀信雲臻學侶麇至上書于老人老人以書復之曰從上古人得和尚法不違和尚記如般若多羅之記達磨五祖之囑大鑑所謂真師真弟子千載之下令人渴仰也前走人來問話正見爾將成之志果堪受室中師法否若其依我之言鐵石不易則大慧一脈在爾躬矣茲當潛牙伏爪埋頭菊隱縱有四來雲集檀信皈心只隨宜誘之況復大溈栗橡七年始得為人南泉三十年方施機用較其今者何如哉只恁麼去管教後日看破天下埜狐精如其不然休學老鴉笑豬。五年壬申

　　師三十歲乃以己事未透再參聚雲于浯江每到室中咨決日常三四回雲不之印乃謂師曰我者裏禪如一團大火聚你若近之連皮骨一齊燒爛須到此處大死幾回和根倒斷一下始得汝若稍稍依違白雲萬里老僧昔參朝老人幾箇不是死了三四年後遭他腦後一劄方始瞥地故知真正師家決不欺人汝正英畏亟宜努力向前起大勇猛發大精進瓜熟自然蒂落無用躊躕思之思之師拜受命乃以九夏為限由是精勇倍常無分晝夜或坐之久佛前跪參至蚊蚋吮血寒暑為之侵膚了無掛礙似箇有氣死人。六年癸酉

　　師三十一歲聚雲有金陵之行師執侍舟中或在稍前或居柁後緘默不語只以體究為事入石頭城亦不與他事久之無所悟入欲暫辭往參天童呈偈有此行若得雄三𡎺一掌還須報覺王句老人曰天童接人直截孤硬但汝一去恐未搆老僧宗旨負汝數年辛苦矣不如共我回蜀教汝不費纖毫自然脫去師奉命不敢違及歸簽師總院事乃自惟曰我為己躬下事未明受盡多少曲折今又簽以院事轉添一番勞騷何時與此事相應欲去苦辭業已受職只得全身放下且理常住事務經七日忽于是年臘月八日同眾念誦念誦畢遂歸監院寮方登禪塌忽然一踢不覺渾身骨碎大笑不止隨拈偈進呈雲曰汝且出去是夜設普茶以臨濟四喝出三爆竹召眾云會麼師便喝雲曰不是師又喝曰是何等音聲師復喝雲遂歸方丈召師入問玄要宗旨隨拈偈進呈雲不之印。七年甲戌

　　師三十二歲在監院寮日理院事隨處體究若存若亡乃自惟曰我既有所得為甚于玄要宗旨如橫石相似無怪老漢之不許我也拚一生做箇癡呆漢若不透頂透底斷不敢向人前拈弄如是歷觀古人淆訛語句如執劍揮空到與不到明與不明只管看至于用力之久覺得明與不明似乎兩端而胸中隱隱無有沮滯臨到用時又不應手此無他總因向上眼未開祖關未透于胸次未能灑脫百計千方莫可如何到此只是一味壁立萬仞。八年乙亥

　　師三十三歲計窮力盡竟無起手處一日靜坐忽然大徹綱理從上來事無論臨濟玄要洞山五位雲門三句五宗淆訛一時通透有庖丁解牛之勢入室密啟雲大笑曰汝會老僧意麼師曰和尚大慈大悲為人徹底雲遂舉古今淆訛因緣問師師隨問隨答雲一一點首師出復拈香入室頂禮云和尚恩大難酬為人徹底雲曰汝向後接得幾人便是報臨濟大慧之恩善自護持自後開堂請師居第一座雲一日陞堂普告大眾云大眾有未了公案待第一座共汝等商量遂下座歸方丈師隨入作禮云某甲何人敢商此事雲曰老僧悉知汝勿辭乃命分座秉拂焉。九年丙子

　　師三十四歲辭歸菊隱訪徑山杲祖古雲門故事火種刀耕聚雲遺書勉之謂佛日久沉大法垂秋豈可作自了漢有辜輿朢高侍御田別駕二公亦有書勉師不得已而應命仍歸首座寮一日雲告香普說行百丈令師代參頭雲曰為審磨盤秋結子碓嘴夜開花還知落處也無師進曰大似埜火汎鐵船又一日雲問識得軍中意快活過一世如何是軍中意眾無對師進曰殺人不眨眼雲歸丈謂鐵書記曰只此二語徑山血脈猶在吾何憂哉。十年丁丑

　　師三十五歲居聚雲首座寮秉拂陞座卓拄杖云德山德山甚處去也喝一喝云臨濟臨濟即今何在山僧在方丈老人處唯具一雙青白眼兩莖硬腳跟一箇寬大底肚子若論禪道佛法大似開眼說夢諸昆仲無故強拽山僧上曲彔床頭四下眼睜睜教向那邊開口咄咄咄不如趁老和尚舟船乘興求求利息未為不可以拂子作垂釣勢云滑石灘上紫鱗肥此日登臨展釣絲不知誰慕千觔餌吞卻渾身掣電雷不用命者相見僧纔出師便喝僧云且莫造次師又喝僧進語師云既是金鱗何難破浪進云有箇無眼耳鼻舌人來和尚作麼生接師作騰躍勢進云是甚麼師曰魚下碧潭當鏡躍鳳來青嶂拂屏飛僧進語師曰者番不是打鰍鱔鱢蝦底分明向說尚難委悉何況蓋覆將來等拂子唱箇七花八裂底曲子輕舟浪漫去也乃曰天上底地下底左山底右嶺底天上底是甚麼山川草木地下底是甚麼日月星辰左山底是甚麼僧堂佛殿右嶺底是甚麼廚庫三門四方八面底是甚麼以拂子作是<<PIC>J29p0668_01.gif</PIC>相云云由是一眾改觀聚雲有隱首座嘖嘖人口。十一年戊寅

　　師三十六歲居興隆首座寮秉拂蔚西堂出問不問山溪雪月松竹梅花大宗師還識得永字八法麼師曰將紙來堂作呈紙勢師以拂子作書字勢云新春把筆元亨貞吉察地觀天我備萬事如何是我備萬事底道理所以道我字有三書一楷書我其戈顯露有芟除一切義二行書我其戈潛伏有安住不動義三草書<<PIC>J29p0668_02.gif</PIC>其戈渾忘有變化莫測義變化莫測是汝等本有慧安住不動是汝等本有定芟除一切是汝等本有戒若是尸羅清淨定慧圓成自然正緊虛圓橫清順濁撇捺畫直挑剔點鉤飛者飛走者走跳者跳舞者舞有時露骨浮筋柳情玉態不犯鈍毛軟擔燕尾蠅頭脫或未然也須從頭一二三順墨隨硃堂云還我紙來師便喝乃云文不加點永有八法點畫分明三學無罅今日遇著混天甲子喜得山僧有賞有罰復以拂子畫一畫云一筆題過千張紙作氣志箴行解銘發願銘羯磨銘考功銘是年至善生。十二年己卯

　　師三十七歲夏五月有僧傳天童悟和尚與三峰首座辨柝三錄七書據評說等種種駁書師閱罷慨然者久之七月三十聚雲老人示滅十月本郡縉紳四眾等請師就本寺開堂祝　聖罷維那白槌畢師云方丈已出了座已登了香已拈了還要觀甚麼第一義且向第二頭著眼豎拂子云三世諸佛也不識汝等還會麼汝等既未會山僧喚作甚麼若無山僧喚底爭知汝等未會若無汝等未會爭知三世諸佛不識三世諸佛為汝等出世山僧為三世諸佛出世更有為山僧出世者麼速道速道一僧出眾云踏破梅稍月休云火煉丹師云撞木鐘進曰踏破了也師云撞木鐘僧歸位師云撞木鐘又僧出師云問話且止須聽吾偈聚雲新木鐘扣擊得玲瓏千聖齊掩耳雪火一爐紅若是伶俐衲僧自具一副快便手腳纔見宗師眼目定動早已錯過了也所以下雨地必滑天晴日光達喝中主賓棒下縱奪敲骨取髓痛下針錐玄節要關拈一放一謹嚴高古網密簡明末後轉身異類親切只得葫蘆苕帚四方八面一場打鬨且道如何是山僧即今為人處有意掩爐還點雪無心張弩更開弓老人遷寂師願廬墓三年或山間林下保養聖胎俟時行化遂作知有說示諸學人。十三年庚辰

　　師三十八歲乃于先聚雲塔傍結廬以侍告香請益之徒寅夕咨決無虛日答楊廣文劉羽霄譚止止等問道書示泰興焦无妄居士法語答後堂虛谷問曹洞君臣偏正功勳等說又答松西堂問三鬼十二神語盡載慶忠廣錄堂于言下大悟後出世枳江未逾年而寂號雙松諱性潤久親聚雲老人師初開法陞西堂續燈未收。十四年辛巳

　　師三十九歲酆陵有巨商冉開明建地藏院于平都山之下莊嚴妙麗甲于蜀東請師住持師廬聚雲塔志決三載辭之明乃迎先聚雲舍利預建浮圖于院之後以終師志遂無所辭往應其請平都為蜀國名地衲子趍風接踵而至名衲之化演一方者皆諱跡斂光隱于稠人以瞻提誨故其槌拂之下類多英傑眾至千五百人一時公卿求法問道未易以一二數如熊水部自福劉憲副虔所沈省元子佩其最著者惟熊水部自福言下開解師入院後規繩不肅而自整法令不約而自嚴進院上堂橫按拄杖云慣弄靈蛇之勢赫赫萬層活捉生馬之威昂昂千里撒縵天網打稱意魚放破空矢落翀霄鶴點即不到到不即點正恁麼時且問是誰家風月卓一卓曰一箇星子三隻角家家秤錘五箇眼僧競出問話師下座以拄杖一時打散又上堂云是法住法位世間相常住佛說是經已果報不思議長者長法身拾金還是窖金人夜來混沌顛落地萬象森羅總不驚上大人可知禮玅湛總持不動尊佛祖位中留不住一腳踏翻明月村明月村常如是是箇甚麼今日地藏寺裏有齋作護蜂銘六處箴。十五年壬午

　　師四十歲井幵相國陳公奉　旨歸里其夫人雷氏皈心問道石砫宣慰秦總戎良玉為其孫馬萬年祈祝遣僧壽山古雲齎銀五百兩飯僧並求法語時師道旺一時魔難陰作諸惡比丘偽以名山匾題賄成都昌承奉啟蜀王賜額乘機破法是日不知何來有邯鄲報客二十餘甲冑整嚴露刃執弓犯眾而言曰有人于此會中破法壞教者我曹以死任之魔眾乃退事未息而師蚤已應涪紳之請矣後當事聞欲究首魁預題蜀籓有不察賄人之咎師聞多方慰諭乃寢遠邇欽服謂師具大慈忍視怨如親自非肉身大士安能有此其接蜀王令旨陞座曰埜草何緣聖澤臨今朝來到九重恩但能相識主中主方外何緣不奉君乃舉洞山寶鏡三昧云云先是有僧自渝郡來字心白者洞曉邵氏梅花數與僧石浪同典客浪令卜法運休咎曰從今以去不出二年半又當別請至是果然眉山甫久掩關峨眉忽樓喜二座持平山錄至甫閱至木鐘玲瓏處頓然穎脫乃並舟東下禮師師曰汝是峨山僧普賢與汝說甚麼山曰恰遇和尚考功師曰恁麼那山曰有功考無功考甚麼師便打是年付石樓昱囑令返成都李春元請舉業開示。十六年癸未

　　師四十一歲司理陳蝶菴涪紳文孺白洎緇白等專啟幣請主涪陵芙蓉溪吟翁寺入院上堂祝
　　聖罷　乃曰覿面巍巍若可為吟翁寺裏正來歸桓因插草今何在惟有迦文動地輝又蝶菴居士請上堂師以拄杖作把釣勢云短杖蓑衣意氣濃垂釣溪畔有芙蓉嫩雲西岫東拖水小竹橫煙順接風洙泗泗洲元不異浮杯杯渡一般同遊鱗寧向直中餌莫負拋綸海上翁今日蝶菴居士承悲仰願現宰官身特啟山僧陞于此座座下若有磨拳擦掌之人山僧未免翻江攪海一上問話畢師曰雲從龍風從虎聖人作而萬物睹本乎天者親上上天之載本乎地者親下下襲水土土能生金金主三六九九九八十一一歸何處囌嚕㗭哩娑婆訶孺白文公先是于師三請不赴乃以蝶菴之言致師故文末後請師詩曰迎師到此云何事我有清溪並草亭不獨此山能作祖兼之群夢得呼醒看來壽者元無相老去生公懶說經但設一蒲長打坐喬松修竹共青青師次韻酬之曰自從得踏鄉關步長揖相將謝旅亭下足但能過佛祖逢人爭肯說迷醒涪山既繞環蘇帶萍水猶慚對月經我到林園無箇事殷勤惟待出藍青是秋應東明請答牟銓部樊中丞問道書與三山來書居東明昇祖道場暇日坐大樹下觀祖浮圖謂首座曰東明乃虎丘隆祖之後誰得浮山繼續焉唏吁者久之乃命知事辦供掃塔東明成化時　上有詔萬壽戒壇宗師師有辭朝詩盛傳語錄二冊法嗣三百餘人至今絕響故師有浮山之歎。世祖章皇帝順治元年甲申

　　師四十二歲先是工部熊月崖榷關荊州時與惠籓國主厚善議以荊城護國禪寺迎師疏已就適值獻賊入寇太保公秦良玉迎入石砫過太平寨里人茂宇蘇君請居吉祥菴未幾太保專官迎居石峰寺留衡山炳住吉祥炳有至行徵異屢屢事載松軒錄中土人敬之事以師禮道俗咸沾其化至今遺風餘烈芳聲尚在人口也。二年乙酉

　　師四十三歲住石峰吏部黃公近朱大中丞吳公天谷監察御史寥公維義御史瞿公不荒觀察田公素菴郡司馬江公海籌同問道焉是年著藥病隨宜等書蓋因士大夫不務正知正見而好傍門異學故有此舉大司馬張公肖吉中丞吳公天谷直指寥公維義觀察田公素菴各有弁章謂師博綜三教湛徹一心云云石砫君長固屬土官川東郡縣為賊所據者大半秦氏軍威大振寇不敢犯故諸當事悉寓南濱而師道譽日隆以未獲睹師顏者為歉秦氏事師過于所親每歲供資四事豐美舊日諸檀倚師活者無算雖石米數十金座下不離數千指兵戈載道每歲制期無間當所乏時覺有神助似非人力可擬。三年丙戌

　　師四十四歲聞慈母王孺人謝世師自捐衣孟設位辨供起作佛事等次日上堂云去去實不去途中須善為來來實不來路上莫虧為如我慈母胎教恩深卜居德厚喚作虧為得麼兩次割股救夫長年持齋奉佛喚作虧為得麼及至世亂莫容乘時先退喚作虧為得麼所以道淨法界身本無出沒大悲願力示現受生生即不生滅元非滅既無生滅來去又何有哉驀豎拂子云途中路上莫商量來去惟乘斯願長斯願既乘無來去無來來去自平常伯兄雙眉居士來示以偈曰眼耳鼻舌共一身同門異戶各存存有緣不是予朋友無用雙眉卻弟兄示俗嫂曰不離見聞與覺知認著從前亦依稀會得其中端的旨嫂嫂元是大哥妻上堂烏龜向火劫前未兆之機碓嘴開花教外別傳之旨一腳踏穿透底終須不受瞞頇兩手撈撥不開到頭鑽龜打瓦露迥迥山明水秀孤燦燦日往月來庭前柏子正呈機座後桃花已映色正恁麼時是誰家曲調卓拄杖曰止止不須說我法玅難思。四年丁亥

　　師四十五歲寶峰三巴掌和尚自清泉來弟兄相與甚懽一日師謂峰默然良久消息人多錯會峰曰有錯不錯師曰如何是錯峰曰黑山藏鬼窟如何是不錯峰曰烏龜炭裏走師曰不謬為三巴掌忠貞侯秦供法衣請上堂師捧衣在手云者箇靈山會上喚作正法眼藏山僧手中喚作金襴袈裟太保秦侯喚作甚麼願弘不了靈山囑同歸界海作梯航時蜀撫吳公保泰入山問道師示以本色鉗錘于言下開解退謂寮屬曰本院見鐵老人後始知孔聖朝聞夕死之道顏子不改其樂自今已往矢心食素將身許國以酬　太祖三百年來養士之恩寮屬俱為泣下十月秦府中軍桂森卑禮厚幣請開石峰龍藏陞座以字不成以八字未是八金鉤解遼天二人左右掛佛祖不敢前三藏居其下且道是甚麼字以拂子作[米-木+八]是相十二月兵道田公素菴重來訪師亂後相聚剪燭譚深不覺達旦素菴乃侍御公三子三世布金最交厚者。五年戊子

　　師四十六歲上元二日夔郡司馬江公酆陵文學徐公相繼送子受業一即至善一即幻敏先是師夢遊大江江際一舟二人鼾寢于內俄風起水湧師疾登舟執篙須臾舟即化龍越山而去覺而異之比午江徐前後俱至恍與夢符是夏太保公薨未捐館前迎師府第咨以末後大事師種種開慰示教利喜不移時以手理目彈指而卒八月桂森檀越請于大方禪院設無遮大會建水陸道場師為盟主九月舉眉首座秉拂退石峰院十月遷青山之聖佛結冬一時禪侶四集眾至五百皆死心衛道之士三山來後至笑亭維那預夢師示以黃絹一端絹開五大字以此成正覺次日來至一眾異之是冬院外萬竹垣中產紫芝數十莖容光奪目以為瑞應文學馬黃星病中入冥冥府欽尊稱師閻浮大知識黃因是得還事載松軒日錄題張元陽道者小像水月觀音相梓童帝君相十王朝地藏相。六年己丑

　　師四十七歲禁足青山以三載為限相國呂東川居士致書求一面教師辭以偈曰高高峰頂結茆菴不學無為不學參拄杖欲將同國柱青山留我且癡憨使三往返終不就呂愈增傾渴四方識者高其人按東川末後書云時無禪氣大器略有禪心咫尺崇光瞻浥心切便擬單騎塌前一瀉夙心山深道棘懼滋地方之驛騷也不棄愚忱惠然一賁可勝懸企晤巴掌上人攜之偕行為禱後展轉數書有云心與心相印見不見當無拘也但鈍根人不能朢氣承當須和尚拈花面授庶幾省卻二三俗子艸鞋錢耳師亦辭又書云屢迓禪錫竟爾定入雲林知高尚之趣非苟可以世法相物色也因行轡在即拜領師範當以異期翹首高山有如覿面麤香一瓣永世無忘云云是年答吳撫軍書有倏焉相逢忽爾云別總喚作夢中語也如是為是居士自肯承當只不合向瞿直指處走漏消息待居士來痛打一頓按吳來書略曰得侍吾師慶快平生但世緣相迫暫作六月之行居士一呼弟子回首相會時又說箇甚麼又答文太史安之曰月崖居士自萬州西上值山埜于忠南道及左右識量迥別根信過人近聆喬轉甸都津梁柱礎固急切于今時而盡性至命寧緩待于異日耶知熊居士與左右有斷金之雅云云按文來書前寓萬州從熊自翁處得讀和尚豎拂緒言知宗風未墜自翁秉無畏之智修堅苦之行入衛半載精進日聞雖根器夙成而導引有屬和尚弘慈仰窺一班矣法筵載徙可勝浩歎彌切懷思安之學道逾年津涯杳若值茲　先皇蒙禍國步式微許國有身未卜其所行當匝部洲界為行腳斷絕文字以畢餘生不諗此後機緣終當向和尚盡此肝鬲耳。七年庚寅

　　師四十八歲春答平西李將軍立陽書復馬宣慰嵩山略曰昔維摩示病文殊往問居士病從何來答曰一切眾生有病故我亦病眾生病除我病亦除來書既云抱病書中圓相是病耶非病耶圓相之點是眾生耶自己耶復見來頌明鏡高懸未兆時冬瓜喫盡樹丫枝黃葛樹上生桃李倒跨泥牛水面飛俾山僧憂喜交集喜底是居士夙具靈根眼孔憂底是聖道紛華腳跟尚踏不著古云若有欲知佛境界當淨其意如虛空遠離妄想及諸取令心所向皆無礙從上名公大老入此門者不是恃聰明資譚柄依樣畫葫冬瓜印子參須實參證須實證密密綿綿忙裏閒裏打成一片得斯受用如護明珠不輕播弄喪卻家珍然後隨時保養聖胎施同體之悲憫念一切消融貪愛種子不續惡業因緣熟處要生生處要熟遇境逢緣把得定作得主雖居世間不捨道法照耀古今眼目人天生死去來了不干涉得大自在得大安樂分形應類悉由乎我作箇林間翛散士世外空閒人好不脫灑咦復三山來書上座自東明奉書時山僧云門外漢待他來痛打一頓和南時山僧云門外漢為仁由己問禪時山僧云門外漢怪事怪事呈偈頌時山僧云門外漢絡索作麼啟安期定規時山僧云門外漢莫閒管遠奔時山僧云門外漢又恁麼去也是那些辜負上座云云是年作鞭策語以警勵來學曰今之學道人多鮮克有成病在好逸惡勞重服飾續人我勤雜論究其實總為不明因果不體智行不切生死所致吾恐虛消虛受不惟無益而反有損矣悲夫又曰今之叢林古之叢林今之大眾古之大眾今之所以不如古者學行公私之間而已古之學人而能行今之行人而不學古之公人而忘己今之私己而存人若欲廚下有溈山碓房尋大鑑磨室見東山架房訪佛日必恥而不為也安朢其如古哉又曰夫為僧不樂決志參禪是猶欲科甲而不事詩書也重外典不肯究性地是猶熟稗史而不精舉業也科甲不得依舊還作[牖-片]人性地不明未免有泥犁之慮學者不求玅悟一向譚心論性講道說理如縫卵之來蠅腥羶之聚蟻秪圖目前之飽滿暢快不顧將來車輪馬足之酸楚是終不能成其大也又曰下手做工夫須從難克處克去難斷處斷去若起熱鬧相續心此係覺識種子煩動急下蒲團向清冷閒靜處走上幾回提起話頭如大將臨敵魔軍自敗也又如世間爍銀爐鞴火候未到汁水中銅鉛之氣若雲霧奔馳火候既到漸見停止而色足矣將來運用施為無不快心稱意學者煆煉身心亦復如是又曰學者重道德如重金玉遠貪欲如遠蛇蝎蛇蝎之害止是一身貪欲之苦千生百劫金玉之榮稱快一時道德之美貽傳永世又曰參禪要得箇不自欺底肚腸行得一步方說那一步見得一著方動那一著倘一向虛空擲骰子又是當面錯過夏四月送眉首座住萬壽山作歸隱歌白雪歌題田侍御公小像天寧居士道影熊月崖居士佛花紀聚雲老人影讚三章自讚六章。八年辛卯

　　師四十九歲石砫宣慰馬嵩山率闔司緇白四眾等專疏請師就三教禪寺開堂至三清殿圓陀陀光灼灼無端頭上添隻角謂是三清便有五濁白髮紅顏且喜淖約叩齒云吾奉太上老君急急如律令敕陞座辭卻青山頂緩步過松林謾將三藏義轉出太平春古云太平治業無象埜老家風至淳只管村歌社飲那知舜德堯仁三教者裏不然畏天命畏大人畏聖言是太平春遠庖廚定于一得情哀矜而勿喜是太平春正衣冠尊瞻視儼然人朢威可畏是太平春下亦足上亦足地利人和齊壽祿是太平春琴瑟和塤箎唱高堂綵舞恒志養是太平春山僧與麼說話設有向前云還丹一粒點鐵成金因甚長三丈闊八尺如許絡索但向道天視自我民視凡事從寬福來自厚擊禪床三下付衡山炳維那法語從上古錐只要人鼻頭端正眼孔分明其餘都是些閒家具當時靈山會上拈花金色頭陀一笑瞞頇多少人殊不知傍觀者哂後來箕裘紹續底立機境顯權實論主賓行棒喝拈槌豎拂指東話西分宗列派就機打劫獅子迷蹤聯芳繼述出于萬不得已正如梨園子弟只是熱鬧箇席面曲罷酒闌依舊一場懡㦬到此住山不妨無柴住河不妨無水博飯家常即如清素藏頭一生又不本分露箇末後句出來狐涎人至今臭氣猶在衡山炳上座與山僧同在聚雲老人處老人遺下唾餘亦曾經理至遭亂離與山僧攜瓶挈笠數載見他勤勞頗恒書箇清清淡淡吉祥處懶懶散散無賓主學得一生閒快活坐在孤峰笑佛祖底偈子令住吉祥菴嗣後走人上書云某甲自到菴中不敢少負遺訓將一語一默點染諸方惟有箇竹大蟲不日牽來與和尚補祝伏朢慈悲無用驚怖及至到來那大蟲權收記室上座願居學地領維那事一日率眾瞻禮山僧云作甚麼曰領話頭山僧云快去莫引壞人曰豈無方便山僧拈拄杖他珍重便行次日入室次山僧日如何是維那事曰大眾一齊在者裏山僧云也須問過茲則事畢還山因書數語以勗舉眉上座立僧上堂黃面瞿曇拈示自是桃花貪結子金色頭陀破顏錯教人恨五更風一人傳虛百人傳實直至而今郎當不少今日不著便與伊重打算節候不相饒錯過成疚患成何等疚患只為鐵老漢口門太寬除非汝等諸人一齊抬舉眉山出來塞卻猶較些子是年破山禪師以難來歸師命執事具禮迎之館于西室凡賊所略衣物師皆補足款數甚優以存法門厚誼臨濟祖師諱日拈香徑山杲祖諱日拈香俱有法語冬結制靈峰。九年壬辰

　　師五十歲住靈峰山雲集寺付三山來上堂僧問三教曾道口門寬雲集說箇甚麼師曰今日上堂曰塞卻時如何師曰應合答汝曰末後一句始到牢關師曰四維與山僧同姓曰學人不會師曰悟眉號是羅鬍子乃曰也大奇也大奇末後句玅難思汝諸人還見麼那門外漢不是山僧悄地舉則機緣又怎得進門聽吾偈全身放下隱山隈頭角纔成喜兩開展轉猶吾相分付雷轟電掣出潛來是年三日芝和尚來歸與師同室語論古今追惟往事弟兄甚懽時眉山甫慶雲炳汾陽啟高峰億牛首映俱在座下四月建雜華會五月石砫馬宣慰嵩山居士遣使來迎七月解夏八月退靈峰九月至南濱士庶瞻禮接武于道庭無虛日十月再住三教一時烽煙告緊遂退居中臺寺臘月四眾等請說三壇大戒四方禪侶裹糧而至答武隆沈醫官許處士問道書與止止居士略曰自平山別後往來人轍問門下定動則知道念彌堅工夫日密且公署中每以佛理禪道蒞事俾一邑子民宮墻桃李津津向化艸偃風行正所謂不賞不怒民勸民威省卻多少力也令嗣書中敘門下渝城往復馮夷為崇不勝勞騷王介甫言我得湛堂一語做宰相曰是甚麼門下若得是甚麼底受用則勞騷得失盡付之無何有也願立定腳跟為法門朢自題影贊十八章作性心銘蠡海編鍾王二帖師滿五旬總戎袁公致啟厚幣請上堂乃曰山僧行年五十看看有些健氣腳板不會譚禪眉毛無甚玅義都盧舉似無生無生又居學地拂子與我齊年我長拂子一歲驀豎拂子云喚作拂子卻是山僧喚作山僧卻是拂子畢竟喚作甚麼六百甲子滿一半今日與伊重打算相將攜手過驢年果老倒騎𨍏轢鑽。十年癸巳

　　師五十一歲因念南濱日久諸故舊悉遭亂離存沒者幾思返故居且欲歸省聚雲祖塔于是取道靈峰過楠木嶺門人為師預于忠之岸南建慶忠院為逸老之所而總戎袁公聯宇聞師入境三致書欲得一見師由是率眾渡江館于玉山之竹菴精舍袁公一見傾投于四月八日率門下將士等皈依座下請師說法于崇聖院從者知市乃于玉山之麓為師建几雲菴寅夕問道四眾爭獻伊蒲惟恐居後六月大將軍張公虎山南下聞師名扣未來休咎師答以偈曰船來陸來舉足下足要知四川定在西蜀八月西掃聚雲老人塔故長陽侯胡公瑞吾迎師府第與夫人蔣氏闔府鎮將同日皈依求法問道各于言下領旨答大司馬張公肖吉少司馬毛公恭則學憲楊公爾敘問道書又答太守吳公中蕃書吳來書云憶廿年前從宜興周相國座上讀聚雲老人廣集時固髮未燥也朅來走九夷揖衡廬雲天謦咳楖栗震威雖未必撞倒鐵牛擘心為脯然亦會尋蛇茂艸抉骨為宮其如一入芥城冤冤蓼集骨肉膏斧井香灰泥即今桎梏一官拘牽萬里畜霄禽于籠竹縶埜狙于冠裳神不善也幾欲薙此數莖逍遙鵬表而母老裔單未能割絕是以徙倚于此再奉指點汗浹通身五更鐘未云多也何日拂衣向鐵壁山頭膜拜禮足一沾法乳乎偈答雲嵒古姪禪師復盛山禪人。十一年甲午

　　師五十二歲念聚雲老人廣錄數經兵火殘失過半自為經理命工重刊因囑袁總戎寶善居士請三山來首座主崇聖席兩序學行一并歸之唯攜給侍二十餘人渡江之慶忠院皖國劉公左路總戎張公遣官飯僧並送三替僧性遠性山性海以代給侍四月付汾陽啟偈云問話答不來汾陽一笨漢依老僧十年得見娘生面不是冤家不是兒祖業田園分一半送喬書記住清泉答毛侍郎陳監紀楚籓東安王等問道書題萬老人影贊者漢誰描畫描畫成懊惱笑罵諸方禪申明佛祖道江家田堡鄭南村龍有龍睛虎有虎爪九月三目芝和尚訃至遣僧預封烏箸一雙于靈室前十月師親詣上供舉哀獻箸云嗚呼快事上饗嗣法古姪禪師請于白嵒陞座曰逼塞虛空古白嵒三冬凝靜又多柴到來不是閒遊戲只要諸人眼豁開又上堂無繩自縛好肉剜瘡畫地為牢平空說謊須是恁麼人始解恁麼事下座作偈酬白太守浣初示長陽侯胡屏山法語並夫人蔣氏自題影贊八章作偈寄別峰上座撇卻詩書挂卻冠芒鞋箬笠入深山多年不見通消息幾令吾儕憶懶菴是冬止白嵒。十二年乙未

　　師五十三歲付喬松億書記埜雲映監寺答解元李井仙中書舍人楊楚書問道書示巫山扆恒禪人法語又作歸隱歌虛空謠準古德嘉言善行惕厲後昆者為上下卷題曰慶忠集集成命通曉文義上首知事為後學初機講論一過務遵正業恪守先訓母隨晚世流波居恒諭學者必以徹證徹悟為則不喜人脫空妄語未證言證穿鑿古人描寫公案八月與陳兵道書送惺徹悟維那住東明有徐徐湧起東明日照惺娑婆徹古今之句又答程民部曹門卿曠方伯譚邑侯等問道書師一日室中據座侍僧炳如不透向上關捩屢請開示師曰如你是善打底人有三人與你藝同把住門你如何出得炳佇思適埜雲映自外歸師舉前話雲召侍僧僧應諾師詰之雲曰出也師深肯之又一日入侍寮問善書狀莫在此間瞌睡耶善作臥勢師曰果然有些子善便喝師曰汝惺耶善珍重便出又一日豎拂子問眾曰者箇喚作拂子入地獄如箭射你道喚作甚麼眾無對適善持書至師問你喚作甚麼善曰請和尚放下拂子師曰我放下汝試道看善曰看破了也師便打善禮拜又一日問古曲無音韻如何和得齊乃喝一喝云者是第幾和善曰是第二和師曰如何是第一善曰某若抵對和尚又是第二也師亦打善禮拜十月渡浯江過玉山總戎袁寶善居士洎四眾等遮留冬登牛首道經塗井副戎王用庭求法問道未幾領旨更號一喝法諱燈供乃印以偈曰亭謝雪消作麼作麼咄哉一喝無我無他泥裏水裏清香自若他時異日是好大哥阿呵呵嚼碎虛空休說破諦信斯言名曰擔荷。十三年丙申

　　師五十四歲總戎陳貴榮副戎郎初開都寺三空杲率四眾等請師住梁邑之方斗山棲賢寺陞座云方斗喚作太平山棲賢亦名慶忠寺知他誰是箇中人大家扶起者巴鼻一時龍象蝟集眾至六千餘指而殿堂湫隘至無所容結茆擁就四方供資接武而至四月仁壽侯譚養玄大中丞楊守知少司馬胡際亨監紀陳嵩愷等致幣遣使持書問道冬夏結制朝暮參請自戊子青山而後法席之盛未有若斯者一日上堂耳菴上座纔出師便喝進曰劍峽急流慈舟且讓師曰可笑不慚惶菴歸眾師卓拄杖云黃檗六十棒者是那一棒喝一喝云臨濟四喝者是那一喝還識者喝麼立賓立主為實為權還識者棒麼有玄有要能縱能奪昔日臨濟于河北建立黃檗宗旨今日慶忠于斯建立臨濟宗旨汝等作麼生會喝一喝卓一卓文德宇縣令請上堂擊禪床一下云起去拂一拂云伺候著良久云隙晷偷光杖兔角星芒射眼拂龜毛不是山僧行正令崑崙叫屈舜若逃喝一喝云畫供打口鼓喝退堂聲下座又上堂云天一半地一半蘇州有常州有打破蔡州城踢倒黃旛綽不笑牛首伏羲則罵孔明諸葛惡惡四時無春夏一雨便成冬。十四年丁酉

　　師五十五歲元旦上堂官斗山看雲起打鼓山下白雨山上有僧雲鶴隨境中無事將軍喜狼煙息村歌舞大有年饒菽米冬至寒食一百五處處林鳥叫提壺子規相勉請續後字示堪與僧澄波有地無地先觀下臂打開中間牛眠葉吉逆水龍入懷案一起一伏看動變大欲成快心見主人愛者真堪羨不消珍重指南經粉碎虛空須著眼設有向前云既是澄波僧求本地風光法語老漢如何說刑家語話咄我也是憑地討錢白手求利呵呵四月長楊侯夫人蔣氏披緇薙髮率諸比丘尼受大戒諱曰燈鑑別號玅德先是鑑閉關桐柏山三月于關中有悟呈解師以本色鉗錘策之深入堂奧乃以偈印之遂來秉具八月少司馬胡公際亨盡節先以詩二章別師師以偈酬之示杲監寺法語從上來事不說無為不說有為本自圓成無存閒解是安樂法是自在位卷舒不留去來誰跡雖佛祖千言萬語總屬建化之門痛棒熱喝無非驚蛇出艸建叢林立規矩九旬定制三月安期無端畫地為牢覓一箇不受人瞞不會佛法底了不可得正眼看來只為那些遲鈍根性所以入泥入水未免屋上架屋愈成多事問有錯會者一聞此語不墮頑空便成狂見恣肆無忌顛言倒語撥無因果種種不法又為可憐憫耳三空杲上座遇山僧于學地自後相隨平山吟翁白牛石峰青山山僧憫其為眾有功多勞心力遣令行腳彼時氣沖牛斗三年後復來山僧驀勘一語喜其曠劫無明頓息既有志願不妨隨處插艸不蓄莖菜粒米接幾箇眾亦好聽吾偈口毒眼空不直錢㲯毿破衲惹人嫌誰知一顆明珠在價重人天沒大千示巫山奇石禪人秦中朱參戎性道益州趙時亨偈復中書舍人楊楚書問道書題初祖影贊六章詠古風山居各十二章松竹梅柏各十二章爆竹頌四章几雲雜頌七十二章勝熱吟念佛歌參禪歌經行歌。十五年戊戌

　　師五十六歲春罷太平席道經福城衡山炳率門人四輩弟子遮留彼地善信設齋獻供者絡繹未幾牛首雲嵒監寺四維埜雲兄弟率副戎王用庭善士傅淨美及一方道俗請師結夏山中入寺上堂順風吹逆風吹夏日長燕子歸幾處黃鸝樹上催休錯過稱宜時萬里長空一鶚飛喝一喝云高山流水深深意幾箇知音笑點頭上堂天之高也奚足高地之厚也奚足厚海之深也奚足深空之大也奚足大惟有拄杖子頭頭越格卓一卓曰今日郎向二施主有齋上堂今歲結眾一夏大似三人證龜成鱉且道是何三人莫是總戎袁寶善麼莫是副戎王一喝麼莫是善士傅性一麼莫是月維二知事麼如明鏡當臺瞞諸人一點不得還見麼主山高案山低左青龍右白虎年年三百六月月二十五逆數順數數到牛首山雲嵒寺大殿裏恰似佛幻三月前鞔底鹿皮鼓師久虛首座位不幾眉山甫詣山頭省覲翌日請遷座元寮一眾駭畏蓋甫平昔性直如絃參徒咨以法中大事如雷如霆難以湊泊一聞首眾無不股栗諸方尊宿聞慶忠門下有眉首座咸畏仰之是夏雨集之久竟忘炎熱態師遂作苦雨古詩十章又作祈晴十章復楚籓東安王文相國等問道書九月渡江之慶忠十月返玉山過崇聖舊護法等留休冬十二月大軍南下舳艫啣尾千艘相貫相國文有菴中貴潘以之楚宗侯朱玉浪向化侯譚養元諸護法同集于江上養元有菴一見傾投恨相見之晚盤桓數日乃去。十六年己亥

　　師五十七歲川東一帶烽煙告緊舟師上下水陸騷動地方風鶴五雲三山堂頭遣經幹執事迎師過高梁乃乘興而往從者數百人皆露眠埜宿經數日乃達梁地三山來具儀率眾遠迎師資相見喜悲交集一時禪衲輻輳雖值荒亂猶五千指乃分為東西堂總戎姚聖瑞邑令曾舜聘聞而致謁供米數百斛三月三山來率執事侍師往金城會諸當事護法一時文武士庶睹師丰儀不啻如一佛出世爭設伊蒲留供兩月時破山禪師亦在彼城見師至乃謂眾曰大風吹來鐵老人非遇亂若輩何得一見相與甚懽五月返五雲夏日與諸禪衲商今酌古並不提及亂世乃著頌古三百餘篇七月中軍王含輝以高峰衙署捨宅為寺請師居之八月進院座下參徒以師年將耳順欲為卜一逸老之所乃于七斗峰之下選一舊紳故址擬創而新之師曰學道人鳥食魚居流行坎止吾嘗笑諸方置一院子如蚖蛇之戀窟穴吾豈若是哉爾輩己事未辦何暇與別人計算耶終寢其事十一月眾請演毘尼法以梁地僧徒多不遵先訓事多[牖-片]鄙滅裂戒網師起而振之俾學者知有所向以偈答念五周文學偈付尼玅德禪人囑令加護。十七年庚子

　　師五十八歲眾多慮食或不繼于山下開荒畦數百頃眾皆鼓勇爭先不兩月而告成值春旱中有善為桔槔者依山傍澗以竹代之則清波輪注諸處俱旱唯此地無恙四月答海州別駕郎于型酆陵李鹿樵等問道書暑月無事為諸禪衲夜參每每提持聚雲老人一貫別傳及太極等書以河洛淵源雖前四聖發之而透脫一步非教外聖人何足以申之蓋聚雲老人深得此印處處發揮絕人遠甚師每閒暇與學者從容議論其言簡其事核曲盡其玅皆發前人之所未發如古云終歲參學不若一日聽師譚論為得師其以之六月玅德禪人率一方善士請師師辭之七月川東雲安向化侯遣官迎師師辭以疾又遣人至師益辭至三番托梁令曾勸駕又牒諭總戎姚聖瑞師不得已而往十月退院上堂問話畢乃曰吾宗迥別有口難說設或可說蚤不中節如說如行轉不相應顛顛倒倒卻也恰好說如是行如是元來元來如是如是喝一喝下座一方文武善信攜子挈幼遠送數十里如失父母涕泗而還道經忠南界四眾爭迎求法問道者接踵經月餘始達忠郡諸當事請說法于護法院次日掃聚雲老人塔遂順帆而至曹溪寶善袁公已專舟至矣玉山崇聖乃師舊化地四眾先為候理師入院則當歲暮寶善以昔師所賜磨衲為供是日天峰南上座自磐城歸亦以師所賜黃絛為供二物齊至眾以為奇。十八年辛丑

　　師五十九歲春向化侯譚公遣官具舟迎師至磐城公向謁師于玉印江干一見傾倒自是深懷時相注切且念全蜀自獻賊後靡有孑遺刀頭劍下亡者居多意欲起水陸薦悼師曰吾教以弘法惟最弘法則利生利生莫如舉名行德衲開閱龍藏歲計設無遮燄口以拔幽孤庶冥陽均利也公曰善遂于錦江之南卜居寶勝禪寺以為弘揚地預捐俸金修理三月廿三入院四方雲衲候者俱寄食于他院以俟師之來遠邇供資趍者如市舊日諸山耆德爭迎供事師一一躬往盡懽而還十月朔乃開龍藏啟建千日禪期譚侯率諸鎮將專疏厚幣請師陞座祝　聖罷乃曰迦文如來未能鄭重口角四十九年拋沙散土不止歷代祖師未能鄭重口角牽藤引蔓公案不止千七百之多天下大和尚未能鄭重口角施伎倆使機關恰似把火燒空獼猿弄月且道今日人天座上又作麼生良久云喜得山僧無口具眼者不妨看看成佛道日陞座喝一喝云明星出矣還有共見共聞者麼昔時者日傳聞我祖釋迦如來雪山得悟畢竟悟箇甚麼如天普蓋如地普擎如日普照如月普明如海普納如空普容如人如物如俗如僧如如不動如有如無喝一喝曙色未分人盡朢及乎天曉也平常。康熙元年壬寅

　　師六十歲總戎牟定之祈嗣請上堂以拂子○元正啟祚○乾父坤母○坎男離女○鼻祖耳孫○○牟是年果生一男二月朢日師據正宗堂呼至善至正襟而告之曰法道垂秋師法大壞如來正法眼藏喜有覷得透者二年前吾欲記汝因汝年少汝今老大亟宜勇銳向前念大法之顛危老聚雲中興之艱老僧守成之苦爾宜悉心聽吾偈十三名善偈于今是幾年珍重晴空日吾宗賴汝傳善再拜曰善德薄行淺恐辜厚恩敢當此任師慰之曰汝胸襟弘太心地輝煌吾知久矣但耐心行去勿辭善謹拜命又告竺峰敏曰汝與童真同參同學同入道志同慧同彼已出頭又當別往爾宜踏步向前荷擔大法紹祖承宗料理家業母生退惰有負初心聽吾偈無根樹上九燈傳果繫橘金枝葉鮮稍稍借力油薪火照開新舊樂人天敏亦拜命四月答重夔鎮陳總戎吳方伯慕義侯柳司理等書七月牟總戎定之得子供法衣請上堂活卓卓影團團須彌小芥子寬無歇腳沒遮欄道是先佛儀式諸祖金襴畦疇歷歷水口漫漫迦葉遵之以待慈氏達磨持來而作正傳盤珠牟燈圓獻為最後之供慶忠鐵老漢納受表示人天喝一喝卓一卓粉碎虛空為條幅平沉大地總衣田天長禪人請題西方三聖童書狀請題禪海羅漢羅漢十八軸有九尊器局小巧骨格驚人一箇箇神光滿面三兩兩逐隊成群依棲些山林海樹娛戲那鳥獸龍雲試問物我不到處汝等又作麼生。二年癸卯

　　師六十一歲涪陵文葦菴居士罷雲南泉司解緩歸田士在滇海見僧持師藥病隨宜有五位相得而各有合處恍然默契特訪師于南城山寺相聚兩月居客寮危坐終日其定力資持雖久熏老衲有弗若者常自言予稍減數年亦可為弘法比丘矣暇日與師纂修行錄時來室中請益未幾辭師歸涪獨坐一小樓視家人父子如賓客經兩月無病端坐跏趺而逝事載松軒日錄四月門人有以聚雲祖院數經兵燹遭祝融之變來山白其事師乃自捐衣盂又躬往玉山諸處告舊所皈弟子不日而施者盈笥乃付司事鼎新焉師晚年喜于染翰大書小書或行或艸無不精玅暇日有請書單幅卷冊綾絹者隨心所向蛙步千行不為少遜淋漓飛舞不可思議真得筆墨三昧學者獲片語隻字守如良壁是年囑九峰譜普門顯慶忠向東明法天元慧等寶勝藏帙數遭兵火殘蝕寶藏大閣悉為煨燼箱函殆盡乃命工啟而新之復其舊觀八月初十為徑山杲祖設忌題聚雲真和尚像及自道影。三年甲辰

　　師六十二歲法眷性善化一從閏州之椒山海雲持洞宗弘鑑和尚之子天則禪師上候詩虛空何處朢峨眉積雪消融是幾時才短未申巫峽賦經年嘗讀輞川詩掌中天地人難到世外身心客遠思佛法寧教千里共倒騎白象上須彌四月書法語送童真書狀往江南曰佛祖至道固在人弘建化之門惟心所願智慧德相何人無之有承其顯者承其隱者承其顯者順而易承其隱者逆而難難如逆水之柁易若順流之舟曰順曰逆曰難曰易皆道化迭運之大機不期然而然詎人力之所能為哉比之江河有動有靜有往有還咸歸于海喻之戲眾一生一旦一末一丑悉由乎人局盎者未免有好醜曲直之別而大觀者寧如是耶江漢童真禪人乃天順時相國文定公江諱淵之後也甲申後父守夔州禪人侍焉久之父海籌公挂冠歸隱予錫止石峰寺一夕夢大江一舟舟面二人鼾寢于內予恐舟師不力遂自登舟執篙須臾舟即化龍越山而過便覺明日禪人父子來謁父謂予曰是兒娠時吾家夢天鼓狀如日輪響入丹墀吾先子復夢一僧偉形殊貌攜蒲至舍翌旦乃生吾先子易簣時乃囑曰將來繼家聲播顯名者此兒也須善養教之父子求度予如見故人欣與披剃號其父曰別峰越三年予應靈峰之請時禪人尚在童稚同父歸堂坐參父責其多睡禪人應之曰莫炒少不得與你老的箇同中就是一眾不覺發笑予召維那那白以禪人善偈云云歷驗機緣載之刻錄嗣後職居書狀一十三載禪人每欲奉事終身予囑曰奉事之節小弘揚之任大予幾禮徑山杲祖塔奈何時勢為艱法緣羈絆是以姑待汝宜遍謁諸方期集大成為法為人母久滯此十月向化侯率諸當事等請建無遮大會薦拔全蜀陣亡兵將一時會聚緇白準數千計是年答少司農封翁劉青田居士書。四年乙巳

　　師六十三歲春書寄浙東俗兄海防副使羅公報寧彌陀世尊聖誕上堂多年不相逢一見懊憾起我自何來汝欲何去四方八面淨穢誰分九品蓮臺濁清頓己樂邦裏遲鈍了無限男兒往生話惹得人朝參暮禮阿呵呵他的咱卻原來是我的你西天老白眉東土豐干子答川南副使熊夢鶴浯江郡守杜永寧書。五年丙午

　　師六十四歲春向化侯譚公養元總戎任公履素郡牧劉公肇孔闔郡文武縉紳士庶等請師重建治平古剎預作茆舍數十師至禪者四集誅茆斬艸皆衛道之士預建重閣七楹次大雄天王左右兩翼諸閣陪樓腹屋雲寮凡叢林之所缺者備焉治平昔在唐為白居易所建曰龍昌上院至有明洪永間改賜今額三月掃聚雲老人塔拈香曰別去多年宛同此日言猶在耳心豈忘之如今某甲歸來一任吾師指示良久目顧四方曰為憐松竹渾無樹不羨禾分八畝田又掃三目芝和尚塔穿雲透霧涉水登山北面事師忝列同參塤箎迭奏和樂且然雁行分影鼻孔一般願賢弟不忘先師莂記放光照于祖室階前我兩人務全師資道義且謾說兄難弟難作禮三拜露膽傾肝法語示有恒禪者。六年丁未

　　師六十五歲是年放舟夔門訪太守熊拙溪重夔程總戎返棹磐江曇華視嗣法三山來慈祥遠等諸法席冬眾請陞座昔日釋迦如來辭王宮住雪山苦行六年于臘月八日明星出時豁然大悟歎曰奇哉一切眾生皆有如來智慧德相蓋因妄想執著不能證得看來此事真箇奇特可笑可驚上智輕易蹉過下愚蠢蠢難明是以大道寥寥知音者少老僧自丁丑干聚雲堂上登曲彔木弄鬼眼睛嗣後圖南適北過東往西橫說豎說譬說喻說塵說剎說隨宜說熾然說不覺閒言長語狼藉成編或視為綺語或視為脫空或視為譎誕或視為圓滑任隨兩謊獨一拿三道三而今說到治平院裏喜得舌頭不出口眉毛在眼上權拈數語喚作粗香一瓣上酬佛祖　帝王宰官檀越法乳先師然雖如是者件奇特大事依然無些實載落點良久畫圓相云植柳溪頭空界月當年曾照舊園林復新寧令沈公克齋書略曰三十年輕舟浪漫撒網垂綸無非欲求稱意而今釣竿倦晚憩息治平佛法道玅不留胸中一橛五宗已曾忘卻閒來玩水觀山懶去勤眼熟覺種瓜培蔬喫飯穿衣鐵老漢之情形近狀大都若此外是更何長哉忽閱來翰獎譽懷慚學佛豎儒行言質直投機印可拈舉辯勘在吾徒三山手快舌輕而居士克齋肩赤膽大兩硬同時冤冤頭撞深入骨髓至云不敢混足顯異之流傳寧可赤肩孤危之真脈然逆水之柁人苦其難順流之舟多樂其易居士不承其易而荷其難且曰悟不由渠心難自昧是誠信不欺直心道場入道之有張本也與老僧之心志一般是我輩中人夫復何說如是如是居士自肯承當船來陸來拄杖子未肯放過呵呵沈居士製五家宗旨歌為師壽五家宗旨如五指散為大悲千手臂一一指具五嶽形一一嶽中生萬卉一一卉萌百千枝是皆吾指難思議高人握來一掌中五指還如一指同諦觀此指指亦無方是吾宗正脈通粗禪棄之甘鹵莽口耳泥之成虛誑二俱可憐孰拯之即今惟有鐵和尚大慧源流一線傳眼如日月明百川日月眼萬古傳歌以壽之告法筵　題西聖菴疏引詠東社蓮池六章以偈祭大司寇枝樓高公復孝感夏人淑秀才書。七年戊申

　　師六十六歲春二月命眉山甫高峰億持信衣手書入楚寄童真善略曰老僧之有上座也如魚之有水鳥之有翼別去數年時動及門之感助我起予不無幾番太息悲願之不能留人如此奈何奈何三次書來及閱刻錄足徵卓識大有功于法門老僧甚喜至云法道衰微人心凋弊豈但今時為然往古亦爾不然者諸佛何以出世祖師何以西來其所以迭出往來者總為法道人心故也今有維法道正人心者出如佛祖佛祖自荷首肯又何必怯其艱而慮其難耶聚雲老師翁體佛祖維法道正人心把逆風之柁于末運其弘慈豈止一生多生而云究竟哉我輩既親承法道欲速似不可耳間有款段根信鈍置種子俟其自裁自植以聽時節因緣按牛頭喫水艸非老僧事也自上座去後印師翁廣錄三百部又有治平建樹之舉老僧雖拾得些勞騷幸勞騷老僧不得也衡上座歸始知定動緩緩行化真實為人自有上上根器以應其誠眉上座喬上座久欲下往以行其志特舟相看老僧年力少衰不能數數領眾代勞者專屬朢于上座特寄法衣壹襲唯驗存之八月中師偶示微恙多坐少睡或譚六度而尚精進或豎指掌平時絕不與人譚議機語自是與諸侍僧隨其所快似諧似謔人莫測其端倪至九月十一除遠方旺化者勿問凡在近諸剎悉命來集乃告眾曰老僧有三事須待三山來眾請問師不語再問師曰言之何益至廿一日復問眾曰三上座來否眾曰三師已南下矣乃唏吁久之隨命取筆書偈辭向化侯譚公並寄飲瓢一偈曰滄桑世局幾曾催問主勤王事可為秪有一瓢情不更四時掬水當啣杯又偈辭郡守劉公曰相逢不相識未可說深知為有護念心依依二載餘重來今卜別再會此時期唯喜治平月年年映柳溪末後乃書辭世偈曰儘力難說出驢年想不來信口道箇偈非是強安排豐干子觀自在歸去來吽吽只當打箇瞌睡乃曰目前諸事俱以分示明白汝等毋違程式謹守遺規即是報德又囑曰吾去後小師不得披麻效彷俗例百丈老人固有此範然正眼觀來善知識舉止自應與人不同來去是其常情如晝之與夜往復無間不足為奇我觀世間性本解脫及解脫者涅槃生死猶如空華凡夫不了故受縈纏汝等當勤精進慎勿放逸安坐而逝少頃三山來至頂禮喚曰老和尚燈來至矣師猶點首數次大眾悲哀隨即馳訃郡守劉公公先一夜夢師來辭曰告檀越行腳去公覺而理前夢謂家內曰得毋治平老和尚去世耶當為作舉火偈言未罷而師訃音至矣守乃嘉歎躬理後事建塔安眾凡師平昔未了之案皆守為之四眾競以香薪闍維火浴後鬚髮瑞現琉璃眼珠齒牙諸根不壞黃金鎖子數莖五色舍利無數黃者猶多遺命高峰治平兩處建塔又囑分一分于老聚雲塔傍以終昔年廬墓之願一分金色舍利留供寢堂師主法三十二年坐夏四十有七十坐道場名播中外語錄二十卷佛道無價藥病隨宜慶忠等集總計三十餘卷度門弟子佛喜燈蓮而下一百七十餘人嗣法門人石樓燈昱眉山燈甫慶雲燈炳天寧燈來太平燈杲高峰燈億汾陽燈啟牛首燈映九峰燈譜治平幻敏慈祥燈遠普門燈顯慶忠燈向天元燈慧東明燈法聽月燈壽天寧燈九大川燈濟暉白燈桂四維燈智萬松尼玅德燈鑑嗣法宰官水部熊公月崖中丞吳公天谷臬憲文公葦菴故長陽侯胡公屏山副戎王公用庭問道而未記莂者方伯古公貌符省元李公鹿樵銓部牟公秉素觀察田公素菴相國呂公東川學憲楊公爾敘銓部郎中黃公近朱御史寥公維義御史瞿公不荒中丞楊公守知少司馬胡公際亨侍郎毛公恭則內閣文公有菴大司馬張公肖吉司理陳公蝶菴解元沈公奕偉中書舍人楊公楚書少司農封翁劉公道開方伯曠公昭憲向化侯譚公養元憲副劉公虔所廣文文公孺白太守熊公夢鶴廣文楊公李木太守白公浣初總戎秦公止敬郡守劉公肇孔石砫宣慰馬公嵩山太守吳公中蕃明楚籓朱公盛浪師凡演化之地屢有異徵四方供資動以千百計似非人力所能至于綱維祖道荷擔大法提挈正宗自先昭覺楚山之後以及本　朝未有盛于師者平昔簡重端古性則澄遠門弟子有終身不見喜怒之色而其威德嚴重瞻者敬畏一舉一動皆準先聖典型雖燕居獨處如對大賓凡走使致力之輩皆御之以禮不苟言論嬉戲偕謔罕見于口小子善生也晚學陋識淺不能述師之懿德芳蹤于萬一蓋自驅烏時得侍慈顏于席閒坐右聆其咳唾視其指揮凡出處語默實可以幬覆天人範模晚進者故譜而次之以勵將來非以虛文飭詞重師之累也若夫全機大用千變萬化種種法門全錄自備無容贅述。

　　治平鐵壁機禪師年譜(終)


