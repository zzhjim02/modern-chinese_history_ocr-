嘉興大藏經（新文豐版）第 20 冊 No. B098 黃蘗無念禪師復問


　　黃蘗無念禪師醒昏錄原序

　　從上祖師種種垂慈如三玄要四料揀五位九十七圓相拈椎豎拂行棒行喝輥毬打鼓燒畬斬蛇野狐貓兒須彌山麻三斤等話直下似崩崖怒濤猛風迅雷聞者頭破目之眥裂真是奇特西影卻笑它這一泒不唧溜漢說平實禪老婆禪賺他兒孫臥冷地忍俊不禁向渠徒眾鼓粥飯氣牙齒敲磕其徒不隱家醜脫入紙墨舉似居士居士謾讀一過灼然奇特遂使從上諸祖伎倆盡失結舌有分時有傍不肯的向予道居士居士莫謗他古人好古人垂語如荊棘刺難下足故如鐵釘飯難下口故西影拖泥帶水有甚奇特堪超佛祖余曰子且莫草草子第知諸祖語如刺如鐵而不知西影語泥裏有刺米中有鐵使你冬瓜瓠子不知不覺傷足傷齒不尤勝古人耶雖然古人今人都是一期方便隨痾設劑寧有勝劣你若作古人解今人解誰勝解誰劣解豈惟辜負西影抑且埋沒諸祖其人茫然而退。

　　公安無修居士袁宗道書

　　黃蘗無念禪師復問原序

　　黃蘗無念禪師得無師智思與大心眾生開佛知見以報佛恩一時宰官居士以此事來參叩者不覺老婆心切向一座無縫塔上透個機關所謂官不容針私通車馬也然雖如是猶恐觀者執語生解影外認影足外添足則此一番葛藤又須快刀剷斷清淨眼中可容如許金屑乎六祖有云諸佛妙理非關文字常笑老子饒舌賺人只諸佛妙理四言已是一篇大文字矣即說不關文字為諸佛妙理恐曹溪滴水未夢見在昔世尊說法四十九年卻言我于法未曾說一字作如是解者可以印黃蘗復問矣未離海底千山暗纔到中天萬國明請師為我更薦一轉語也。

　　萬曆壬子仲春遯園居士顧起元書于嬾真草堂

　　黃蘗無念禪師復問上帙目錄原序(顧起元)第一卷(復問)復鄧太史(二篇)復梅司馬(三篇)復尼澹然(三篇)復劉太史(三篇)復王憲副(五篇)復方督學(三篇)復袁考功(四篇)復袁太史(一篇)復陶太史(二篇)復焦太史(二篇)復傅考功(一篇)復李孝廉(一篇)第二卷(復問)復鄒司寇(一篇)復劉金吾(二篇)復岳司馬(一篇)復左督院(一篇)復董太史(一篇)復汪司馬(一篇)復黃司馬(一篇)復蔣文選(二篇)復李太守(一篇)復陳稽勳(一篇)復瞿太守(一篇)復丘參將(二篇)復顧孝廉(一篇)復蘇兵憲(一篇)復孫比部(一篇)復陳少卿(二篇)復胡侍御(一篇)復李司徒(四篇)第三卷(復問)復梅司馬(四篇)復王司空(二篇)復潘兵部(二篇)復喻文學(一篇)復中海師(一篇)復毛文學(一篇)復李文學(一篇)復鄧文學(一篇)復王文學(一篇)復樊居士(四篇)復高麗僧(一篇)復天倪師(一篇)復岳司馬(一篇)

　　黃蘗無念禪師醒昏錄并附錄總目原序(袁宗道)第四卷(醒昏錄)法語(二十六則)酬問(三十則)偈(六首)牧牛圖頌(十首)第五卷(附錄)小傳　　南皋鄒元標贈無念上人序　　復所楊起元書龍湖圖贈無念上人　　卓吾李　贄無念上人誕辰　　卓吾李　贄贈別無念禪師　　定宇鄧以讚送無念禪師赴豫章請　　衡湘梅國楨送無念禪師還楚　　定宇趙用賢贈無念禪師偈　　五臺陸光祖因無念禪師示客偈　　訒菴方　沆讀龍湖集寄懷念禪師　　如真李　登禪那歌　　荊父胡懷玉贈無念禪師偈　　澹園焦　竑論禪　　石公袁宏道再晤無念禪師紀事　　石公袁宏道本住法頌壽念師八十(有序并書)　　憨山釋德清開黃蘗山記　　石公袁宏道法眼寺記　　石公袁宏道護塔文　　長公梅之煥第六卷(附錄)行由　　侍者懷淑錄

　　黃蘗無念禪師下帙目錄(終)

黃蘗無念禪師復問卷之一

　　語溪參學比丘明聞刪訂

　　復鄧太史定宇

　　僧數十年涉水登山只為這件事未得餘習淨盡所以終日挨拶尋個鐵石心腸無情漢子撩起就行竟不可得古云佛道非遙遠久長難得人雖有一二相知不免聰明領略或遇境逢緣觸發知覺認得個光影坐此窠臼如鐵橛相似及乎問著本分事不是說些義理弄出許多機關便作默然良久若與他同侶反招累墜世情利害作喪殺人不透此關難出陰魔之手只能入淨不能入穢入佛入不得魔入順入不得逆便有人境之分限量之隔何故是他見識不忘氣質未化被人一折便生嗔恨若不一刀兩段大有事在。

　　又

　　屢承師友錐劄又恐見諦不實難逃順逆二境奔馳南北借是非場假利害劍磨煉習態方得疑情頓脫見惑銷融外無他求內無所守纔見達磨直指之道不費絲毫氣力僧已年暮精神漸減難奉人情只好歸山放闊空懷渴飲饑餐閒遊倦眠只待瓜熟蒂落大寂光中作個滿散矣。

　　復梅司馬衡湘

　　臺下靈州之役其作用妙處與卓老談之久矣嗣後聞拂衣之說豈有他哉蓋謂生死難明欲于風波中求出頭耳夫道本無方迷於執方丈夫事業無妨道也不曰不離法場而證菩提乎然未可謂功業真無妨道也不有捨淨飯之位而入雪山者乎要之隱現無所不可惟不辦生死之心徒爾效顰則真不可耳令愛真靈照復出不知若翁果龐居士否居士沉金帛于水矣若翁獨不能沉功業於水乎。

　　又

　　接手書感承遠教所云世緣素輕近益脫然獨疾痛一關不能打透明知四大假合有身為患僧謂人之至親者身至難者患苦必先打透此關有個出身之路然後便好逢緣作戲借境煉心縱患苦臨身亦脫然無累蓋身是苦本亦云極樂若離苦求樂譬如捨礦求金若即苦是樂又是認礦作金古人到此舌折辭窮切不可退惰只要猛省返身一擲何如。

　　又

　　數年在江西每聞鄧老道及公經濟之才並見詩疏稿當今真難得此人也又云國家幸有此長城之寄更復何慮我輩林下人得以安心學道真大快事及某回來又聞公以出世自任山僧甚不然豈可將世間第一等便宜都要占盡了也留下此一著與山林野人過日罷何得攙行奪市昔龐老亦是楚人公豈龐老復出乎他一家洞明大法來去自由今果有此大手段大力量否幸以所得處見教一二何吝法之甚令愛大法已明公信得及否若信得及不妨與之商量彼決不負乃翁也。

　　復尼大士澹然(即衡湘公女也)

　　來書言言真切可惜精神向見解上去了孔子三千徒眾個個聰明博達善學愚者止顏子一人近時學道者譬如猜謎或于公案或于話頭上猜著歡喜也當悟了一番縱把三藏十二部一千七百則都明白了也只是播弄精魂不如收攝真神向那黑漫漫處要曉不能曉要說不能說眼睜睜地如機關木人相似到此更加逼拶豁然㘞地一聲頭破腦裂如夢忽醒方知從前見解都是夢言尊翁聰明豪俠真不可及不免被伶俐所使忽日老苦臨身不能治也不若勸渠趁此強健時向那神筭不到處計較難測處見聞不及處討個分曉縱有神機妙用能所是非一齊休歇惟有饑食倦眠而已只待報緣一盡符到奉行。

　　又

　　山中兀坐不聞動息未知近來見地何如學道須趁初心猛利就要討個分曉日用對境逢緣纔得出脫不然日久月深漸忘精進依舊流於世情耳近時學道人只圖口舌便利見識聰明及乎病苦臨身一些也用不著又不恨自己念頭不切立志差錯反說先聖也只如此且莫錯會好古聖一言半句如吹毛劍鐵釘飯木扎羹塗毒鼓無你側耳處無你下口處無你著意處無你近傍處狹路相逢貶眼錯過到這裏情消想絕思盡神窮寒暑兩忘寢食俱廢正於無可捉摸處驀忽猛省馳求頓歇再不隨聲逐色到此地位但是聰明解會能巧神通脫手讓與他人終日如癡如訥空腹閑心世人亦不識鬼神覷不見閻老子無處著眼纔是個頂天立地的漢子。

　　又

　　昨見尊翁以楞嚴晦昧為空相示此問正為自己細惑未盡見識不化生出許多見解不知總是緣境晦昧明被明昧曉被曉昧覺被覺昧總之不識真空所在故也自性真空觸物而應臨機而變你向何處知曉他譬如睡著無夢無覺時你知在何處忽然響聲驚覺知從何來要省響聲未至知未生時是何境象切莫作睡醒會好尊翁膽略聰明可遵唯這著子不敢奉承何也見識太廣機巧太多被伎倆氣魄參合難得淨盡豈不聞為學日增為道日減減到自不知處雖有六根置于無用之地又有何虛空大地晦昧名相耶。

　　復劉太史雲嶠

　　接來教感謝奉行從此外學愚訥內非虛閑不負高明之望也願公深根固蒂莫被境風搖動要信尊顯成壞乃是前因非今生人力為也若信得過識得破腳跟穩當趁此境風大進是非裏煆煉出世英雄豈俗士可知僧奔馳人境非求名譽只恐今生錯過萬劫難逢伶俐漢腳跟須點地脊梁硬似鐵遊戲人間幻視萬緣脫去知解及至作用不落窠臼纔是觀自在也。

　　又

　　聞公時刻不暇常有不如意事人生世間都在事物中安身大智慧人自有出身之路不被事擾先識得自己所以脫洒自由道眼未開時被事所轉常有如意不如意的在心總之不識本命元辰也公氣魄豪俠不凡只恨不在己分中打點若趁早回頭討個分曉便好遊戲三界就事安身不然我是我事是事縱做得勳業格天功名蓋世源頭上不清徹才力氣魄只在名利窠裏臨命終時依舊黑漫漫地不如放下門外事向那理會不及處猛著精彩著力打點著力查考忽然英雄憤發爆地一聲脫胎換骨不求無事分明絕矣。

　　又

　　前日未了公案只今何如予見公性勇猛恐無入處生退墮心權露光影令暫歇腳耳切莫以此便休古宿有三種接人下根人來除境不除法中根人來境法俱奪上根人來全體作用不立崖岸除是金剛牢強銅頭鐵額漢到這裏便有通變的手眼今夏入山大家多買柴炭鍜煉一番陰氣銷盡倘一日洗面摸著鼻孔大有得力處在。

　　復王憲副豐輿

　　別後不聞一音未知今日又作麼生想大進不待問矣公既省得自己反觀萬緣猶如夢幻古人到此意盡言窮若是義解之流饒他識量衝天聰明蓋世到這裏無插足處方知前頭工夫易得後步工夫最微十地菩薩量等三千大千世界說法不可思議見性如隔羅縠等覺菩薩了色即空悟空即色法量未滅智識有限饒他說法如雨如雲總是度量智是量邊事終非究竟僧數十年只為這件事不避寒暑窮參力究困苦勞形逼得身心無逃奔處一日掇盒送櫃不覺失手櫃蓋倒來打頭作痛豁然猛覺踢破無明掀翻識浪數十年愁苦一旦休息外緣既寂內識不停鼓作精神滔滔變化遇境逢緣六根不歇後閱古宿公案遇著▆沒意味句盡力不能吞吐當下失身喪命直得無事可守無本可據不免依原托缽度日以待歲盡而已。

　　又

　　純夫對卓老言會公於福州時將淆訛詰問他渠說都是哄人的公說只此一言毫髮盡同也卓老笑云觀公之言不必問學可知矣不唯辜負古人亦乃自欺瞞耳不知先聖憐憫眾生沈沒苦海無可奈何設此淆訛公案智識不能解利口不能言若是宿有靈根遇此公案如箭入心結滯胸中欲透不能欲罷不能懷下聖胎年深日久噴地折嚗地斷生死利害纔奈何我不得方好與人解粘去縛抽釘拔楔若果到此六根休歇心腹空閑決不作此註解矣令郎信根大利切不可把識見染污他逼拶到不通氣處忽然猛省方曉香嚴一擊忘所知那一句子纔不負他靈根聰明處耳。

　　又

　　蜀楚間關數千里何時得一覿面也世上業緣足以累人不是有力量漢誠難擔荷公向此熱鬧門庭佛事熾然真是不壞世相而入實相也雖到此地未稱究竟此時色力充實強自支持臘月三十日到來又作麼生抵敵公平生全力在于性命命根不斷是非鋒起我此昭昭靈靈乃自生後入此殼漏子被現前種種業力驅使如今三界二十五有莫不依此為憑仗以此當主人公屢聞辯論奇特乃是依此發出來的支節恐無始習氣未得勦絕於應緣處則不相應矣功名富貴真是令人可愛大慧斥云做得官大的無明大做得官小的無明小這老漢兩句淡話令人思之有味學道人真如大火聚一切大小名相俱不依倚世上夢幻無有窮極要得大醒在于何劫倘便道一談幸幸。

　　又

　　一別十餘年矣不得日侍左右飫領教言徒懷戀慕耳宗社寂寥無如今日單傳一路荊棘叢生海內參學者雖眾各執己見不肯知非欲得個返本歸源光揚祖室者其在公乎此段事決非小根淺識者所能擔荷若非銅頭鐵額漢子渾身是膽未敢撒手懸崖若肯直下赤手空拳一肩擔荷何惜餘光照臨窮谷耶不審日用事作麼生迎接僚屬時政務冗雜時還生忻厭否逆境逼迫時心安寓否事不稱意時心一如否六根對物時人境兩空否形骸分散時來去自由否望一一明示。

　　又

　　別後不奉道誨久矣不審動定如何近日士大夫以聰明意見將暫時岐路指為究竟便拋入無事甲裏道力不能勝業力浸淫打入塵勞內幾與飲酒食肉不礙菩提行盜行婬無妨般若此等外道同一窠臼如此豈唯生死大事不得力即小小利害已自手腳忙亂了也如居士根力道眼迥異時輩想不蹈此病古德云學道如鑽火逢煙且莫休竿頭進步是所望耳至于日用行持尤宜綿密昔李漢老已明大事而大慧猶叮嚀之曰日用間當依黃面老子所云違其現業除其助因此乃了事漢無修證中真修證也居士家尊奉五戒謹護三業此乃悟與未悟所共之行如日用飲食必不可廢者莫將逆行菩薩偶爾示現之跡便附會入一切無礙見解自己一人其毒猶小展轉相傳寫烏成馬將來無忌憚之流殆不忍言山僧往年見刺不破雖不敢自抉藩籬誤出示人亦未免有圓滑托大之弊今喜宰官中黃慎軒袁中郎兄弟輩同時回頭苦心參禪真實修行守護戒寶此乃法門之幸事也居士是法中有力健兒但恐休歇太早智不入微道不勝習耳若不回頭此紙即同臘月扇子也。

　　復方督學訒菴

　　時承遠教知公道念愈切菩提愈親逆勢趨貧誰人肯作古云世情日短道路遙長己見不忘千生隔越今既到此切莫便休但盡凡情別無聖解何為凡情或遇順則喜遇逆則怒愛則著憎則離是則稱非則毀乃至善惡取捨種種分別者是若到凡聖情盡迷悟見消又何明之有只恐覺明未化見識猶存境風觸動辯論不絕古云得意忘言道易親若不徹底窮根終非到家時節般若如火聚儘力不能緣世情如標膠逢著便粘去以相似之言記憶于懷於四大身中妄認個不生滅性末後窮年悔時晚矣。

　　又

　　純夫到得手書聞舟中得悟者三一路辯論甚妙覺得從前都不是此語雖好總是見解不如忽然猛醒披襟一笑更不道是我非我省多少精神不然如夢說夢縱悟得一千遍與己何干昔所謂傾囊布施之言總成寐語矣若得夢醒更不復夢做夢說夢總是自己豈有一人之身自作昔是今非之見耶純夫道公與王豐輿不相信非二公不信僧無可信處但願二公自信不隨人腳跟轉就是達磨西來覓個自肯的不可得純夫說二公盡被他轉動腳跟詰其來由依舊在門外打之遶如此學道不但哄人亦乃自哄。

　　又

　　昨承慈念感愧難當願公愍正法寂寥拼捨見聞報佛恩德苟或參決未透鑑辨未明被愛惡情欲纏縛於思惟測識之中卒未免于毫釐千里之謬蓋世學者莫不以識見解會分別能所為知至於聰見不及處則以為知有未盡理有未窮仍向古人冊子上旁求博采漁獵見聞見人說得相似便作道理會去殊不知本有妙明清淨無為之體已陷于知知識識之中忽被業風吹向境緣浩浩地依舊與情意輥作一團自己分上了無交涉如此者喚作辜負己靈埋沒先聖古云知之一字眾禍之門豈虛語哉近時士大夫學道說得頭徹尾徹下筆四六尖新寫得攢花簇錦一逢利害便自作主不得不知學道何為。

　　復袁考功石公

　　素服公筋骨如鐵膽壯神雄但開口應對便不本色不覺被機語氣魄瞞過何也好奇勝之過耳令弟聰明才學出自天然要緊處毫釐不肯放過真不可及二公乃是公安二聖復出世也令兄亦肯好學雖入義路去了念念不休若得回頭未可知也劉太史見地已明只欠懸崖撒手在公權巧曹溪一脈不絕也寂寥中看古宿省益人處錄呈數段請教似同志者共覽何如。

　　又

　　別後數載知所造日益精明見佳刻戲笑怒罵皆為佛事真法門梁棟也不知令兄何如今居清要之官兄弟一處終日共話無生昔東坡言世間那有揚州鶴今觀公兄弟受用豈不勝腰纏騎鶴者萬萬倍耶又見令弟與梅楊和書云學道事甚大非一面作功名受富貴耽聲色料理世情一面又去學可以了得又云古人四十年打成一片除粥飯二時是雜用心何等勤苦專一今纔有所得便以為一切無礙恣情作業不知地獄債何時還也可畏可畏如令弟所云誠是未可輕易抹過僧謂如世間種種事業做官做人聰明氣魄詩文草聖一切從心意識擬得的盡讓與公家兄弟只有聰明擬不得的意識行不得的這一著子還讓與老僧受用何如近有一疑無人為我破得僧與鄧公相處數十年承其過愛相信之深真知己也今一旦捨我而去雖日夕思念竟不知在何處公具慧眼者必能看得透畢竟鄧公真在何處若能破我此疑莫大之恩也。

　　又

　　生平求友不了之悵得一面足下悉為酬盡海內談心學者本不具眼又不遇人所以盡成辜負去也焦先生輩奈患聰明太毒難教淨盡受症在極微細所知愚處故不能渾融境風卒來湊泊猶在種地不空出皆渣滓舉筆開談不無根蒂為人手眼說法導迷如將勦賊先破其巢然後擒如探囊今時學者不經本色開導多是鼓唇意度博一肚皮道理親師近友只圖撥些勝負那得半個虛心空腹者哉這件事若欲求人正好于聖明之下大闢鑪冶煆煉群雄閃電光中攝取得三兩個英靈者佐助宗乘使佛燈不墜含識乘恩功莫大焉蘇雲浦有超格之資筋骨之士當用鉗鎚不可放過梅長公到京諒納入知己中此公到是個貨赤歷無染膽壯神雄正可優任奈不生鼻孔無把捉他處願宛轉慇懃造就得出來不同弱質無氣味者至囑至囑。

　　又

　　適逢來教聞發憤志斷除助因此念既發定成聖果承寄汾陽一段因緣我前在藏裏揀出欲勦絕鄧公見解不覺老僧也被他打失鼻孔至今痛恨無地又承寄來不知是我仇敵我費盡數十年辛苦學得禪道零零碎碎盡被揭擄一空依舊只還得個粥飯僧耳老窮無倚空守寒崖閑時栽得些惡辣物事管待禪客倘不棄來我山中也要奉上一碗辣出一身白汗到這裏全身放下一步一看除我一身之外更有何事縱有說的明的修的學的總是剩語此話非公力量超群斷不敢陳上。

　　復袁太史石浦

　　陶公云足下是真了手漢不任欣慰雖然切不可以此為是若自認是終無日新之用學如大海漸入漸深故曰無盡藏僧入山來愚訥兀坐全無活計數十年所學不知向何處去了依然只是個住山僧耳山中人無別事只有幾個法親常在心中若得無法可執無見可逞吾事畢矣。

　　復陶太史石簣

　　聞公學有大進僧甚慶喜非夙植德本焉能如是懇切邇者學人只圖充闊神機增長見識與己何益果有真志二六時中切不可放過逼到有眼如盲有耳如聾更加逼拶忽有個省力處就是得力處果爾到此慶快平生方知佛不欺人故云未到家鄉惟務到及乎到了也尋常又有何玄妙能巧向人言哉又莫作平常會纔道平常便不平常了公既不被生死羅籠便好游戲人間幻視萬緣書中道某是了手漢不知即日用應酬了抑另有了處若另有了處如夢說夢若即事了何處是了這裏分疏得出方具隻眼不然秪自欺耳。

　　又

　　自領教來會卓老言渠遨遊四方至南北二都尋求師友不見有一人實為生死惟公志氣真切只是路徑不同但向聰慧氣魄上著力不肯退步知非近時士大夫秪要會得事事分曉說得道理如佛祖相似不知反成壅塞我此門中無你分曉處無用氣魄處只貴息機忘見耳某無一能只這著子不肯泛然左挨右拶直得途窮路絕覷透淵源饒他千聖出來也須吃棒。

　　復焦太史澹園

　　金陵別後消息茫然李卓老化為烏有以法臺視之不知了手何如若以為未了則彼自掛冠以來精進殆無寧刻豈以聰明豪傑勤苦數十年而猶未耶若以為了則又安所憑據公素具法眼且卓老亟稱海內知己惟公一人故今所疑難不得不以相質此段商量正是出生死關頭處不作比方人物看望明以示我海內人文零落命脈如線都中固材藪不知尚有足任者否先時箇中自不乏人然或為毀譽所嚇或為疑信所搖不免改換腳步半途而廢真可惜也。

　　又

　　大令郎欲搆靜廬置野朽于座右共商個事不惟吾宗有托且殘喘得所賴矣復接手教知遽斷世緣傷哉是造化之妒賢不俯就人好事也人生此世顛沛坎坷大數不無千古英賢不足類是老翁臨此劇痛何如學問陰毒最隱最微十地菩薩尚有未盡為道若不經百萬惡煞照鑒檢察不出近世學人不取自悟多遊識逕攀緣他家糟粕比合自己根塵一段無味無生底徑截不肯推究講太平禪說脫空話個個都似毫無錯謬一旦飛災罹厄八面衝來渾無把捉待事過理融已鷂過新羅矣若秪討論些義味逍遣悶懷浮沉世俗乃可要濟生死關津豈能得乎實務了此大事須卸卻一生裝載乾竭累積珍藏將至玄至妙的能覺能悟的陰結不化的隱隱在臟腑中作奇作怪的劫賊陰魔通身打落罄教淨盡全無倚托如靈魂不得附屍相似倒向平地上忽轉過身來纔有一星見量現前急須吹毛鏟落無令纖土停針方許少分相應。

　　復傅考功泰衡

　　接蔣考功書道公吞過栗棘蓬三個不受人瞞僧特過訪果不虛也若非夙植德本累劫薰修焉能一信至此雖然切不可認著何也若作聖解迷在中途所以前步工夫只圖見性後步須要透出重關覷破生死譬如駕船無風浪時撐篙盪槳之人也都扶得柁若遇風浪滔天須是久慣的稍公柁柄在手隨波上下安穩無憂到恁麼時便好逢場作戲隨寓安身出格利生無處不可若有毫釐未盡強作主宰卒境一至瞥爾情生雖有見識聰明都用不著實自欺瞞非先賢之罪也。

　　復李孝廉

　　來云怕死忽到不知趣向若真怕死且看這一怕死的從何而起查來查去不論年月如水濕麻繩漸漸緊來逼到無用力處連那怕死的查考的一齊粉碎生尚不可得死從何來切莫知解過去了。

　　(直隸蘇州府吳縣信士丘紹光法名明囑室人
　殷氏法名明禪男丘隅法名淨孝　捐貲刻此
　無念和尚復問第一卷
　九章朱袞對稿
　長洲金之鳳書　金陵蔣成榮刻
　天啟乙丑僧自恣日姑蘇兜率園　識)

黃蘗無念禪師復問卷之一(終)


嘉興大藏經（新文豐版）第 20 冊 No. B098 黃蘗無念禪師復問


黃蘗無念禪師復問卷之二

　　語溪參學比丘明聞刪訂

　　復鄒司寇南皋

　　不審年來己躬造詣何如僧數十年苦辛搬盡欲求個知命者佐助吾宗終無適願公天姿卓異膽志超群正足勝任此段因緣柰聰明太煞多被見解陰魔瞞過於般若本心不能觸動先哲斥為認賊作子者是也若據本位中一切覺知全無交涉但起絲毫覺知即劫家珍之賊非本覺主人也然覺知者但方便權名耳豈覺更有覺知更有知中間更容誰分別是覺非覺是知非知耶如翁自南皋豈更向人道我是南皋這場事惟翁堪任且人生得失興衰猶若一夢惟死生大事乃永劫無盡功勳安有大過量人肯草草苟圖自印而已況浮世事無有盡期扶世擔子挑來已極亦當放下圖個輕安出世一法最緊要事急忙下手打教淨盡畢此殘緣分明落處三界出沒無復滯礙入凡不卑入聖不尊佛界魔宮隨意自在雖然親證始得切忌相似。

　　復劉金吾延伯

　　學道得力處在臨機不亂所以然者只是平常看得幻妄破如用兵法臨陣遇敵彼此兩忘橫衝直撞取無不勝足下天資超卓邇來妙用神鬼莫測真為學之得力也正是口說無憑做出便見足下雖信此段因緣不假功用但少竿頭再進耳此處若不抖擻精神嚗地一斷突出本地光輝是所謂無明窟裏出活佛解脫坑中入死人是也深惟珍重。

　　又

　　接來教令某毫髮悚然就是釋迦老子在靈山會上四十九年覓個無事的人不得末後拈花示眾止有迦葉覷透此意不料公當下省會直超百千萬劫可見長公具眼說公聰明直取法王首真不偶然也閻家老子原是自己日用善善惡惡的心既無此心又有誰喫鐵棒驢胎馬腹即日用中妄求取捨如意的心既無此心臨機應變如架上洪鐘大扣大應了無形相可得只這著子盡大地人不省只在幻得幻失處顛顛倒倒縱求得功名蓋世見超今古全不得受用不但不得受用且造幻業去受幻報豈不哀哉公既大醒方敢說這話。

　　復岳司馬石帆

　　自獲命以來數十年江海奔馳欲覓一知命者擔荷此事為報先德柰近時學道者不具本眼盡被邪宗誘入他窟並不遺半個過量丈夫迴頭返腦向自己腳跟下推窮一向只去倚墻靠壁攀為己有眼空一切無知之流信以為實互相引證秘為極則快事殊不知大家牽入火坑去也真為可憐憫者設有知者亦只得緘口坐視而已僧一見足下傾施肝膽顧如骨肉非曩劫道緣曷能值此且喜公已具智慧眼金剛骨篤信有此研究益切真吾法中瑞相也老朽往返千餘里受風水顛危不啻萬狀得足下悉為我酬謝盡也足下造詣已純但須弱竿再進勿容見解滯絆識情瞥起急用金剛慧劍鏟教淨盡不被有賊誑亂要見有賊麼只這參學人于四威儀中究取明辨的于古德章句上追求的于自己意根下卜度的覺有滋味有透悟有玄妙人所不知己獨知之有所得者便是先德斥此荼毒鼓喻眼著迸睛耳著塞聞臭著鼻裂味著舌爛觸著身摧意著顛癡於六根門途相逢總教遭他誅戮於此不可不慎既識得渠面目再勿使他酷毒抖擻精神豎起脊梁看如何便得不遭他手如是追如是究如是逼纔有好事到來隨疾驅向他方世界畢竟造到個力盡氣微處橫不是直不是提不起放不下渾無巴鼻亦不得生大憔悴愈惱愈急時忽然迸破關捩子伸手摸著鼻孔始知令郎元從翁出有甚奇特百萬繩索霎時頓斷實證如斯田地正好借幻世為砂石磨琢自己鋒利隨緣了卻殘庚緣盡分明落處至囑至囑。

　　復左督院心源

　　遠承翰召何感如之僧平生溫飽自適別無所長何辱名公大誨海內真學道者零落如辰星此際豪傑皆流入氣魄名障中可嘆也惟貴省之風不變一二大老尚肯以此事作家常茶飯著實參究此便是彌勒內院矣聞臺下常住雲門從姑間僧不勝神往正法寂寥無如今日安得跛阿師復出欲打殺瞿曇以報佛恩也臺下想是雲門後身故扶持正法藏廣布大法雨令有情無情同成佛道諸佛出五濁惡世真不虛也然眾生雖各具本性不得時雨終不發生望公以當日靈山付囑捨身弘法無似戒禪師作東坡嘮嚷一生令空過也想公必不深訝惟堅固道心千里猶如覿面矣。

　　復董太史思白

　　適窺學問已造窮崖只欠撒手幸念時不待人猛於百尺竿頭憤進一步突出元身歷劫煩惱無明當下冰消瓦解自是乘般若力勿忘本願正好垂手入廛于太平盛世大建鑪錘煆得出一兩個鐵面無情漢續佛慧命以示後昆使世出世法悉賴劻佐佛道王道不無梁棟方同千古聖賢以宇宙為家物我一體憂人之憂樂人之樂苟一物不得其所如箭入心夢寤無暇安者今此法門危如壘卵誠難挽濟惟居士立地推倒須彌吞卻器界舉足下足無心外法方是借王道而顯家風真出窟獅子也。

　　復汪司馬靜峰

　　幾欲扶笻躬聆教益柰不果所願但遙望道風而已時臨像季正法凋摧慧宗一脈寥寥幾絕海內法席不無然不免殊途異轍居士夙植般若親承授記降生末法拯救群迷正慧命懸絲之賴耳所慮流光易邁天意人情變無常度事在燃眉寧容緩滯惟妙運玄機與大地眾生抽釘拔楔使參禪者毋沉妄見念佛者了悟唯心言唯心者別無淨土可生若有可生又是頭上安頭反添翳障心土既淨人境兩空又有誰作彼此去來之相果然猛省盡大地是無生處處成極樂國矣欣厭總是自性三昧纔不辜居士夙世正因生平造詣也。

　　復黃司馬季主

　　世人讀佛書柰何不識題目佛明說了義人反執義玅湛總持是空名萬事都是自己只因執著為實被他障卻真空忽爾猛省不求人知不顯己會方是了事漢如安老讀楞嚴一見便休更不擬議這便是看經了事的樣子惟居士功夫密切摻履有年秉金剛劍斬斷葛藤直蹈妙湛總持物我不動田地內無奇解外絕淆訛俗士庸流對面難識到此始信十世古今始終不離于妙湛無邊剎海自他不隔于總持迷也是妙湛總持悟也是妙湛總持佛之出世達磨西來得喪窮通天翻地覆總不出妙湛總持耳恁麼省力誰肯向腳跟下驀地覷破截卻知解如見贓殺賊不生憐憫今時學者柰何離不了元字腳若從冊子上領解的問他已躬下事便將冊子上話來抵對若是識見領覽的問著便將識見抵對若又與他拈卻便道黑漫漫地怎生是好殊不知黑漫漫處正是鬼神覷不著處三世諸佛安身立命處從上老宿說滿天下無口過處惟有居士斷絕所知通身妙湛所以居鄉數年亦無人識不被得失遷動方與傅大士把手共行不能時領清誨是所恨耳。

　　復蔣文選蘭居

　　來書云百尺竿頭腳軟不能更進只得罷了做佛做驢只是一樣觀公意儘可罷休何也一切教典悉曉會得當機妙用亦不費力一切淆訛使我不疑諸世間法瞞渠不過儘自受用只難免閻老子鐵棒日用伶俐分曉機變解會就是喫鐵棒的從無量劫來把主人引入輪迴六道逞嘍囉弄精魂都是他要得出離生死除非沒分曉絕理路前無村後無店傍無巴鼻那時無計可測猛著精彩聳身一擲撒手懸崖如夢倏覺更不作寐語矣。

　　又

　　公出世來有為功業今已了畢出世大事又得入路行與不行在自斟酌若真得的人了萬法之本空照五蘊之非有公今日用過現未來三念果盡否得失了忘否若有絲毫不盡說得十分明白不知全身坐在世情窠裏常被世情播弄觸境逢緣千思萬慮矣。

　　復李太守文臺

　　性命緊要事君子所當為不可等待官乃形衣形是心役學道學心役不妨主何必林下而後為乎不如趁此色力尚強精神尚壯就中看這臨機應物的從何處來參來參去有朝摸著自己面目乘般若力秉智慧權致君澤民利莫大焉如何怕做官就做不得佛秪因不識主人隨逐識奴引入四生六道頭出頭沒驢胎馬腹受形萬狀豈有驢心馬心凡心聖心耶佛之一字乃覺之別名不覺時我隨境轉覺來我能轉物又何得厭官而取佛乎謬之甚也要了此事須把死之一字懸在眼睫下如墮萬丈坑要求出相似釘一確二著實取究莫類世流僅附談柄而已死生事實不是虛傳足下死固未經病已驗訖誰有智者坐以待之急好于公署中指揮衙皁時展覽文案時斷理詞訟時與眷屬飲食寢息時夢中主張不便醒來忽得神清翛然時著意提撕但凡神巧怜俐卜度思量可到之地都屬識神出生入死全被這廝瞞昧當著眼看除諸外那個是文臺公的娘生面目逐日如斯提如斯追愈急愈追追到個黑漫漫無巴鼻處正是好消息慎勿厭倦就止越教抖擻精神單刀直入纔有一星好事來到隨疾截去窮到氣盡力微時是事又不明心中如火熱相似欲退不得欲進無計正煩燥間忽地撞破黑漆桶子瞥然一身冷汗迸出一道神光耀天耀地始親見官也如是佛也如是亦不貪生亦不畏死六道四生神通游戲護國保民封尊襲裔成佛作祖總攝夢事腐草奉瀆。

　　復瞿太守洞觀

　　昔見公動轉輕便言行相應乃是累劫親受佛記不忘付囑者也課誦三十餘年親肯方休海內諸公雖信禪學只依見識聰明利口辯論以為自得忽逢禍患就做主張不得不知蔣公當此毀譽何如這裏不被幻境播弄方得腳跟穩當纔有參學的分望公莫捨弘誓願力抖擻根塵是非場裏挺身直入救取一個半個纔是英雄出世的人也。

　　復陳稽勳蠡源

　　近來日用何為切莫守靜以為功課若執久不化貪閑愛寂懶接人事日久月深漸成偏枯之患忽復遇境當情忻厭成礙故云見色聞聲不用聾信得過放得下神機應變自有天則豈用人力為哉林下日子難得不可虛閒空過趁此究明腳踏實地一出仕途定不忙亂纔是自在閑人也。

　　復顧孝廉

　　聞尊翁臨終時說萬念俱非功名產業恩愛眷屬都不相干只有痛苦自當此言雖真切不知真醒也未若果醒如脫垢衣隨念變化來去自由更不鑽胎入腹何有性命雙修又聞令堂祝髮何必如此往時學問今在何處塵俗之人迷己逐物錯認色身故有留戀智人先覺色身如影何戀之有若不信且看夜間睡著無夢無想時何處損滅得他忽然響聲驚覺就認影忘真以覺認覺轉背轉遠爾等只在知見上立知正是生死根本也。

　　復丘參將長孺

　　公睿姿朗識絕無俗懷再來人也第恐今入富貴中應接不暇將從前自己事盡情忘卻了惟急早回頭趁此熱鬧處作大休歇場茶裏飯裏醒時夢時接待時休暇時歡喜時煩惱時刻刻提起把此一生了卻萬劫大事豈不快哉恐富貴易過轉盻間臘月三十日到來將何相抵敵也公頗記十五年前夢中事否一切富貴眷屬帶一些不去止此孤身又被他六賊併害好不怕人就今二十年戎馬功名霎時便過又豈能帶得去耶若待臨時求佛恐叫他不應那時入在六賊手中任他毒弄豈是大丈夫所為若信得及提起便行更莫躊躇一朝大事了畢方不枉知僧一場也。

　　又

　　一別十有八年今幸歸里柰不及頻領清誨公乃散聖再來遊戲人間富貴利名借道便往不掛胸次渾是逍遙快樂恐未噴地猛醒不達真樂不免取境為樂常被變遷若知真樂非境真常不遷方會死生一致寤寐一如政使醒後豁然不妨大地是個美人吾身亦滿大地行住坐臥不見有美人相亦不諱有美人相玩之弗為情棄之弗為逆不怕大地是口劍吾身亦周大地行住坐臥不見有刃可避方知無我相亦無心外之法也終日入遼東戰陣如帝釋處歡喜園無異若不猛醒只學口說道理殊不知正是長我慢山增荊棘林功德法身從此沒矣但願早翻過身來莫被境物留礙是所望也。

　　復孫比部善長

　　接手教知公肆力此道不減昔時真儒紳中麟鳳也老朽退居泉石久矣日同二三野衲種田博飯粗了餘生辱蒙心經贅言見遺展誦數過嘆喜交集既喜其用心之篤又嘆其知解迷失當人公識心經乎心無名相亦無方所從何處下註腳縱註得語話分明道理透徹終是圖畫虛空況將心意識妄自合會重迷本經攪起學人識浪永無平息心經兩字原是標題從觀自在以下總是註腳曰無色受想行識無眼耳鼻舌身意等明明解出一部心經若肯退步返照則言思路絕聲臭俱泯是何等自在纔一舉心動念便屬知解活計依舊打入五蘊窠窟裏若終日依經解義說空頭話臘月三十日到來這個還抵敵他生死得麼莫說臘月三十即今展角坐堂臨民敷政違順二境卒至喜怒之念乍興這個能不被他互換得麼平昔見解文字到這裏總用不著除是偷心泯絕知見脫盡也無事理可分也無禪道可學方稱無事漢你纔開口道個悟字禍事不小況乎覓印可求向上波波地只要喫人涕唾如何得自心般若大自在菩薩真身出現也。

　　復蘇兵憲雲浦

　　僧抱影寒崖了此殘生耳只將一場夢事每向人言其柰大夢何昨睹與焦太史書始知公以青眼視老僧也又云某如寒灰雪照恐錯認定盤星耳何也二公才能博達見超今古某未讀書德淺行微出言莽鹵待人唯一鐵釘飯木渣羹誰肯下口咬嚼耶每以這腔熱血傾人輒皆退席而謗吁舉世愛滋味逞神機北轅南轍兩不相符即袁石公豈不稱相知者但詞章品藻著述驚人義海淵深卓越群表正眼觀來止在播弄神機竟非了義於威音那畔尚未夢見在臘月三十到來管取一場熱鬧即世尊為一大事因緣出世當機輒有證悟者猶名止啼黃葉德山斥為拭不淨故紙由是觀之著述非究竟也阿難將佛四十九年說的記持如瓶注水毫無滲漏又被迦葉擯出十五年後消化已盡疑問迦葉世尊金襴外另傳個甚麼忽被迦葉一拶始覺無事公具爍迦羅眼超越常流肯作此見解耶若到腳踏實地大用現前不存軌則便能毀譽同情生死混入於此平等法門轉自己為山河大地變草木為丈六金身亦非分外這話見公相愛之甚不過以毒攻毒耳外有古宿牙劍欠利咬不盡渣滓寄覽望公和根吞卻免畔後人言外消息願以示我。

　　復胡侍御催景

　　接教後無時不在左右愧無定力虛受幻質無片刻之寧不得親領教旨來云燈不照燈一不知一又恐同木石耳若果真一萬事畢矣在天同天在人同人彼此兩無真體流行變化莫測到此總是未發之中一切名相絕跡無蹤矣纔是曹溪印心之客又譬眼不見眼門下見得甚明僧觀此意還只見物未得真眼若得真眼自然無物何掃之有所謂仁者被仁礙智者被智礙百姓有不知在總是自己知見立出許多名色障彼道眼不得自在耳又云泯知塞見若果真省本來無物耳自聰眼自明用泯塞作麼鹵莽請教不知何如。

　　復陳少卿石泓

　　讀來教渾然一紙世出世之津梁也果踐其行不惟無許老僧湊泊雖釋老復出亦只得鉗口結舌而已如是而行何世不治何民不化但出乎無心物我一體取捨都無洋洋蕩蕩渾無拘束總千遊戲場中打場戲毬便了又有何靜可忻何鬧可厭丈夫之行當如是慷慨喜則清風朗月怒則迅雷疾霆安同庸鄙之流兢兢業業謬將此七尺軀甘作六寸烏紗之奴耶富貴兩字皆係前定希之不來驅之不去安排計較亦奚以為世出世無兩法既能處世亦能出世卷舒天則醒醒然自不涉夢中事何假再提然醒之一字因夢而言豈有醒更醒者如足下是石泓安用再覓石泓者哉來云纔一休息輒如死人第恐未得與死人相似若真得如死人個中事畢矣即此作用便是先賢捷徑功夫但未純靜耳久久摻煉得去正好藉此宦逕為題作自己一篇出生脫死底緊要文章逐日思逐日作一朝打破空劫疑瓶瀉出一韻天然絕句了割生平結局胡敢不稱羨吾邑中又出一員天資現成的享福人也。

　　又

　　前因藏經行速未得盡領教益昨見公當此大任於富貴聲色經世出世而兩全矣非大乘根器最上靈苗豈若是哉信得率性一切放下率到未發處自然超于言語想相之外不在人情事變之中難以形容難以測度不落有無不墮生滅本無向上向下利害禍福無地可容矣不知性命真竅原無定相只因執定已見伎倆參合不知纔要求妥即屬情見要明生死源頭只在一念未起處看得破方省未發之中消息到此朝聞夕死之說了了分明。

　　復李司徒夢白

　　接翰教知邇者工夫急切吾宗有所賴矣來諭中初謂頗知入路覺前見解皆非安心做去以待大休歇地末希于懸崖處覓轉身消息只此一問首尾顛倒者三心外無人人外無法能安能做能休彼此歷然分明是事與本體何干既肯懸崖撒手還容爾轉身覓消息耶近時學道者纔發心時先立個或禪或道要去明他不知纔有分曉失卻本命元辰矣隨打入識群隊裏將個識神去究他不識不知的便謂是悟處殊不知只這不識不知的便是脫化不去的偷心喫閻老手中鐵棒者是反引秘為莫見乎隱莫顯乎微了生脫死的極則事甘墮他陰魔坑裏自安自契雖千鈞氣力也拔渠不出真為可憐憫者足下出頭來歷真切為命迥不同類奈何又被聰明魔使向深求苦索處著倒若謂此事是求可得者豈不謬哉公飲此毒久矣此段事無多子大過量人一覺便了有甚羈絆何得拈一放一展轉遲滯多年摻持猶戀舊時行履日月迅疾百年勾當少分已去若只如此用卜三十日事大可怖懼不如趁早打開胸臟將生平學益得力的狐疑不了的通身放下倒瀉無遺直教空蕩蕩地驀忽衝開頂𩕳隻眼照破微細識賊猛揮空王寶劍勦絕我根株裔親臨自己田地纔覺一生所蘊都成剩事矣。

　　又

　　知公為學無不真切奈何執己不返轉見參差諸佛在無中說有卻向空裏栽花明知故作接引凡迷所以造幻軀說幻法游戲三昧指眾生歸寶所渠在有中尋無譬喻醒裏求夢將巳求巳豈不多事幻有幻無總是夢寐思盡還源方達無生之旨這裏不醒且將趙州狗子無佛性話行也無坐也無語默動靜總是個無有朝無到迴避不及處失口道著也未定在。

　　又

　　來教云他死明明吾生昧昧不知果何所考觀公志雖堅確錯向門外去也只在形跡上用工要望臨行得力何可得哉不惟難敵生死偶逢利害毀譽心不驚恐顛倒自難信也近時學者不服本色鉗鎚所以勞而無功海內諸公雖多好學只用見識引證名言註解道理何曾切為生死若與相處連道他三個不是心火巳有八分不快古云談真則逆俗順俗則違真豈虛語哉昔溈山問仰山汝迴光返照那裏是你解處仰云某到比無圓位何處有解獻和尚溈云纔言無圓位就是汝解處誰肯無也若恁麼見總是能所心在觸著病發信位顯人位隱在公既錯愛不覺葛藤如許石公所集攝錄純是理路義句新鮮原從見識中流出所以見之無不契合如子見母不覺合為一體也老僧沒意智不會織造只有個栗棘蓬當面放著不但公不肯咬嚼人人望影而退古宿剩語數段奉覽倘肯栽種展轉流行恐有沒量漢子不顧性命望空一跳未可知也。

　　又

　　深山寂處久不聞動靜何如年來狂醜犯順舉國懷憂時賴長城威伏使林泉野衲高枕忘緣總仗維持之力耳昔陽明先生奉命征討每遇行兵之際輒自提撕無不得力故云外寇既除內賊隨勦觀此老一動一靜念茲在茲雖顛沛流離亦不忘卻巳躬下事誠所謂痛為生死借世煉心不離殺場而證菩提榜樣者也居士乘悲願力示現閻浮為大地眾生作眼目者寄跡宦途棲心禪理深造其源腳踏實地山僧服膺久矣忽地經此利害之場正得以照察玄微不識於利害兩種關頭果得一如否果無觸擾否拂意之事卒然至時果得如幻如化否果然主人公不亂方寸否透得目前這一著關捩子過雖百千萬億著亦只如此又云昔年望侍郎不得今侍郎望昔年同在荒山又不可得也觀此說話欣厭未忘分作兩重公案看了若得會萬法唯心動靜一如歷仕居鄉皆無不可故孔子一契斯旨便云朝聞道夕死可矣他因洞徹本源便開口說大話瞞人亦未有甚奇特處也秪在勦絕內賊毋使外馳而已近時學者病坐馳求出語尖新落筆輕捷處處疏通字字花美卒爾些微拂意便即手足無措方寸早巳亂了一毫皆不得力何故蓋自巳未能徹證源頭腳跟不曾點地一向只與人作個傳話漢耳小修公久息音問不審邇來摻履何如諒渠與居士個中人凡有新出商量望以示我近得商令潘公拳拳以佛法見教不至寂寞其人俠骨剛腸英才豪氣真不可及倘得附洪鑪冶鑄法門梁棟定無疑矣。

　　(直隸蘇州府吳縣信士丘紹光法名明囑室人
　殷氏法名明禪男丘隅法名淨孝　捐貲刻此
　無念和尚復問第二卷　九章朱袞對稿
　長洲金之鳳書　金陵蔣成榮刻
　天啟乙丑僧自恣日姑蘇兜率園識)

黃蘗無念禪師復問卷之二(終)


嘉興大藏經（新文豐版）第 20 冊 No. B098 黃蘗無念禪師復問


黃蘗無念禪師復問卷之三

　　語溪參學比丘明聞刪訂

　　復梅司馬長公

　　來諭中謂一切看破巳得大自在法既看得破火噴噴的戰兢兢的無非幻妄又有何靜可守何鬧可厭若有靜鬧可分終是大夢未醒又云醉人不怕虎正得無知之力既有無知之力可得畢竟還屬寐語只有筋骨痛時甚不好戲處勉強做去日久月深習慣機忘豁然貫通隨處逍遙到此地位便好游戲三界借幻軀作幻戲單棲不覺寂群聚不覺擾說話忘口下筆忘手便是無心三昧造化屬我矣這段事人人有分只因執賢愚巧拙分為限量造為巳有認著形器要常住世所以我是他非豈不謬哉此處醒悔得孔氏耳順即我礙膺之物化矣。

　　又

　　來云日在戈戟場中橫衝直撞見客如牛頭馬面請酒如下油鍋不勝熱惱憶昔有言醉人不怕虎自得無知之力此句說話真可為擊煩惱山之鉗鎚今觀此說則首尾天淵前後不相照應矣若是親達無知之境了無彼此之相不屬意識不蓄是非那討苦樂二邊但循世緣隨機應物而已又有誰受苦樂誰耽忻厭耶大都只作譬喻說過去了總未真達無知之旨耳僧數十年前聞說有個佛可成便謂成佛後獨超物外另有神通變化如意樂事所以憤鼓妄想沸起馳求磨褌擦褲遍歷艱險忽被幾度掀天撲地的惡煞逆境照破頓使空劫積習人我高山是非棘林無明惡覺欻然蕩盡始親見得眾生是佛之功德母佛是眾生之慈悲父了無棄取方得四楞蹋地倒向眾生隊裏摻煉巳躬未盡之陰氣年來纔得一星之力欲共一二銅頭鐵額漢鼓揚法化用了私心柰何不堪共行終泯殘喘于冰崖而已門下英俊不群惟不忘本誓趁此大明之下拔得三兩靈裔出來續遠佛燈感荷感荷。

　　又

　　來云人命在呼吸間此語真切世人都只把做說話忽略過去了不是自家經歷幾番利害世情怎麼冰冷得來所云昨日的今朝不見了早辰的下晝不見了不是夢醒焉得親切朽謂隨說隨了又有誰說誰記若有可說可記是分外的事回頭猛醒赤條條地又有何事只因今人要明心見性要識西來大意這總是事若真無事者饑來喫飯困來打眠應用隨緣不留朕跡這纔是本色道流又云夢白昔在山中望侍郎不得到今日侍郎望山中又如何得到盡行說透了只恐到巳分上又輕放過前長孺居遼陽寄我書云這番歸來幸虛我一榻以了餘年及至抵家整日應酬人事那得閑工夫幹辦自巳事來如張江陵視天下為一巳不復思有身家纔得洪流遠大名垂不朽今人之用志在恩子榮名總之私欲心在防患過甚故兩失其全也今觀此老世所罕有不審于巳躬下安身立命以居士慧眼觀來可有下落否又李長者英敏過人下筆無滲漏識浪滔天凡讀其書者無不受益總是依通俠氣不化此真俠骨見解者所使的樣子也延伯一生妓妾滿室從朝至暮無片刻寧靜及至死苦臨頭一毫受用不著這是積凡財欲被財欲所使的樣子也當急看破惟不能看破所以積凡財欲的被財欲所使抱識見的被識見播弄不知無事是究竟法居士云先帝甫一月而疏通數十年廢滯又去之太速他能以一月之間了數十年弊病又以一日之間了人生百歲纏縛大了當人生滅之場肯久戀耶這段葛藤望居士一刀截斷免絆後人。

　　又

　　得失成敗物之性也眾生不能洞達一向迷己逐物不免被五行管定然而順則生逆則殺生殺循環何有窮極大丈夫漢須與世別若依然逢順則喜遇逆便憂又何與于造次顛沛之旨乎如秀才不經歲考莫辨優劣官吏不經考察莫別賢愚學道人若不經幾番拂逆事安能識其的當此正利害卒爾面前宜著精彩看果到盡致之地否還被境物奪得否且世之稍有識見者便知得為失本成是敗因況生平以大事為己任者豈隨得失成敗流動乎居士昔云昨日的今朝不見了早起的晚上不見了此語透骨徹髓非親證一番不能有是妙論然此火災非無因突出既當壘卵之世居士乃社稷生民所係上帝以是試剛健也未須具隻眼莫作等閒忽略過去了經世出世只在一星間耳今日三十明朝新正事物循環無乃首尾相換而已於一真靈明有何增損快快抖擻精神裂開見網割斷情根放出無礙大光明藏照破五蘊山頭元來是個淡蒲虀多買爆竹廣辦珍饈過個奇勝新年豈不美哉。

　　復王司空墨池

　　昨從梅開府處聞尊臺清淨無為不被五欲八風所吹乃是靈山付囑願力下生現宰官身寡欲自居五濁世中萬無一矣再有何法可說又有何可印證眾生迷己逐物背覺合塵分外貪求更設王法以平等心不許分外各得安樂故名正法只因日久成弊不知寡欲是道各逞私心以公取私以強欺弱便生多事四海九邊原自清淨無辜欺取私財惹起干戈傷害天理風雨不時黎民困苦我佛又設緇衣棄欲割愛隱處巖穴作人標榜不料日久狂瀾熾起一夥瞎禿捏目生花拈搥豎拂擬古代頌名之曰禪曰道良可太息古云因禪至病者多有病在耳目者以瞠眉努目側耳點頭為禪病在口舌者以顛言倒語胡喝亂喝為禪病在手足者以進前退後指東劃西為禪病在心腹者以窮玄究妙超情離見為禪據是而論無非是病惟本色宗匠明察幾微目擊而知其會不會入門而辨其到不到然後用一錐一拶脫其廉纖攻其搭滯驗其真假定其虛實而不守一方便昧乎變通俾終蹈于安樂無事之境既到此境又何印證之有若謂實有印證失卻本來清淨矣幸者居十門中間出英豪乘夙願力赤瀝無染借王道而興佛道則吾宗量不息矣。

　　又

　　來云病瘥藥除還他赤子無事可道又何有望州亭烏石嶺之名也若論己躬有甚麼事如人夢醒返思夢景原無實事這裏了知還元眼不見眼也古宿道座上無老僧目前無闍黎有甚麼相見這話似拖泥帶水不少在居士分上首尾一貫動靜如常豈不聞未出母胎度人已畢未開口時說法已週近代時人不識自心將粥飯氣作禪道傳人如窮子出門背父逃走轉求轉遠唯有居士腳踏實地不被物染從幼至今無欲無依了事凡夫自無寸絲可挂便與萬像為主借三界為戲場轉識海為性海這葛藤望居士猛著精彩把慧劍絕卻老朽命根真報佛恩也。

　　復潘兵部昭度

　　蒙賜諭愧薄世緣不敢走侍此件事非夙植德本莫能擔荷愚見須噴地猛醒何有待時今德民化物之際不落思議此真無作妙用無可比況古謂千聖不傳參尋不到聰慧不及亦是朽衲數十年分疏不下處此中絕無形名那有朝聞夕死之說乎諭中謂從疑得悟讀至此不勝感涕是中果有一字商量真成套語佛法原無甚麼說個撒手懸崖亦是剩語大丈夫豈肯從門入乎惟內不立知外不循境反觀朝聞夕死皆戲論也。

　　又

　　居士與梅長公乘般若力遊戲人間機調相投非老朽所能測也諭云學道人非具俠骨不能然謂具俠骨人能學道則可若謂必俠骨人方可學道恐執俠不化終被意氣驅逐難得本體呈露故世之貴俠骨者以愈于齷齪庸腐輩耳非真俠骨可貴也況英明特達之士未必俠骨又復追蹤俠骨是本體逾失也焦太史末路果是本色則繁苛盡除豈不足佳然與老朽交最久獨汎濫詞章擔閣一生未免內有能是的心外有所是的法將本色盡情埋沒而反以障本色者為太本色豈謂其器度尋常少一段俠骨乎恐錯認本色矣若果到本色田地透悟兩字何處安頓居士謂三乘教外更有所發明乎吾教云上根利器一聞便了尚無有二何況有三秪緣利鈍不等假設教網澇漉眾生若人猛醒總皆權喻長公疏如鐫石倘得居士數語則又何啻一玉帶鎮山門也令弟聰明根利筆底儘有仙氣指日當大魁天下為一代名儒無疑也。

　　復喻文學淑余

　　正懸慕間得中海書道足下于學問地中悉具超宗令朽人不勝加額但不知于世出世法凡聖位中巳入平等三昧否若證此三昧我根先灰不見人相既絕人我比量都無中間自無迷悟聖凡同異顛倒分別等事正好與世浮沉無非自在亦不妄執此見若有毫塵不化即是聖證無明生死株裔恐他日翻為增上慢魔攛入不無干湛寂海中鼓起波濤妄搆是非使吾人于內外凡聖等法中總不自在先聖訶為蕉芽敗種是也。

　　復中海禪師

　　接來教知造詣非昔讀佳韻字字入聖超凡較諸古今詩偈更無等者要諳本分事猶有聖證量在未得拼命一下不免被聖證魔縛使自不覺祖師門中不容是事若有一毫聖情不盡即是我見未忘就中妄立聖凡同異等障故釋迦老子於雪嶺六年支離總無交涉忽睹明星頓盡空劫無明亦只點胸低聲云個盡大地含靈一時齊成佛道而已看他有甚玄妙能超人處後輩謬解便謂佛有成道後于祗園諸處四十九年說法度生等事既雪嶺睹星大地一時齊成佛了復立誰為佛說法誰為眾生得度於此處打得徹便不墜聖凡是非等坑方許名無著道人不見有我人是非亦不見山林是靜城闕是鬧眾處不繁獨居不寂不取現證不務當來隨緣度日緣盡歸根出入自由不涉滯礙便得與先聖把臂同行若有纖塵差殊即隔千里萬里去也。

　　復毛文學玄淑

　　來教雖真切柰何未步正徑多被知解卜度瞞過且蘊習太熟開談揮毫不無拖泥帶水來云十年為學病苦臨頭全不得力如此說話好如欠債怨財主何也若有真學道不得力者諸佛都成誑語歷代祖師悉是騙人自謗猶可謗法則殃慎之慎之言平常得力而臨難不得力者乃正前塵分別影事都是意識可到之地便由你主持把捉死符卒至能主者先惛還許爾討得力麼倘有毫毛孔隙蚤被閻老穿去纔有分曉他家苦具先遍償一遭了曉悟透徹得力奚為乎此際足下未曾夢著故一毛不契便即忙亂手腳禪乃衝我關之鐵砲足下執禪自縛曷能解也僧柰酷患求友病症故使叨咀如許若謂禪言可形意可測理可度智可知的盡大地都是三藏十二部剩語打發去了又何待足下講禪道耶老朽秪得曲奉尊命又胡噴一上足下云臨機不得力欲希得力為究竟謬矣何也滿世界人學道不得脫離生死皆由太分曉得力了豈知這個分曉得力的便是生死冤魂若能從此要覓得力的挨身拶入步步掀翻單刀徑趨直取那能覓得力的纔覺一毫得力一刀劈開直教粉碎淨盡始證空王正位快好將一切參想精進見解得力功臣盡形滅戮無遺復將能證空王者總教一刀乾坤屬我矣。

　　復李文學

　　聞心事不樂逆境動心此是世法非世外人也豈知大丈夫以他山之石可以攻玉借境煉心莫向外求縱求得來必有失去何不用自智鑰開己寶藏隨處安閒快樂矣古云父母非吾親誰是最親者尋繹斯言則父母非靠況其他乎豈不聞凡所有相皆是虛妄不知自己一段風光照天照地耀古騰今何用外覓也舉世只是依他作主妄想不休便成依報幻命幻身幻財焉得長久一旦失之悲愁無限公非常人故出斯語。

　　復鄧文學信之

　　爾學道數年正眼全無豈非錯中之錯不聞孔子三千徒眾終其身秪取一顏氏子雖有七十二賢秪可傳言宣教幾人實識得心來近時海內學道者如牛毛識心者如麟角老朽奔馳五六十年求夫真為生死秪有令叔文潔公梅司馬衡湘公二人耳其餘都是說禪說道打口鼓子堪作何用不但敵生死閻羅王徵草鞋錢有日在豈不痛哉道是何物容爾可學縱然學得轉增我慢若以口說奇言妙語為禪者反不如三家村裏種田博飯喫的漢子說真實話死後無罪秪因眾生妄誕不守本分失卻本心達磨當日航海而來直指各人本心無分外事法華云是法非思量分別之所能解楞嚴云但有言說都無實義今時人造妖捏怪說黃道黑指東劃西豎拂搖拳誑惑眾生造地獄業苦亦甚矣如我數十年妄想學禪學道今日猛省擔閣一生秪為自害若信得及把從前葛藤一筆勾斷切莫造作叫即應問即答纔是平常無事人也且看令岳身外之物如金銀田產徒以增累有半點相干否。

　　復王文學在明

　　來教云少年奔馳未能學道吾不知道是何物縱學得奇言妙語反添眼翳豈不聞從門入者不是家珍所以三教聖人各立權巧指人返觀忽然猛省識自主人變化萬端自不能測故名不睹不聞果有此志總在日用中回光返照叩己而參古云無聲無臭自知時此是乾坤第一機拋卻自家無盡藏沿門持缽學貧兒來云只此好色一節殊不可解且看赤子那有好色念頭來這裏猛省赤洒洒了然無一物纔是閑道人也。

　　復樊居士山圖

　　我宗門中本無實法與人雪山大師睹明星朗然猛省纔知個個眾生皆有如來智慧德相只因眾生不省反執妄求每日飯後說出許多葛藤末世凡愚執著為實臨滅度時文殊請轉法輪世尊曰我四十九年何曾說一字來若有所說非我弟子居士氣概不凡夙植德本切莫存一法在心作異端人也來教無半字虛談依此行持年深月久自有逢緣時節又云偷心未死吾不知偷是何人心是何物若果有偷心速呈出來吾看若呈不出切莫草草豈不聞神光覓心了不可得磨云我與汝安心竟既無所得又安個什麼莫作道理會好若有所會便是金屑落眼矣老朽不會禪道如爾葛藤望居士慧劍利牙莫留渣滓。

　　又

　　手教言言真實不帶枝葉數十年祈禱甘心瞑目矣來云遍識偷心難伏此是無始劫來生死根本豈能一念頓蕩哉古人道家賊難防正謂此也所以時人說時有放下無歡喜有煩惱無閑靜有忙亂無皆被他擔閣一生即百千生又寧逃此偷心賊哉今門下具擇法眼身體力行不做唱道之士真是大心凡夫撩起便行古有龐公諸老接踵而行今獨門下豈容易哉但願發大心無休歇心無退轉心此心即名一行三昧師子奮迅三昧種種三昧皆不出此心耳。

　　又

　　來毒一劑藥得老朽鉗口結舌無理可伸雖然猶恐有超凡入聖出格道理在不能脫化惟門下將多劫氣力併在一處極力直造還他威音那畔父母未生前故鄉田地把老朽一摑絕卻氣息拋向洋子江中攪為蠱毒之水使見者聞者盡喪身失命掃除狼籍一滿地藏之本願二稱提婆達多之恨懷方不負大丈夫走此閻浮一遭也。

　　又

　　乍聞訃音不勝驚駭朽仲秋一病四大幾散只為報緣未盡復延殘喘耳今別無他慮惟不能忘情于左右者以未稱老朽本懷故也門下以出世人豪脊梁最硬膽氣最雄但未能㘞地一聲病在知見太廣領略太易所謂活了死不得也昔大慧後于諸佛出身處聞個薰風自南來殿角生微涼驀然觸發又得圓悟老人深錐痛拶始至七縱八橫可見工夫到此大難商量▆須猛力跳出與大慧把手共行方稱老朽本懷前聞病苦已極誓斷婬殺此等切要處那個肯行近來宗門高士稍有知見便謂一切無礙殊不知未曾實證四大無我故耳這一著子要得橫來直過去留自在須是個沒量大人始得古來惟汾陽無業趙州臨濟諸大尊宿纔是個跳出的樣子門下自謂行得一種粗工勝說千番妙理可謂步步踏實又謂世間多少英靈漢子俱陷在未悟說悟處余謂不然若真英靈漢子安肯自欺自昧不見大慧諸方皆已印可惟自不肯乃曰當以九夏為期其禪若不異諸方妄以我為是者則造無禪論去也這方是個英靈漢子若以一知半見為足皆所為辜負已靈埋沒先聖者也人不經逆折則不知工夫疏密今痛莫大于親喪苦莫過于身病這兩場惡境不是門下以善權方便造作得的灰心泯志躲避得的禪道佛法領解得的福智二嚴替代得的神通三昧超越得的正恁麼時須有個出脫始得這裏翻過身來方知尊翁何曾生死歷劫親緣何曾剎那相離自己父母何曾有兩個如是則佛恩親恩一時頓報無能報者亦無所報者門下還信得及否時惟珍重。

　　復高麗禪師

　　淨戒回始知法席條理不我念也古人入山老屋敗椽取避風雨艸衣木食粗免飢寒圓悟囑佛日云古德住山率刀耕火種不蓄長物蕭然布衲麤衣糲食將大有為也豈不聞藥山之牛欄風穴之單丁溈山十年而煮橡栗大梅深谷而不世接其後各為大法器龍象駢集皆隨緣而應誰似而今諸方鋪門庭以誘信施假鬼神而潤己費可不傷哉且達磨少室九年不吐一辭末後乃曰心如牆壁方可入道豈不是第一祖師直捷為人處百丈云南方浩浩說禪我這裏一味種田博飯吃臨濟又曰近代一夥禿兵集徒二五百眾終日口嚗嚗心憤憤以為當禪當道賺人家男女入婬魔坑墮拔舌地獄大有日在古人如此非他只為眾生惡欲不除苦口叮誡殊不知貪求佛法亦是惡欲況集外緣耶若只在形上做去內有能取心外有所是法何時得家破人亡永失錐子之地也來云恒沙如來歷代祖師俱莫能及之處畢竟阿誰始得今觀此問終是夢話不知楞嚴七徵八辨處之何在若有得處何名空如來藏也此一葛藤不是詰問以逞人我正所謂為他閑事長無明也。

　　復天倪禪師

　　來教一紙多是詰問這幾端問得我無氣可吐老僧自後不敢亂言又重問末後句是有是無若學道人不明末後句曠劫偷心如何得盡昭禪師歷參老宿七十一員皆妙得其家風自曰五位參尋且要知纖毫纔動即差違金剛透匣誰能曉唯有那吒第一機到此地位還是見解門頭最後見首山問百丈捲蓆意旨如何首曰龍袖拂開全體現象王行處絕狐蹤始得偷心勦絕便道萬古碧潭空界月再三撈摝始應知自後諸方八請不答迨首山歿後西河道俗千餘人協心亦不答後有契聰請住汾洲太子院昭閉門高枕聰排闥入曰佛法大事靜退小節風穴懼應讖幸有先師先師已棄世尒有力荷擔大法者今何時而欲安眠哉昭矍起握聰手曰非公不聞此語既至宴坐一榻足不越閫者三十年會下雖有五七百眾終日不語後有慈明瑯邪等五六人三年隨從不吐一辭每日呵責痛罵慈曰自來不蒙一言罵豈慈悲法乎昭曰你作罵會耶當下六人始識父母未生前真面目也豈似而今口傳心受鼓腹搖唇比量合意者許可得道也豈不聞忍大師七百高僧人人有一肚子佛法直得年至七十盧行者至祖問何處人答曰嶺南人特來禮拜和尚不求餘事惟求作佛祖曰這獦獠根性大利勿多言祖知之恐大眾忌剋半夜付囑衣缽以衣為信眾人四散尋逐潛入獵中守網命似懸絲眾人不知衣付何方零落已盡自言不可久遯出遇印宗法師知他不凡問黃梅衣法付囑何人答言惟付佛法佛法是不二之法說箇付字拖泥帶水不少所以云佛法無你會處如人飲水冷煖自知葛藤無了。

　　復岳司馬石帆

　　楞嚴一別音問寥寥近聞公在白下大開爐鞴老朽枯寂多年不覺起色信知法付國王大臣非偶然也達磨當日西來號曰單傳直指不曾有半箇元字腳熏你鼻孔瞎你眼睛二祖三祖祖祖相傳乾嚗嚗地一點知歸曹溪分派以來大有榜樣後來人心不古識解多端然後德山臨濟棒喝交馳機鋒掣電令你捫摸不入插足不得不過勦絕情見坐斷意根初非實法如國家兵器不得已而用之不見興化道你東廊也喝西廊也喝後架裏也喝你若一喝喝得老僧上三十三天跌將下來一點氣息也無向你道未夢見在可見古人隨機顯示如倚天長劍稍存擬議早見髑髏滿地今人盡是平白地害藥病何曾有半星正病故古德謂打破大唐國覓箇不會佛法的不得老朽亦謂盡十方界有毛頭許妙解與公作對便是妙魔入心不見僧問歸宗如何是佛宗云即你便是僧云如何保任宗云一翳在眼空花亂墜這裏須是大闡提人具滅宗手眼向自己腳跟下撥轉關捩子如獅子返擲不躡前蹤生機活脫不受千聖羅籠始得若只揚帆義海攬轡玄途總是靈龜負圖自取喪身之兆非老朽之所以望公者。


嘉興大藏經（新文豐版）第 20 冊 No. B098 黃蘗無念禪師復問


黃蘗無念禪師醒昏錄卷之四

　　語溪參學比丘明聞刪訂

　　法語

　　師謂眾曰汝等既此一會更無別念當體全空有何疑滯叫著便應撥著便轉更少何物不肯自信你二六時中無處不是觀音手眼無處不是普賢妙行頭頭物物總是佛事人人各自赤洒洒底若不自信由你求得飛身放光千般變化與生死不相干縱求得有個悟入猶如石火電光如清水中添一杓灰塵自是非他不知是飲喪命之毒藥汝今更不可外覓但向無趣向無巴鼻無用力處拼命捨死實無別法可得只看日用動作處是誰主張汝若會得自然解脫。

　　師云世間無法世出世間透得這個無法便知起處落處這裏若不知定也不是慧也不是宗也不是教也不是蓋為不識本心所以名為狂妄故經云虛妄浮心多諸巧見不能成就從上佛祖不傳別法直指人心若不識本心便向外求于妄心中復生妄境如邀空花復結空果縱經塵劫不能成就只為汝等根性遲鈍不能頓入老僧今日不免向人假設方便教你諸人當發信心莫生疑障二六時中回光返照遇境便看語默動靜周旋往返身心莫放以悟為則若到這步更加精進討個下落如是用心如是返看看來看去頭頭獨露物物全彰萬境不能侵千魔不能入悉無縫罅明暗色空了無彼此大地山河日月星辰三際因緣十方造化不滯纖毫一個疑情更無別念若到這裏正是參情結秀雖然如是更與一拶復看個拶的是誰使他進退無門上下無路直教水窮山盡情忘見絕豁然嚗地一聲識破娘生面目大千沙界頓入圓明事理佛法朗如杲日劫外今時應用無方始信得不是一番寒徹骨爭得梅花噴鼻香。

　　師曰生不知來處謂之生大死不知去處謂之死大此個事最為要緊所以古人如救頭然你等未出家時乃知生死要緊既得出家了圓頂方袍卻去觀山翫水把生死全然不顧若是眼裏有筋皮下有血的漢子怎肯這般見解去諸方參禮知識請個無意味話納在胸中三年五載孤迥迥的深究己躬更不回頭顧腦一等中下之流一無所得禪又不參教又不看晝夜打眠放心自如卻言我是大了當的人若恁麼見解千佛出世也救你不得苦哉苦哉汝等若要究明生死須是發大丈夫之志先要斷絕攀緣妄想無明人我貢高我慢諂曲嫉妒佛法雜論眼見耳聞盡情拋在東洋大海不留絲毫打掃胸襟萬緣放下纖塵不立只看個萬法歸一一歸何處畢竟一歸何處此一則公案汝等切莫造次從上古今賢哲皆從此發明須是把做一件事始得卻要如冰凌上走劍刃中行如萬軍隊裏揮刀上陣莫問輸贏猛敵一場這般用工方有少分相應若是佯佯詳詳待信不信待疑不疑恁麼用工做到彌勒出世依然一場懡羅汝等若信得及日用動靜打成一片若到這般田地或有善惡境相現前皆是你五陰魔障曩劫習氣切莫認他惟有疑情昭昭靈靈推之不去蕩之不散猶如寒潭秋月無有纖毫趣向忽然一聲疑團粉碎大地平沉露出本地風光纔好諸方懇求印正然後山間林下柴乾水便盤結草菴待時而至接物利生今日與你諸人盡情吐露你自徹去但辦肯心必不相賺珍重。

　　師曰汝等不可留心待悟求神妙處縱有神妙亦是妄想所以學者盡在外覓只求知見玄妙不知正是障汝蠱毒但莫向熱鬧處求只那無搭撒無倚靠無聲臭處正是汝超出生死路頭汝等病在要明白聞人奇言妙語便道渠信得及吾不知汝信的是個甚麼且道信得的在甚麼處當知信之一字猶是假說但向無巴鼻處參取又云既無巴鼻向何處參取。

　　師曰汝等腳跟未得立地都在靠人言語行持埋沒自己柱杖不得自由。

　　師曰佛性個個圓滿無斷無常譬如日月東起西沒西沒東涌有何斷滅雖然乾坤皆有壞時日月光有盡時惟佛性無盡故名無盡燈此無盡燈一盞亦可百千盞亦可如室燃燈縱分千盞未有一毫加減增奪佛性亦爾故曰三世諸佛一眼放光佛佛相續祖祖聯芳。

　　師曰或有得了一知半見便以為足以牛跡當大海只管放逸皆是自飲毒藥以為甘露不知有喪命之患所以楞嚴經中五十種陰魔皆是中途成狂不信有後步工夫不知有聲聞緣覺大小果位不同所以小果欲至佛地最難何以故自生滿足想故。

　　師曰今人出家住在叢林一生未夢見在千百人中只求一個半個識心達本自行自立古來罕有若非生鐵鑄成渾鋼打就的漢子誰敢承當此事求知求解者多自信自肯者少故曰學道似牛毛了道如麟角。

　　師曰一切古人所說皆是真心剖判無有深妙學人錯會別生知解我與麼說他又言聖人畢竟有妙處不知平常是所以不達自心若達自心一切聖人同此一宗若有一毫不同便是異端。

　　師曰諸方參禮知識將意識中百般能所盡情吐出方得自在佛只為眾生種種勞擾不停便說種種妙法汝若諸念不生自然逍遙眾生若安佛亦安矣。

　　師曰阿彌陀佛發四十八願若一草一木不成佛者不取正覺且道如何得成若見有天堂地獄有凡有聖不可不疑除是從自己腳跟下踢破玄關虛空粉碎遍法界純是一個極樂亦無如是見解始可參學。

　　師謂居士曰公在方外許久訪遇高人亦多請示一言士曰雖在方外未有一毫進入堪得個調身之術四方求覓可知出世者少師曰公見得天下無人則是我相則與眾生多了一層又曰但有所學得的總是虛緣幻相當從自腳跟下猛然覷破一切意思見解不出造化之手縱做得千年不死猶是守屍精靈若肯信不涉一足穩坐長安但一切放下無聖可求無凡可厭人是人物是物那有許多分別。

　　師曰古人常將獅子為喻何故不言別類蓋以獅子遊行不求伴侶行動一步群獸皆絕野干膽裂脩行之人亦復如是獨行獨步輪刀上陣不顧後群殺得人方救得人是名獅子兒哮吼一聲群獸奔走誰敢當敵。

　　師曰太聰明者終難說話百般書籍一目領過不得一毫疑生其實也不明白只是意想卜度如此見解也是不聰明的人。

　　師曰自不識心便向形跡中窺人毀謗聖賢則是招殃見我朝朝出來上下提掇聲如雷震口業不淨一般穿衣喫飯何名善知識汝等又作是念善知識慈悲柔和如何口業不淨豈不聞善財童子參無厭足王將一切作惡眾生或刳其肉或剝其皮或剖其肝或截其舌或斷其足令其痛聲遠徹此是先聖化人境界愛惜眾生如護眼目所以大慈難行反退人心問如何是大慈師曰手持刀杖守護正法。

　　師曰汝等若言本性不是空的是何形相若言是空的此時對面言語者是甚麼汝等若欲出生死此處當細觀察。

　　師曰不肯自信便是魔說不與世同故曰外道我今立地看你縱修行百千年木食草衣只與吾一般又曰八地菩薩佛之一字尚不喜聞何況世間財帛境界而動憂苦你等實無妙道可學只這難信二字是實難信。

　　師曰修行人自謂見性成佛且道見得的在那裏將呈吾看既呈不出又言見性專向無智人前胡猜亂道惑亂諸人墮地獄有日在自不明白不可教壞人家男女有等守空寂的外道而今不覺受殃在末後只向明白坑裏自是與人言一切皆空妄言無道可修無凡無聖只個穿衣喫飯是更無生死可怖反謗持戒念佛是小乘見人則誇快樂無窮到正人面前一毫不敢開口直待臨終之日忽然忙亂世情難斷意識不忘一生善惡境界隨心發現悔是遲也。

　　師曰一生幹盡千古事業不是尋常口說問如何幹得千古事業師曰爾只今有甚麼事不盡。

　　師曰善知識問你正是點穴下針汝若無事自然不妨纔問著便要尋句佛法抵對被須彌山塞卻口。

　　師曰參學須要知己莫在公案言句上求明白我前數十年只在黃瓜茄子公案上求明白便是向外覓後來聽說拿物非手喫飯非口回頭返已方知公案黃瓜茄子不是外頭的又曰只教汝別求易若教汝休歇最難。

　　一日龍湖夜坐有宗師舉本來具足本來無一物兩則因緣示眾有僧對原來具足又有對原來無一物。

　　師曰既是無一物問著便眼睜睜的心怯怯的卻似有個說不得的物事一般既是具足如何開口成滯恐怕說得不是隨語生解到他人言下討分曉若是真到家的人如月印千江似空谷應聲使大眾耳目一齊俱見且問大眾聽見麼若聽見又坐在是非籮裏若不聽見又當面錯過且問大眾如何參究。

　　師曰我終日與你說的是西影中現出來的一個影相盡大地眾生十方諸佛歷代祖師蠢動含靈都共這一個西影大無邊際那裏有蹤跡等你看得他見又曰須知一切作務應酬盡是游戲三昧纔得無事此時清淨千萬劫清淨。

　　師曰汝等若自不信佛也無柰你何所以佛有三不能不能度無緣不能免定業不能盡眾生問如何又說大地眾生同成佛師曰他見得眾生是佛你若不信還是眾生。

　　師曰老實的便執著老實的能巧的便執著能巧的父母未生前不曾帶得有老實巧拙的都是習成非是本元若是天機豈用思量變化無窮誰能測之今日若辦明日事便被鬼神覷破。

　　師曰問無有問答無有答世人不知只在問答上作活計如此行持情識何年而得休歇且道盡世間問問個甚麼盡世間答答個甚麼若然會得一切佛法世法自然明白一切知見自然泯息又曰學道人如鐵壁石山相似霹靂無情方能斷物汝等若信得及實無深妙處我也只是個尋常無事的俗人。

　　師曰工夫不可疏懶若疏懶便隨世情流轉若謹慎又是障礙有疑未盡切莫自昧古云不怕劍戟如星下只怕藕絲絆殺人。

　　酬問

　　問性是自有的為甚麼不見要仗師友提醒纔見師曰性雖是有的不遇師友說破決不肯自信譬如栗穀種子若遇水火損壞要逢水土發生一粒歸上發生無盡人之本性亦復如是遇情慾而損壞遇師友指出自信真常世人愚迷被情識恩愛管束不得出頭豈不聞古人捨金輪王位乞化他方也只是求師友仲尼鯉死不妻周流四方也只求師友如今學者多只在求名不肯求人縱求得功名蓋世無非大夢一場先聖求得一人如獲珍寶方有付托譬如傳燈燈燈相傳命命相續而今學者東竊西記以聰明見解認為得道醒眼人看來豈不慚愧大丈夫出頭一番性命為重不可泛泛而已豈不聞船子和尚云三十餘年海上游水清魚晏不吞鉤釣竿斫盡重栽竹不計功程得便休。

　　僧問常人日用樂得來我日用臨事之時許多不樂師云求得的樂非真樂也不知千古聖人盡是為己若不真為己終難出頭或遇善知識將一則公案或一奇語問你只拔你知見病根若是個真無事的人隨機應答無有思量若是佛法知見不忘雖口不言面上帶色卻有一物妨礙此個病根最難消釋。

　　問用何工夫師云莫生妄想曰如何是妄想師曰求覓工夫曰如何得無事去師曰莫生厭心日應萬端未見疲勞便是真無事的人。

　　師弟問如何是善知識師曰善者善達無為所說法語不從文字中來通達無量妙義不用思議知者混古今事天地未剖日月未光威音那畔境界無不知之識者能辨邪正不被境惑頂天立地達佛心宗廣演無上大法普利群生大開不二法門天下獨尊是名善知識如何是法師師曰法師者證九地果位八風不能動說法不屬有無不落文字汝今錯會以講文字者便謂是法師不知正是謗法何以故一切學人只在文字上註解背自心宗喪佛命脈問弟一生立志不起望兄提攜或抱公案或持經咒師云抱公案持經咒要識得那個是我汝今我尚不知是誰做人且看父母未生前一著子是何相貌忽然覷破方知天上天下古往今來恒沙劫事無不明了纔不被天下人瞞方是出世丈夫。

　　問今人不得圓通未審病在甚麼處師曰或病在窮今博古歌賦詩詞事事要通言言要妙不知蔽真智而求外慧被知解遮障或病在取捨二邊憂厭生死貪樂涅槃知教是塵執吝不捨不知愛一文不值一文或病在斷惡修善不知背真宗而向知覺認識神而作元明古云金屑雖貴落眼成翳。

　　庫頭問如何是日用神通變化師曰你二六時中治事待客上下酬應何處不是神通變化。

　　僧問我日用處處搬營無處不是覺性靈通忽然氣絕未審靈靈寂寂的東西歸于何所師曰你即今靈靈寂寂的東西在甚麼處僧無語師曰學道人惟有此關難破此處若不分明則屬精靈。

　　僧病中問弟子尋常形體堅固自謂快活能做得主無生死可怖今日忙亂卻死得來則與常人無異師曰但看忙亂的是誰如此省得即無生死恐怖何來。

　　問道可思議否師曰道是何物容汝思議又曰雖不可思議靈變滔滔千問千酬都從不思議中來但落言語意解便屬鬼家活計。

　　問或有身住佛地朝聞正法不肯信受不能了悟來生還得聞否師曰要了此時即了有何欠缺更待來生。

　　問如何是透脫師曰用透作麼又曰透脫者或因教典或因觸事或因言句得個悟入見大地眾生無不平等又要出此窠臼纔得自由。

　　問如何忘得情境師曰且道情境又是何物只這個忘字就是病根此時你問我答有甚忘得。

　　客曰此時說話是一大夢睡著做夢是一小夢師正色曰此時說話既是大夢如何是醒時客無語師曰若要求醒直待驢年。

　　僧問你這龍湖僧眾個個皆出火宅否師曰你將甚麼作火宅誰在火宅內僧無對師曰你正言語時在已分上作麼生出僧曰且請和尚作麼出師一喝僧擬議師曰火宅出不得也問如何照見五蘊皆空師曰將何作五蘊照個甚麼你說看。

　　居士問某甲向學之心久矣而不知何門悟入師曰公今二六時中上下酬應無非悟門不必更求悟門既欲向學學到無可學處便是真學問頭腦今時學者把古人看得太高了重彼輕己是為小人只要信得自己是人方知聖人亦只如此纔不被聖凡所礙曰某在家行忠孝而恐上下不到常有一愧在心師曰古之行孝者多不自知若自知我能行孝恐上下不到是為造作非真行孝也若真行孝無心可愧無爾我分不用做作上下自然一團純和若要做個名色出來令人知我行孝正是忘恩背義不孝之子。

　　客曰過去許多古人畢竟也有個不了事師曰莫替古人擔憂只要自家果然了得乾淨命根斷絕自然與一切古人相見莫要管他了不了又曰你開言吐語時古人在那裏曰不曉得師曰不曉得最親切曰我還不親切師曰你不親切處問來客無語師嘆曰有話須向知音說不是知音莫亂言又問一切人如何得自在去師曰我今一目所視個個停停當當貴者自貴賤者自賤寒則穿衣熱則取涼何處不自在。

　　問初入信位菩薩云何能說種種法師曰到是不參學的人無有一毫知覺打攪赤𩪸𩪸地無有參雜能說種種法故曰一超直入如來地。

　　問設有人把世間文字都背得麼師曰歷代祖師誰不背過六祖不識一字三藏十二部無不貫通只為學者逐文解義若有一則公案一卷經不看得粉碎不名參學事畢。

　　問華嚴十回向云菩薩布施頂髻肝膽手足更不言易處云何只要捨痛處難處師曰過去恒沙諸佛歷代祖師誰不捨了痛處若不捨此痛處不名布施生死牢關終不斷根須要拼命捨死一番方得解脫但自思惟我意中何事最痛唯有學道求明白是你心中最痛的恐怕捨了便落生死皆是自生恐怖世人貪愛情境便是苦海你今貪戀佛法知見亦名苦海問既不見不聞如何進功師曰此一關絕要出生死問不得別人一切人到此都不知趣向此處若不覷破難得了脫。

　　居士曰此道除是不聞便罷若一下看破了神妙不可測師曰也沒有你妙處且將甚麼作妙你說看士佯笑師曰病根難得盡何怕你如何有個意思在打攪不得平淡又曰我也曉得道是講不得的人人是有的只到臨事時分疏不下師曰你曉得個甚麼只這個曉得的就是你病根又曰我求此道受了許多辛苦而今纔得誰敢說我的不是師曰你既有個是的莫說許多辛苦便受百千年辛苦何曾夢見在此事也不是你苦中求得的觀你所說世人都沒有道只你得了道此是越外生出的知見極利害便是這個埋沒你一生又曰或有一人不信當下是佛只要念佛苦修善果圓滿方纔得成此人如何師曰此便是成佛的種子萬無一失曰或有一人立地就是一了一切了更無纖毫疑滯此人如何師曰正在疑居士忙然曰如何是疑師曰好個問頭只你不懂。

　　居士曰當下須識本體照察靈明便得自在師曰若當下有個照察更不自在雖然照察得明白也是相外光影若是自己如何用得照察。

　　學人曰孔聖人纔是真不容己師曰一切人皆不容己何況孔聖人曰此是無根之談百姓爭田爭地相打作鬧一憂一喜且不得他也是不容己師曰此正是他真不容己處。

　　問你和李卓老這一起人又無傳授糊來糊塗的是那一宗下的人師曰若有傳授便是邪法我也不是五宗門下人三世諸佛歷代祖師皆從這一宗而出。

　　友人問如何是機鋒師曰機鋒是甚麼速道速道友人無語師曰你當面錯過。

　　問道果有耶果無耶師曰說有說無二俱成謗曰如何即得師曰無求即得曰如何是道之體師曰滿口道不著問四大離散時如何師豎起拳曰這個不屬四大。

　　問古人除卻咽喉唇吻道一句來這一句如何道師曰我不除卻咽喉唇吻你且道一句看學人無對師曰你被語音塞卻口。

　　問如何是自性師曰不說不說曰如何不說師曰恐你不信曰和尚真實語誰敢不信師曰你若肯信不覓真實。

　　問如何是下學而上達師曰即今要達個甚麼速達我看學人無對師曰即今達不出如何上達。

　　問見性成佛是否師曰是曰性是無形的如何得見師曰性是有形的只你不見曰請和尚指出我看師口我說你不見。

　　問陽明先生說無善無惡是性之體是否師曰是曰我也曉得性體是無善無惡的可是否師曰不是曰如何他的是我的不是師曰他分明對汝道性是無善無惡的你走在善惡上去了。

　　問堯舜幹的事業今人如何幹不來師曰堯舜當初恁麼做何嘗要是與不是今人且不去幹事只在那分別處想是與不是若是丈夫氣概出頭一番撩起便行管甚好歹恁麼信得及便與前聖無差別也。

　　問狗子有佛性也無師曰有曰趙州因甚道無師曰既無誰傳持到今日曰不曉得師曰用曉得作麼。

　　問聖人道無聲無臭是性否師曰是曰視聽言動是性否師曰是曰這兩段是同是別師曰你且將一段呈出我看曰對和尚的是視聽言動師曰這是視聽言動你喚甚麼作性學人擬議師厲聲曰那裏有聲臭來問草木有性否師曰有曰性在何處師曰性在說話曰他何曾會說話師曰又在說只你不信曰如何他不知痛癢師曰痛癢雖有但無分別。

　　問如何是巳發師曰古人傳得的今人參究到得的意識知解明白得的都是巳發曰如何是未發師曰未發是聖人的本命元辰不覺晚年精神疲倦收拾不住走透一點消息被曾子眼明口快道個唯至今相傳都用意識擬議將作道傳不知正是夫子敗露不甘心處若是顏子簞瓢陋巷灑灑樂樂無一點氣息你到何處傳說他今人只管尋覓他樂處豈不誣謗先聖縱有一點消息等你領會得也是從門入者不是家珍。

　　問手不攀枝足不踏枝口啣一枝忽有人問西來意如何答得師曰汝即今未啣枝時人問你答個甚麼且速道一句看。

　　問讀誦四句偈等功德無量無邊是那四句師曰親見親聞親知親覺復曰你省得麼曰省得師曰叫你持經為甚麼又被聲塵汙染。

　　問如何不得自由師曰不自由者病在貪求貪名高尊顯被顧惜魔管束不得自由貪人恭敬被恐怖魔管束不得自由貪聰明智慧被名言教典管束不得自由汝貪天福又被十善魔管束不得自由汝貪極樂又被想魔管束不得自由汝貪真如又被真如魔攝不得自由汝貪涅槃又被涅槃魔攝不得自由世人愚迷不知佛是無求人汝若無求處處自由世間有求最苦不知現前受用賢妻孝子富貴尊顯是汝累劫之因曾供養過他今生出來遇緣則受緣盡則散這是汝合受用的事古云隨緣消舊業更莫造新殃只好隨時度日遇饑喫飯遇寒穿衣只待緣盡脫了這領臭布衫天堂收不住地獄亦無名這個大受用誰人肯自信。

　　僧問如何是智人無夢師曰我這裏莫說夢話僧再問師大聲曰莫作夢會好曰不省師曰你若不省日用千狀萬態功業超群總是一夢耳又問初學從何門入師曰你從南來北來曰南來師曰好個入路又問如何出離生死師速叫一聲僧應諾師曰從這裏出曰和尚說的話我不曉得師曰等你曉得堪作甚麼曰何故瞞人師曰你夢不醒反怪別人。

　　居士問日用何為師以偈答曰。

終日閑閑無所為記得曾參一字機無限精神空費了依然還是舊行持

終日閑閑無所為鳥啼花笑互酬機客來問我為何事飯罷菴前走一時

終日閑閑無所為蒲團竹椅盡生埃祖師公案忘來久禪客來參懶接陪

三十年前學坐禪猶如求鏡去磨磚于今忘卻途中事語默依稀記不全

饑即餐兮倦即眠有時微笑水雲邊赤心片片無人會下是黃泉上是天

饑即餐兮倦即眠閑忙動靜只隨緣人間甲子無心記開到梅花又一年

　　牧牛圖頌(十首)

　　尋牛

入山撥草急追尋峻嶺荒郊竹徑深尋到水窮山盡處回頭忽聽野猿吟

　　見跡

溪邊嶺畔足跡多不是牛兮是甚麼緊密行纏牢著腳好攜繩索急追他

　　捉獲

狹路崖前覺一聲全身獨露在荒青悠悠喚轉靈苗引貫鼻穿繩孔現成

　　調治

牢把繩頭痛策渠曠陳劣性漸憑除二時水草勤調治體伏純然樂宅居

　　純和

散放無拘養幻身縱橫無處絕埃塵這回不觸凡情境左右周旋逐故人

　　歸家

宛轉回頭歸故家囉囉哩哩出煙霞鞭繩簑笠俱拋卻鐵笛橫吹不犯牙

　　存人

得意忘緣迥出山堂堂無束任清閑眠雲枕石深鼾睡那肯容身落世間

　　俱忘

人亦空兮牛亦空寒光寂照盡融通大千沙界無名相依舊扶桑在海東

　　還源

識破從前不假功古今凝潔一非聾欲知端的還源處山自青兮花自紅

　　入廛

赤腳髼頭出世來春風滿面展唇腮玄關金鎖皆方便只要當人薦得開

　　(助刻姓氏　王大穀一兩　唐守靜一兩二錢
　鈕天璧　顧淨光　卜應麟各三錢　共刻此
　無念和尚醒昏錄一卷　九章朱袞對稿
　天啟乙丑　僧自恣日姑蘇兜率園　識)

黃蘗無念禪師醒昏錄卷之四(終)


嘉興大藏經（新文豐版）第 20 冊 No. B098 黃蘗無念禪師復問


黃蘗無念禪師附錄卷之五

　　語溪參學比丘明聞刪訂

　　小傳

　　南皋鄒元標

　　昔韓公上佛骨表尉潮陽與大顛往來留衣別士縉疑之予謂此公聰明蓋世能轉法華必不為一疏便了生平其言顛曰實能外形骸以理自勝不為事物是非窒礙夫曰以理自勝猶未深悉其義也公亦達矣歐陽蘇子才高八斗好與諸僧往還歐公曰時于其人察其氣魄有為世用者而蘇子則時遇可人箭鋒相射蘇公亦有逼人處諸先生皆一代鴻碩好與方外人遊者何哉蓋身處火宅入林樾睹蕭蕭數竹頓令心地清涼亦以夙因故予束髮每到蕭寺五臟若冰不可言說鄉里中所與二三僧唯推魯摻作田畝無敗行然亦足敬也浪游南北所接僧非無赫然為世頂禮者大都落風流講解窠臼儼然如天竺古先生者實難其人庚寅以吏部郎謫南比部時大司成新建鄧文潔公為祭酒忽有無念禪師過公以賢關不便款洽禮而之予衙齋予亦館之別室旬日茶飯外無他語文潔過詰曰作何究竟予曰無語文潔曰此透體漢無錯過予曰無忙在別去又數年念公過而訪我古樹下坐對蒲團相視而笑予賦詩數首別念公又別去數年不知念公入我深也者念公名深有楚麻城人早年父母謝世家長者習其有奇因縱之披剃一日有名宿謂曰生死事大須是參得明始不負一生出世念公啟曰何之示而之伏牛伏牛不契又之七尖峰之東臺之五臺之燕薊之丫住山之廬山摻苦行者數十餘年凡五嶽名山無不跋涉其所參承名師曰大休曰秋月曰無窮曰古清曰遍融無不頂禮其所承指示也曰黃瓜茄子曰提話頭曰還飯錢有言靈承如天帝語未明也如負鬚眉不肯下誓死而已志堅功苦蓋垂數十年諸知見若片雪紅爐即證諸名宿名宿首肯始下山次與卓吾李長者友長者以不善藏為世忌公終身左右之有告之曰大貴人方怒熾曰斫首穴胸何妨予因是而知念公之定也諸縉紳聞而爭倒屣直浙豫章七閩焦太史陶祭酒黃庶子王方伯袁考功皆降心相聚念公時有啟發如大雨普布隨根生活諸士縉欲徙舍舍公未數日即飄然去野鶴冥鴻不可縶矣世有自稱妙悟以為必依宰官大臣而闡揚佛法者予竊謂清虛苦空佛之大旨不從一草一木降心而從萬紫千紅處逐世佛之道有是乎嗟乎狂慧風熾毒流衿珮念公獨藏鋒遯世此所以貌古風高獨步一世也浩浩空門龍象有幾予柰何不思作念公小傳念公懿行最夥以俟逸史夫使韓歐蘇諸君子及文潔公起必以元標為知言。

　　論曰世儒好闢佛佛不可闢所以闢者狂禪耳念公名行冠一世恂恂若處子棲隱一山當楚中州界遙瞻紫氣隱隱隆隆豈無謂哉。

　　贈無念上人序

　　復所楊起元

　　世皆知佛為出世之學予以為出世不足以盡佛佛亦精于經世者也後世稱君道者孰大于堯堯在位五十載不知天下治與不治乃遊于康衢聞兒童謠曰立我蒸民莫匪爾極不識不知順帝之則又有老人擊壤而歌曰日出而作日入而息鑿井而飲耕田而食夫作息飲食泯識知而順帝則堯之所求于民者止是耳矣而後世言治者莫加焉蓋道極于此故治亦極于此也世之所以成人者日用而飲食也本何識知之有唯治民者或乘以私智猶投石于定水之中而波浪起以知應知以識應識是以天下擾擾多事禹之言曰堯舜之民皆以堯舜之心為心寡人之民各以其心為心嗟夫帝降而王其辨固在是歟非民心之有異乃存于己者未定也予觀佛之說汪洋浩蕩縱橫變化不可窮詰而究其實際不出于現量過去心不可得未來心不可得現在心不可得如此則念念寂滅雖有知識安可停哉如此則日出不顧日入日入亦不顧日出耕田不顧鑿井鑿井亦不顧耕田如耳目口鼻不相踰而互為用如此則善不知愛惡不知憎生不知欣死不知惡大道之世何以踰此予故曰佛精于經世者也彼出世者西域所歆艷亦往佛所立之名色而佛因之也不然道固無有不出世者也奚必立出世之名然後出世哉昔有僧聞鼓聲舉鋤大笑而歸百丈曰俊哉此是觀音入理之門後喚其僧問何所見僧云某聞鼓聲歸喫飯此真悟入實際者也使其遂陳所見堪作何用哉無念上人初參學善知識遇善知識于蔬圃中植蔬跪問佛法大意善知識曰黃瓜茄子上人不契辭去歷盡辛苦幾喪身命忽地夢醒方大徹悟依舊是黃瓜茄子也黃瓜茄子誰不識之而上人獨不識必待歷盡辛苦幾喪身命疑團啐破然後識焉又奚怪夫陶唐之民處帝堯爐錘間五十年然後知作息飲食之事哉帝堯之于其民竭其一生之精力尚且五十年然後民知如此過活矧後之治天下者未嘗竭其精力安可復望哉帝堯之求于民者合下止于如此尚且積之五十年矧後之求于民不止如此也又安可復望哉唯後世不能竭其精力以求于民而求于民者亦不能止于此是以能竭其精力以求于民而求于民止于此者莫過能仁氏也夫竭其精力以求于民者乃竭其精力以自求者也求民止于此乃自求止于此者也是故通于佛法者然後可入堯舜之道而世之學佛者區區於西方淨土及了生死而已其惑者至求福田利益廣施財寶造寺度僧以為功德儒者恥之遂謂佛之教足以惑人而讎疾之不復深惟其理而吾儒之學竟止于粗淺而不足以入堯舜之道此其故不可不一明也予賦性最拙於孔孟之言茫然未有得也近因博之釋典而參之舊學殆似有可以發明者遂不自揆而以經世言佛蓋言經世者謗佛而言出世者亦謗佛也均一謗也不若言經世矣無念上人其謂之何夫三乘十二分教不出黃瓜茄子中黃瓜茄子豈出世者耶。

　　書龍湖圖贈無念上人

　　卓吾李　贄

　　此石湖景也有石在兩水之間石殊不巨然其屋可比維摩丈室能容瞿曇一千二百五十諸大弟子與俱者風吹竹戶月落深潭朝煙暮霞足稱幽雅湖之西架木為閣直侵湖上其名曰芝佛院有上人來居之其名曰無念吾不知上人果能無念否也夫周子講道于此多年矣一旦乃能得上人於戒律之外雖上人亦不以戒律故滿足其意而時時與十方賢聖窮究真乘觀其心不無念不止也湖之勝愈以有加而芝佛之院棲佛之樓結構煥然非徒然矣雖然真乘可冀無念大難夫學道者大都其心欲細細則能入其氣欲麤麤則能出意欲其柔柔則善縱志欲其強強則善奪守欲其密密則神不可窺發欲其疾疾則魔不敢近方正也而遽奇雖八面掠敵可也甫奇也而忽正可使千聖落膽矣彼以天地為棟宇者將以為大矣不知特醯罈之雞耳以宇宙為幕席者自以為快矣不知特甕牖之子耳要皆以一人之知慮而欲測無窮之佛智以一己之度量而欲忖無盡之佛事以一二之手足而欲遍無邊之佛國是以北轅轉疾去楚轉遠非有至人又安足與議至道哉上人若無念乎無念是以語之。

石湖有潭無念居之石湖有屋無念止之石湖有經無念會之石湖有佛無念念之昔念石湖今念自己念而無念石湖澄止

　　無念上人誕辰

　　卓吾李　贄

　　有僧無念學道精勤眾人不知目為庸僧我與念僧相伴九載知其非庸以念無故何謂念無與俗人處念即自同于俗不見俗故將念離俗是故一時賢人目之為俗然念僧真實俗也與賢人處念即自同於賢不見賢故將念希賢一時俗人目為賢然念僧真實賢也嗚呼佛澄塗掌羅什吞針念僧不能但不可以念僧不能故而遂高視澄公與什公也汾陽腥穢布袋街頭念僧不肯但不可以念僧不肯故而遂下視汾陽與布袋也是歲也己丑是日也二月十七念僧生身實當是日載茶載歌載觴載詠聊以為歡共登無遮道場永以為好不妨遊戲三昧念僧其欲為名高乎抑且俗與同也俗與同則十方無壁落為名高則大地生荊棘得力不得力皆于是乎在咄咄吾且觀之。

　　贈別無念禪師

　　定宇鄧以讚

　　余最善念蓋嘗求無焉而不獲今乃知不必無矣何也念性本無非斷故無以覺此則為佛以此覺人則為師予常以語人人如聾如啞今年秋無念上人來自楚余留居五日則見其不寂不亂庶幾前所謂無念矣然上人謂我曰前念即凡後念即佛是猶在轉移之間夫既知念性本空則無煩惱而非菩提無生死而非涅槃如釵釧是金非融故金泡沫是水非滅故水是以舉一眾生而諸佛並攝舉一念而法界全收又何前後之有歟上人爽然曰如是如是茲其歸也書以貽之。

　　送無念禪師赴豫章請

　　衡湘梅國楨

　　余得念師朝夕越十五年平生礙膺之物一旦消釋是師大有造于余也師所居黃蘗山僻嶮而瘠磽豺虎之所盤據人跡所不到師與徒眾披荊榛刱廬舍擇可耕者耕之緇素麇至堂廡日臻巋然一大叢林矣師每言為道真切無過鄧定宇三十年如一日也今海內志道者多而江西為盛故其意常在江西茲赴請往余老且病不能從期以明春歸如期而不歸余即老病當扁舟從之還結夏于黃蘗山也。

　　送無念禪師還楚

　　定宇趙用賢

　　不佞於佛理未窺一班也然亦時時好從學佛人遊獲聆緒論其貢高執有者謬謂已得法要而不知竟落偏義苦行談空者自許既證大覺而不知亦墮迷情蓋法等虛空而心執有無覺海滉漾孰窺真際宜不佞之疑而增畏也庚寅春仲胡山人荊父過白下荊父故善言名理稱辯才無上乃數推無念禪師不事語言直契宗旨不佞因得一叩威儀少承謦欬目擊道存無所容聲然後知菩提自有密義大乘自有正法爽然心開幾不虛此生矣禪師復且杖鍚還楚不佞恨從游之無幾而又愧攀留之無術輒呈短章聊識私仰云爾。

　　頭白於今侍遠公南宗誰復悟真空帝城鐘曉秋雲杳一葦相將度楚東。

　　贈無念禪師偈

　　五臺陸光祖

有念念為邪無念念即正炳炳大師言指我成佛逕末季學語流勦襲皆戲論有無屬二邊正邪非自性一落語言筌執藥翻成病人言無念師宗門提正令本出庸流家薙髮修苦行歸依于空門遍參求悟證疑破黑漆桶皮毛脫落淨入佛兼入魔非凡亦非聖我聞如是言稽首遙禮敬師忽入白門隨眾得參請果聆玄妙談聾瞽詫觀聽辯才若風生說法似泉迸德山臨濟機的的在杷柄老夫愚鈍人未能領上乘嘗聞古尊宿如實語相應出言昧本真天壤隔分寸鬥爭堅固時魔佛互衰盛吾黨二三子擇法孰為勝歸來讀我書聊取意根靜

　　因無念禪師示客偈

　　訒菴方　沆

　　余將北行報滿以暑甚小憩城南會無念禪師自楚黃石湖來因與王水部圭叔朝夕參承彼此甚適客曰無念特禪寂枯槁者之為耳二君與游不虞妨正道而廢職業耶噫嘻有是哉自無念之偕余山中予見其饑餐倦息朝盥夕浴而未嘗有怠事也又見其風月清佳據梧支策獨來獨往若神遊太虛而不知其出於塵埃之表也有時接見士大夫主賓應酬杯盤交錯徐察之無厭色也有時揮麈談空則理不必天地有而語不必千聖道者無念肆言之吾兩人肆聽之纚纚乎若旁之無人也蓋無念而無不念無不念而實無念吾師乎吾師乎予且將終身與之游安知其妨正道而廢職業耶遂作偈以示之偈曰。

真空妙智鏡同圓枉廢磨礱歷歲年到底憑君拈撲破始知父母未生前

白牛閃爍秘形山牧子招尋日往還鼻孔拽來繩忽斷方知秪在故園間

空谷何緣自應聲洪鐘待叩為誰鳴從他巧覓知音者唯有聾人聽得真

真性圓明照大千還如片月落平川云何逐影生差別昧卻中天一點圓

穿衣喫飯原無事兀坐閑眠豈是禪學道不從聲色薦工夫歷劫總如然

無邊空界任周流一性能將一切收影裏覓心那可得大如捨海認浮漚

　　讀龍湖集寄懷念禪師

　　如真李　登

　　承惠龍湖集細讀數過乃知字字句句皆大乘法要且直截簡明當下即得本心無可增減者師接引來學功德懋哉懋哉別後二律錄呈。

杖鍚凌西去龍湖煙水深江山雖隔面風月自同心有念塵蒙鏡無情芥逗鍼瑤琴時獨撫天際托知音

　　其二

錮疾悲無始輪迴似掌翻何期虛白室即是涅槃門人去遺規在心亡性自存秪今開寶月可復遣重昏

　　禪那歌

　　荊父胡懷玉

　　庚寅歲客白下同念禪師結夏鷲峰寺一時慕道之士多落知解窠臼偶然有感作禪那歌并求印可。

禪那廓然包太古非色非空不可睹海底波斯駕鐵船個裏何曾有佛祖白象無端降梵宮天上人間擊法鼓周行七步復拈花心印相承入東土碧眼胡僧坐不言一花五葉蔭寰宇馬駒踏殺天下人棒喝縱橫互賓主傳燈邇來千載後衣缽生塵野干吼須彌欲傾龍象愁念師忽起信不偶披衣孤坐萬緣空白雲紅葉堆窗牖鹿女啣華虎受降魔王問道展兩手無非無有無非有鼻孔雙垂牙在口雪峰毬趙州狗八角磨盤空裏走維摩杜口毘耶城瞬目揚眉成過咎本來如是絕纖塵劫火洞然亦不朽德山持缽太連涎末後一句阿誰扣禪師劃開死生關明月清風自為友人我山無明酒日對空王勤抖擻夢裏翻身不離床稱錘是鐵原非垢憶昔燃燈授我記有情共證金剛際無鬚鎖子兩頭搖摩尼卻向衣中繫歷劫恒沙光不殊五陰浮雲亦難蔽定非定慧非慧世尊乞食入舍衛靈山一會坐儼然華藏莊嚴開聖諦白毫日照毘盧閣芥納須彌何廣略金毛獅子鐵圍山作者好求無病藥泥牛耕月火生蓮八風不動坐寥廓北斗藏身水逆流黃面老子難摸索說與閻浮世上人火急回頭猶是錯

　　贈無念禪師偈(時同卓吾住龍潭湖)

　　澹園焦　竑

　　念公過金陵予日與談禪得其慈力一時涉入如幻三昧此其機緣非在一期果報間也賦此以贈。

春深聞爾百花潭曾與維摩共一龕浮世無成悲小草空門何意見優曇龍知聽法歸池缽馬為馱經度嶺嵐烏榜宗風今欲振好傳消息遍江南

　　論禪

　　石公袁宏道

　　禪有二種有一種狂禪於本體偶有所入便一切討現成去故大慧語李漢老云此事極不容易須生慚愧始得往往利根上智者得之不費力遂生容易心便不修行多被目前境界奪將去作主宰不得日久月深迷而不返道力不能勝業力魔得其便定為魔所攝持臨命終時亦不得力無盡居士云世間粗心於本分事上不曾于十二時中密密照管微細流注此是業主鬼來借宅耳此病近于高明者往往蹈之又有一種不求悟入唯向事上理會以念佛習定為工課纔見人提起向上一著子便要抹去見執法修行者則讚歎見心上乾乾淨淨灑然不挂一事者反以為不修行而疑之謗之此等雖外面無破綻可摘其實心火熠熠如欠二稅百姓相似至于遮障宗乘害佛慧命亦終為地獄種子而已蓋凡近于沉潛又往往坐此病也余游天下所見者大都不出此二種而執法修行不求悟入一病尤為近來無靈根者之所托逃今年再會念公始知宗門尚自有人佛祖大事猶有可與激揚者耳而念公猶然謂我曰大事未明如喪考妣大事已明如喪考妣大事既明矣若之何如喪考妣耶又引古德云此事須悟始得悟後須遇人始得若悟了遇人的當垂手方便之時著著自有出身之路不瞎郤學人眼若秪悟得乾蘿蔔頭不唯瞎卻學者眼兼自己動便傷鋒犯手予乃歎曰此事以悟為極則矣誰知悟後政自有事耶若予者雖幾番有所解入然猢猻子實未捏殺水牯牛實未得純熟也若硬休去是未大死而求大活也悟且未能而況于大慧所云之大法乎況于奪饑人食解耕夫牛為人抽釘拔楔乎此念公既悟以後之事非予事也。

　　再晤無念禪師紀事

　　石公袁宏道

　　余山居九載再遊南北一時學道之士俱落蹊徑至白下晤焦先生使人復見漢官威儀有來詢者余曰焦先生洪鐘也試往扣之及予歸柳浪而念公適至老成典型居然在目蓋予之耳不聞至論余之舌噤而不得吐久矣撫今思昔淚與之俱夫使海內人士無志大乘則己若也生死情切則幸及此二老尚在痛求鍼劄余非阿私所好者蓋予參學二十年而始信得此二老及自謂不至誤人若但欲持戒學語則無事此老錘鑿矣。

　　本住法頌壽念師八十(有序并書)

　　憨山德清

　　不慧披服道風三十餘年矣竟無緣一睹光相且以業力驅馳幻海將二十年如托異國故與法門諸大知識音問益遠頃投老匡山望黃蘗剎竿咫尺間側坐白毫相中日蒙照拂無由一致問訊前秋陳無異居士入山道及老師慈念慇懃是知先蒙攝受者非一日矣不慧何緣過辱加被之如此也感謝無量比來宗門寥落野干亂鳴殆不堪聽所幸老師踞窟獅子雖全身未露而爪牙無敢攖者時聞吼音為之慶快惜乎頹波日倒難以障迴狂瀾也若不慧者忝辱法門無一得可指寧不虛生愧死耶頃侍者廣捨來知老師法筭喜登上壽人天集慶不慧愧衰質不能從法會之末聊陳頌祝少見一念嚮往之忱所願法身常住道化無方豎金剛幢為眾歸仰無任翹勤瞻望之至不腆薄供惟慈納受頃者復有曹溪之行奉覲之緣當在龍華三會耳言之耿耿神與此俱。

　　今上御宇之三年仲春二月十有七日迺黃蘗山無念禪師四百八十甲子之辰也唯師少志向上蚤悟自心開頂門之正眼豎無畏之高幢法門歸重衲子趨風莫不指歸第一義令入自信之地誠末法之津梁長夜之慧炬也宗門寥落賴師獨振其家聲不慧雖未承顏而心光相照不隔一毫以法忘情無彼我相為日久矣嗟予老矣愧不能一接麈尾以結法喜之緣耳今幸值師示生之辰十方宰官居士緇白眾等各持供養而興慶讚不慧聞而歡喜私謂悟無生者離壽者相非四相之可遷安可以世諦而擬之耶乃說本住法頌敬遣侍者遙持香華用申讚歎是以滴水而稱大海以一隙而睹太虛非敢盡其涯量聊見微忱以法供養之意耳而說頌曰。

諸法自性本寂滅湛然不動如虛空世界森羅及萬象唯此一法之所印佛未出世祖未來此本住法無欠闕草芥塵毛體自同白牯貍奴亦知有何況眾生各具足而與諸佛性平等平等自性無生滅又豈四相之可遷不來不去無始終是故名為本住法若人悟此體如如一超頓絕凡聖見正眼開時生死空迷悟兩關當下闢已過關者掉臂行獨蹈大方無滯礙猶如獅子自在遊非是野干可隨逐揭開五蘊封蔀茅露地披襟坦然坐是名無畏解脫人從此常依本法住唯師了此本住法獨踞黃蘗最高峰魏魏不動若須彌萬象森羅齊頞首日月游行若電光世界山河鏡中影良以心空身亦空混融萬法無起滅是故一塵與空合而與虛空共一體一切微塵亦復然身與微塵等無二身塵既入法界空自性體與虛空等此空即是本住法入此法者壽無量空中世界任起滅一切聖凡從去來是法不動相常住此是大地眾生壽眾生既與諸佛同吾師豈與眾生別但願吾師常化生證入眾生無量壽

　　開黃蘗山記

　　石公袁宏道

　　無念禪師少年苦參至四十始了初創金地龍潭參禪最號勝處此地隔城二十餘里已為閑寂而師復有深藏之志又得黃蘗山蓋師去黃檗正愚兄弟來龍潭時也急遣使邀回對談數日語卒抵掌黃蘗之勝云山極峻頂獨平上有荒田數畝麋鹿成群如嬰兒頭上饑虱每钁山藥充食後徐行庵外看群鹿戲鼓掌談之則皆星散有荒田可耕野菜可食麋鹿可作伴此福宜為衲子受予志決矣遂入黃蘗山為終老計且貽書我曰貧道己事未明向天涯覓寶藏勞碌三十餘年今識海少停只合插钁山居以盡天年予曰此山寂寞久矣應有所待其待師耶遂書其顛末以識之。

　　法眼寺記

　　石公袁宏道

　　余見天下衲子多矣窮山僻谷或未盡見然求苦參密究具宗門正知見者如吾友無念禪師實近日海內之優曇也禪師麻城人名深有十餘歲而遍參諸方口無味身無衣足無履者幾三十餘年凡宗門大老若遍融雲外大安大方輩靡不咨叩久之豁然有入始卓錫于麻城之龍潭湖與異人李卓吾為友後復厭喧寄棲商城之黃蘗山山勢博大崇聳迥無人跡念公見而愛之涉其顛復睹平衍乃曰是可田詢之山下民則曰此商城張太學田也歲久不治已同石田念公曰田雖荒可墾僧眾居此參禪念佛之暇令其開荒種畦可足一年糧吾可藉此為終老計會十兄弟訪李異人及念公于湖上念公自山中來語及山中事是時予同年范光父令商城予走一字語之光父欣然以檀施事屬太學太學大喜願盡以施僧念公念田荒蕪已久非數年可盡闢者今受田當并受糧田荒糧重恐反成累遂語太學曰檀越以全田見施極是利益但恐僧人一時難墾願開一畝則僧完一畝之糧太學如命于時龍湖本色衲子安分度日不為虛浮無忌憚之行者半居此山剪荊棘治蓁楚虎豹之與居猿狖之與伍數年以後佛殿僧舍粗可居住衲子躬耕自鋤自種自食無求于世即道可辦居然有古叢林之風予聞而喜之嗟乎十方檀施極非細事耕種而食雖較勞苦而食之無愧且古大善知識皆親自鋤田栽菜腰鐮荷鍤不以為苦後來學者纔有一知半解便思坐曲彔床受人天供養次者鼾鼾飽食褡帽長衣燒香煮茶作山人冶客之態耕種之事愈所恥而不為末法衰替景象於此可見今黃蘗如是何異古百丈黃蘗乎又聞其上麋鹿　多躁田苗僧皆架屋夜守佛聲浩浩山答谷應四季有野菜黃精可食予又聞而樂之願與念公共住昔五祖演云今年一寺庄田顆粒不收不以為慮唯一千五百衲子一夏舉一個狗子無佛性話竟無一人發明深為可憂今黃蘗山中諸衲子其有能發明狗子無佛性話者有耶無耶或有所待耶皆未可知然近日狂禪熾盛口談此事現成一切無礙者項背相接與其豁達空以撥無因果真不如老實修行念佛之為妥當也願念公嚴立藩蘺與此清淨道侶老于此山其有詑詑然為無忌憚之言行無忌憚之行口角圓滑我慢貢高者不許停此山一時一刻庶幾兒孫相傳法堂之草永不復生矣。

　　護塔文

　　長公梅之煥

　　恭惟無念禪師宿斷鈍根早磨慧劍言語文字不立大心直取法王艱難險阻備嘗拼命始歸樂國一掃三塗六道頓超萬劫千生正法眼方開老婆心復切未明如喪明如喪似有情癡一法纔通萬法通更無理障成己以成物總此一成救世如救焚急于自救點化者百之一二唯鄧宗伯尤高足之後許可者十之二三於家司馬有祝予之嘆東宮衛尉西有道人管各窺其一班竿更期于百尺西方有聖人出焉未能或之先也東土以我公歸兮更莫為之後矣誓不盡不佛何忍遄歸然有寄有還豈容久戀爰成寶塔用備藏舟當如來誕生之辰正浮圖合尖之日息形并息影翛然七尺之軀忘死未忘骸聊爾一杯之土瑯函留半偈何須開石槨之文舍利吐毫光不用借漆燈之焰已無曉夢迷蝴蝶一任空山哭杜鵑獅子潛聲林鳥猶疑說法麒麟高臥野狐不敢浪眠此日雍門已不隕孟嘗之泣他年華表復何有丁令之悲求大藥而駐朱顏只爭蚤暮置虛器而運死想一視與亡骨且與俱朽矣身隱焉用文之煥聞木樨轉語不謂見而知之標黃蘗遺蹤或有聞而起者敢云譽墓聊榜傳燈。

　　　(直隸蘇州府吳縣事
　佛弟子陸明和室人▆明杜女淨孟淨仲淨季淨玉
　　陸▆目室人▆明月女淨貞淨秀　捐貲敬刻此
　　無念和尚附錄一卷　九章朱袞對稿
　　禹門金之龍書　金陵蔣成榮刻　丘淨孝助板
　　天啟乙丑僧自恣日姑蘇兜率園識)

黃蘗無念禪師附錄卷之五(終)


嘉興大藏經（新文豐版）第 20 冊 No. B098 黃蘗無念禪師復問


黃蘗無念禪師附錄卷之六

　　行由

　　語溪參學比丘明聞刪訂

　　吾師名深有字無念別號西影楚黃麻邑人也父熊母黃氏生于嘉靖甲辰二月十七五歲失怙寡母甘貧無倚年十有六因患痘垂絕兄與叔父議許出家乃甦比愈送遊蕩山祝髮三載偶一日有一方僧至師慇懃恭敬方僧曰你既出家當為修行生死事大若不修行必墮輪迴師問曰如何是輪迴僧曰十方一粒米重如須彌山若還不了道披毛戴角還師悚然曰如何免得輪迴僧曰雲游四海參求善知識指明心地方得解脫師問曰那裏有善知識僧曰伏牛五臺師聞此說密走出外欲往伏牛不知去處遇一僧引至徐州七尖峰彼有知識號大休師至休已示寂因問一禪僧當時有何言句開示往來僧曰昔有一僧從峨嵋來為道甚切一到要見休正在茄園架瓜僧至園中問如何是西來意休指茄曰黃瓜茄子僧不契再問休曰莫勞道黃瓜茄子僧終不契下山別參一禪師禪師曰你從何處來僧曰尖峰來曰大休有何言句僧舉前話禪師合掌曰真大慈悲吾師聞舉惘然曰彼問西來意如何便答黃瓜茄子禪師曰你問他去師終日迷悶不得明了往伏牛又問一禪師禪師曰你自參會好復往北京問諸名宿皆不肯說嘉靖丙寅登壇受戒後疑情結滯胸中成痞復往五臺遍問明師詣東臺參秋月月曰你就是善知識師又問黃瓜茄子月曰且放下在此過夏聽楞嚴經師住月餘雖日聽經與此事大不相干早晚又求問月曰在此住有日自然明白師下山又問一僧號無窮窮曰古人求道二三十年受盡百般辛苦方得明白你不曾受一些辛苦如何就得明白師問曰如何苦修便得窮曰立禪不睡打七煉魔喫麩嚥菜跪門乞食年深月久習氣磨盡自然明白師依此行跪門乞食不顧形命遍參江浙名宿復欲往終南至襄陽遇一僧曰不必往終南古來名宿出于伏牛此山號為隱山龍象皆萃于此師即與同到伏牛至掃帚漫入場打七正昏沉中有一名宿號雲外入堂小參曰咬定牙關緊捏拳話頭常舉在目前十年不明西來意老僧替你下黃泉正中師病待一七醒至靜室中叩問西來意求之再三外曰我住此山四十餘年只得個輕安寂靜實未識西來意師問如何是輕安外曰我昔會十二眾立志參禪不明心不休三年後各人散去我心未止在七房內打七昏沉如山渾身不能轉動堂頭和尚曰你上山拖柴遣開昏沉便罷若不得開我辦下一綑攬竿替你打散這魔王我便上山去拖柴腳手都移不動走到半山至一大石下自曰我這一回至少有三百攬竿不如死在石下一頭撞去恰似有人以掌托住渾身如萬繩解脫腳似登雲回來和尚曰你今日山中得了好事自此已後冉無昏沉師便辭出到堂中打七待期滿復往五臺路逢一僧號寶珍見師苦甚謂曰我師是善知識號古清師問既是善知識有何教誨珍曰昔有一僧號無盡事我師三載求道甚切先師問盡你喫我三年飯如何不還我飯錢盡曰我不昧心先師曰那個是你心盡茫然而出至飯後叫無盡如何不送飯錢來盡曰我不曉得那個是心先師怒罰佛前頭頂一磚跪至晚飲食湯水都忘喫渾身汗流跪至更深眾曰你且放下磚待老師起來再頂盡曰你各人去睡莫管我騙了老師飯喫若不知心跪到明年跪至五更聞雞鼓翅而鳴拋下磚擊門喊曰接飯錢先師曰如是如是師問曰當時送個甚麼還飯錢珍曰你去問他師曰他在那裏珍曰他往終南去了師又加一重疑同到五臺大小靜室無處不到一一請問對曰他心不與你相干復至北京參遍融師未開口被他一喝唬得膽裂心驚復往山東見一禪師姓孔禪師曰我四十人辛苦方得此事你的疑我替你了不得除非自了始得復往伏牛打七到第四七中猛然得個輕安方曉得雲外言語真實不虛雖然只是疑情不散又問一禪師禪師曰禪難明白不如念佛求生西方容易仗阿彌陀佛威力慈光攝受臨命終時生于彼國花開見佛豈不快哉師依此語回至麻城結菴于丫杵山閉門禁足晝夜六時專求往生雖然終日念佛心中疑滯不散待三年畢又復遍參江浙轉至廬山會大安禪師安問曰汝號甚麼師曰無念安曰那個是無念師茫然無對傍有一僧跪求開示安曰起來轉一轉僧便轉安曰誰叫你轉僧曰老爺叫我轉安一喝師正不識無念又被這一喝憂悶下山至舟中大病飲食都不下自嘆曰無念自不識枉做人在世上友朋勸曰且從容喫些茶水是你忙不得的復回本山正憂悶中有二人至請師誦經師辭曰我不會誦經三辭不獲免後至經堂會幾友夜坐敘數年行腳友人曰何不問你自家師曰如何是自家對曰拿物非手喫飯非口師聽說每朝喫飯時不覺失手碗在卓上分明是手口如何不是行住坐臥恍惚如夢忽然夜中有哭笑二聲相觸猛然開悟喜倒臥床睡至五更友人至榻前問你昨夜見個甚麼師又茫然無對昨夜歡喜驚散十分又轉生煩惱不覺大病不進飲食主人請醫下藥師曰我十分精神想失八九醫曰也只勞神太過心火逼急兩眼皆腫師自嘆曰今年若不識無念自縊而死友人曰你有此志今年必得五月餘身未沾席食未充飽終日如夢一日從榻坐起出門偶見麵一盆在當路掇起送至櫃中見有果籠將手推開不覺失手櫃蓋打頭渾身汗流撫掌笑曰遍大地是個無念何疑之有從前疑滯一齊看破友人問曰你見個甚麼師曰親見你我纔得個逍遙自在巳卯石潭居士延住龍湖辛巳卓吾居士來訪夜坐問曰你見處說說看師從始至終一一吐露居士曰你且放下師心下沒有理會同住四十餘日邀過黃安居士請眾友會每日交談你只放下師曰我沒有甚麼放下得住月餘回龍湖看淆訛公案不省漸漸有疑請問石潭居士居士曰你還要看經師曰我不識字不知看甚麼經居士曰看維摩經楞嚴經雖好你看不得師曰如何看不得居士曰此是最上一乘的文章我也理會不來師聽說如箭入心他把我做那樣的人看回到龍湖就看楞嚴看到知見立知即無明本忽然疑病又發四五年的歡喜全然失散疾往黃安居士一見問曰工夫何如師曰我有一疑居士曰疑個甚麼師曰知見立知居士正色曰這個不是你知見師又不契居士邀眾友到駟馬山會有講僧至同會夜坐居士問曰清淨本然云何忽生山河大地法師講罷居士曰無念你說看師將開口居士將師膝上一推曰這個聻師忽猛省歸至龍湖靜坐數日平生所得的杳無蹤跡從此以後疑惑淨盡不遇本色宗匠惡辣鉗鎚墮在識見海中鼓腹搖唇以為自得擔閣數年愧感鄧公相信之極設盡計較欲勦他識見不知自己腳跟未穩先喪己命忽省十地菩薩夢見眾生身墮大河欲救度故起勇猛心發大精進驀地猛省人法兩空始得入門全無干涉從今而後只是舊時人不做舊時夢偈曰四十餘年不住功窮來窮去轉無蹤而今窮到無依倚始悔從前錯用功。

　　(女弟子胡淨護　呂淨念　顧淨思捐資共刻
　無念和尚行由　天啟乙丑自恣姑蘇兜率園識)

　　大明國河南汝寧府光州商城縣黃蘗山法眼寺侍
佛禮懺莊嚴淨土應(巳)七孝徒(某某)洎合山緇白孝眷等詞傷　圓寂本師深有無念大和尚示生于嘉靖甲辰年二月十七日午時於湖廣黃州府麻城縣太平鄉高岸村遊蕩山袁家坳社下受質住世甲子五百有四干天啟七年丁卯歲七月二十八日巳時在于河南汝寧府光州商城縣南黃蘗山法眼寺示寂悲仰
本師念公和尚夙乘願輪力摧見網超舉拂拈槌之常格露炎燄毒鼓之真機苦參四十餘年不與萬法為侶幻住八十四歲未將一字與人雖李老志量沖天慢習猶嫌俠骨即鄧公天資近道宗脈早慟斯人所以二十載求友勤渠應知粥飯時為人親切迨夫榆景逾揚遠照之暉譬彼晨星獨耀高旻之峻雲集遍諸方耆碩鷗遊傾一代名卿得髓得皮此外憑誰付囑日面月面今時難共舉呈方期與趙州齊年不覺巳優曇瞥現瑞煙珂雪泥洹示希有之祥寶網金臺窣堵湧神工之助奔赴則林木變白攀號則大地鯨音悼人日之西淪驚夜珠之自失況(某)等身依慈怙莫報　重恩大事未明難免南泉一哭祖意夢在虛勞首座裝香茲當本師(巳)七之辰故遵古宿清規之典伏願生則定生安養蓮開此日滅而不滅毘盧莖化全身劫火洞然時漫道隨他去也古鑪冷湫地方知落處分明體眾生未度不取正覺之願王即沙界現前不捨一法為
佛事巖頭滴水踢翻處滿月當空潭底孤燈吹滅時大千照徹與麼別峰相見空教孝子帷下哀哀若待補處下生只恐癡人眼前夢夢仰仗
三世諸佛特地證明留與後代兒孫共伸回向涓今吉旦修設該羅法界利濟四生凡聖圓融冤親平等水陸無遮諷經禮懺燄口普利法施道場一供上報四恩下資三有恭祈
佛力大利幽明。

　　黃岡弟子樊志張法名常燈述


