嘉興大藏經（新文豐版）第 37 冊 No. B388 神鼎一揆禪師語錄


　　神鼎一揆和尚語錄序

　　列祖提綱宗風遐播故古人惟尚見地今人多尚文辭見地者透徹源頭迥無泥滯文辭者胸臆卜度未出常倩如圓悟大慧中峰諸老善說法要獨步當時皆宗門傑出哲匠所謂人天眼目正大存焉。

　　一揆和尚乃弘覺　國師之嫡孫遠菴禪師之法嗣識見超卓道眼圓明闡法於大湖南北聲盈寰宇初住郢州月掌次遷永隆今現繼席神鼎歷年彙集語錄一十二卷剞劂既成門人輩持以問序余即捧讀則知和尚說法有排江倒嶽之勢棒喝有轟雷掣電之機迅機圓活如珠走盤青山白雲開遮自在脫略窠臼不與時藝同流誠末法中模範則又今時之傑出者也略舉大綱庸為厥序。

　　賜進士出身戶科給事中加一級前翰林院庶吉士南楚車萬育謹撰

　　神鼎昂叟揆禪師語錄序

　　夫人之名世而不朽者有三立德立功立言是也蓋正心誠意治國齊家敷政設教皆出於六經四書其旨如日麗天固無俟于所謂立言者至見於著作若繩述之文詠歌之詩可以考得失垂鑒戒而興起善端顯則用之　朝廷施諸天下隱則繼道脈傳異代以鳴一時之盛斯非古人立言之遺意哉今神鼎
一揆禪師派出彭城吾鄉望族幼事儒業通貫經書慨變滄桑放情林壑逮蹟商山之高志靖節之遺風者耶繼膺緇服訪道四方機契天童潛符密印得真傳於臨濟遂遯世以安禪夙慧靈根真續南宗衣缽開堂演法已徵頑石點頭道臘既高居然古佛予性最拙然好覽群書誦有餘閑問翻內典及閱楞嚴法華二經窺探真理機玄語暢如獅子輥毬隨意所轉全無滯礙明心見性豈外斯乎深有合于誠意之旨因竊好焉後壯遊四方足跡半天下每覽名勝必訪遺賢雖車殆馬煩未常知倦今秋禪師出語錄全帙一十二卷示予挑燈夜讀萬籟寂然如飲醍醐如經棒喝而明河低戶霜氣流空不覺塵紛頓掃心境俱清怳如昔時之讀楞嚴法華也染指法味何幸如之稍謝塵緣一親鑪鞴升堂入室諒不以門外漢而目之也信乎有德者必有言吾知能傳於後世者不朽矣懸筆數言得無佛頭著穢也歟。

　　康熙己卯秋九月古越柴蓁子宜氏拜撰

　　一揆禪師語錄目錄序第一卷住郢州月掌壽聖禪寺上堂小參晚參住安陸府京山縣永隆禪寺上堂小參晚參第二卷住潭州神鼎資聖禪寺上堂小參晚參第三卷住潭州神鼎資聖禪寺上堂小參晚參第四卷住潭州神鼎資聖禪寺上堂小參晚參第五卷住潭州神鼎資聖禪寺上堂小參晚參第六卷明州瑞巖首座寮秉拂小參明州天童西堂寮秉拂小參第七卷拈頌古上第八卷拈頌古下像讚第九卷佛事機緣第十卷詩偈第十一卷書復第十二卷行實壽塔銘法語雜著

　　一揆禪師語錄目錄終

一揆禪師語錄卷一(師諱元揆)

　　嗣法門人成炯等編

　　住郢州月掌山壽聖禪寺

　　師於康熙癸丑春在荊南圓通受請於四月初二日入院眾請開堂。

　　山門廣大解脫門直截通天路無入而不自得豈待停思顧佇把手牽人難同行不同步。

　　佛殿非佛佛非曲順時宣八花毬子上曷更繡紅旗新長老把不住且圖唱拍相隨展具便拜。

　　伽藍正而聰直而明同聲相應條令斬新要看龍虎慶風雲。

　　祖堂分皮分髓三日耳聾斗量不盡互相脫空莫怪操戈入室卻緣狹路相逢大眾還見祖師麼乃炷香云錦上鋪花又一重。

　　據室因我得禮你不用展炊巾者裏撩起便行早是不快漆桶要見當家種艸待我上山斫棒來。

　　拈疏不負靈山付囑今朝覿面相呈言言錦心繡口自然流出胸襟若欲重宣此義諸人塞卻耳聽。

　　拈法衣權掛垢衣云是佛佛之一字吾不喜聞卻穿珍御復名誰十聖三賢測度不得新月掌因甚又無繩自縛若不入水爭見長人便披。

　　法座諸法空為座四大為床座眼便手親能有幾個要踏毘盧頂上行燈王座上看謀略驟步便陞。

　　拈香祝　聖罷復懷中拈出云此一瓣香昔年吳山楚水東擲西拋末後太白山中冰霜歷盡直得皮穿骨露斧劈不開今日一爐燒卻奉為浙江寧波府太白山天童堂上傳臨濟正宗第三十二世遠菴㒥大和尚用酬法乳斂衣就座上首白槌云法筵龍象眾當觀第一義師云是義如撾塗毒鼓聞者皆喪莫有返魂香散絕後再甦底衲僧麼出眾相見僧問擊大法鼓吹大法螺獅子奔騰虛空合掌未審是何祥瑞師云抉開浩瀚曹源水一滴新翻濟北波進云四眾瞻仰為求發明本地風光如何是本地風光師云杲日麗中天進云此是隨機善巧未審最上一乘如何指示師云此去郢州九十里進云與麼則世尊不說說迦葉不聞聞師云闍黎聞底事作麼生僧便喝師便打僧以坐具打圓相云爭奈者箇何師便喝乃云靈山奧旨少室真機飲光熱瞞百萬人天斷臂阿師徒言得髓三世諸佛不知有金不博金狸奴白牯卻知有突出難辨一向恁麼去要且無合煞釋迦出世無合煞三七思惟祖師西來無合煞九年面壁新月掌今日路見不平楔以楔出毒以毒攻不動舌根演一句三藏絕詮不施寸刃露一機斬釘截鐵凡聖根株自盡佛祖窠臼掀翻直將枯木撒華春回七澤更使寒冰發焰月遍三湘龐家大小任風流觀察使君咸奉重黃河三千年一度清則且置曲順時機一句作麼生道靠拄杖云禹力不到處河聲流向西(謝詞不錄)復舉臨濟大師初住河北一日謂普化克符二上座曰我欲於此建立黃檗宗旨汝等須成禠我二人便珍重下去三日後普化上來日和尚前日道甚麼濟便打三日後克復上來曰和尚前日因甚麼打普化濟亦打師云寰中天子塞外將軍雖則風行艸偃其奈傷鹽費醬山僧亦欲於此建立天童宗旨不用口勞舌費自然玉振金聲龍驤虎驟無論有成禠無成禠各各三十棒未入寺已前早已分付要且迴避不得為甚如此兵隨印轉將逐符行結槌云諦觀法王法法王法如是下座。

　　當晚小參拋離兩浙佳山水一杖來披南楚雲誰信業風吹到此荒涼祖院要人承既爾將錯就錯應合遇緣即宗法隨法行法幢隨處建立一莖艸上現瓊樓玉殿未是作家將丈六金身作一莖艸豈稱本色平步登高易從空放下難只要人人钁頭邊翻轉劫初田地腳跟下識得祖父田園山僧原本契書敢不兩手分付諸人要識原本契書麼但將飯向無心碗自有人攜折腳鐺。

　　開爐檀越請上堂問結制開爐重光祖席第一義諦乞示斬新師云鑊湯無冷處進云此是第二了也師云你作麼生道僧打圓相呈之師云落二亦落三進云莫瞞學人好師云放汝三十棒僧云特謝供養師云知痛癢始得乃云月掌山中大開鑪韝不用添煤聚炭那論玉石金鋀大千世界收攝於一塵中有情無情普應一彈指頃撥動寒灰冷焰直教大地通紅任是鐵額銅頭到此如何措足趨泊不得處骨露皮穿迴避不及時焦頭爛額有甚如來禪祖師禪可待金剛圈栗棘蓬可存佛病祖病一併銷鎔聖解凡情一時瓦解直饒三世諸佛向火焰裏轉大法輪歷代祖師於中頭出頭沒正好捉來朝打三千暮打八百為甚如此棒頭有眼明如日要識真金火裏看。

　　上堂一聞千悟底貪程何太速多聞不悟底癩馬繫枯椿前不搆村後不迭店之時直須揮劍若不揮劍漁父棲巢正當迷悟兩忘功勳俱泯又作麼生卓拄杖云行到水窮處坐看雲起時下座。

　　晚參問把住即不問如何是放行底句師拈拄杖云喫得棒也未進云靈山拈花此間用棒是同是別師云同行不同步進云雪峰輥毬又作麼生師云山僧沒者閒家具進云和尚恁麼也只道得一半師云你又作麼生僧一喝師便打問世尊初生指天指地和尚出世有何法施師云獰拳辣掌僧便喝師云你也亂喝那乃云不是心不是佛不是物劈不開和盤托最現成無間隔不求諸聖不重己靈好箇無事道人好與三十棒免墮解脫深坑放下屠刀我是千佛一數好箇性燥漢子好與三十棒免見驚群動眾諸人若也知得棒頭落處便知自己落處識得自己落處山僧令不虛行其或未然只知事逐眼前過不覺老從頭上來復舉開山智淵禪師因僧問祖意西來即不問如何是一色淵云目前無闍黎此間無老僧僧云既不如是如何曉會淵云領取鉤頭意莫認定盤星師云開山雖為慈悲之故要且熱瞞者僧山僧則不然或有問如何是一色但向他道龍蛇混雜凡聖交參更問如何曉會向道我不敢輕於汝等汝等皆當作佛且道古月掌今月掌是同是別。

　　舉無欺玉講主立僧上堂問洞上宗乘即不問臨濟家風事若何師云利劍拂開天地靜霜刀纔動斗牛寒進云秪如道一句中具三玄門一玄門具三要如何是第一玄師云特石裹絲綿如何是第二玄師云喪盡五千言如何是第三玄師云腳瘦艸鞋寬如何是第一要師云海闊從魚躍如何是第二要師云拈卻炙脂帽如何是第三要師云望空休禱告進云三玄三要蒙師指西來祖意乞重宣師云苦痛刻舟人乃云經是佛語禪是佛心逐塊之流打作兩橛何況尋行數墨棘句鉤章負笈擔簦覓心覓性大似水中撈月入海算沙何故虛空講得經亮座主狐疑不決三心不可得周金剛掘地覓天所以此事不可以有心求無心得不可以語言造寂默通不見僧問演祖云一大藏教只是箇切腳未審切甚麼字祖云缽羅孃諸仁者要知字義分明問取堂中第一座。

　　晚參月掌無賴村僧一味麤疏潦倒全無佛法為人使人東撮西討有時提白棒逼露柱生兒有時山門頭按牛頭喫艸有時用烏豆換人眼睛有時將斷貫索穿人鼻孔衲僧家從來鼻孔撩天因甚被人穿卻還有不遭毒手者麼良久云蝦跳不出斗。

　　冬至請上堂座元問檀信設齋為眾請法求福即是求慧即是師云闍黎道取一句看座便喝師云此喝甚不當座又喝師云作家作家座云和尚是何心行師云不消一拶乃云晷運推移日南長至天運循還之候陰陽遷變之時否極泰方來通因窮則變人畜艸介悉稟威靈含識有情咸遵化育然則化育之本遷變之原鮮有委悉之者趙州道諸人被十二時辰使老僧使得十二時辰審如是則總被寒暑煎逼唐喪光陰若是伶俐漢向陰陽未判世界未形以前著得隻眼便見白鼠推遷銀臺不變寒暑不能侵生死不相涉可與趙州把手共行是則能為萬象主不逐四時凋也其或未然有寒暑兮促君壽有鬼神兮妒君福。

　　說戒請上堂問世尊說法四十九年未曾道著一字檀越設齋請法和尚說箇甚麼師云知音徒側耳打艸又驚蛇進云合取口好師云話頭也不識僧云罪過罪過師打云放過不可乃云欲行千里一步為初如何是最初一步昨晚山僧拄杖子發菩提心洗心懺罪得清淨戒因戒生定因定生慧慧心開朗忍俊不禁𨁝跳上三十三天觸著帝釋鼻孔東海鯉魚打一棒雨似盆傾優波離尊者出來道夫沙門者具三千威儀八萬細行何得生大我慢不矜細行山僧向道尊者只知其一不知其二轉三毒為淨戒運六識作神通回煩惱為菩提即無明成大智且道什麼人分上事尊者聞之歡喜踴躍歎未曾有驀拈拄杖召眾云還識山僧拄杖麼卓一卓云良馬已窺鞭影去阿難依舊世尊前。

　　請上堂問法幢鐘鼓塵埋久龍象奔趨一日新此日陞堂行祖合頭頭法法盡皆春如何是水到渠成句師云領取鉤頭意進云一彩兩賽師云莫認定盤星進云春色滿園關不住一枝紅杏出牆來師云換卻人眼睛乃云目前無法掩耳偷鈴意在目前喚鐘作甕不是目前法拋卻真金尋瓦礫非耳目之所到越格還他獅子兒獅子哮吼百獸腦裂即且置即心即佛也不得非心非佛也不得又作麼生頻呼小玉元無事秪要檀郎認得聲。

　　請上堂問雲門道觀世音菩薩將錢買胡餅放下手元來是箇饅頭此理如何師云不是知音者徒勞話歲寒進云秪如大士三十二應化度有情畢竟在那一應為最師云猿猴探水月進云未審千手千眼那隻是正眼師便打乃云道不遠人而人自遠情不附物與物何傷庭前柏樹森森不改歲寒之色檻外瞎驢隊隊依然形直影端碧眼胡西來大意不敢囊藏小廝兒正法眼藏將謂滅卻恁麼會去恰認著驢鞍橋作阿爺下頷不恁麼會無毛鐵鷂驀過新羅總不恁麼時如何𮭗𮭗鳥守空池魚從腳下過𮭗𮭗總不知。

　　請上堂一法若有毘盧墮在凡夫是處是慈氏無門無善財萬法若無普賢失其境界唯此一事實餘二則非真與麼與麼眼裏容得須彌山耳裏著得四大海不與麼不與麼眼裏著沙不得耳裏著水不得東弗於逮打鼓西瞿耶尼上堂山河大地盡轉法輪土木瓦石放光動地不是神通玅用亦非法爾如然且道承誰恩力少間施主有齋諸人各各手中缽盂切忌覆卻便下座。

　　佛成道請上堂問昔日世尊夜睹明星成等正覺還端的也無師云金貂何足狗尾續進云未審智慧德相與妄想執著相去多少師打云你試分疏看僧云即此一棒瞎卻天下人眼睛去在師云今日又瞎一箇問向上一事水泄不通一線放開葛藤露布如何是獨脫無私句師云雲有出山勢水無投澗聲進云秪如文殊普賢別展機關時如何師云燒火掃地少伊不得問然燈過去釋迦現在如何是現在底師云淨地上那容撒屎撒尿乃舉世尊悟道因緣云智慧德相添鹽著醬妄想執著龜毛兔角卻笑老瞿曇太煞費捫摸整膏肓以八法神針起沉痾施伽陀玅藥殊不知藥效病夫叢喫鹽添得渴而今道泰時清乾坤空闊不必續鳧截鶴夷嶽盈壑但教藥病一時除萬里天邊飛一鶚。

　　除夕小參臘月三十日到來業識忙忙底無本可據烹露地白牛分歲訝郎當箇漢脫空賺人王老夜燒錢多虛不如少實韓愈送窮鬼豈免怪力亂神灼然今夕是何夕論實不論虛大抵肘後有符便乃臨危不變還他腳跟線斷自然落日推門其或未然來日拜賀新年汝等諸人切忌撞頭磕額。

　　元旦上堂問新年佛法意如何歌管村城樂事多滿耳曲中誰解聽聲聲演出玅伽陀請問和尚如何是玅伽陀師云切忌打之遶進云或遇露柱發笑又作麼生師云元正啟祚萬物咸新進云恁麼則月掌堂前分白雪梅花片片發幽香師云換卻鼻孔打失眼睛乃云踞虎頭收虎尾第一句下明宗旨未離兜率已降王宮未出母胎度人已畢是第二句世尊不說說迦葉不聞聞是第二句乃至四七二三開士千七百箇古錐搖脣鼓舌盡力提持亦秪是第二句然則第一句今日揆長老又如何舉揚驀豎拂子云大眾見麼如我按指海印發光汝暫舉心塵勞先起啼得血流無用處不如緘口過新年擊禪床下座。

　　上元解制上堂問結制解制即不問如何是第一義師云上元定是正月半進云既然如是因甚箇箇奔南走北東卜西鑽師云不到烏江不盡頭進云不是一番寒徹骨爭得梅花撲鼻香師云上座不妨領話一僧出眾云一堂風冷淡千古意分明師云是何消息僧一喝師便打云杜撰禪和乃云節屆三五聖制告圓時至理彰兩彩一賽好事堆堆疊疊一燈燃出百千燈光輝剎剎塵塵萬井笙歌咸鼎沸是乃燈明佛出頭之日圓通門大啟之時得路便行底南天台北五臺江西湖南便恁麼去若也眼𥉌眵地新條細柳年年碧惱亂春風卒未休。

　　開爐上堂居士出以坐具作圓相便喝師云作麼士無語師云蝦跳不出斗便打問金剛經三十二分那一分最密師云料掉沒交涉進云豈無省要師云向下文長付在來日僧擬議師云飯袋子不打更待何時便打乃云死柴頭無煙火堆堆孟浪禪凍殺百千箇山僧隨摟搜死馬醫求活深掘地爐坑生柴帶葉斫凡聖總一爐一齊生煆過脫卻骨臭衫截斷知見縛敲卻枷打卻鎖直得淨裸裸光爍爍管取寒者溫渴者飲饑者餐困者臥若然白汗出通身莫教從前辜負我下座。

　　檀信請上堂法輪未轉食輪先大施門開無壅塞於食等者法亦然何須長老重饒舌而今錦上又鋪花毒以毒攻楔出楔達者聊聞掩耳歸眼睛何待重添屑不著屑得一橛那一橛如何說海底泥牛痛著鞭火中木馬流鮮血不於此處究根源直待當來問彌勒。

　　請上堂問居士齋僧請法和尚利眾上堂未審說甚麼法師云塗毒鼓一撾遠近聞皆喪進云古人已說多矣今朝更說何為師云一番提起一番新僧云與麼則大眾信受奉行去也師云聽事不真喚鐘作甕問如何是心師云布衫方做成進云如何是佛師云抱贓莫叫屈進云如何是物師云拄杖光▆兀進云不是心不是佛不是物是箇甚麼師云耳朵兩片皮僧一喝師便打問驪龍頷下珠電激雷轟如何取得師云鈍置殺人進云風清月白時還有西來祖意也無師云有棒不打死漢乃云龐公難開口見心肝龐婆易滿目無人識不難不易小靈昭由來解鼓粥飯氣李家父子別行藏不向他人行舊處護持淨戒若明珠出乎其類拔乎萃不離當處展神通香飯頻頻作佛事拈來酥酪攪長河信手黃金變大地羅睺羅兒與一文白牯狸奴俱獲利殷勤更請說伽陀諸供養中法供最如斯善力不思議世出世間希有事大眾且道希有事從甚處發生要會麼父子不傳真玅訣兒孫大小各風流。

　　晚參結制半月來衲僧瞥未瞥令出斬新條霜風寒凜冽衝寒鴈數聲真機渾漏泄句句喚人歸人心渾似鐵對一說倒一說男兒皮下誰無血五湖煙景有誰爭自是不歸歸便得得後如何烏龜證作鱉。

　　請上堂問楞嚴經云清淨本然云何忽生山河大地和尚如何指示師云此去西天路迢迢十萬餘進云一口吸盡西江水又作麼生師云兔子喫牛奶乃云▆去諸如來斯門已成就將謂多少奇特現在諸菩薩今各入圓明人人鼻直眼橫未來修學人當依如是住豈可釘樁搖櫓古今天地古今人倫家家門前赫日月太平不用將軍威即今三通鼓罷諸人簇簇上來又覓甚麼碗拈拄杖云若是陶淵明攢眉便歸去。

　　昱堂炯維那領檀越請上堂問鐘鼓已鳴人天普集現成公案還許學人請益也無師云不是知音徒側耳進云如何是海底泥牛啣月走師云別寶待波斯進云如何是巖前石虎抱兒眠師云拔出腦後箭進云如何是鐵蛇鑽入金剛眼師云炤顧舌頭進云如何是崑崙騎象鷺鷥牽師云看腳下乃云隨色摩尼珠走盤形山獨露任君看罔象無心黃帝重卞和有智楚王嫌驀拈拄杖云爭似山僧拄杖子信手拈來不作方便有時分文不值有時價重連城有時華王座上直教佛祖立下風有時十字路頭指點行人驀直去轉落落活潑潑朝到西天暮歸東土扶過斷橋伴歸明月直得三十年不少鹽醬且道從甚處得來卓一卓云從門入者不是家珍。

　　請上堂佛子住佛地蒼龍那許澄潭滯即是佛受用焦磚打著連底凍常在於其中錦上鋪花又一重經行及坐臥鐵壁銀山須透過今此現前一會若僧若俗若男若女是住佛地也饑餐渴飲起坐安眠即是佛受用也信得及常在於其中也且鐵壁銀山又如何透得何似生遼天鶻萬里雲只一突。

　　說戒上堂問受戒登壇斷除鬚髮心空及第斷箇甚麼師云師姑只是女人做進云斷後如何師云千年桃核舊時仁進云雲開明月朗春至百花鮮師云醉後添杯乃云不登壇而知是般事高沙彌也則門外打之遶識機變而就下平高盧行者由來入水見長人乘急戒緩底只解步步登高戒急乘緩底不解從空放下與人天為標準於險處作津梁直得龍吟霧起虎嘯風生若是滯相拘名不免洞山道地獄三途未是苦袈裟下失卻人身始是苦咄老洞山寐語作麼汝等諸人惺惺著他時後日莫被人瞞。

　　上堂問昔日法華會上龍女獻珠得成佛今朝月掌檀那設供得箇甚麼師云連城添五彩進云爭奈時人不肯承師云東家點燈西家暗坐僧云出頭天外看師云鈍置闍黎乃云歸元無二路方便有多門豎拂子云且道是一是二是多是少擿下云二由一有一亦莫守一心不生萬法無咎夜深誰共御街行身惹御爐香滿袖。

　　上堂問明明百艸頭明明祖師意因甚頭白齒黃底不知有師云鐵蛇橫古路一馬生三寅僧云看腳下師云親言出親口問如何是賓中賓師云倚門傍戶可憐生如何是賓中主師云擎下大雄山下虎如何是主中賓師云烏豆拈來換眼睛如何是主中主師云利劍逼人寒那論佛與祖僧云謝師答話師打云杓卜聽虛聲乃云藥山久不上堂至今受屈月掌連朝陞座有理難伸出匣劍為不平缽盂豈特安柄說而不說若將耳聽終難會不說而說眼裏聞聲始得知一向和水合泥須防泥裏有刺若乃羚羊掛角獵犬何處尋蹤直饒良馬見鞭影而行也遲八刻然則畢竟如何見得諦當去不貪香餌味始是碧潭龍。

　　冬夜小參欲識佛性義當觀時節因緣叵耐庭前柏樹子卻喚作祖意西來不惟達磨趙州一齊轉身不得亦使我赤縣神州大乘根器死獦狚地今晚揆長老起死回生為古人雪屈且貴大家知有驀拈拄杖云暑往寒來陰消陽長春了夏夏了秋轆轤機不停留卓一卓云等閒如不會白卻少年頭。

　　冬至請上堂問文殊是七佛之師因甚不取正覺師云不妨疑著進云摩登伽一婬女因甚得證道果師云優曇火裏鮮進云阿難乃破戒比丘因甚得成記莂師云莫謗阿難好乃舉僧問古德陰伏陽回日長一線未審佛法長多少德云長一線又僧問古德長多少德云一線長師云一具棺材兩箇死漢月掌別無所長寧可將身入地獄終不瞎箇師僧眼還委悉麼長一線一線長訝郎當漢謾商量但見皇風成一片不知何處有封疆。

　　上堂問經云若見諸相非相即見如來意旨如何師云你還有眼麼問明明一去了了常知因甚入驢胎馬腹師云自作自受進云還有救得底麼師云出得頭來是幾時乃云實際理地不受一塵菩提涅槃真如解脫是甚閒家具佛事門中不捨一法念念迦文出世時時彌勒下生驢鳴犬吠啟圓通水鳥樹林宣玅諦正當恁麼時威音王以前還有者箇消息也無良久云真淨界中纔一念閻浮早是八千番。

　　上堂橫按拄杖云不用如何若何便請單刀直入若謂風頭稍硬又豈容暖室商量三世諸佛未出教乘網底游魚龍門難度莫有透網金鱗興波作浪者麼炯維那出眾一喝師云鷂子過新羅炯拂坐具師一喝炯禮拜歸位師云不是龍門客徒勞遭點額。

　　上堂問頂天立地日月橫擔拔出虛空骨髓是甚麼人境界師云腳跟下泥深三尺僧旋遶一匝師連打三下僧禮拜而退乃云大丈夫秉慧劍般若鋒兮金剛燄非但能摧外道心早曾落卻天魔膽我此一眾金剛王劍倚天長劍各各懷佩一口時時光射斗牛輝騰宇宙大丈夫氣宇如王則不無秪如殺父殺母佛前懺悔殺佛殺祖甚處懺悔起身云龍袖拂開全體現象王行處絕狐蹤下座。

　　請上堂問鐘鼓交參即不問如何是萬法歸一師云雨來山色暗進云畢竟一歸何處師云雲淨月彌新問達磨西來分皮分髓和尚此間分箇甚麼師云有願不撒沙進云無價寶珠阿誰欠少師云猶帶瓦礫在問未離兜率已降王宮此理如何師云言不虛發進云纔出母胎便指天指地獨自稱尊還有悟也無師云卻恨雲門棒頭短進云後向雪山六年苦行又悟箇甚麼師云忍俊不禁乃云昨夜三更文殊普賢起佛見法見各與二十拄杖貶向二鐵圍山敢問大眾佛見法見尚遭貶斥世俗塵勞諸見還免此過麼或有箇禪和子道百花叢裏過一葉不沾身腳跟下早已泥深三尺更道端坐受供養施主常安樂生心受食淨名早訶直饒不見一法猶有大過患在去此二途作麼生與山僧相見香象渡河截流機堪惜男兒眼𥉌眵。

　　上堂問一切有為法皆是聲色邊事如何是向上事師云村裏瞎驢解曳磨進云看破了也師云作麼生僧便喝師云山僧看破你也便打問施主設齊和尚陞坐佛法大意如何指示師劈頭便棒乃豎拂子云即此用離此用烈燄爐中飛彩鳳離四句絕百非當陽拈出大家知雖然知之一字眾玅之門知之一字眾禍之門且道利害在甚麼處分明月在梅花上看到梅花早已遲擊拂子下座。

　　佛成道上堂問未出母胎度人已畢是神通玅用是法爾如然師云罕逢穿耳客進云秪如睹星悟道又作麼生師云重栽眼上眉問六根門頭那門明見佛性師云一時塞卻進云將何吐氣師云蒼天蒼天問世尊睹星得證道果未審和尚以何為證師云山僧有眼不曾華乃舉世尊悟道因緣月江印禪師拈云釋迦老子與麼道大似蟭螟蟲向蚊子眼睫上做窠向十字街頭叫道土曠人稀相逢者少檢點將來也是噇酒糟漢天童本師和尚云黃面瞿曇平地坑人大小月江盡力扶持也只救得一半若是天童智慧德相眾生妄想執著二俱拈過何故聻白淨地上豈可撒屎撒尿師云月掌有七十二棒分作三分為甚如此要會麼大海龍王行雨潤遮身向上數重雲。

　　上堂問摩尼寶珠即不問如何是諸佛面孔師云兩耳垂肩進云塞滿乾坤去也師云亂統作麼乃云垂鉤四海只釣獰龍格外玄談為求識者艸根下撥得一箇半箇堪作甚麼三十年張弓架箭射得半箇聖人何勞掛齒雖然如是不入虎穴爭得虎子直須一棒一條痕一掌一握血若是大冶精金應無變色卓拄杖。

　　除夕小參普天之下以今日為除夜且道除箇甚麼日日日東出日日日西沒年亦不曾盡歲又何曾窮若恁麼除到盡未來際有甚了期須是我衲僧家一除一切除無明煩惱不可不除鄉關恩愛不可不除四大五蘊不可不除生死涅槃不可不除其餘佛祖玄玅聖解凡情大地山河色空明暗何有一法可當情拄杖子道長老一切俱已都除將甚麼與大眾分歲乃呵呵大笑云者木頭猶有者箇在。

　　元旦上堂問舊歲昨日去新年今日來如何是不新不舊底佛法師云村歌連社鼓喜殺小兒曹進云未審無夢無想主人公畢竟在甚處安身立命師云丫角童兒雲裏唱進云有夢有想又在何處師云騎牛覓牛苦殺人問家有陳糧剩粟為甚學人受饑師云卻怪山僧不得僧云不怪時如何師一喝僧云喝後如何師打云不識東斗漢問過去佛法即不問新鮮佛法請師宣師云拄杖子今日開封進云東家鞠躬西家唱惹師云你也隨列不唧溜進云直得大千世界同轉法輪去也師云牽枝引蔓轉見不堪僧云不因貧徹骨爭得領春風師云未信你在乃云舊歲是誰舊新年是誰新識得誰新舊無古亦無今說甚萬物一體天地同根四時遷變不得日月未喻其明無孔鐵鎚有甚辨別處拈拄杖云爭似者條楖栗木一番提起一番新卓一卓云龍吟霧起虎嘯風生喝一喝下座。

　　解制退院上堂問把住放行即不問通身手眼因甚出圈圚不得師云爭奈腳下不騰雲進云不住青霄內師云你試𨁝跳看僧喝師云也出圈圚不得乃云他人住處我不住他人行處我不行山僧住時諸人去怪諸人不得諸人住時山僧去怪山僧不得住則同住彼此鈍置去則同去隨人起倒不去不住即且置任運縱橫一句又作麼生起身云大鵬展翅蓋十洲籬邊嫩雀空啾啾下座。

　　師退居極樂禪院洞徹監院率緇素戒弟子遠近檀那請上堂師登座云開口成雙橛無言落二三獨超物外底衲僧出眾相見僧問大啟法筵闢人天路未審極樂寺裏還有為人處麼師云天高群象正海闊百川朝進云與麼則落第二頭也師云闍黎試向第一頭道看僧便喝師云落七落八問纔離月掌又上鷹臺不動腳跟則且置如何是得玅回途句師云虎逢山勢長威獰乃云當陽一著八字打開亙古亙今靈然不昧風吹不著雨灑不溼在聖不增在凡不減諸佛以此出世祖師以此西來不將別法示人貴在赤肩擔荷若也擔荷得去如遠客還鄉推門落臼變穢邦為淨土無易無難化火宅作清涼無偏無黨直下與祖佛不別水到渠成即且置不涉功勳一句作麼生道金雞啄破琉璃殼玉兔挨開碧海門卓拄杖下座。

　　住安陸府京山縣永隆禪寺

　　入院上堂是日沙彌剃落指法座云此座高廣聖凡罔測高揖釋迦不拜彌勒且道是何人境界曳杖便陞拈香祝　聖罷次拈香云此一瓣香昔年靈瓏巖畔橫不得豎不得直至如今埋沒不得第二回拈出熱向爐中供養天童堂上遠菴㒥大和尚用酬法乳就座白槌竟僧問出家如初成佛有餘還端的也無師云誰敢恁麼道僧便喝師云你喝山僧麼僧云賊過後張弓師云也不得放過便打問鐘未鳴鼓未響還有佛法道理麼師云燈籠笑露柱進云直得文殊普賢讚嘆不及師云貶向二鐵圍山僧云未審過在甚麼處師云立地死漢僧喝師云棺材裏睜眼問月掌山中雷音大震永隆堂上法雨洪施未審是一是二師云人居大國方知貴進云學人到者裏如何曉會師云水到瀟湘一樣清僧打圓相云總不離者裡師云非汝境界乃云三界無安誰省黃糧一夢一乘有路還期特達之人苟非良馬見鞭影而行盡同鈍鳥焉翔乎天外不見崔趙公問徑山國一禪師云弟子欲出家得否國云出家乃大丈夫事非將相之所能為敢問大眾將相所為既非大丈夫事莫是鬚髮剃除袈裟著體是大丈夫事麼一任鑽龜打瓦莫是陋巷不騎金色馬迴途卻著破襴衫是麼一任鑽龜打瓦莫是雲無心而出岫鳥知倦而飛還麼一任鑽龜打瓦莫是佛祖位中留不住行於異類且輪迴麼一任鑽龜打瓦然則畢竟如何鴛鴦繡出從君看不把金針度與人下座。

　　小參諸方十月開鑪永隆愜在冬月非不曲順時宜大都看孔著楔僧堂放下煖簾地爐不在深掘柴頭品字些微旋掃霜林黃葉任從雪老冰枯只要煖氣相接各各照顧眉毛莫教薪盡火滅九旬日用如斯直教凡聖路絕但能死卻偷心管取證龜成鱉。

　　請上堂問鑪鞴弘開鍛凡鍊聖秪如四大本空五蘊非有未審鍛箇甚麼師云鏘錘搦出黃金汁進云恁麼則雲開月現塵淨光生師云且喜領話進云有意氣時添意氣不風流處也風流師云知恩者少負恩者多居士問水到渠成風行艸偃今朝檀越設齋俵嚫未審有何功德師云水漲船高進云恁麼則亙古亙今去也師云將謂你是箇俗漢問古剎重興全提祖令如何是佛法第一句師云眨上眉毛進云如何是第二句師云劍去久矣進云西來大意是一是二師云罕逢穿耳客多見刻舟人乃云機先一著突出當陽匝地普天了無遮障萬象森羅彰法印十方世界洞無垠古今天地古今日月古今人倫明明百艸頭明明祖師意現前若僧若俗若男若女見聞不昧了了常知一一天真一一靈玅達磨不從西天帶來唯指人人本有者條通天大路只要各自知歸歸即且置不動步而達本鄉滅化城而登寶所一句又作麼生拈拄杖云手握金鞭問歸客夜深誰共御街行下座。

　　請上堂諸供養中法供養最大眾作麼生是法最底道理今日羅氏檀越捐金辦供齋僧行嚫是汝諸人缽裏飯桶裏水各各飽齁齁地不可不法不可不最也若到衲僧分上天地懸殊莫是如來禪祖師意德山棒臨濟喝是最麼且喜沒交涉莫是金剛圈栗棘蓬是最麼你諸人要且吞不下跳不出然則如何即是彫弓已掛狼煙息美食元非中飽人。

　　晚參畫地為牢試玉須經火磨磚作鏡打艸要驚蛇良馬見鞭影而行鈍鳥豈翔乎天漢雖則石中有玉其如玉本無瑕臨濟在黃檗喫三頓痛棒至今有屈難伸雲門遭睦州拶折一足到底恩歸有地秪如水隆拄杖子終日與諸人眉毛撕結鼻孔相觸莫有親遭毒手底麼眾無對師云山僧失利。

　　請上堂問四大本空五蘊非有為甚兵隨印轉將逐符行師云看你向何處跺跟進云雲從龍風從虎又作麼生師云一釣便上進云眉橫眼上乾坤大腳踏須彌日月低師打云知痛癢始得乃云連日風頭稍硬無位真人凍裂皮膚卻歸煖室商量又是鬼窟活計百尺竿頭進一步罕遇其人萬人叢裏奪高標不妨好手驀豎拄杖云有麼有麼復云洎合停囚長智。

　　上堂法輪未轉食輪先轉一日缽盂兩度溼食輪轉也作麼生是法輪轉處若以伐鼓敲鐘長老橫說豎說即是未免深屈永隆若道不是又辜負永隆作麼生定當去良久云子期去不返浩浩良可悲寥寥天地間知音復是誰。

　　上堂問擊鼓陞堂即不問如何是佛師云鼻孔大頭向下進云如何是法師拈拄杖云七棒對十三進云如何是僧師云此眾無枝葉進云如何是自性三寶師云從頭七八進云與麼則萬法歸一也師云且道一歸何處僧便喝師云孟八郎漢問如何是大地無艸師云腳下漫漫進云如何是大悟無道師云且莫瞌睡乃云鐘作鐘鳴鼓作鼓響穿過髑髏一槌兩當若謂是觀音入理之門孟八郎漢承虛接響露柱穿靴南嶽去燈籠沿壁上天台不作佛法商量亦非世諦流布忽有箇漢出來道眼裏著沙不得耳裏著水不得時如何山僧劈脊便棒何故有功者賞。

　　成道上堂午夜明星現瞿曇病眼開無端清淨域惹出禍根來西天四七禍根東土二三禍根天下老和尚禍根山僧今日要將二千餘年禍根一齊斬斷免致殃害平人且道拔劍相助誰是其人拈拂子擿下云分付堂中鎧上座住山斧子莫藏鋒下座。

　　上元解制上堂一結一切結納須彌於芥子一解一一切解擿大千於方外收放在我用舍臨時皆吾心之常分非有假於他術不見道平地上死人無數出得荊棘林是好手即今解制斯臨處處管絃沸月村村燈火燒空日月燈明如來藏身無地於斯見得不獨出荊棘林一期之內功不浪施其或未然依舊東家點燈西家暗坐。

　　　(門弟子海印　成名　成心領南嶽方廣
　　眾弟子同刻第一卷)

一揆禪師語錄卷第一終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷二(師諱元揆)

　　侍者圓誓記錄

　　住潭州神鼎資聖禪寺

　　師於康熙辛酉秋自郢州永隆赴浙江瑞巖省覲即首座寮受請次年二月十二日入院契先符和尚率眾請主院事。

　　山門大開甘露門出入得自在偉鳳及祥麟切忘存知解擬議思量且居門外。

　　佛殿本無名字方便呼之紫磨金色土上加泥且道禮拜即是不禮即是掬水月在手弄花香滿衣展具便拜。

　　伽藍十八位與二豪貴風虎從兮雲龍會新長老展瓣香靈山舊話從頭敘。

　　祖師斷神光一臂吐黃檗之舌毒氣入人深冤豈無入雪今朝鼻孔一時穿莫道鼻頭痛不徹。

　　據室此是從上煆煉聖凡打鳳羅龍之所須是有丹山之鳳瀚海之龍始得若是羽毛相似頭角依稀卓拄杖云假雞聲韻瞞人未可糢糊放過。

　　拈疏云黑底是字白底是紙文彩全彰周公之禮若欲對眾宣揚又是重遭惡水。

　　同門疏靖退云小節大事有因緣感同人之心血傾肝膽之真言諦聽直須諦聽流傳切忌訛傳。

　　法座諲老三十年處此座諸方將謂高而無上廣不可及新長老到來只是舊時底且道以何為驗看取令行時曳杖便陞。

　　拈香云此一瓣香尊乎舉世無倫匹者貴也民無得而名焉熱向爐中奉為
當今聖主祝延睿算恭願天下歸仁皇風與玄風並扇萬邦一治化日與佛日同輝次拈香云此一瓣香靈根本固枝大葉繁熱向爐中奉為蒲朝百辟合省尊官伏願為邦家霖雨地久天長作法社金湯增延祿算復拈香云此一瓣香昔年金粟會裏拄地撐天末後太白山中七華八裂今第三回拈出熱向爐中端中供養前住此山次主天童法席現在中興瑞巖堂上傳臨濟正宗第三十二世遠菴老和尚用酬法乳就坐上首白槌云法筵龍象眾當觀第一義師云觀即落第二攢眉又落三異目超宗者如何共指南問洪鐘在虡有扣則鳴寶鏡臨臺遇形則鑑某甲上來請師一鑑師云匝地紅輪誰著眼進云天上無雙月人間只一僧師云切忘喚鐘作甕進云現在四眾臨筵請師再垂方便師云終不節外生枝進云大眾沾恩學人禮謝去也師云伶俐衲僧一撥便轉問人天交接祖印高提四眾雲臻請師垂示師云有眼者見有耳者聞進云建法幢立宗旨普利群機如何演唱師云春至百花開爛熳進云可謂太白燈傳光遍界重輝神鼎照無私師云且喜闍黎共證明僧一喝師便打進云棒頭點出無私旨四眾均沾雨露恩師云知恩即得問清風匝地天雨飄香瑞氣臨門即不問聯芳續焰事如何師云山僧今日開堂進云掀天揭地總是衲僧常分四六尖新亦乃諸方舊套惟有汾陽十智乞師答示師云又理者葛藤作麼進云某甲看來和尚到者裏也是土上加泥師云你又作麼生僧擬議師便打問臨濟家風即不問神鼎大用事如何師云還具眼麼進云衝開碧落千峰秀撥轉乾坤萬國新師云閒言語僧便喝師亦打乃云曹源一滴瀾翻濟北之波掣電之機倒行吳越之令諲老曾行此令掀翻海嶽於茲山吾師復抉其源白浪滔天於此地直得精奇衲子望風乞命乃佛乃祖到此攢眉可謂先後同途古今一致要識古今一致麼拈拄杖云今朝令出新條大啟潑天門戶放出白拈之手劈開疊玅重玄使人人證其知窺見室家之好各各廓其見洞明列祖典型正顯祖席有光人居大國方知貴便見洞庭無蓋水到瀟湘一樣清續焰聯芳即且置穩坐家堂一句又作麼生焚香歌盛世一曲萬年歡起身云元揆寡陋庸才山林廢器只宜長林豐艸粥飯長隨況茲祖庭名勝巨任匪輕自揣何能敢充斯選毋乃同條誼篤抑亦師命難辭諸檀特達之高懷法社耆英之雅誼同聲勸勉推卻固難祝聖開堂勉從斯舉藉斯毫末善利上祝永固皇圖次及在筵諸上善人塵塵剎剎助轉法輪世世生生揮戈佛日壽山高峙福海汪洋久立珍重復坐舉保壽開堂三聖推出一僧壽便打聖云與麼為人非但瞎卻者僧眼瞎卻鄭州一城人眼去在壽擿下拄杖歸方丈師云二大老一挨一拶有放有收大似仲氏吹塤伯氏吹箎雖則曲調尖新其奈傷鋒犯手爭如我契先法兄在座別展一機不讓三聖之作略雖然無語其聲如雷敢問大眾因甚又放過新長老作者場狼藉要知麼伯牙縱有高山調不是知音也大難復結槌下座。

　　當晚小參十年賡罷郢陽春神鼎今翻曲調新不是渠儂恣賣弄沒絃琴上覓知音覓知音撥艸尋山僧此來與眾兄弟牧南泉牛肩九峰犁曳楊岐耙開百丈田炊脫粟飯唱村田樂佛法二字從教日炙風吹忽有箇漢出來道將謂新翻別調依然下里巴謠不覺噓一噓向道禾黍不揚艷競栽桃李春翻合力耕者半作賣花人。

　　師至湘陰眾善信就下院設齊請上堂法不孤起仗境方生昨日煙霞嶺上今臨萬頃瀟湘杖頭忍俊不禁指點不思議事八景樓玲瓏八面祖師心印全彰花柳巷十字縱橫古佛家風宛爾是處是慈氏無門無善財因甚有眼不見有耳不聞東家點燈西家暗坐卓拄杖云千言萬語無人識惱殺沉湘屈大夫下座。

　　佛誕請上堂僧問神峰聳翠倒瀉雙溪不容色見聲求如何是佛師云眼裏著沙不得進云滿日說不出如何是法師云驗在目前進云達磨未來東土神光不往西天如何是僧師云奴兒婢子誰家屋裏無進云今日世尊降誕居士設供齋僧有何福德師云種麻得麻種豆得豆進云和尚受人天供將何報答師云山僧結舌有分進云某甲即不然師云你又作麼生進云輕打我輕打我師云吾不如汝乃云九龍吐水浴藍園毒氣彌增八識田香水一年澆一度洗清或可在驢年雖然水不洗水要且水亦是塵神鼎今日香湯杓柄一概屏絕指天指地休挂齒脣不許雲門剽竊而今道泰時清檀越入山修供喜煞無位真人突出日面月面堂堂逸格超倫諸人還見麼豎拂子云十二處忘閒影響三千界放淨光明。

　　小參問把住放行即不問獅子出窟便驚人時如何師云惡發作麼進云鼻孔撩天怪他不得師云且信一半進云本地風光阿誰欠少師云幾人平地喫交來乃云昨夜三更失卻牛多少尋牛底不識路頭者徒向溪東溪西長嗟短嘆綠楊影裏頓足㥬惶直饒力盡神疲水窮山盡則愈趨愈遠永不能得唯善尋者必不然細審跡步之去向雖不即獲便知不遠荊棘林中直須下腳平田淺艸一目了然忽若隔牆見角便知是牛鼻頭繩索不愁不入手既得入手則喜出望外汝等諸人還有善尋牛者麼得來不費纖毫力最苦騎牛更覓牛。

　　師誕日謝兩序齋上堂四大一幻身年經四十九伯玉云知非狸奴亦知有山僧至小知飯來但溼口腳瘦艸鞋寬衣穿露兩肘不羨釋迦先那攀彌勒後洗腳上床眠面南看北斗湖海諸高士深山撕聚首口夕扣玄微褰衣一抖擻中下不足論上達知音否若更問生緣山藤劈脊摟棒下證無生一舉四十九。

　　龍牙中巖和尚到山引座上堂古者道除卻黃龍頭角外其餘盡是赤斑蛇在今天下赤斑蛇布滿寰區幸有真龍現前頭角穎異試看雲行雨施俾潤枯槁大眾各各照顧袈裟角著。

　　弘覺忞師翁忘日拈香云獦獠邁種慣逞顢頇殃害兒孫無數徒誇對御談玄不肖會遭鈍置難辭者片栴檀若謂承嗣馬祖已後喪我兒孫正是閩廣鄉談兒孫安可錯流傳。

　　天童密雲悟祖忌日拈香云桐棺山頂豁雙眸攪擾叢林四十秋兩腳捎空歸太白惡聲流布遍閻浮神鼎愚孫欲為掩卻寧免火上添油休幾箇而今解雪讎。

　　中元小參瞿曇為母陞忉利天宮之樂不是久居目連為母遊地府黑暗倒懸是大可畏脫輪迴苦趣越三界樊籠雖然孝之所至非世所及要亦人人知有未出常情尋常衲僧家彈指超彌勒動步越釋迦祗如各各本生父母還度脫得麼還識得渠麼若也識得不忻天堂天堂羈不得不怖地獄地獄豈能安能生成萬物與物無傷能長育群萌群生有賴若能如是不獨今生直得多生父母曠代冤親三界二十五有含識群靈一時得解脫果證涅槃樂其或未然梧桐一葉飄金井一度西風一度愁。

　　勗韜監院為師預祝五旬請上堂問爐煙靄靄瑞氣氤氳大座當軒要津把斷作麼生是把斷句師云寶劍光寒進云作麼生是轉身句師云禮拜著進云作麼生是者邊句師云突出難辨進云作麼生是那邊句師云歸堂去進云達磨不來東土二祖不往西天又作麼生師云少神作麼僧云謝師答話師云聽事不真問郢州白雪師親唱神峰法席又重新如何是神鼎境師云山深水寒進云如何是境中人師云高著眼進云人境已蒙師指示如何是直切為人句師便打乃云一向掣風掣顛知他是凡是聖突出日面月面逢人撒土撒沙立方外乾坤展衲僧巴鼻者邊那邊應用無礙左之右之無不宜之直得雲從龍風從虎聖人作而萬物睹秪如無作無生諸仁向甚處著眼打麵麥還州土謹白參玄人光陰莫虛度。

　　開爐小參神鼎火爐不屬開閉隨家豐儉寒暑一如鍊佛祖以鉗鎚煆聖凡以鑪鞴荊棘林重栽荊棘杻枷上重著杻枷諸方老凍儂只要和麩糶麵不顧人食飽傷心逼蛇化龍證龜成鱉用盡弄猢猻伎倆各各眼睜睜地亦似開眼尿床大丈夫肯受他人處分未為好手山僧抑不得已曲順時宜也不續鳧截鶴夷嶽盈壑寬著程限大開東閣死盡偷心若冷灰一聲豆爆乾坤闊。

　　請漢波霄大師為座元上堂問臨濟有一句中具三玄門一玄具三要還許學人請益也無師云莫被葛藤絆殺進云如何是一句中具三玄師云果然跳不出進云如何是一玄中具三要師云我者裏一要也無進云如何是第一玄師云洗腳上床眠如何是第二玄師云屋漏見青天如何是第三玄師云誰知被底穿如何是第一要師云猢猻戴紙帽如何是第二要師云堪驚亦堪笑如何是第三要師云亂向者裏叫進云三玄三要蒙師指向上宗乘事若何師云鐵棒撐驢眼僧云有意氣時添意氣不風流處也風流師打云猶欠者棒在問撾鼓陞堂即不問徹底掀翻事若何師云七棒對十三進云祖師鼻孔一脈流通因甚有臨濟曹洞師云江南地暖塞北天寒進云棒喝交馳如何迴避師云著忙作麼進云龍生金鳳子衝破碧琉璃師云照顧鼻孔乃云睦州接大樹于黃檗覆陰天下眼裏有珠仰山陞兜率說伽陀拶入聖位猶在夢裏若是過量人能行過量事跨飛龍天漢鼓陸地波濤如鸞鳳衝霄不留其跡高高山頂立深深海底行就下平高為物作則乃可眼目人天儀範末學按下雲頭即且置要更進步於百尺竿頭須到座元寮為汝深錐痛拶。

　　說戒上堂問人天交集即不問月映千江事若何師云有眼者見進云昔日世尊四十九年說法未曾說著一字和尚今日又說箇甚麼師云不惜兩行眉進云多虛不如少實師云錯下名言問昨日今朝事不同如何是親切為人底句師云覿面更無私進云登山須到頂如何是最初一步師云闍黎足下自分明進云與麼則長安風月家家照去也師云且喜領話乃云未有世界早有此性風吹不動天邊月世界壞時此性不壞雪壓難摧澗底松恁麼見得徹去則諸人戒體本自圓明本來清淨染汙不得既汙不得則優波離尊者要且不甘既不甘向甚處與他相見河裏失錢河裏摝。

　　晚參問昔日七賢女遊屍陀林一女云屍在者裏人在何處一女云作麼作麼意旨如何師云鬼家活計僧便喝師便打問參禪打坐圖箇甚麼師云將勤補拙進云恁麼一切平常去也師云接竹點天問達磨不來東土還有法可傳也無師云石中有玉進云如何是所傳底法師云沙裏無油乃云眉毛撕結家貧遭劫鼻孔撕觸含冤叫苦燈籠露柱語耳忻忻無位真人淚下如雨退無門進無路左無聊右無措恁麼時總是涅槃堂漢也還有得路通霄死中得活者麼省知藏一喝師云棺材裏撐眼良久云獃郎猶向火邊蹲奼女已歸霄漢去。

　　麗宗和尚入塔諸門弟子請上堂問樹高千丈葉落歸根如何是歸根的句師云被你道著進云未審和尚今日陞座說箇甚麼師云錦上添花問法界不容身因甚可菴和尚今歸神鼎師云冤有頭債有主進云男子身中入定時女子身中從定起又作麼生師云非汝境界乃云法身等虛空應物如水月睹斯光者除熱惱而獲清涼廓情懷而消愁戚無幽不燭無水不含當明中有暗勿以暗相睹當暗中有明勿以明相遇如是則生滅去來本如來藏即且置秪如道老僧不在明白裏向甚處與可菴和尚相見要知麼牛頭沒去馬頭回覿面誰能著眼窺正法眼滅瞎驢兒孫輩輩驗家肥。

　　心珠禪德請上堂吾本來茲土傳法度迷情一花開五葉結果自然成老臊胡塞卻口門九年舌頭拖地千載將謂有法可傳元來熱瞞我赤縣神州大乘根器驀拈拄杖云神鼎好事不瞞人主山高玄通鳥道案山低橋鎖雙虹左青龍萬松嶺頭龍吟枯木右白虎煙霞嶺上豹變文章無差互絕囊藏柏樹庭前重指注何煩勸請更敷揚。

　　瑞巖老和尚遺書至設供拈香指真云者老漢言滿天下道播寰區戈戟叢生遺害不淺今已浙江遷化便見波旬鼓舞人天慘悽大眾且道先師即今在不在若道在則先師受屈若道不在則神鼎受屈若道無在無不在帶累先師又入輪迴去也蒼天蒼天。

　　冬至上堂陰極陽生日日日東出迷極悟生日日日西沒覓陰消處不可得陽從何長尋迷起處不可得悟作甚麼大智若愚大巧若拙截玄機於未兆藏冥運於即化是阿誰分上事卓拄杖云日輪當午照猶待曉雞啼。

　　晚參選佛場中選僧作佛佛自西天老比丘此土阿誰不具足具足具足神鼎不欲不欲何心選佛作人若是其人眼裏何曾容得塵。

　　說戒上堂揮拂子云幸自可憐生猶要箇護身符子高沙彌腳跟未曾點地老丹霞也只掩耳偷鈴盧行者將錯就錯乘優波離寶筏向曹溪浪裏鼓棹颺帆道善來諸仁者洗腳已上船照顧金剛劍莫教墮重淵刻舟求也實堪憐。

　　佛成道上堂問山門佛殿廚庫僧堂未審明甚邊事師云看你分疏不下進云未離兜率已降皇宮因甚麼又在雪山六年師云屙屎見解進云破戒比丘不入地獄清淨行者不生天堂此理如何師云古人不謾言乃云道本無形無名何曾有壞有成有物混成先天地生老聃管見也一以貫之忠恕而已仲尼管見也發真歸元世界消殞釋迦管見也三箇漢虛空釘撅隔靴抓癢若是睹星悟的熟睡饒譫語畢竟如何但見皇風成一片不知何處有封疆復舉僧問趙州如何是道州云牆外底僧云不問者箇道州云你問甚麼道僧云大道州云大道通長安師云大道通長安時人被眼瞞盞子撲落地打破常住磚。

　　晚參問如何是函蓋乾坤句師云拄杖長七尺進云如何是截斷眾流句師云腳跟下痛與你一頓進云如何是隨波逐浪句師云你問來不得不答乃云一九二九沙飛石走一時艸木叢林盡作獅子哮吼芝公忍饑受凍不暇說禪悅公化米化薪千生萬受若待桶箍爆散時知羞識醜也是癡狂外邊走。

　　除夕小參北禪分歲烹露地白牛雪巖效顰宰獨角泥牛說食飽人不得畫餅豈可充饑那堪雲門餅趙州茶粘牙搭齒咀嚼無味既不可走作諸人又豈宜把玩歲月今日論實不論虛山前兩箇焦尾大虫年窮歲畢窮廝煎餓廝炒晝夜跑哮秪要諸人各各據虎頭收虎尾捋虎鬚若能如是不枉神鼎門下稱禪客其或未然今朝臘月三十莫道神鼎不為人好。

　　元旦上堂問大雪紛紛下柴米都增價未審新年頭佛法是甚麼價師云既善知時節吾今不再三進云將謂無人著價師云無人處斫額望汝僧便喝師云再喝喝看進云不貪香餌味始是碧潭龍師打云神鼎發箇好市進云任公竿子還重握為覓金鱗上釣臺師云重說偈言乃云鐘依舊響鼓依舊鳴眾依舊集座依舊陞山門依舊向南開天地依舊覆載日月依舊照臨山河依舊平等人物依舊光亨驀拈拄杖卓一卓云誰知者漢不依舊掀翻窠臼又重新。

　　晚參連朝爆竹喧轟禁城莫禦火攻走出西河獅子殄滅長沙大虫主山神主林神主空神一時奏與帝釋謂是把關使者牆塹不固推勘將來元知道泰年豐何以見得李公喫酒醉張公。

　　為空默上座對靈小參生為死之因死為生之本透出兩重關缽盂重安柄者裏見得徹去則聖凡不二隱顯同途無生死處示現生死百花叢裏過無去來中示有去來一葉不沾身其來也雲生碧嶂其去也月落寒潭正恁麼時秪如那吒太子骨還父肉還母然後現本身為母說法上座到者裏如何與他相見無影樹頭金鳳舞不萌枝上玉花飛。

　　解冬上堂問文彩全彰即不問解期一句請師宣師云放你三十棒進云結制已前斬釘截鐵解制已後如何保任師云皮下不可無血進云恁麼則梅放一枝天下春也師云漏逗不少問一雨普滋即不問枯木逢春事若何師云好箇消息僧打圓相拂袖便行師驀頭便棒乃云還丹一粒點鐵成金一冬那有者閒工至理一言轉凡成聖從來不打者鼓笛無賓主句文彩全彰枯木逢春花開滿目拄杖子道今日解制我此一眾一冬幸不空過何也此眾無枝葉惟有諸真實乃擿下拄杖云者木頭猶挂脣齒在。

　　契先和尚至引座上堂舉文殊請世尊再轉法輪世尊云吾四十九年未曾說著一字是吾曾轉法輪耶師云者老漢抱贓叫屈我青陵法兄昔年於此倒握吹毛摧伏魔外肆無畏舌大闡一音也道不留元字腳今幸象駕到來有冀法雷再震諸人至誠懇請倘蒙屈曲垂慈必得聞於未聞也。

　　晚參久雨不晴設遇杲日當空猶是階下漢久迷不悟果然擊碎蟠桃核只是舊時仁莫有識得舊時人者麼直饒識得何異階下漢。

　　師至青陵請上堂端的得回汗出寶王剎現毫端堂堂大座當軒說甚化城寶所大人具大見大智得大用不資餘力變荊棘林為釋梵龍天之宮法隨法行以脫粟飯為酥酪醍醐之味無佛處示佛無祖處現祖此是我堂頭法兄之餘勇也神鼎劣弟幸獲觀光承命俾陞此座直得借婆衫子拜婆年也要大家知有大眾且道知有箇甚麼黃河三千年一度清。

　　佛涅槃上堂色見聲求是行邪道那堪摩胸告眾要人觀紫磨金色之身是正道是邪道咄哉瞿曇郎當不少即今不屬有無大眾還見麼晴光轉綠蘋淑氣催黃鳥。

　　水隆昱堂慧鋒二長老供法帔為師祝壽請上堂大眾會麼森羅及萬象一法之所印喚什麼作法今者郢州一會諸上善人以山僧年登半百不忘向染法味全超不借力在逢緣指端上運合千差針縫邊打成一片不是吳綾蜀錦亦非白玉黃金直得羅紋結角處日月無光金碧交輝時乾坤失色天人群生類皆承此恩力且道因誰致得二株嫩桂飄香遠葉葉騰芳歲月長。

　　清明上堂鶯梭日逐大忙生織就天機錦繡春何事佳人不解惜遍尋芳艸哭新墳好傷心不傷心將謂眾生苦更有苦眾生大眾且道如何免得卓拄杖云莫待老來方學道新墳多是少年人。

　　晚參三春已盡夏景斯臨香嚴擊開漆桶靈雲打失眼睛玄沙寂子據款結案致令千古有屈難伸且道屈如何伸眾無語師云禍不入慎家之門。

　　佛誕上堂豎拂子云纔見毘藍出頭又向雙林縮頭詎料百千年後撞著韶陽對頭爭如者裏罷卻干戈百艸頭夜來明月落溪頭便見戴角擎頭鐵額銅頭普天匝地法法頭頭若喚作佛頭上安頭畢竟如何總為戰征收拾得卻因歌舞破除休。

　　瑞巖先老人週忌拈香去年今日一段義青天白日人誰識今朝對面不相逢蓋色騎聲秪者是。

　　師誕日上堂淨法界身本無出沒三世凍儂歷代開士甚麼物恁麼來大悲願力示現受生救得眉毛完全者幾箇無生猶是末何況有生到者裏諸天散花無路鬼神窺覷無門雖然對面不相識千里卻同風誰是同風者眼卓朔頭髼鬆。

　　端午上堂五月五懸艾虎驅百病蕩邪路昨日有人從天台來卻得南嶽信報道湖南境內瘟㾮所司得乘其便人民死者不可稱可符使不靈執蒲劍跨艾虎倒退三千卻來問云此山得保無虞者不審修何行習何業用何玅術山僧笑而不答木上座在傍忍俊不禁云家無白澤之圖必無如是妖怪山僧驀口一摑不覺吐舌大眾還知落處麼疑則禍生。

　　自修禪人請上堂問鐘聲纔動請法殷勤大眾雲臻如何指示師云曲不藏直進云未明心地法難過趙州關如何是趙州關師云十字縱橫進云一堂風冷淡千古意分明師云切忌訛言乃云當陽一著迥絕遮攔不屬盈虧若為修證修證不無染污不得腦門著楔也如牛駕車打車打牛四稜踏地也所以五千餘卷無非黃葉止啼八萬四千法門總是繫驢橛子須是獨超物外生鐵鑄成底乃能不重己靈不慕諸聖奴呼菩薩婢視聲聞然後興無緣慈作不請友運出自己家珍大作金牛佛事正當因齋慶讚又且如何話會木札羹與鐵釘飯不是飽餐人不知。

　　弘覺忞師翁忌日拈香棄儒冠而喜緇衣之宜究產難因緣而撞彩瞥地何其居寰海而赫赫聲馳入皇宮而耽耽虎視徒謂是玅喜重來明教再世又奚能彷彿其萬一要識者老子落處麼大虫舌上打鞦韆蟭螟眼裏放夜市。

　　立秋謝雨上堂片葉飄庭際肅清三伏火雲一雨便知秋消盡人間熱惱長連床上不可熱殺闍黎枯木巖前不可坐殺闍黎熱不殺坐不殺體露金風一色秋眼光爍破四天下。

　　天童密雲悟祖忌拈香中龍池毒現闡提身抵死力戰伏諸魔軍一怒而天下懼吳越之令再行斬頭截臂之徒一一自領出去而後已且道今日是肯伊不肯伊插香云罪不重科。

　　中秋上堂以拂子打圓相云是月有晦明此月無圓缺曹溪話與靈山指掉棒打不著南泉玩與寒山比水中撈不著可憐明眼衲僧向此光不透脫若透脫襲襲天香雲外飄時時桂子月中落。

　　重陽上堂心隨萬境轉轉處實能幽隨流認得性無喜亦無憂陶潛對黃花而醉靈雲見桃花而悟迦葉見拈花而笑三箇漢得即得其奈破花換卻眼睛轉身不得若在今日山僧熱炙盞子點茱萸茶令他各各知有且道知有箇甚麼重陽九日菊花新。

　　開鑪小參見成鑪鞴舊案重圓無煙之火烈燄互天燒殺不知其幾誰能解救頭然果是精金自不變色莫有精金麼試拈出看如無山僧不惜兩莖眉去也卓拄杖。

　　　(比丘玉可　心禪　偉如　咸潤　戒弟
　　子成潔　自度　子祥　佛頂　同捐刻
　　第二卷)

一揆禪師語錄卷二終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷三(師諱元揆)

　　侍者成法記錄

　　住潭州神鼎資聖禪寺

　　上堂神光失卻一臂雲門拶折一足喚作為法忘軀寧免求榮反辱大抵河裏失錢不離河中撈摝梅花撲鼻馨香寒耐一番徹骨君不見卞氏璞三獻曾經遭刖足屈屈堪述斷絃須是鸞膠續。

　　小參立地待你搆去皮下不可無血露柱咬定牙關燈籠冷笑不徹且道笑阿誰笑諸人耶笑自己耶笑山僧耶你也理會不得我也理會不得留與擔板禪和日用中證龜成鱉。

　　晚參眼若不睡諸夢自除山僧夢中說夢諸人夢巾聞夢聞說分明如夢斯覺夢覺覺非覓甚麼碗喝一喝。

　　冬夜小參今日初三明日初四陽從何長陰伏何之與天地而同根會萬物為一體釘樁搖櫓漢有甚共語處須知一人不在此限空手把鋤頭步行騎水牛人從橋上過橋流水不流還見傅大士麼初三初四月如鉤。

　　至節上堂問冬至時添一線長未審水牯牛鼻孔長多少師卓拄杖進云除卻者箇又作麼生師便打進云可謂意氣不從天地得英靈豈藉四時遷師云鼻孔謾撩天僧便喝師又打進云德山棒不須拈出臨濟喝撥置一邊去此二途乞師指示師云去此二途問將來進云轉見不堪師又打乃舉溈山示眾云仲冬嚴寒年年事晷運推移事若何仰山進前叉手而立山云情知你答者話不得香嚴云某甲偏答得山如前問嚴亦進前叉手而立山云賴遇寂子不會師云養子不及父家門一世衰若是神鼎門下放過不可頌云晷運推移化日長香嚴寂子太郎當花枝無奈爭春早惹得遊蜂著底忙。

　　晚參杲日當空堅冰不解非一日之寒靈光獨耀有眼如盲非一日之病有般底便道冰只在水光只在眼開眼也著合眼也著不免喚侍者速與糞箕笤帚會麼剖出無瑕方是玉畫成有足即非蛇。

　　說戒上堂戒急乘緩溈山落節於寒拾乘急戒緩老盧奪標於黃梅甕裏不曾走鱉衣中誰識有珠不許夜行投明須到也須是箇人始得然雖如是過河須用筏到岸不須船釣船不犯東西岸始信篙人用意良。

　　佛成道日上堂問古今無欠缺歷劫絕盈虧未審正覺山前悟箇甚麼師云築著磕著進云和尚猶是重添註腳師云你作麼生進云日午覓金烏師云兔子不離舊窠僧便喝師便打僧云不得艸艸師云你但喫棒著進云雪上更加霜師云也不辜負你問未離兜率已降皇宮未出母胎度人已畢既是度人已畢因甚麼又向雪山六載師云好人不肯做剛要屎裏臥進云世尊說法眾生隨類各得解即今和尚說法還許學人解悟麼師云不許進云且喜龍吟霧起家家雨虎嘯威獰浩浩風師云龍蛇易辨衲子雖瞞乃橫按拄杖云劍為不平離寶匣要知不平事麼佛道懸曠久受勤勞乃可得成黃面老子六年餓得眼花一睹明星而悟其奈南泉以道喚作平常心米胡以悟道為落第二山僧將者幾箇老骨撾縛作一束送在洞庭湖裏諸人要見南泉則易見米胡則難見米胡則易見神鼎則難要見神鼎麼卓拄杖云三十年後。

　　除夕小參衲僧家見義不為何勇之有多少英靈漢從年頭至年尾被一隊山精鬼怪埜犴狐狼東撞西曳不得自由山僧以大圓鏡而炤破之不施寸刃而折服之直得藏身無地抱屈含冤忽有箇傍不甘底道長老今朝臘月三十日也何得為他閒事長無明但向道山僧住持事繁。

　　元旦上堂甲子年正月一從頭號令斬新出普天一致太平春埜老不知堯舜力只此不知與不識玅德空生讚嘆不及。

　　晚參直鉤釣獰龍曲鉤釣魚鱉離鉤三寸道將一句來粲書記云不貪香餌味始是碧潭龍師驀頭便棒粲禮退師云還有麼眾不出師云不堪點額。

　　上元解制上堂把住片雪點紅爐熱發作麼放行嫩柳垂金線熱發作麼兩頭坐斷死水平沉別具金剛眼睛自是輝天鑑地我見燈明佛本光瑞如此若是冷水浸冬瓜緇田無一簣之工鐵圍有百刑之苦莫言不道。

　　佛涅槃上堂摩胸告眾槨露雙趺將謂人天百萬一時眼裏無珠致令二千年後被人看破老胡目道向甚處看破微雨灑花千點淚淡煙籠竹一堆愁。

　　師至湘陰縣觀音會眾信請陞座問世尊在世無四眾弟子不說法今日四眾雲臻未審和尚說箇甚麼師云天無私蓋進云恁麼塵塵剎剎盡證無生也師云文不加點進云秪如文星橋與八景樓終日對談何事師云將謂無人證明進云我面前無你你面前無我誰為說者誰是聽者師云何得當面諱卻進云埜色更無山隔斷天光直與水相通師云且喜領話問不昧本來身如何是法身邊事師云枯樁繫癩馬進云浩浩塵中如何辨主師云你問阿誰進云四眾幸蒙師指示從今法法本無差師云知心能幾人乃云十字街頭伸佛手幾個知歸笙歌叢裏啟圓通還期達者二臂四臂八萬四千母陀羅臂齊舒千眼五眼豎亞一隻摩醯正眼洞照爍破昏衢之暗豁開劫外之機化穢邦淨土一如攪酥酪醍醐一味要令未得者得未證者證秪如大士堅密身一切塵中現諸人作麼生與他相見卓拄杖云若將耳聽終難會眼裏聞聲始得知。

　　佛誕上堂來此世界八千番將謂忘卻出頭便作獅子吼誑謼閭閻賺他一類逐鹿之夫普天匝地自古至今各各心憤憤口悱悱欺胡瞞漢逐惡隨邪大似曳尾靈龜潑油救火神鼎恁麼道諸人還甘麼若也甘去則從上無過若也不甘山僧性命在諸人手裏然雖如是不因紫陌花開早爭見黃鶯下柳條。

　　遠菴老和尚忌日拈香巴陵三轉語鈍置相顢頇神鼎無一言坐斷千峰寒且道還愜先師意麼若教頻下淚滄海也須乾。

　　開爐小參爐頭熱鬧諸人慣便諸方本分鉗鎚箇箇望風乞命隨汝顛倒所欲南斗七北斗八便見南來北來不將黃葉止啼真語者實語者只貴說到行到若是接響承虛不免露柱攢眉燈籠發笑。

　　上堂問不圖熱鬧門庭只要流通正眼熱鬧門庭即不問流通正眼事若何師云逢人切莫錯舉進云如何是正眼師云高聲著進云幾年流浪奔波若今日歸家唱凱歌師云猶在門外之遶問當陽一著即不問金鐘玉版事如何師云眼中不著屑進云如何是金中玉師云你是土壑子進云如何是玉中金師云一鎚粉碎僧擬議師便打乃云開眼也著合眼也著明眼衲僧何處摸索擬待為眾道破其奈多口阿師在傍連忙搖手道莫莫你道莫甚麼留與長連床上禪和九十日內橫咀豎嚼。

　　小參問三世諸佛歷代祖師口挂壁上和尚今日如何舉唱師云若善知時節吾今不再三進云人人本具因甚要紅爐煆煉師云你是鈍鐵僧禮拜師便打問龍生金鳳子衝破碧琉璃琉璃已破金鳳子即今在甚麼處師云鈍置殺人進云恁麼傷心江上客不見故鄉人師云你見箇甚麼道理進云若有道理所見打折拄杖有分師云山僧沒氣力打你乃云直鉤釣獰龍曲鉤釣魚鱉不是太郎當只為婆心切切切不顧腳下泥深三尺拈拂子云山僧垂鉤也是曲是直只饒辨得曲直分明也是死水中物畢竟如何果是碧潭龍不貪香餌屑。

　　冬至上堂問陽回大地燄發冰河直切提持如何指▆師云石筍抽條長丈二進云只如天地未分陰陽未判和尚又作麼生師云虛空安耳穴乃云陰伏陽回萬物萌動漢宮女則日添一線長水牯牛欄中常甘水艸作世法商量也得作佛法商量也得獨有神鼎拄杖子道不得不得且道因甚如此撐天拄地先天地不屬陰陽造化工直下點開千聖眼觸翻蚯蚓化獰龍卓拄杖下座。

　　晚參休去歇去又用開口作麼但願空諸所有出得荊棘林還落屎窖裏慎無實諸所無不覺日又夜爭教人少年。

　　成道新鐘發聲上堂豁開夢眼大闡一音天龍寂聽生歡地獄停酸息苦其奈瞽者不知午夜虛明聵者那覺晴空霹靂驀拈拂子擊香臺云明星現也法音震也其或尚留觀聽不免鐘聲披七條時時為汝徹困。

　　晚參馬祖鹽醬不少神鼎鹽醬俱無不是門庭迥別要免遞相塗污山僧恁麼道早是潑第二杓惡水了也何況較量豐嗇者乎急著眼謾躊躕若箇男兒不丈夫。

　　除夕小參三百六十箇閑窠窟今朝為汝等一時破除卓拄杖云委悉麼香嚴老子向者裏一擊忘所知更不假修持便窮到無卓錐之地連錐也無直得淨裸裸赤灑灑無可把得到恁麼田地亦未是衲僧極則如何免得臘月三十日到來不著忙去要得相應須向山僧未開口前一回瞥地略較些子脫或未然相逢不遇調羹手辜負梅花又一年。

　　元旦值雪上堂問千七百則陳爛葛藤不勞拈出作麼生是斬新一句師云天無私蓋進云舊歲殘花萎新春瑞艸芳如何是不遷底意旨師云地無私載進云與麼則和尚坐致太平也師云不許夜行投明須到乃云歲朝春黃河清真罕遇聖人生天地合其德日月合其明地平如掌瑩潔如銀林下道人若為話會野老不知堯舜力鼕鼕打鼓樂昇平。

　　解制上堂長期短期以悟為期大象不遊免徑大海不宿死屍只許老胡會不許老胡知三千里外逢人不得錯舉。

　　清明掃諸祖塔上堂春日晴春花明春禽瑣碎春水鳴琴無縫塔中祖師忍俊不禁突出百艸頭上指點安心法門塞乎天地充滿乾坤若也觸途成滯便見屍橫萬里白骨堆山大眾還見祖師麼淚血染成紅杜鵑。

　　上堂今日是佛生日為他人喝彩終無了日不是佛生日乍可違條不可越例雲門一棒不違條也藥山一杓不越例也神鼎不打者鼓笛違條越例總不干及為甚如此祖父閒閒兒孫得力。

　　結夏小參護生禁足衲子家風殺盡安居道人活計既殺盡何為護生既護生豈宜殺盡者裏別具眼腦便見開一片畬種一籮粟仰山夏不空過日中一食夜後一寢溈山夏不空過既不空過莫是有為麼辜負仰山莫是無為麼辜負溈山如何得不辜負去不見道護生須是殺殺盡始安居會得箇中意鐵船水上浮。

　　遠菴老和尚忘日拈香來神鼎為破天荒主天童令行吳越數十年風行楚浙毒遍寰區只知結盡冤讎不顧惡聲流布帶累神鼎不得自由今當者老子三週忌辰不免將伊鼻孔扭捏作一分香大眾且道是酬恩雪恨是外揚家醜雖然父為子隱則得子為父隱則不得。

　　解夏小參黃龍潭裏下三百六箇吊筒蝦亦不遇勞而無功翠巖一夏與師僧東語西話救得眉毛缺落牙齒爭似神鼎者裏禁足不憐鵝護雪安居不驗蠟人冰直教天台日日普請南嶽時時遊山朝耕隴上雲暮種巖前月終不將珍珠作豌豆糶卻何為如此祥麟止有一隻角。

　　中元會弟子沈君弘追薦請上堂一靈真實性隨類現千般離合縈歡戚歸元悉坦然所以鏡像空華徒勞把捉碧潭明月撈摝方知無功用解脫門不思議三昧力不出乎江南兩淛春寒秋熟而已若乃推倒涅槃城踏翻生死海塵塵遊大寶王剎步步越華藏毘盧謂是徹證無生也是兒孫邊事大眾正恁麼時且道俞氏善人即今在甚麼處西風一陣來落葉兩三片。

　　晚參大盡三十日小盡二十九馬載與驢馱癡狂外邊走累人伸驢腳累人展佛手仔細思量著使人笑破口眾中有解笑者是山僧同參有麼比擬張麟兔亦不遇。

　　九日上堂問今日重陽九月九家家歌飲茱萸酒秪如林下道人如何話會師云俗氣不除進云正山明水秀之際乃橙黃橘熟之時如何是應時節一句師云闍黎猶向者裏著倒進云千林黃葉歸根去萬里青天迥一輪師云海中果子樹頭心乃云節屆重九俗尚登高即俗明真不妨愜好然而諸聖道高凡夫貢高縱有志高心高爭似衲僧眼高神鼎門下要亦未為極致何故平步登高易從空放下難或有道長老說高說下莫是為人處麼但向他道自笑年來無合煞平高就下教兒曹。

　　晚參臺山路上婆子逞盡風流鄂渚渡頭梢公撈蝦摝蜆渡得一箇喚回半箇接響承虛堪作甚麼更惜嵩山破灶墮未必人人辜負我雖然覿面堆堆幾箇迷逢達磨。

　　開爐上堂磨磚不成鏡坐禪不成佛冷水浸東瓜大家撕淈𣸩別有好商量節目更節目一聲豆爆冷灰中六六元來三十六。

　　晚參隔山見煙便知是火惜取眉毛好樹動有聲便知是風照顧腳下好眉毛腳下風火不停更深猶自可午後更愁人。

　　冬至謝自覺松友二上座緣幹回齋上堂陰消陽長有功者賞拄杖抽條也直聳上三十三天遊遍四天下直得冰河發燄鐵樹開花驀於十字街頭撞著普化掣風掣顛布袋長汀橫拖倒曳一時荷負歸來並作飯香佛事因齋慶讚即且置如何是者隊漢著力底句塵中能作主化外自來賓。

　　遠塵上座請上堂無賓主句火爐邊文彩全彰不用宣大藏五千詮不及禪流安可妄流傳把定封疆將謂深固幽遠無人能到和盤托出便見飯籮邊坐餓殺者多詎知舒卷自由全心即佛運心平等全佛即人驀豎拂子云向者裏知解稍存飲水也須防噎還委悉麼陶潛不預東林社今昔蓮宗枉挂名。

　　臘八上堂睹星悟心聖賢無兩心得道失道天下無二道無二道明相告毘婆尸佛早留心直至如今不得妙。

　　歲夜小參一年今日盡是為歲窮卓錐無地也是為人窮人窮有錐在歲窮有日在只饒身世杳忘佛法俱泯敢保亦未徹在何故若要明辨端倪體取面目現在。

　　元旦上堂新歲行新令剛要說新語山僧從是思惟終不以巧妙言辭尖新語句落賺諸仁若是拈頭作尾拈尾作頭延一日為一劫促一劫為一日也是尋常作略如是則年依舊月依舊大眾依舊拄杖依舊卓一卓云換斗移星只等閒英雄肯落他人後。

　　解制上堂三冬無煖氣俗氣未曾除除得俗氣猶是婆氣一念萬年去寒灰枯木去古廟香爐去一條白練去且道是甚麼氣莫認定盤星領取鉤頭意。

　　清明小參笑卻成哭哭也堪笑不薦本有爺娘伶俜甘作不孝若也孝腳頭步步長安道稍涉遲疑隔萬山依然白骨堆青艸。

　　中秋易九有文學請上堂大顛扣齒文公徹見根元黃檗安名相國推門落臼承當過量事須還過量人發明過量機施設過量用不資餘力左右逢源捲舒立方外乾坤縱橫挂域中日月於不思議處因行掉臂時迥出一輪光吞萬象非圓非缺無物比倫任是靈山話底曹溪指底何似水中撈摝得底且道因甚得到與麼地月中仙桂和根拔非比尋常第一枝。

　　晚參電捲星馳到即不點纔涉思惟點即不到及乎坐斷兩頭劈開向上一竅一句中具三玄門一玄門具三要且道是甚麼竅檢點得出不謬為神鼎禪客其或未然鄭州梨青州棗大抵勿過出處好。

　　小參離心意識參澄潭不許蒼龍蟠絕凡聖處學豈特無繩而自縛進前則垛生招箭退後則墮坑落塹左不得右不得取不得捨不得不可得中恁麼得猶添腦後三斤鐵畢竟如何絕後再甦欺君不得。

　　開爐上堂問十方聚會即不問選佛場開事若何師云今日結制進云如何是普利人天句師云痛棒熱喝進云秪如護生須是殺殺盡始安居是何作用師云知心能幾人進云恁麼則當陽舉示分明極動地風光遍界彰師云衲子難瞞問如何是有句無句師云絲來線去進云如何是如藤倚樹師云抱贓叫屈進云秪如樹倒藤枯句歸何處師云笑倒傍觀問萬松嶺上雲靄靄神鼎爐內燄騰騰且道是何祥瑞師云眼中莫著屑進云雨灑深林聲瀝瀝浪滔天上白漫漫師云換卻你眼睛問背覺合塵即不問背塵合覺事如何師云甚處去來進云一念回光即同本得師云禮拜了退進云離心意識參絕凡聖處學未審參見阿誰學箇甚麼師云曾問幾人來問獅子出窟時如何師高聲云道甚麼進云未出窟時如何師云看你分疏不下進云已出未出時如何師便喝乃云不寒不熱火爐不儉不豐床榻且喜南來北來缽囊次第高挂無賓主句重提未免深錐痛拶虛空摟出骨筋旋把龜毛倒拔還他鐵額銅頭於此倒戈卸甲相將坐致太平一曲高歌哩囉若也守轍循途一任鑽龜打瓦。

　　晚參結制半月瞥也不瞥瞬目揚眉大巧若拙覓巧了不可得拙自何來山僧有箇切近法門不免以資傍瞥乃屈指云初三十一中九下七愜值諸人打七會麼面赤不如語直。

　　晚參鍋是鐵鑄飯是米做十箇五雙咸善分布飯不是米鍋不是鐵十箇五雙如癡如兀山僧雪上加霜終不將龜證鱉以拄杖卓一卓云不於者裏究根元直待當來問彌勒。

　　冬至上堂問(冬至)陽回即不問古鏡重輝事若何師云天左旋地右轉進云絲懸綠水浮定有無之意且道和尚為人在甚麼處師云領取鉤頭意進云直透龍門雲外客肯遭點額弄潮回師云險問陰伏陽回今時邊事一爻未動以前還有商量也無師云乾三連坤六斷進云時節已蒙師指示宗猷大闡請師宣如何是先照後用師云山僧有棒不易拈出進云如何是先用後照師云須知痛癢始得進云如何是照用同時師打云放過不可進云如何是照用不同時師云禮拜了退進云恁麼則舉動無非華藏界大千迸出不傳機師云相逢者少乃云群陰剝極一氣潛回葭管灰飛萬物萌動岸容待臘將舒柳眼之青山意衝寒欲發梅腮之笑天何言哉不失序也地何言哉發育物也於斯見得卻被物轉有甚共語處若能轉物即同如來直須撥動天關掀翻地軸把住則六陰充塞日月無光放開則大地陽回花生碓嘴水牯牛乘時頭角崢嶸馬駒兒奮迅踏殺天下正恁麼時且道承誰恩力揮拂子云意氣不從天地得英雄豈藉四時推。

　　小參一九二九相逢不出手衲僧家豈是三家村裏打月令底念話杜家一日缽盂兩度溼折腳鐺子提上挈下卻倩阿誰金剛圈作麼跳栗棘蓬若為吞室中無立雪之操持槽廠無負舂之實履可悲可痛有般漢便道歸家不問程途事美食元非中飽人雖然金剛王劍要且不甘何故太平寰宇斬癡頑。

　　臘八上堂問明星現時世尊悟道道本不迷悟箇甚麼師云黃河三千年一度清進云四十九年說法不曾說著一字此意如何師云五百載聖人出乃云昔之星今之星光無二現古之眼今之眼見無兩般無兩般聖不加增凡不加減無二現古今日月依舊山河忽若風雨晦冥向甚處與釋迦老子相見若也見得本無悟亦無迷迷悟由來第二頭如何是第一頭雲淨長天月一鉤。

　　托缽歸晚參歌管樓前薦得只在途中喪車幕裏知歸不離家舍城裏佛山裏佛撞頭磕額是何物一塵入正受諸塵三昧起入荒田不撿信手卻拈來人人飽足觀光一一珠回玉轉莫嫌井深休怨綆短但知得妙迴途說甚窮坑難滿。

　　除夕小參歲歲結交頭一年分一度神鼎無可分打鼓重剖露不烹露地牛不跨大雄虎剔起無盡燈截斷千差路來年何處來去歲歸何處塵劫一念觀了無去來住頭頭解脫門卓卓象王步今日與明朝六六三十六。

　　元旦上堂問陳爛葛藤即不問新年佛法事如何師云野老不知堯舜力鼕鼕打鼓樂昇平進云獅子遊行芳艸綠又作麼生師云縮頭去進云踏翻日月撥轉乾坤去也師云莫鹵莽好問雪月舒光為甚碧潭無影師云覷著則瞎進云舊歲已去新歲到來如何是不落新舊底句師云早落新舊也進云秪如古人三句明甚麼邊事師云三句外薦取進云千聖共傳無底缽大家齊樂太平年師云又恁麼去也乃云喜慶大年朝豐占事事饒天饒蓋地饒載日月饒照臨山饒高水饒深洞庭饒浩渺直得八百里波濤與萬松嶺風濤日夜對談實相演出無量微妙章句不出者箇饒字詮釋盡盡致令大地眾生有情無情獲無量樂證無量果桃符神聞得道長老色色現成何用你大驚小怪阿呵呵怪不怪溫故知新奚分外。

　　晚參少林分皮分髓南嶽得眉得心老盧不會不得臨濟點將火焚牧羊憐蘇武望漢笑李陵聖不慕他靈非重己三尺浪高魚化龍癡人猶戽夜塘水。

　　元宵解制上堂上元燈元宵節明暗雙雙箇時節放出無毛蜚大虫踏翻劫外光天月正當乾坤失色燈月潛輝明暗雙忘若為辨主須彌南畔打三更北俱盧洲日卓午。

　　祈雨小參師云赫日裏我人雲霧裏慈悲拄杖子慈悲去也化作大龍普施霖雨是雨不從身出不從心出不自雲生亦非空有以不思議力時行雨事成熟穀稼澤潤枯槁大眾還識山僧拄杖麼卓一卓云霹靂過頭切忌瞌睡。

　　長沙文學易九有居士請至福嵩建中元會薦亡上堂問應供自恣即不問幽冥普利事如何師云風若恬林自直進云未出神峰時居士與和尚刀斧劈不開及到福嵩還立賓主也無師云仲尼已見溫伯雪進云即今大座當軒和尚有何垂示師云相見又無事不來還憶君進云秪如向上一路千聖不傳未審從上以來如何授受師云彼自無瘡勿傷之也進云若不登樓望焉知滄海寬師云但自不亡羊何須泣岐路乃云若論此事大檀越未建壇場時薦得多少分曉更待山僧搖脣鼓舌又多少節文也久參上士直下知歸稍涉遲疑不免葛藤矢上加尖去也頂𩕳眼豁真照無邊及第心空通霄有路破生死昏衢之暗一明一切明截煩惱結使之根一斷一切斷靈不重己聖不慕他全體露堂堂真機活卓卓到者裏坐斷十方還同點額密移一步始見飛龍不起滅盡定示現諸威儀不捨凡夫法勤修殊勝行以此利生無生不利以此資福何福不資正當茲普度道場座前大儒請主為薦哀哀父母之罔極瑟琴好合之鸞侶以及冥冥幽囚者眾懺其罪釋其愆息苦停酸當處解脫者秪如罪性不在內不在外不在中間諸仁若為懺得好若也懺得不獨今生父母直得累世姻親一時罪畢有般漢便道鑊湯爐炭吹教滅劍樹刀山喝使摧何異潑油救火雖然如是不因夜來鴈爭見海門秋且功不浪施一句作麼生道一氣不言含有象萬靈何處謝無私復舉秀才閱千佛名經問長沙岑和尚云百千諸佛但見其名未審居何國土還化物也無岑云黃鶴樓崔灝題詩後秀才還曾題否才云不曾題岑云得閒題取一首好師云老大宗師善應來機不合己所不欲而施於人秀才小出大遇曷勝風騷其奈鼻孔卻在他人手裏是事且置大眾要會小出大遇事麼不遇中郎鑑還同野舍薪。

　　　(門弟子明秀　成曠　同捐刻第三卷)

一揆禪師語錄卷三終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷四(師諱元揆)

　　侍者成俊記錄

　　住潭州神鼎資聖禪寺

　　度僧請上堂問深入雪山即不問金刀斷髮事如何師云金回冶色進云即今請法如何指示師云若是陶淵明攢眉便歸去進云與麼則人人本得去也師云阿誰欠少問一子出家九族升天因甚目連母墮地獄師云莫謗古人好進云未審麻三斤乾矢橛還出脫得也無師云淨地上不許放屙乃云踏碓傳衣夜半只得其體不得其用堂前鏟艸知機只得其用不得其體若也體用雙兼染淨一致說甚我猶昔人非昔人何異迷頭而認影秪如全體作用似虎靠山又作麼生鹽車累驥足千里謾追風欲展摩霄翅迴光鳥出籠。

　　晚參聲色非惡見聞豈騃神通妙用運水搬柴一一通途合轍不須造作安排不安排多少龍睛鶻眼甘心徒自活埋莫有不在此限者麼眾不出乃云露柱穿靴南嶽去燈籠戴帽上天台噓一噓。

　　佛像圓成請上堂問樹凋葉落即不問體露真常事若何師云風吹石臼念摩訶進云不以色見聲求未審光明如何指示師云淨地不生閑艸木乃云生死海中有佛則不迷生死只得其體不得其用生死海中無佛則無生死只得其用不得其體若是體用一致權實雙彰拈一莖艸作丈六金身便見百福莊嚴相好具足今者澤公居士是其人也作麼生是他施受之處休將度量人天果永佩金剛最勝身。

　　結制永隆先長老退院還山請上堂問新開鑪韝別展鉗錘鍛煉聖凡即不問萬靈仰賴事如何師云昨夜三更半石人鬥禮拜進云處處綠楊堪繫馬家家門首透長安且道長安在什麼處師云腳頭腳底進云恁麼則四海浪遊客歸家罷問程師云冬行春令僧云謝師答話師云聽事不真喚鐘作甕乃云一不做二不休收得安南服猶懸塞北憂神鼎拄杖子見義勇為分身百億奇勳大建曲奏凱旋喜得狼煙息弓槊壁上懸也汝等諸人因甚又抑逼山僧作麼然雖如是莫嫌負屈藏頭角好聽春雷換甲鱗。

　　小參如雞抱卵煖氣相接始成鶵如貓捕鼠心眼不專徒費力心眼專煖氣接子啐母啄時恣餐爪下食設遇掉頭不顧猶挂脣舌畢竟如何癡人面前說夢不得。

　　晚參敲空有響擊木無聲耳聽終難會眼聞始得親領取鉤頭意莫認定盤星星即且置還有識鉤頭意者麼眾不出師云八兩元來是半觔。

　　冬至上堂問群陰剝盡一氣潛回以何為驗師云兔角長三尺進云冰河燄發枯木花生為是陰去也陽回耶師云添得時人眼裏花進云更有一人道陰亦不去陽亦不回和尚以為何如師云蝦跳不出斗進云秖如朕兆未分以前又作麼生師云鷂子過新羅進云與麼一氣不言含有象萬靈何處謝無私師云承言者喪滯句者迷問乾峰上堂云舉一不得舉二放過一著落在第二意旨如何師劈頭便棒進云雲門出眾云昨日有人從天台來卻往徑山去是何道理師云孟八郎漢進云乾峰云吩咐典座來日不得普請還端的也無師云已遲八刻乃云一陽已發生從今便數九九九八十一蝦跳不出斗榜揭僧堂前指點離窠臼誰知癡鈍流枷上重添杻是豈老婆心垂慈成漏逗打鎖與敲枷山僧仍縮手更問如何若何且待諸人知羞識醜。

　　入新方丈授權書記衣拂上堂居天下之廣居阿誰無分正諲祖之正位傍若無人行不傳之大道平等分付大眾既是不傳又分付箇甚麼克紹厥家英俊子豈同門外之遊人。

　　臘八上堂正覺山前一段義囫圇無縫遭狼藉只知曲屈為群生詎料而今成特地午夜明星特地智慧德相特地妄想執著特地忽有道即今神鼎聻山僧今日失利。

　　托缽歸晚參山僧前日失利擬待今朝拔本誰知鹵莽禪和各各擔雪填井秪知倒捋虎鬚將謂關門不謹直饒滿載歸來各與三頓苕柄且道是賞是罰待山門前石蝦蟆解語卻向你道。

　　易九有文學施造本山大佛二尊金像成兼大殿上梁上堂優填假目連神通只造得三十一相梁武以僧繇妙手難描寶誌真儀斯皆以思惟心測度如來圓覺色相境界如將螢火熱須彌山終不能得爭似我大檀居士不資餘力隨念而成二大如來巍然出現相好具足金碧交輝儼然多寶迦文分座說法華時也直得字義炳然人天莫測恭敬圍繞者咸謂希有世尊苟非五百授記之數焉能運此檀度神奇又非優填梁武所能跂及雖然未可以人天小果而擬之也且道他極則在甚麼處傳家權作修身本法海塵塵作棟梁。

　　除夕小參北禪分歲烹露地白牛今時叢林畫葫蘆炤樣只知飯飽弄箸逐惡隨邪那辨義出豐年儉生不孝今我者裏白牛泥牛溈山牯牛老子青牛隊隊頭角崢嶸各各水足艸足雖然爭奈鼻孔盡屬他人莫有不甘者麼今朝臘月三十切忌東觸西觸。

　　元旦上堂新年佛法有鏡清曾失利新年佛法無明教亦失利亦無亦有非有非無別有機用總在半途橫按拄杖云三箇童兒抱花鼓莫來攔我毬門路。

　　解制上堂痛棒熱喝曲盡婆心敲開象骨新髓拶得獰獅血淋寒山撫掌不歇衲僧有理難伸前途設遇杜撰巡官把住驢腳莫道神鼎辜負咄咄切忌抱贓叫屈。

　　小參炎蒸酷烈赤日如焚晝夜靡寧可勝煎逼更傳烽煙四起遍地甲兵便見石鞏張弓慈明按劍道吾舞笏秘魔擎杈互興定亂之謀不免為太平奸賊神鼎坐致太平其奈諸子幼稚無知耽戀火宅嬉戲不求出離記得有問寒暑到來甚處迴避向鑊湯爐炭裏迴避利刀割肉渾閑事毒口傷人恨爭消。

　　師至龍牙舉紺眉和尚繼席請上堂問祖席重輝即不問作家相見事如何師云汝不是其人進云昨夜山頭金鳳舞今朝杲日麗天輝師云切忌牽枝引蔓進云如何是汾陽三訣師云山僧一訣也無進云百丈香爐作禮撞倒釋迦又作麼生師云我王庫內無如是刀進云與麼則三賢十聖途中客大座誰能辨主人師一喝乃云牛眠法座夢感金湯始信叢林有主把住驢腳父業子承也須弟應兄呼從來靖退小節當期大事因緣況此名勝祖庭豈容魔得其便今則法雷已震猊座重敷昂昂頭角崢嶸一一金聲玉振不用赤旛旗布武略文韜自然殄滅妖氛波旬遁跡譬如獅子筋琴撫之則眾音絕響如塗毒鼓擊之遠近聞者皆喪設有問神鼎如斯三昧因何致得又作麼生還委悉麼我堂頭法弟曾親見先師來各各翹勤問取。

　　小參開爐之始法令之初烈燄不容蚊泊紅爐豈鑄囊錐人人有滄海之珠一鎚粉碎各各抱荊山之玉奚堪汙目諸方只貴富有餘神鼎直教窮徹骨為甚如此若非換骨洗腸爭見超宗異目咄。

　　上堂問結制開爐煆凡煉聖古人樹下安居向甚麼處結制師云眼上更栽眉進云祖師西來直指單傳如何是的的大意師打云喫得棒也未進云和尚不要壓良為賤師云也不辜負你進云大意已蒙師指示如何是父母未生前底事師云何得當面諱卻進云天上無雙月凡間只一師師云承言者喪滯句者迷問乾矢橛柏樹子拈向一邊化外來賓如何相見師卓拄杖進云打鼓弄琵琶風流出當家秪如沒絃琴無腔曲作麼彈唱師云罕遇知音僧擬議師便打乃云一向鬧浩浩臨濟德山應接不暇一向靜悄悄面壁老胡了無合煞鬧浩浩處靜悄悄大海宜乎折箸攪靜悄悄處鬧浩浩古廟香爐漏逗了漏逗了如何曉體取無生無不生莫徒門外打之遶。

　　晚參終日拈香擇火不知身是道場是即了沒交涉終日拈香擇火不知真箇道場將謂多少奇特終日拈香擇火不知拈香擇火我今為汝保任此事終不虛也卓拄杖云見之不取思之千里。

　　晚參揚眉瞬目著甚來由不許夜行投明須到三度六十打折驢腰雖然負屈含冤且喜皮膚脫落曾經巴峽猿啼處銕石人聞也斷腸。

　　小參日午金烏何處尋覓撞著道伴交肩過一生參學事畢拄杖不在苕帚柄聊與三十殘羹餿飯阿誰肯喫堪笑堪憐抑抑逼逼餓殺不知其幾餓不殺逢人任索撩天價。

　　冬至上堂問燄發冰河即不問條抽石筍事如何師云眼裏瞳人吹尺八進云洞山掇退果桌慈明揭榜僧堂又作麼生師云罕逢穿耳客多見刻舟人進云月頭賣被買牛月尾賣牛買被者頭水牯牛不屬貴賤因甚買來賣去師云大丈夫兒合自由進云與麼則四稜踏地頭角崢嶸去也師云一任𨁝跳問空劫已前本無名相如何是金剛正眼師卓拄杖云會麼進云生緣已後萬物齊彰如何是真如大道師云山僧從不捏目生花乃云冬到寒食時一百單五日靈明本有底歷劫曾何異慚愧老嵩山長年只面壁賺他逐塊流錯會西來秘不錯會濟濟瞎驢趁大隊。

　　佛成道上堂問未離兜率已降王宮未出母胎度人已畢因甚有道可成師云十八十九癡人夜走進云秪如巖頭道德山未會末後句此理如何師云咬人屎橛不是好狗乃云明星豁盡三祗功大象那遊兔徑中幸有一雙清白眼何堪話柄妄流通雖然正覺山前如水歸水現前一會似空合空諸仁若也尚留觀聽驀豎拂子云錦上鋪花又一重。

　　除夕小參末後一句始到牢關到得亦須透得直饒到得透得敢保老兄未徹大眾且道淆訛在甚麼處金輪天子同艸店家風別無智人前莫說照顧頭破額裂。

　　元旦上堂問舊歲已去新歲又來未審衲僧門下還有新舊也無師云靈龜無卦兆空殼不勞鑽進云恁麼則綿綿一段無今昔迥出威音那畔春師云重說偈言問涅槃心易曉差別智難明如何是易曉涅槃心師云太平無象進云如何是難明差別智師云足下無私僧云與麼則鼓腹謳歌去也師云好與三十棒乃云一人有慶時清道泰桃符神革故鼎新金剛與泥人揩背擦穿無量妙門現出百千三昧直得真俗混融何止兩彩一賽湯德銘於日新禹聞善言則拜林下道人何所為數聲清磬是非外。

　　元宵立春小參春風一夜來花開世界起驀豎拂子云看看花開也世尊拈底五葉分底南泉指底靈雲悟底總在者裏於斯明得不用五彩畫牛頭黃金為點額鞭起溈山者一頭耕轉劫初田地便見雷動中天雲行雨施普天同慶五穀豐登管絃沸月頻宣和氣靄然燈火燒空奪盡夜寒之色好時節迦葉門風渾漏洩擊拂子下座。

　　解冬上堂問聖制告圓即不問如何是平常無生句師云石長無根樹進云如何是玅玄無私句師云山藏不動雲進云如何是體明無盡句師云拄杖長七尺進云且道此三句明甚麼邊事師打云向者裏薦取進云恁麼則天上有星皆拱北人間無水不朝東師云念話杜家問如何是十方同聚會師云大家在者裏進云如何是箇箇學無為師云曾作甚麼來進云如何是此是選佛場師云更疑甚麼碗進云如何是心空及第歸師云禮拜了退進云與麼則頭頭得證無生法忍也師云鈍置殺人問結制一期即不問解制一句是如何師云八字打開進云從門入者不是家珍且道學人本分事作麼生師便打進云秪如開眼也著合眼也著不開不合時如何師云鈍漢進云與麼從今認得東風面萬紫千紅總是春去也師云切忌隨流問如何是轉功就位師云神鼎者裏不似諸方進云如何是轉位就功師云參取洞下知識去進云如何是功位齊彰師云大家在者裏進云如何是功位俱隱師云禮拜了退乃云朽木不可雕一冬燒不盡精金不變色烈燄轉光輝光輝光輝直須與我颺向糞堆艸堆一任枯木寒灰若是寶惜不肯放下卓拄杖云腦後依然欠一鎚。

　　結制小參把住驢腳敲骨取髓不惜老婆心為憐三歲子雖作死馬醫之不免壓良為賤今則敕點飛龍寬著程限朝斯夕斯星馳電捲莫待死挨三頓臨濟有屈難伸吹滅紙燈德山未脫情見當機覿面若遲疑十萬八千未是遠。

　　上堂南方來者與下載寒時寒殺闍黎北方來者與上載豈可枷上更添杻別有超方作略拄杖不在苕帚柄聊與三十設或奴郎不辨黍粟不分身心安居平等性智又是黑牛臥死水且道神鼎為人在甚處參。

　　晚參玄沙三種病黃龍三重關病多諳藥性醫精病愈繁關險人難透心堅石也穿苦瓠連根苦甜瓜徹蒂甜虛空無朕跡大道絕遮攔也堪笑也堪憐貼天飛遍無毛鷂最惜靈龜脫殼難。

　　冬至小參陰陽有消有長不屬陰陽是阿誰靈根不變不遷須向遷變裏會取拈拄杖云一陽生也拄杖抽條也卓一卓云君子道長小人道消添得廬陵米價高。

　　新戒幽麗畇三弟子請陞座問五夏以前專精戒律五夏以後方乃聽教參禪正當不前不後持戒即是參禪即是師云好狗不喫油癡啣燈盞走進云五戒不持人天路絕五戒若持為甚麼人天路絕師云金剛杵碎鐵崑崙進云依稀似曲纔堪聽又被風吹別調中師云話墮也乃云隔壁釵釧聲聞即名破戒香嚴聞擊竹頓爾破重玄所以繁興大用舉必全真根塵同元縛脫不二於不二法中不可多處添些子同元境內不可少處減些子得之於心伊蘭作栴檀之樹夫之於旨甘露乃蒺藜之園即今飽足觀光兩彩一賽一句又作麼生天寒日且短三人共兩碗。

　　臘八日易檀越飯僧得子請上堂問儒釋弟子供佛及僧未審和尚將何供養師云莫怪棒頭麤進云如何是佛師云眼不見鼻孔進云如何是法師云莫更別求進云如何是僧師云禮拜了退進云世尊成道度人已畢為甚麼眾生更多師云杲日正當空不照覆盆下問居士設齋請法未審和尚以何法施師云岳陽船子洞庭波進云剎竿頭上風車子明眼宗師用不同師云接響莫承虛進云莫怪渠儂多意氣他家曾踏上頭關師云夢裏唱巴歌問智慧德相本自圓成六年苦行為行何事師云入水見長人進云恁麼則大地含靈齊成正覺去也師云接竹點天進云只如雪覆千山為甚孤峰不白師云不是尋常上石堆乃豎拂子云看看明星現也覺華開也於斯見得善財不用南詢參遍知識維摩不起於座展盡神通以香飯飽多人以法財利一切直得天雨四花地搖六震禾山打鼓讚嘆不及雪峰𣮎毬指註不到今幸我密弘居士赤手全提食輪法輪等轉古話今話重圓未聞者聞不到處到遍大宗剎佛事週隆便獲玉麟現瑞貴胤鍾祥且道神鼎如何與他因齋慶讚即得父子不傳真秘訣兒孫振振世其家。

　　除夕小參大盡三十日小盡二十九任運只如斯蝦跳不出斗一念普觀無量劫無去無來亦無住如是了知三世事超諸方便成十力若不如此千門無壽藥一鏡有愁懸。

　　元旦上堂三十六旬之始掀翻條令斬新七十二候之初依舊陳年曆日日日是好日佛法子無多時清休唱太平歌。

　　上元解制上堂普天一月明莫能及幽暗一燈能破暗無以映千江蒺藜杖頭邊煥現一輪滿無幽而不燭有水盡皆含得其用則任扶過斷橋伴歸明月失其體則為殃為害徒使伶俜高著眼莫逡巡各各光明無少剩看時不見暗昏昏。

　　開爐兼韋馱羅漢開光請上堂僧問塵塵浩浩即不問且道如何是結制底事師云淨地不生閑艸木進云寶相莊嚴輝煥一堂以何為正師云從君打瓦更鑽龜進云達磨西來重重露布了也師云已遲八刻進云與麼則一句迥超無量劫師云再念一聯乃舉法昌開爐上堂語畢師云老法昌傍若無人望空啟告不謬為大脫空山僧者裏不然神鼎今日開爐老衲精奇箇箇圓成十八應真開點光明入座韋天赫濯厥靈切為諸人怠墮雖然本有靈光也要從頭點破豁開千聖頂𩕳說甚三乘四果卓拄杖云棒頭忍俊不禁隨例敲枷打鎖秪如大功不宰又作麼生心空及第見根元莫道從前辜負我。

　　晚參河裏失錢河裏摝幾堪笑也幾堪哭木人嶺上唱哩囉石女溪邊連叫屈何事屈一字入公門九牛拔不出咄咄咄。

　　除夕小參歲遇今宵畢衲僧赤骨歷貧來錐也無煞好者消息無端王老夜燒錢引得閑神競抑逼究玅窮玄咬人火急大似拋卻真金遍尋瓦礫撿點將來著甚死急爭如家堂穩坐絕思惟擬議從教門外立。

　　元旦上堂斗柄回寅桃符革故人物氣象咸新古佛家風露布八萬四千法門廓爾洞開千七百箇古錐藏身無處沒藏處絕回互處處逢渠不識渠笙歌盡作太平曲。

　　解制上堂把住應無端蓋為老婆心切放行全意氣其如朽木難雕不入者保社擔起睦州板過得荊棘林還淹虀甕裏且道利害在甚處不是知音徒側耳福嵩建中元會眾姓請上堂問一切眾生皆有佛性本來具足無染為甚麼又有地獄輪迴師云怪得阿誰進云龐公道不以萬法為侶意作麼生師便打僧云不遇中郎鑒還同野舍薪師云喪車後藥囊問禪非意想道絕功勳獨脫一句作麼生道師云金風吹玉管幾箇是知音進云如何是神鼎起行句師云未問已前答汝也進云如何是途中受用句師云不堪舉似君進云如何是福嵩奇特句師打云會麼進云向上一路千聖不傳少林如何又有直指師云莫傍祖師好乃云眾罪如霜露慧日即消除大眾還知慧日麼不自天生如天普蓋不從地涌似地普擎在聖不增在凡不減只在當人六根門時時烜赫腳跟下朗徹十虛所以迷之則生死始悟之則輪迴息生死始則觸途成滯累劫沉淪輪迴息則平步青霄當下解脫以此破諸闇無闇不明以此利群靈無一不利譬如筍抽寒谷非陽和之發生魚躍冰河非網羅之力致誠感而遂通法不思議故秪如今此勝會道場一期佛事又且如何舉揚即得仲尼曰吾禱久矣復舉昔有二禪伯持論次一人云生死海中有佛則不迷生死一人云生死海中無佛則無生死二人同質一老宿法座云誰親宿云親者不問問者不親者則公案古人善應來機其奈不能剖二人之固執山僧據款結案以釋群疑一人事上有餘理上不足一人理上有餘事上偏枯撿點將來二俱徐六擔板各見一邊爭似現前諸高檀大哀曠濟合興同體之悲報本之德意在溯其源清其流使其子孫克紹箕裘純其祖武直得理事俱備裕後光前大眾且道是有佛耶無佛耶自力耶假他耶治世耶出世耶虛空可量風可繫無能盡說斯功德。

　　結制日惟空二上座募鞋齋僧請上堂熊耳失卻隻履古今無處尋覓衲僧一雙具足各各無欠無餘只此無欠餘底合各自知來處若知來處不妨多處添些子少處減些子便見普慧雲興普賢瓶瀉打開寶藏運出家珍一缽和羅大作佛事脫或未然荊棘林中須赤腳皮穿骨露始應知。

　　冬夜小參六陰已極一陽復生六塵不惡一鏡圓明驀豎拂子云看看石笄抽條也會見高枝引鳳雛花開鐵樹也馨香取次戀遊蜂不屬造化功陰陽遷變力衲僧家如龍得水似虎靠山秪如頂天立地底人向者裏因甚仰面不見天低頭不見地待汝諸人打破鏡來即向汝道。

　　晚參破鏡不重照眼堪作甚麼光不透脫底依然門外立直饒入得門來要須辨主始得還辨主麼卓拄杖云平生肝膽向人傾咄哉漆桶胡不快。

　　臘八日杲輪上座同新戒弟子等請上堂雪山星現眼開將錯就錯行者傳衣衲戒錦上添花盡道布縵天網打衝浪魚爐韝之所多鈍鐵良醫門裏病入叢然雖如是得念失念無非解脫智慧愚癡通名般若秪如藥忌併除又且如何話會雪盡一輪紅杲杲何山松柏不青青。

　　除夕小參一年今又盡為人須徹困不打葛藤禪飯香炊別甑恣餐特達流為憐頭尾正此眾無枝葉真實無少剩佛法子無多臨機見豪俊若更覓幽玄缽盂待安柄。

　　元旦上堂鼎新革故世諦常論無變無遷今時蹊徑咳唾雲從龍掉臂風從虎須知道人行履處艸偃風行得自由正恁麼時如何見得斬新日月輝千界特地乾坤透劫前。

　　解制上堂歲歲上元正月半解開布袋甚分明本光瑞現燈明佛爍破昏衢遍剎塵遍剎塵聽叮嚀莫教纖埃翳眼睛。

　　開爐上堂已過關者不入斯限青州棗子囫圇吞嚥未過關者不受熱瞞莫教撞著杜撰巡官恁麼不恁麼總得總不得不免烈燄紅爐那顧焦頭爛額不是無端抑逼人曾為浪子偏憐客。

　　了悟上座入塔其徒冰鑑請小參即今休去便休去欲覓了時無了時全超百億一句了然八萬劫生空亡可畏信是生鐵鑄就還他呼喚不回煉就一具黃金僧繇描貌不得秪如到家消息甚處見他即是臘月藕花香遍界靈光炯炯貫家山。

　　永隆勗長老設齋請上堂僧問蛟龍喜升泥鰍喜伏螃蟹喜橫行既是水族一類因甚其性不一師云怪氣何來進云大師設齋供眾和尚陞座有何利益師云眼上添眉進云盡大地是箇饅頭如何吞吐師云看你伎倆已盡乃云人從廣南來卻得幽州信報道五湖派合六國風清狸奴白牯唱哩囉羅猴羅兒咸鼓舞舉足下足合轍同途者邊那邊全賓全主今日神鼎又且如何話會昨夜北山大蟲咬殺南山猛虎湘陰縣衙陳公子省凡居士請上堂問居士設齋請法臨筵四眾瞻依向上宗乘即不問煆凡煆聖事如何師云一棒一條痕進云與麼則三盞酒裝公子面一枝花插美人頭也師云笑倒傍觀乃云道無向背弘有卷舒大用現前不存軌則慧劍運於掌握千聖齊立下風胸中流出一機不獨萬靈罔測直使三乘膽顫十地魂驚帝釋攢眉修羅息戰若也毫釐繫念三途業因瞥爾情生萬劫羈鎖何謂也不見道執之失度必入邪路放之自然體無去住苟能如是則不懺罪而罪滅河沙越化城而便登寶所秪如應物無私甚處見他端的即是錦衣公子貴林下道人高復舉三祖僧粲大師問二祖云弟子身纏風恙乞師懺罪祖云將罪來與汝懺粲云覓罪性了不可得祖云與汝懺罪竟大眾古人拔出眼中屑抽卻腦後釘雖證得罪福皆空視身無我撿點將來未免猶在半途今者座前陳公子入山飯僧請法懺罪誓明生死大事冀其進道無魔且喜身力強壯氣宇如王既無罪性可覓山僧亦不好肉剜瘡豈不出他古人頭地為甚如此端坐受供養施主常安樂。

　　除夕小參拈拄杖云結交頭一句子和盤托出來不惜拖泥水佇思停機對面千里快鷂俊鷹趁不及迅雷豈待掩雙耳復卓一卓云急薦取知音何用頻為舉。

　　元旦自覺監院募供法衣至上堂乃云元正啟祚慶無不宜衣好是新底人好是舊底老盧把住曹溪後須信人人總有之大功不宰大化無為拈來不費纖毫力不是苦心人不知。

　　解制上堂結卻布袋何處叫屈更待解開還遭活埋不結不解是活埋不去不住是活埋踏翻關捩子透過祖師關猶是堆上見堆土上添土要識山僧落處麼從來不打禾山鼓。

　　　(門弟子成林
　　領刻弟四卷)

一揆禪師語錄卷四終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷五(師諱元揆)

　　嗣法門人成定等編

　　住潭州神鼎資聖禪寺

　　昱林禪徒廣東募鑄千僧大鍋到山啟建華嚴勝會巴陵張仲公開鍋齋僧請上堂生鐵鑄成大器廣南源遠流長一塵內有大經剖出一真法界無盡福德藏重重解脫門彈指悉圓成不費纖毫力滿盤金牛大飯不勞香積擎來八十一卷真詮一一金春玉應於斯見得諦當舉足下足無非華藏海全體全用總是舍那身人人飽足觀光各各得大受用其或尚留觀聽試看巴陵檀越大有因緣於此會中炊香表嚫借使善財寶藏器器皆盈猶是當人身外物也且道如何是他極則還委悉麼五十三人咸在席全身頓入大毘盧。

　　長沙文學易九有請上堂問明鏡當臺即不問本來面目請師宣師云日輪當午照猶待曉雞啼進云千僧幸集華嚴會請師一句利群機師云山僧有口挂壁乃云假使頂戴經塵劫身為床座遍三千若不傳法度眾生畢竟無能報恩者三世諸佛無法可傳此處無銀三十兩歷代祖師無生可度俗人沽酒三升功不浪施即且置不涉功勳一句又作麼生一氣不言含有象萬靈何處謝無私茲辰迺密弘居士飯僧為子報恩兼施血書華嚴經入山供奉俾此會中知識三七展演一字一滴血法施利無涯未見者見未聞者聞未度者令度直得天龍寂聽而生歡含識承斯而普洽傳法也度生也報恩也又是錦上鋪花若是因齋慶讚待諸人手中缽盂安箇柄來再向汝道師六旬兩序慶祝請上堂問如何是心地戒師云眼中有翳須挑撥如何是無相戒師云鏡上無塵不用磨如何是有相戒師便打問寶華王座渴仰人天向上宗乘請師指示師云掃卻門前壒𡒁著乃云者箇若是頭上安頭丹青鈍置老僧繇者箇不是斬頭覓活阿誰不具超方作是醍醐是毒藥和羅一缽饌雲堂鼻孔人人盡穿卻且道因誰致得休向樽前唱鷓鴣座中儘有江南客。

　　新戒眾弟子請上堂為法檀度為法戒度優波離日切冰競碧眼胡一言不措於事法界理上偏枯於理法界事上不足直饒理事無礙事事無礙若到衲僧門下總未可在為甚如此平蕪盡處是青山行人更在青山外。

　　會期滿散湘陰陳令尹暨夫人飯僧公子省凡居士供法衣上堂問擊鼓陞堂行祖令神峰施設又重新如何是重新底句師云連城何用重添彩進云一週佛事今圓滿再請一言轉法輪師云天錦何勞更著花問如來禪祖師意拈向一邊華嚴期毘尼戒撥置一處今日護法臨筵慶誕如何指示師云更待華鋪錦上那進云千齡寶掌非堪羨百二頭陀不足論畢竟和尚壽量多少師云切忌彫鐫進云踢翻花甲子海屋更添籌師云接竹點天問三七勝會斯晨畢四眾雲臻慶法筵幾簇紫煙籠寶座一輪杲日燦中天接物利生句且置壽峰人境乞師宣師云玉樓人醉杏花天進云庭前鳳竹竿竿秀檻外虯松箇箇青如何是壽峰境師云不可節外生枝進云橫按莫邪揮佛祖倒拈白棒打人天如何是壽峰人師云何得當面諱進云人境已蒙師指示向上還有事也無師云無進云三角金烏子夜躍八楞玉兔午天昇未審神通玅用法爾如然師云從教打瓦更鑽龜進云超今越古惟師手千聖還須立下風師云伶俐衲僧一撥便轉進云謝師答話師便喝乃拈衣示眾云還委悉麼三泛重溟傳得來即此物非他物老盧六傳而把住即此物非他物傳來則壓良為賤人人依舊赤骨窮把住則恩大難酬箇箇短長無少剩既無少剩則比比男子因甚伶俜辛苦向外馳求今幸大心檀越信手拈來山僧持向人天眾前平等分付還有欠少者麼若是陶淵明攢眉便歸去。

　　道權法維那為母斷七請小參昊天罔極曷報劬勞深恩一念無生頓脫糾纏之苦如斯話會蓋為曲順時宜藥病對治句黃葉止兒啼卻少者般毒氣不得為甚如此不見道本無有縛何處求脫直饒道箇生死一如縛脫不二猶挂脣齒在到者裏母乘子力早已超昇子道成焉殊不愧也說甚蓼莪之章望空啟告招魂紀夢捕影勞形其或未然微雨灑花千點淚澹煙籠竹一堆愁。

　　福嵩中元會圓滿九有易居士請陞座居士問大矣哉甚奇特空王欲使群生得既是空王得箇甚麼師云料掉沒交涉進云光輝一萬八千土土土皆作黃金色福嵩為甚又是土泥師云眼裏無筋一世貧進云昔日孔子五十而知天命古德又云先天地生不為精後天地死不為老和尚今歲大誕二者何居師云切忌打之遶進云中元普度四眾臨筵三途脫苦人天協慶未審是一是二師云玉女已歸霄漢去不須惆悵五更風進云如此則是棒頭指出無私旨大地俱沾雨露恩去也師云但自不忘羊何須泣岐路乃云百千結使釋何從一句了然超百億且道是甚麼句今此一會七軸蓮經已展十全懺法已修了然之句試拈出看若謂言言見諦句句超宗未免瞞頇佛性儱侗真如更道不在者兩頭則違背靈文獲罪不淺若也旨外明宗不向言中取則則諸人入息不居陰界出息不涉眾緣常轉如是經百千萬億卷非但七卷十卷以此報本無本不報以此資冥無一不資鑊湯爐炭吹教滅劍樹刀山喝使摧且道以何為驗聽取一偈三度於茲振法筵風行艸偃利無邊年來又得真消息報道湘都有達賢。

　　師至大溈掃塔當山堂頭翔長老率兩序耆舊請上堂出山髮尚青還家身已老我猶昔人非昔人大似大蟲戴紙帽諸上座若為明辨昔非昔好若謂昔自是昔今自是今童髦容殊觀河不改只是箇定性聲聞有甚轉變之處更道昔不異今今不異昔天上無雙月人間只一僧愜認驢鞍橋作阿爺下頷到者裏坐斷古今全機展拓不妨神鼎遇箇同參其或未然君之西秦我之東魯然雖如是幸有本山堂頭天翼禪師乃先師冢孫山僧到來且喜風規靄著龍象雍容豈可連城更加五彩且道甚處見他標格嫩桂香清優缽水一枝秀出玉芙蓉。

　　開爐上堂寒則圍爐熱則揮扇天真佛內裏打坐老趙州卻不相賺眼裏著不得通身擔板臨河叫渴底堆堆無限薦不薦莫似青州棗子囫圇吞嚥閻羅面子青如靛。

　　冬夜小參六陰今已伏來日一陽生便見碓嘴開花寒冰發燄萬卉芬芳從茲伊始汝等諸人心華發明不妨應時及節山僧恁麼告報也是抑而為之忽有箇漢出來道能為萬象主不屬四時推又作麼生快刀割肉渾閑事惡口傷人恨爭消。

　　晚參心月孤圓覆藏不得謾云在天在水再三撈摝方知撈摝不得不撈而得誰知一貫兩箇五百設有得亦非真要見真實處麼豎拂子云分明月在梅花上看到梅花早已遲。

　　歲夜小參古者道我若舉揚宗教法堂前艸深一丈呵呵天下衲僧有眼腦者爭肯向他艸窩裏沒頭沒腦神鼎從來舉揚宗教直得大地無寸土既無寸土諸人向甚處立地果能無卓錐地連錐也無不妨洗腳上船其或未然今朝臘月三十日莫道無事好。

　　解制小參百匝千重入作不徹何妨歇卻馳求時節若至其理自彰豈特將心待悟一擊忘所知一椎百雜碎一毫穿眾穴一口吸西江途路之樂終未到家見解入微不名見道道道出門切忌埋荒艸。

　　臘八日六休老宿遣徒孫簡仁登戒設齋請上堂午夜露寒星瞿曇豁雙目一根既還元六處齊休復奇哉今者資陽那邊大有人得其名得其地證此三昧于佳山秀水臥月眠雲火種刀耕受用不盡使其徒屬到此登壇納戒揮金辦供飽食雲堂可謂別峰相見也如水歸水千里同風也似空合空今則戒品已具請法已週且道轉身就父一句又如何分付還鄉盡是兒孫事祖父從來不出門。

　　結制小參華不生空枉翳病夫之目禪非意想演若徒自迷頭艸鞋走殺衲僧蒲團坐殺長慶山僧忍俊不禁重重劈腹剜心喚回主人公醒醒離窩臼秪如脫略窩臼又作麼生咄咄咄英雄豈落他人後。

　　小參夢裏拾黃金阿誰用得著衣中無價寶何更受孤窮一鎚粉碎不值分文果能徹骨窮來管取歸眾穩坐眾中莫有真實窮困者麼窮則任窮坐即任坐切忌臨河仍叫渴。

　　除夕小參舊歲欲去未去是誰去新歲欲來未來是誰來去來無朕跡人自強安排驀拈拄杖云山僧者箇諸人作麼安排是新是舊是去是來安排得出則能為萬象主不屬四時推安排不出只知事逐眼前過不覺老從頭上來。

　　元旦上堂三百六十朝今日從頭起循環歲歲同歸元性不二恁麼會去衲僧門下有甚交涉山門頭合掌沒交涉佛殿裏澆香沒交涉佛法商量沒交涉世諦流布沒交涉有交涉獅子嚬呻無畏音機輪妙轉風雷舌。

　　解制小參結也滴水滴凍解也瓦解冰消尋常不結不解郎當頂笠腰包更有一人不識好惡把撩天拄杖跨三腳驢子遶四天下日行幾遭阿呵呵煞徒勞卓拄杖云何如者裏賦逍遙。

　　開爐上堂南方來者與下載鶴頸何能短北方來者與上載鳧頸豈能長神鼎不解續鳧截鶴夷嶽盈壑只要平實商量世界火爐闊狹即且置火爐頭無賓主話作麼生商量擬議白雲千萬里休嫌劈脊棒頭長。

　　小參問洞下正偏即不問臨濟賓主請師宣師云沒者閒工夫進云如何是賓中主師云汝好自薦取進云如何是主中賓師云何因得出門進云如何是主中主師云高著眼進云如何是賓中賓師云速退速退進云和尚道從門入者不是家珍為甚麼又勞明日打七師云汝又覓甚麼碗進云如何是迷中悟師便打進云如何是悟中迷師又打僧喝一喝歸位師云強作主宰問明鏡當臺照徹無私且道無陰陽地作麼生照師云汝還具眼麼進云紅爐大冶陶鑄聖凡如何是陶鑄聖凡底消息師云汝是塊頑鐵進云作家宗師口吞佛祖眼蓋乾坤且道如何是蓋乾坤底眼師云非汝境界進云涅槃心易曉差別智難明如何是差別事師便打僧云某甲從來疑著師復打云也少者棒不得乃云拶碎虛空撲落地須是其人推倒銀山鐵壁時還他好手說甚疑團破也紅線斷也推勘將來敗露現也不敗也豈容覿面逞瞞頇要見精金鎔大冶。

　　歲夜小參有乘必除有除復乘日上月下亙古亙今諸方老凍儂盡向此時分歲隨摟打摟庸豈知河北小廝兒驀忽晴空轟箇霹靂直得虛空粉碎大地平沉新舊歲君退身無路進趣無門是汝諸人還知有者消息也無若也未知記取今朝臘月三十日。

　　元旦立春上堂問新歲逢春即不問佛法新令事如何師云道泰不傳天子令時清休唱太平歌進云大地渾成銀色界山河化作淨琉璃且道即今是何祥瑞師云換卻你眼睛問爆竹一聲催臘去未審從甚處去師云暖日爍開岩畔雪進云梅花幾點送春來未審從甚處來師云何山松柏不青青進云且道不來不去時如何師云雲過樹頭溼乃云歲朝春真罕遇百歲難逢今朝愜爾咸彰本有靈光露布劫初田地不萌枝上花開世界起無影樹頭果滿菩提圓且道衲僧門下又成得甚麼邊事驀嚏聲云春朝打嚏悉利悉利。

　　上元解制余次軻齋僧請上堂問撾鼓陞堂即不問臨濟四喝請師宣師云山僧者裏一喝也無進云如何是一喝如金剛王寶劍師云照顧頂門進云如何是一喝如踞地獅子師便打進云如何是一喝如探竿影艸師云還知痛癢麼進云如何是一喝不作一喝用師云且去別時來進云四喝已蒙師指示聖制告圓事如何師云山門外領紙進云如何是他人住處我不住師云無地頭漢進云如何是他人行處我不行師云白雲萬里進云不住不行是如何師云莫釘樁好問解制結制即不問臨濟宗旨請師分師云切忌打葛藤進云如何是第一玄師云袈裟搭左肩進云如何是第二玄師云且站過一邊進云如何是第三玄師云抱屈叫青天進云如何是第一要師便喝進云如何是第二要師云更要第二杓那進云如何是第三要師云去汝不會我語進云三玄三要蒙師指向上一著事如何師云且向下會取進云不到座前申請益徒聞千里有知音師云杓卜聽虛聲問把住放行即不問向上宗乘乞師指示師云一片白雲橫谷口幾多歸鳥盡迷窠進云如何是奪人不奪境師云無汝出氣處進云如何是奪境不奪人師云甚處與山僧相見進云如何是人境兩俱奪師云屍橫遍野進云如何是人境俱不奪師云速禮三拜進云高山流水調今幸得欽聞師云切莫承虛問結制即不問解制事如何師云八字打開進云芒鞋生瑞彩缽袋起清風師云走殺闍黎進云寒風凜冽雪雨載途如何是出門句師云照顧腳跟進云湘上清風煖人間淑氣增未審神鼎道氣增了多少師云莫謗神鼎好乃云老宿道親得離塵垢子道方成就至哉斯言其奈土曠人稀相逢者少今者現前余次軻為父披緇納戒請法齋僧是則子道成也父心寬也要須知有向上一路始得何謂也燈月交輝輝煌不夜爭如自己靈光神仙秘訣父子不傳須信人人本有本有則日用不知光明則面前有三尺之暗者裏豁開頂門正眼高懸肘後靈符高揖釋迦不拜彌勒自然舉一明三目機銖鎘人人父母深恩各各同時報足其或未然新條細柳年年綠惱亂春風卒未休。

　　佛誕日李維則六旬薦親請上堂問云昔日世尊未出母胎度人已畢還端的也無師云切忌訛言進云纔生便指天上下惟吾獨尊還是神通玅用是法爾如然師云忍俊不禁進云後向雪山睹星悟道未審悟箇甚麼師云又是打之遶進云恁麼四七二三開士千七百箇古錐盡出者箇圈圓不得師云蝦跳不出斗便打問㘞地一聲塵剎國中垂玅相且道今日是有是無師云風不來樹不動進云週行七步人間天上獨稱尊因甚和尚登法王座師云且莫謗山僧進云秪如龍女獻珠得成佛道居士獻供得箇甚麼師云從來種荳不生麻問薰風滿院森森秀夏日炎炎落澗紅四眾臨筵即不問如何是神鼎境師云風煖鳥聲碎進云龍蛇混雜正眼難瞞如何是境中人師云拄杖絕疏親進云有語非千舌無山不帶雲如何是人中境師云鷓鴣啼處百花香沙彌問第一義諦即不問五家宗旨請師宣師云你受戒來多少時也進云暗淡雲迷千嶂景長空風掃日輪生如何是洞上宗師云絲綿線密進云擊碎電光燒野火須彌撲倒釋天王如何是臨濟宗師云霹靂掀轟進云鞭起石人騎木馬翻身撞破大虛空如何是雲門宗師云星移斗轉進云門裏輥毬機迅捷梵僧機妙逞風流如何是溈仰宗師云圓相分明進云等閒擊碎非非相萬派朝宗到海門如何是法眼宗師云蓋色騎聲進云五宗已蒙師指示當陽慶祝事如何師云五戒也不持乃云毘藍園裏示生忉利天宮展孝母以子而超升子藉母而顯道所謂輪轉三界中恩愛不能捨棄恩入無為真是報恩者雖然無為而無不為若是得底人攪長河為酥酪變大地作黃金維摩香積一盂而飽萬眾金牛禪悅一桶供給無涯且道是有為耶無為耶者裏明辨端倪則親恩君恩報無餘力福也壽也山海高深正恁麼時因齋慶讚追遠一句又作麼生一輪花甲週天運上品蓮敷日正長。

　　瑞巖掃遠老人塔眉山和尚率本山兩序大眾請上堂開口成雙橛無言落二三叵耐相逢狹路把住剛要指南呵呵我先老人五坐道場中興此山弘覺師翁親膺寵詔對御談玄密雲大祖撩天一棒起臨濟宗殃累我同門諸兄於此繼席聯芳一一金聲玉振指南一路玅盡無餘諸公尚留觀聽歟又用神鼎置喙其間堪作甚麼然雖如是且道山僧是指南耶推脫耶開口耶無言耶者裏明辨端倪先師靈骨猶尚煖在且道神鼎意在於何從前汗馬無人識秪要重論蓋代功。

　　明止上座請上堂問香煙靉靆瑞氣浮空四眾臨筵請師指示師云靈龜無卦兆空殼不勞鑽進云昔日靈山說法地湧金蓮今朝神鼎陞堂有何祥瑞師云此地無金二兩進云恁麼則多少人錯過了也師打云你又作麼生領略進云即今登壇受戒未審最初一步作麼生進師云鷂子過新羅乃云常啼賣卻心肝求法得無所得鳥窠吹起布毛為人示無所示示無所示則和盤托出得無所得則廓爾圓明照盡體無依通身無影相說甚止動歸止止更彌動如鐘在虡有扣則鳴似鏡臨臺物來斯照用行含藏即且置秪如臨濟喫黃檗痛棒因甚向大愚肋下還拳早知燈是火飯熟許多時。

　　臘八祖月彰侍者代其師時照禪德請上堂問雪嶺深居六載餘忽開冷眼示天機眾生德相分明後滿面慚惶付與誰師云知恩者少負恩者多進云秪如教中道一人發真歸元十方虛空悉皆消殞正恁麼時喚什麼作眾生師云是你不唧溜進云靈光獨露迥脫根塵又喚什麼作妄想執著師打云拋卻甜桃棗沿山摘醋梨問有相皆虛妄無形本寂寥秪如常啼賣卻心肝求法鳥窠吹起布毛意旨如何師云一串穿卻僧云夜半睹星寒徹骨大千沙界放光明師打云杓卜聽虛聲乃云來此世界八千番將謂忘卻及睹明星遭一跌有屈難伸致令歲歲今朝戒品人人具足然此具足何異從前負屈須知坐斷兩頭便見超宗異目何謂如此蒼龍豈是池中物。

　　解制晚參三冬瞬息過那論鵝護雪不是絕商量有句非千舌樹倒自藤枯燒盡閑枝葉枝葉既盡如何識得根元好若是鳳凰兒豈向那邊討。

　　開爐小參問宗風一唱萬里呈祥法令當行群機頓赴還是神通妙用法爾如然師云曾問幾人來進云世尊出世法華會上三變淨土和尚陞堂有何施設師云為憐三歲子不惜兩行眉進云秪如蠢動含靈皆有佛性為甚諸天人移置他方世界不覺不知師云你何不唧溜僧擬議師便打乃云火燄轉法輪地爐煞親近相對嘴盧都何堪著耳聽可憐無位人永處那伽定一念萬斯年殊不假修證一句無主賓豁開心地印擬議更思量喪卻窮性命。

　　解制小參把手牽人行不得三遭瞎棒累黃檗當時未到折驢腰負屈而今誰為雪即今有為臨濟出氣者不枉神鼎相聚一冬有麼有麼不是龍門客切忌遭點額。

　　結制小參嵩山面壁被人喚作壁觀期限九旬添得一場熱鬧然雖如是河裏失錢河裏摝若不揮劍漁父棲巢若也眨上眉毛莫怪打折驢腰。

　　甯帝咨施鐵鑄大鐘成發聲請上堂問金牛飯即不問廬陵不作麼價師云也是滯貨進云甯居士請和尚陞座設齋供眾有何利益師云知恩者少負恩者多進云庭前生瑞艸好事不如無師打云也少你者棒不得問簇錦攢花諸方故套斬釘截鐵請師指示師云面南看北斗進云秪如父母未生前那一段事如何領會師云見之不取進云已生後又作麼生師云思之千里僧云謝師指示師打云杓卜聽虛聲問未降皇宮度人已畢如何是度人已畢師云罕遇知音進云秪如指天指地如何獨自稱尊師云其奈雲門何進云世尊成道與和尚上堂是同是別師云看你分疏不下乃云名山大器喜圓成大士全彰大法身日夕伽陀談不息人天從此得圓聞大眾還識大士麼應清淨身示廣長舌發馬祖大機展百丈大用不獨靈山慶喜得證圓通聲挂七條飛騰天外直得方來衲子透徹頂門含識等流同沾勝利以及鐵圍幽暗息苦停酸天樂鏗鏘天人鼓舞今朝佛道已成勝緣已就名山壯麗千古典型諸人得魚忘筌得意忘言即且置即此殊勝之因且道功歸何所百福田中親下種從教百世福無涯。

　　除夕小參問暑往寒來春秋易變得何妙訣不隨遷改師云你因甚擔枷過狀進云秪如和尚除夕小參又明甚麼邊事師云為你不唧溜進云三世諸佛還有此事也無師打云轉見沒交涉問一年十二月月月有三十和尚為甚今晚小參師云眼若不睡諸夢自除進云十方同聚會箇箇學無為既是無為和尚小參又說箇甚麼師云領取鉤頭意進云秪如彌勒在前釋迦在後二老還同鼻孔出氣也無師云莫認定盤星僧禮拜師便打乃云古者道識得橙子周匝有餘又有道識得橙子天地懸殊二大老一人空拳誑小兒一人橫擔睦州板拈拄杖云神鼎今當歲畢之時識得拄杖子兩手分付有麼卓一卓云相逢不遇調羹手辜負梅花又一年。

　　解制小參問十五日已前全暗中有全明十五日已後全明中有全暗如何是全明中有全暗師云虛空無背面進云如何是全暗中有全明師云你也不妨伶俐進云明暗兩忘俱坐斷大千何處不風流師云實即得進云祖月凌空圓聖智何山松柏不青青師云閑言語乃云剋期告竣八字打開各各眉橫鼻直相將涉盡疑猜道吾咬破手指巖頭三搭不回寶山親到仍空手千里翻言賺我來。

　　結制小參循環暑往寒來何似無寒暑處三千里外賣卻布單九十日中豈更辜負內不放出外不放入聲色裏睡眠復是何物若謂有理難伸切忌抱贓叫屈。

　　臘八日新戒弟子等請上堂大眾還知釋迦老子今日事麼阿僧祗劫得來一睹明星喪卻說甚智慧德相總是妄想執著諸方把墨順朱神鼎應病下藥不是盡法無民只要掀翻海嶽從教忤逆聞雷體取紅旗閃爍正恁麼時且道甚處見他端的鸞鳳衝霄跡莫留還他擺斷黃金索。

　　除夕小參去年窮今年窮來年窮果然窮徹骨應不枉施工去年富今年富來年富網底適遊魚龍門若為度雖然要富則易要窮則難眾中有真窮者山僧熱炙盞子與他分歲有麼良久云洎不問過。

　　燈節解制小參剋期有解有結月面忽圓忽缺但能不屬愛憎此事洞然明白老僧不在明白裏那問人問燈與月今宵風雨晦瞑切忌撞頭磕額。

　　結制小參舉德山小參不答話問話者三十棒時有僧出眾山便打僧云學人話也未問因甚就打山云你是甚處人僧云新羅人山云你未跨船舷好與三十棒大眾若也識得德山棒頭落處九十日內坐致太平自己工夫省卻多少心力若也未識不但最苦是新羅諸人從今喫棒未有了日莫道無事好畢竟如何雖然舊閣閒田地一度贏來方始休。

　　解制小參問解制因由則且置德山不答話問話者三十棒且道意在於何師云逢人青眼少進云者僧方出德山便打且道是縱也奪也師云問路白雲多進云秪如未跨船舷因甚先喫三十棒師云水底金烏天上日進云恁麼則劈開華嶽連大秀放出溪流作大用即忙然遁入眾師云有棒不打死漢乃云有取有放屈順時宜能屈能伸道人活計臨濟挨三頓有屈莫能伸百丈扭鼻頭堪悲亦堪笑是你諸人如何明他屈伸見他悲笑處要知麼風搏玅翅騰霄遠電激飛龍浪潑天。

　　　(門弟子成蓮　戒弟子時照　慧明
　　　　　祖月　麗天
　　　　　成楷等捐貲刻第五卷)

一揆禪師語錄卷第五終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷六(師諱元揆)

　　侍者成粲記錄

　　明州瑞巖首座寮秉拂小參

　　結制秉拂問鑪鞴弘開即不問如何是萬法歸一師云霜風如箭急枯木作龍吟進云畢竟一歸何處師云識取鉤頭意莫認定盤星進云大地無寸土學人向甚麼處立師云你即今在甚麼處僧便喝師云好一喝未有主在僧禮拜師便打乃云獅子窟中獅子無異爪牙栴檀林裏栴檀香風匝地便恁麼去要且奴郎不辨黍粟不分長連床上逞顢頇白日青天恣儱侗衲僧家頂門眼正肘後符靈辨龍蛇明緇素識邪正分妍醜拈折箸攪滄溟要魚龍知性命若不如此白雲巖畔終沉出格之英芳艸渡頭久滯他鄉之客是以秉拂上座遠從永隆三千里外省覲堂上老人承命表率堂中既爾符到令行爭敢麻纏紙裹今當結制之始耶與諸兄弟約法三章以為鞭影一期之內第一不得會如來禪第二不得明祖師意第三不得處無魂必死之地於斯薦得獨步雲霄向外馳求白雲萬里更聽一偈由來入水見長人出色還須大冶金任是三頭并六臂也教白汗出通身。

　　冬夜秉拂問地轉天旋即不問應時及節事如何師云山深雲霧重天與地相連進云昔日溈山示眾云仲冬嚴寒年年事晷運推移事若何仰山進前叉手意旨如何師云此心能有幾人知溈云情知你答者話不得是肯伊不肯伊師云還他識盡髑髏漢香嚴云某甲遍答得亦進前叉手又作麼生師云一對無孔鐵錘進云莫謗古人好師云你又作麼生僧云錯認定盤星師打云你又謗古人在問臨濟大師在黃檗問佛法大意喫三頓痛棒意旨如何師云焦磚打著連底凍進云畢竟如何是的的大意師云棒頭有眼甚分明乃云群陰剝盡烈焰發冰河一氣潛回鐵花生碓嘴劫外真機獨露化工密運無私三賢十聖到此猶迷碧眼黃頭於斯罔措殊不知形興未質名起未名人人頂𩕳上飛大寶光箇箇腳跟下縱橫歷落其奈情生智隔分明月在梅花上想變體殊看到梅花早已遲說甚麼葭管灰飛驗陰陽之通塞蒼松挺翠較萬卉之榮枯若是衲僧分上轉山河國土歸自己詎資餘力轉自己歸山河大地更藉其誰君子道長小人道消即且置不涉消長一句又作麼生六陰今日盡來目是書雲。

　　天童西堂寮秉拂小參

　　至節秉拂銅頭鐵額聚翩翩太白家風振凜然新出紅爐金彈子誰能八臂請當先還有共相出手者麼良久乃云與麼散去彼此鈍置將下面皮試看熱瞞去也向上一事千聖不傳是處寒梅皆有色誰家灶裏火無煙向上一事千聖不言萬象熾然無間斷泉聲落落鳥關關所以道釋迦不出世四十九年說達摩不西來少林有秘訣是以威音那畔不異今朝一段靈明貫通今古說甚一陽來復萬象昭蘇魯公臺上書雲漢女宮中添線無非世諦論量慈明揭堂上之榜洞山截座元之機未免已成特地殊不知本非生住異滅那論春夏秋冬直得四七二三傳言送語徒然力盡神疲德山臨濟棒喝交馳也則花鋪錦上伶俐漢向者裏直下承當撩起便行一踏鴻門開兩扇移身靠倒五須彌坐斷千聖頂𩕳不落有無階級便可隨處作主遇緣即宗不妨淺艸平田拋三放兩人間天上為瑞為霖此猶是順水推舟時人蹊徑逆風把柁誰是知音忽有箇性燥漢聞恁麼道出來掀倒禪床喝散大眾且道此人還許他具眼也無卓拄杖云相逢自有知音知何必清風動天地下座。

　　秉拂僧問向上宗乘即不問如何是應時及節底佛法師云三冬枯木秀九夏雪花飛進云如何是法中人師云有眼無耳朵僧云與麼則禮拜去也師云不妨伶俐問三乘教五味禪即不問如何是天童境師云峰高太白磨今古廿里松陰鎖翠寒進云如何是境中人師云散髮夷猶忘管帶松門倚杖聽流泉進云如何是奪人不奪境師云紅葉染霜中倚天長劍冷如何是奪境不奪人師云晴空轟霹靂煙雨不關春如何是人境兩俱奪師云懷中藏日月袖裏統乾坤如何是人境俱不奪師云是法住法位世間相常住人境已蒙師指示向上一句請師宣師云海底泥牛吞白月進云一句曲含千古韻優曇花發四時春師云休將閒學解埋沒祖師心進云不因漁父引爭得見波濤師云分明記取乃云正令全提倒握吹毛明殺活當陽坐斷半尋楖栗絕疏親佛祖潛覷無門魔外鋒亡舌結便見七佛塔觸月摩雲咸呈箇裏威光玲瓏嵒七達八通吞吐劫前風月此是我堂上老人於此開鑿人天規繩祖武尋常徹骨為人之處諸兄弟若向壁立萬仞處著眼又卻平坦坦地若於平坦坦處插足又卻壁立萬仞遂使昂藏龍象掉臂而前者罕測其涯彷彿名流望巖而退者不可勝數今日揆上座別資一路應箇時節且道是甚麼時節近有新督師按臨兩浙傳來王令稍嚴不許搶行奪市家家燕飲戶戶笙歌狼煙既靖且喜海晏河清朝市山林共樂太平景象忽有箇傍不甘底近前云揆上座惺惺著天童門風從來壁立萬仞你既承入室之子因甚向人天座上世諦流布旋打之遶不覺呵呵大笑向他道癡人面前無端說夢還會麼當門不用重栽棘水到渠成處處通。

　　除夕秉拂問臘月三十日到來箇箇憂攢百集何故長汀子笑口不合師云嘉州吞大象進云年窮歲盡事事休心遊子未歸家時如何師云陝府灌鐵牛進云有一物歲盡不帶愁容春來自添喜色未審是甚麼物師云急須抖擻眼中塵進云棋逢敵手著方玅琴遇知音正好彈師云知音知後更誰知乃云四山青又黃曆日一回數歲序既云窮祖關誰透取一年又一年容貌安長睹珍重參玄人井藤危二鼠冷灰荳爆也平步雲霄瞬目揚眉底泥裏洗土思量誰不丈夫兒移舟何事釘樁櫓莫因循休莽鹵一簇破三關分明箭後路北禪烹露地犯手傷鋒王老夜燒錢倚門傍戶天童別家風不打者破鼓煎瀑花添松火缽裏飯桶裏水現前兄弟隨分納些不與諸方誇靡鬥富恁麼分歲還有佛法道理麼普忽遇鐵面老子打算飯錢時如何揮拂子云依稀似曲纔堪聽又被風吹別調中。

　　秉拂問四眾臨筵人天交接未審大師有何相為師云生鐵蒺藜當面擲進云人天罔測四眾茫然過在甚麼處師打云卻怪我不得進云是法平等無有高下為甚大師高座某甲低立師云你自不唧溜僧便喝師又打云且過一邊問向上一事千聖不傳既不傳未審佛法在甚麼處師云庚峰頭倒卓進云若人識得心大地無寸土大師識得心也因甚土依然在師云你試為我拈出看僧云覓火和煙得擔泉帶月歸師云杜撰禪和乃云一舉便知千差透脫拈來便用截鐵斬釘不是目前法亦非目前事非耳目之所到非智識之能明三家村裏臭猢猻甚生標格十字街頭廖鬍子脫體風流古佛與露柱交肩金剛與泥人楷青直得太白峰頭起舞雨驟雲興鼓滔天之浪玲瓏嵒𨁝跳風行艸偃轟動地之雷是汝諸兄弟九十日內打七打三二六時中折旋俯仰還知有恁麼事麼若也知得頭上安頭若也未知顢頇不少要得覿體圓融直須上無攀仰下絕己躬驀然卒地斷爆地折撒手那邊因行掉臂自然開口道著動步踏著管取包天括地籠古絡今其如應時應節契理契機秉拂上座退身有分何故聻嶺上寒梅猶帶雪溪邊嫩柳欲拖金復云昨日方丈和尚垂問末後云以上七問有人下語轉轉相契分付缽袋子如轉轉不相契亦付缽袋子眾中兄弟家商量道醍醐毒藥一道而行又有道粟菽不辨緇素不分又有道口甜心吝又有道慣設陷虎機關若然者總未搔著老漢癢處在殊不知如將梵位直授凡庸其奈捨父逃走者眾遂致搭卻者話了也揆上座今日將缽袋子一時搬向諸兄弟面前力為保任去也還有直下承當得底麼以拄杖拋下云長安風月貫今昔那箇男兒摸壁行。

　　秉拂僧問朔風凜凜侵人面寒雨霏霏透衲衣公案現成且置不問如何是寒暑不到處師云一九二九相逢不出手進云秪如寒時寒殺闍黎熱時熱殺闍黎又作麼生師云又是從頭起進云與麼則有二也師打云且道是一是二進云天地與我同根萬物與我一體師云作麼生是你同根體處進云六鑿未分誰擾擾一爻纔動便紜紜師云不易念將來問拷鐘伐鼓棒喝交加無非是光影門庭施設邊事枑如七佛已前威音那畔更那畔請師一句師云總被你道了也僧禮拜云謝師答話師云切莫便承虛進云亙古亙今去也師便打云下坡不走快便難逢問箇箇金毛師子子師今秉拂又何宣師云拄杖重重為你決進云秪如掀倒禪床喝散大眾又作麼生師云三十年弄馬騎今日卻被驢子樸進云與麼則雪獅火裏翻身轉石馬河頭飲水回師云不信道乃云山頭浪潑天海底紅塵起面壁老臊胡何曾有直指有直指耳裏何曾容滴水無直指眼裏無筋貧一世恁麼舉揚還有共相委悉底麼若也相委連城不必重添五彩若也未委且聽葛藤曲直驀展拂子云若論當人者著子當陽無向背歷劫絕盈虧頂門頭輝天鑑地腳跟下十字縱橫日月未喻其明冰雪難方其潔天不能蓋地不能載何堪不自知休無端受人處分累他千聖出興說白道黃指鹿為馬若是箇不受惑底血性男子更不之乎者也點著便解知歸如白衣拜相平地登僊便能推倒剎竿子扶起破砂盆直得兵隨印轉將逐符行發大機顯大用手眼通身牛頭沒馬頭回突出難辨握乾坤樞要換斗移星用向上鉗鎚羅龍打鳳奪饑人之食驅耕夫之牛殺活臨時捲舒自在直下如王秉劍誰敢當鋒如獅子吼百獸腦裂然雖如是枑如即今連朝雨雪不止凍破釋迦鼻孔滴穿達磨眼睛又作麼生拈拄杖卓一卓云三尺浪高魚化龍癡人猶戽夜塘水。

　　禪眾打七畢秉拂般若如大火聚近之則燎卻面門誠哉是言到者裏卜箇五雙無你湊泊咀嚼處無你思量卜度處有般依艸附木底漢見說青青翠竹無非法身鬱鬱黃花無非般若一據據定更不移易絲毫殊不知一句合頭語萬劫繫驢橛所以道言前薦得猶迷顧鑑之端句下明機亦是觸途狂見假饒不承言不滯句脫略窠臼別轉機關卓拄杖云中心樹子猶未屬你在放開也在我捏聚也在我放開一線也紫羅帳裏撒珍珠剝名品荔枝安汝口內只要滋味親知捏聚將來時活逼生蛇頭戴角要令石女當下生兒只教卓地無錐雖然費醬傷鹽笑破老胡脣吻其如鴈過長空影沉寒水鴈無遺蹤之意水無留影之心說甚麼麻三觔乾矢橛鋸解稱鎚即心非心大如兄小如弟庭前柏樹青州布衫金剛圈栗棘蓬驀喝一喝云者些祭鬼神茶飯不消秉拂一喝百雜碎了也且超然獨脫一句又作麼生舉手攀南斗回身倚北辰出頭天外看誰是我般人復舉高峰大師墮枕因緣師云有際天之雲濤乃可容吞舟之魚有九萬里之風乃可負垂天之翼當時大師已是受屈不少昨見本師和尚要諸兄弟通箇消息今朝突向秉拂拄杖頭上高聲唱言去年梅今年柳顏色馨香依舊大眾大師恁麼道且道有悟耶無悟耶復卓拄杖云點石化為金玉易勸人除卻是非難。

　　冬至秉拂僧問一陽來復萬象咸新本來面目即不問應時及節請師宣師云今晨天子拜南郊進云如何是本來面目師云腳跟下好自薦取進云把得繩頭在手從教任運騰騰師云你那裏得者消息來僧云意氣不從天地得英雄豈逐四時推師打云也少你者棒不得問昔日世尊拈花迦葉微笑請問大師未審笑箇甚麼師云目前無闍黎座上無西堂進云世尊云吾有正法眼藏涅槃玅心付囑於汝如何是正法眼藏師云切忌韓盧逐塊進云如何是涅槃玅心師云胡餅裏討汁進云如何是大師所傳底正法眼藏師打云從來不解捏目僧擬進語師以拄杖約云速退速退乃云霜清水肅雪老冰枯群陰剝盡之時一陽萌動之候天不言而四時行直得花開鐵樹地不言而萬物生誰知石筍抽條雲拖五色束山腰劫外真機獨露春漏一痕舒柳眼無文心印全彰明明及節應時一一超今邁古如斯見得截玄機於未兆盡在當人藏冥運於即化不資餘力拈一機而機機普應示一法而法法該通但只管一日缽孟兩度溼冬至寒食一百五只恐不是玉是玉也大奇然而只有變通且無通變若解通變便見日添一線長佛法長一線也是蝦為子曲仰山叉手近前香嚴近前叉手畫虎成狸紫羅抹額繡裙腰描邈不得赫赤布褌無換替脫體風流者一隊漢雖則各露風規要且無衲僧巴鼻試看揆上座別露消息去也以拄杖向空中連畫云書雲何似我書空熨斗煎茶銚不同打瓦鼓應黃鐘風從虎兮雲從龍。

　　戒期秉拂僧問法不孤起仗境方生令不虛行隨機攝化秪如臨濟有四喝如何是一喝如金剛王寶劍師云照顧頂門如何是一喝如踞地獅子師云百獸潛恐如何是一喝如探竿影艸師云喫得棒也未如何是一喝不作一喝用師云且去別時來僧一喝云且道者一喝是那一喝師打云合取口好進云與麼則當陽寶劍揮今古袖裏金鎚驗正邪師云知音有幾人問若得不經閻老案直須參透祖師關如何是祖師關師云暖日爍開巖畔雪何山松柏不青青進云如何是閻老案師云一棒一條痕進云祖師關與閻老案相去多少師云幾人於此忙然進云踏著故鄉田地穩不風流處也風流師云猶落半途在問德山棒臨濟喝即不問有所說法即為謗佛作麼生得不謗去師云以上所供并是實詣進云不謗不讚又作麼生師云跕過一邊著進云大修行人本脫生死因甚命根不斷師云吾嘗於此切進云一破一切破因甚又教百尺竿頭進步師以拄杖畫一畫云還過得者裏麼僧云東村王老無思算笑倒傍觀道不平師云閒言語乃云禪用參道須學鐵壁銀山當面閣戒可受律能持青松常抱歲寒枝道不學禪不參初生孩子口喃喃戒不持律無犯樹倒猢猻依舊散此二種人各執一病即且置更有有眼無足底只知禪而不明戒以拄杖左邊一卓云且過者邊著有足無眼底只明戒而不知禪以拄杖右邊一卓云且過者邊著橫按拄杖云若是盡令而行好各與三十拄杖未免盡法無民還知世界與麼闊為甚鐘聲披七條麼若向者裏挨開一線見徹根源自然水乳同源千差一致卻無彼此之分寧有戒禪之異水銀墮地顆顆皆圓杲日當空無幽不燭禪也道也千峰勢到嶽邊止戒也律也萬派聲歸海上消到者裏便見清淨行者不入涅槃破戒比丘不入地獄所以道得之于心伊蘭作栴檀之樹失之於旨甘露乃蒺藜之園秪如俱胝得天龍一指頭一生受用不盡丹霞纔聞授戒便乃掩耳而去且道此二老是如蟲禦木耶越格超宗耶要會麼自從舞得三台後拍拍元來總是歌然雖如是臨淵羨魚不若退而結網。

　　值雪秉拂僧問片片無聲白山山燦玉珂幾觀青嶂影未見出頭多未出頭且置如何是出頭底句師云覓即知君不可見進云清風生八面歸客有餘歡師云易開終始口難保歲寒心進云棋逢敵手著方玅琴遇知音正好彈十智同真願聞旨的師云子期去後孰知音進云如何是一同一質師云耳朵兩片皮牙齒一具骨如何是二同大事師云日餐要飽夜眠要足如何是三總同參師云銅頭鐵額漢盡在我山中如何是四同真智師云蝦蟆𨁝跳上天如何是五同遍普師云蚯蚓驀過東海如何是六同具足師云春風寒徹骨如何是七同得失師云弄潮須是弄潮人如何是八同生殺師云霹靂過頭猶瞌睡如何是九同音吼師云聾人爭得聞如何是十同得入師云且緩緩忙忙四海人無數那箇男兒是丈夫與甚麼人同得入師云把手相牽行不得風清浪靜與誰同音吼師云禾山解打鼓海底泥牛啣月走巖前石虎抱兒眠作麼生同生殺師打云一串穿卻古今不變異何物同得失師云照顧袈裟下舉目無相識那箇同具足師云引水澆蔬五老前太白峰高玲瓏巖低何物同遍普師云葉落盡皆秋推不前約不後何人同真智師云魚行水濁鳥飛毛落獅子遊行不假伴侶孰與總同參師云山形拄杖子一物不為那箇同大事師云一莖艸上定乾坤認著依前還不是何物同一質師云禮拜了退進云十智同真蒙指示梅香雪裏意如何師云刺瞎闍黎眼睛進云作家手段天然別一回舉著一回新師云知時識宜堪作闍黎乃云大地渾成銀色界文殊忽地埋蹤山河化作淨琉璃普賢全身獨露隨色摩尼皎潔差珍異寶齊舒法輪轉剎那間酥酪醍醐一味水精宮殿元非海上擎來白玉樓臺豈是從天降下好箇消息十分現成達摩忍氣吞聲釋迦讚嘆不及卻笑吁嗟縮項好不丈夫堪憐斷臂求心平空落賺不見道我本無心有所希求法王大寶自然而至不萌枝上散作璚花無影樹頭飛來玉蝶且道日出後一場懡㦬又作麼生以拄杖卓一卓顧左右云長恨春歸無覓處不知轉入此中來。

　　秉拂僧問佛法即不問如何是萬法歸一師云衝開碧落松千尺進云畢竟一歸何處師云截斷紅塵水一溪進云祖師西來大意大師又如何指示師云雲開千嶂淨葉落一枝分進云與麼則何處有大意師云日輪當午照猶待曉雞啼進云可謂選佛場中及第歸也師打云者裏是甚麼所在進云立地成佛又作麼生師云屙屎見解僧擬議師又打云伎死禪和如麻似粟乃云我宗無語句實無一法與人老凍儂與麼告報大似此處無金三十兩口縫未開早已話墮不見道言而足終日言而未嘗言言滿天下未有口過爭如天童者裏大施門開五日一參主賓互換權實雙彰說亦得不說亦得如珠走盤不留朕跡輩輩龍驤虎驟愈見光輝琅琅玉振金聲元非分外不妨隨流得玅作戲逢場拈須彌槌擊虛空鼓坐法空座撫沒絃琴直得梵音清雅令人樂聞只要諸兄弟不作道理會不以眼耳聞乃良久云還有善音別調者麼孟春猶寒伏惟大眾起居納祐復云昨日我眉兄舉鏡清明教二禪師新年頭佛法有無公案已一一為眾據款結案了也隨有箇兄弟入室請益揆上座只得於灸瘡瘢上重加艾炷其奈者兄弟依舊如大虫看水磨於有無上轉見忙然今當新年法令開封重翻此案且圖發箇利市卻不如何若何只將者兩箇古錐項上各與大鐵枷一面送到豐都城裏與調達同受三禪天樂何謂如此謗斯經故獲罪如是驀豎拄杖云眾中莫有為鏡清明教作主者麼出來與拄杖子相見如無乃卓一卓云掀翻海嶽求知己揆轉乾坤見太平。

　　秉拂開鑪結制半月來也寒山子水牯牛莫有瞥地者麼試呈頭角看良久揮拂子云一鎚便就猶多鈍鐵頑銅不假一鎚便見猢猻沒尾與佛祖為師與人天為師一句二句是甚繫驢橛子豁開戶牖當軒者誰潦水淨而寒潭清煙光凝而暮山紫於斯時也驀鼻拽回水牯蹄角分明乘時鞭起瞎驢追風大隊踏翻華藏海坐斷大毘盧諸天無路散花千聖下風俱立若是三搭不回頭底向道石中有玉飯籮邊餓殺多少人沙裏無油平地上死人有甚數直饒出得荊棘林底要且自救不了諸兄弟既是出得荊棘林底不妨好手因甚卻自救不了嗟乎夏蟲難可與語冰霜井蛙安可與語東海驀拈拄杖云還委悉麼善財參遍諸知識依舊東山水上行。

　　秉拂問臨濟三玄即不問浮山九帶請師宣師云我行荒艸裏汝又入深村進云五千餘卷詮無及八臂那吒眼𥉌眵如何是佛正法眼藏帶師云日灸風吹繫驢橛埜色更無山隔斷天光直與水相通如何是佛法藏帶師云錢貫井索不勞拈出金藥銀絲承玉露高僧不坐鳳凰臺如何是理貫帶師云鷂子過新羅霜眉雪鬢火中出堂堂終不落今時如何是事貫帶師打一棒云漆桶胡不快玉女拋梭機軋軋石人打鼓韻鼕鼕如何是理事縱橫帶師云一條拄杖兩人扶醍醐既消身病愈性海玄途不假舟如何是曲屈垂帶師云此心能有幾人知木人嶺上方歌舞石女溪邊暗點頭如何是玅協兼帶師云雲散家家月春來處處花四海浪平龍睡穩九天雲淨鶴飛高如何是金針雙鎖帶師云曹溪波浪如相似時挑埜菜和根煮旋斫生柴帶菜燒如何是平懷常實帶師云無限平人被陸沉進云九帶已蒙大師指續焰聯芳事若何師云折角泥牛驀鼻牽僧禮拜云與麼則沒絃琴上知音少父子彈來格調高師云直須旨外明宗莫向言中取則乃云道遠乎哉觸事而真偏好雨點點不落別處聖遠乎哉體之即神莫動著動著打折驢腰一向恁麼去未免死守善道劍沒豐城轉山河國土歸自己富嫌千口少轉自己歸山河國上貧恨一身多要且鏤冰無琢玉之談結艸乖道人之意明眼漢沒窠臼如虎插翼似鶻提鳩拈雙瞳為日月轉一氣作洪鈞展足於威音王前掉臂於樓至佛後到者裏說甚全提半提直得拈花微笑秪是小兒子戲斷臂安心也是小兒子戲磨磚作鏡打車打牛小兒子戲黃檗喫棒大愚還拳小兒子戲其餘小兒戲劇如稻麻竹葦固是不堪枚舉拈拄杖云[禾*互]如秉拂上座拄杖子列列挈挈今日指東話西為復是蕭何制律耶別展旗鎗耶於此明得子牙慶遇風雲之會韓信登大將之壇一任竿木隨身逢場作戲脫或未然八十翁翁入場屋真誠不是小兒戲。

　　秉拂一冬乾暴暴掬水不成冰瑞雪敷殘臘年豐足可徵山山如琢玉樹樹盡刊銀眼裏重添屑猶自樂欣欣既是眼中屑又欣箇甚麼記取來年蠶麥熟羅睺羅兒與一文復云言多去道轉遠雖然千種言萬般喻只要勸君早歸去若也歸去何用繁詞然而鑪鞴之所鈍鐵猶多良醫之門病夫更甚所以曲說直說不覺舌頭拖地塵說剎說萬象熾然說虛空孟浪說也應頑石點頭獨傷乎白雲巖下多沉出格之英芳艸渡頭久滯他鄉之客有般漢便道無路可歸無家可到含元殿上不問長安慈氏宮中那尋內院如斯之輩病入膏肓必死之驗奚堪共語不見道直得如澄潭月影靜夜鐘聲隨扣擊以無虧觸波瀾而不散猶是生死岸頭事又且如何免得此過聽取一頌雪裏梅梢遍泄機春風坐待豈非愚頂門突出超方眼大丈夫兒肯自欺。

　　秉拂快人一言快馬一鞭連朝拜賀新年只見山門頭合掌佛殿裏燒香底一隊來一隊去鍾馗解舞十八拍就中幾箇知音李公喫酒醉張公知他是凡是聖獨怪脫空寒山子東兜西搭逢人便道聚頭喧喧那事如何道了復自驀口一摑云口是禍門大笑而去諸兄弟還知落處麼毒似砒霜甜如白蜜須是追風良驥拈頭會尾底乃能見義勇為一舉千里便見得天之高地之厚皇風蕩蕩帝道平平五嶽鎮靜以崢嶸百谷朝宗而浩渺全機展拓即且置眾中莫有見義勇為者麼拍禪床一下云鶴有九皋難翥翼馬無千里謾追風。

　　　　　　　　　　(門弟子真印
　　　　　　　　　領刻第六卷)

一揆禪師語錄卷第六


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷第七(師諱元揆)

　　侍者成粲記錄

　　拈頌古上

　　世尊在第六天說大集經敕他方此土人間天上一切獰惡鬼神悉皆輯會受佛付囑擁護正法設有不赴者四天門王飛熱鐵輪追之令集既集會已無有不順佛敕者各發弘誓擁護正法唯有一魔王謂世尊曰瞿曇我待一切眾生成佛盡眾生界空無有眾生名字我乃發菩提心。

　　師拈云世尊令不虛行直得普天匝地向熱鐵輪望風乞命魔王迅雷不及掩耳未免一款招成雖然見義不為非勇士臨危不變始驚群。

　　頌。

　　看風使帆放鷹見兔鴨寒下水雞寒上樹同路不同行同趨不同步萬派終歸海上消清風明月一生富。

　　世尊因耆婆善別音響至一塚間見五髑髏乃敲一髑髏問耆婆此生何處曰此生人道又敲一曰此生何處曰此生天道又別敲一問曰此生何處耆婆罔知生處。

　　師拈云世尊一味慈悲之故不能痛下針錐耆婆直饒一一應對分明不免髑髏前見鬼我若作世尊只一敲云生何道云生人道便云赤土塗牛奶。

　　頌。

　　迷頭認影病入膏肓善別音響非愚即狂山蒼蒼水茫茫奼女已歸霄漢去獃郎猶自守空房。

　　殃崛摩羅尊者因持缽至一長者門其家婦人正值產難長者曰瞿曇弟子汝為至聖當有何法得免產難崛語長者曰我乍入道未知此法待我回問世尊卻來相報乃返具事白佛佛告殃崛汝速去報言我從賢聖法來未曾殺生殃崛奉佛語疾往告之其婦聞得當時分娩。

　　師拈云世尊已曲垂方便了也殃崛持語報了也其婦分娩了也還有知落處者麼人義盡從貧處斷世情偏向有錢家。

　　頌。

　　梅敷春谷菊綻秋籬鵠白鳥玄物各時宜碎啄同時兮華添錦上推門落臼也餘力不資雲渺渺艸萋萋流水何曾洗是非。

　　世尊一日陞座默然而坐阿難白槌云請世尊說法世尊云會中有二比丘犯律行故我不說法阿難以他心通觀是比丘遣出世尊還復默然阿難又白適來犯律二比丘已遣出世尊何不說法世尊云吾誓不為二乘聲聞人說法便下座。

　　師拈云阿難為眾竭力禍出私門百萬人天目瞪口呿秪如世尊下座且道還有為人處麼常恨春歸無覓處不知轉入此中來。

　　頌。

　　風日晴和白晝長百花紅紫競芬芳遊蜂不禁頻來去狼籍枝頭多少香。

　　世尊因調達謗佛生身入地獄遂令阿難問你在地獄中安否曰我雖在地獄如三禪天樂佛又令問你還求出否曰我待世尊來便出阿難曰佛是三界大師豈有入地獄分調達曰佛既無入地獄分我豈有出地獄分。

　　師拈云可惜阿難被伊熱瞞神鼎則不然待云如三禪天樂即與摩頂授記云吾不如汝直饒者擔板漢通身手眼只可忍氣吞聲。

　　頌。

　　罪犯彌天語驚時聽無入分兩輪日月壺天運有出分缽孟豈特重安柄試看拆箸攪滄溟唯要魚龍知性命。

　　障蔽魔王領諸眷屬一千年隨金剛齊菩薩覓起處不得忽一日得見乃問曰汝當依何而住我一千年覓汝起處不得齊曰我不依有住而住不依無住而住如是而住。

　　師拈云人人盡謂金剛齊只有慎初不善護末牆塹不牢卻被障蔽看破殊不知魔王貪觀天上月失卻手中橈。

　　頌。

　　小因有無住賊身先已露隨形應物兮遍界不藏一氣不言兮萬靈罔措山無數水無數珍重蘆花藏白鷺。

　　無著菩薩問善財曰我欲見文殊何者即是財曰汝發一念心清淨即是無著曰我發一念心清淨為甚麼不見財曰是真見文殊。

　　師拈云無著不見文殊顢頇不少善財鉤頭有餌頭上安頭若起心精進得見文殊三生六十劫。

　　頌。

　　不見如何真是見水中鹽味色膠青翻憐掩鼻偷香者眼裏無筋一世貧。

　　明州布袋和尚在街衢立時有僧問和尚在此作甚麼袋云等箇人僧云來也袋遂於懷中取一橘子度與僧擬接袋卻縮手曰汝不是箇人。

　　師拈云若無者僧爭見布袋若非布袋爭辨者僧雖然我不似者布袋小家子無大人相待云來也即云皈依佛法僧下去。

　　頌。

　　密用潛行回途得妙玉轉珠回珊瑚杲杲來也到即不點拶著點即不到縱橫一著辨機先電影誰能分白皂。

　　二十七祖般若多羅尊者因赴東印土國王齋王問諸大德盡轉經尊者為甚麼不轉尊者云貧道入息不居陰界出息不涉眾緣常轉如是經百千萬億卷。

　　師拈云剖瓊枝寸寸是玉析旃檀片片皆香國王不妨小出大遇若也信受奉行寧免眼中添屑雖然不因夜來鴈爭見海門秋。

　　頌。

　　風吹不入雨灑不著文彩全彰填溝塞壑有說無說同魔說豈待牛皮俱覷破確確良玉不離稱大璞(又)調高白雪宮商不涉常轉百千八字沒丿江上風山間月一天星斗煥文章千年仁見蟠桃核。

　　東土初祖因慧可問諸佛法印可得聞乎祖曰諸佛法印匪從人得可曰我心未寧乞師安心祖曰將心來與汝安可曰覓心了不可得祖曰與汝安心竟。

　　師拈云若謂此是安心法門何異矮子看戲。

　　頌。

　　點鐵成金丹一粒從門入得亦非珍象王顧獅子呻掀翻海嶽芥投針清風明月一生富報道黃河一度清。

　　初祖一日謂門人曰時將至矣汝等盍各言所得乎時有道副對曰如我所見不執文字不離文字而為道用祖曰汝得吾皮尼總持曰如我所見如慶喜見阿閦佛國一見更不再見祖曰汝得吾肉道育曰四大本空五陰非有如我見處無一法可當情祖曰汝得吾骨最後慧可出但禮拜依位而立祖曰汝得吾髓乃傳衣付法為第二代祖。

　　師拈云者沒去就臊胡冷冰冰九年計較不成卻賺他一隊漢互呈漆器一味東瓜印子塗汙將去總不顧傍觀者哂殊不知字經三寫烏焉成馬且道二祖還得髓也無心不負人面無慚色。

　　頌。

　　三拜得髓虛空安耳一印印泥如風吹水非也玉韞石中是也油無沙裏風流大抵出當家誰料事因可囑起。

　　青原令石頭馳書到南嶽且囑曰回時吾有箇鈯斧子與汝住山頭到南嶽未呈書便問不慕諸聖不重己靈時如何嶽云子問太高生何不向下問頭云寧可永劫受沉淪不向諸聖求解脫便歸原日子返何速書信達否頭云信亦不通書亦不達去日蒙和尚許箇鈯斧子即今便請原垂下一足頭便禮拜。

　　師拈云冰稜上度過九曲劍刃上拾得全身不妨好手我更要問石頭者鈯斧子甚劫中曾虧欠來尋嘗入火不燒入水不溼底向甚處著朝參暮請運水搬柴又用箇甚麼無端累他青原一足至今縮不得自身被壓倒至今起不得。

　　頌。

　　麟閣名標尺土封觀光上國見英雄至今南嶽峰頭月清照瀟湘萬頃中。

　　葉縣省禪師因僧問如何是毘盧師法身主師云僧排夏臘俗列耆年進云向上還有事也無師云有僧云如何是向上事師云萬里崖州君自去臨行惆悵怨他誰。

　　師拈云大小葉縣不合向奴兒婢子邊鼓弄致有向上向下令者僧前不遘村後不迭店神鼎則不然如何是毘盧師法身主但云屋北鹿獨宿如何是向上事溪西雞齊啼。

　　頌。

　　小兮如弟大如兄豈是囊藏北斗中萬象之中渾獨露不須惆悵五更風。

　　又。

　　描不成兮畫莫倣倒騎驢背惜潘郎忽然攧殺王番綽大地山河盡發光。

　　錢塘鎮使凡有僧到便日若相契即留止宿一日有二僧到遂問云近離甚處僧云江西使云馬大師有何方便一僧云大師道即心即佛使便揖出一僧云大師道非心非佛使亦揖出。

　　師拈云權衡有準陷虎機深只饒六臂三頭豈免從前點額莫有直透禹門者麼不貪香餌味始是碧潭龍。

　　頌。

　　武庫胸藏紫電霜從來擇乳羨鵝王叮嚀寄語凌雲客蟲毒之家水莫嘗。

　　徑山道欽禪師馬祖令人送書到書中作一圓相師發緘於圓相中著一點卻封回忠國師聞云欽師猶被馬師惑。

　　師拈云馬祖明穿玉線欽師暗度金針忠國師只知他人被惑殊不知巡人犯夜還識徑山度棋逢敵手難藏興琴遇知音正好彈。

　　頌。

　　八兩半斤靴中勗指玉轉珠圓清光匹美老南陽暗相委明於責人暗於責己等閒微露一般春明月清風安可比。

　　嵩嶽慧安國師因僧坦然參問如何是祖師西來意師云何不問自己意僧云如何是自己意師云當觀密作用僧云如何是密作用師以目開合示之僧於言下知歸。

　　拈云安國師不合鬼窟裏弄猢猻伎倆瞎者僧眼好與三十棒這僧若與麼會去入地獄如箭射然雖如是垂絲千尺鉤還曲應物須知語帶悲。

　　頌。

　　彬彬文彩闇然彰用則行兮舍則藏萬象之中渾獨露鷓鴣啼出百花香。

　　又。

　　溪山畫楪倚天開踏碎榆錢坐緣苔錦繡雙眸觀不暇好風推過白雲來。

　　南泉問陸亙大夫去彼將何治民亙曰以智慧治民泉曰恁麼則彼處生靈盡遭塗炭去也。

　　師拈云文韜武略滿腹甲兵治君澤民即不無陸亙要作祖師門下客亦未可在若具宗門向上爪牙說甚生靈遭塗炭王老師也須照顧始得。

　　頌。

　　生靈塗炭起死回生拔眼中屑抽腦後釘翻思素墨悲絲染自古雕文喪德人。

　　南泉問黃檗定慧等學明見佛性此理如何檗云十二時中不依倚一物泉云莫是長老見處麼檗云不敢泉云漿水錢且置艸鞋錢教甚麼人還。

　　師拈云黃檗老漢郎當不少既有讓堯節何煩洗耳清若據令而行萬里無雲青天也須喫棒說甚一物不倚沉潭那許龍蟠雖然還鄉盡是兒孫事祖父從來不出門。

　　頌。

　　洗耳溪邊牛不飲羨他林下道人閒漿水錢艸鞋錢雕弓已挂息狼煙莫把是非來辨我浮生穿鑿不相關。

　　僧問興化寶劍知師藏已久今日當陽試借看化云不借僧云為甚不借化云不遇張華眼徒窺射斗光僧云用者何如化云橫身當宇宙誰是出頭人僧便作引頸勢化云嗄僧云諾便歸眾。

　　師拈云赤身臨白刃誰敢犯當頭者僧通身膽矣若非久戰沙場不免白骨堆山屍橫遍野謾謂有張華之眼而亦能劍刃上翻身若非興化擒縱自由殺活自在不免犯手傷鋒雖然輸機謀主存深意欺敵兵家亦遠思。

　　頌。

　　重圍直透劍光寒不展戈矛奏凱旋雷雨洗清滄海月玉樓人醉杏花天。

　　僧問百丈恒和尚如何是正覺無明相恒云你還見露柱麼僧云如何是隨緣即道場恒云今日結夏。

　　師拈云莫動著動著打折驢腰。

　　頌。

　　無明相曲垂慈看孔著楔痛下針錐應物隨形兮脫珍著敝一氣不言兮萬靈罔窺活潑潑絕離披填溝塞壑無人會一月千江印不虧。

　　僧問慈明一得永得時如何明云抱石投河。

　　師拈云者僧向太虛空裏覓得箇繫驢橛子向洪波浩渺中沒頭浸卻殊不知金屑雖貴落眼成翳饒他出得頭來除非鐵船浮水上。

　　頌。

　　水中撈月懵袋相呈推門落臼奪食驅耕宗師手段天然別造物渾無斧鑿痕。

　　舍利弗入城遙見月上女出城心中思惟此姊見佛不知得忍否近前便問什麼處去女云如舍利弗與麼去弗云我纔入城爾當出城云何言如我與麼去女云諸佛弟子當依何住弗云諸佛弟子依大涅槃而住女云如是而住而我亦如舍利弗與麼去。

　　師拈云一人神鋒在握要剖石中之玉一人真不掩偽無端賣弄家私可謂真金不避火別寶遇波斯還知二人落處麼木人把版雲中拍石女啣笙井底吹。

　　頌。

　　同門出入不同行地轉天回各有長紅粉易裝端正女無錢難作好兒郎。

　　鄧隱峰禪師到溈山便入堂於上版頭解放衣缽山聞師叔到先具威儀下堂相看峰見來便作臥勢山便歸方丈峰乃發去山問侍者師叔在否者云已去也山云去時有甚麼語者云無語山云莫道無語其聲如雷。

　　師拈云隱峰未到溈山不妨令人疑著及乎到來便見弄巧成拙殊不知兩箇漢總被侍者看破秪如溈山末後道箇其聲如雷還覺腦門重麼前箭猶輕後箭深。

　　頌。

　　絲綸號令各全提虎驟龍驤列陣威寸刃不施邦自靖干戈原是太平基。

　　丹霞訪古寺值喫粥次行者盛一缽與寺又盛一碗自喫殊不顧霞霞自盛粥喫者云五更侵早起更有早行人霞問寺云何不教訓行者得恁麼無禮寺云淨地上不可點污人家男女霞云幾不問過者老漢。

　　師拈云不上高山不知山之孤峻不經大海焉知水之瀰泓孤迥迥卓巍巍一段穩密家風卻被外人覷破正眼觀來世諦即不無佛法太遠在然雖如是不因楊得億爭見馬相如。

　　頌。

　　眼中有翳須挑撥鏡上無塵不用磨幸自一天星月朗何堪平地起風波。

　　馬祖因石臼初參祖問甚處來臼云鳥臼來祖云鳥臼有何言句臼云幾人於此茫然祖云茫然且置悄然一句作麼生臼近前三步祖云我有七棒寄打鳥臼你還甘麼臼云和尚先喫某甲後甘。

　　師拈云動絃別曲葉落知秋人平不語水平不流石臼恁麼且置馬祖節文且道意在於何會麼金簇慣調曾百戰鐵鞭多力恨無仇。

　　頌。

　　茫然與悄然倒卻門前舊剎竿悄然與茫然釋尊光射阿難扃明賞罰別機先珊瑚戴月枝枝秀瑪瑙盤珠顆顆圓。

　　鏡清在雪峰普請次峰問云溈山道見色便見心還有過也無清云古人與麼道那峰云雖然如是我要共你商量清云若與麼不如某甲钁地去。

　　師拈云見色便見心推人入火坑還有過也無一條拄杖兩人扶不如钁地去一道神光輝劫外試問諸禪如何會會則任會切忌依艸附木。

　　頌。

　　見色見心口是禍門金屑雖貴落眼成塵清溪巖畔火種刀耕生涯一钁從來足渴飲饑餐孰道貧箇事何愁俱爛卻堂前丈艸任從深。

　　馬祖因鄧隱峰辭祖問云甚處去峰云石頭去祖云石頭路滑峰云竿木隨身逢場作戲便去到石頭遶禪床三匝振錫而立問云是何宗旨頭云蒼天蒼天峰無語卻回舉似馬祖祖云汝更去問待他有答汝便噓兩聲峰又去問頭噓兩聲峰又無語歸舉似祖祖云向你道石頭路滑。

　　師拈云作戲逢場雖非分外傳言送語太涉周遮此二老盡形敗露卻被隱峰撩倒若遇捋虎鬚漢撥轉天關此二老也須隄防始得何故超群須是英靈漢越格還他師子兒。

　　頌。

　　兩處門庭一樣高同聲相應不相饒強中更出強中手病鳥何堪戀舊巢。

　　則川摘茶次龐居士問云法界不容身師還見我否川云不是老僧洎答公話士云有問有答蓋是尋常川摘茶不聽士云莫怪適來容易借問川亦不顧士云者無禮儀老漢待我一一舉向明眼人川乃拋卻茶籃便歸方丈。

　　師拈云銀山鐵壁亙古亙今若非龐公挨拶爭見則川機用[禾*互]如拋籃歸去又作麼生斫卻月中桂清光轉更多。

　　頌。

　　相逢接拍興何濃一曲高歌善始終曲罷人歸何處去青山仍露白雲中。

　　京兆因僧問道在何處兆云道在目前僧云我何不見兆云汝有我故所以不見僧云我有我故即不見和尚還見否兆云有汝有我展轉不見僧云無我無汝還見否兆云無我無汝阿誰求見。

　　師拈云京兆為憐三歲子不惜兩行眉究竟勞而無功者僧秪解傍門尋討不知身在帝鄉試問眾兄弟無人無我畢竟是誰求見驀喝一喝云毘婆尸佛早留心直至如今不得玅。

　　頌。

　　了無一物比堪倫鼻孔依稀搭上脣暖日燦開巖畔雪何山松柏不青青。

　　杉山喫飯次南泉收生飯乃云生聻山云無生泉云無生猶是末遂行數步山召云長老泉回首云作麼生山云莫道是末。

　　師拈云衲僧家粥足飯足便休粘牙搭齒堪作甚麼兩箇漢各與三十拄杖與麼判斷還有過麼撿點得出亦領三十拄杖具眼者辨取。

　　頌。

　　生前一曲賴同條別管清音調自高一夜西風吹不散梅花奏落徹雲霄。

　　黃檗因六人新到五人作禮中一人提起坐具作一圓相檗云我聞一隻獵犬甚惡僧云尋羚羊聲來檗云無羚羊聲到汝尋僧云尋羚羊跡來檗云無羚羊跡到汝尋僧云尋羚羊蹤來檗云羚羊無蹤到汝尋僧云與麼則死羚羊也檗休去明日陞堂云昨日尋羚羊僧出來僧便出檗云昨日公案未了老僧休去你作麼生僧無語。

　　師拈云見處顢頇承當鹵莽此僧之謂也可惜黃檗放過若是神鼎棒折也未放在。

　　頌。

　　陷虎之機誰解看無蹤絕跡見還難風清月朗波濤靜獨許漁翁下釣竿。

　　百丈入京路逢一官人喫飯次忽見驢鳴官人召云陀頭丈舉首官人指驢丈指官人。

　　師拈云騎賊馬趕賊奪賊鎗誅賊不妨好手官人雖善拋磚引玉惜乎未識家珍若當時我作官人待丈返指即大作驢鳴不惟共百丈把手並行亦解脫珍著敝異類橫行。

　　頌。

　　霜華凋盡千林葉秋水長天一色清無奈東風情太急梅花又泄一枝春。

　　秀溪因谷山問聲色純真如何是道溪云亂道作麼山卻從東過西立溪云若不與麼即禍事也山又從西過東立溪乃下禪床方行兩步被山捉住云聲色純真事作麼生溪便與一掌山云三十年後要箇人下茶也無溪云要谷山者漢作麼山呵呵太笑。

　　師拈云澤廣藏山理能伏豹即不無秖是太涉廉纖何不當時待問聲色純真云云便和聲連棒打出饒谷山有通天伎倆也須瓦解冰消何也當斷不斷反招其亂。

　　頌。

　　聲色自純真離諸道易親月臨清碧嶂薄霧鎖松筠合國方興盛野老仍蹙顰淨名曾漏泄曼室便拋珍。

　　麻谷持錫到章敬遶禪床三匝振錫一下卓然而立敬云是是又到南泉亦復如是泉云不是不是谷云章敬道是和尚為甚麼道不是泉云章敬即是是汝不是此是風力所轉終成敗壞。

　　師拈云入魔宮探虎穴須藉其人脫羅籠卸角馱還他作者若是純鋼打就底漢總不消一狀領過那堪更被葛藤絆倒即今還有人免得此過者麼欲窮千里目更上一層樓。

　　頌。

　　天涯一錫任遨遊山自清兮水自流忽被浮雲生大野長安不見使人愁。

　　青原因石頭來參次原問子何方來頭云曹溪原云將得甚麼來頭云未到曹溪亦不失原云若然用去曹溪作甚麼頭云若不到曹溪爭知不失又云曹溪大師還識和尚否原云汝今還識我否頭云識又爭能識得原云眾角雖多一麟足矣。

　　師拈云一物不將來將來不相似不可節外更生枝一物不將來將來亦相似切記認賊為子看他父子相見如水入水不動波紋畢竟端的在甚麼處要會麼父為子隱子為父隱直在其中矣。

　　頌。

　　眾角雖多諾一麟憐兒弄醜可憐生此時若據平公斷三十烏藤各不輕(咦)險。

　　玄則禪師開堂日李王法眼俱在會僧問龍吟霧起虎嘯風生學人知是出世邊事到此為甚麼不會則云會取好僧舉頭看則又看法眼乃抽身入眾眼與王當時失色眼歸方丈令侍僧喚問話僧至眼云上座適來問底話不妨許你具一隻眼人天眾前何不禮拜蓋覆卻便摵一坐具其僧三日後吐光而終。

　　師拈云者則公案盡道玄則順水推舟當陽落節法眼憐兒不醜暗處拔本如斯話會未識古人神鼎不惜眉毛為伊點破以拄杖卓一卓云要識者僧麼背負乾薪遭野火要識法眼麼復卓一卓云雲雷相送化遊龍玄則聻放下拄杖云水歸大海波濤靜雲到蒼梧氣象閑。

　　頌。

　　符靈肘後舞龍泉掃盡狼煙奏凱旋贏得威光輝宇宙英名廊廟古今傳。

　　同安因僧問如何是天人師安云頭上角未全身上毛未出僧云如何是頭上角未全安云不擎戴僧云如何是身上毛未出安云寸絲不挂。

　　師拈云大小同安費力不少或有人問如何是天人師但向他道頭長三尺尾連顛相對無言獨足立且道與同安誰優誰劣然雖如是也不得辜負同安要見天人師麼遂高聲召云二三子以我為隱乎吾無隱乎爾。

　　頌。

　　古殿苔深處至尊雨花天女覷無門誰知遍界雖藏隱野渡無人舟自橫。

　　三聖令秀上座問長沙云南泉遷化後向甚麼處去沙云石頭作沙彌時曾參見六祖秀云不問石頭見六祖南泉遷化向甚麼處去沙云教伊尋思去秀云和尚雖有千尺寒松且無抽條石筍沙默然秀云謝師答話沙亦默然秀回舉似三聖聖云若與麼猶勝臨濟七步雖然如是待我更驗過始得至明日三聖上問承聞和尚昨日答南泉遷化語可謂光前絕後今古罕聞沙亦默然。

　　師拈云南泉遷化去處從教五眼莫能窺長沙巧指時不惟將南作北要且藏頭露尾三聖且置長沙意在甚處心不負人面無慚色。

　　頌。

　　繡出鴛鴦不露針宮商元合作家分五音六律非千調韻徹青霄孰共聞。

　　百丈謂眾曰我要一人傳語西堂阿誰去得五峰云某甲去得丈云你作麼生傳語峰云待見西堂即道丈云見後道甚麼峰云歸來舉似和尚。

　　師拈云百丈養子之緣不減孟嘗門下其中一箇半箇不道全無秪是不可多得且五峰又有甚麼長處克家英烈子端不用爺錢。

　　頌。

　　傳語西堂賴俊英當機覿面便相呈還他足下無私客入艸依然不動莖。

　　保福在病問僧云我與你相識年深有何方術相救相救僧云方術甚有聞和尚不解忘口。

　　師拈云明穿玉線暗度金針不是其人未免醍醐毒藥一道。

　　頌。

　　不假驢駝藥誠非世所醫玅靈方術有敢屈辱尊慈古調無音韻偏渠合得齊聲和響順者原藉克家兒。

　　光孝覺到崇壽法眼問近離甚處覺云趙州眼云承問趙州有柏樹子話是否覺云無眼云往來皆謂僧問如何是祖師西來意州云庭前柏樹子何得言無覺云先師實無此語莫謗先師好。

　　師拈云梅花遇雪精神倍爽詩到重吟轉見工高不因此舉洎乎深屈趙州古佛可惜法眼放過若是神鼎待覺老與麼道但云真獅子兒善能哮吼且道是抬伊抑伊。

　　頌。

　　俠客輕舟趁曉風帆開萬里去匆匆堪嗟未別風頭者猶目刊舟覓劍蹤。

　　百丈因僧問抱璞投師請師一決丈云昨夜南山虎咬大虫僧云不謬真詮為甚不垂方便丈云掩耳偷鈴僧云不遇中郎鑒還同野舍薪丈便打僧云蒼天蒼天丈云得與麼多口僧云罕遇知音拂袖便去丈云百丈今日輸卻一半。

　　師拈云奪猛虎口中活雀解獅子項下金鈴須還他百丈老人始得看他末後道箇輸卻一半且道是何心行直得四稜踏地和身放倒更憐一輩茄子黃瓜只管紛紛逐塊作麼莫道百丈落節好。

　　頌。

　　抱璞投師遠求指決大虫虎咬誰能甄別箭鋒相拄獅子返擲獨據寰中震爪牙琉璃殿轉珊瑚月你肆風流我放憨盤珠一一爭明潔。

　　又。

　　縱奪旗翻日月昏珠回玉轉別機輪金雞啄碎琉▆缽玉兔挨開碧落門。

　　曹山因僧問常在生死海中出沒是甚麼人山云第二月僧云求出離也無山云也求出離只是無路僧云甚麼人接得伊山云帶枷鎖者。

　　師拈云脫珍著敝帶鎖披枷乃衲僧家家常茶飯忽遇呼喚不回牢籠不住底擔版漢謾道是曹山直饒千佛出世秪可退身有分雖然如是且道曹山當陽指路耶奉重全身耶會麼一氣不言含有象萬靈何處謝無私。

　　頌。

　　出沒從教第二月毫釐繫念三途業令人千古憶寒由舊路十年歸不得歸若得寥寥萬里一條鐵。

　　又。

　　一簾化日捲晴空鳥自啼春花自紅野色更無山隔斷天光直與水相通。

　　玄沙示眾云若論此事喻如一片田地相似四至界分結契分明賣與諸人了也只有心中樹子猶屬老僧在。

　　師拈云玄沙老漢等閒露一機示一境如大獅王噴吼一聲直得百獸腦裂多少門外漢向中心樹子邊亦似大虫看水磨任伊搆到驢年敢保未得在何故若是鳳凰兒不向那邊討。

　　頌。

　　祖父田園天不能蓋心中樹子地莫能載不落兩頭機那分中與外巨靈抬手子無多一劈華山分兩派。

　　道吾真禪師因僧問凝然便會去時如何師云老鼠尾上帶研槌。

　　師拈云凝然便會去澄潭不許蒼龍蟠言下覓端由早成不快漆桶直饒萬里無雲青天也須喫棒畢竟如何即是自是不歸歸便得五湖煙景有誰爭。

　　頌。

　　道人去住總為家何累渠儂畫足蛇幸自一身輕似箭那堪杻上又添枷。

　　僧問洞山寒暑到來如何迴避山云何不向無寒暑處去僧云作麼生是無寒暑山云寒時寒殺闍黎熱時熱殺闍黎。

　　師拈云者僧大似跺生招箭伶俜迴避無門洞山片片赤心只是把手牽人不得秪如寒時依舊寒熱時依舊是熱畢竟又如何迴避雪覆千山峰不白紅爐誰信雪花飛。

　　頌。

　　堂堂坐斷是非關一箇閑人天地間縱遇刀兵嘗坦坦更饒毒藥亦閒閒。

　　歸宗鏟艸次有講僧來參忽有一蛇過宗以鋤頭斷之僧云久嚮歸宗到來元是箇麤行沙門宗云你麤我麤僧云如何是麤宗豎起鋤頭僧云如何是細宗作斬蛇勢僧云與麼則依而行之宗云依而行之且置你甚處是我斬蛇僧無對。

　　師拈云揮利刃而全彰大用憫時流以痛下針錐赤眼阿師略較些子雖然爭奈把手傷鋒以致千古之下令人寒毛卓豎即今莫有見得歸宗作用處麼垂絲千尺鉤還曲應物須知語帶悲。

　　頌。

　　毒手頻施量外機從教五眼莫能窺赤斑已得風雷去逐塊迷流最可悲。

　　長沙因秀才看千佛名經問云百千諸佛但見其名未審居何國土還化物也無沙云黃鶴樓崔顥題後秀才可曾題否才云未曾沙云得閒題取一篇好。

　　師拈云長沙與麼答話雖知不分外仔細看來又卻頭上安頭惜秀才欠作家當時待云題取一篇好但掩耳而出也不謬為儒雅。

　　頌。

　　鶴樓取興偶題詩餘問搖頭三不知佳句驚人隨手得誰知原是自家底。

　　　(戒弟子克真　洪輝　惺覺　悉微
　　　　　登微　清塵　仁足　穎標
　　　　　雪蘆　恒修　潤潔　同刻
　　　　　第七卷)

一揆禪師語錄卷七終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷八(師諱元揆)

　　侍者真印記錄

　　拈頌古下

　　陸亙大夫問南泉云肇法師也甚奇怪解道天地與我同根萬物與我一體泉指庭前花召云大夫時人見此一株花如夢相似。

　　師拈云肇法師言中有響王老師夢中說夢可惜陸亙大夫不解翻身以致玉本無瑕而瑕玷愈多若當時待南泉指花時便以手驀掩其口免他大開了眼作夢。

　　頌。

　　天地同根萬物體何緣昧卻自家底南泉指出夢中花惱亂春風卒未已。

　　僧問雲巖二十年在百丈執侍巾瓶為甚心燈不續巖云頭上寶花冠僧云頭上寶花冠意旨何如巖云大唐天子及冥王。

　　師拈云者僧大似釋擔樵人欲問中書堂裏事雲巖只解步步登高不解從空放下雖然恁麼答話且道是向百丈耶背百丈耶還知雲巖落處麼但見皇風成一片不知何處有封疆。

　　頌。

　　寶華冠下展龍顏不涉功勳落正偏端拱無為歸至化夜深誰侍月明簾。

　　藥山因雲巖參次山云甚處來巖云百丈來山云百丈有何言句示徒巖云尋常道我有一句子百味俱足山云鹹則鹹味澹則澹味不鹹不淡是常味如何是百味俱足底句巖無語山云爭奈目前生死何巖云目前無生死山云在百丈多少時巖云二十年山云在百丈二十年俗氣也不除。

　　師拈云雲巖毒重年深藥山藥頭不猛當時待問百味俱足句子只消道箇殘羹餿飯不勞拈出管教藥山塞卻咽喉亦顯自己有些衲僧氣息何故不見道蠱毒之家水莫嘗。

　　頌。

　　金毛踞地尾髭髿未解當陽弄爪牙當下若能輕返擲管教藥嶠眼迷麻。

　　百巖因洞山與密師伯到參問云甚處來山云湖南來巖云觀察使姓甚麼山云不得姓巖云名甚麼山云不得名巖云還治事也無山云自有廊幕在巖云豈不出入山拂袖便行巖明日下堂問云昨日對二闍黎語未稔一夜不安今請二闍黎答看若相愜便開粥相伴過夏乃云豈不出入山云大尊貴生巖便開粥同過一夏。

　　師拈云洞山藏頭露尾將謂有多少奇特殊不知貪他一粒米失卻半年糧百巖縱有陷虎之機也是奴見婢殷懃雖然如是土曠人稀相逢者少。

　　頌。

　　觀察名誰姓莫彰苔深簾幕隱虛堂虎伸腰處風千壑鶴轉身時月一廊。

　　崔禪因州將王令公於衙署張座請說法崔陞座拈拄杖云出來也打不出來也打僧出眾云崔禪聻崔擲下拄杖云久立令公伏惟珍重。

　　師拈云放去較危不來還憶君收來太速相見又無事簡點將來太似勾賊破家雖然相逢不在多盃酒一盞清茶也醉人。

　　頌。

　　吹毛覿面當機疾電激雷轟誰解敵不展戈矛見太平奪標何在資餘力。

　　雪峰路逢一隊獮猴云者畜生各各背一面古鏡三聖云曠劫無明何得彰為古鏡峰云瑕生也聖云者老漢有甚麼死急話端也不識峰云老僧罪過。

　　師拈云國清才子貴家富小兒驕放過則彼此作家盡法則二俱失利恁麼批判且道揆上座意在甚麼處撿點得出三十棒自領出去其或未然鵝王擇乳素非鴨類。

　　頌。

　　獮猴背古鏡有月千江印別寶遇波斯因邪而打正老雪峰奇三聖雖然贏得一場榮洎險難逃窮性命。

　　九峰普滿禪師因僧參問云甚麼處來僧云閩中師云遠涉不易僧云不難動步師云有不動步者麼僧云有師云爭得到者裏僧無語師以拄杖趁下。

　　師拈云者僧到即到只是鼻孔礙卻眼睛九峰得即得只有殺人刀且無活人劍我不似九峰爭得到者裏僧無語遂喚上座是甚麼若擬議擲下拄杖歸方丈。

　　頌。

　　遠涉誠不易衲僧多意氣動步即不難腳瘦艸鞋寬不動步卻多般到來豈借他人力卻笑無端被眼瞞。

　　慈明問楊岐馬祖見讓和尚便悟去迷卻在甚麼處岐云要悟卻易要迷卻難。

　　師拈云者箇陷人坑子天下人不奈何致使祖禰不了殃及兒孫楊岐雖善機宜未免爛泥有刺神鼎則不然迷卻在甚麼處但云迷即且置把將悟的來看饒慈明具廣長舌只好道一半。

　　頌。

　　悟卻易迷卻難眨上眉毛君自看迷悟兩途俱坐斷月移花影上欄干。

　　雪峰示眾云世界闊一尺古鏡闊一尺世界闊一丈古鏡闊一丈玄沙指火爐云者箇闊多少峰云如古鏡闊沙云者箇老漢腳跟未點地在。

　　師拈云雪峰水中撈月玄沙掉棒打月世界古鏡火爐都成眼中之屑若於勝負摶量敢保驢年未徹畢竟如何鷸蚌相持俱落漁人之手。

　　頌。

　　世界寬古鏡闊無端雪老多饒舌石人拊掌笑咍咍洎被將龜證作鱉老玄沙能勦絕火爐句子別生涯無限風光俱漏泄。

　　雪峰因閩王封柑橘各一顆遣使送至柬問云既是一般顏色為甚麼名字不同峰遂依舊封回王復馳問玄沙沙將一張紙蓋卻。

　　師拈云兩箇漢被閩王一拶互相熱瞞直得尾巴露出撿點將來總是用盡自己心笑破他人口。

　　頌。

　　柑橘一色兮誰別呼名眾生顛倒兮逐物迷真一般油麵兮造作由人暗機旋合兮輥芥投針曹溪波浪如相似無限平人被陸沉。

　　雪峰因閩王施銀交床僧問和尚受大王如此供養將何報答峰以手托地云少打我有僧舉問疏山雪峰少打我意作麼生山云頭上插瓜虀垂尾腳跟齊。

　　師拈云者一隊漢大似傍若無人當時見雪峰恁麼時但云者老漢習氣也不除更待疏山言了只向道幸自可憐生用頭上安頭作麼若更眼目定動便掀倒禪床且道山僧意作麼生從前汗馬無人識只要重論蓋代功。

　　頌。

　　四稜踏地頭角撐天知音獨諳玉轉珠圓三盞酒裝公子面一枝花扮美人妍。

　　南院因僧問古殿重興時如何院云明堂瓦插簷僧云與麼則莊嚴畢備也院云斬艸蛇頭落。

　　師拈云古殿重興時淨地上不可撒屎撒尿莊嚴畢備也澄潭不許蒼龍蟠南院老人可謂收放自由捲舒自在若是門庭施設足可觀光若作佛法商量總是涅槃堂裏漢。

　　頌。

　　明堂瓦插簷狼籍止啼錢斬艸蛇頭落全機明殺活太平寰宇斬癡頑烈焰那容蚊蚋泊莫逡巡休客作智者好求無病藥。

　　夾山因洛浦于山頂上卓菴經年不訪山修書遣僧馳往浦接得書便坐卻復展手索僧無語浦便打云歸去舉似和尚僧回舉山云者漢若開書三日內必來若不開書此人救不得也浦果三日後來見山不禮拜近前叉手而立山云雞棲鳳巢非其同類出去浦云自遠趍風乞師一接山云目前無闍黎此間無老僧浦便喝山云住住且莫艸艸匆匆雲月是同溪山各異截斷天下人舌頭即不無爭教無舌人解語浦無語山便打洛浦從此服膺。

　　師拈云夾山據虎頭收虎尾劈腹剜心嘔盡屎腸仔細看來也則冰稜上度過九曲劍刃上拾得全身惜乎洛浦甘向虀甕裏淹殺秪如無舌人解語作麼生道得愜好去咄咄切忌向鬼窟裏作活計。

　　頌。

　　雲月溪山話不同頂門有眼卻如盲興雲赤尾摩霄鶻俱落縵天一網中無舌人能解語鷓鴣啼在深花裏欽山曾被定公欺萬丈深潭窮徹底。

　　雪峰與玄沙夾籬次沙問云夾籬處還有佛法也無峰云有沙云如何是夾籬處佛法峰撼籬一下沙云某不恁麼峰云汝作麼生沙云穿篾頭過來。

　　師拈云一人內逼放屙一人接竹點天佛法如此商量達磨一宗掃土而盡雖然平蕪盡處是青山行人更在青山外。

　　頌。

　　觸處頭頭俱玅從來塞壑填溝西風一覺攪眠愁誰識機生錦繡拈卻眼山鐵壁清平罷展戈矛穿籬度篾競相酬堪笑外揚家醜。

　　曹山[囗@九]僧問學人抱璞投師請師雕琢山云不雕琢僧云為甚不雕琢山云須知曹山好手。

　　師拈云曹山不露鋒鋩將錯就錯也是偶爾成文者僧一場鈍置還同買石得金然雖如是不遇中郎鑒還同野舍薪。

　　頌。

　　白圭無玷樸素含真水不洗水金不博金神工妙密兮豈假鑿斧精光璀璨兮曜古騰今煉石佳人徒費力從來至德懼雕文。

　　南泉因黃檗為首座一日捧缽坐泉位上泉入堂見乃問曰長老甚麼年中行道檗曰威音王已前泉曰猶是王老師兒孫在檗便過第二位泉便休。

　　師拈云南泉只解步步登高要且無大人相若是山僧見他坐位便大展三拜管教坐殺黃檗者漢一生起不得。

　　頌。

　　淡掃娥眉出繡幃自言比並世間稀狂風何處來輕薄獨抱琵琶掩面歸。

　　同安丕禪師因僧問依經解義三世佛冤離經一字即同魔說此理如何師曰孤峰迥秀不挂煙蘿片月行空白雲自異。

　　師拈云同安恁麼道且道是佛冤是魔說緇素得出不妨許你具眼。

　　頌。

　　周粟夷齊恥不餐閑名猶自落人間何如一錫凌雲客五嶽千峰任往還。

　　笑巖寶禪師至熊耳山禮祖塔僧叱云汝憨禮拜空塔奚為師以手指石塔問僧云此是空塔乎僧云然師云祖師聻僧云攜隻履西歸久矣師云蒼天蒼天。

　　師拈云獅子咬人韓盧逐塊。

　　頌。

　　車不橫推子不語怪文彩全彰漆桶不快袖裏擲金鎚擊碎天靈蓋堪悲慨真金終不和沙賣。

　　世尊拈花。

　　禍福無門人自招夙生冤債莫能逃冰心忍作偷香者百萬人天奪鳳毛。

　　圓覺經云一切障礙即究竟覺。

　　頌。

　　花遭風雨柳顛狂無數遊人恨轉長誰識青山添秀色流來寒瓣一溪香。

　　文殊三處過夏。

　　卻笑頭陀不丈夫令行何自涉惆[怡-台+廚]若教當下吹毛利有甚千瞿與萬殊。

　　婆子燒菴。

　　澄潭不許蒼龍蟠平地雲雷迸出關點石化為金玉易勸人除卻是非難。

　　興化打維那。

　　潦倒當時正令提通天作略許誰知打了罰錢仍出院越格還他獅子兒。

　　趙州訪二菴主。

　　殺活臨時老趙州主賓互換不輕酬遼空一箭雙鵰落直得悲風動地愁。

　　南泉打破鍋。

　　赤眼撞著火柴頭由來滴水耳難著雖然因果兩分明難保十方常住鑊。

　　經云見見之時見非是見見猶離見見不能及。

　　東西南北與中間隨分安居得放閒風月不招仍滿座白雲正晝臥青山。

　　僧問投子靈山畫月曹溪指月如何是真月子云昨夜三更轉向西。

　　靈山盡力畫難成孰謂曹溪指的親昨夜三更西轉向莫教錯認定盤星。

　　百丈野狐。

　　不昧不落誰墮誰脫五百生前無繩自縛前之墮兮何虧後之脫兮還錯就中一句絕淆訛萬里天邊飛一雞。

　　丹霞訪龐公門逢女子靈照洗菜霞問居士在否女放下菜籃斂手而立霞再問居士在否女提籃便行霞便回女舉此話似龐公公曰丹霞在否女曰去也公云赤土塗牛奶。

　　頌。

　　承家須是克家兒客至蒿湯備禮儀酌罷不堪盃再酌傷心一曲醉東籬。

　　南院上堂赤肉團上壁立萬仞僧問赤肉團上壁立萬仞豈不是和尚語院云是僧便掀倒禪床院云看者瞎驢亂做僧擬議院便打。

　　兵權掌握敵難欺眨眼難全八陣圍奮臂不因擎小卒將軍一命若懸絲。

　　風穴參南院問近離甚處穴云南方院云南方一棒如何商量穴云作奇特商量院云我者裏不然穴云未審此間如何商量院云棒下無生忍臨機不見師穴有省。

　　有奇特無奇特收得安南憂塞北武略文韜定太平太平寧免有奸賊毒如砒冤路窄平地無端遭一跌。

　　雲門因僧問如何是雲門一曲門云臘月二十五僧云唱者如何門云且緩緩。

　　調高白雪唱韶陽客路誰聞不斷腸自是巴謠和不得獨憐清夜暗飛霜。

　　玄沙白紙。

　　囫圇漆器互相呈不顧傍觀哂有人弄巧逾難藏拙訥鄉談細打謾招魂。

　　芭蕉拄杖。

　　謹慎家門禍不招眼中塵豈著纖毫快刀割肉渾閑事惡口傷人恨爭消。

　　雪峰鱉山成道。

　　艸鞋虛費恨從前家醜何堪露幾般白日青天閑見鬼乞兒暴富倩人憐。

　　六祖風旛。

　　識情多處是非多白馬雙雙鳴玉珂孝子爺名無忘諱黃昏枕上意若何。

　　南嶽磚鏡。

　　熊飛一夢兆皇家龍虎風雲慶子牙一釣曲成西伯業西江月夜映無涯。

　　百丈野鴨。

　　逸翮翩翩任運翔可憐鼻孔突遭殃不堪哭也真堪笑賺殺傍觀著底忙。

　　靈雲桃花。

　　年年陌上醉東風客路魂消興未濃何事今朝生彩筆一枝收入畫圖中。

　　有主沙彌從西過東無主沙彌從東過西。

　　尊貴由來不敢名奴兒婢子笑慇懃誰知屠狗郎當客凌閣名標蓋世勳。

　　慈明插劍。

　　趙王好劍帶刀多戈戟叢生奈若何罷卻干戈歌盛世赤松一曲幾能和。

　　又。

　　將軍塞外絕煙塵天子魂驚細柳營虎帳不因多畫策普天何處戴堯仁。

　　破砂盆。

　　錦衣公子富而驕不貴佳珍膽氣豪世上幾人真不肖聯翩來共樂逍遙。

　　高峰墮枕。

　　惱亂黑甜枕子墮平空惹起撩天禍兒孫計較不成眠開眼尿床作甚麼。

　　弘覺忞禪師一日牽驢巡堂一匝命眾下語次仍以艸一束拋向眾前眾不能答師翁代前語云寶御珍裝尤尚棄誰能歷劫傍他門代後語云但作驢鳴。

　　橫身為物按雲頭醉後重攜上玉樓話盡山雲並海月誰聞老去不悲秋。

　　又。

　　蓆帽襴衫去復來舊鄰那悟昔人非子規夜半猶啼血不信東風喚不回。

　　弘覺忞禪師奉　旨于萬善殿上堂真如凡聖皆是夢事佛及涅槃並為增語山僧一冬萬善殿又且舉箇甚麼只有好風來席上更無閑語落人間。

　　舌頭無骨脣皮轆轆黃金殿上何堪叫屈豈知風逐雨聲來狼籍枝頭花簇簇。

　　弘覺忞禪師天童晚參天童門下不許交頭接耳說東說西眾竦立師左右顧云纔恁麼戒敕你便口喃喃地作麼眾罔措師拈棒一時打散。

　　拔楔抽釘痛處錐為人不惜兩行眉若教盡法無民也遍野屍橫白骨堆。

　　遠菴㒥禪師問僧併卻咽喉脣吻道將一句來僧云不會請師道師云併卻咽喉問將來僧擬議師便打。

　　嚴明公驗據關津那許私鹽販夜行任是雞鳴并狗盜衝霄有翅謾飛騰。

　　又。

　　開口無言總二三擬心奏泊更堪憐夜來雨過鶯聲歇月上青山玉一團。

　　天童遠菴㒥禪師因僧問如何是正法眼師云村田阪裏牛腳跡。

　　繫驢橛子釘多年誰信風蹄一踏翻快便若逢千里步豈容十影在村田。

　　像贊

　　釋迦文佛像贊

聖中之聖天中之天剎剎塵塵現瑞靈山一會儼然不可以身相見豈能盡語言詮若謂有所說法即是謗佛若謂無所說法又卻自瞞一句了然超百億青蓮杳在舌頭邊

　　觀音大士

稽首大悲曰觀自在楞嚴會上獲圓通之首選遍剎塵中隨異類以力身如月映千江之水非圓非缺若風開萬籟之聲非語非默視群生宛如赤子架慈航而無間歇隨眾生願法施無邊心誠求之感應無偏常恨春歸人在夢鷓鴣啼處百花鮮

　　又

大化無私靡不週漫觀色相翳雙眸圓通門廓無遮障清淨音聞遂所求

　　普賢大士洗象圖

取正覺而不欲速以萬行為大願王雖叵測無窮之願誰識此調象之方明逾雪而恒洗水即塵而奚將總為群生驅熱惱蓬頭垢面肆郎當

　　彌勒布袋六子戲身圖

至人不妄笑笑必有因慈氏固行慈慈心太煞從六般神用幻出多子形儀於八達衢頭賣弄差珍異寶布袋緊收藏知音應是少長年笑破口脣皮頑賴兒童何日了

　　荊南新建水月菴中塑觀音文殊普賢三大士法像合會眾弟子請贊

天下名山尊四大百城煙水行人寡假饒親到普陀來未諳根元直捷下大士身本無形隨所分身遍剎塵水月光中能著眼堂堂妙相玉毫明獅子吼芳艸綠按下五臺雲簇簇善財往返覺城東無著曾開生面目象王顧落花紅峨嵋殿閣聳雲空百寶莊嚴無量相只在當人彈指中功德林不思議非是山僧脣舌費要使人人達本真當來好受龍華記

　　笑巖寶祖贊

撥開關嶺月造物起龍池滹沱之派不息全憑九鼎一絲嗟末運而步南陽趙州之武下王公施以轟雷掣電之機聲盈湖海道大京畿殃害兒孫無限恨斯真描邈到何時

　　天童三代祖圖贊(密雲悟和尚　弘覺忞和尚　遠菴僼和尚)

聞名不如見面將謂六臂三頭知他父父子子肚裏多少春秋啟太白潑天門戶際濟北法墜之秋膺帝師驚天之寵詔大列祖希世之芳猷青出藍而色盛道唱高而愈優誰種族出何由廣南瓦合常州蘇州三點圓伊清一派豈容濁港混源流

　　又

潑天門戶開張濟北家聲振起殃累無數兒孫是伊父父子子鼻孔描邈將來大都彷彿相似挂向壁間秪者是含冤負屈何時已

　　弘覺忞禪師真讚

一國之師未足榮脫珍著敝展家風皇都罷闡歸巖壑惹得虛聲宇內充頭頂千山雪昂藏兩眼空攪擾叢林心未歇還驅杖子化為龍

　　遠菴老和尚像讚

示跡三吳道行楚淛乘大願輪神機莫測翻五家宗肆無畏舌湘水逆流天魔膽裂赫赫聲馳峰高太白鳳舞龍翔千千百百渾將皮髓向人分幾箇虎鬚親解捋

　　又

淵默雷聲神機掣電道行楚淛結盡湖海冤讎繼席天童開鑿人天生面人但知為國師穎異之真子法海末世之導師老漢蓋膽毛幾莖其孰能知之

　　大溈慧山老和尚贊

首出當年冠五宗潑天門戶又開封一千五百英靈漢誰識從前者老翁

　　自贊(昱堂▆長老請)

行藏不韻灑落胸襟於人瞥瞋瞥喜在處𥳽土揚塵唱脫空於郢州謂是調翻白雪垂直鉤於湘水區區意在金鱗雙眸光炯炯而空四海舌底漫滔滔而卷千尋滅臨濟宗旨大天童戶庭蕩盡家私渾不惜不知將底付兒孫

　　又(洞野先監院請)

何物闡提亦稱宗匠佛祖平凌當仁不讓無懸河之辯而踞諲老繩床尟驅奪之能圍繞五湖龍象得非頂門豎亞一隻而洞照機先故其揀異辨魔而目機銖鑈孰同流堪比況楊岐法擔有人肩且任閒身丘壑放

　　又(月濤粲維那請)

曹溪月本靈山月濟北燈明太白燈聲價已傳湘鼎盛濤光清粲海雲騰綱宗委地悲斯世法柱擎天合拄撐自惜不存元字腳笑看龍象聚雲仍

　　又(弘宗誓書記請)

不作呈身長老囊錐彌露其鋒不唱今時曲調巴謠豈許雷同得非乘其本誓來弘濟上真宗胸坦蕩眼渾空陸地波濤翻浩渺拏雲攫霧看飛龍

　　又坐獅子圖(永隆先長老請)

西河獅子蓋色騎聲非關閒坐卻哮吼恐驚人且任嘉州象天馬駒大雄虎獨出一頭相遞爭先繩其祖武何須更打鹽官鼓

　　又(等菴定長老請)

立孤危登曲彖老不休心拈槌豎拂憨憨等箇人往往逢狹路虎鬚數捋時拶出虛空骨不是性燥掣顛定是超宗異目

　　又(昂韜俊監院請)

道訪江南兩淛職分半坐天童院住湖北湖南瞥爾放憨神鼎使聞風而趨者往往望巖而退將謂伊有六臂三頭原來面目與人不異此面目是何物分付俊徒勗哉勉之挂向壁間從人東卜西卜

　　又(弟子沈君弘請)

不戀淛中水清米白卻耽湘水把纜放船意在錦鱗而擿釣非圖引玉而拋磚徹骨為人時棒下見血禪分真贗處抉出重淵五位不值一吐三玄拈過一邊知他是凡是聖得恁掣風掣顛愚人哂我智乃知焉鐵面也知無處著只堪峰頂伴雲閒

　　又(本山眾請)

貌不驚人言不該典知他是何本據機辯星馳電捲衲子近傍如大火聚燎卻面門豈容眨眼坐斷神鼎峰人情無半點徒有虛聲海內聞西河獅子胡叨忝

　　又(慧鋒鎧維那請)

本色住山云不慧利生接物太鋒鋩棒頭血滴分涇渭多少英靈著底忙承先啟後源遠流長要見一花開五葉奚同時卉競芬芳

　　又(道權法維那請)

太白得地湘南得名越州族姓子滹沱正脈孫道無南北祖權實顯家麟殃害兒孫休負屈莫教辜負破砂盆

　　又(節菴祿書記請)

不仕非輕祿傳燈非為名存大梅船子之節操步玅喜應菴之準繩生不膺豪貴之勢老不以筋骨為能一條楖栗列挈挈真金終不混沙塵

　　又(修木林書記請)

獅行不假伴侶獨木終不成林走殺五湖龍象方知吾道大行看孔著楔見兔放鷹眾角雖多在一麟

　　又(玉燈昇知藏請)

眉鬚彷彿依稀鼻孔似也不似燈王座上昂然塵揮樂說無畏無聲是真聞有見元非實玉本無瑕法身無跡挂角羚羊何處覓

　　又(覺乘印知藏請)

者阿師太無狀佛法不順人情生平自稱強項心印心兮無文覺後覺難比況可憐杜撰丹青剛要揮圖紙上

　　又(昱林知知藏請)

普化翻筋斗親見盤山來謂此是吾真止可誑嬰孩不受誑吩咐昱徒若遇色見聲求之者與伊重加指注一上

　　又(非石琇知藏請)

無人識得渠筆描安得似卞氏有連城要非尋常石離此用秪者是應是渠儂嫡骨兒方能窺得半邊鼻

　　又(宗朗心知藏請)

生鐵其面坦蕩其胸為人徹骨無假借容覓心不得處方始契吾宗是何宗三千里外有同風

　　又(隱中顯書記請)

厥性最僻心直如絃為人如為諸己弘道如救頭然隱顯神機莫測捲舒迥絕言詮志可繼芳堪聯分付兒孫莫浪傳

　　又(六標蓮侍者請)

者老漢特杜田以咳唾為棒喝以辣掌當妙玄摑得石人汗出香標陸地之蓮愚人哂我智乃知焉睹須另眼觀其志詎在音聲色相邊

　　又(險崖惺侍者請)

鹽官扇子索犀牛三應三呼事有由非是老婆心太切卻憐稚子豁雙眸雙眸豁吩咐惺禪惺惺著記取老漢者般面目他時莫被膚見禪頭當面諱卻

　　沈或彬請讚雙親圖

承芳啟後容止淵閑鼓琴瑟而好合得教子之家傳父道存乎一世母儀不媿三遷繞膝喜兒童滿眼前程思退步何先謹奉佛兮樂善不倦結蓮胎景上品之緣因既正果無偏生平志行無餘憾留與兒孫作遠觀

　　王石公居士真贊

昔之龐今之王道行依稀相似鼻孔互有短長見賢思齊也男兒當自強吸盡西江盈漢水清清一派續襄陽

　　又自讚(簡文印書記請)

舉措得人憎烈倔無比並不攻東魯書直佩無文印逢人印破面門鮮有識其底蘊可憐正法眼瞎驢滅三聖引得直下兒孫倒行吳越之令

　　又讚(鑒融宗知藏請)

狀貌如斯庸陋被人喚作宗工大抵語驚時聽無非理事雙融賺他湖海之士撥草瞻風不遠千里折節而從朝打鳳暮羅龍異目超宗豈易逢

　　又(道開蓮知藏請)

脫珍御著敝垢習氣不除默時說說時默早涉脣吻若是繼往(開來)光前裕後自然水到渠成蓮聞陸地謾謂他年秪者是

　　又(素▆即知客請)

素不相識渠是阿誰是我不是我土上枉加泥直饒描似無非鏡裏的若識渠儂真面目親承應許克家兒

　　　(法侄成英　成旻　成智　侄孫佛衣
　　　　佛雯　戒弟子奇明　拙浪　越三
　　信士鄭維周室蕭氏　蔣茂修室王氏
　　　　劉通也室王氏　比丘尼惟修等同
　　　　刻第八卷)

一揆禪師語錄卷八終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷第九(師諱元揆)

　　嗣法門人成林等編

　　佛事

　　掃神鼎開山洪諲禪師塔衡山一遇知音後千古嘉名重此山莫謂將身藏北斗巍然一塔在松巒想酢生液七百年孤風凜凜見賢思齊數十輩奇衲超方慈明折節親承事明教服膺躅其芳龍驤虎驟山高水長闢土開疆風韻遠剎竿今復賴光揚。

　　掃雲外澤和尚塔目視雲霄薄思大之無機變忘軀為法奮赤手而力挽頹綱慣能喝罵諸方盡謂師有超師之作殊不知日月出而爝火息獅子吼而百獸藏雲散盡月孤圓逢人索盡遼天價罕遇鸞膠續斷絃。

　　掃天童密雲悟祖塔嫩桂雙昌枝分十二五葉零凋一花毒巨致令遍地兒孫掣風掣顛鼎沸波翻僭稱得髓又幾能識其酸汗氣而今忍俊實難禁莫怪驀頭穿卻鼻。

　　掃平陽弘覺忞師翁塔閒名自謂難收拾阬阱誰知逾陷良骨鎖玲瓏追塔樣平陽休問老南陽角蹄對對作戲逢場今古帝庭聯步武嘉聲遺世謾低昂。

　　瑞巖掃遠菴老和尚塔太白山中毒流寰海石芝巖下冤債彌殃傲頭將謂減帝師聲價忤逆又豈特證父攘羊三千里外賺我來折合藏身無縫裏今朝不是酬恩亦非怨敵大眾還委悉麼面赤不如語直。

　　掃大溈開山靈祐祖塔踢倒淨瓶百丈早是落節卻言贏得一著宗開溈仰此山將謂拔本誰知輸卻一著不輸卻寂子香嚴何處著。

　　五峰學禪師塔太白法之魁大溈中興祖獰如插羽龍溫如戴角虎兒孫騰踏太平基也大奇殃累從教識祖禰。

　　養拙明禪師塔刱業為難守成不易一條脊梁硬似鐵眾角何殊麟足一丕承哉丕顯哉洋洋二世法壇一滴川流不息。

　　慧山海和尚塔不重先師道德只貴不為說破香嚴夢眼開時依舊麻纏紙裹不肖飲水知源也要從頭說破鏟艸昔年曾賺我鐵枷今負脫何能瓣香此日親分雪恩怨從教荊棘生。

　　掃龍牙雲叟住和尚塔潭北湘南迥出南陽塔樣恢弘祖席儼存揖讓典型生平鐵面氣壓諸方贏得船子風高溪上神鼎到來是花鋪錦上耶依實供通耶會麼一曲離歌誰與唱逆風不禁倒顛吹(塔在溪上菴)。

　　挂新報鐘少林十萬里希聲諲老七百年號令一摸脫出須藉其人百世典型從今再現且道承誰恩力擊鐘云耳聽終難會眼聞方始親。

　　佛殿上梁獨步上頭關超出毘盧頂今朝大用現前且幸良才有在只要大家出力薦取乃云豁開古殿架新梁釋梵咸推此吉祥珍重天龍呵護力千年祖席永傳芳。

　　安佛腹臟瞿曇四十九年嘔盡心肝五臟塞乎天地布滿寰區古今罔識者咸謂都在紫磨金色身中與人無涉今幸大心檀越收拾將來肝膽腸胃盡在者裏諸人若也色見聲求是行邪道對面千里還信得急麼好事不須頻話會留將和氣暖丹田。

　　大佛開光師舉筆云大眾見佛光麼八萬四千不及此又非青黃赤白黑河沙品類照無邊晝夜熾然無間歇要知隱顯何從問取大心檀越。

　　又。

　　三大阿僧祗圓成玉毫相日月未喻其明含生賴無遮障既無遮障因甚要山僧出手以筆打圓相點云月標指端人天榜樣。

　　奠麗宗視和尚並轡爭先適聯翩二十年痛君先伏翼貽我惜孤騫與師兄相次天童分座早見人天眼目正矣與師兄相次為神鼎長老亦喜叢林之有主也師兄不入者保社大尊貴生弟作者般蟲豸還同受屈大眾還悉此意麼幾擬以黃金鑄作鐘子期。

　　起龕去年則有今年則無黃金彈子百煉紅爐此是可菴和尚生平徹骨為人之機用直得體竭形消而不沒金流樸散而常存今朝向神鼎山中轉最後法輪去也莫有瞻仰未足者麼追風良驥好乘時莫效石頭參六祖　入塔湘南潭北合同船塔樣難將天了瞞爭似而今即此用堂堂獨步任方圓恭惟可菴麗宗法兄和尚發跡潯陽秀鍾廬早始於此山得地頭角崢嶸末後太白得名眼空四海慣欲閉門打睡接上上機數十年來門庭壁立有玅喜住菴之韻聊借可菴立神鼎孤峻之風終歸神鼎噫得旨歸根明有據一輪分照祖山清。

　　天童記室文淵大師入塔絕唱韶陽普希聲和者誰轉功寧就位不自落今時惟我同門文淵大師法社奇英緇林白足不跨楊州鶴早升太白堂十年海上橫行眼中空闊萬指叢中露穎足下無私高出黃龍不浸泐潭死水風追妙喜方期平地興波既不欲魚目混珍何乃遽藏身絕跡換象抽爻人天罔測句圓末後猶累同條層落落知君不借全超合同船且要隨高就下正當奉重一句又作麼生一段聲光藏不得三千剎海夜沉沉。

　　曇淨知客入塔千里既酬行腳債那論漿水艸鞋錢曇芬火後春光淨一具黃金尚宛然蓋為辣賣生薑實叢林之榜樣客來須待乃作略之通方故能頓脫羈韁不與諸塵作對且生平用不盡底又向甚處著驀指塔戶云尊貴自來推此位從教放下自相宜。

　　雲間遠一禪士入塔不求諸聖解脫那堪皮袋一靈唱罷還鄉曲調驚群須是其人然雖如是平步登高易從空放下難天童者裏又則不然遠走不如近匍匐。

　　海智優婆夷入塔笙歌叢裏解抽身撲碎菱花露木真不用將身藏北斗玲瓏巖畔月彌新。

　　義山黯一二禪德入塔發明無量義推倒涅槃山猶是時人功幹絕功幹高僧不坐鳳凰臺一任煙霞深黯澹。

　　空默上座入塔久默斯要不務速說而今覿面全提一任旋嵐偃嶽大海水一勺須彌山一撮從空放下乾坤闊。

　　月山禪人入塔靈山話月曹溪指月指得分明要非真月真底聻下骨櫬云莫動著一任井底蝦蟆一時吞卻。

　　觀音院若木老宿入塔橫肩楖栗踏遍諸方心若寒巖之木氣凌劍刃光鋩爭得到者裏卻從者裏去得旨既歸根一一有本據有本據殊奇特一具黃金鎖白雲觀音院裏有彌勒。

　　敏德禪人入塔羨爾家山鏟艸時祖翁田地已先知而今契券重分付月白風清更問誰。

　　普融殿上座入塔來為先鋒去作殿後荷眾不辭勞歷歷盤珠走珠走盤無定跡莫有知者漢落處者麼寒拾聖凡渾莫測豐干不是閑饒舌。

　　銕機悉明二上座入塔兩兩不成雙明明絕滲漏同死且同生登山還把手雖然如是也要為汝點破始得歸元無二絕離微鐵牛不怕獅子吼。

　　自修禪德起龕昨解與麼來今解與麼去識得來去底是甚閑家具不家具萬仞峰頭恣險戲　火有證有修未是衲僧極則無為無事猶滯金鎖玄關玄關透出憑誰力萬里神光火後圓。

　　剖菴維那入塔貴眼正不貴行履不名眼正貴行履不貴眼正豈稱行履二者得而兼之須是者漢始得要知麼掉臂從教功位隱聲光磊落在林泉。

　　慧圓耆舊火定慧等修一箭兩垛瞥爾情生萬劫羈鎖要得覿體圓明試玉直須經火。

　　見聞禪德入塔不見而見不聞而聞出此沒彼眼辨手親聲色兩頭俱坐斷白雲深處露全身。

　　性妙尼入塔妙性圓明名狀不得劉鐵磨左轉右轉終是看孔著楔今日事若何無入不自得便入。

　　賾輝燈書記入塔可菴室神鼎堂家駒曾己見騰芳豈其功位一時隱賺殺波旬亂度量且即今事又作麼生毛錐雖未露文彩闇然彰。

　　克章莊主起龕踏遍天涯不曾動步就路還家了無回互不回互堂堂依舊來時路　入塔翻轉祖翁田地重明百丈典型將謂承誰恩力還憑克紹家麟大功不宰厥志不群一段聲光埋不得喬松仍揭歲寒青。

　　參明玉鎧二禪入塔善財參遍明真諦玉本無瑕卻有瑕坐斷有無真不立從教百鳥日啣花。

　　志明定明二禪入塔一老一不老明明路不岐路不岐絕狐疑虛空拶入無回互得旨歸根正是時。

　　允僜楷如二上座入塔本有田地契券分明忽焉魔得其便陳年有理難伸今日歸藏無縫後雨花天女覷無門。

　　淨照禪德起龕萬里淨無雲日輪當午照靈衣不挂絲步步長安道擬議思量點即不到　入塔穢土纖埃埋沒不得若非松柏之姿爭表歲寒時節影團團層疊疊分明示汝安身訣。

　　直恒上座起龕一條大路直如絃未有長行而不住而恒處此菩提座未有長住而不行若乃吹無孔笛唱還鄉曲又是喪車後藥囊了也恒上座委悉麼既善知時節吾今不再三　火六十九年前金烏夜半圓六十九年後泥牛唧月走中間事若何優曇火裏秀袈裟袒半肩蓮胎因己就落臼愜推門須藉永隆手勝熱婆羅三昧門分付渠儂親切透。

　　優婆塞盧觀之起龕入盧家門甚麼物恁麼來出盧家門甚麼物恁麼去若知來去分明說甚他方此世一曲離歌歸去來鐵壁銀山百雜碎　火肉還母骨還父那吒太子無本可據爭似者少年別有超群志必待山僧一把火將三百六十骨節八萬四千毫毛孔竅一齊證入火光三昧使伊父母信受奉行獲殊勝益下炬云妙德空生讚嘆不及。

　　優婆塞鄒崑石起棺玉韞崑山他人睡時我獨醒石中有玉他人濁時我獨清從前寶惜既爾一時放下且道者段靈明落在甚麼處新羅國在海門東　下壙者個若是平地起骨堆者個不是甚處打之遶秖如無陰陽地還著得者個麼喝一喝。

　　戒弟子李文伯起龕坐脫立亡古今標格道人行處如火消冰者裏還有為緣為礙之物也無塵塵剎剎是通津快便難逢者一步　火若人識得心大地無寸土一靈皮袋向甚處著既爾火光三昧是汝放身命處又要山僧特地作麼精金須向火中看留與人間作榜樣。

　　大用上座火皮膚脫落盡一物鎮長靈金屑雖為貴落眼便成塵上座到者裏還著得些子麼著不得要見精金回冶色　入塔本無位次絕安排今日依然特地來木本水源明有自白雲深處露崔嵬雖然祖翁舊門戶無入不自得下骨云泥牛吼破沉潭月。

　　子強立禪師火雖柔必強逢強即弱差排忤逆聞雷按下紅旗閃爍說甚普化空棺飄空鈴鐸不將話柄挂人脣快便難逢者一著攛炬便燒　入塔淛東出湘南入三十年來是何物鐵眼銅睛不識渠與君直下蒼龍窟。

　　自珍塔主火大冶飛紅雪雪寒燄亙天今朝珍玉別絕後與光前　入塔團圞無縫孰能辨主迅機不動到其中千眼大悲咸莫睹。

　　茂修都戎蔣居士起棺以拄杖扣棺云守株待兔壯夫不為直透重玄龍驤虎驟金烏急玉兔速不將姓字挂凌煙萬里摩雲看俊鶻　火蒼龍不戀沉潭靈鳳遙天振翮如是三昧聖凡罔測往來三界之賓出沒為物作則且道即今以何為驗全體是金看火色通身是膽致名標。

　　子明米頭火踏碎虛空米熟也未分明足下無私要顯火光三昧何謂如此多虛不如少實　入塔明明不覆藏▆要成特地電捲與星馳五眼莫能覷。

　　了悟上座入塔歸元有處不變不遷拔萃超群染汙不得掣電機看標格罷卻干戈百艸頭從教野老稱平貼。

　　觀音迦葉阿難緣覺諸天監齋諸像開光師云大覺光明權乘不知權乘光明獨覺不知獨覺光明聲聞不知聲聞光明天人群生之類皆不知也山僧今日一齊點出直教光光相羅如寶絲網乃點筆云大眾見麼海神知貴不知價留與人間光照夜。

　　古靈禪德火皮膚脫落盡一物鎮長靈且道是甚麼物遼天片雪點紅爐　入塔本無位次豈屬安排放下便穩陸地蓮開。

　　弘宗誓書記起龕離我者裏恣汝意三千里外無非此臨岐休待涉遲疑直教俊鷹趁不及　入塔生平烈倔頭不屑預蟲豸只知覆卻船那顧生死海汝思已矣我心場哉今朝功位一時隱百鳥啣花莫浪猜靈旭莊主火耕遍祖翁田與地誰知未熟不臨場光親證諸三昧便見優曇遍界香。

　　明機老禪德火人生空百歲不明此一機拈炬云會麼八十翁翁入場屋真誠不是小兒戲。

　　卓也巍知藏火拶到虛空粉碎還他卓立不群劍力上走馬烈燄裏飛騰大象不遊於兔徑從教天下競紛紜　入塔藏身處欲隱彌露喚不回八字打開坐斷萬機無(朕▆)團圞無縫卓巍巍。

　　玉燈昇知藏起龕清淨法身濃滴滴從教扭斷娘生鼻大鵬纔展翅摩霄快鷂俊鷹趁不及　火者漢傲頭太煞癰疽示現多般不顧刺人心眼猛火更著油煎正恁麼時煎後又作麼生玉兔東昇燈煥耀孤光直透斗牛寒　入塔真玉泥中異泥水也通身不墮悄然尊貴住合同船子是通津。

　　純念碓頭火擬心即差動念即錯直得純清絕點猶是真常流注委悉得麼火蛇劈面無回互。

　　映章琛上座封龕蓋覆不得合有所長以雲深契夙以戒映冰霜烈倔生平無少剩更將何物為囊。

　　起龕離卻者裏不免錯過不離者裏爭見通方芳乃去住自由卷舒自在上座也須知時識宜始得起。

　　掩土者一片地分付來多少時也是汝一回贏得且喜沒交涉有交涉一段清風動寥穴。

　　修慧上座起龕踏遍天涯路不曾離者裏全機展拓趁風雲擬議白雲千萬里　入塔本來慧性不假修持只恐不是玉是玉也大奇奇處作麼生道落臼推門歸根得旨。

　　爾章上座入塔有證有修擔雪填井無來無去宛爾全彰我觀曠大劫來大千剎土無芥子許不是上座捨身命處且道捨不盡(底向)甚處著飲水若知源當處自寥廓。

　　恒澤圍頭起龕緩步趁不及急行又錯過不錯過空裏磨盤生八角　舉火火蛇擘面豈待揚眉還如膏雨澤及斯時澤後如何靈光恒煌耀照盡體無依　入塔引水澆蔬瓜熟蒂落是甚麼莫動著。

　　新鳴大鐘法海津梁名山標準合千聖之舌為一音宣揚無量言詞海正當音未發時諸人領略得去則諸上善人功不浪施其或未然試看山僧重宣此義去也遂擊之。

　　守行耆舊起龕八十行腳步不曾移尋常行履何用遲疑恰值禹門卸甲時　火久鍊成鋼老薑愈辣若只待兔守株爭見蒼鷹俊拔入冶精金色更增從教身心奉塵剎　入塔殊勝行不思議用行之舍藏之總是當人身外底身內底鶻眼龍睛莫可窺。

　　機緣

　　僧參師問近離甚處僧云楊岐師云還見三腳驢麼僧云見師云即今在甚麼處僧忙然師云掠虛漢便喝出。

　　僧參師云那裏來僧云南嶽師云石頭路滑作麼行履僧云且喜親詣座下師云念汝新到且坐喫茶。

　　新到參師云那裏來僧云江西師云夏在甚處僧云百丈師云野狐話彼中作麼商量僧云因果歷然師云還有別具眼者麼僧罔措師云學語之流。

　　僧參師拈盤中果云粒粒達磨眼睛甚處得來僧云莫怪某甲澹薄師云得恁麼麤心僧擬議師云且坐喫茶。

　　師落堂問眾懸巖撒手自肯承當如何是諸人自肯處首座云渠儂得自由粲維那云八花毬子上不用繡紅旗師云好事要大家知粲云土上加泥師云絕後再甦欺君不得聻粲喝師便打。

　　僧問我宗無語句實無一法與人因甚有三玄五位師云獅子咬人韓盧逐塊進云一明一切明因甚有重關未透師云最苦是新羅。

　　九日師問眾鬱鬱黃花無非般若花在此作麼生會般若品維那云從來不眼花師云辜負黃花也品擬議師云果然。

　　晚參師云三日不相見莫作等閒看又過半月了也如何是諸仁不等閒之處粲書記云眉毛眼上橫慈知藏云伸手元在縮手裏師云一對無孔鐵鎚。

　　師落堂聞鐘鼓聲問眾不喚作鐘鼓是甚麼響眾下語不契貞知藏云心不負人面無慚色師云道即太煞道只道得八成聲畢又問鐘鼓之聲在甚處去也先都寺云曲不藏直師休去。

　　問知客賊來須打客來須待忽遇賊客同來時如何無對眾下語皆不契師代云消得龍王多少風。

　　問眾末後一句始到牢關如何是末後一句誓侍者云誰人皮下無血師云還過牢關麼誓便喝師便打。

　　問眾不是風動不是幡動不是心動是甚麼動契中云和尚口動師云山僧罪過。

　　普請搬瓦次師問眾瓦礫堆中有無價寶阿誰拾得貞知藏云從來不借他人力師云何不道不堪舉似和尚。

　　問眾一九二九相逢不出手無手人行拳作麼生會先都寺云泥裏洗土塊誓書記云青天白日師休去問眾杲日當空因甚麼堅冰不化誓書記云禍不入慎家之門印知殿云時節若至其理自彰師云好各與一頓痛棒。

　　問弘宗我宗無語句實無一法與人你以何為宗宗云珊瑚枝枝撐著月師云未在更道宗便喝師便打種荳師問眾古者道種荳不生麻不得道是荳且道生個甚麼眾下語不契師代云待有別生即向和尚道。

　　問眾牆壁堅牢外賊可禦只如家賊難防時如何眾連下語不契融書記云青天白日師休去。

　　問眾癡人面前不得說夢衲僧分上道將一句來昇知藏云道即不辭恐上紙墨義悅眾云一個閒人天地間師云好各與三十拄杖。

　　師問迪宗阿誰教你禮拜宗云從來孝子諱爺名師便打。

　　問眾二祖立雪斷臂便得安心諸人排立得個甚麼　侍者云設有所得即鈍置和尚師頷之。

　　問眾無夢無想主人公在甚麼處昇知藏云甕裏何曾走卻鱉韜知藏云描不成畫不就師云非汝境界復云主人公還喫飯麼權書記云終日飽齁齁地師云未必學侍者云百雜碎師云以何為驗學無語師便打。

　　問眾人人有個影子寸步不離因甚踏不著是書記云金不博金義悅眾云眼中不著屑學侍者云怕爛卻那昇知藏云踏著即不堪師云總是鈍漢。

　　問眾不著佛求不著法求不著僧求跪香者求個甚麼學侍者云不經一事不長一智照知藏云恩大難酬權書記云不可辜負和尚師休去。

　　舉竹篦子話問眾權書記擬開口師打云不得有語聻是書記禮拜退師亦打云不得無語聻行監修云要頭斫將去師亦打義悅眾云塞卻天下人咽喉師打云又是一個韜知藏云某甲性命在和尚手裏師云降將不斬南宗亂統師連棒打趁。

　　僧參師云那裏來僧云襄陽師云龐公襆頭有人承受麼僧云不知師云你不從襄陽來。

　　僧參師問那裏來僧云河北師云近日干戈擾攘因何得到此間僧云長安甚鬧我國晏然師云你背後是甚麼僧擬顧師云大好晏然便打。

　　僧參師問近離甚處僧云潼泉師云潼泉長老一向水漉漉地近日為甚乾暴暴地僧云住持事繁師云我有十棒寄與潼泉不與上座相干。

　　僧請益高峰六問云大徹底人本脫生死因甚命根不斷師云逢人但恁麼舉進云佛祖公案只是一個道理因甚有明與不明師云喜識盡時消息盡進云大修行人當遵佛行因甚不守毘尼師云還他識盡髑髏人進云杲日當空無所不照因甚被片雲遮卻師云苦瓜連根苦甜瓜徹蒂甜進云人人有個影子寸步不離因甚踏不著師云切忌對眾謾語進云盡大地是個火坑得何三昧不被燒卻師云著忙作麼師垂語問眾云遇佛則禮逢魔即降忽遇魔王變化為佛在諸人面前時如何眾下語不契請師代師云一刀兩斷復云魔固如是佛乃三界大師因甚也兩斷眾下語畢師代云家無二主國無二王。

　　飯食訖問眾云更有一人因甚不應供一僧云他不喫師叱云麤人何不道他不饑一俗士云某甲一生喫飯未曾咬破粒米師云噫冷灰荳爆。

　　晚參次聞牆倒聲師云好個消息且道好在甚麼處文伯云破也破也師不肯代撫掌大笑。

　　師問眾人人有無價寶珠若知有底試呈出看一僧鳴指而出師云猶帶瓦礫在復云珠則不無因甚不放光眾下語不契師代前語云一生用不盡代後語云蒼天蒼天。

　　師落堂問眾一口氣不來向甚處安身立命俊侍者云水流元在海月落不離天悅眾云樹高千丈葉落歸根師云切忌依艸附木復云只恐不是玉是玉也大奇。

　　二僧參師云獅子遊行不求伴侶因甚有兩個僧擬議師云一對無孔鐵鎚。

　　天童機緣

　　師因同參訪問云昔日廬山得力句曾舉似人否師云直得匙挑不上參云既是匙挑不上何得分天童座居一眾之首師云若不是老兄相悉揆上座一生受屈參云近來瀑布又不流也師云你再說我即嘔出。

　　僧問如何是空手把鋤頭師云放下著進云如何是步行騎水牛師云亂走作麼進云如何是人從橋上過師云是甚麼進云如何是橋流水不流師云眾生顛倒迷己逐物。

　　僧問牛頭未見四祖時因甚百鳥啣花獻師云乞兒見小利進云見後因甚不啣花獻師云禍不入慎家之門。

　　秉命落堂考工問僧槎菴云時時勤拂拭為甚不得他衣缽僧云本無著處師云道本來無物底為甚又得僧云得與不得拈過一邊請師別致一問來師云大小禪客向語脈裏轉卻僧云愜是師便喝　問僧順宗臨濟宗曹洞宗你順那一宗僧無對師云元來你是無地頭漢便打　問僧天如云我喚天如你來作甚麼僧云爭敢相違師云到即不點　問僧景堂併卻咽喉脣吻道將一句來僧叩齒師便打僧云話頭也不識師云你但喫棒我要話行又問僧恒粲云你道一句看僧擬對師打云塞斷咽喉了也又問妙圓圓方擬開口師劈脊便打云待你開得臭口堪作甚麼　問僧祖鑑電光莫及石火罔通你作麼生鑑僧顧佇師打云有眼如盲　問僧竺文祖師西來不立文字因甚有竺文僧展兩手師云破故紙　問僧覺濤陸地波濤你還覺麼僧無對師云沒溺之鬼　問僧六通五通六通如何是那一通僧禮拜師打云一竅不通　問僧雪岸莫是作家戰將麼僧云不是不是師打云艸賊大敗僧一喝師又打云孟八郎漢　問僧冰輪你我燒作一堆灰向甚處相見僧便喝師云棺材裏瞠眼又問履端你道道看僧亦喝師云同坑無異土僧云放過不可師打云我卻放你不過　問僧柏隱遍界不曾藏你向何處隱僧便拜師云尾巴露也　問僧雲屏狗子無佛性話你作麼生會僧云無師云是你無　問僧映崑天地未形時映個甚麼僧云不會師云不會卻親切　問僧頑樸太平寰宇斬癡頑時如何僧云不會師云今日不斬無罪之人　問僧劍眉眉間挂劍時如何僧云血滴滴師云性命何存　問僧夔門十方婆伽梵一路涅槃門路頭在甚處僧云不知師云路頭也不識　問僧懷璧展手云懷中之璧呈似我看僧忙然師云頑石頭。

　　問眾連日好雨點點不落別處且道落在甚麼處一僧云通身慶快師打云者一點聻僧無語師云何曾慶快自代云何不道正是某甲放身命處。

　　僧冰輪屢入寮呈見處師盡與掃卻僧一日云某甲總被大師折倒了也不知如何趨向即是師連掌云擬向即乖師入堂經　次驀把住云你因甚死了活不得僧擬對師又打僧隨入寮云今日活也師云為甚又活了死不得僧禮拜起云大師莫瞞學人好便出師喚云上座醒醒著。

　　堂中舉狗子無佛性話命眾下語天山云誰家灶裏火無煙師云趙州意作麼生僧便喝師打云夢見一僧云缽盂不用重安柄師云別人道過底一僧云疑殺天下人師云儱侗不少一僧云相識滿天下知心能幾人師云合不著斐章作嗥嗥聲師云這畜生醜也不識一僧云為有業識在師云親口出親言一僧云某甲不敢辜負趙州師打云我也不辜負你。

　　問眾萬里無雲為甚青天也須喫棒槎菴云只為青天所以有棒喫分師云有一棒到上座上座應知痛癢無一棒到上座又作麼生僧云當不較多師云放汝三十棒僧云知恩者少雲屏云心不負人面無慚色師云喫棒無了日景堂云放過不可師打云愜是天山云恩大難酬師云知即得一僧云大師棒教誰喫師云你是不知痛癢漢恒粲云只為無雲師云正好喫棒便打。

　　問眾見色便見心庭前雪獅子是色那個是心一僧云依樣畫貓兒師云畫到驢年一僧云打作兩橛一僧云不向他求師俱不肯一僧隨入寮云某甲從來不曾眼花師云狗口出象牙。

　　臘八問眾世尊睹星悟道因甚有人云悟即不無落在第二權書記云欲窮千里目更上一層樓德知藏云從門入者不是家珍師云汝等問我僧理前問師云選佛若無如是眼宗風那得到如今。

　　問眾行住坐臥不離者個且道者個是甚麼昇知藏云描不成畫不就師云要且摸索不著。

　　問眾者個若是頭上安頭者個不是斬頭覓活若為作得主宰好一僧云早晨喫薄粥如今又覺饑師云狗口出象牙。

　　問眾併卻咽喉脣吻道將一句來一僧云和尚話墮也師連棒打趁。

　　問眾男兒當自強衲僧自強得個甚麼法維那云若有所得即鈍置和尚師休去。

　　問眾庭前殘雪日輪消室內紅塵遣誰掃你諸人如何掃眾下語不契師代云某甲沒者閒工夫。

　　華嚴會法衣二十四頂到山問眾大庾嶺頭一領提不起因甚有許多來林書記云且喜全身擔荷師云何不道阿誰無分。

　　問眾風吹石臼念摩訶是何章句慧侍者云文不加點林書記云不是知音徒側耳眾問師師云聾人爭得知。

　　屋倒問眾樹倒藤枯且置神鼎屋倒是何消息峰侍者云破也破也林書記云雲開日現師不肯自代云何不道從來蓋覆不得。

　　問眾如臨深淵如履薄冰世為君子人也衲僧分上又作麼生林書記云渠儂得自由法維那云心不負人面無慚色師頷之。

　　舉鏡清眾生顛倒迷己逐物問眾云不顛倒處道將一句來眾良久不出師云也救得一半又問山僧道救得一半作麼生會一僧云雪上更加霜林書記云心不負人面無慚色印知藏云終不節外生枝師云何不道文不加點。

　　磚瓦出窯次問眾經大爐鞴色更光輝因甚黑漆漆地林書記云某甲不曾眼花印侍者云掬水月在手弄花香滿衣師休去。

　　因雪問眾好雪片片不落別處且道落在甚麼處眾下語不契乞師代師代云和尚莫要苕帚麼。

　　問眾為人自肯乃方親一刀與你兩段作麼生肯見侍者云和尚婆心太切。

　　問眾不問如何若何併卻咽喉脣吻道將一句來法維那云若不是某甲洎向和尚道師云因甚不道法云爭敢諱卻林書記云不辭道出恐違師命師云何妨道林云不必印知藏云直得口挂壁上。

　　舉報慈聞鳩子聲問僧是甚麼聲僧云鵓鳩聲慈云欲得不招無間業莫謗如來正法輪命眾代語不契眾請師代師代云某甲不曾耳聾。

　　問眾牛頭見四祖後為甚百鳥不啣花來獻權知藏云人義盡從貧處斷師頷之。

　　燒山問眾火燄裏轉大法輪且道說甚麼法眾下語不愜權知藏云聾人爭得聞師云道即太煞道秖道得八成眾乞師代師云何不道文彩全彰。

　　師設三問以驗來學　問。

　　神鼎峰高遊人罕到因甚到卻不點。

　　咳吐掉臂知你搆他不著因我得禮你還覺額頭汗出麼。

　　來探水者我者裏一滴也無因甚雙虹橋外雪潺潺地。

　　以上三問凡新到高流機語相愜即便明窗下安排互相決擇若是影響閒神一任汾陽打發。

　　　(門弟子定祿　性蓮捐刻第九卷)

一揆禪師語錄卷第九終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷第十(師諱元揆)

　　侍者海印記錄

　　詩偈

　　送玅圓覺侄歸南嶽

使乎憶昔赴天童虎鬚數捋觸祖翁法戰通身渾是膽縱橫曾不折英鋒千里翩翩唱凱旋光生七十二雄峰別來經今十餘載書既不達信無通非關彼彼生鐵面各天分化緣西東我來席典湘山寺諲老門庭偶爾逢知有同條居嶽頂崚𡾓翠疊紫煙封杖藜幾欲披雲訪曲指徒思山水重何期再見不辱命林泉笑識舊音容下榻連朝話風雨匆匆俄爾理歸笻餘衷未盡玄沙紙一一憑舉似同風

　　天童道上作

松陰清一徑廿里快遊心索句連雲得逢溪聽水吟村煙籠日煖塔影入林深款步孤亭下涼風遞好音

　　種桂次弘覺老人韻二首

藹藹移新砌平分月窟陰芳流嵩少遠種異別山尋香抱三秋萼枝邀五色禽庭前不改翠宜作歲寒林

震旦承陰後重忻此日栽金風飄玉粒曉露滴香臺韻勝霜前菊芳於澗底梅靈根原自異偏耐九秋開

　　過洞庭湖

野泊深遐思蒼涼趁曉風湖光渾渺渺帆影信匆匆鴈沒擬應北霞明僅辨東南溟何處遠煙際水吞空

　　雙虹橋偕契先兄晚步

山空雲物淨疊翠鳥聲長竹逕歸樵晚巖苔襯足涼野泉飛澗石新月到松岡何幸雙橋上重分良夜光

　　壬子除夕

歲分當此夕柮火慰情深蔬饌聊兼味香鐘度足音山幽頻入夢茗酌漫清吟四十明朝是挑燈媿客心

　　黎淳夫內翰讀余詩有懷見招次韻

野性於詩拙閒吟亦偶然敢當方外誼幽泄句中玄梅澹花十片琴橫雪一天時邀緇侶共知是幾生緣

　　華嚴菴訪中和上人不遇阻雨

閑攜二三子優遊訪舊來連朝雲滿室一夜雨濃苔清夢蕉窗遠枯禪連漏催獨憐籬下菊意欲向人開

　　贈昶菴和尚

一葉分雙桂三玄冠五宗行藏標古韻展托見英鋒道固非南北時乎迫歲冬法林蕭索盡挺操有蒼松

　　晤李讓肩進士

邂逅逢精舍投機片語中陰濃無酷暑茗熟有清風忌味非韶樂聆音別爨桐若教沉太古及第悟心空

　　贈普菴堂恒現上座

拄杖飽風霜居山道韻長杳然忘世味無復問滄桑松老增餘翠梅寒報晚香祖燈時一剔何處不輝煌

　　新秋

四壁蟬音滿庭梧影漸疏涼飆清瑟瑟敗葉隕徐徐謾切悲生事閒吟得自如緬懷彭澤令高世孰能歟

　　又

五載居南國知音已闊疏秋雲隨世薄夕月入簾徐味道心仍樂趨炎我不如蕭蕭蒲柳色寧耐柏松歟

　　示樸實禪人

質樸僧家事風標素可誇一菴忘歲月百衲度韶華戒月清時輩心源注道芽安身無別法不羨鳥啣花

　　寄盤山與峰和尚

不典溈山席彌開南土宗鳳毛依座滿角立見麟叢大仰孤芳現楊岐一脈通盤山峰頂月重照楚天空

　　寄芙蓉古梅和尚

退鼓撾溈嶺聲光宇內充迅機凌佛果翰墨起明嵩法苑輝金石肉山見禹功天書如降至莫更傲芙蓉

　　壽石霜碧眼和尚六旬初度

曇花初現日瑞氣協毘藍應物忘身世傳燈照楚南臘高嵩嶽古德備海天涵法柄持秋晚咸知老益堪

　　次韻贈石霜耑使憨峰

祖席霜華重聯芳今昔優點胸誠巨擘會老大宗猷嫩桂開新葉英聲襲晚颼大哉曾有記卓立異同儔

　　寄南嶽一雨和尚

廿載同條誼徒深千里思君名喧嶽頂予陋愧湘湄良導怡佳遁宗風日漸危師門殊有待力挽應何時

　　和余百逵文學遊山二首

洞壑碧如藍東籬菊未殘尋幽來上客敲韻聽哀湍元亮甘辭祿丹霞薄選官連城希世璧應不換金襴

相逢賢釣隱孰繼子陵竿水淨涵秋月香清見玉蘭幽情殊闊略世態任紛漫獨惜深林鳥頻呼人挂冠

　　人日送紺眉漢波二兄赴龍牙安眾

祖席嗟雲冷披蓁不厭深聯燈分月皎法電起龍吟凍解寒苔徑梅存白雪心春風生杖底相次賴為霖

　　贈易九有文學

逵士空今古行藏得所如逃禪依竹院經濟抱琴書賞菊非耽酒垂竿不在魚逢人皆說項幾共賦歸歟

　　又贈次文震孟先生韻

仕也非無意彈冠慎昔憐履貞臻聖域抱節樂羲年坦率傾豪俠清閑不問僊傳家殊有策贏得日高眠

　　子陵寺懷古

友帝無矜況不臣獨存清節在乾坤釣臺遠並香臺古夫子渾忘天子尊一代衣冠歸蝶夢千年佛火煥仙園我來欲續投竿賦瑟瑟松聲雪滿軒

　　和覺範洪禪師竹尊者詩(原韻竹林前一株挺秀名尊者詠之)

婆娑雲外半清枯歷盡冰霜貌愈臞自足千峰堪法供不煩一缽問賢夫風雲匝匼凝衣裓花鳥常餘聽法徒晝夜伽陀談不息可存一字在胸無

　　又

雪玉森森異眾枯風清梵詠自靈臞神通幾許離西竺高節偏宜合遁夫果熟有香邀鳳侶雷驚時逼化龍徒春煙漫作桃花浪一葦依稀似泛無

　　又

深院容儀雅不枯何緣此土誕清臞節高慵跨青霄鶴根淨寧同白足夫應是剎塵殊現跡豈辭枝葉累匡徒每憐塵客來瞻對頓滌煩襟一點無

　　又

虛心應物味甘枯彷彿嵩山碧眼臞飽沃煙霞同逸士頻敲風月暢林夫法空座亦離方所不二談時薦幾徒立雪夜深人去後親承此道世應無

　　集張郡侯署中道話賦贈

僊佛由來一貫之一爻纔動便支離木樨香綻明無隱蛙鼓聲沉悟有時日集群賢談不二間尋緇侶論新知何須社結東林遠金紫叢中道亦宜

　　瑞巖老人書至并讀膺弟寄懷詩次韻

空驚搖落賦支離短棹無由問水涯無酌每懷明月對有山難訂故人期音勞遠塞鴻千里興滿披雲杖一枝好是峰高憑極目不堪秋氣再登時

　　荊南龍山落帽臺

邈矣斯人未可期佳山空憶昔遊時荒煙艸自年年碧落帽風仍颯颯吹解粗歸來原有賦挂冠休去豈無枝何如鳥盡弓藏後杳杳青雲不可思

　　月掌即事

秀發難為造化工招提幻出翠微中蒼巒環曲如秋月一掌遙舒托梵宮說法臺空思往哲棲禪石碧想遺風森森古柏庭前在投老猶堪慰眼空

　　訪黎淳夫進士

東山幽處許相尋入戶梧桐滿地陰最喜艸堂明簡略閒同花鳥樂深沉兒郎已見傳家策書劍猶存經濟心聞道竭來頻謝客獨為野老一開襟

　　淳夫讀玉首座新秋百詠有作次韻

禪外詩魔笑貫休也驚葉落賦離愁敲殘夜雨風仍急詠入騷壇淚欲流滿目廢興江上冷一腔今古句中收烹泉且對凌雲客孰謂韶光不暫留

　　挽黎淳夫中翰

聖主求賢正急時何堪旭日遽西移才華已羨三蘇玅詞賦常驚七步奇枕物豈耽南面樂臨風難禁北萱思從今流水高山意方外知音我問誰

　　余居放鷹臺田已颺寄詩見懷次韻

一杖飄然過古臺遙遙猶復累君懷但知月色山中好懶聽鴻音天外悲怪石豈隨流水去霜華易點鬢邊來逃禪屐子如稍健莫為幽人惜緣苔

　　李盛生鄧旦生諸子過訪贈詩即韻答之

因尋楚水弔文雄覓得佳山翠靄中唯愛閑雲供老眼羞將短髮對芳叢經傳有志君須決道曠無涯我愧隆欲結東林期六士此心知屬幾人同

　　遊大蹟山贈九山禪師

曳杖穿雲到上方華宮隱翠白輝煌巖花已並天花落柏葉常侵貝葉香清磬一聲馴洞虎晴霞幾片映松堂滿前頑石頭皆點應是生公舌廣長

　　題觀音巖

聖蹟名嵒冠楚天何須海岸謁金僊崚𡾓面面洛伽秀梵韻皇皇水月圓應惜群生資化境還從熙世設冥權音聞遐邇無虛日半偈非關舌底宣

　　壽湘陰陳邑侯瑤鶴

天香丹桂發秋高樂只民歌盛祝謠苕水文風生玉浪瀟湘德澤惠瓊瑤獻觴僊子花間醉適意琴絃月下調壽域如松長不老還期白社賦逍遙

　　湘陰邀契先和尚回山次韻

杖笠翩翩破曉煙松皋竹徑盡爭妍音開僊梵雲千壑香冷梅花雪一天酌罷清泉燒燭短吟來好句羨珠聯更看玉麈風生座驚起蒼龍躍澤淵

　　次韻答方大也居士

達人去就亦奇之得意湘山應不離隱釣自矜臻道域避秦終遂樂天時尋幽選勝情殊遠在欲行禪孰與知浮世那堪駒過罅勞生何事苦隨宜

　　再次前韻招方大也來山

松門聽履日殷之形影非關論合離瀹茗有香思酌處詠梅拈韻欲分時擅場筆力推君玅流水琴音許孰知翻憶當年佳話在品題泉石正堪宜

　　寄大龍崇山和尚

坐斷龍峰不計秋洞簾高捲闊雙眸敲風打雨明偏正笑月哦雲接上流曲唱新豐知韻險玄通鳥道迅機投相期欲話同風事幾度空懷雪夜舟

　　對菊懷友

秋老庭前菊正芳臨風時復惜寒香故人殊切雲千里落葉翻驚雨一床弄色花枝隨日短書空鴈字語音長相傳莫問衡陽信兩鬢那堪鏡裏霜

　　遊玉池山

曲澗尋源到玉池天空一鑑豁青眉鶴來松頂巢明月雲束山腰護紫芝上世金僊標淨理下方鐘磬遞幽思更憐傑閣霜飛夜竹韻風敲弔九嶷

　　遲漢波兄不至

捲簾雨霽看雲飛有約尋思應不違鵲信簷前時恍惚樵音林外聽依稀梅花詠遍香仍洩夕照吞空景亦微茶熟敲冰濃再煮夜深還自步荊扉

　　唐邑侯偕廖千能先生蔣孝廉入山紀賦

逸興翩翩羨達賢相期又幸虎溪邊松堂語笑凝煙篆石徑徘徊破蘚鬈機契三生非釣隱詩成七步亦通禪謾言林下今寥落蓮社而今有適僊

　　又

名山幽處應招賢喜接籃輿坐石邊新茗正逢香瀑雪黃鸝呼破薜蘿鬈風追元亮寒花醉筍憶東坡玉版禪何必滄浪清濁調遊心贏得勝真僊

　　唐邑侯見和用前韻再答

河陽花盛紀侯賢又見芳垂湘水邊醉理琴音清雪操吟來筆底秀雲鬈掀髯快得驚人句艸聖奚論格物禪惠我林泉金石誌他年想見宦遊僊

　　廖千能明府見和用前韻再答

文獻風流見古賢輕舟雪夜泛湘邊芝眉高放洞庭野佳句搜空嶽色鬈曲弔汨羅增遠慨僧尋竹院快談禪三生石上忘機處何似桃源七日僊

　　蘇祗先天牧昆仲諸文學來山和詹教授詩見贈次答

何幸斯文造極峰寒煙蘚薜盡開封韻分白雪情因闊吟遍黃花興益濃滿座不須論劍客雙蘇今復羨人龍素非夙有東林約三笑溪頭豈易逢

　　重訪中和上座於新搆田園精舍次壁間韻

年來深喜按雲頭花圃新開樂晚秋竹榻淨敷存古道香臺無復有閑愁千金豈易田園樂一杖何煩煙水遊幽鳥聯翩呼挂搭今宵借問肯容不

　　諸葛祭風臺次石碑韻

日暮江天一鑑開尋追往事弔空臺三分鼎業凌吳術幾片碑殘揭漢才千古尚存風凜凋連環應惜火工摧蕭蕭赤壁侵雲墨若箇從茲辨劫灰

　　山樓

憑欄獨坐雨餘天綠樹煙中吼瀑泉牧笛數聲人意遠一鉤新月到疏簾

　　登金山作

浩瀚中流一點青風雲物態適幽情樓船簫鼓年年似況值秋江月二更

　　應月掌請曉發荊南

纔羨名園欲挂瓢何期金地續遙招卻憐知己無窮思並作薰風一杖挑

　　寄楊觀吾居士

月掌山前一片月清光萬里淨無雲道人且喜曾親到到得如何見得親

　　菴中同張維時坐雨

滴碎梧桐秋雨沉喜逢僧院有同心談空不必須三寸風竹冷冷一室琴

　　次韻答丁晉臣明經三首

法教東流白馬馱群生依賴自婆娑堪憐不解安身者姓字空留在汨羅

靈根不易現支那肯縱光陰眨眼過信步踏翻▆根子臨機若箇不僊陀

桃花悟不在花敷悟後誰知一字無知止深坑咸可畏得跏趺處且跏趺

　　隨菴和尚舟抵星沙書來四絕次韻

友誼翩翩憶昔年俄驚空谷足音傳支笻宛轉松門外一片征帆夕照邊

數閱梅花詠白頭遐思奚啻喻三秋何如一片湘山月皎皎仍分旅夜愁

朽床繞指羨當年一世高風冠楚天我愧力綿供灑掃謬膺師命路三千

祖道凌夷近可傷滄浪水濁混清湘相期莫倦中流砥障令聲歸百谷王

　　爆竹頌示眾

紙裹麻纏卻有神轟聲若箇不醒醒等閒不獨驚人耳粲發心華大地春

　　募齋僧

祖剎新開選佛場森羅萬象盡生光法輪大轉無他藉先請食輪助闡揚

　　募修石橋

夾岸深溪架一虹人天有路藉斯通眼前一度一聲佛休問前程幾許功

　　募供佛燈

輝天鑑地一真燈隨色摩尼久沒塵倘幸高賢重剔起大千何處不分明

　　募知浴

滌垢誰知水是塵還他入水見長人良因結就諸開士悟得其如用得親

　　禪子募三衣乞偈

袈裟零落剪雲霞寵辱無驚樂歲華志士豈甘稱獨覺須將福利告檀家

　　募油鹽供眾

卸盡諸方五味禪神峰一味總蕭然知音須賴調羹手信手拈來百味全

　　募修造

殿古難堪風雨傾從來物故待人新不須海嶽探名勝眼底靈山好布金

　　募裝大佛金身

修身不在歷僧祗信手拈來便得之施受因功如響應從來福海貴培滋

　　示昱堂炯首座

密用潛行掣電機從來收放貴臨時一燈燄燄傳無盡分付親承入室兒

　　示慧鋒鎧維那

住山斧子謾藏鋒歷遍諸方氣宇雄今日永隆重漏泄天童一脈幸流通

　　示月濤粲書記

舌吐雄峰見馬師兒孫又見力傳持喜今一片湘山月太白傳燈不盡時

　　示洞野先監院

半座曾分弄白拈縱橫施設主賓全可憐佛祖齊生按忤逆誰知有嫡傳

　　示弘宗誓書記

信手拈來著著親全機展拓在當人瞎驢滅卻吾宗眼始見花開五葉新

　　示迪山品維那

河北當年憶大風由來斯道賴人弘吹毛體用全彰處始是吾家正脈通

　　示等菴定首座

孤標散席嶺南來鼎岫重轟濟北雷大用縱橫無向背為霖直教普天該

　　示勗韜俊監院

苦志親依十五秋豁開心眼迅機投棒頭點出滔天浪珍重曹溪一派流

　　示鐵山智上座

生平鐵面絕疏親佛祖當前不讓仁豎亞摩醯空世眼從教處處現真燈

　　示節菴祿書記

西江一喝耳雙聾神鼎重論蓋代功舌底瀾翻分一派沿源不斷永流通

　　示道權法維那

大法難堪此際危開權顯實貴全提滹沱一派深無底珍重沿流不斷時

　　示修木林書記

三頓親遭毒手來栽培大樹見良才由來拔萃非凡木要使門庭遍地開

　　示簡文印書記

掌握吹毛逼膽寒剪除諸見徹根元從教拈出無文印著著臨時顯玅傳

　　示覺乘印知藏

虎生三日氣吞牛掣電機先針芥投珠玉莫容魚目混吾宗正脈有源流

　　示昱林知知藏

舉措應知達本真和同切忌事因循頂門迸出超方眼始作人間不夜燈

　　示隱中顯書記

皮髓分來有變通流芳隱顯執其中祖禰不是閑殃及要見花開果自隆

　　示越倫曠知藏

玄言妙諦閑家具一唾無非眼底塵為法忘軀他自利淵源祖道越常倫

　　示宗朗心知藏

大死由來有活時通身手眼用隨宜當陽拈出吹毛利不犯鋒鋩起瞎驢

　　示非石琇監寺

覿面當機一著先入廛垂手顯真傳憑將一滴滹沱派遍界從教浪潑天

　　示六標蓮侍者

耳聾喝下協全提舌吐親承顯大機不露鋒鋩標正脈青蓮始見出汙泥

　　示密弘煥居士(易歇華)

拶到心空及第時選官選佛兩相宜化龍杖底單傳旨舒捲憑將赤手提

　　示省凡越居士(陳維垣)

團圞再見話無生珍重吾家七尺藤佛祖當前生按下始稱特達續分燈

　　寄若松法侄

翻思玅喜住菴時入室翩翩有俊猊此道而今寥落甚臨風拈出語同枝

　　送洞野先都寺住永隆

春風掩冉拂陽和子去難辭煙水多我憶故園移錫後無人賡唱紫芝歌

　　送月濤粲書記回淛東

一帆湘水路三千越嶺雲歸旦夕間我有一腔千里意芝峰又得好音傳

　　贈覺印法侄繼住可菴

從來父業子相承繼述而今喜有人放出虎鬚親捋手洪波鼓起洞庭春

　　題畫

萬山深處萬年松一座樓臺傍石叢欲問讀書人姓氏子房一去漢庭空

　　寄漢波和尚繼席龍牙兼壽六旬初度

風生玉麈粲天花協贊天人雍肅遐白髮登壇須老將佇看七尺起龍牙

　　贈湛修和尚中興泐潭

瓦礫翻成釋梵宮輝煌重喜繼高風非惟水到渠成也濟北湘江一派通

　　寄贈劉子肇經元

力辭彭澤賦歸來味道居官二玅才何幸湘干蓮社裏文林又報一花開

　　贈陳席待經元

佳名不欲上公車筆力爭開上苑花翻憶逝川增聖慨千金難買樂煙霞

　　示易和生居士

白駒過隙影難停擾擾誰能惜寸陰一念回機超物外曇花香透劫前春

　　示易瞻雲居士

讀罷焚香茗熟時忽逢佳客論新知西風陣陣驚搖落一夜霜飛染鬢鬚

　　示文彪學侍者

巾瓶記取應三呼剖腹剜心敢負吾珍重跺跟恣爾怠山藤劈脊莫嫌麤

　　示鑒融宗知藏

鑒徹根元電拂機吾宗殺活貴臨時直教良驥窺鞭際棒下無生續祖禰

　　示道開蓮知藏

法戰場中展一回全鋒力敵刃無虧門庭建立須孤峻從教優蓮遍地開

　　示素輝明知客

大法明明不覆藏陽春一曲別宮商胸襟流出無他藉花自開時果自香

　　(福田居士涂雲芳　門弟子成品)

　　示麗天淨侍者

吳越依然鼓大風誓誠殊不浪施功祖禰不是閑殃及要見花開果自隆

(終)


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷第十一(師諱元揆)

　　侍者成顯記錄

　　書復

　　復黎淳夫諸縉紳護法

　　吾宗之最著於唐宋間而荊郢襄鄂素稱禪窟當時士大夫留心宗門者有若相國裴公休內翰楊公大年都尉李公遵勗相國張公商英一時名賢常遊禪席諸大老之門鏗鏘激揚於斯為盛不虞數百年來祖庭雲冷法社寥寥是豈無選官選佛之人遞相唱和乎抑吾道之隆替有時耶伏讀翰教三復之餘不特洞明一貫之旨而於世外翩翩宛有凌雲之氣忻慰不已承以月掌數數見招敢不奉命但貧道慵愚無似利眾乏珍恐不副諸台檀之知遇耳若曰主張宗門則吾豈敢祖庭興復有待其緣然在弘護光中將來未可料也晤教不遙先此馳復統惟原諒不一。

　　復含玉監院

　　隱禪者持書至得悉月掌一席實公一片苦心況此山乃保寧勇高弟智淵禪師開山為濟下祖庭公既恢復一番不欲獨善其身而以公諸所好忘軀為法合諸名賢延請知識主法其間自非我法社象龍不能出此舉也然祖席重興無不忻躍但山僧尟福恐不副郢人之望如公始終不異竭力維持山僧即曳杖而來互為主伴作钁頭邊佛事可也若以院務為累只圖卸輕擔子此萬萬不能也公宜諒之不盡。

　　與林漢清居士

　　近來學道人如衲僧家行徑三登九上暮請朝參固是不必論也至於俗士中或見一箇半箇有少分相應者只圖體面談禪扯曳含胡而已要得向生死急切處討箇分曉與古人把手共行直是萬中無一若居士者於己躬下事既爾著著不肯放過發揮語句遠來請益此真難得不意郢州有此人耶忻羨忻羨但我宗門下客激揚箇事於不得已也出一言吐一句斬釘截鐵非圖鬥湊合頭語及方木投圓竅而已所謂入此門來莫存知解是也居士既出至誠山僧豈可賺誤古人云語不離窠臼焉能出蓋纏居士勉之。

　　與永隆昶菴和尚

　　木落遠山恍然寓目法兄一回枉顧頓使林泉起色惜其未盡快談展我遐緒魔強法弱今古如然老瞿曇轉法輪於天上人間時而殷勤擁衛則有帝釋梵王恭敬圍繞則有天龍八部傾誠皈向則自國王大臣雖三界之尊無倫匹者而魔種六群輩往往為逆亦莫如之何也非力不勝也蓋吾佛世尊以平等慈心多方攝受俾其識心達本同趨覺道耳然謂達生身陷墜恬不知返者是渠自作自受理固宜也況今末法澆漓豈能免耶嗟見近日野狐精黨如某某等者虎皮羊質衲僧門下屎臭氣從未夢見妄稱費隱老人法子譬畫虎不成反類為狗群聚一類雞鳴狗盜之徒以修造寺宇為名瓜分檀信膏脂選佛場為鬥戰之場清淨域成利名之域何費老人之不幸無辜受此汙屈哉雖然世自有明眼高鑑耳我輩既忝傳佛心宗當竭肝腦披忽辱鎧豎精進幢堅牢牆塹勿使魚目混珍庶幾一正而壓百邪也吾兄以為何如荒山開爐在邇凡百艸率特遣侍僧密啟其意法誼深愛必見諒也不盡。

　　與荊南心印大師

　　一般秀色湘山裏君自匡徒我自眠弟愧古人遠矣敢不遜老兄一籌說甚三世凍儂一口吞盡無眾生可度如法兄者放曠自如神機莫測是凡是聖未免疑殺多少人也郢州法道蕭條既久魔種輩乘間而出學者既乏正因以至玉石不分弟非不欲見義勇為其如螳臂當輪敢不望巖而退耶月掌院事幸已息肩放鷹臺不讓孤峰頂上雖未暇喝風罵雨臥月眠雲儘可藏拙所苦者求一堪共語之人何異撥火尋漚欲得吾兄花圃一回暢談不可復得不卜有此日否違教日久慕之如渴禪子往便裁書敘心曷勝神往。

　　與張成遠居士

　　山僧昔在荊南殊承道義虛叨信施至今懷念不已惜其不獲久留道話被人橫拖倒曳驀過郢州竟別兩載有餘不審居士近來工夫何似於古今關捩子少有窒礙否一切處一切時於逆順境界透脫否想日新之益又不待山僧饒舌也古人云三日不相見莫作等閒看焉得大風吹過郢州一回相見哉時因往便聊借玄沙白紙一幅打些葛藤以通疏闊之候若道有字無字盡是謗山僧不少也作麼生得不謗去請下一轉語看。

　　復永隆昶菴和尚

　　春初退院而應鷹臺請時曾遣侍僧走候雖聞有荊南之行以人事紛拏之際卒不遑勒荒函以附侍者通候玉泉堂上也自此去人日遠思人益深而音問杳然不審法從何時歸也昨侍者回得悉近況讀翰教并頒玉泉惠書喜愧交集法體違和無他以道途往返不過寒暑失調耳即欲趨候緣薄務為羈弗克如願所瀆者永隆名剎既已中興正待遠震法雷何乃卒撾退鼓弟庸愚無似只宜隱遁過時何堪過譽諄諄而當知己推重乎請已此念惟冀不倦津梁是禱。

　　復玉泉蓮月和尚

　　即日仲冬嚴寒恭惟玉泉堂上和尚起居多福自癸丑春再瞻雅範於荊南深辱愛惠方聞空谷之音跫然而喜不意業緣牽挽被人賺過郢州株守月掌破院燈心皂角舖子不免抱屈開張從茲挈挈波波竟不遑遣僧申候也返辱翰惠愈增赧顏玉泉一席宗風絕響久矣今得和尚駐錫起廢興衰與歷代古錐重開生面不惟祖庭有幸亦法門大幸也惜其不獲觀光拜賀為歉近以昶兄染恙既久兼承屢屢削牘見招因過永隆候問竟以院事見托臨時失算卒難推卻但恐薄福之人不副同條之望耳昶兄才秉生知僧中龍也當久留座下表率堂中分座說法作人天眼將來繼席聯芳如座下別有得髓者則吾不得而知也容遲面布統惟慈諒弗備。

　　與李讓堅進士(諱先固)

　　憶昔獲晤於山菴道話時已識不凡人也俄爾平地雷聲轟出桃花巨浪何其壯哉亦何暢哉昔者丹霞因選官得入選佛之室為禪宗巨擘往來石頭馬祖之門與龐公輩為方外交機辯縱橫氣宇超邁學者宗之此挂冠高世之風輝騰今古亦學佛之榜樣也今者奪魁選官已聞命矣不審選佛何似所選之佛是何名號居何國土還化物否若也兩彩一賽當作重重之賀也前者造謁不遇得非他方化物乎永隆古寺向承為募緣引佛殿既已完功又得下江匠者裝繪迦文金像傍侍飲光慶喜護法則有韋天持杵伽藍諸神達磨諸祖畢備一堂像設精嚴規模壯麗此方又稱一奇觀也諸善信欲鐫石為記以誌不朽碑上之文盡皆鶴望於台檀也倘蒙不吝幸莫大焉餘樓弗備。

　　復丁清遙文學

　　日承枉顧荒院生色多矣而焚膏繼晷談心之願似乎未盡慊懞忽辱翰惠公郎遠頒厚施飯僧謹合瓜拜嘉俟佛成道日方設供表揚至善也別後以禪書數冊獻閱者以居士好道心切故爾吾教意不立文字直指人心見性與佛無二文字者何標指見月以楔出楔之故也學者不能玅悟滯在文字語言而尋行數墨輩往往被葛藤絆倒出頭不得是見指而不見月也居士根器不凡嗜道勇銳倘靜坐書齋於未展卷時頓明此事卻省多少心力也不然且向葛藤裏理會日久歲深自然瓜熟蒂落也謹復。

　　與子淳法侄禪師

　　臨濟之道四傳而至風穴穴憂仰山吳越大風之讖對諸門人涕泣其時首山便放下所業之經一肩擔荷由是濟北宗風遠大至今數百年無替者首山克紹之力也苟非代有其人忘軀為法則風穴之涕泣依然不已也昨沙鎮獲晤清範方知法門老成不當陸沉乃爾而大任宜有賴焉山僧忝為同枝之誼所謂棒打石人頭對家裏人說家裏話老侄不以為逆耳之言否向者未及深敘抱恨良多湖鄉荒僻共語者甚寡如不見棄過我永隆傾談數日以見千里同風法誼藹然也候之弗備。

　　復眾檀越護法

　　三湘名勝宗風大振於趙宋時獨神鼎為最焉自諲老唱滅後便見祖庭雲冷法社凋殘代為流俗輩食息其間而宗廟之美闃爾無聞也猶幸山水有靈得雲和尚與吾遠老人相繼揚化起廢興衰則臨濟之道於斯再顯更喜大檀諸君子於二大老處深染法味實雲龍風虎之遇也山野譾劣無似承乏此山復蒙眾高檀異口同音聯詞璧合於人天廣眾唱拍相隨雖為山林千古佳話而知遇之私將何以圖報哉理宜趨謝以入院之初似難縱步耑僧代候容面有期餘縷不盡。

　　與湘陰陳邑侯瑤鶴

　　老維摩不資餘力取之左右以手擎香飯能飽萬眾菩薩不是神通玅用且非法爾如然方今由斯道躅其芳者不道全無只是不可多見日承頒惠俸金輝映山中作香飯佛事能使滿堂僧眾各各飽足懽忻咸歎為希有事也或問齋僧之益獲福幾何延壽幾許山僧曰此不可思議功德非言喻可及若說似君則落數量也如命叨齋祝願已畢特遣侍僧走謝外山物數種以將芹曝之意雖未可以世禮目之然新茗初製較夫仙餌延年之物所謂壺中別有天也幸叱存弗備。

　　與郢州眾居士

　　山僧從威音王以前至樓至佛後不啻百千萬劫於中不知何日為生何日為死偶爾撞入者皮袋露頭露面被人喚作長老與諸君相聚一回不過相呼相喚歸去來而欲人知幻即離離幻即覺不意諸君深重此毒認真幻影破費貲囊莊嚴法帔在諸君重法存誠則可於山僧曷克當哉且向於永隆數載靡靡虛叨供養晨昏聚首易以圖之今既遠隔重貽遠慮山水重重欲其相見一回誠不易也韶光易度歲月如流珍重百年之身道力各須堅固幸勿隨世遷變有廢前功也古人云佛法無多子久長難得人諸君其勉之。

　　復湘陰陳公瑤鶴

　　下院齎到惠書并拙錄序文刊貲等謹合爪而三復之餘且感且媿曰何期椎魯無似之夫亦能見知大君子於三千里外是豈閑相識歟其中發幽闡秘籠古絡今不特尼山一貫之旨洞明即韓昌黎佞佛一案據款平結此服天下之公論也若乃父母未生面目前書中醉後添盃者只欲台臺到家耳吾檀既已見徹淵源不於色見聲求吾佛聖人之道豈以吾兩人形骸泡幻之身相見不相見為然哉秪此歷歷孤明一段大光明藏亙塵沙劫無間然也記得黃山谷問道於死心禪師議論正發死心曰學士死死心死你我燒作一堆灰向甚處相見山谷不能加答正此意也豈當時含元殿上而不識長安乎剞劂氏來山時再圖報命艸復不盡。

　　復方大也居士

　　素性自髫年於聲利澹如也惟期誓明生死大事故抱負不學二三十年奔馳海內至今無端被人喚作長老若曰與諸方善知識大相逕庭則吾豈敢此特大居士推譽獎藉不亦甚乎雖然伯牙與子期不是閒相識也讀華篇字字典雅無盡老子昔於兜率溺器邊大驚小怪捉敗東林矣居士欲捉敗無盡乎如是則神鼎斫額不暇矣承有登山之興故用前韻一律迓之果籃輿不爽乎候候弗悉。

　　與瑞巖丆山和尚

　　定兄持老人訃音至痛心幾絕久而復甦捧讀之餘備詢後事深喜吾兄善為繼述芝峰一席真誠有主老人已無餘憾師門亦何幸哉如弟者庸愚無似謬為老人枚舉勉住神鼎其如虻負泰山況插足未穩何堪遽失依怙豈天之命也夫致令三千里外之身心徒對大江之水日益飛翻也即欲奔赴以肩上犁耙初任卒難擺脫復自思惟曰與其區區慟哭於靈龕孰若立身行道使老人面目猶在為優耳故守株待罪緣以初住時世維艱貲費不豐專僧齎上幸吾兄知我諒我不孝之罪治之靈前待弟稍遲匍匐一一領過感荷不淺其塔上之銘操觚者不得其人不可輕易徒為塞白吾兄須加裁酌大非細事想不待弟之瑣瑣空函馳復抱愧殊多伏冀為法不倦是禱。

　　與南嶽一雨和尚

　　太白一燈高懸嶽面輝映七十二峰幸有年矣豈止師門之幸哉忝同條者欲識一面而不果悵歉何如前歲不揣庸陋勉應神鼎自慶晤面之緣旦夕可圖入院來而遊嶽攀尋之興日存胸臆豈其如蠶作繭愈縛愈堅徒有此心於屋裏販楊州奈何去歲妙侄遠顧愈增愧感隨欲遣僧問訊座前以執事進退不一蹉跎至今其遲慢之罪自知不可逭矣法兄亦見諒乎倘項上枷擔稍可擺脫一回嶽頂禮諸祖堵波晤同條家話了卻生平之志願方為快耳特遣禪子代申躬候菲儀不腆聊盡鄙私伏冀筦存不勝翹渴之至。

　　復易九有文學

　　等菴監院偕盛价持瑤函信施到山三復之餘已而嘆曰此長者樂善如斯乎何施惠之至是也噫我知之矣無乃禪和家似不耐枯澹饒舌於左右歟伏詢日用起居聞醉讀之暇常究楞嚴深旨法華大意且於老盧故紙上耽味禪觀如是之人豈止一佛二佛所種諸善根而已哉但不審於七處徵心處得阿難真心否於儘思度量時能測佛智否老盧本來無物固不染塵埃矣即今視聽言動者殼漏子尚在能不染塵埃乎身心一如乎內外一致乎動靜不二乎於佛祖言教不滯礙乎倘能於一切處透脫盡淨不疑方名了事凡夫耳張無盡曰吾從學佛而後知儒益深矣豈虛語哉如上所舉台檀別開手眼與神鼎通箇消息不惟好事大家知則林下又見一明眼居士矣望之不一。

　　又

　　登山之訂歲又暮矣雲山飄杳望之如何遠塵上座來山飯僧皆賴噓植所致伏詢近況以齊家之餘力不捨一法而作種種佛事得非善根薰培深厚而然乎然恨未識面者記得昔有二僧相近咫尺各住一菴句月不相會一日會云許久在菴作甚麼一云造箇無縫塔一云我亦欲造之乞借塔樣一云何不早說卻被人借去也敢問是借不借若道不借卻成辜負埋沒古人若道借是何樣子居士佛法中人向者裏通箇消息方知山僧與居士雖未識面已時時把手同遊華藏界也其或未然塔樣又被人借去也呵呵晤期當在何日不盡縷慺。

　　又

　　昔人云幾度見君詩盡好及觀標格過於詩平生不欲藏人善到處逢人說項斯昨於福嵩不獨觀標格而已向未識荊之悵既慰夙懷且預希有之會齋貺優渥固居士請法之誠為先靈以資冥福則可在山僧當之不亦赧然之甚乎夫人之相與聞名曷若見面既見則目擊道存了無言說雖仲尼之於溫伯雪不復過此無說無聞直使諸天讚嘆不及臨別時居士以不欺之力不甘住小歇場以向之工夫不得力處為質較之得少為足者何啻天壤奈山僧舌頭太短亦不欲牽枝引蔓走作居士如於經偈與諸話頭狐疑不決取舍未忘卜之神明者記得昔有禪師於鬧市衢頭遇屠者賣肉買者云精底割塊來屠擲下刀云那塊不是精底禪者傍聞豁然大悟頓忘取舍此與居士同參何則往往士夫學道請益知識俾令掃除文字示以無意味話頭凡有所著皆叱其非便生怕落空而茫然曰無所著摸無意路無憑仗者工夫難做不若依經義把本順朱從漸而進可也居士正墮此病是麼卜之神明感而遂通愜值經偈再三入手為決復不得力則橫不得豎不得古人所謂可惜者漢死了活不得轉身不得是則釘樁搖櫓終無痛快之時也山僧抑不得已以生從何來死從何去之語以為脫換捷近貴在活卓所謂寧參活句莫參死句死語豈能活人耶且作箇敲門瓦子在日用尋常行居坐臥處忽若築著磕著自然推門落臼有日不但死話頭如看經教語錄中有一言一句去不得處便是話頭便是祖師關生死關此時切不可放過不疑言句是為大病入得一門則千門萬門七通八達不見道百千法門同歸方寸河沙妙德總在心源豈虛語哉茲因人力送行李回不覺葛藤如許作回頭人事他日見月忘指之時痛罵神鼎者老賊饒舌不少山僧亦甘心順受也呵呵不盡。

　　又

　　道曠無涯逢人不盡居士南詢之志勇銳可嘉不即暫止者承發足參方有自荒山始之念自有玄沙不出嶺之喻相期和光同塵不傷物義成熟一切眾生信根庶幾兩得相宜殊非分外也昔阿闍世王之兄曰耆婆得起死回生之術名稱普聞為大醫王將王位遜弟欲出家而不可世尊與之約曰眾生之病不一身病汝治其外心病我治其內由是得度者不可稱計悉此自利利他之道則在是矣居士既達權變如此復何言哉話頭之說山僧早已不惜眉毛何也開口成雙橛無言落二三是知入門便棒便喝無非老婆心切且生從何來與一歸何處原無二致既熟處難忘不妨仍舊務在肯切過河須用筏到岸不須舟如戀筏不捨守死話頭是則冷水浸石頭無異或昏沉散亂落在無事甲裏疑情發起話頭提得現前畢竟一歸何處如此挨拶如此追究綿密做去如曰緩急路程甕裏幾曾走卻鱉乎誦行願品身心廓然太虛者能入普賢毛孔次第剎海乎世緣染與不染是兩頭語前被境緣所使而今使得境緣乎使得境緣則事事無礙法界也無因起觀察時不得作奇特勝玅想不作尋常世諦想作是觀者名為正觀若他觀者名為邪觀入佛而不能入魔則又其力未充也拈頌比前稍進待居士來結制慶佛開光時一一按過不盡。

　　復羅晉永文學

　　接讀翰簡蔚矣其文居士雅思淵才似非章句之儒所倫匹也去歲邂逅書齋宛若夙契好道之心勇於果敢較之昏昏終日醉夢者何啻天壤既爾留心內典寧非百年後閻君前之鐵券乎若乃冀免罪愆於往昔自求多福於當來斯皆人天小果未是如來大道李文和都尉曰學道須是鐵漢著手心頭便判直取無上菩提一切是非莫管此儒者學佛之榜樣也在居士日用中力行之何如耳密弘居士操道之志甚篤早晚與之商確進步或不致孤陋寡聞倘於祖師關捩子有滯礙去不得處不妨書來山僧即與決疑當頭印破庶得應病之藥耳四序惟遷新年又添一歲今年五十有五矣光陰瞬息時不待人前景能幾何哉居士勉之不勝翹望。

　　與水隆先長老

　　勗韜來知汝住院得體施設合宜觀音閣功果圓滿非不大費心力然為佛祖兒孫利生為務與人為善迥異常流斯皆模範人天標表後學況諸檀書來稱讚不已汝之因緣其在是乎昔臨濟止住一小院風穴單丁藥山牛欄俱有光明碩大豈在院之大小眾之多寡哉諸檀挽留宜應全身放下信緣而去勿興二念也山僧出世有年雖垂老髮白尚思法門寥落勉力未已汝其偷安乎如不體此非山僧所以望於汝也切囑切囑。

　　復福嚴式菴和尚

　　侍僧南嶽回詢知法力中興福嚴祖席感外護之隆誠為祖庭幸也俄爾言及兜率盤石安公集五葉弘傳之事謂弟左袒盤公集書之妄大似不知弟也雖至愚魯之者豈有附合他宗而反自祖甘心負屈乎蓋此老雖昔年有同參之誼別來將三十載今雖嗣洞上住兜率以住山事繁尚未通往以徵書之故學者輩取拙錄一部與之并未知其集何書也今聞其收諸家語句機緣頌古集為五葉弘傳仍效白巖位公修傳燈格式削去他本宗五代正傳之祖并削我濟上二代當時天下已曾共非之(即彼)本宗鼓山為霖和尚亦出書闢之矣今盤公只去他洞上五代我濟上二代渠且未敢蹈其覆轍既於我宗無涉無傷其他宗祖他非他削於我何有知我罪我我何辭焉諒之不盡。

　　　(門弟子成俊　成▆　成崑同刻第十一卷)

一揆禪師語錄卷第十一終


嘉興大藏經（新文豐版）第 37 冊 No. B388 神鼎一揆禪師語錄


一揆禪師語錄卷第十二(師諱元揆)

　　門人定祿等編

　　行實

　　戊辰冬眾請陞座師云山僧道德荒涼有玷師位三會之語諸子竊編為十卷不幸又災梨矣昨先權二子入室請曰和尚行道多年歷遷名剎語錄流布諸方業已膾炙人口但先等未聞和尚行實之由是為闕典他時後日先等寧辭不請之罪乎予笑曰汝等是何心行裨販我耶山僧行既虧矣實則何堪掛齒二人謹退復商同兩序大眾設辦茶筵懇之至再予揣自來敗露又多既辱敦逼只可家醜略揚一二幸諸兄弟包含勿使外人知之可也山僧乃浙江紹興府會稽縣錢氏子其先為吳越國氏之苗裔祖源世系忠厚傳家先君諱繼美性純謹不事冠巾嘗奉佛樂善自稱逸民年三十七無子默禱於潮音大士母陳氏夢感天台僧投室覺而有娠月足生於明季崇禎七年甲戌歲四月二十七申時也自出洗盆輒雙目緊閉經四十日先君與母氏嘗泣對神明曰何罪所致誕此盲兒一日有異僧托缽到門言其所以僧曰如我解此意者此兒淨眼暫不耐見穢耳當有慧眼開時未可以肉眼為慮也先君喜命饌飯供之而去未幾予眼忽開父曰兒眼獲明又遇高人接談何幸如之予嬰兒時性平靜乳餔間母不甚煩累歲餘聞父誦經喜靜聽凡見僧輒合掌稱南無二字長為童常隨父入寺見僧著袈裟衣禮誦行道歸則脫自裙搭左肩上合掌效之老幼見者皆鄙笑予恬然自若殊無赧色一日予獨自入寺於山門拾得一朱漆小牌縱廣約三寸許上有金字偈四句偈曰一缽千家飯孤身萬里遊要知生死路隨緣度春秋兒童氣局雖不識字以為寶玩美物或玩指掌或藏懷袖持歸祖母見即索閱之祖母知文閱偈已即潸然墮淚謂吾母曰何物匪類賺此兒耶嘆曰此迨非宗祧子也遂投牌於火子即倒地嗥泣不已祖母憐之取一銀錢與予曰此可買果喫何用那蟲毒蛇毒害人之物耶予雖受其哄駭終戀慕之豈非當時天假示子披緇之兆歟嘗從祖遊薄宦於滇楚間遂僑寓湖湘焉年六歲入鄉校先生授以書史輒易背誦遇外祖喪營葬事畢予曰孔孟之學齊家治國博一功名而已安得長生不死之術乎俄國有甲申之變四方擾動居不遑處先君抱病不起喪於亂世三年之喪畢予便零丁孤苦遂廢學母因舅氏接於任所予曰大丈夫碌碌聲利唐喪光陰何日是了卒不隨行常尋良友歌詠道情曲調慕出世因此時苦無善友指引遂為浪蕩散人年二十有二傳聞慧山和尚旺化大溈曰此吾歸仗處也即跋踄到山溈問曰少年來此何為予曰生死事大願求度脫溈曰我者裏苦行生涯不著書生驕態之氣予曰願從慈訓溈曰著槽廠去遂求披剃嘗慕六祖之風願入碓房負舂閱四月圓具後入僧堂誓明生死大事溈命看萬法歸一一歸何處予在堂中隨眾經行坐臥如龍得水甚為快意夜眾放參後與同志七八輩排遣至三更或四更或五更或有夜被竟忘展率以為常工夫無分曉處上方丈請益溈舉僧問趙州萬法歸一一歸何處州云老僧在青州做領布衫重七斤會得者個意許你有入處予退思曰七斤布衫與一歸何處是何道理晝夜提撕夜昏沉重時乘月到窯上搬磚一轉再上蒲團力為體究一日溈垂問云天地未分時靈機電光在甚麼處出水牌命眾下語眾著語畢予亦隨下語云遍界不曾藏悅眾在傍云既是天地未分有甚遍界予曰既無遍界誰知天地未分互相杜撰不已同眾到方丈呈語溈閱畢曰總是意識邊鼓粥飯氣禪未夢見在如是湊泊不得久無入頭遂興遍參之念束裝辭行首謁醴陵雲巖此老肅眾嚴密惜其為人下刃不緊遂辭去次參石霜爾瞻和尚纔禮拜霜問云因我得禮你你作麼生會予曰禮拜和尚不為分外霜曰俊哉禪和猶挂脣齒在予曰和尚不可壓良為賤霜微笑曰且坐喫茶掛搭後入室請益工夫霜曰你在溈山有何言句予曰和尚命看萬法歸一一歸何處霜曰我者裏則不然予曰和尚如何霜云我者裏一歸萬法予曰未審萬法歸一一歸萬法是一是二霜劈脊便棒云且道是一是二予罔措其旨慚愧諸兄弟知識如此相為直切提持當時其奈鈍根不薦無怪今時初參者鈍置山僧也曾恁麼來雖不領會而且自強不息晝夜推窮無暫時放捨憤恨不已因循歲月無所入作曰予因緣不在此乎遂結伴過江西遊百丈洞山寶峰雲居尋思當時馬祖法中之王為江西法窟天下宗仰直下百丈得大機黃檗得大用予雖生不逢時且幸獲瞻禮靈塔焉雲居一粥之緣幸得掛搭焉歷過數叢林其奈馳求心不歇所見知識挑剔處如瓜園選瓜相似空遭岐路使卻也慕廬山勝概即到開先以途中工夫散逸不純復收攝身心重新整頓話頭提得現前因上黃巖觀瀑布見百千尺飛泉從空墮下不覺毛骨聳然便會得青州布衫趙州答話之意心意快然遇雪嶠大師高弟石濤和尚住開先垂問云曹源一脈源遠流長因甚瀑布斷流予應聲曰且喜某甲親到開先濤曰甚處見神見鬼來予曰開先門下濤曰脫空妄語漢便打予接住拄杖一送而退遂留七佛樓度夏因閱傳燈至玄沙章云直得如澄潭月影靜夜鐘聲隨扣擊以無虧觸波瀾而不散猶是生死岸頭事只饒忘知于覺覺即佛性矣喚作了事人更須知有向上全提始得便撫卷負慚曰若如是工夫大約未在自此不敢言會禪矣復自策勵推究夏畢登九華禮地藏聖蹟入浙中路途疲困又用心過甚而身體失調以飲食不時寒暑未均之間遂染沉痾痢疾至湖州長興縣病沉重矣晝夜行瀉六十餘次九死一生命在旦夕對主事僧將隨身衣缽托以薪水之助即冥心立誓於佛祖曰此生無緣參禪不遂至此而已倘蒙加被不昧正因再來參罷即撿點此身乃四大合成病從何受本有靈光何嘗痛癢咬定牙關隱忍一坐至五鼓病覺漸退慰曰此生尚有參禪分乎又喜做得病中工夫調養二十餘日將健粥飯即上報恩見玉林和尚此老門庭孤峻規矩嚴難予身體尚未復元難受曲折遂散誕無意緒到嘉禾參古南牧雲和尚此老晚年無佛法身心不事事樂於山水吟詠嘗在九峰三泖太湖之間學者求其與眉毛撕結受鉗鎚甚罕聞弘覺師翁住金粟湖海衲子雲臻水赴予隨列而往洎到彼見其叢林整肅安眾有方一時麟角鳳毛不一而足庠序進止一準百丈清規住持予曰如此叢林如此知識若不放下依止是自暴棄也遂求圊頭之職負行結緣灑掃換水略無懈倦但工夫不甚得力卻甚忙然遇結制即進堂晝夜廢寢忘餐目不交睫者累日直得東西不辨南北不分如魂不散底死人相似打七亦不知身在何地行止兩堂首座輪次考工或答話亦不知所出或亦忘禮拜杜口呆立如木偶人雖竹篦在脊亦如風過耳七畢隨眾上方丈作禮首座云兩堂禪師七完矣禮拜和尚師翁云未在待階前石獅子點頭是完七之時眾中一僧云石獅子點頭也師翁云以何為驗僧便喝師翁即喚僧出曰老僧者裏不許下喝喝者罰銀五錢你喝老僧那遂痛打幾死予在眾不覺通身汗下如桶底脫落相似從前凝滯一時冰消瓦解曰諸方傳聞此老子乃文字善知識原來機用如此威烈遂不疑天下古今老凍儂舌頭瞞也次日入方丈呈見師翁曰老僧不許人下喝喝者罰銀五錢你作麼生速道速道予云某甲今日失錢造罪師翁拈棒予便拂袖而出偶師翁受龍池請命予隨行就職操履雖諾而不果行欲渡江以了吾母禮普陀之愿到寧波以國有海禁但望海禮之即上天童見先師先師問云那裏來予云金粟先師云老和尚安否予云安先師云來時老和尚道甚麼予云教和尚莫多口先師拈棒予拂袖而出予見先師為人本色厚道舉止安祥遂親依焉俾為侍者予發揮古今公案語句投誠請益先師曰此乃諸方舊套子可厭我者裏須是脫略窠臼始得被先師一一按過予從此服膺所以山僧住院拈香云昔年金粟會裏拄地撐天末後太白山中七花八裂是也自後凡先師垂問上堂予則與眾爭先輒當仁不讓果與尋常不同如水入水也四月八日因督師張少保入山飯僧祈嗣請上堂予則當機以五位王子酬唱言鋒迅捷一眾聳然先師座上曰大眾看取者員戰將予曰切莫塗污好先師云真個隨題扇一偈為予改今字云動著清風隨手施卷舒靈妙在當時鹽官昔索今吾贈莫道古今非一揆未幾命掌記室授拂一枚并自題像讚示之其略云釋迦既解拖水泥彌勒也曾入艸莽少林骨髓馬駒心臨濟拳頭黃檗掌只可近不可倣從來馬糞類驢屎今古一揆殊不爽師翁興刱平陽予往來兩間曲盡玄奧之益西堂乏人命予分座訓徒隨送伽黎一頂并秉拂牌拄杖入寮先師見予秉拂語并考工機緣對眾稱賞曰機辯縱橫揆子卻有從上體裁說法之式權衡有準雖大慧何多讓焉有同參來訪問云昔日廬山觀瀑布句還曾舉似人否予曰直得匙挑不上參云既是匙挑不上因甚分天童座居一眾之首予曰若不是老兄相悉揆上座一生受屈參云即今瀑布又不流也予曰你再說我即嘔出先師退天童院事重興瑞巖予即辭上湖南先師隨應龍牙請書來命予先往代為主法予遜諸同門遊荊南玉泉尋天皇天王二道悟諸祖故蹟未幾郢州縉紳眾檀越請住月掌此山乃保寧勇高弟智淵禪師開山到院開法瓣香為先師拈出矣閱三年退居楚襄王放鷹臺半載拳石之地難以容眾昶菴和尚以永隆古剎見招又三年遂成法席郢地一住十載因先師六旬大誕即買舟東下省覲拜祝到瑞巖先師喜曰汝來也山僧年邁尚苦有眾累汝代為主持佛法山僧落些閑去即奉命首眾方兩月忽神鼎耑使至迎請住持先師意在予以予已離座下十年同門中未離左右者恐有紛議遂默禱于韋天日揆首座眼目端正若與此山有緣願遂所卜即命侍司設香案先師當眾稽首竟卜得予一時大眾譁然稱善即屢辭不獲免先師退謂眾曰東山演祖云我無克勤諸子真法門中罪人也山僧住天童一十二年於諸子中所得一揆亦不愧也神鼎乃山僧最初揚化之席以天童重擔有負湘人之望至今在懷今得揆長老說法其間山僧死無餘憾矣時值隆冬山僧以師命不辭冒風雪三千里來到此山灑掃與諸兄弟波波挈挈坐經七夏矣先師言猶在耳自恨薄緣寡祐有愧先師望重之恩其間鍋子大小杓柄短長一一難瞞眾眼此是山僧生平敗闕諸兄弟幸是諸方碩學英靈漢子當有超佛越祖之大志氣慎勿效者不唧溜漢也久立珍重眾作禮而退。

　　壽塔銘(有序)

　　余昔宦遊山水固羨煙霞　王事勤勞無暇履踐邇來喬寓金陵廿有餘載雖未窮釋氏之奧而且好方外之交如染香人覺有香氣時以禪風之盛海內宗工卓絕當世者雖聞神鼎一揆禪師之名素未謀面適其門人真懶上人乃同鄉道契持其本師語錄行由以壽塔問銘於余余嘗聞多寶佛塔全身不散為證妙法而釋迦如來劫歷剎塵籌佛壽量有所未盡誠不可思議之功德表無數量之數量耳按禪師諱元揆字一揆號昂叟體真於威音那畔示蹟於曾稽錢氏生而穎悟志且超邁露囊錐於太白受心印於遠公為平陽弘覺國師法孫初住郢州月掌次遷永隆寧波瑞巖即今繼席神鼎每座道場大啟潑天門戶揮揚佛事重開列祖玄關手眼圓明門庭孤峻設三問以驗來學謂之三關碩學參徒鮮有契其機者嘗有僧問達磨分皮分髓未審和尚此間分個甚麼師云有願不撒沙僧云無價寶珠阿誰欠少師云猶帶瓦礫在師之機用率多類此由是湖海浩歸道素深懷法乳將崇壽塔以永瞻依余知師迥超幻海頓契心宗體法性身稟智慧命則與多寶如來釋迦善逝貫穿鼻孔其揆一也夫何壽量而可量又何塔銘而可銘且師之本地風光纖毫無累而復帶水拖泥崇事塔廟不亦玷乎曾憶唐代宗帝問南陽慧忠國師曰和尚百年後所須何物忠曰與老僧造一所無縫塔帝曰就師請取塔樣忠良久曰會麼帝曰不會忠曰吾有得法弟子耽源卻諳此事乞詔問之帝問源源曰陛下會麼帝曰不會源曰湘之南潭之北中有黃金克一國無影樹下合同船琉璃殿上無知識是則幾能明師塔者蓋諸門人久被陶鎔欲展衷誠共襄斯務以塔其可塔銘其可銘而銘之曰。

　靈鷲分光　　支那肇朗　　五葉花敷　　濟燈愈晃
　源遠流長　　正派沆漭　　太白峰高　　平陽法長
　寧波瑞巖　　永隆月掌　　神鼎聯輝　　道彌霄壤
　壽量無量　　塔焉奚倣　　適諸門人　　報存殊想
　就下平高　　人天標榜　　塔事聿成　　永垂瞻仰
　佛祖芳蹤　　傳傳旌獎　　太史銘之　　用昭谷響

　　康熙三十六年丁丑孟陬月穀旦
賜進士第徵仕郎兵科掌印都給事前戶科給事中加一級丙辰會試同考試官殿試收掌試卷官翰林院庶吉士車萬育撰

　　法語

　　示昱堂炯上座

　　從上古錐擔荷法門鉅任非圖名聞利養片衣口食獨善其身而已於一切處一切時莫不孳孳切切以道自警或有相應分便就水邊林下深培厚養實履真操不以得少為足不以枯淡為嫌以待時至龍天推出卓卓以利生為務入泥入水為法忘軀雖赴火蹈湯有所不惜始是大丈夫出家之能事矣先德有言若不傳法度眾生畢竟無能報恩者豈虛語哉世日下衰法門凋敝多見近時流輩半青半黃如三家村裏弄猢猻相似往往弄出人前一場笑具良可嘆也古人標格規模不可復見唯在當人力行之可也山僧昔年瞻風撥艸於吳楚浙直間所見老師宿德所得所證終不輕易自肯及到天童服勤十稔方得平貼所以此事大非容易要做我臨濟下烜赫兒孫須看從上榜樣便得上不愧於佛祖龍天下不愧於時賢後學炯子其勉之。

　　麗宗和尚語錄敘

　　先師遠老人荷大法擔而應湖湘緇白之請來主神鼎法席大振臨濟之道凡天下士志於道者莫不水赴雲臻聞風而至一時麟角鳳毛龍驤虎驟騰踏座下不讓妙喜之於雙徑馬祖之於西江千百年來湖南法席之盛再見於神鼎實謂祖印重光矣我麗宗法兄禪師以穎悟之姿入室最蚤得其機用眾所推許未幾弘覺師翁應詔皇都宣命先師繼席天童以師綱維神鼎而攝院事輒司法柄安眾焉又數年以法乳恩誼未忘買舟東下省覲天童卒為表率經二寒暑迨返湖湘為巴陵四眾挽住普濟禪院為四方學者所歸遂成法席其應機說法鍛煉衲子純以第一義諦接人斬釘截鐵不涉廉纖較之諸方院之大小眾之多寡求於實效則指不多曲矣會神鼎虛席先老人俾命住持使符將至師俄從別道長往矣嗟嗟是豈祖庭秋晚末運澆漓而師誠不欲住持之縛乎蓋師名位不稱其德不能無慨晦堂曰功名美器造物惜之不與人全人固欲之天必奪之嗚呼倘幸按下雲頭吼無畏音於祖山則師門大有起色未可料也予以譾劣無似來補其處其得法諸門人編輯師示眾小參晚參拈古頌古偈語等為上下卷繡梓流通問序於予予忝同門之誼不為不深故撮其要於卷端凡閱是錄者當得魚忘筌可也如以文質較量短長則師於常寂光中不為住持所縛亦甘心矣夫。

　　紺眉和尚語錄序

　　圓悟佛果老人道大行時座下法將如大慧杲之傑出海內無雙有問果曰隆藏主何其柔易乃爾果曰瞌睡虎耳及出世以吳越令行道聲遐播直使濟上宗傳綿延至今兒孫遍天下皆睡虎之裔也佛果之遠訛寧有加焉我同門紺兄昔年天童入先師之室受記莂後陸沉於吳越間吟詠詩篇與騷人韻士為伍以毛遂之錐未露囊穎鮮有能識之者及乎先師化洽兩浙而龍牙一席支應不暇幾為波旬之所湮沒戊辰秋余拉同志力為推挽逼上曲彔吼無畏音則祖燈再燄法席重光正所謂等閒不鳴鳴則驚人也先師若在寧不為三十年鹽醬之慰哉或謂神鼎肘不外曲者請以斯錄速付剞劂流行諸方自有明眼高鑒。

　　神鼎誌略序

　　天下叢林皆有誌乘班班可考湘陰神鼎以軒轅氏得名可獨無耶余承乏此山十有餘載常慨夫殘碑斷碣鐘磬版鑄之類有片言隻字成文者輒遭毀匿殆盡則誌書概可知矣所幸開山諲祖語錄存諸皇藏如日月麗天而波旬輩莫容得其便者則誌本有在焉是故山誌者僧史也昔賢竹院逢僧尚矜偷閑半日唐宣宗人主也嘗披緇為寺沙彌羅念菴大儒也奪高魁而恬為僧隱況於吾道深有契證者如白樂天之於鳥窠蘇子瞻之於佛印張無盡相國楊大年內翰率多公卿巨儒醉心祖道不可枚舉嘗曰吾從學佛而後知儒也益深是又不獨為僧史也或有進而語予者曰吾儕山林寓興惟知樸速無文而已若夫史者將以為名也然則僧亦須名乎且吾聞之僧也者外形骸以理自勝名利不攖其懷是非不入于耳幾忘人世間事又烏所用名為余曰噫何其迂也大象不繇兔徑又非子之所能悉當今沉空滯寂之徒名為耽著小乘和光同塵之士號為圓通聖侶凡接物利生處雖花街酒肆虎穴魔宮曾無間然況高豎剎竿主盟斯道以叢林為己任者歟茲山宗工近則聯芳數代名播寰區象龍騰踏其間又越幾數十年矣不誌將見紊亂久而散失魚目混珍後之修誌者無由考鏡焉客曰唯唯敬聞師命于是歡忭作禮而去余遂書此以為誌略弁首。

　　三書合刻序

　　余住院湖楚南北經今二十餘載自慚庸拙於法門毫無裨益一聞鬥諍堅固傷觸法門者靡不欲被髮纓冠而往敕之何則法門衰替之時吾輩捨己從人冰競弘忍尚恐不及況角力乎去歲浙中之行以天童平陽瑞巖祖父塔頭為了瓣香之念歷徇法道見聞與昔殊異曷勝太息從平陽出遇顯聖見一書出自惟直智楷禪師楷白巖位中符公嗣也書曰正名錄隨閱一過嗟嗟名固有正其言不順何哉古人云醍醐上味為世所珍遇斯等人翻成毒藥其正名錄之謂乎是書因其師符公嘗以自恃著述為業集一書曰大統將皇藏內傳燈諸錄刪改迨盡以生滅心變亂舊章削去彼宗祖師五代并我濟宗二代正傳之祖細觀符公削意不值一唾何也我濟宗玄祖傳至吾超輩為三十三代洞宗价祖傳主符公令師明輩為三十三代符公不甘▆居超輩之晚肆其蠆毒千方百計削去五代二代自陞為二十九代與我濟宗通輩班等如此忍心悖逆點自祖宗妄自陞高曾市頑村豎之不若敢僭著述名列正士乎不免南泉云饒汝陞與釋迦齊肩猶是王老師兒孫在諸方出書非之闢之攻之無累十餘數家即彼本宗鼓山為霖禪師兩辨其謬符公抵死不放硬自搪塞及乎敗露銷釋不去則又東牽西掩今已謝殼漏矣為之後者亦欲雪父之恥刻書辨之掩之殊不知欲隱彌露語云揚湯止沸曷若爨下抽薪至哉言乎何堪更逞臆見往往傷我濟上血脈我濟宗一派正大光明亙古亙今莫誰敢為妄議之者生心喪謗自陷泥犁是則把火燒天徒自疲耳於吾諸祖何損渠書之出己有諸家闢書行之久矣諸方自有明眼者鑒但恐後之來者與夫初留心禪道護法高檀見其書受其惑從冥入冥疑誤後學欲藉管城折其憍慢恐屬多事且經攻擊者眾所謂罪不重科然亦不忍坐視其猖獗諸家闢書不暇彙刻但將彼宗鼓山辨謬二篇弘覺師翁敦本錄禪林公討檄為三書合刻以告夫天下法門知己以見楷公師資之妄足矣有冀楷公息其狂悖清楚自宗譜牒源流真贗可也明教嵩曰人情莫不專己而略人是此而非彼非過則諍專過則拘君子通而已矣何必苟專君子當而已矣何必苟非焉得去其專非從善如流之士與論法門正大哉或曰師刻三書亦揚湯止沸可乎曰是又不然君子達權識變到此余欲無言不可得也如國家兵器用之豈得己哉彼既傷我濟上源流是豈免楔以楔出毒以毒攻乎據款結案良有以也知我罪我我曷敢辭。

　　康熙丁丑春王上元神鼎住山昂叟元揆謹撰

　　三書合刻後跋

　　三書合刻便見宗旨明源流正向遭妄筆駭異者群疑頓釋正所謂日月出矣爝火何堪斯皆白巖師資之所致也拋磚引玉不其然乎白巖既爾僭操著述之權而以一人智識見聞有限雖屬矯強有擅改皇藏舊章之罪也不徒然全謂無功已爾是渠明設難問半似請益諸家既出闢書豈非教授教誡而何如弘覺師翁之寶鐸醒迷論是也白巖扭捏處雖無所逃遁其實獲益甚多但未肯屈明輸降款于諸家獨向師翁修書下意求懺傾心拱服者誠良心雖昧耳其削自宗五代祖而成偽書諒亦既伸難縮只成顯聖一家之私書耳若乃通都大國曠代之典古有五燈會元續傳燈指月諸錄昭代有續略繼燈嚴統纘續南澗之續燈存稿正宗錄建隆續指月錄至若京都聖感五燈全書乃奉　旨所修　御製有序如杲日麗乎中天有志之士孰不從其正大肯信白巖之偽書誑惑者歟。

　　康熙丁丑夏初昂叟揆道者再書於神鼎丈室

　　　　(四眾弟子等各捐刊貲刻此
　　本師　揆和尚語錄全部一十二卷人于
　　　大藏流通伏願法輪常轉共證無生
　　康熙三十八年己卯菊月望日謹識)

一揆禪師語錄卷第十二終


