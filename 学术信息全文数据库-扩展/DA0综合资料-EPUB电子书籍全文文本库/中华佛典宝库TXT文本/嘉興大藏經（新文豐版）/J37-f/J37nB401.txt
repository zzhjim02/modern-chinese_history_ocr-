嘉興大藏經（新文豐版）第 37 冊 No. B401 浦峰長明炅禪師語錄


　　長明禪師語錄序

　　海內禪宗激揚祖道者代不之人若夫繼續心燈親承密印振鐸斯世闡發奧旨播之語言文字間而一時緇白欽歸而推重其人宣傳其言相與尊之禮之以共稱揚於名勝之地是當時之善姓固因言以傳其人而不知其人之實副於言與人之有補於名勝之地為之也余宰沅邑歲經數易所謂名山大川所稱善知識者余嘗疑其以勝地為郵舍以說法為聲聞者有之猶未之過而扣焉時有長明禪師者初遊龍泉山相侍於穎秀老人之門勤修參悟蓋以有得遽老人示寂後師乃首立法幢於澧之七星山次豎剎竿於沅之明山復自沅歸辰掃穎公塔返舟經浦市而士庶耆老久聆師德茲幸質之遂延入浦峰禪寺請主法席雖人之遇合有機寺之興廢有數師之行藏有地咸於此可概見矣師自入是寺睹其殿閣樓臺自經兵燹盡屬傾圮遂令剃度弟子各領職事苦行募修未及三年百廢俱舉是師之有功於興廢師之不以勝地為郵舍也殳寺成大觀開堂說法出昔之所悟者達之於言即以今之所言者傳之於後相與登進後人振醒蒙昧一片婆心期披宣於生前甚無已也未幾而師圓寂遂塔於寺之左其嗣法門人法柱大師以所輯請余為之序余亦何以辨師之行之有異而為之辭緣訪之紳衿耆老稔述其人非復聲聞說法空言無補之可比也余始取其所著而閱之見其言每從靜悟中出字字性宗句句真偈余乃焚香遙禮三復其語心意豁然始知有真善知識在邇惜哉覿面難逢緣乎緣乎余用是服其人之可傳非僅傳夫言也蓋以服其人之有德於言而言與人之可並傳也後之君子讀是錄也即師之語以思師之人且以思師之勞心於勝地及終塔於是地者以思其語與人爾浦峰自是其不朽已師之語錄獨可斁歟。

　　康熙壬子歲中秋知沅陵縣事西蜀梓州髮弟子李昌齡沐手拜題

　　長明炅禪師目錄上堂示眾頌古牧牛頌四威儀法派聯芳法語示偈雜偈(七言八句　五言八句　七言四句　五言四句)佛事塔銘

浦峰長明炅禪師語錄

　　嗣法門人海棟編

　　師在龍山受眾檀越請住辰州天雲山浦峰禪寺於康熙丁未歲九月一日入院眾檀越請。

　　上堂僧問昔日靈山會上人天普集世尊拈花示眾今朝浦峰寺裏海眾雲臻且道和尚將何惠施師云拄杖頭邊明歷歷進云學人腳跟點地去也師云好與三十棒問佛未出世祖未西來且道還有佛法為人麼師云諦聽諦聽進云聽個甚麼師云知音不必頻頻舉達者須知暗裏驚進云金雞抱子歸青嶂野鶴穿雲出碧霄師云也要闍黎具隻眼乃云梵苑弘開慶雲結蓋流通般若舉唱宗乘作不可思議奇特事成無量法門殊勝因若能直下迥超聞見透脫識情松風鳥語演不盡圓音水綠山青現至真實相法法頭頭渾成大用更不犯手傷鋒須知建化門中有坐斷天下人舌頭分驀拈拄杖召眾云且看浦峰門下全明全暗全放全收舉止自在不易絲毫正當恁麼時且道人境相稱一句作麼生道龍得水時添意氣虎逢山勢長威獰。

　　十月十五日本郡眾護法請開爐上堂。

　　指法座云者個寶華王覿面相呈本無向背擊一下云敲開正眼腦後見腮遂陞座拈香云此瓣香根培地厚幹挺天高金枝懸日月之光照臨萬象玉葉吐山河之秀覆幬八荒熱向爐中恭為
今上皇帝祝嚴聖壽萬歲萬歲萬萬歲伏願皇基等南山之固帝德齊北極之尊此瓣香威音那畔正體全彰朕兆未分通身顯露奉為闔國文武公卿當道勳貴縉紳文學伏願功著唐虞之日位重三台力振佛祖之風名高八座此瓣香大爐韝中幾回煆煉智竭情枯一朝契證惡辣手中得來逢人觸發生燄今為酉陽龍山虎谿堂上傳臨濟正脈第三十三世穎秀和尚以酬法乳之恩伏願生生為人天眼目世世作佛祖鉗錘乃攝衣就座維那白槌云法筵龍象眾當觀第一義師豎拂子云第一義諦耳聞目擊若向聲色堆頭薦得已落二三若離聲色堆頭薦得落七落八且二途不涉作麼生湊泊久參上士出眾激揚僧問者個消息前無形後無影向甚麼處搆取師云鼻孔大頭向下垂進云頭頂青天腳踏實地去也師云直須看腳下問坐具蓋覆恒沙界拄杖撐開劫外天猶是門外風光未審如何是今日正令師打云且將此意為君通進云棒頭痛徹通身快不落尋常第二機師云闍黎具個什麼眼僧便喝師復打乃云選佛場開人天普集門庭孤峻不設階梯言外承當者早已途轍機前負荷者猶涉簾纖要且升堂不許挑燈入室不勞撥火目前萬法本自如如隨緣不變處鬧常寧卷舒自在氣宇吞空寶劍橫抽全行正令闡大機發大用提持佛祖鉗鎚開鑿人天眼目共助無為之化用酬不報之恩大眾茲值時豐道泰海晏河清開堂祝聖一句作麼生道五分香雲五色瑞萬年天子萬方寧復白槌云諦觀法王法法王法如是下座。

　　上堂問如何是奪人不奪境師云兩眼看青山進云如何是奪境不奪人師云通身無一物進云如何是人境兩俱奪師云晴空無片雲進云如何是人境俱不奪師云松下閒趺坐進云秪如黑白未分無人無境何處辯親切師豎拄杖云高著眼問橫按莫邪時如何師便打進云未犯鋒鋩時如何師云早已血腥遍地了也進云忍痛不徹不放過和尚時如何師云未是闍黎作用乃云掀翻末後一著坐斷毘盧頂門撥轉向上一機裂破祖師鼻孔洞視渺邈囊括十虛設使文殊大智莫測端由普賢威神失其境界到者裏添一些子如眼中著刺減一些子似肉上剜瘡便見陸地平沉豈有佛法商量者哉今日山僧不免從猛虎穴中奪子獰龍項下解珠豎拂子云三世諸佛在者裏放大光明諸人見麼復以拂子擊禪床云歷代祖師在者裏轉大法輪諸人聞麼若也見得透聞得徹古今盡在目前凡聖同歸一致山河大地總顯真常拈起也萬機齊赴放下也十聖潛蹤只如不拈不放又是何人境界還委悉麼古佛本身元獨露堂堂直下絕纖塵。

　　上堂問座上獅子吼格外展宗風如何是親切句師云鼻直眼橫進云如何是全體作用師劈頭一棒僧擬開口師復打問狼煙掃盡大地清寧祖令高提弘機獨振如何是利物興慈句師云人人共睹此時風進云如何是轉凡成聖句師震威一喝進云恁麼即心空及第歸去也師云秪恐不是玉乃云脫體無依徹骨貧秪因自肯乃方親寥寥意外渾無物綠水青山共此身如是則知會萬物為己者其唯聖人乎所以道我有時見山不是山見水不是水見男不是男見女不是女見色不是色見空不是空我有時見山是山見水是水見男是男見女是女見色是色見空是空若向者裏會得明暗同歸一轍收放總共一源諸緣無以階梯萬象不能覆藏一語一默一動一靜皆衲僧巴鼻且不涉語默動靜一句作麼生道萬里山河收眼裏十方世界契本真。

　　上堂者個極則事三世諸佛有口難開歷代祖師全提不起一大藏教詮註不及今日說個甚麼山僧自揣口門窄只好引則古人因緣以酬所請舉藥山久不陞座院主請為眾說法山令打鼓陞座良久下座。

　　院主白云大眾久思法誨因甚一詞不措山云經有經師論有論師爭怪得老僧師云藥山老漢可謂光前絕後把斷要津爭奈知恩者少負恩者多若是山僧則不然或有人問道因甚一詞不措秪對他道不可向虛空裏掘洞待伊擬議正好劈脊亂棒打出不惟與天下衲僧抽釘拔楔亦且流通正眼大眾還委悉麼龍袖拂開全體現象王行處絕狐蹤。

　　值雪上堂問天地不能蓋載日月不能照臨且道是何人境界師云名不得狀不得進云今日是何境界師云別有風光一段奇進云明日又是何境界師云退後看進云看個甚麼師打云看明日境界乃云東西南北通同前後左右透徹突出無孔鐵鎚觸碎虛空竅穴驚起他藤六神無處覓藏身訣喝一喝云卻被山僧一喝大降彌天瑞雪忽然宇宙同源俄爾乾坤一色鐵龍轉見威猛石虎重增挺特宛然一段風光古今目前親切浦峰看取分明告報兩堂禪德不被前境相謾關山了無阻隔直下略自返觀諸相一齊勦絕廓然腦後見腮坐斷十方差別凍得布袋和尚撫掌呵呵太悅且道他悅個甚麼心生大歡喜自知當作佛。

　　佛成道日上堂問世尊未睹明星時如何師云眉橫眼上進云睹明星後如何師云眼橫眉下進云本來者一著了了太分明為甚麼卻有悟不悟師云只為太分明乃云頂門具眼千聖無以等階腦後見腮十方從此坐斷堂堂無回互一一絕羅籠今日浦峰不惜眉毛普為諸人點破驀豎拄杖云向者裏透脫得去正好不向佛求不向法求不向僧求人人本有個個圓成蠢動舍靈悉皆具足豈不見釋迦老子初出母胎指天指地便道唯吾獨尊八字打開早已分付了也復向雪山睹明星嘆奇哉又是一番漏逗若是個出群漢一眼覷透便見玉轉珠回處壁立萬仞壁立萬仞處玉轉珠回可以拈免角杖攪長河為酥酪用龜毛拂變大地作黃金豈待後來四十九年三百餘會重重入泥入水堪作甚麼雖然如是現前若有羅籠不住呼喚不回的向未鳴鐘鼓之際未出方▆之先撩起便行山僧合掌讚嘆不及何故寒山逢拾得轉笑轉相親。

　　元霄上堂問梅花開雪裏臘去復春來如何是不涉新舊句師云年年此日歲歲今朝進云有意氣時添意氣不風流處也風流師云向甚處添得許多光彩來乃云今霄共賞太平年露柱燈籠盡快然盡力若能挑撥轉光明滿眼照無邊且道那裏是挑撥處莫不是三世諸佛說下一大藏教歷代祖師說心說性論事論理是挑撥處麼料掉沒交涉莫不是臨濟行棒行喝雲門說露說普曹洞立君立臣溈仰分體分用法眼指物指心是挑撥處麼料掉沒交涉莫不是諸人日用尋常中穿衣喫飯屙屎放尿運轉施為是挑撥處麼料掉沒交涉莫不是今日監寺營齋普請諸人著衣持缽三匙五觀是挑撥處麼料掉沒交涉既總沒交涉作麼生是挑撥處以拄杖指云我見燈明佛本光瑞如此。

　　解制上堂問把斷要津不通凡聖解開布袋一任縱橫把住解開即不問超宗越格事如何師云自有▆群作略進云三祗鍊就金剛種一旦新開般若花且道作用在甚麼處師云拄杖橫肩不顧人進云驊騮不待窺鞭影快俊追風過九逵師云猶未唧溜在乃云九旬盡地為牢個個在裏許東涌西沒左轉右旋任性逍遙優游自在只得千差坐斷分明一體同然有甚麼結有甚麼解若解丹霄獨步何防宇宙橫身且出門慶賞一句作麼生道芒鞋腳底龍蛇活拄杖頭邊日月懸。

　　住灃州七星山菩提禪院

　　上堂僧問一天光影重重見照徹山河萬象全如何是七星境師云蒼松夾曉嶂瀑布挂寒嚴進云如何是境中人師云掃雲開曲徑掬水入深溪進云人境俱蒙師指示常陽一著事如何師云眼上眉毛分八字進云觸目無非向上機師云森羅萬象絕疏親乃云靈光獨耀迥脫根塵離相離名蓋天蓋地既然內絕淆訛要且外無點翳無一物不彰大用無一法不顯真乘了了更無回互堂堂覿面相呈今朝四眾強請山僧登曲彔木床未免當陽指出乃豎拂子云屋後青山疊疊門前綠水澄澄左看竹影參差右聽松聲歷落總是山僧拈來拂子頭上七縱八橫無同無異然雖如是且超聲越色一句作麼生道萬仞巖前能撤手千峰頂上現全身。

　　住沅州明山太和禪院

　　上堂僧問塞卻鼻孔坐斷舌頭作麼生出氣師云頂門上七縱八橫進云取用時如何師云腳跟下玉轉珠回僧便禮拜師乃云芷水年年綠明山歲歲青廓然空劫外何處有遷更如是則知天地同根萬物一體凡聖一源古今一道人人壁立萬仞個個常光現前不假修為本來成現雖然如是即今椎鐘擂鼓四眾雲臻虎驟龍驤當機𨁝跳還有空劫已前消息也無良久云但見落花隨水去不知流出洞中春。

　　上堂一僧纔出師云止止不須說我法妙難思僧拂坐具師便喝僧亦喝師便打又一僧出云某甲禮拜是不禮拜是師拈棒云山僧打即是不打即是僧退後三步進前三步師云不是不是乃云今朝衲子當機一味棒喝齊施不是強生枝節要人翻轉面皮眾中還有翻轉者麼如無且看木上座自翻轉去也擲拄杖下座。

　　為道徹胡居士披剃上堂瞿曇昔日棄皇宮道徹今朝辭俗業時節古今雖不同轉身要且路無別大眾還識轉身路也麼卓拄杖云入此大解脫門遊此大莊嚴路目前萬別千差直下一刀兩段更無遮欄更無回互如杲日麗天似明鏡當臺羅籠不肯住呼喚不回頭直向千聖叢中下腳孤峰頂上橫眠何必七日斂念相見別峰樓閣門開方參慈氏如是氣宇堪出三界之家堪報四重之恩雖然如是且諸佛道場祖師門下畢竟作麼生行履喝一喝云將此身心奉塵剎是則名為報佛恩。

　　示眾

　　師云諸人若欲究本窮源只須識取自心不可受一切諸境所惑一動一靜處尋常作用處截斷人我脫去是非凡遇順逆境緣此心寂然靈然不變不動猶若虛空一切時中心不間斷若能如是即塵勞而得解脫即煩惱以證菩提不見石頭和尚一日問龐居士曰子自見老僧以來日用事作麼生士以偈荅曰日用事無別唯吾自偶諧頭頭非取捨處處沒張乖朱紫誰為號丘山絕點埃神通并妙用運水及搬柴頭乃然之敢問諸人浦峰者裏日日搬柴運水動轉施為且道是神通妙用不是神通妙用若道是神通妙用正是頭上安頭若道不是神通妙用又是斬頭覓活試定當看若定當得可以彈指收功剎那證聖其或未然萬古碧潭空界月再三撈摝始應知。

　　示眾云春生夏長秋收冬藏四時遷改萬彙無常驀呈拄杖云惟有我木上座卻甚奇特迥出無遷無改之外不墮萬彙無常之中終日淨裸裸沒可把赤條條無回互顯大妙用發大神通或縱或奪或抬或搦有時教伊揚眉瞬目有時不教伊揚眉瞬目有時教伊揚眉瞬目是有時教伊揚眉瞬目不是汝等諸人還識得麼若識得超生死於剎那轉玄機於當下妙體無私圓光匪外山河大地獨露真常埜水雲林宣明妙法塵塵剎剎齊歸顧盻之中物物頭頭盡入智鑑之內佛佛祖祖安有不從此契證者哉大眾拄杖子恁麼竭力告報汝等還委悉麼驀豎拄杖云能為萬象主不逐四時凋喝一喝拽拄杖歸方丈。

　　示眾云八字打開一著奇回光自照緊參疑勿隨愛欲渣滓轉休逐攀緣妄境馳善惡兩頭都泯絕尋常一念莫遷移忙閒惺覺通歸體動靜虛靈總是伊是聖是凡情坐斷無人無我意堪持廓然拶著泥團破便見娘生舊面皮物物現成真妙用頭頭如是白天機了明向上玄中旨始信山僧不惜眉。

　　除夕示眾云流光一度奄然過保任泥牛事若何性海深澄應自徹心珠無垢不須磨樹鳴鳥語穿崖谷花吐春風燦薜蘿耳目洞超聲色外但饒舌處總禪那。

　　眾乞開示師云釋迦老子唯以一大事因緣故出現於世欲令一切眾生開佛知見示佛知見悟佛知見入佛知見且作麼生是佛之知見作麼生開示作麼生悟入驀拈拄杖云唯此一事實餘二則非真大眾若向者裏見得真知得的步步腳踏實地心心契證真常頭頭顯至真之妙諦物物明般若之玄機可謂明通正法眼遍界轉光輝只為無始劫來習氣深厚故有迷悟差殊聖凡不等迷者一向逐外馳求認假迷真妄分他境隨境生情發邪亂知見翳於覺心立幻化色身謬為他法所以智隔體殊汩沒塵寰流浪種種之苦無有了期遂爾做個忘家失業之子甘受伶俜辛苦若具大根器秉大信力纔聞舉著便達本源觀三世平等一道清虛不涉階級即證真常不厭塵勞不取寂滅無凡可捨無聖可求此則各為頓悟之門近來負缽擔囊登山涉水或見一個半個善知識不肯勵志久受鉗鎚做來做去多生疲懈退失初心返說禪道無有靈驗所以先德云佛法無多子久長難得人山僧向來每每與汝等盤桓必要諸人發明此段大事秉般若慧劍斬斷妄識之絲纏具頂門正眼入解脫無礙之知見人人鼻孔遼天個個腳跟點地隨方如龍得水在處似虎靠山任運縱橫無拘無繫始是得大安樂得大自在也若是機思遲鈍正好將本參話頭貼在眉尖上疑之又疑此疑不是別尋修習即在日用中穿衣喫飯處屙屎放尿處動靜忙閒處坐臥經行處掉頭舉足處聞聲見色處回光自照時刻不放日益日新打成一片通身遍身是個疑情志泯心灰前後際斷人法雙忘忽地漆桶掀翻豁開正眼始知日是金烏月是玉兔秤鎚原是鐵鑄磚瓦本是泥成原來與佛祖同一知見共一鼻孔出氣同一真實受用無二無別到者裏說個如來欲令眾生入佛知見祖師西來直指單傳早是曲了也山僧今日傾心吐膽據實論量汝等諸人當思韶光易邁歲月如流大事未明寸陰可惜急發大志高出人一頭地可也惟望辦取各宜珍重。

　　頌古

　　文殊白槌

據令威嚴下一槌銀河斗柄面南移人天百萬齊傾耳誰薦鋒鋩未露時

　　五通仙人

將那一通發問機就身打劫便酬伊當時不負婆心旨玉轉珠回透錦衣

　　外道問佛

機輪纔撥轉言外知歸意雲散頂門開虛空撲落地馬窺鞭影去還收千里追風得自由

　　世尊拈花

一枝拈出露全機笑破頭陀鐵面皮底事西天曾揭露至今東土起光輝光輝起獨振佳聲世莫比正法眼藏瞎驢邊殃累兒孫冤入髓

　　調達謗佛

須知地獄與天堂覿面拈來古佛場若道三禪垂妙手髑髏穿盡眼生光

　　世尊三喚栴檀像

千百億身只一身呼來應去太分明個中若擬纖毫子平地迢迢隔萬程

　　善財採藥

明明遍界絕纖塵藥草高低一樣春好是善財不錯過拈來覿面便翻身

　　賓頭盧尊者

正令全提元不昧雙眉策起一機酬復從阿耨達池出源遠流長澤九洲

　　七賢聖女

聖女指屍皆悉悟天人帝釋齊圍護七珍羅列應時生動地雨花無有數七賢女天帝釋明明指出不應谷無陰陽地無根樹一毛頭上翻筋斗一一毛頭皆顯露

　　維摩示疾

不病病中以熱謾默然不語更無端法門不二憑誰入鐵額銅頭到此難難不難家家有路透長安幾片白雲風捲盡一輪明月上高巒

　　經題[米-木+八]字

莫將以八亂分析海藏無窮只一滴非是唐言非梵語摩訶般若波羅蜜

　　七處徵心

雷音海口鼓波瀾七處重徵作話端逼拶阿難無一物依然北斗面南看

　　善慧大士講經

大士講經一句收不拘文字義全周當時不遇誌公老一段香風逐水流

　　大士見武帝不起

法地安然不動移端身正坐恰相宜大梁扶起真天子共證如來向上機

　　若識佛去處秪者語聲是

堂堂一大士錯向語聲委是個上大人自然可知禮

　　阿難持缽

從前佛佛授威儀覿面難藏向上機珍重阿難持缽去家風千古為人施

　　倒卻門前剎竿著

迦葉門前倒剎竿阿難肘後便承當而今莫問當時事口出靈機不覆藏

　　廓然無聖

者段真風匝地奇佛心天子未曾虧舌頭裂破生荊棘報道大唐識者稀

　　六祖

數百僧中出一頭三更月下獨南遊而今一派曹溪水到處源源接上流

　　風旛話

非是風旛非自心端然見處長精神撥開雲霧乾坤別鐵樹花開朵朵春

　　達磨直指人心見性成佛

信手拈來不是塵呼為直指早疏親祖師一段真消息萬象之中歷歷明明歷歷不用將心向外覓但能毫髮不干懷清風匝地有何極

　　牛頭懶融

獨向空山寄此身白雲深鎖翠無塵自從埜老來菴後百鳥啣花沒處尋

　　磨磚作鏡

磨磚作鏡有來由忽地光生照不休殃及馬師胡亂後安邦定國治春秋先行不到處徒勞坐禪求佛末後太過處不踏凡聖兩頭咦大方獨步縱橫由四海魚龍一線收傳家盛世莫儔至今千古為淵流

　　即心即佛

活鱍明珠輝天耀地不動身形萬緣應備

　　非心非佛

垢盡塵空古鏡玲瓏鐵鞭擊碎誰照影中

　　馬師不安

高臥猊床伸兩足如如浩浩渾無物卒然院主問安時日面佛兮月面佛

　　丹霞燒木佛

匝地風生花雨飄寒將木佛當柴燒眼睛動處全機喪落盡眉鬚果自招

　　天台智者大士悟法華三昧

儼然一會寶靈峰釋梵諸天繞大雄獅子嚬呻金色內象王回顧玉毫中座土香雲生拂拂眉間瑞相現重重好是天台眼界闊人天百萬總包容

　　破灶和尚

多年冷灶變初爻禍福無因果自招好是杖頭來擊碎至今古廟不生妖

　　三日耳聾

喝下驚天震地雷銀山鐵壁一時開耳聾三日猶閒得殃累兒孫吐舌來

全機大用不虛傳挂拂遭呵豈偶然金鎖玉關掣斷後巍巍獨坐大雄山

　　百丈捲席

出窟金毛奪父機箭鋒相拄見臨時傾然掣電雷▆卷秪得丹霄獨步歸

　　女子哭上法堂

爺娘俱喪家堂冷落哭向師前討個巴著一坑埋卻始為親免得時人亂十度

　　南泉斬貓

刀下貓兒濺血紅徹聲痛快又悲風草鞋翻出衝天志千古流傳正眼通

　　犀牛扇子

元來問著索還牛鼻孔金繩未解收呼喚當時牛應諾擎頭戴角始風流

　　忠邑獼猴

老大宗師出一頭問伊見性喻獼猴當時一摑惺惺著始信渠儂得自由

　　魯祖面壁

池陽面壁止兒啼剔起眉毛幾個知若是瞥然真上士三千里外詠而歸

　　金牛作飯

自吹自詠風光遠兩手持來德不孤非是因齋成慶讚大都屈曲為渠殊若是個中靈利漢機先早已見親疏

　　龐居士無生話

不婚不嫁一家親鼻孔團圞搭上唇劫外風光閒話會春生碓觜吐花新

　　藥山坐次

廓然默契本無為千聖難將正眼窺奈是石頭憐子切叮嚀句句是玄機

　　藥山看經

牛皮看破大玲瓏無義無文徹底通碧眼眉端遮不住唐言梵語見心宗

　　不是心不是佛不是物

大地山河無價珍癡頑不識草中行廓然一段真消息付與無心閒道人

　　三世諸佛不知有狸奴白牯卻知有

三世諸佛不知有寥寥寂寂無窠臼眼光爍破太虛空一一面南看北斗狸奴白牯卻知有善能拈棒打顛狗與伊立地換皮毛張牙露爪解哮吼

　　平常心是道

勸君不用別思量處處分明是道場廓然虛空無向背春來依舊百花香

　　臨濟與普化赴齋

二龍海底問明珠腳去拳來勢自殊好手手中呈好手鋒鋩不犯世間無

雙獅會遇意非輕把手毘盧頂上行踢倒飯床誰委悉落花啼鳥一般春

　　趙州探水

趙州探水怪施為平地生波不溼衣拄杖靠來清徹底滄溟深處少人知

　　有無佛性

坐斷兩頭個獨尊銀山鐵壁碎如塵端然正眼堂堂鑑霄漢群星拱北辰

　　婆子偷筍

草賊侵邊惡氣生烽煙寒路斷人行安寧幸有將軍箭勒馬歸鞭賀太平

　　歸宗斬蛇

歸宗作用沒人情特地斬蛇接上根頗奈傍觀不展眼至今有理不能伸

　　尊布衲浴佛

香湯灌沐紫金軀引得東風爛熳吹無限春光收不住和煙搭在柳梢絲

　　大顛因文公問如何是佛師曰看

打開八字路堂堂難畫難描又久長任運縱橫元不昧分明千億絕囊藏囊藏絕甚奇特何必釋迦又彌勒

　　長髭禪師

長髭未向嶺南還功德圓成眼豁然好是石頭重點破紅爐始見雪花鮮

　　臨濟四喝

一喝金剛寶劍分寒光凜凜耀乾坤全機正令無回互擬議傷鋒喪膽魂

一喝金毛踞地時爪牙鋒利露全威千妖百怪盡藏去縱是文殊不敢窺

一喝探竿影草時淺深真偽盡皆知縱橫妙展龍蛇定腦後抽釘拔楔奇

當陽一喝震如雷聞者曾教吐舌回不但家聲千古重門風代代向人開

　　汾陽十智同真

長空雲散廓無依皎皎孤輪燦碧輝分鑑五湖收不住團團搭在珊瑚枝

　　藥山折腳鐺

父子相投意味賒不從別處轉周遮善能提挈處伸手千古風流出當家

　　台山婆子

坦然古路上台山婆賣便宜指客還卻被趙州來勘破為人走出者重關

　　七斤布衫

正眼秪從一線窺七斤衫不爽毫釐宛然錦繡隨時著未劄金鍼信手提袖拂山河成一體襟藏日月照雙眉而今挂在虛空外暑往寒來渾不知

　　汾陽三訣

第一訣聖凡情絕出匣吹毛倚天照雪

第二訣弘機辯哲一等垂慈斬釘削鐵

第三訣口無兩舌萬里雲收青天皎月

　　牧牛頌

　　撥草尋牛

撥草瞻風覓舊蹤不知南北與西東牧童擬在溪山處踏盡溪山幾翠峰

　　驀然見跡

徐步追蹤意氣均一山已過一山春碧巖雲斷青眉展宛爾霜蹄特地新

　　捕步見牛

靈蹤親見興悠長舉著分明妙體彰始得東風呈花面腳頭腳底露堂堂

　　得牛貫鼻

計窮力極始相逢捉住天然一竅中鼻孔扭來繩索貫顛拈倒弄活如龍

　　牧護調馴

鼻頭拴著任牽拏牧護山童得意賒不令東西兩岸觸洞天深處飽煙霞

　　騎牛歸家

牧童牛背把鞭揚拽轉回頭笑一場鐵笛橫吹搖海嶽歸家芳草自天香

　　忘牛存人

全身赤灑任優游直把鞭繩解放收踏破蒼苔心境沒惟留明月照高秋

　　人牛雙忘

頓盡人牛不見蹤光含宇宙太虛空就中一點真消息任運縱橫絕繫籠

　　返本還源

幾經風雨幾經秋堪笑騎牛更覓牛舉似作家同照用烏藤倒拄牧歌休

　　入廛垂手

拖泥拽水自迢遙總為人間債未消戴角擎頭張劫外春暉萬里足豐饒

　　四威儀

山中行縱橫驀直坦然平擬若就中剛舉步萬里雲從足下生

山中住壁立萬仞無回互世界三千足底藏不用個中涉寸步

山中坐玲瓏四壁不知破明月清風任往來室間幾見煙霞播

山中臥坦然大地為床座雲作幕兮月作鉤閒眠不管春秋過

　　法派

性海圓澄寂明心悟本宗真如紹佛印道證永弘通

　　聯芳

　　付法柱海棟禪人

西來一脈胤攸綿付與兒曹意未偏不但門庭開正眼聯芳代代祖燈傳

　　付止岸海慈禪人

濟北宗風萬古輝從茲觸碎更無疑金剛王劍親分付殺活全提任爾為

　　法語

　　示淨朗禪人

　　颯颯金風遍埜滿耳秋聲杲杲紅日麗天滿眼秋色頭頭顯個中消息物物明象外玄機說甚麼麻三斤乾屎橛庭前柏樹子杖林山下竹筋鞭爾等本有包括虛空之心量吞吐日月之經綸直下猛著精彩橫按倚天長劍動靜忙閒更不擬議忽然頂門拶破兩眼大開始見衣珠朗瑩得大自在任運逍遙更無滯礙也勉之。

　　示淨參禪人

　　者著子在聖不增處凡不減一見一聞妙體圓光匪內匪外古德云百千法門不離方寸河沙妙德總在心源汝若未會可將本參話頭密密提撕忽地冷灰豆爆原來見處聞處總不隔礙偈曰個中見處見非見就裏聞聲聞不聞隨處見聞無別物明明獨露法王身。

　　示止岸禪人

　　即心即佛無容擬議絲毫非心非佛不用別處尋討直饒討得也是依他作解尋常日用舉動施為無不承此恩力無不秉此威光唯在一念不生前後際斷不落情識意想超出知解見聞迥然透脫惟一清虛則通身無影相遍界不曾藏頭頭法法大用現前拈一莖草現丈六金身將丈六金身現一莖草上爾輩隨吾杖頭有年急須勵志操履學識不群見地明敏養得如獃如癡證入文殊普賢大人境界只待霜露果熟方提持向上一著紹續祖風規繩後學從自己胸中流出蓋天蓋地受用豈有窮極耶勉旃。

　　示大徹胡居士

　　佛祖出世特為此段大事因緣欲令人人回光自照直下大悟大徹剋證本源自性法身今上人者號曰大徹蓋大者法身浩大充滿法界應遍恒沙佛國徹者智鑑照徹頭頭上顯物物上明隨處作主遇緣即宗縱橫妙用一概無私向者裏識得大徹之旨說甚麼在家出家分別同異哉所謂百千法門無量妙義惟在一毛頭上識得根源若識得一毛頭上根源便是步步踏著實地頭頭顯露真常可以與維摩居士共一鼻孔出氣但居士一片誠念護持山埜予豈不以直心相酬八字打開無背無向只要居士覿面承當薦得分明其或未然正好將個萬法歸一一歸何處蘊在胸中猶如一柄利劍相似不容是非鋒起纔有起處一劍斬斷只將此個話頭疑著疑來疑去動靜忙閒打成一片疑到那人忘情絕志泯心灰忽然大夢覺來始知者著弗從人得本自固有家珍方信法身大也智鑑徹也覿體全彰無藏無覆觸著磕著總是神通妙用到者裏管教受用不盡快活平生。

　　示我靜趙居士

　　一見一聞更莫別尋明明至道歷歷天真縱橫妙用無不現成勤加精進勿染貪嗔諸緣截斷體究無生其志愈固其道愈親閒忙動靜一片純真洞開正眼本自圓成靈光獨耀迥脫根塵頭頭上顯物物上明芬芳垂露菊藥生雲山搖翠色鳥唱玄音滿眼滿耳非色非聲咄高著眼莫自謾識得者些消息子無邊法界我為尊。

　　示雲棲胡居士

　　大道洞然本無愚智貴在自己腳跟立穩行之不疑守之不易如此日益日新故曰操則存捨則亡耳但居士一段英銳夙熏智種雖處塵緣慕道心切終不被情雲愛水埋溺靈根可謂就塵勞而作佛事即煩惱以證菩提山埜所以只要居士更進一步直下親切頂門具眼勿外馳求好向自己六根門頭內回光洞照一一究研精奧時節到來心花發燦八面玲瓏始知黃花翠竹灼然意氣全彰綠水青山悉是當人受用頭頭合道物物皆真觸目逢緣總歸快樂如斯信得及彌勒釋迦盡在者裏更無別法也珍重。

　　示恒智文居士

　　學道之士唯在竭志出大信力知有向上一著本真妙圓蕩然虛寂從無始劫來曾不間隔至於日用二六時中舉動施為全憑此大機要若能直下透脫不與千聖同途不其諸塵作對唯是湛若虛空凝然不動觀生死去來如夢如幻豈有彼我是非得失計較耶誠患信門不堅腳跟不穩不能徹證直須當下超脫意想情識一念無為萬緣截斷胸中潔潔淨淨蕩然脫灑隨處作主遇緣即宗物物頭頭皆自天真妙用佛法世法總成一片獨耀堂堂金剛正體此乃解脫截徑即塵勞而入佛界矣。

　　示恒遠彭居士

　　熏風乍拂梅雨初收新荷開一池之綠細雨拖兩岸之青山花鳥語一一顯露者個消息不假文字語言而自具足現成矣我恒遠彭居士得大信力更乞山埜一言以勵精進之志予曰此個法門本無言說相盡力吐不出個元字腳來只如行到銀山鐵壁處作麼生轉身聊拈一偈以進之看取山雲水月情人人鼻直兩眉橫還將兔角拈為杖擊得虛空嚗嚗聲。

　　示唐居士

　　靈山拈花微笑少室斷臂安心無非直截提持當人本地風光不假修證不從人得是凡是聖無欠無餘或動或靜皆承此個恩力雖在日用間而不自覺也今居士夙因不忘靈機不昧初以念佛為業信入有年後來浦峰乞授戒法要明向上一事果能腳跟穩當披衣自看忽然看得衣珠朗瑩始知拈花微笑斷臂安心猶是無事生事何故我從本已來成佛舊矣。

　　送別懶木禪友

　　頂門拶破一輪紅機用超群迥不同萬仞巖前垂隻手千峰頂上現全功操持臨濟金剛劍吞吐楊岐栗棘蓬任是銅頭鐵額者收歸大冶爐韝中。

　　贈明山法柱上座

　　數載明山不露蹤汝今高步水雲從一莖楖栗親分付處處逢緣驗象龍。

　　示辯賢禪人

　　持戒東身非解脫安禪斷妄總勞神不如一念無為去始契西來祖意親。

　　示淨朗禪人

　　百草頭邊自豁然明明獨露祖師禪但能著眼腳跟下一段光明遍大千。

　　示悟一禪人

　　秪須悟一不須多直下惺惺著意磨有時磨破泥團子石人撫掌笑呵呵。

　　示佛照禪人

　　一輪杲日耀中天照徹山河萬象全直下恁麼開隻眼何人不與佛同肩。

　　贈石印禪人

　　玲瓏石印字無鉤印破虛空笑點頭珍重闍黎勤護惜當機拈出印同流。

　　送定白禪人

　　嵩山當絕頂別是人間境犬吠白雲端猿啼青嶂嶺現成好公案端的使人惺索我草鞋錢腳跟須立穩。

　　示鐵腳禪人

　　杖撥金鱗解轉頭振鬚奮翼出淵流有時躍入龍門內引得風雷鼓不休。

　　示朗然禪人

　　鼻祖西來意洞然歷歷明頂𩕳開正眼柏子自青青。

　　示覺我禪人

　　覺我覺非我非我覺誰人我人俱不立應用自天真。

　　示慧徹禪人

　　爾問山僧向上機山僧問爾問來誰就中識得誰來問夜放烏雞雪上飛。

　　示宗知禪人

　　案山疊疊綠蘿垂花滿枝頭水滿溪聞見現成元不昧何須合掌問禪機。

　　示含真符居士持金剛經

　　拶破口門舌廣長無持持處即金剛個中正念常相續莫學蒙童數墨行。

　　示默識符居士

　　指君父母未生時面目儼然那欠虧山是山兮水是水個中默識是為誰。

　　示恒潤化主鑄千僧鍋

　　浦峰苦行個頭陀千口缽同一口鍋只待鑄成時著力大開飯舖接禪和。

　　山居十一首

平常無事得閒饒畢竟閒將甚處消晚剔寒燈翻貝葉旦鋤曉日種青苗千峰埜色入簾靜一枕溪聲帶雨潮舊日臺城莫復問松關時出看漁樵

雲壑幽深不掩扉家風與世竟相違泉流清濯林間耳山靜言忘物外機峰頂沖霄容我足崖懸碧仞許誰歸分明獨露劫前事一道神光萬古輝

自惜寥寥祖道危白雲深處掩柴扉鐺支品字煨松米葉剪成文補毳衣萬境空來忘管帶一機休去絕離微雖同世外煙霞老懶把龜毛拂子揮

滿目雲林世念灰蕭蕭石徑長蒼苔天高曉色頻相照澗泛濤聲獨自來寧使幻軀藏埜壑休將清志易名才荷衣松食甘隨分德重丘山憶大梅

住處幽閒別一天玲瓏四壁絕塵煙谷風時送雲來往竹影頻移屋後前翠草懶除階石沒落花慵掃埜苔研有人問道山中事山色青青是自然

歷遍諸方向上禪何如碧嶂寄生緣茅廬空寂留雲住竹榻清虛抱日眠道在目前由自用法非心外許誰傳古今幾得忘塵世唯有燒菴大隱賢

謾道休心母自欺幾歸青嶂縛茅茨攀龍附鳳憑人愛步月吟風我自怡清浢出嶙難免濁白圭受玷豈為奇自從巢許潔身去誰向溪邊洗是非

雲瓢雪笠放身閒跡寄崚嶒煮碧泉補衲芰荷收夏日燒鐺木葉掃秋天缽盂唯仗青猿洗書信無勞白大傳藜杖緩扶千嶂外優游風景翛然

自愧愚頑恐世嗔千峰峰外寄閒身徘徊有意敲風月應對無心驗主賓谷口漱泉龍吐水樹頭刷羽鳥啼春分明聞見非聲色可惜人多認不清

道人閒放卻山行天外浮雲染袖襟竹杖點穿潭底日棕鞋踏破草頭春危巒峻嶺開心印幽澗清溪轉法輪如是風光無間歇苟非同道欲誰親

頻交山埜最長情日用生涯本現成葉落無窮添石灶泉流不斷就砂鐺閒來採菌和雲煮時去拈蒿帶露烹者段家風真快活何須持缽入王城

　　秋夜舟泊祭風臺閱石刻懷古

薄暮扁舟泊楚湘寥寥誰問古松篁臺貽術合風▆遠石勒詞同水韻長霧翥峰頭猶浸溼月穿波應自生涼鵊啼未盡當年意疊疊空山花自香

　　別周侍御

南北閒遊不定方白雲無繫任飄颺杖挑日月清風遠袖拂煙霞道路長千古名藍留玉帶三年法席荷金湯何時再憶靈山約相共同開選佛場

　　登黃鶴樓

開窗極目詠來頻何處堪追往昔人岸上白雲迷草樹壁間黃鶴出風塵山河壯麗獨稱楚樓閣巍峨尚憶辛煙景凄凄牽客興悠然一笑兩城春

　　春日送社友

冰消古岸水生雲風拭長堤柳眼分叫客埜猿深澗度喚人幽鳥隔林閑金鱗透海誰能識靈翮摩天孰與群此日送君春興遠好將祖令振乾坤

　　過桃源洞

武陵西入避秦境千載峰巒疊翠蒼松老無枝棲鶴冷山寒有雨帶雲茫洲頭船爛沙生草洞口桃開水瀉香珍重漁郎津莫問溪源盡處是仙鄉

　　春日雨霽

風剪溪雲徹磬聲門前山色畫圖明雨收日霽乾坤靜霧斂空澄海岳清花燦薜蘿堪舞蝶柳明沙岸亂啼鶯斯時漸覺寒煙退揭露春光滿上林

　　麻陽縣令陳公過訪次韻(諱五典)

形影多年寄此山曾無餘跡到人間君來相訪藤條直我憶難酬玉帶環五夜敲詩隨竹詠三更步月傍溪還白雲也愛深幽處飛入茅簷作護關

　　遊白雲菴與傳宗主人

山寺眠雲翠幾層綠陰滿徑拂垂藤松蒼宜寄天邊鶴竹密堪藏世外僧夜淨翻經隨月轉曉晴策杖共雲騰禪棲處處皆蓮社何必廬山又遠登

　　中秋喜友人至

明月相看意趣濃故人何幸得重逢槎乘澧水昔年共詩賦辰山此夕從唯把酒卮消世事慵將古鏡照衰容翻思千里舊遊處秋水連天兩地同

　　題浦峰寺

空山鹿苑宋時封雲鎖參差閣幾重竹影蕭蕭鋪淨几松聲謖謖落疏鐘烽煙變態昔人去荊棘刪開適我逢三載煥然成法席脈傳臨濟五湖通

　　金陵延壽菴阻雨贈潤石主人

扶笻登古寺山色影沉沉竹徑輕風冷松庭積霧陰流泉頻瀨石幽鳥倦啼林且喜主人意慇懃慰客心

　　過洞庭湖

中流浮一葉雨霽度寒煙水面涵天碧波心浴日圓山從畫裏出舟向鑑中旋飄渺無匯際乾坤盡坦然

　　雨霽

雨後空如洗天街水氣涼松窗穿日影草閣射晴光石澗流泉韻山花帶露香綠陰青嶂外歷落鳥聲長

　　龍標山晚眺

閒步清江上遊魚自往來青山煙外賞白眼世間開喝石連雲走拈花帶露回蓬門應未掩待月且擎杯

　　夜別友人

永夜鐘聲盡紗窗映碧空有星皆向北無水不流東明月千秋共清風萬里同感懷重訂約彈指話奇逢

　　七星留別

九旬駐錫歡偶爾話離難拽杖尋幽僻隨雲度別巒人情懷日暖客興怯春寒若憶知音句溪聲時與譚

　　春日遊山

林深啼埜鳥巖碧著雲衣怪石纏藤瘦疏梅點雪肥江濤浴日冷山色帶春輝快我閒遊處東風杖底歸

　　再登七星山有感

三年雲夢遠今喜得重遊柳復垂幽徑松仍蔭古丘開眸山色舊洗耳水聲悠坐共三生石愴然失故儔

　　別惟政大師次韻

聚首雲林春色深胡為此日卻分襟一莖杖指青山遠對月敲詩孰共吟

　　題畫

歲歲江山未改青煙波渺渺聽無聲漁翁艇繫蘆花岸不釣寒江臥月明

　　春興

曉立東風淑氣催寒梅崖畔幾枝開松深竹冷遊人少鳥宿庭階啄綠苔

　　詠竹四首

硯墨池香欲寫詩得君青色又呈題風牽雲斷山升日影入書窗畫翠枝

影掃苔塵塵不移枝枝偏與靜相宜風高且寄雲深處出釣金鱗定有期

幽居實籍爾為籬高節凌虛逼四圍密葉豈容蝴蝶戲疏枝惟待鳳凰棲

拄地撐天節操高雲霞堆裏鼓波濤心空未有煙塵跡只與松梅作故交

　　過蟠龍菴

秋江淺水碧沙明引入淵源一派清轉盻老龍蟠杖底風雲相送浪頭平

　　秋日送友人之武陵

橫江分秧撥艫艟一葉飄然煙霧中時出武陵山色好滿斟對菊駕同風

　　送大量禪人

爾我相依一載周臨行一句話難酬狂心歇處家山近切忌逢人弄舌頭

　　送禹南禪人

擔囊負缽入深彎將謂通身放下閒無那風寒難久泊又隨雲水過他山

　　九日

黃花流翠艷天外碧雲重賞興雖無酒登樓別有峰

　　中秋

庭際秋光早何如此夜清山河群象影盡與月同明

　　佛事

　　為法輪禪人起龕觸目菩提絕無真偽來亦無來去亦無去昨夜泥牛海底行今朝石虎高插翅遂拽杖引行舉火炬云煙霧飄飄籠大地雨花片片散長空壁間驚徹龍飛起萬別千差一路通攛下云烈焰光中無一髮人間天上總清風。

　　為澹泊禪師下火閒雲澹蕩出沒太虛正體凝然一塵不立伏惟大方閣澹泊禪師所得真誠用處俊拔來去關頭坐斷廓然當體無依末後一著不帶皮膚惟存真實舉火炬云還見真實處麼攛下云萬里無雲不肯住三賢十聖一時超。

　　重修酉陽天雲山浦峰寺序

　　三楚之上五溪之中天雲寶山浦峰禪院真龍象蟠居之所乃檀那積福之場天然蒼古不假鑿為錦江玉浪長迎大覺之門翠嶂雲山盡拱螺峰之頂松風鳥語頌不二之圓音草樹村疇現至真之實相山花蘿月篆不彫之心印樵歌漁唱顯不說之真常珠樹玲瓏錫飛近鶴清江繚繞缽出潛龍不啻鷲嶺巍峨境培祗園壯麗堪嗟烽煙變運難為見聞珠宮紺殿困荊棘之圍月相金人遭塗炭之慘花墮淚而庭荒鴉亂雲封樹而徑冷苔生黠鼠每居廚積妖狐恒驟雲堂幸我朝定鼎以來皇風蕩蕩帝道平平欲將梵剎再整般若弘通或現宰官居士惟願不忘靈山附囑大家齊出手眼扶整法席名傳萬古清高追復古風聲播千秋大雅施金施粟無非大事因緣助棟助梁悉是當人受用信得及正好大破慳囊見得透不妨鋪花錦上莫謂善財一去杳無消息他時春來門外芳草自青急須直下承當慎勿覿面錯過謹序。

　　長明和尚塔銘

　　公諱性炅號長明蜀東涪陵石氏子也有嗣法門人法柱求銘於予以為久長記予按公行實幼年禮極初老宿剃落復從渤水法師習大乘經論公昔年曾遇象崖和尚知有此事雖看教中語言知非極則迺上黔中思南東山參穎秀悟和尚直叩濟北宗旨公立願不睡夜靜坐間忽然如人拍一掌相似不覺通身汗下一日悟上堂公出問上無佛道可成下無眾生可度是何人境界請和尚道破悟云高高處觀之不足低低處平之有餘公云千差萬別不出者裏悟云切莫錯認公便喝悟云者一喝落在什麼處公云當陽突出已相呈悟云卻是闍黎道破悟行道楚之西陽公侍悟同住辰州龍山任維那事紀綱龍象日夕激揚聲名大振以帥眾多年志欲居山悟付曹溪正脈公出龍山行到澧州慈利值大休禪師道徹胡居士我靜趙居士延住七星山瞻仰道範俱生喜躍感悟夙因轍請開法聞公垂示得未曾有時沅州聆公道望請住明山公隨機開導闔郡皆親槌拂康熙丁未歸龍山掃悟和尚塔復上沅江過浦市鄉紳士庶耆舊歸宗特虛浦峰法席請主其事蓋浦峰自宋嘉定年開刱屢經兵燹殿閣樓臺漸成傾圮公力為重建時有剃度弟子百餘人各領職事交相肘腋未及三年百廢俱興頓成大觀四來瓢笠共集如雲眾檀越護法居士等請公開堂公唯施本色鉗鎚請益門人甚多得法者有法柱棟公止岸慈公二人焉越明年公示微恙叮嚀訓眾努力辦道端坐而逝塔於寺之左時四方僧俗聞者莫不流涕以公素行真誠其德感人如此乃為之銘曰。

　本質貞誠　　生緣涪上　　參叩諸方　　眾中龍象
　哦褫東山　　互相唱和　　一喝當陽　　闍黎道破
　湖北酉陽　　信杖所指　　澧州沅州　　行道之始
　浦峰虛席　　待公重振　　三年開拓　　百度維新
　衲僧四來　　單提正令　　獅子同群　　門庭最盛
　隻履歸時　　猶打口鼓　　緇素感傷　　淚下如雨
　塔於寺左　　平生事全　　法胤繼起　　正脈永傳

　　康熙壬子年六月日蓮月正道人撰

　　康熙辛未歲蒲月　法孫慧(渠岱)敬刊

浦峰長明炅禪師語錄(終)　　　　(板存嘉興府楞嚴寺流通)


