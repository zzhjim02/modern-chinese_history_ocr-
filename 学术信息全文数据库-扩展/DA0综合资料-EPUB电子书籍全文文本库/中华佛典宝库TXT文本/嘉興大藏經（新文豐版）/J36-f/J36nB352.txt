嘉興大藏經（新文豐版）第 36 冊 No. B352 東山破峰重禪師語錄


　　東山破峰重禪師語錄敘

　　破峰重禪師慧覺先兄嗣也干蜀鼎沸之際就鑊湯爐炭裏轉大法輪向塵勞中作大佛事而無榮無辱為宰官護法之所推重匪得無畏智無礙辨詎克如是師子吼耶可謂有本矣有嗣慈雲自南浙還捃摭師稿授余余目之見其頌三頓棒云三頓棒頭為小孩破家鉤賊甚奇哉家財耗盡猶還可過後誰知要活埋又頌婆子燒庵云萬仞峰高久結冰寒巖花卉杳無音就中幸有陽和力九曲黃河徹底清目至此驚喜并集不憶酒肉之門而猶有斯人第憾其福不逮慧未久行雙桂之道而早夭咄是何言歟茲錄半偈以災梨面目長年而現在。

　　康熙二十二年孟春月補天日蜀渝華巖季而關聖可德玉敘。

　　破峰重禪師語錄目錄序文上卷上堂小參下卷舉古拈古頌古牧牛頌印偈像讚示眾機緣入室塔銘

東山破峰重禪師語錄卷上

　　嗣法門人傳慧等編

　　住嘉定州龍驟禪院語錄

　　乙未年闔郡文武官紳等請就本寺開堂。

　　師陞座祝聖畢末後拈香云此瓣香刀斫不破斧劈不開黑漆漆明歷歷絕纖毫沒縫隙至幽微甚秘密爇向爐中耑申供養傳臨濟正宗第三十二世本師上慧下覺和尚用酬法乳之恩斂衣就座上首白椎云法筵龍象眾當觀第一義問如何是主中賓師云盲人夜穿鍼進云如何是賓中主師云隨處得安樂進云賓主不立時如何師云秋江一色問身猶未動意如電光和尚作麼生師云亂走作麼進云未走時如何師云失卻腳跟乃云一條拄杖子三世諸佛也沒奈何歷代祖師也沒奈何山僧今日拈提在手好肉剜瘡若向未陞座已前覷透猶是鈍漢及至葛藤有甚交涉遂以拄杖連卓兩下上首白槌竟下座。

　　結制上堂問如何是體中玄師云秋江月正圓進云如何是妙中玄師云杲日耀當天進云如何是玄中玄師云不犯舌頭尖乃云火爐頭句甚分明盲龜跛鱉瞎眼睛原是他年陳種子一回拈出一回新即今紅爐大設煉聖煆凡王居士來山瓣供請山僧打無皮鼓吹沒孔笛唱無生曲調且道還有知音者麼若將耳聽終難會眼底聞聲方始知下座。

　　上堂問如何是踞地獅子師云狐狸絕跡進云如何是獅子吼處師良久云聞麼進云如何藏身師打云欲隱彌露問如何是第一義師云未開口前早領三十棒乃云若道第一義諦三世諸佛全道不著歷代祖師不能覷透若向空劫已前契會猶是落二落三即今眾居士至山瓣供請山僧說些無味之談正是落七落八且道第一義意旨在甚處振席下座。

　　上堂禪道佛法聽著耳聾覷著眼瞎山僧偶應眾居士請自慚唇訥言遲聊舉一則古人葛藤以塞來命先哲有云佛法若無靈驗難救三種病人患聾者與他語言三昧他又不聞盲者與拈槌豎拂他又不見啞者使他開言吐露他又難說古人雖然有此話端亦是妄生節目山僧遇明眼者只令教瞎耳聰者只令教聾能言者只令教啞且道與古人是同是別。

　　上堂眾檀越向般若會中深探智種大興善心手擎忠義劍戟胸藏佛祖靈符鏗鏘法門股肱王室且道畢竟意旨如何將軍有八面威風知識具通身手眼喝一喝下座。

　　師誕日上堂三十年來個匹夫如今冒上祖師圖無量劫來冤債業飲氣吞聲受塗糊諸方追宗薦祖山僧惟打口鼓歷劫冤親多生父母向拄杖頭上現大人相放大光明大眾且道報恩一句如何道問和尚正當降誕之期有何祥瑞師云一鼻透青天進云十方世界正是放光現瑞之時恰當在甚麼處師云七通八達問日用現前事如何師云荊棘叢中忙躑足明月村裏休留連進云萬象總歸一師徵云如何是一進云水底明月現杲日正當陽師云月落後如何僧擬議師便打乃云三世諸佛捐頭尾歷代祖師盡攢眉一莖拄杖頻拈弄普報群恩慶無餘卓拄杖一下下座。

　　佛成道日上堂祖令當行十方坐斷吹毛微舉凡聖潛蹤今日釋迦老漢成道之期若言有道可成埋沒釋迦若言無道可成辜負自己且道就中還有別幽微定邪正者麼出來與老僧相見問答罷乃云禍胎出自老胡惡因起於壁觀殃及人人空盤打算若是上流未舉先判怎奈韓盧東走西竄且道還有得定者麼男兒自有翀天志不向他人行處行。

　　上堂山僧未涉唇吻眾兄弟癡癡獃獃及至登座諸人立問立答向舌根下覓討端倪曾不聞古人有言問在答處答在問處猶是向葛藤窩裏打輥終無了期各各向未涉唇吻已前一一自己胸襟流出蓋天蓋地自然風行草偃水到渠成喝一喝。

　　上堂問如何是最初句師云杲日出時光滿地進云如何是親切句師便打進云如何是轉身句師又打乃云前三三與後三三珍重禪人仔細參參到忘功絕跡處踏碎銀山夜過關且道還有過得關者麼喝一喝下座。

　　上堂祖師心印狀似鐵牛之機去即印住住即印破只如不去不住印即是不印即是良久云這個無紋印子若天若人若凡若聖未曾移易一絲毫許因甚麼諸人不會只為分明極翻令所得遲。

　　解制上堂結制時一場懡㦬解制時一場懡㦬未結未解時一場懡㦬且道平穩一句作麼生道本來無一事何處有干戈。

　　住資陽縣佛興禪寺語錄

　　師在嘉定受資陽縣眾居士請住佛興師至三門以拄杖點三下云前三三後三三兩兩三三一串穿拄杖點開精徹眼徐行踏破趙州關遂進佛殿云冤有頭債有主無量劫來曾觸忤今朝特地起狼煙甜者甜兮苦者苦遂拜云屈屈至座前以拄杖擊座云須彌燈王曾居山僧今日當坐雖然如是也是將錯就錯便陞座拈香云此一瓣香爇向爐中耑申供養本師釋迦牟尼佛及歷代祖師又拈香云此一瓣香爇向爐中端為祝延　今上
皇帝萬歲萬歲萬萬歲末後拈香云此一瓣香乃第二回拈出爇向爐中耑申供養傳臨濟正宗第三十二世上慧下覺本師大和尚用酬法乳之恩上首白槌竟問答罷師乃云釋迦老漢設三期以調心架紅爐而煉士且道心作麼生調士作麼生煉良久頌云鱉鼻蛇頭直捷通鋒鋩點處絕羅籠胸中佛祖機關盡凡聖一齊列下風喝一喝下座。

　　上堂師以拂子左邊敲禪床云於此會得松直棘曲鶴長鳧短大地坦平頭頭顯現右邊敲禪床云於此會得三世諸佛盡在汝等諸人腳跟下放光動地歷代祖師盡在汝等諸人胸襟裏縱去奪來以拂子於空中畫圓相云於此會得堪與諸佛把手共行堪與祖師同一鼻孔出氣復以拂子擲下云於此會得盡大地人亡鋒結舌天下善知識藏身無所且道利害在甚麼處。

　　上堂師默然據座良久高聲云大眾不得妄生穿鑿劈口掌云口是禍門下座。

　　上堂囫圇一句語開口不周全縱撩拄杖子也是矢加尖且道就中還有道得全者麼不妨出來與老僧相見一僧出喝一喝問云臨濟一喝分賓主學人這一喝還分得賓主也無師便打問路逢達道人不將語默對畢竟將甚麼對師云速退速退進云如何是直捷為人處師云杖長七尺乃舉風穴垂語云若立一塵家國興盛不立一塵家國喪亡恁麼說話大似劃作兩橛普重則不然若立一塵也未興盛不立一塵亦未頹喪更有一頌分明舉似連卓拄杖云看取看取。

　　上堂山僧重重絡索錯下幾許註腳檢點將來全無煞合且道如何是有煞合一句天上有星皆拱北人間無水不朝東。

　　上堂一句全提無聖無凡無向背磨礱赫奕絕空絕色絕羅籠透網金鱗休憶禹門栖舊岸玲瓏達士直須透過上頭關且道就中還有透關者麼良久師復舉馬祖見百丈來豎起拂子丈云即此用離此用祖掛拂子於繩床角祖云汝向後開兩片皮如何為人丈亦豎起拂子祖云即此用離此用丈掛拂子於舊處馬祖震威一喝百丈從空放下然先哲若無頂門正眼肘後神符怎得輝騰今古然雖如是山僧檢點將來也是憐兒不覺醜。

　　臘八日上堂山僧本來無說應個因緣時節提起者段根由不得不容饒舌釋迦初生打失腳跟周行七步分明錯路睹星成道望空啟告末後拈花通身泥沙更示雙趺轉見塗糊山僧看來正是時清大盜復有臨濟德山種種阿師起模畫樣倚草附木弄鬼眼睛正是賊中細作今日撞著山僧以拄杖一時穿卻鼻孔拋向諸人面前出氣不得且道眾中還有為釋迦老子臨濟德山出得氣者麼擲拄杖云一齊捉敗了也阿呵呵便下座。

　　住順慶府香積禪院語錄

　　師自丙申歲歸南邑受守道王廷郡侯洪其清請住香積禪院師入院陞座拈香祝聖畢末後拈香云此瓣香二十五年費盡辛勤今朝乃第三回拈出爇向爐中耑申供養傳臨濟正宗三十二世本師慧覺大和尚用酬法乳之恩上首白槌竟一僧出默然而立師云裝死賣活作麼僧喝云第一義諦當下粉碎了也且道如何相見師云用第二杓惡水作麼進云恁麼則庭前翠柏千年古點綴青松與白雲師云猶是第二頭進云狼藉枯枝花更香師云放過一著乃云未到香積口早生塵偶遇護法請開爐鞴只得開兩片皮為諸禪人舉揚法化且道還說心說性得麼說玄說妙得麼論機論境得麼論實論虛得麼總不與麼也是貧兒思舊債畢竟意旨如何萬邦有道歸王化四海歌謠賀太平。

　　上堂自住東山四載餘未曾提著祖師機今朝幸遇知音客不覺通身入水泥山野年來將祖道佛法一齊放下格外風騷頓絕幾先斯時逢本然禪客臨山瓣供露格外風開人天眼使聖道之通衢作衲僧之巴鼻然雖如是山野仍將數十年來一段風光盡忘於廛市家國祖佛機宜悉潛於果城舊地即今雖則拈弄鋒鋩貴在未舉已前討個下落還委悉麼良久云納被幪頭萬事休此時山僧都不會。

　　原任鄰水邑侯劉燦設齋請上堂僧問道玄參馬祖豁開心地裴休訪希運洞徹本根劉護法今日飯僧未審以何相為師云昨夜文星從天降祥雲原自日邊來進云人人共唱無生曲個個俱彈沒絃琴師云兩輪日月垂交互草木昆蟲盡揚眉進云四海狼煙俱掃盡萬邦直教樂昇平師云鵰弓已掛狼煙息鼓腹謳歌運化神進云幸逢證據師云不必道破乃云釋迦不說說毗嵐猛風吹海烈迦葉不聞聞青山只得輾微塵留下一轉語舌頭在口裏千古鎮乾坤山河大地日月星辰今朝金湯劉護法至香積寺中恰似紅爐添炭正所謂不昧靈山親囑扶揚末運頹綱手攜仲尼日月胸藏佛祖靈符鏗鏘法門股肱王室為瑞為祥為龜為鑑且道還有知端的意旨者麼昔日龍蟠為甘雨今朝果熟故園香。

　　上堂舉昔日有一婆子供養趙州請州轉藏州下禪床繞一匝云藏已轉畢婆云我請轉全藏如何只轉得半藏且道如何是全藏據實而論三世諸佛歷代祖師繞百千萬億匝於婆子分上也只得半藏在何故看這婆子洞房穩密善絕干戈趙州轉藏不全卻被婆子看破且道就中還有轉得全藏者麼困來曲臂支頭睡不怕人來偷枕頭喝一喝下座。

　　佛成道日上堂一字搜窮徹透虛空骨髓萬機頓赴獨露衲子端倪成佛不成佛難逃翳眼空花迷悟非迷悟豈免腳底泥水今朝乃是釋迦成道之期護法趙檀越至山供眾天人讚仰神鬼欽崇四眾沐恩泉石有賴然雖如是更有一個漢不受人天供養不受二諦瞻禮從生至生未曾喫著一粒米從劫至劫不曾掛著一縷絲若識此人可與佛祖為師且道眾中還有識得此人者麼一僧出從東過西從西過東於中畫一圓相卓然而立師云不堪了也進云一枝永茂千年秀五葉聯芳萬古奇師云塗毒鼓邊休側耳僧以袖抹圓相云恁麼則前不尊釋迦後不禮彌勒去也師云一恁𨁝跳乃舉昔日靈山會上有五百比丘得四禪定具五神通未得法忍各各以宿命通見過去殺害父母種種冤親於甚深法不能悟入於是文殊師利菩薩手執利劍持逼如來佛云住住不應作逆不得害吾吾必被害為善被害文殊師利汝從本來無有我人但以內心見有我人內心起時吾必被害是名為害於是五百比丘自悟本心得證無生法忍得旋陀羅尼師云為人為徹殺人見血文殊微露鋒鋩釋迦通身是口也分疏不下不但釋迦分疏不下直饒千佛祖師一難分疏覓此劍來處不得且道還有知此劍來處者麼良久云劍為不平離寶匣藥因救病出金瓶下座。

　　上堂煦日麗空塵塵剎剎舒瑞相千眼圓頓山河大地露全身千丈盧舍那原來糞箕苕帚丈六紫摩身亦是磚頭土塊於此無取無捨無是無非無長無短無得無失塵塵爾剎剎爾念念爾法法爾上無攀仰下絕己躬常光現前壁立萬仞正所謂趙州使得十二時辰也且道就中有使得十二時辰也麼一僧出近前一喝師云被十二時辰使也進云到這裏未免大家不著便師云下坡不走快便難逢乃舉風穴郢州衙內上堂云祖師心印狀似鐵牛之機去即印住住即印破只如不去不住印即是不印即是還有人道得麼時有盧陂長老出問學人有鐵牛之機請師不搭印師曰慣釣鯨鯢澄巨浸卻憐蛙步𩥇泥沙陂注思穴喝曰長老何不進語陂擬議穴便打一拂子曰還記得話頭麼陂擬開口穴又打一拂子時有牧主曰信知佛法與王法一般穴曰見甚麼道理主曰當斷不斷反招其亂穴便下座師云此則葛藤有些淆訛處所這僧打頭太過末後不及風穴據令而行卻被傍觀者哂且道就中還有知風穴落處麼羚羊掛角千峰外更有羚羊在上方下座。

　　住順慶府觀音禪院語錄

　　師受闔郡紳士請住觀音開爐入院禮佛云似拜不拜也甚奇怪各自稱尊一彩兩賽至座前云狻猊聳翠非眾寶以攢成曲彔高軒豈龍象而覷破山僧即今居此天人亦須迴互便陞上首白槌竟問答罷師乃云幾迴生壁上畫麒麟幾迴死大象褁燒紙生死悠悠無定止日上月下自從頓悟了無生錯認定盤星於諸榮辱何憂喜不消漏逗擲卻拄杖下座。

　　上堂問適間未出方丈已打葛藤今登曲彔木床漏逗不少須是法爾如然未免一場扯淡二途不立如何垂示師云丁一卓二進云四海浪平龍睡穩九天雲凈鶴飛高師云高有餘低不足進云堂前生瑞草好事不如無師云帶累闍黎進云恁麼則五臺山上雲蒸飯佛殿階前狗尿天師云直須截斷乃舉死心和尚云一人所在也須到半人所在也須到無人所在也須到看這老漢出言吐氣有定衲子之權衡分龍蛇之變化若向此三語下明徹得透脫得可以攪長河為酥酪變大地作黃金其或未然不免遍界坑坎堆阜荊棘阻途且道就中還有能向此處明得透得者麼金鏃慣調曾百戰鐵鞭多力恨無讎。

　　上堂道無二路義絕淆訛事具千差理歸一致雖則鼓唇搖舌要知格外提持今朝幸遇二維摩來山飯眾只得舉則古人機宜以為話柄昔有個王常侍訪臨濟侍曰這一堂僧眾還看經麼濟曰不看經侍曰還參禪麼濟曰不參禪侍曰經又不看禪又不參畢竟作甚麼濟曰總教伊成佛作祖去侍曰金屑雖貴落眼成翳濟曰我將謂你是個俗漢師云臨濟若無後語卻被常侍看破忽有人問山僧這一堂僧眾還看經麼云看經還參禪麼云參禪或云又看經又參禪畢竟作麼生云只教無佛可成無道可得去或云郎當不少云我將謂你是個大人山僧若無後語卻被維摩看破大眾且道與古人是同是別填溝塞壑無人會雨過夜塘秋水深下座。

　　元旦上堂問如何是賓師云將軍令進云如何是主師云天子敕進云賓主不立時如何師云截斷前後句料掉沒交涉乃云山僧自住果城偶遇本府眾居士共相扶助道脈整頓徽猷同聲相應同氣相求猶記得昔龐公訪藥山辭次藥山令十禪客相送至門首時值下雪龐公指雪云好雪片片不落別處全禪客云且道落在甚麼處公便掌全云且莫草草公云恁麼稱禪客閻老子未放你在全云居士作麼生公又掌云耳聽如聾口說如啞師云看這龐公見境生情有個下落全禪客買鐵得金一場好彩即不無今我眾居士第未知有龐公見處否昔日龐老今朝居士如是不隔一絲毫只恐同途不同轍拍几云也畢竟不落別處。

　　解制上堂大道坦平無起無倒真機演唱何解何結若然覿體渾融處處總為華藏界頭頭盡是釋迦文結制之梯航何安聖賢之階級孰立且道就中還有向此處嶷然具眼者麼不妨出來大家定當僧問寒盡春風花滿地當軒布鼓震龍門未審如何得相應去師云霹靂一聲轟宇宙撩天落魄甚驚群進云倒嶽傾湫無回互吐霧吞煙占五湖師云沒交涉進云長天日月輝今古觸處笙歌萬象新師云隔嶺望煙知是火策藜惟見白雲堆舉翠嵒示眾云一夏已來為眾兄弟東說西說看翠巖眉毛還在麼長慶云生也保福云作賊人心虛雲門云關看這翠巖眉毛墮落處自救不了復有三元龍象互相蹴踏仔細檢點將來個個膽小今日山僧則不然一冬已來為眾兄弟東說西說看山僧眉毛長麼復云出門泥水無回互瞬目青山千萬重。

　　復住香積禪寺語錄

　　元日上堂新正一萬象森羅從此立作夜磨盤生八角驚起泥牛吹觱栗報道東山老禿奴明明向道真不識真不識上下四維無縫隙火就燥水流濕龍驤虎驟風雲際山僧滿口成話杷具眼當陽共分析且道就中還有分析者麼不妨出眾酬唱問昔日鏡清云諸方只具啐啄同時眼不具啐啄同時用如何是啐啄同時眼師云放汝三十棒進云如何是啐啄同時用師云放汝三十棒進云南院道作家不啐啄啐啄同時失又作麼生師云失進云恁麼則學人推倒禪床喝散大眾去也師哂云咦進云仁義道中放過一著師便打乃云即今香積寺功德主張公於新正元日造衲衣一頂供養山僧自慮德寡福微難堪披搭只得作一頭水牯牛早承當了也喝一喝下座。

　　本然無極二上座率眾姓建會追宗請至白塔寺上堂師至法堂作此⊕相云人天交感萬象崇新是聖是凡總歸中徑以腳抹卻云雖然蹤跡親描出形滅跡掃少人知至法座前以拄杖擊座云狻猊縱廣非語默可及釋迦老漢向這裏夢語未惺歷代祖師於此納敗愈甚山僧口似乞兒破草鞋即今且道如何施設不入驚人浪怎得稱意鱗便陞拈香白槌畢師云大道無向無背真機有捲有舒三世諸佛說不說之法歷代祖師傳無傳之心把住時乾坤失色日月無光放行時海晏河清風行草偃若是不放不收萬象森羅各得其所且道就中還有共相證據者麼問答罷乃云真機演唱幸遇知音入水救人聊通一線今朝是我本無二上座率眾姓等建淨業道場資諸考妣仍請山僧登曲彔木床說不思議話以拄杖卓一卓云乾坤於此建立日月於此流光萬象森羅從斯養育九有十類從斯安排且道如何是現前大眾安身立命處披蓑側立千峰外引水澆蔬五老前。

　　朔一日再請上堂果城故郡三巴明府劫難兵燹惟存瓦棘幸有現前四眾入等廣修福業多布善芽於此殺害冤親冰消瓦解皆為多生淳熟戒行精專猶然大建白塔叢林為勝世福田作人天上剎仍建淨業道場資諸考妣復請山僧重登寶座為眾決疑猶記昔日有一婆子參瑯琊和尚偶聽貧子唱蓮花樂云不因柳毅傳書信何緣得到洞庭湖了然大悟拋油餈於街上其夫云汝顛耶婆便掌云非公境界後於瑯琊和尚處印可凡見僧至便云兒待僧擬議婆便閉卻門後有佛燈珣往看之婆見便云兒兒珣云娘在這裏且道爺在甚麼處婆便轉身拜露柱珣便踏倒云將謂有多少奇特便出婆云兒兒來我惜你則箇珣便不顧而去後有安首座往看之婆云甚處來座云德山來婆云德山泰是婆的兒座云且道婆又是何人兒婆云被上座一問只得立地放尿師云這婆子鍼線傳家洞房深穩祖師機關徹底領荷佛燈珣捉賊歸功殊不知弓折箭盡安首座排兵調鬥未定輸贏而今諸方扶強不扶弱山僧今日扶弱不扶強這婆子恁麼賣弄坐籌帷幄決勝千里即不無爭如我白塔四眾風恬浪靜無作無為殊勝多也更為諸人頌出一句彌陀為拄杖何愁平地不生蓮若得胸中疑情斷水綠山青一樣鮮。

　　上堂三十年前有傝𠎷三十年後沒巴鼻先哲權衡置之物外自己性命七落八零今朝偶遇本府明維摩不遠千里而至荒山欲破生死關頭觸碎本來面孔大入紅爐重重煆煉此維摩亦曾經過大老鍵鎚露出青鋒利刃雖然如是猶在半途山野只得將無作有露個消息誘他歸家去也且道就中還有自解力行不受牽引者麼師良久云道泰不傳天子令時清休唱太平歌。

　　臘八上堂問百丈問溈山併卻咽喉唇吻作麼生道山云卻請和尚道意旨如何師云就身打劫進云百丈道不辭向汝道恐後喪我兒孫是何宗旨師云老婆心切進云百丈復問五峰峰云和尚也須併卻又作麼生師云截舌了也進云百丈道待無人時斫額望汝且道是肯他不肯他師云兩彩一賽進云百丈復問雲巖巖云和尚有也未此理如何師打云與汝見解相同進云學人今日請問和尚併卻咽喉唇吻作麼生道師云只得忘前失後進云恁麼則學人不疑天下老和尚舌頭去也師喝云更參三十年進云這老漢頂門有眼瞞他一點不得師云退身有分乃云釋迦臘八夜睹明星悟道即今夜夜有星人人皆見因甚麼不悟縱然悟得去也是刺腦入膠盆東山恁麼舉揚亦是狐狸戀舊窟畢竟作麼生速道速道。

　　小參三朝一七討個巴鼻今已一七大眾且道有巴鼻也未山僧觀眾兄弟三個一攢四個一簇只圖熱鬧打謴過期未曾有一個真實用工者尚且在禪床上也還無禪經行處也還無禪何況朝夕隨情逐意處如野馬無轡曠牛不拴如此安得透生死關頭且道諸佛少你禪耶祖師少你禪耶天下善知識少你禪耶汝等何不向自己胸襟下貼體自究一番將各人本參話頭猛著精彩忽然觸著磕著一透百透一明百明不著問人而自了了也不勞久立。

　　小參諸佛說不著處借口傳言祖師提不起時全身擔荷果能如是猶是建法幢立宗旨施設邊事且道向上更有事否若知有去釋迦彌勒只可吞聲文殊普賢不敢吐氣德山一棒猶未是恰臨濟一喝命根不絕雲門顧鑒墮坑落塹仰山圓相自弄泥團曹洞五位失錢遭罪法眼六義翳眼添翳若具向上事老僧結舌亡鋒不堪共語因為情不獲已為汝諸人通個消息驀拈拄杖云見麼向這裏見得徹去有佛處敲枷打鎖無佛處見兔放鷹如龍得水任西任東似鳥騰空隨高隨下若然者衲僧門下更有事在且道如何是衲僧門下事以拄杖一時趕散。

　　小參云山僧年方十二離塵十四撞著本師領個話頭朝夕追尋向老和尚邊覓求決擇至三年忽有消息非從外得又年餘實實體會更無別有元來元來更不多疑以為主宰後為時世遷變行至黔中入山住靜三年胸中無事可疑偶遇余山老漢將些甜言密語哄我同住山僧不受處分被他點著痛處同住三年更參觸背話頭期會須結二三只是分疏不下每每受那老漢許多屈折發起勇猛將從前所作所為一齊劈碎四十日未曾眨眼忽聞霹靂大震渾然一刀兩斷身心一如方悔從前作為盡是客塵邊事虛勞心力耳自此打成一片方覺無一物之語雖然未敢放逸連年以來住幾叢林不過隨緣度日而已未曾將心肝肺腑拋向諸人面前即今眾兄弟多生有幸於此大鞴池中紅爐底裏每受鍵鎚不得妄生退屈定要勇猛精進努力一番徹底推倒掉轉面皮看此利害在甚麼處若能直下承當得擔荷得行履得堪與先哲同一鼻孔故臨濟有語云沿流不止問如何真照無邊說似他離相離名人不稟吹毛用了急須磨大眾且道如何是吹毛用了急須磨處師驀拈拄杖云三世諸佛以此接物利生歷代祖師以此播揚奧旨衲僧以此敲骨取髓痛下鍼錐佛祖窠窟摟碎凡聖徑路不通然雖人水救人只可提持一半當知衲僧分上更有向上全提在良久云咦。

　　小參云參學人只須空拳赤手直出直入毫釐揮盡一貧徹骨窮得潔淨方稱行腳若是擔囊負缽粘皮帶骨滿肚骯髒胸藏一物纏山繞水迤邐行腳有甚了期曾不聞香嚴在百丈時一問十答十問百答後百丈遷化方謁溈山山問云久聞師弟在百丈先師處一問十答十問百答是否嚴云不敢山云吾有一問嚴云便請山云父母未生已前一句作麼生道嚴不能對慚惶歸寮去古人錄中揀取一句來酬更無一句相應遂別溈山後住山數載深疑此事拋石擊竹了然大悟遂有偈云一擊忘所知更不假修持處處無蹤跡聲色外威儀動容揚古路不墮悄然機諸方達道者咸言上上機後溈山聞云此子徹也仰云此心意識作成待慧寂勘過始得後仰山至香嚴處便問師弟有悟道偈是否嚴云是仰云試舉看嚴復舉前話山云此是心意識作成若是真悟必不重舉嚴復道一偈去年貧未是貧今年貧始是貧去年還有卓錐地今年錐也無山云如來禪許師弟會祖師禪未夢見在嚴復道一偈吾有一機瞬目視伊若人不會別喚沙彌仰云且喜師弟會祖師禪也諸仁者你看古人入道機緣徹骨徹髓非是將錯就錯妄定是非古云不得一番寒徹骨怎得梅花噴鼻香然上古聖人如是作歷代祖師如是行今日山僧亦如是用未曾殊異要在諸人徹底窮來窮去所謂窮則變變則通倘窮到變通處老僧更要與諸人覓通變在且道如何是通變處良久云看取下文。

　　小參師舉雲門云向你諸人道直下無事早是相埋沒了也老僧自領烏藤欲談幾句之乎也者何更土上加泥空裏掘洞到這裏千聖有無量辨才也啟口不得祖師具全體大用也施設不得老僧不覺臉厚畫蛇更要添足若是具真實超方眼有真實過量見將三藏靈文猶如故紙千七葛藤恰似爛索失口道著佛字嘔吐三朝錯聽說個祖字耳聾七日遂呵呵大笑云老僧即今青天白日開眼說夢。

破峰重禪師語錄卷上

　　(鎮守四川川北等處地方總鎮左都督加四級高
　信官李時中
　信生王錫命　劉慶生　劉餘慶　何清　文壁
　王起龍　程　炳　羅　洪　劉祚昌　劉維屏
　張維衡　黃開秦　王璧仲　王又曾　苟桂先
　射邑信生伏永禧　李友梅　李蘭芬　李　相
　南部縣　宋之美　張　鼎　苟應受　王秀還
　苟良弼　苟　璋　陳貴祥　文永貞
　西克縣　李郁李氏　李門何氏侯氏　李成應
　陳門蒙氏　信女淨智　楊門曹氏　嚴曰林
　射邑青提渡蒲應雄率眾信認字一千)


嘉興大藏經（新文豐版）第 36 冊 No. B352 東山破峰重禪師語錄


東山破峰重禪師語錄卷下

　　嗣法門人傳慧等編

　　舉古

　　洞山於扇上書一佛字雲巖見書不字洞山又改作非字雪峰見乃一時除卻。

　　師云看這三個老漢有甚傝𠎷靈龜拽尾拂跡成痕若是吾在將扇子丟向火中使他三老慚惶無地。

　　智者大師誦法華經至藥王品曰是真精進是名真法供養如來於是悟法華三昧獲旋陀羅尼見靈山一會儼然未散。

　　師云智者大師好似白日見鬼。

　　明州善道和尚常將布袋并破席一領於通衢往來布袋內盛缽盂木屐魚飯菜肉瓦石土木諸般總有或於稠人處打開內物撒下云看看師云不直半文錢又一一提起問人這個作甚麼師云自醜不覺或在通衢立有僧問云和尚在此作甚麼師云莫妄想袋縮手云你不是這個人師云狼藉不少。

　　師云布袋入泥入水自救不了仔細檢點將來弄巧成拙。

　　世尊因普眼菩薩欲見普賢不能得見至三度入定遍觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念見普賢向空中乘六牙白象。

　　師云普眼眼空三際塞斷四維普賢遍滿塵剎難描難畫三昧定中無人無我恒沙界內絕影絕形看那老瞿曇顛拈倒弄使二大士七顛八倒一念纔萌普賢覿面毛端頭上放大光明然雖如是也是眼花不少。

　　昔日有僧去參米胡在路上逢一婆子住菴僧問云婆有眷屬麼婆云有僧云在甚麼處婆云山河大地若草若木皆我眷屬僧云婆莫便作師姑來麼婆云汝見我是個甚麼僧云是俗人婆云汝不可是僧僧云婆莫混濫佛法好婆云我不混濫佛法僧云與麼豈不是混濫佛法婆云汝是男子我是女人豈是混濫。

　　師云風煖鳥聲碎日高華影重兩個泥牛折角立三腳驢子弄蹄行牧童撞遇吹鐵笛百草聞知笑點頭若無巢父怎識許由。

　　百靈和尚一日路次見龐居士乃問昔日南嶽得力句曾舉向人麼士云曾舉來百靈云舉向甚麼人士以手自指云龐翁百靈云直是妙德空生也讚之不及士卻問百靈得力句是誰得知靈便戴笠子而去士云善為道路百去更不回首。

　　師云龐翁有入虎穴出虎穴的手腳若不具這手眼幾乎錯舉似人百靈輸了一著若無箇破笠遮頭面孔無著處。

　　德山云今夜不答話問話者三十棒時有僧出禮拜山便打僧云某甲話也未問為甚麼打某甲山云你是甚麼人僧云新羅人山云未跨船舷好與三十棒。

　　師云衲僧家權衡在手秉殺活之風威寶劍揮時破龍象之窠臼若也鞭策未舉良驥先奔未跨門閫深宮遠透若也臨床解帶遇水脫鞋就路還家未免是個鈍漢看他德山出言吐氣袂裏藏鋒且道利害在甚麼處試道看。

　　洞山和尚曰貪嗔癡太無知賴我今朝識得伊行便打坐便捶吩咐心王仔細推無量劫來不解脫問汝三人知不知神鼎和尚曰貪嗔癡實無知十二時中任從伊行便往坐便隨吩咐心王擬何為無量劫來元解脫何須更問知不知。

　　師云貪嗔癡我全知從朝至暮任所之行即往坐同居吩咐心王莫亂推無量劫來非解脫何須更問知不知。

　　仰山坐次一僧外來問訊了向東邊叉手立以目視師師垂下右足僧卻過西邊叉手立師垂下左足僧向中叉手立師收雙足僧禮拜師云老僧自住此山未曾打著一個拈拄杖便打僧騰空而去。

　　師拈云七縱八橫左之右之各逞風流神通玅用即不無只是仰山錯了一著至今悔之不及且道如何是仰山錯處試檢點看。

　　臺山路上有一婆子凡有僧到便問臺山路向甚麼處去婆云驀直去僧纔行婆云好個阿師又恁麼去也僧舉似趙州州云待與勘過州亦如前問婆亦如前答州至來日上堂云我與汝勘破婆子了也。

　　師拈云只知騎馬趕人不顧自己性命趙州奪賊槍騎賊馬攻破賊窠且道意歸何處金鱗已躍深潭去癡人猶自立沙灘。

　　阿難尊者問迦葉云世尊傳金襴袈裟外別傳何物迦葉召阿難阿難應諾葉曰倒卻門前剎竿著。

　　師拈云一呼一喏一起一倒是則也是了則未了教外別傳從此而窮撕煎餓撕炒。

　　三祖商那和修問鞠多尊者汝年幾耶者曰我年十七祖曰汝身十七耶汝心十七耶者曰師髮已白為髮白耶亦心白耶祖曰我但髮白非心白爾者曰我身十七非心十七。

　　師拈云祖師尊者道也道得好只是話作兩橛。

　　龍樹大師見迦那提婆來先令侍者將一缽水至面前迦那提婆見乃取鍼投之樹繇是大喜。

　　師拈云迦那提婆被大師一缽水淹殺了也至今活不起來且道如何救得試救看。

　　溈山石上坐仰山侍立次忽鴉啣一柿落在面前仰山取柿拭過呈似溈山山云子甚處得來仰云此是和尚道德所感溈云汝也不得無分將半個與仰山玄沙云大小溈山被仰山一坐至今起身不得。

　　師拈云仰山被溈山半個柿子至今吞吐不得。

　　世尊因耆婆善別音響至一塚間見五髑髏乃敲一髑髏問耆婆云此生何處婆云生人道又敲一髑髏云此生何處婆云生天道又別敲一髑髏云此生何處耆婆罔知生處。

　　師拈云耆婆善別音響何故不知這一髑髏的生處奈予生不當時若是預數把那黃面老子劈面一敲何也來說是非者便是是非人。

　　茱萸示眾云你諸人有向虛空裏釘得橛者麼時有僧出云虛空是橛萸便打僧云莫打某甲萸便歸方丈。

　　師拈云茱萸打這僧是釘橛是抽橛試斷看。

　　溈山云老僧百年後向山下作一頭水牯牛右脅下書五字溈山僧某甲此時若喚作水牯牛又是溈山僧喚作溈山僧又是水牯牛且道喚作甚麼。

　　師拈云溈山老漢自賣精神殊不知反成扭捏正所謂字經三寫烏焉成馬且道還有知下落處者麼咦。

　　靈雲見桃花悟道有頌云三十年來尋劍客幾迴落葉又抽枝自從一見桃花後直至而今更不疑有僧舉似溈山山云從緣悟達永無退失善自護持後有僧舉似玄沙沙云諦當諦當甚諦當敢保老兄未徹在。

　　師拈云靈雲老漢逐塊不少自盲猶可只恐盲卻別人看他溈山順水推舟未免墮坑落塹喜得有個玄沙傍不肯的出來開疆展土直至而今名揚千古且道還有會得玄沙意旨者麼師呵呵大笑云絕後再甦欺君不得。

　　僧問三角謙和尚云如何是佛謙云速禮三拜。

　　師拈云若問老僧如何是佛答云汝即是若信得及沿途逍遙就路還家若信不及待等驢年。

　　法眼因聞井被沙塞卻泉眼乃問僧云泉眼不通被沙礙道眼不通被甚麼礙僧無對自代云被眼礙。

　　師拈云有道礙眼有眼礙道這個說話顛倒不少。

　　玄沙一日見三人新到遂自去打普請鼓三下卻歸方丈新到具威儀了亦去打普請鼓三下卻八僧堂久住來白沙云新到欺和尚沙云打鐘集眾勘過大眾集新到不赴沙令侍者去喚新到纔至法堂卻向侍者背上拍一下云和尚喚你侍者至處新到便歸僧堂久住乃云和尚何不勘新到沙云我與你勘了也。

　　師拈云玄沙有縱奪之機而無擒將之謀新到有殺活之鋒而無降帥之勇二家似有納僧氣象未具全威若有個漢向未舉槌已前相會猶較些子及至葛藤有甚了期余則不然待新到纔至我卻不顧便歸方丈自然賓主相應何必重重辯驗。

　　金峰明禪師上堂云老僧二十年前有老婆心二十年後無老婆心僧問如何是二十年前有老婆心峰云問凡答凡問聖答聖僧云如何是二十年後無老婆心峰云問凡不答凡問聖不答聖。

　　師拈云余則不然待問如何是有老婆心便云問凡不答凡問聖不答聖如何是無老婆心便云問凡答凡問聖答聖且道是同耶是別耶試定當看。

　　頌古

　　世尊初生

讒然突出便張乖一段真風已自埋四十九年重栽棘兒孫千古惹塵埃

　　世尊拈花

老倒瞿曇不作家人天百萬示拈花若將佛法為解會眼底如何自著沙

　　世尊陞座

丈室弗移落二三更陞寶座轉難堪母胎未出度人畢何假重重下釣竿

　　德山托缽

電捲星馳老禿奴偶然一拶觜盧都平沉祖佛冤家恨果得三年活也無

利刃揮空曾百戰天人魔佛總難見無端陸地起波濤直至而今不著便

　　女子入定

團圞一座鐵崑崙逼塞虛空佛祖沉收放縱橫黃面老神頭鬼面眼無筋

　　趙州洗缽盂

老婆心切為兒童九個相逢十個聾無底缽盂輕動著趙州不覺草茸茸

　　三頓棒

三頓棒頭為小孩破家鉤賊甚奇哉家財耗散猶還可過後誰知要活埋

　　婆子燒庵

深室幽幽暗鈍機寒巖枯樹野猿啼老婆舉起無明火燒破闍黎鐵面皮

萬仞峰高久結冰巖寒花卉杳無音就中幸有陽和力九曲黃河徹底清

　　三聖瞎驢

白拈老賊逞精神好似偷天換日輪一喝分明正法眼猶言滅卻瞎驢身

千古英雄千古俊一番拈弄一番奇羅紋結角交加處滅卻由來有瞎驢

　　大顛擯首座

無端特地覓蹤由晝夜分明百八酬更向溪邊尋野老一時覆卻釣魚舟

觸境臨機機未頓逢緣達旨旨猶乖桃花灼灼翳雙眼堪有東家人助哀

　　黃龍三關

我手何似佛手指指個個開口吐出獅子之兒遍界盡為哮吼

我腳何似驢腳踏遍乾坤海嶽忽爾拶破虛空處處清風明月

人人有個生緣經行坐臥睡眠覿面相逢不識西天十萬八千

　　尋牛(十頌)

雲煙冉冉犯疑猜涉澗登峰蹈莓苔幾度愁腸難吐卻此迴必要驗將來

　　見跡

荊棘叢中路轉斜杖頭微舉破煙霞蹄痕踏碎籬邊石見得分明意氣賒

　　得牛

捕蹤訪跡費慇懃一旦相逢遂此心依舊皮毛無變異從今更不問前程

　　貫鼻

扭著繩頭興轉奢貫鼻調馴事事嘉自此不遊別路徑任渠收放更無差

　　調馴

家山坦蕩甚相宜百卉流泉日整齊養就一頭肥壯力掀翻大地足耕犁

　　騎牛歸家

童子風流笑臉開橫吹短笛謾徘徊揚鞭自詠歸田樂一曲無私遍九垓

　　忘牛存人

家常散淡樂昇平鼓腹謳歌運化神雲盡長空孤迥迥秋江浩月水澄澄

　　人牛雙忘

家邦穩密絕他岐無限丰姿渾不知朕兆未分忘物我太溈有口向誰癡

　　反本還原

業就功成事事悠隨高隨下度春秋如今異類中行得馬是馬兮牛是牛

　　入廛垂手

花街柳巷頻拈弄肉案酒樓賣狗頭果是金鱗丹鳳客逢渠一醉解千愁

　　印偈

　　欽山傳祖禪人

幾過禹門重點額一番徹骨振五湖烏藤七尺親吩咐轟雷轟雨滿皇都

　　恒知傳歷禪人

最初一句絕羅籠怎奈山重雲又重若得通身爪牙備龍蛇陣上繼宗風

　　恒燦傳明禪人

幾番忠義繼宗風鋤柄頭邊八面瓏有與深山為住足轉歸真靜自匆匆

　　佛生傳蓮禪人

三十年來始得伊滿腔佛肉滿盤撕今朝兩手親吩咐任接曹源第一枝

　　天眼傳印禪人

巾瓶數載異同倫續焰燈燈迥不群佛祖口門俱坐斷垂鉤四海釣金鱗

　　可默傳敏禪人

行者三更五祖囑東山當午付禪人曹源一派流傳遠繼此宗風獨可能

　　念如傳佛禪人

東山放出一鯨鱗利爪鋒牙絕異倫佛祖機關隨展縮淵流代代續傳燈

　　慈雲傳慧禪人

法付付法無法付法無付時法法付今付無法法無無無法法無無差互

　　讚釋迦

看這黃面老慣好逞風流兒時先出醜老還不知羞引壞人男女坑殺俊英流葛藤遍地起處處是冤讎雲門拄杖放過也巢父溪頭不飲牛

　　彌勒

者個布袋裏瓦礫并土塊打開十字街逢人作買賣鬧市等個人也是驢喫菜

　　天童密雲祖翁和尚

示相非相真亦是妄太白峰頭南海岸上咄問是阿誰天童和尚

　　湖山慧覺本師和尚

這尊宿誰識你生平孤硬直到底禪不依人參學不依他語白手顯家風青天霹靂起大開十二紅爐煉盡人天骨髓我儂親遭塗毒至今怨恨不已殃及後代兒孫驢年猶未止止咦這等沒量村夫堪作破翁嫡子

　　示眾

　　有工亦墮無工墮理事雙忘忘更忘鸞鳳沖霄蹤跡泯羚羊掛角絕形藏。

　　有舌人其音如啞無舌人其音如雷因甚麼一個用得一個用不得畢竟是何宗旨。

　　說得的難行行得的難說行說俱不到的入泥入水行說俱到的目視雲霄且道那個恰好供養。

　　沒面目的漢千眼頓開有面目的漢一竅不通且道因甚如此。

　　自截其首者毫不傷膚全體不動者通身朽爛畢竟罪歸何所。

　　釋迦老漢未出母胎度生以畢四十九年又為何事請試道看。

　　釋迦彌勒自招拔舌地獄白牯狸奴大笑不已且道何人救得。

　　出家本為了脫生死且道生死到來如何了脫得既了脫得又向甚麼處去。

　　一句語全規短且道是那一句語有眼見不得有耳聞不得有舌說不得有鼻臭不得有手捉不得有腳行不得有身觸不得有意思不得有佛成不得有覺惺不得有禪參不得有道會不得且道畢竟如何不許盲龜跛鱉會惟許通方作者知。

　　數日以來有一件尋常事老僧只是分疏不下不知世界中何重何輕何得何失何先何後何上何下何高何低何法何則一旦茫然莫知其事昨夜睡眠其神正靜渾然熟寐忽有一僧從門外至拜起問曰法輪在先食輪在先老僧失口向他道我今每日忍餓不暇何有時節說禪演法耶其僧無語默默潛去其僧忽爾又拜於前問曰世間何重何輕何得何失何先何後何上何下何高何低何法何則老僧復答曰鴻毛丘山輕重定矣凝神散淡得失明矣前聖後聖其理彰矣君臣父子上下分矣富貴貧賤高低見矣育良驅暴法律備矣子胡為而不見乎其僧再拜問曰和尚之語某方惺矣某以為乾元之內無輕無重無得無失無先無後無上無下無高無低無法無則理事全矣聞師之言方知其則老僧曰不然大約而言天地一道也聖賢一心也智愚一體也萬物一氣也以至理觀之則可也以世理觀之則不可也何也重不能轉之為輕凝不能變之為散父不能轉之為子君不能次之為臣子若誠然知之可以為人矣驀顧左右云寐語不少。

　　機緣

　　僧問諸方善知識還有未說的法麼師云有口無言僧云今日說法已是有也師云舌頭無半邊。

　　僧問如何是體師云人貧志短僧云如何是用師云馬瘦毛長僧云秋夜一輪月滿天星斗明師云月落後來與爾相會僧無語。

　　僧問和尚將何利生師云不利生僧云如遇上上人來時如何師云不得動著僧云四海浪平龍穩睡九天雲盡鶴飛高師云不為分外。

　　僧問如何是第一玄師云孤燈耀大千僧云如何是第二玄師云擊碎水中天僧云如何是第三玄師云兩眼黑漫漫僧云如何是第一要師云開口不向道僧云如何是第二要師云正好喫草料僧云如何是第三要師云石頭瓦礫跳。

　　僧問如何是賓中賓師云花街柳巷問知音僧云如何是賓中主師云十字街頭常戲舞僧云如何是主中賓師云室中生喜嗔僧云如何是主中主師云巖前石虎解跳舞。

　　僧問摘葉尋枝即不問如何是直捷根源句師舉杖云拄杖點開千聖眼僧云極則處如何師云斬釘截鐵僧云百尺竿頭如何進步師打云待汝腳跟點地時向你道。

　　僧問如何是選佛場師云三門佛殿。

　　僧問如何是有為國師云天高群象正僧云如何是無為國師云海闊百川潮。

　　僧問雲收霧捲杲日當空時如何師云坐看案山腳下泥。

　　僧問如何是金剛王寶劍師云截斷疑根僧云如何是踞地獅子師云狐狸絕跡僧云如何是探竿影草師云且去別時來僧云如何是一喝不作一喝用師云天上有星皆拱北人間無水不朝東。

　　入室

　　師問首座云如何是臨濟下事座云殺人不眨眼師云如何是曹洞下事座云父子沒商量師云如何是雲門下事座云一字該千古師云如何是溈仰下事座打圓相師云拈卻五家更道一句看座便喝師云依然如舊。

　　師問院主云如何是臨濟下事院便喝師云且道這一喝是臨濟底是你底院云照顧眉毛師云未在更道院云穿卻和尚鼻孔師云再向拄杖上道一句來院云殺佛殺祖師云如何是雲門下事院云字字郎當師云如何是曹洞下事院云兩面三頭師云如何是法眼下事院云草木瓦礫師云如何是溈仰下事院云一舉四十九師云拈卻五家宗更道一句看院拂袖便出師便打。

　　師問西堂云如何是直捷根源佛所印摘葉尋枝我不能堂云踏破海底月沙界黑漫漫師復問更向拄杖子上道一句來堂便喝師便打。

　　師問維那云如何是你見地那云一箭射雙鵰師云如何是你變化那云平地起骨堆師云見地穩密變化地未在那便出。

　　師問僧如何是第一玄僧云城中無背面師云如何是第二玄僧云閫外有威權師云如何是第三玄僧云直捷此根源師云且去不暇勘得三要在。

　　師問僧云向上一著千聖不傳如何是不傳的一著僧云百尺竿頭走馬加鞭師云汝試加鞭看僧喝師云汝更道一句看僧云不向和尚道師云因甚麼不道僧云不道不道師打云替汝道。

　　師問僧云如何是直捷根源句僧云折卻和尚拄杖師云汝試折看僧云折卻了也師打云何曾被你折卻。

　　師問僧如何是藏身處沒蹤跡僧云四海無邊畔師云如何是沒蹤跡處莫藏身僧云瓜瓢世界寬師云蹤跡生也僧擬議師便打。

破峰重禪師語錄卷下(終)

　　(南克縣眾信張國梁　蒲鳳祥　趙昌裔
　朱應辰　李光祖　龐啟元　劉現春　馮承士
　岳虞愷　岳代明　嚴鳳翱　胡　紘　鄭友義
　胡德心　王佳勝　任佳寅　李明祥　趙永秀
　趙元龍　母志滿　文加明　張明選　母仕聰
　張登榮　陳應聰　李明應　李崇德　張應士
　李雲逵　陳世閑　何登應　馮景餘　馮光耀
　張蓬峰　何可至　張門楊氏
　諸山老宿　慶湛　清玉　普睿　普濟　通社
　光常　聯睿　慶聯　永貞　永恒　珠明
　慶知　大智　澄法　澄月　淨孝　性敏
　慶密　正定　通慧　澄潤　法容　傳脈
　慶長　心明　傳佛
　梓州諸山　性容　道傳　普法　心曇　發見)

　　破峰重禪師塔銘

　　師法諱普重號破峰果之北路永豐鄉人也姓岳氏其祖孟龍登甲第事明神宗皇帝持己清約在廷敢諫以名臣稱後嗣遂以儒傳家師之父有長者風母亦以閨範著天啟丙寅歲生師前後多異徵然法不當書慮傳之既久議者以實為妄則實者亦靡不妄也師兒時不好嬉遊嚴重威恪如成人不見有所嗜好里中父老咸器之謂其父曰是兒矩矱方嚴而神情靜遠異日非治世名公卿不則其羽儀雲逵矣讀書一披覽即棄似無研精功扣之能約取書義錯落而出不過數語而義蘊悉涵即夙儒皆為之斂衽然不肯操觚為舉子業若不知世間有婚宦事者年十七出遊登峨峰遂薙髮參慧覺和尚相語間和尚嘆曰此大乘器何處得來古一宿覺者非耶未走滇黔時知止為一方大尊宿在黔地南江河大寺閣緇衣駢集知止少所許可師至卓錫整衣與語移頃知止第首肯唯唯連云如是如是幾歲月來十方雲集顧何彼之如石投水而此之如水投石一眾愕然師覺之遂晦跡隨眾入室居有時乘間與語如兩鏡對照彼此相涵而光明互耀亦無庸再相依矣去而歸蜀復遇慧覺慧覺亦復唯唯如曩之遇知止者乃舉衣拂授之曰珍重一祖汝好為之師首住仁懷之萬壽寺次受嘉定龍驟之請亦住資陽縣之佛興寺後乃重闢南充之香積遂不復他往師所過之地凡學士大人及緇素等圍繞法座傾心信受其所演說深與為深淺與為淺既不苦於艱而難入不厭其膚而不奧大約以其所應受而為說法其為之弟子者如鴻毛遇風巨魚縱海恣其所之而無扞格擬議之患是以得人最盛嗟乎師人耶佛耶人也而佛矣夫十方三世何佛非人此界他方又何以人不能佛大約此道自宋元後其傳愈盛而其道愈湮其人益繁而其事益偽破碎支離不可究詰其橫拄杖而坐曲彔木床者彼何人斯亦何為者耶夫可以自信而後可取信於人能不自欺而後乃不欺於眾予見禪道佛法至今日而極盛亦至今日而極衰也求如師之居之有源施之不竭晰人之疑啟人之悟豈非群然付衣法中之僅見者哉真可謂佛之功臣法之護法僧海狂瀾間屹然一砥砫也哉師於丁未正月二十三日微恙書偈畢擲筆而逝得壽四十有二得臘二十有四前後得法弟子欽山祖恒知歷恒燦明佛生蓮天眼印可默敏念如佛見安儒慈雲慧計九人焉師生予里知之最真而其門弟子天眼慈雲乃為之礱塔夫不當書而書諛也諛不可為當書而不書隱也隱亦安可為哉緣為之誌而係以銘曰。

千佛萬佛吾不見其一成佛者出彼千萬佛兮吾一焉不失師為佛而與人為佛也將窮劫而息

　　郡人李兆襄譔

　　　(渝城湖山法宗法乘大師香國寺法宜止常
　　嗣法門人傳明傳蓮徒孫心誠心德覺弘印喜印
　　定印法同校刊
　　巴邑白君山法印法藏法密
　　潼川眾信　霍二俸　陳大猷　韓世能　趙美
　　陳繼田　黃朝宗　黃能蛟　馮奇壽　杜宗義
　　何禹通　張君甫　吳成才　趙俸軒　高之梅
　　于方奇　于方會　侯　綱　顧　坤　賈宗玉
　　楊啟華　湯開遠　趙再星　龔喜仁　趙進洪
　　陳友志　李品琦　康在祥　黃一珍　劉進學
　　韓成翼　陳希榮　王　明　李俸學　馬明相
　　劉宗先　李國應　張　胥　曾可重　金太星
　　穆國柄　姜現玉　王啟明　杜門鄒氏
　　射邑眾信伏孔固　陳潛思　文登秀　蔡靈炤
　　張耀斗　袁登朝　張　氏　張　錦　蒲希仲
　　袁君詔　信女潘氏　胥印　胥承先　宋門何氏
　　胡耳順　焦門袁氏　張仞　胥寒初　秦門田氏
　　李斯恩　張萬里　羅應選　李名節　羅學燕
　　楊之皙　蔡真方　余士學　文天錦　王用予
　　文成一　馬門宋氏　余氏　宋現明　母長榮
　　宋全應　張希榮　王文魁　王進賢　牟昌林
　　王門王氏景運開　趙瑞溪　張門付氏　李紀宗
　　金必伸　唐林芝　龐門馬氏　太真　劉顯漢
　　田照奇　崔續先　龔元爵　唐應舉　楊　震
　　文　第　文應昌　楊洪榮　向桓榮　向桓鼎
　　贊今玉　馬門陳氏
　　陝西商人陳文英率眾信認字一千
　　等誘眾姓發菩提心施資流通
　　東山和尚語錄惟願生生世世得善知識開導悟
　　無生法忍者
　　浙江嘉興府吳知先書　陳馥林刊
　康熙癸亥孟夏月吉嘉禾楞嚴寺般若堂藏板)


