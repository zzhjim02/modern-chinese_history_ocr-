嘉興大藏經（新文豐版）第 39 冊 No. B461 性空臻禪師語錄


　　敘

　　中州學浮屠法者曰何一禪師早于大梁諸剎中稱健出既而遊上國行逾高名逾起其披剃聽經受戒不一師而其宗門之師曰性空禪師遠自臨濟近接天童授受之際歷歷可數所謂大善知識得禪定智慧者也予與性空禪師無覿面之緣而以同里雅與何一遊何一攜所梓性空禪師語錄屬予敘其首予曰宗門奉達磨為鼻祖達磨西來欲掃除一切文字直指人心見性成佛則此纍纍卷帙在性空禪師已為剩語而又何有于敘得無畫蛇添足耶何一曰佛入涅槃阿難傳佛語為經流行天竺遂及東土蓋弟子記錄師訓自古而然今雖不敢以拈花微笑自擬而師弟顯有授受既承其誨不可不永其傳居士其敘之母辭予于言下見何一之不昧師傳而因以嘆性空禪師知人之明也性空一瓶一缽數千里渡江北來擇付法之人爾時聞聲而慕踵門而謁者百千焉獨有契于何一解缽而授何一恪遵其指大闡宗風于今梓其語錄傳之無窮性空禪師且以不歿可不謂擇人得人能具一隻眼乎能具眼者自能具舌語錄所載當為無上妙諦無疑不知其言視其識不知其師視其弟子予于語錄不待讀之畢而可得其概也顧予所能言者彝倫日用之常修己治人之務而千禪機變幻不即不離之界自覺舌本木強無可舉似茲之敘也聊以代述其授梓之始末云爾。

　　時
康熙三十有二年歲次癸酉桂月之望前七日中州河陽毛鵑拜撰

　　性空禪師語錄敘

　　自有天地以來立教者亦不一矣然必有至真至實者寓於中而後歷意萬年而不毀否則不轉瞬即以敗廢求其如薪傳火相續不絕必無之事也粵達磨西來佛法入中國久矣雖有時而顯有時而晦而實無時而滅大意則不立文字直指人心無非恐人於聞見上卜度識解上承當反將自己空如止水照如明鏡一段本地風光不能從內打出埋沒性靈故欲去其偽存其真去其虛存其實也若然就佛言佛則文字乃障道之門而八萬四千枝葉一千七百葛藤謂之有文字乎謂之無文字乎有時謂之有文字也得謂之無文字也得謂之有文字無文字總得有時謂之有文字也不得謂之無文字也不得謂之有文字無文字總不得苟非大過來人具有隻眼正未許著一語耳。

　　性禪師語句見在試取而讀之才覺無下手處便自有下手處矣是固自有天地以來之至玅至玅者與倘有一箇半箇曰有甚交涉其信然乎雖以之覆瓿可也。

　　康熙丁丑夏中州張發辰拜書

　　性空臻禪師語錄目錄第一卷上堂第二卷上堂第三卷小參示眾機緣第四卷拈頌第五卷拈頌像讚偈第六卷偈佛事塔銘門人位次

性空臻禪師語錄卷第一

　　嗣法門人超曉超自等編

　　師住蘇州府崑山縣選佛場語錄

　　順治辛丑年欽命正黃旗將軍李公同銓部李瑤圃司理葉嵋初太史徐彥禾暨闔邑紳衿請就本院開堂至法座前拈請啟云文含玉露炳日月之光華宇挾清霜吐山川之瑞氣若要句下分明且聽維那宣讀宣畢師云毘盧頂華王座自古人登能幾個吾今指出上頭關鶻眼龍睛休錯過且問諸人還識上頭關麼良久云高著眼便陞座拈香云此一瓣香明同日月德合乾坤爇向爐中端為祝延今上
皇帝聖躬萬歲萬萬歲伏願金輪御世恒為有道之君玉樹臨春永振無為之化次拈香云此一瓣香奉為允文允武乃忠乃孝滿朝勳貴合邑縉紳暨本邑宰官欽命正黃旗固山李伏願般若智洞明如日菩提心增長如苗此一瓣香太白山前腳跟點地語溪橋畔得路還家專為先住天童後住徑山傳臨濟正宗第三十一世上費下隱容老和尚用酬法乳之恩斂衣就座維那白椎云法筵龍象眾當觀第一義師云藍田射石虎神機莫測迅矢貫雙鵰未稱作家眾中者有單刀直入者出來與老僧相見僧問黃檗大用拈提格外玄機趙老家風指出庭前柏樹今日祝國開堂師以何法示人師云棒頭有眼明如日進云驚群俊鶻自解翻身衝浪金鱗如何接待師云一網收下進云撥開曉霧千峰秀選佛場中及第歸師云正好喫棒僧一喝師便打問立宗旨開選佛場烹麟鳳焰發紅爐如何是立宗旨的句師云棒喝交馳不容擬議進云一句無私人天莫測師云作麼生是無私句僧便喝師便打進云幾乎放過師云腳跟下更加三十居士問不問心空及第如何是遞代傳燈師云靈山指月曹溪話月士禮拜云謝師指示師打云還見月麼乃云禪宗妙旨豈落言詮道本無傳非從外得貴在當人自悟所以昔日世尊於雪山六年苦行子夜睹星忽然大悟云奇哉一切眾生俱有如來智慧德相但因妄想執著不能證得大似禍入不慎之家到涅槃會上拈花示眾覿體全提唯迦葉老頭陀裂破面門故世尊云吾有正法眼藏涅槃妙心付囑摩訶迦葉以廣流傳正是事因叮囑殃及兒孫所以此事人人本有個個不無廣額屠兒放下屠刀云我是千佛一數斯真丈夫氣概復舉僧問雲門如何是和尚家風門云門前有讀書人來報師云雲門老漢恁麼荅話雖是斯文一契若問山僧但向他道閉門打睡接上上機且道與古人是同是別試甄別看便下座。

　　銓部李瑤圃請上堂僧問昔日普化推倒飯床未審是何意旨師云全彰大用僧便喝師云這田厙奴乃云當陽揮寶劍揭示佛祖威權袖裡動金鎚捩轉衲僧巴鼻放開則錦上鋪花把住則黃金失色目前無法塞壑填溝意在目前纖毫不立如來禪祖師禪數株青柏映晴霞西來意東來意一帶洋江拖白練若向這裏會得不妨草枯鷹眼疾葉落鴈聲幽其或未然此時風頭稍硬且歸暖處商量。

　　上堂僧問玉虹橋鴉鳴鵲噪選佛場擊鼓敲鐘賓主相逢一句請師指示師云露柱笑掀眉進云如何是主中賓師云藍田射石虎如何是賓中主師云夫子入太廟如何是賓中賓師云月下覓歸程如何是主中主師云當軒日卓午進云賓主已蒙師指示如何是和尚為人處師云棒頭薦取進云一片虛凝絕偽情萬里清光飛玉兔師云非汝境界問世尊初生手指天地雲門云一棒打殺也是賊過後張弓未審和尚如何分析師云雲門即今在甚麼處僧禮拜云在這裏師劈脊一棒云也好打殺與狗子喫居士問古者道出門便是草意旨如何師云看腳下士進前一步師云再進一步看士退後師云起模畫樣士云恁麼則獨唱胡笳曲誰人和得齊師震威一喝乃云欲行千里一步為初若與麼去灼然先行不到末後太過只成世諦流傳未知有祖師門下事在今日承諸龐老到此選佛特請舉揚個事殊不知未陞座已前早為諸人和盤托出了也還委悉麼迥迥聲前一路黃面瞿曇難措足明明百草頭邊碧眼胡僧謾著眼不是心不是物五目莫睹名不得狀不得四辯難窮正所謂古佛堂前曾無異說流通句內誠有多談得之者妙用無虧失之者觸途成滯且道正恁麼時主賓會合聲氣相投一句又作麼生道有意氣時添意氣不風流處也風流下座。

　　上堂舉外道問世尊不問有言無言公案師云諸人若向世尊良久處會得許汝與外道同參其或未然良馬已隨鞭影去韓盧猶覓舊枯樁卓拄杖下座。

　　上堂僧問沖霄靈鳳自合乘時止濼困魚徒勞下釣今日四眾臨筵和尚還肯接否師云有甚䭔子不妨快下僧作聽勢師云龍沉巨海蛙𩥇泥沙進云一笛曉風吹好月大家出手舞三臺師拍膝一下問見法即見心如何是心師豎起拄杖進云話作兩橛師便打僧擬議師連棒打出問如何是諸佛出身處師云鏡裡畫娥眉如何是清淨法身師云廁坑頭籌子如何是圓滿報身師云架上五花毬如何是千百億化身師云水中有月鏡裡無頭進云三身已蒙師指示還有親切處也無師便打乃云昨日何如今日忙為渠抑逼即陞堂思量再三無他說聊舉西來話一場以拂子作此[○@(、/(、*、))]相震威一喝云臨濟祖師來也道赤肉團上有一無位真人從汝等諸人面門出入未證據者看看遂呈拄杖云東看則西南觀成北又作此<<PIC>J39p0749_01.gif</PIC>相一喝云波羅提尊者來也云在胎為身處世名人在眼曰見在耳曰聞在鼻嗅香在舌談論在手執捉在足運奔遍現俱該沙界收攝在一微塵識者謂是佛性不識喚作精魂且道佛性精魂又如何甄別又作<<PIC>J39p0749_02.gif</PIC>相喝一喝云妙喜大師來也道昨日夜叉頭今朝菩薩面菩薩與夜叉不隔一條線已上三位尊者為諸人說法已竟各駕祥雲向諸人腳跟下過去山僧今亦有一道真言不免為諸人拈出復作此○相云不是心不是物動地驚天轟霹靂趙州參見老南泉解道鎮州出蘿蔔。

　　建大佛殿上堂云教中道於一毛端現寶王剎坐微塵裡轉大法輪若恁麼則不用丈木寸釘瓊樓寶殿早已完備又說什麼開基闢址搬磚弄瓦然後方為建造雖然如是法無事而不彰道無言而不顯所以眾檀揮金建寶王剎山僧豈可不轉大法輪且道應時及節一句又作麼生道卓拄杖云權借香山許多料斧斤揮處煥然新。

　　上堂僧問盡大地是個沙門眼還假修證否師豎拂子云不可喚作拂子僧一喝師云這一喝未有主宰進云出我口入師耳且道明什麼邊事師便打進云某甲到這裏直得寒毛卓豎師云大膽衝突過小膽告所由乃云祖意西來百草頭佛法遍在一切處諸人若肯自承當何用叨叨重指註若與麼無差互不與麼成賺誤法法頭頭隨機顯露信得及把得住誰能出不由戶信不及把不住不免為伊重指出水自綠兮山自青天自高兮地自厚溪邊衰草發萌芽嶺畔寒梅香欲吐且正恁麼時獨脫無依一句又作麼生道震威一喝云臨濟大師道我有時一喝如金剛王寶劍有時一喝如踞地獅子有時一喝如探竿影草有時一喝不作一喝用臨濟四喝不出適來山僧這一喝山僧這一喝能入臨濟四喝有殺有活有照有用汝等諸人還委悉麼良久云三汲浪高魚化龍癡人猶戽夜塘水下座。

　　新建韋馱殿落成固山郭太夫人率公子超慶請上堂問答不錄乃云本地風光非男女相向外馳求自生迷障若恁麼去猶是半提殊不知法身無相即相明真道本無言因言顯理黃鶯啼綠柳白鷺立青筠漁翁磯上擲釣拋綸蠶婦桑間尋枝摘葉靈雲覿面悟桃花大慧薰風來殿閣頭頭不昧物物分明所以道居一切時不起妄念於諸妄心亦不息滅住妄想境不加了知於無了知不辯真實若到恁麼田地方知釋迦老子指天指地唯我獨尊皆吾心之常分非假於他術今日韋馱殿告成山僧陞座且道如何慶讚常來此地作金湯原是靈山親授記。

　　大殿工圓請佛陞座上堂云闢荒成大業於一毛端插草便為標在微塵裏不是神通妙用亦非法爾如然揮金滴玉全藉遠近檀波今辰恭請紫金之身權就草敷之座懸花結彩撾鼓陞堂儼然一會靈山永慶千秋直今見者聞者共獲禎祥施力施財同增福算雖然如是須知有恁麼人方明恁麼事以拂子打此[○@(、/(、*、))]相顧視左右震威一喝下座。

　　佛成道日上堂云崔巍聳峭衝開碧落之虛古木垂陰遙接連河之路阿蘭若處莫藏身檀特山中留不住擬棲雪壑弗住王宮棄萬乘之尊榮脫累生之羈鎖大忘人世高蹈佛階瑞草結而就石為床祥風吹而移雲作蓋仙蘆穿膝靈鳥巢頭聊將馬麥塞飢腸一任冰霜寒徹骨所以道天將降大任於是人必先苦其心志勞其筋骨餓其體膚然後為人天標榜直得嶺梅發笑洞草回春定起巖前星輝子夜披雲月下歎奇哉一度掀眉天地開今日山僧與麼舉揚大似因齋慶讚敢問諸人還見釋迦老子麼其或未然更聽一偈雪山凍餓事如麻子夜星輝眼著沙若道老胡行履處果然苦哉佛陀耶。

　　康熙元年元旦上堂拈香云元正啟祚萬物咸新駕御百僚位登九五端為
當今新主皇帝聖躬萬歲斂衣就座乃云龍飛北闕人人賀不盡之春鶴舞南山個個慶無窮之算嵩呼壽嶽花頌椒盤重輝少室未殘燈突出扶桑新杲日行見德布堯年泰和舜世五穀豐登萬民樂業且祝聖一句又作麼生道良久云不得重說偈言便下座。

　　師誕日上堂云自幼為僧少讀書陞堂多是強支吾而今耳順年來也贏得虛名上祖圖喝一喝下座。

　　元宵解制上堂僧問把臂臨期即不問如何是當觀第一義師豎拂子進云有一種人高掛缽囊緊俏草鞋又作麼生師云腳跟須爽快進呈坐具顧大眾云某甲今日也須應個時節師云快走快走一僧出豎拳云把住也滴水滴凍開拳云放行也倒嶽傾湫某甲今日倒嶽傾湫去也和尚向甚處著腳師云學得泥鰍法便來較活龍僧擬進語師連棒打出乃云去年十月十五結把斷要津誰敢越百煉黃金鑄鐵牛燈籠露柱眉愁絕今年正月十五解放開線道特瀟洒東西南北任縱橫踏破草鞋還自買去者去來者來明窗依舊好安排離鉤三寸無人道怎得華亭下釣臺也不來也不去腰包畢竟安何處含元殿裡是長安覓則知君無本據然更須知得去去實不去途中好善為來來實不來路上莫虧危若恁麼掀翻窠臼自在自由高掛缽囊隨緣放曠雷鳴蟄戶家家慶賀元宵泰運春回處處村歌社舞孤峰頂上月白風清十字街頭銀花火樹遊人賞不夜之燈野老唱無生之曲如是則街頭巷尾酒肆茶房閒坐笑談咳唾掉臂無不是祖師西來大意有煩久立下座。

　　浴佛日啟華嚴期請上堂場開選佛普應群機會啟華嚴流通奧旨王剎現毛端之上法輪轉藏海之中一一樓臺重重寶鐸松濤竹籟悉和梵音魚吼鐘鳴咸敲滿字若向這裏會得塵說剎說熾然說無閒歇只如釋迦老子未離兜率已降王宮未出母胎度人已畢畢竟作麼生更聽一偈今朝四月八正是夏初頭堪笑瞿曇老無端走卻牛喝一喝下座。

　　了念禪德八表請上堂僧問南山起舞別顯家風北海騰波同聲慶讚且道如何是慶讚一句師云滴水福滄海進云恁麼則不涉千秋地壽山亙古今師云微塵壽泰華進云天上有星皆拱北人間無水不朝東師豎拂子云你道這個是東是西進云覓火和煙得擔水帶月歸師云念言語漢僧呈具云這個喚作言語得麼師一喝僧亦喝師便打僧又喝師又打乃云也大差也大差不萌枝上結東瓜拈來搭個毘盧印直得乾坤散彩霞青巒獻翠年年呈不盡之春白鳥啣花物物顯無窮之慶然五嶽雖高未到須彌之頂百川雖廣難同者海之涯多處不可減少處莫能加蟠桃縱有三千歲不及恒河半杓沙所以道豁開正法眼萬古剎那暇說甚蓬島八仙之壽屋香山九老之年華直得群英聚聽合奏胡笳如此則可暢飲曹山酒細烹趙老茶三杯共兩盞醉得眼瞇麻笑倒靈山老釋迦又道今朝了念禪德八袟之壽特請山僧陞座又作麼生舉揚欲知此老年多少卻似閻浮葦稻麻一喝下座。

　　開爐上堂僧問鐘鳴鼓響人天瞻仰畢竟和尚以何法示人師便打進云昔日僧問投子如何是大事因緣子云尹司空請山僧開堂今日開爐和尚上堂如何是大事因緣師云更要老僧說個什麼進云一句迥然超調御三玄戈甲振叢林師云也是杓撥聽虛聲問放行也兵隨印轉把住也將逐符行正當此際且道是放行是把住師云我為法王於法自在僧禮拜云謝師答話師云看腳下問弘宗唱道如何慶讚師云一言道不盡拈出好生觀進云且喜龍行雨至水到成渠如何是最初一句師云欲向闍黎道被舌頭礙卻僧顧左右云若不當陽問怎見法王機師云禮拜退問爐韝新開鍛凡煉聖是和尚大機大用且道學人是凡是聖師云莫妄想進云凡聖同源來審還假修證也無師云不是苦心人不知居士問選佛場中將什麼演出金聲玉振師拍禪床一下士云如何是第一句師震威一喝士云如何是第二句師便打士云如何是第三句師云還知痛癢麼士云今日巨鰲在網和尚還見麼師云也只是個鰍子士拂袖歸眾師云看破了也乃云烹佛煉祖大爐韝頑銅鈍鐵豈容留鍛凡煉聖惡鉗鎚美玉精金重鎔過金毛奮返躑之威俊鶻展沖天之氣一回徹得百事如心賓主句覿面相呈正法眼棒頭點出只要一椎便就方能慶快平生更若不假一椎自然天生意氣說甚臨濟三玄三要承虛接響洞山五位君臣捕影撈形雪峰毬禾山鼓點破太虛空祕魔叉子湖狗大似文官一管筆猶如武將千鈞弩一箭中紅心雖有如此神通如此妙用究竟將來還有一處未許伊在且道是那一處良久云汾陽道底復舉香嚴頌云去年貧未是貧今年貧始是貧去年貧還有卓錐之地今年貧錐也無後來洞山文和尚別云去年富未是富今年富始是富去年富只有一領黑黲布褊衫今年富添得一領百衲山水袈裟歲朝抖擻呈禪眾實謂風流出當家師云二大老雖然各展家風各出手眼撿點將來摠是嫌貧愛富在山僧今日要將貧富合同一家貧者依富而營生富者借貧而得力去年貧卻是富今年富卻是貧去年貧卻是富原有一條孃生褲今年富卻是貧貼肉汗衫沒袖襟晨朝穿向堂前舞笑倒當年上大人且道笑個什麼復云可知禮也下座。

　　上堂僧問昨日晴萬里無片雲古人道青天也須喫棒今朝雨逼塞虛空無剩許未知選佛門下又如何施設師云上座照顧眉毛進云有意氣時添意氣不風流處也風流師云打失汝鼻孔問賓主相見意句相投以坐具打圓相云這個是意作麼生是句師便打僧以兩手相交云只如句意交參是如何師又打進便喝師復打云未信你在問唱導提綱紹佛祖之遺範烹麟煆鳳作後昆之榜樣只如今日有個出格漢子上來和尚作麼生相見師云好與三十棒問大地為爐須彌為炭佛來佛煆祖來祖煆描不成畫不就底何處下手師云頂上一鎚也少不得進云人人怕死物物貪生因什麼學人喚作無生師云也知闍黎錯會進云我則不然師云你又作麼生進云不圓優缽羅華放只要功勳汗馬收師云話頭何在雪巖趙文學問欲知佛性義當觀時節因緣為甚趙州能轉十二時辰師揮拂進云照用齊收處一鏃破三關師云誰向汝道進云一句當陽人盡望出群消息少人知師云放過一著乃云玉峰峰下諸龐老選佛場中各呈巧妙用神通如許般尋常日用何曾少笛吹無孔韻鏗鏘琴操沒絃聲窕窈來與山僧較短長輕輕一捏便休了不見道通人分上豈用多端復舉甘贄行者到南泉設粥云請和尚念誦泉喚維那與狸奴白牯念摩訶般若波羅蜜者拂袖便出須臾問維那行者在否那云去也泉下廚打破鍋此則公案古今批判甚多盡道南泉賊過後張弓不柰船何打破戽斗殊不知他東邊失利西邊撈本今日眾中若有個漢子請山僧念誦直向他道三德六味供佛及僧他若拂袖而出便與劈背一拳何也下坡不走快便難逢下座。

　　供法被請上堂云法眼豁開浮雲散而日麗中天沙盆拓出意氣生而風吹大野寒梅發嶺外黃葉布溪邊漁歸合浦牧宿煙汀隴畔歌吟橋頭語笑頭頭顯格外真機物物示西來祖意所以道溪聲盡是廣長舌山色無非清淨身今日承周居士施法被設齋又請山僧舉揚個事且道個事又作麼生舉揚以拂子打圓相云驚人巨浪曾經險稱意鰲魚釣得歸。

　　上堂舉龐公問馬祖云不與萬法為侶是什麼人祖云待汝一口吸盡西江水即向汝道龐公大悟此則公案據山僧看來馬祖荅語不妨出格若不是龐老也大難承當今日在座若有問山僧不與萬法為侶是什麼人便向他道堂堂獨露他若擬議連棒打出師顧左右下座。

　　元日上堂拈香祝聖畢師云出來也打不出來也打僧出禮拜師便打僧一喝師復打云且領這一頓乃云最初一句開口道著最初一步動腳踏著踏著也大地春回道著也從天降下直得龍樓鼓響鳳閣鐘鳴滿朝文武賀堯年野老樵漁歌舜世干戈息而四海晏清稅斂薄而民安物阜且道林下道人又作麼生良久云但願皇風成一片不知何處是封疆。

　　師五旬誕日上堂云腳跟纔點地踏翻海剎三千鼻孔謾撩天已過浮生半百七顛八倒生緣自有來由豎四橫三得處豈無憑據玲瓏巖畔徹底掀翻片玉峰前和盤托出金刀剪不破彩筆畫難成東西南北觸處風流春夏秋冬全彰意氣今日因齋自慶則且置只如世尊初生一句作麼生道當時不遇韶陽老直至而今惑亂人喝一喝下座。

　　解制上堂僧問世尊拈花迦葉微笑意旨如何師云鼻孔郎當進云世尊不拈花迦葉不微笑又作麼生師云川僧打鐵鼓進云太平只許將軍定不許將軍見太平師云速退速退問把住也乾坤失色放行也七縱八橫正當今日如何施設師云韓信臨朝僧擬議師便打乃云有解有結寶誌杖頭懸剪尺無結無解黃牛角上掛軍持一迴趁出煙霞外又入江城訪舊知到者裡肩橫楖栗任意江南江北浙東浙西龍兒鳳子步瀛洲曲蟺蝦蟆鑽入草撐門拄戶底何如選佛守清虛摸壁扶墻底一任諸方趣熱鬧阿呵呵好不好日暖花香風清月皎復舉宗泰禪師在五祖多年未曾敢措一詞一日祖陞座顧左右云八十翁翁輥繡毬便下座宗便欣然出眾云請和尚試輥看祖以手作打杖鼓勢操蜀音唱綿州巴歌云豆子山打瓦鼓楊平山撒白雨白雨下取龍女織得絹二丈五一半屬羅江一半屬玄武宗聞舉忽然大悟掩祖口曰只消唱到這裡祖呵呵大笑而歸師曰看也互祖父子雖然師資道合機教相投檢點將來一個憐兒不覺醜一個家富小兒嬌縱然悟去未免聽事不真喚鐘作甕今日選佛設有個漢出來云請和尚亦試輥一輥看山僧便喝云莫來攔我毬門路他若擬議直與推倒悟去也不定。

　　上堂云理隨事變何妨三藏四藏事得理融只消一句半句只這一句子包羅萬有囊括十虛離相離名透聲透色不妨於舌根未動已前早為諸人吐露了也如天普蓋似地普擎似風普吹如日普照所以道一切甚深廣大義如來一句能演說山僧今日借此一句為我思欽杜老居士花甲之辰惟願食息無虞身心無染天門壽域佇看南極流輝日永椿庭仰聽東華注算然雖如是猶是尋常之事若向這一句子下領會得去卻與天地同根萬物一體山僧更有一偈三祝遺風自古賢桂林花甲正秋然福同江海深猶豔壽等椿松老更妍雪藕香浮天上客冰桃熟奉地行仙山僧拈得無他事耑為吾檀慶大年卓拄杖下座。

　　師誕日上堂云風和百鳥傳新韻日暖梅花吐舊枝分明此物非他物顯發當人向上機今分汝諸人特為山僧祝壽大似與虛空安耳朵且無下手處蚊子上鐵牛亦無劄嘴處殊不知這個本命元辰從無始以來頭出頭沒所飲母乳如大海水所脫身骨如毘富羅山改頭換面百醜千狀是汝諸人擬慶那個即是拈拄杖卓一卓云㖿㖿突出個父母未生前底本來面目與汝諸人相見去也復打圓相云還見麼從來鼻孔面門垂依舊眉毛橫眼上下座。

　　王明甫居士施戒衣求壽祈嗣請上堂僧問古人道佛之一字吾不喜聞師打云道什麼進云耳聾且止求之弗得捨之弗失又作麼生師云卻較些子進云即今聲鐘伐鼓四眾臨筵還是喜聞不喜聞師云穿過髑髏僧便喝師云莫亂喝僧又喝師連棒打出乃云佛之一字吾不喜聞穿過髑髏揭開腦門泥牛入海撞倒乾坤恍恍惚惚其中有精看看山僧將李老君一種妙圓為諸人拈向面前了也若能會得不妨超凡越聖耀古輝今先天地而不生後天地而不老不生不老萬古常存皆從吾人自性中流露將來以此可以永壽以此可以祈嗣以此可以集福以此可以受戒以此可以報親以此可以懺罪且道今日陞座又作麼生良久云祥麟瑞鶴從天降桃李花開正此時下座。

　　上堂云綿綿不露何處逢渠了了常知忘言得旨佛祖頂𩕳上逴得便行衲僧腳跟下卻難湊泊於此時也金風扇野黃葉飄林半灣溪月映清輝一帶松煙籠翠色若向這裡會得不妨言言見諦句句超宗頭頭廓本地風光物物示生前面目且道久故元俊薛公與王氏孺人畢竟在何處安身立命湘南潭北覓無蹤竺土蓮邦常自在下座。

　　開爐上堂僧問的的意覿面相逢請師速道師便打進云這一棒落在什麼處師云痛處更加錐進云蒙師指出須彌眼一粒珠光照太虛師云且緩緩乃云諸法寂滅相戢玄機於未兆不可以言宣藏冥運於即化正當冰枯雪冷之時木落霜清之際君臣殿上密不通風賓主爐頭高燒榾柮或圓機未悄古路難揚的旨匪詳觸途成滯且向冷灰中撥出爆豆自然動地驚天深潭底躍起潛龍不妨拿雲握霧雖然如是此猶是諸方共有的作用未知選佛向上事在且道如何是選佛向上事剎竿頭上翻觔斗一腳踏翻斗柄橫復舉雪峰燒火向閉卻前後門高聲大叫云救火救火玄沙將一片柴向窗欞中投入峰便開門師云看他父子舉揚不傳之妙臨時用來恰好後來淨慈林禪師頌曰高燒榾柮暖通身快活難禁一屋春不是謝郎來合火誰知門外有寒人選佛亦有一頌前後門窗扃不開爐烘煖火似春回興高若不留題目爭見玄沙滿面灰喝一喝下座。

　　臘八日知浴玉鏡見心二上座請上堂僧問人人具足個個圓成且道世尊今日明個恁麼邊事師云奴見婢慇懃進云看破了也師云看破個什麼進云昨夜西風起今朝滿面寒師云切忌違時失候問釋迦老子睹明星悟道睹那一個星師舉拂子云見麼進云還有麼師與驀口一拂乃云咄哉老瞿曇真個不知有罪業降王宮逾城雪山走六載被饑寒苦屈真難受半夜著熱忙通身細抖擻坐到冰枯雪冷時錯自承當參至水窮山盡處剩得張口驀睹一星兒向人便分剖撞著跛足師瞎棒劈脊摟醜醜誰知八十一原來是九九然今日釋迦成道且置只如二上座為眾竭力一句又作麼生不受一翻寒徹骨怎得梅花噴鼻香。

　　(燕山誥封夫人關門伊氏率男茂盛玻爾坤楚蠻子
　　　施資在京師崇寧庵刻)

性空臻禪師語錄卷第一


嘉興大藏經（新文豐版）第 39 冊 No. B461 性空臻禪師語錄


性空臻禪師語錄卷第二

　　嗣法門人超曉超自等編

　　元旦上堂僧問舊歲不見舊新歲果然新且道佛法又作麼生師豎拂子進云恁麼坐斷兩頭去也師云中間底聻僧便喝師云再喝看進云學人終不隨人轉師便打問經云捨一得萬今朝檀信請說法得幾所福師云施主常安樂進云若不申此問誰識法王機師云錦上更鋪花乃云景運初開遠近樓臺呈瑞色鴻鈞大轉高低草木盡沾春千祥集百福臻且喜人人得意物物歡心柳眼舒青梅腮吐白東村王老醉扶歸西舍牧童乘野興恁麼告報還當得新年頭佛法也無良久云從來佛法無多子今日相逢意更濃卓拄杖下座。

　　解制上堂問止止不須說意旨如何師云我法妙難思進云如何是難思法師云止止不須說乃云選佛今朝解制究竟不為別事譬如西厙田翁本有一片田地三春不下深耕九秋何曾得濟田家尚乃如斯佛法豈同兒戲勿論江北江南那管張三李四大道只在目前直下急著眼果能逴得便行你也不妨伶俐復呼大眾云山僧記得在我密師翁會下得個末後句子索性與汝諸人說了有僧纔出禮拜師便打下座。

　　觀音聖誕韓元孚祈嗣請上堂今朝二月十九日觀音家醜太狼藉示同凡類降人間普為群生作軌則十方諸佛笑掀眉八臂那吒同努目轉天關掀地軸大地撮來一粒粟輕輕擲向玉峰前聊呈供養為慶祝玉麒麟金鸑鷟庭前對對相催促山僧真實為稱揚不是等閒相誑惑今日分明舉似君畢竟想來是何物遂舉拂子云還見麼觀音菩薩來也在山僧拂子頭上放光動地現身說法求男得男求女得女凡有所求悉皆滿足便下座。

　　上堂三月初三好事多般溪桃噴火岸柳垂煙紫燕呢喃深談實相鷓鴣相喚全露機關直得韶光遍野春色連天莫論山前山後休言城北城南三三兩兩尋青踏翠兩兩三三接踵摩肩漁翁擲釣牧子騎牽頭頭有準法法無偏剎竿頭上煎䭔子三個猢猻夜簸錢且道山僧與麼提唱還當得宗乘事也無分付諸人切忌向這裡鑽龜打瓦良久云參。

　　薛門孫氏請上堂僧問一喝分賓主照用一時只如未喝已前還有賓主也無師云不妨這裡看如何是賓中主師云臨崖看滸眼如何是主中賓師云堂前話歲寒如何是賓中賓師云千里問歸程如何是主中主師云當堂踞似虎進云今朝賓主蒙師指留得三玄話再談師云腦後舞金鎚乃云纔過三月三又是四月一日月急如梭光陰誰解惜世上罕逢百歲人荒郊多見少年塚大眾可謂時不待人歲月無幾須向威音那畔踏著本地風光父母未生前覷見本來面目所以靈雲見桃花香嚴明擊竹若依選佛檢點將來總未知有向上事在且如何是向上事無文鐵印向空拋折角泥牛連夜吼。

　　結制清宇劉將官請上堂問臨期爐韝選佛重開四海英靈咸集此會且道結卻布袋一句作麼生道師震威一喝進云胡笳曲誰是知音師云聲前薦取進云只如因齋慶讚又作麼生師云大亂之後必有豐年進云古者道還丹一粒點鐵成金未審金不博金底又且如何師云彼此丈夫進云可謂草木霑雨露瓦礫盡翻身師云好事大家知問昔日為花地今朝選佛場秪如佛又作麼生選師云理長則就進云假如擎頭戴角到來又作麼生師云也須頭破腦裂進云超群須是英靈漢敵勝還他獅子兒師云好與三十棒乃云霜飛鴈渡黃葉飄林秋去冬來祖庭歲晚賓主句火燄爐頭關捩子三條椽下鴻濛未兆一靈之體本圓成文彩已彰三個柴頭煨品字若是趣風禪客化城捕影遊人忘歸寶所怎似我清宇劉居士遠齎香齋來此選佛欲明生死大事入眾參尋個不思善不思惡那個是本來面目師遂高聲喚云清宇居士士應諾師云更莫別求便下座。

　　李金陳三位居士請上堂問德山入門便棒是如何師云疑殺天下人進云臨濟入門便喝又且如何師云疑殺天下人進云一人行棒一人行喝還有優劣也無師云汝是門外漢乃云三人拉伴日同行選佛場中請法慇添得老僧成四個團圞正好話無生既是無生又如何話不見孔夫子云君子之道有三曰仁曰智曰勇又云三人同行必有我師焉擇其善者而從之不善者而改之此是先聖一期方便開導後學山僧道脫或三人總善又如何擇摠不善又如何改若改擇不得則先聖之言秖成虛設山僧今日對眾拈提為他分析不得則佛法亦無靈驗何謂也諸人但看那能擇能改的畢竟是什麼良久云若向這裡見得不妨與他古人同行同坐即凡即聖所以云世諦語言資生業等皆與實相不相違背還委悉麼處處綠楊堪繫馬家家有路透長安便下座。

　　上堂僧問如何是第一玄師云午夜羚羊掛角天如何是第二玄師云空花結果甚團圞如何是第三玄師云眼裡瞳人讀梵言如何是第一要師云放出通天竅如何是第二要師云腦後放鐵鷂如何是第三要師云有口終不道進云三玄三要蒙師指正法眼藏是如何師便打進云恁麼則千峰勢到嶽邊止萬派聲歸海上消師云禮拜著乃云一言落草瓦礫生光盡令提綱黃金失色祖室因茲整肅家風賴以安寧賓主相逢投機格外冷灰豆爆寒谷煙生即物即心即人即境本無男女之分豈有僧俗之別所以道居一切時不起妄念於諸妄心亦不息滅住妄想境不加了知於無了知不辯真實且道畢竟如何委悉不離當處真常湛然覓則知君不可見下座。

　　臘八瑞軒俞居士送室人張氏剃度請上堂了生脫死須是向上英豪割愛辭親還他女中傑士千人喚不回頭一夫豈能奪志脫或高尚之流謾說楊州閶茸之[此/車]休誇越國若教梅花噴幽香只要一番寒徹骨所以釋迦老子夜踰城金刀斷髮頓捨王宮深埋雪嶺結草衣而遮體餐馬麥以充腸寒盡春回理應時至且道慎終慎始一句又作麼生事到許由須洗耳非千巢父莫懷疑卓拄杖下座。

　　上堂明明祖師意明明百草頭覓時覓不得舉著有來由所謂靈明獨耀迥絕周遮體露無私即如如佛若恁麼則聲色隨他顯煥塵緣任尒敷揚森羅萬象無非自己心光大地山河總是本源覺體到與麼地則隨緣放曠自在逍遙更有何事且道正當此時畢竟承誰恩力長安風月貫今昔那個男兒不丈夫卓拄杖下座。

　　師誕日上堂有物先天地無形本寂寥能為萬象主不逐四時凋山僧今日借此古人一偈為吾祝壽何必蟠桃再獻籌屋頻添恒沙莫而難窮劫石磨而非盡譬如虛空體不遷變非大非小非方非圓非長非短非促非延且如何是山僧舊時底面目卓拄杖云喚醒庭前柏樹子大家同喫趙州茶。

　　彌勒佛進院上堂撥轉上頭關從教慈氏下天宮打開破門戶一任渠儂登寶殿彩布雲間香焚鹿苑帆移古渡飄來一縷清風棹舞長江劈破千重碧浪山播地震海沸波騰須彌頂上擊金鐘選佛場中撾毒鼓高陞曲親大闡宗猷山城野店燕語鶯啼麥隴荒郊漁歌牧詠人人喜色上眉端個個歡聲同喝彩所以道佛身充滿於法界普現一切群生前隨緣赴感靡不周而恒處此菩提座今幸楊老居士古稀之歲裝塑彌勒金像一尊送入本山供養以為奕世福田齋僧報答禮懺雪愆新業舊業曩劫業當下冰消佛恩祖恩父母恩一時酬畢山僧酌水獻花略申祝慶且道培因植果一句又作麼生莫教錯過好因緣不必當來問彌勒下座。

　　大悲開光上堂過去正法明現前觀自在眉間相好洞徹大千日月未足比其明乾坤莫能包其外剎剎圓融處處無礙尋聲救苦只因別具慈悲應物隨機若償群生之債直使見者聞者生希有想助力施財同增福慧所以道心月孤圓光吞萬象光非照境境亦非存光境俱忘復是何物遂左右顧視還會麼良久喝一喝下座。

　　師住蘇州常熟縣維摩寺語錄

　　康熙丁巳年受常熟合邑紳衿護法同本山監院請住維摩禪寺於二月初一日進院山門無量妙義百千法門門門有路今日山僧到來畢竟向那一門人喝一喝便入。

　　佛殿麻三斤乾屎橛覿面相逢沒得說遂展具禮拜韋馱七世童真三洲感應願力洪深摧邪輔正法幢仗乎金湯叢林賴以安眾山僧爇供瓣香莫負靈山遺命。

　　伽藍山神土地護法伽藍公心為眾彼此無愆昔日靈山曾有囑而今莫負老瞿曇。

　　維摩殿久嚮老毘耶有口常閉卻今朝覿面時果然沒得說說不說只恐時人猶會錯。

　　方丈居此室行此令一任諸人來乞命脫或句下遲疑且看棒頭作用。

　　當日檀護請上堂師至座前拈帖云此個護身符子且道從甚處得來諸人要知端的且聽維那宣過宣帖畢指座云這個寶華王座不勝高峻從古至今幾多人躋攀不上山僧今日到來幸值路頭平坦不免舉步去也便陞拈香云此一瓣香根盤劫外葉覆閻浮爇向爐中耑為祝延
今上聖壽無疆伏願邊邦寧靜四海太平舜日與佛日齊輝堯風並祖風共扇此一瓣香大而無外貴不可及耑為滿朝文武合郡尊官本山檀護伏願惟清惟白物阜民安常為法苑金湯永作國家柱石此一瓣香名不得狀不得第二回拈出爇向爐中耑為福嚴堂上先師費隱老和尚用酬法乳之恩斂衣就座維那白椎云法筵龍象眾當觀第一義師云若論第一義未白椎前百雜碎了也眾中若有超方作者不妨出眾相見僧問山不在高有仙則名水不在深有龍則靈時節因緣即不問光前絕後是如何師云人人瞻仰進云恁麼則有星皆拱北無水不朝東師云阿誰無分進云非但聞名今日親見師云快退快退居士問世尊未出世達磨未西來是何意旨師云且摸取鼻孔士云世尊已出世達磨已西來意旨如何師云瞞你不得士云即今世尊在什麼處師便打士便喝師云猶自不肯士云龍生金鳳子沖破碧琉璃師云不妨著力乃云當陽的旨今古同衢直示根源聖凡總攝頭頭顯露真機物物全彰大用煙橫古渡千株楊柳拂琴川月照幽谿萬木喬松連虞岫飛蛾紗外伏虎林中殘經未了數行破衲傍通一線桃源澗流水無聲瀑布岩迴風有韻遂舉寶壽開堂三聖推出一僧寶壽便打三聖云恁麼為人瞎卻鎮州一城人眼去在寶壽便下座此個公案若據山僧看來寶壽直截酬機三聖傍拋香餌美則美矣檢點將來未免龍頭蛇尾若是山僧即不然待他三聖推出一僧便問作麼生若擬議則連棒打出不惟踞虎頭亦且收虎尾白椎云諦觀法王法法王法如是下座。

　　開爐上堂云千溪水冷萬壑雲寒西來大意處處無偏仰山推出枕子傷鋒犯手楊岐拋個金圈平地波瀾體之則易用之實難山僧不欲自知特為諸人敲唱一番要會臨濟賓主句端的只在火爐邊悟須實悟參須實參切忌依俙彷彿打鬨過殘年終是受人瞞豈不見畢缽岩前迦葉喚阿難金襴外一聲倒卻剎竿又不見途路師僧問覆船幾回落賺村翁手提起鹽籃不道鹽且道是個什麼莫怪山僧無指示從來北斗面南看卓拄杖下座。

　　上堂舉雪峰示眾云世界闊一尺古鏡闊一尺世界闊一丈古鏡闊一丈玄沙指火爐云這個闊多少雪峰云如古鏡闊師云看他雪峰父子雖然舉唱足可觀光若到選佛門下正好驗過了打且道過在什麼處諸人試檢點看卓拄杖下座。

　　上堂今日事須今日了明朝事來且休論從來佛法無多子說道久長難得人七載辛勤只待太湖水滿一心辦道自然祖席風光一斗麵三個蒸餅無人解喫將條篾束取肚皮猶自艱難只得滿載歸來和盤托出一任橫吞豎咬也須飽足知恩何妨東倒西歪貴要檀那獲福賓主句且話爐頭關捩子敲開向上若遇恁麼人舉揚恁麼事要明恁麼事須是恁麼人且道如何是恁麼事十字街頭醉翁子三家村裡黑老婆。

　　保安請上堂佛法無人說雖慧莫能了古人曾有言李向赤邊咬薰風匝地大彰祖意西來野水連天曠示本來面目梁頭燕語隴上鶯啼處處玄機塵塵奧旨若向這裡會去不妨心病身病俱消新冤舊冤咸釋其或未然不免再為葛藤一上今辰劉氏夫人捐資設供虔誦經章釋往日之愆尤消即今之魔障神醫拱手處諸病脫然攢蔟不得底一時慶快轉崇為祥一句又作麼生病魔脫盡心無慮福壽彌增樂永年。

　　為尼薙髮請上堂云脫白披緇遠世塵女中卻有丈夫身樊籠打破超方外獨許今朝烈性人金陵掀倒油餈貴得無心天龍不下笠子似乎有意末山不露全機臨行通方一語看這隊漢各據本懷各呈伎倆與法華會上龍女同一鼻孔出氣忽然之間變成男子即往南方無垢世界成等正覺不勝快便若會得如此妙用方可自利利他即時解脫且道承誰恩力良久云千鑿易開三峽水九車難挽丈夫心。

　　結制上堂今朝結制不必循他舊例掀翻劃地為牢免得無繩自繫權將爐韝安排收斂鐵團在內從容煉得通紅憤性一椎打碎無毛鷂過新羅脫殼蟬飛忉利撞動帝釋金鐘忽驚山騰海沸夜叉忙報韋天風伯急詢土地人間何聖出頭得恁神通遊戲山僧忍俊不禁走向堂前覷㘞元來是幾個方來禪和雍雍肅肅圍爐醒醒的醒醒瞌睡的瞌睡只得向前高聲一咄云報諸人須猛力莫把光陰自虛棄一回拶透上頭關方見禪家多意氣然雖如是不得動著動著直與一棒打折你腰莫怪老僧真實相為。

　　復舉昔日天童密師翁開爐示眾云大地渾如一個爐看來多是火柴頭山僧信手輕挑撥只得翻身動地流今日山僧亦有一偈非與師翁鬥勝只要見後代賡和有人三界無安火一爐毋論凡聖與銅頭都來置向其中鍛觸著須教冷汗流。

　　上堂一朝法席千古規模法幢建立在乎得人得人則事事俱興失人則般般皆廢譬如沖霄俊鶻憑兩翼以齊飛越轍良牛假雙輪而共舉左輔右弼挈領提綱舉一明三上呼下應陽春曲唱還他格外知音妙舞臺前果是作家手腳所以道等閒伸出調羹手撥轉如來正法輪況我宗家風賓中有主主中有賓賓主同時了無前後且道主中主又作麼生豎拂云天上無雙日人間秖一人。

　　復舉五祖演示眾云二三百石麥四五百擔稻好個休糧方耆婆不得玅後來千岩長云五祖恁麼道只是個有錢常住千岩則不然米不蓄一粒菜不種一莖任他來往者喫得飽膨脝今日山僧看他二古人一個嫌貧愛富一個嫌富愛貧總未在選佛則不然飯炊鐵釘糝菜煮木頭皮喫則隨君喫不喫任東西下座。

　　開爐上堂沒來由沒來由年荒歲歉要開爐庫中尚且無柴炭怎得頑銅動地流金剛圈栗棘毬拋來擲去自優游忽然輥在稠人裡撞著冤家定打頭昔日雪峰云三世諸佛在火燄上轉大法輪用來太險雲門云火燄與三世諸佛說法三世諸佛立地聽權為賓主應庵祖云三世諸佛與火燄說法火燄燒殺三世諸佛福無雙至禍不單行看他三個古人熱焰處各呈伎倆總不如維摩院裡雖無柴炭火冷煙消只教諸人著些精彩向冷灰裡深深一撥忽撥出一粒火星自然輝天鑑地敢問諸人還見這一星火麼遂倒豎拂子吹兩吹喝一喝下座。

　　師誕日眾檀護請上堂僧問壽量法座高陞緇素騰歡請師垂示師云垂示已竟進云作麼生會師劈頭一棒進云無影樹栽人不見開花結果自馨香師云穿卻汝鼻孔乃云鐵牛生子露柱懷胎嶺梅發笑報道春回牧童把盞獻趙老茶石女擎杯進曹山酒吹無孔笛彈沒絃琴唱演祖巴歌奏韶陽雪曲然後拋楊岐栗棘輥雪峰木毬會洞山五位君臣設臨濟四員賓主三三兩兩肅肅雍雍權借古人公案與吾慶壽不惟壽吾而亦壽一切人又何消雪藕冰桃添籌海屋山僧不免合掌云多謝卓拄杖下座。

　　(燕山誥封夫人關門伊氏率男茂盛玻爾坤楚蠻子
　　　施貲在京師崇寧庵刻)

性空臻禪師語錄卷第二


嘉興大藏經（新文豐版）第 39 冊 No. B461 性空臻禪師語錄


性空臻禪師語錄卷第三

　　嗣法門人超曉超自等編

　　小參

　　固山李護法為觀音菩薩安座請小參卓拄杖云過去正法明現前觀自在狹路驀相逢兩彩同一賽且道賽個什麼無量神通百千三昧處處圓通塵塵無礙應以佛身得度者即現佛身而為說法應以天大將軍宰官婦女身得度者即現天大將軍宰官婦女身而為說法現其身也紫竹林中一莖兩莖全體露說其法也普陀巖畔千泓萬派盡潮音如是則應物應機彰其聲色此土他方隨心顯化開臨濟三玄戈甲法社金湯展洞山五位君臣王家玉柱直教人人頌德個個知仁遠近嚮風咸歸大化且道特請山僧為觀音安座一句又作麼生隨緣赴感靡不周而恒處此菩提座。

　　冬至小參僧問群陰剝盡則且止如何是一陽復生師指燈云汝還見此燈光麼進云只如混沌未開黑白未分這著落在什麼處師震威一喝進云一氣不來含有象萬靈何處謝無私師云猶是春行冬令乃云群陰息一陽生小人退君子升日暖花開早風和氣象明都言此日為冬至誰識今朝是小春。

　　除夕小參僧問推車撞壁必思轉身臘月三十日到來拈頭作尾一句是如何師云臘盡始知春進云恁麼則森羅盡唱無生曲萬象齊歌道泰時師云也須解聽始得僧一喝師便打乃云小參之說古人之垂訓列祖之家教也只為他剃卻光頭莽莽蕩蕩無慚無愧打閒過日虛消檀施不知生死為大事故先聖曲垂方便將生死二字說個喻子譬如臘月三十到來如落湯螃蟹一時做手腳不便若是英靈特達之士聽得與麼說話將平生保惜一齊放下直下如須彌山相似世念搖他不動聲色豈可▆籠果得如此行持久久自然悟去復舉北禪分歲云云看他北禪父子一拶一捺足可觀光未免傍觀者哂今夜選佛雖然淡薄亦要應個時節只要一片陳年生薑分付侍者細切濃煎與諸人分歲若解飲啜不妨通神明去穢惡卻風寒健脾胃且道選佛與北禪是同是別良久云山僧還有個粗頌不妨與諸人說出頌曰北禪分歲解耕牛皮角輸他官吏收若不為伊重覆卻幾乎凍裂禿光頭。

　　小參時值清明忽雨忽晴家家祭掃處處悲聲紙錢半陌哭斷兒女之腸荒土一堆埋盡英雄之骨紅輪畢竟沉西去謾說靈魂往那方今辰孝女為久故嚴慈設齋供眾請我舉揚山僧只得向第二義門曲垂方便遊蜂捕蕊撥開向上機關春鳥啼枝喚出衲僧巴鼻若向這裡會得不妨四恩總報三有齊資曩劫冤親一時解脫復舉六祖謂寺主曰吾欲往新州宜速理舟楫寺主云和尚去早晚歸祖曰葉落歸根來時無口師云大小祖師荅話雖是奇特若以正眼看來不唯無口亦且無鼻孔大眾再聽一頌曰來時無口須彌倒走海底泥牛作獅子吼。

　　起七小參釋迦已過去彌勒猶未來中間一片地空闊淨無埃汝諸人都從這片地上行住坐臥喫飯穿衣只是不曾踏著若踏著則瑞草靈苗不待春而自發名花異果何須培而後生便與三世諸佛同一境界歷代祖師同一受用其或未然有寒暑兮促君壽有鬼神兮妒君福遂以拄杖打退歸方丈。

　　除夕小參大盡三十日小盡二十九此事甚分明諸人還信否蘇州有常州有九曲衡口竹米篩三家放裏木碓臼年來各有好工夫亦解人前誇好手露柱立燈籠走磚頭瓦塊翻觔斗狸奴白牯唱巴歌笤帚糞箕皆點首且道新舊交加一句又作麼生纔言殘臘去又是報春來。

　　晚參僧禮拜起欲問話師攔胸把住云你這偷牛賊僧云諾師云牛在什麼處僧擬議師托開云覓賊不見賊尋牛不見牛三條椽子下坐得冷湫湫。

　　晚參師拋下拄杖云直下是直下是眾無語侍者擬取杖師拈起便打。

　　示眾

　　舉昔日韶國師會下有小壽禪師隨眾作務偶見一束柴墮地忽然大悟說偈曰撲落非他物縱橫不是塵山河及大地全露法王身師云且道非他物是什麼物遂舉拄杖擊香几云莫不是這個麼汝等諸人眼孔耳孔總被山僧拄杖子穿卻了也其中還有不被穿者麼試出來道看遂攛下拄杖云不見道逐物為下卻物為上復收拄杖歸方丈。

　　示眾爐韝弘開鉗鎚大展一堂暖氣如春貴在人人事辦直向長連床上硬豎脊梁眉毛廝結內不放出外不放入不思善不思惡正恁麼時一覷覷破驀地翻身打個觔斗方許與山僧拄杖子相見。

　　示眾即物推無非見離物推無是見不即不離見歸何所此是教家之義且道祖師門下又作麼生驀拋拄杖云道道一僧下語云滿口道不出有僧釋龍云喚作一物則不中師云喚什麼作龍僧一喝師哂之又一僧云不識不識師云不識個什麼僧撫掌三下師云猶在聲色裡作活計遂豎起拄杖云如人以表表為中時東看則西南觀成北擬議思量不識不識便起。

　　示眾僧問臨濟喫黃檗三頓痛棒且道是賞耶是罰耶師云婆心太切僧禮拜師劈脊便打又一僧禮拜師連打三棒僧云多謝和尚師便歸方丈。

　　示眾古人道直下是直下是直下是個什麼僧一喝師云你只記得一喝僧無語師云是張三是李四眾不語師云人行只運腳鳥飛須動翅眾無語師云山僧這裏亦是棒打石人頭嚗嚗論實事遂一齊打散。

　　示眾因僧問女子出定公案師云聽取一頌官不容針私通車馬帶累平人鑽龜打瓦。

　　起七示眾修禪習定靜沉死水色見聲求茫茫業識兩頭坐斷萬里崖州直饒總不恁麼也是夢裡醒醒諸人直須向萬仞峰頭撲滅孤燈處道將一句來卻許與山僧相見且道孤燈撲滅是如何僧云遍界光輝又僧云遍界不曾藏師云汝向甚處著眼一僧橫趨而過師便打僧擬進語師震威一喝云還有道得者麼眾無語師以拄杖打退歸方丈。

　　示眾德山云今夜不答話未必心頭似口頭問話者三十棒瞞神嚇鬼有僧便禮拜刺腦入膠盆山便打不得放過僧云某甲話也未問為甚打某甲不識好惡山云你是那裡人審其來歷僧云新羅人一款成招山云未跨船舷好與三十棒可謂踞虎頭收虎尾此則公案據山僧看來德山雖有偷天換日之手檢點將來不無滲漏當時山僧若在只消咳嗽一聲他若問作麼山僧便道看破了也拂袖便出直教德山老漢倒疑三十年且道看破個什麼僧便喝師直打出堂。

　　示眾舉僧問趙州如何是不錯路州云識心見性是不錯路師云且道性作麼生見心又作麼生識適纔有僧問心不在內不在外不在中間畢竟在什麼處師垂下一足云會麼僧云不會師云向紅爐點雪僧禮拜師云諸仁者若識得紅爐點雪便可見得自性其或未然莫道不疑好。

　　示眾僧問古人道一回入草去驀鼻拽將來未審點頭在什麼處師便打進云只如不落階級又如何履踐師於地上一劃云向這裡會取進云某甲終不與麼師云汝作麼生進云但見皇風成一片不知何處是封疆師云收。

　　示眾古人道一人所在也須到聞名不如見面半人所在也須到見面不如聞名還有見面者麼有疑請問僧問不與萬法為侶者是什麼人師直與攔胸一椎僧云某甲不與麼道師云作麼生僧云兩鏡相照萬象森然師云闍黎被他換卻眼睛僧歸位師云適來這僧未具眼在何故聻兩鏡相照猶有光在萬象森然猶有境在光境未忘見地不脫如何了得生死若是超生脫死真實道流直須向十字街頭識得天子百草頭上薦取老僧始得。

　　示眾海底剔金燈虛空釘木橛打倒須彌山石人驚吐舌此四句中有縱有奪有殺有活若人會得一生參學事畢。

　　除夕示眾春臘交加處寒溫欲解時山藤驅疫去野火炤田歸柳眼藏金線梅腮吐玉蕊竹聲催漸曉幽鳥盡啼枝。

　　示眾諸仁者選佛這裡結制無別奇言妙語與汝諸人商量亦勿論歲月豐儉只要知時識候白米八分一斗乾柴三錢一擔柴米貴賤且置秖如雲門乾屎橛洞山麻三斤青州七斤衫南泉二不是又作麼生山僧三十年前一一從頭摸過直到汾陽莫妄想處方纔歇手後來到佛果園中隨眾閱藏驀忽掀著古人示眾語云人人自有光明在看時不見暗昏昏如何自己光明僧堂廚庫佛殿山門忽然拶破疑團不勝快活自此悟得山河大地草木叢林風動塵起雲騰鳥飛無不是自己光明三世諸佛亦從此光明中成等正覺說法度生歷代祖師亦從此光明中悟徹心源入塵垂手且道即今諸人還見自己光明麼試道看後堂云家家門前火把子師便起身。

　　因天寒示眾衲寒簾外雨花落樹邊風昨日人剛得今朝事不同且問大眾如何是不同底事僧云昨日晴今朝雨師云不晴不雨是如何進云三日後看取師哂之復舉真淨文禪師示眾云昨日風氣暖今朝天色寒乾坤共著力衲子眼皮寬文琇禪師拈云恁麼說話祖師欠悟在昨日風氣暖今朝天色寒休於地上走收足上蒲團師云真淨著力琇老收足總未知寒暖在選佛即不然昨日風氣暖今朝天色寒無柴烘暖火閉目負春暄且道與他二老是同是別良久云三段不同收歸上科。

　　因雪示眾舉古云雪覆千山因甚孤峰不白眾下語不契師復示一偈云誰折閻浮樹一丫霏霏拂拂遍天涯打穿雲面三千界撒下虛空六出花瓊女樓前拋玉屑金仙地上佈銀沙倚笻獨立孤峰望頃刻山河別是家且道別是那個家良久云三祖道底。

　　師落堂僧禮拜師云作麼生僧云寒風颯颯黃葉飄飄學人有一句子呈似和尚且道是那一句子師云問的恰好進云要明生死須透牢關內不放出外不放入正當恁麼時那裡是他安身立命處師以拄杖攔胸一拄進云大事已明則不問大事未明恰好師云闍黎若不問老僧幾乎忘卻僧一喝師云喝後如何僧云禮拜和尚去也師打云也不得放過又僧出禮拜師便起身歸方丈。

　　機緣

　　一日座主參問教道若能轉物即同如來意旨如何師掀飯床云會麼主云桌子師云須知老僧好手。

　　僧送金剛演與師師遂舉起問云三心不可得此從何來僧云水漲船高師云船在什麼處僧無語復問知客汝代一轉語看客云和尚老老大大話頭也不議師打云真個不識話頭僧便出師以拄杖背上一擉云元來是隻爛船僧又無語。

　　師一日見僧從方丈前過師喚云闍黎僧回頭師云是什麼僧無語師云可憐生。

　　佛成道日問眾云教中道一人發真歸元十方世界悉皆消殞今日釋迦老子成道為什麼山河大地宛然如故眾無對遂以一偈示之值木盲龜得意時是誰無事到忘機縱教四海波濤靜浪撼須彌總不知問僧本分事如何僧云沒有師云怎得到這裡僧無語師連棒趕出。

　　有庵主在安隱坐七有省師云你在安隱有得意處何不舉似老僧主云今日特來見和尚師云你將什麼見主擬議師便喝出。

　　師置一木劍安在床頭僧見問好一口劍只恐和尚不會用師云用則會用遇者只恐不知利害僧無語師云這死漢。

　　龍池山有僧被虎傷有僧問既是獅子兒為甚被虎咬師云拶僧茫然。

　　師有偈化席僧拈偈問曰百丈當年卷卻玉峰今日重鋪百丈既然卷卻玉峰因甚重鋪師云只為汝瞌睡未醒。

　　師問僧號什麼僧云獨醒師云醒個什麼僧云適來親見和尚師云老僧不在明白裡見個什麼僧云將謂不是和尚師一喝僧亦喝師便打。

　　僧問如何是一條白練去師云看腳下進云九峰道坐脫立亡則不無先師意旨未夢見在意旨如何師云臨井推人卻是好手進云恁麼則一堂風冷淡千古意分明師云如何是分明底意進云所供是實師云也少你這一棒不得便打。

　　僧問如何是父母未生前本來面目師云腦後見腮進云學人不會師云眉分八字進云某甲不恁麼師云你又作麼生僧一喝師以拄杖擉退云真個無鼻孔漢。

　　僧問若人識得心大地無寸土意旨如何師云如何是你的心僧云不會師云腳跟下薦取。

　　居士問選佛場蓋於天下弟子來還容得否師云容得士云一物不將來是如何師驀與一推云前言何在士云如何是去底人師云驀直走士云如何是來底人師云在這裡士云如何是不來不去底人師便喝士亦喝師打云相隨來也。

　　僧問古人一聞千悟今人日日聞為甚不悟師云妄想作麼進云問一荅十問十荅百因甚又道未在師云殺人刀活人劍進云看破了也師云作麼生看破僧便喝師劈脊一棒。

　　本邑縣令王公請師祈雨師云昔日劉宜翁請晦堂禪師祈雨問雨從何來堂云從汝問處來翁恍然有所得禮拜而退走數步堂喚云劉公翁應諾堂云從何來翁無語今請護法代一轉語王公亦無語師以手打此○相云總不離這裡公又無語有來禪客代云舌頭不出口師急索云那個是你舌頭僧擬議師劈頭一棒云終日說話舌頭也不知。

　　僧送拄杖師云古人道你有拄杖子與你拄杖子你無拄杖子奪卻你拄杖子意旨如何僧云學人送與和尚師云恁麼卻被山僧奪卻了也僧擬議師大笑師垂問既是清淨比丘因甚不守毘尼西堂云內外一如師云有觸犯無觸犯堂便喝師云老僧被汝一喝堂云請和尚代一轉語看師云老僧卻不恁麼復問云當時有僧叩雪峰門求開示雪峰便勇身云是什麼汝諸人又作麼生會西堂便向前展兩手云是什麼師云也只如此。

　　僧參師問云巢知風穴知雨蝦蟆跳入油甕裡意旨如何僧云即今禮拜和尚師云莫是闍黎見處麼僧擬議師便喝僧坐喫茶次又問大梅問即心是佛便向這裡住闍黎向甚處住僧笑師云秖得一笑。

　　僧問懸羊頭賣狗肉意旨如何師云看破不值分文進云衲僧本分事如何師云老僧無氣力答汝。

　　崇寧來參師舉佛鑑佛眼佛果一日相謂曰老和尚秖是乾爆爆地說心說性不得因請益五祖佛身無為不墮諸數祖曰譬如清淨摩尼寶珠映於五色五色是數摩尼是佛身圜悟謂二老曰他大段會說寧曰設有人請益和尚將何法指示師曰摩尼珠寧曰有摩尼珠則指示無摩尼珠將什麼指示師曰再舉喻之不齊寧曰和尚又非座主師曰伊道看寧作掌勢師微笑。

　　崇寧請師齋寧曰某甲閱龐居士錄中士聽座主講金剛經無我相無人相無眾生相無壽者相士問座主既是無我無人誰講誰聽座主無語唐至清無人與座主代語請和尚代一轉語師曰恁麼說寧曰不然師曰汝道看寧曰待居士問無我無人誰講誰聽但曰近前來即向汝道師連點頭寧禮拜。

　　僧參師問那裡來僧云銀山來師云可得多少銀麼僧進前云和尚還識這個銀麼師云是什麼銀僧擬議師便打云幾乎入火重烹煉到了終歸是假銀。

　　師問崇寧道個本分句來寧云和尚就不本分師便喝寧作踱勢師云太粗鹵寧云到這裏說什麼麤道什麼細師便歸方丈。

　　僧問門裏出身易身裡出門難如何身裡出門底人師云推不出拽不入僧云不會師云出。

　　僧參師問那裡來僧云南京來師云靈骨寺啞鐘還鳴麼僧云不曾見師云恁麼則不從南京來僧擬議師便喝僧禮拜師云還聽得鳴麼僧云謝師指示師云指示個什麼僧擬進語師連棒打出。

　　(燕山誥封夫人關門伊氏率男茂盛玻爾坤楚蠻子
　　　施貲在京師崇寧庵刻)

　　燕山信官孫國璧率男孫(鋐鑑)施資送板入藏

性空臻禪師語錄卷第三


嘉興大藏經（新文豐版）第 39 冊 No. B461 性空臻禪師語錄


性空臻禪師語錄卷第四

　　嗣法門人超曉超自等編

　　拈頌

　　世尊拈花迦葉微笑。

　　拈世尊將蝦釣鱉頭陀見餌忘鉤卻被百萬人天當面看破且道如何是他看破處面皺只因陪笑得背駝將謂鞠躬多。

　　頌一花拈出露全機說向瞿曇少弄奇卻被傍觀親看破微微冷笑到今時。

　　世尊陞座大眾集定文殊白椎云諦觀法王法法王法如是世尊便下座。

　　拈你看這兩個漢大似合拍唱胡笳雖然曲調分明只恐知音者少。

　　頌明月臺前照未休漁翁樵父兩綢繆誰知此處無魚釣收拾絲綸別下鉤。

　　五通仙人問世尊有六通我有五通如何是那一通佛召五通仙人仙人應諾佛云那一通汝問我。

　　拈仙人雖然應得不差若是那一通決定不知落處在。

　　頌五陵公子探春慣深入華藂似夢同不識廬山真面目只因身在此山中。

　　文殊三處度夏迦葉欲白椎擯出乃見百千萬億文殊迦葉盡其神力椎不能舉世尊遂問迦葉你擬擯那個文殊迦葉無對。

　　拈文殊隨處風流大似私通車馬迦葉看孔著楔由來官不容鍼檢點將來總被老瞿曇熱瞞了也山僧若見他道汝擯那個文殊便與劈面一椎只教瞿曇通身手眼迴避不及。

　　頌堪笑靈山老釋迦規繩不整亂如麻引他無限癡男女流水橋邊看落花。

　　世尊涅槃會上摩胸告眾曰汝等善觀吾紫磨金色之身瞻仰取足勿令後悔若謂吾滅度非吾弟子謂吾不滅度亦非吾弟子。

　　拈釋迦老子向來說心說性處分事分理今日臨末稍頭只得動靜雙融生死不二大似猢猻入布袋伎倆已盡雖然如是個中能有幾人向摩胸處著眼。

　　頌人之將死其言善鳥若亡時聲更哀個裏是誰知手腳都盧好與一坑埋。

　　賓頭盧尊者赴阿育王宮大會王行香次作禮問曰承聞尊者親見佛來是否者以手策起眉毛曰會麼王曰不會者曰阿耨達池龍王請佛齋是時吾亦預其數。

　　拈尊者大似因齋慶讚將佛三十二相八十種好一時揭露了也當時育王若是個漢待他策起眉毛便云醜直教尊者雙眉落地。

　　頌趕供邏齋老古錐眉毛尖上掛須彌當時策起雖奇特打失將何蓋面皮。

　　女子出定諸佛各還本處唯一女子近佛而坐入於三昧文殊白佛曰如何此女得近佛坐佛告文殊汝自覺此女定出問之文殊托至梵天盡其神力而不能出世尊云下方有罔明菩薩能出此女人定須臾罔明大士從地湧出作禮世尊世尊敕罔明出罔明卻至女子前鳴指一下女子於是從定而出。

　　拈靈山這夥賊漢弄盡精魂逞盡伎倆大似證龜成鱉到底難瞞明眼不得何故不見道僧投寺裡宿賊打不防家。

　　頌桃花綻菊花綻各自知時有方便古今多少賞春人不識東君空覿面。

　　池州甘贄行者一日入南泉設粥仍請南泉念誦泉乃白椎曰請大眾為狸奴白牯念摩訶般若波羅蜜甘拂袖便出泉粥後問典座行者在甚處座曰當時便去也泉便打破鍋子。

　　拈甘贄行肅兵之令南泉施定亂之謀若據正眼觀來二俱失利。

　　頌放去收來太險生作家用處豈留情謾云相識滿天下真個知心有幾人。

　　南泉一日東西兩堂爭貓兒南泉見遂提起貓云道得即不斬眾無對泉斬卻貓兒為兩段泉復舉前話問趙州州便脫草鞋於頭上戴出泉云子若在恰救得貓兒。

　　拈南泉老漢大似勾司賣卜直向堂前東卜西卜求個買兆底鬼也無卻向草鞋頭上打鞦韆。

　　頌全提正令兮日月齊昏神嚎鬼哭兮地裂天崩三軍驚駭兮魂消膽落一箭解圍兮射戟轅門。

　　臨濟曰第一句薦得堪與佛祖為師第二句薦得堪與人天為師第三句薦得自救不了。

　　拈老大臨濟作如此見解提持向上惑亂天下人未有了日在惜乎當時一眾無人若下得三個錯字管教老漢目瞪口啞。

　　頌裂一作三金圈栗棘擲下令人吞吐不得當時若有傍觀者踢殺當年白拈賊。

　　僧問賣鹽翁覆船路向什麼處去翁放下鹽擔良久僧又問翁曰你患聾那僧曰你向我道什麼翁曰向汝道覆船路僧曰翁莫會禪麼翁曰莫道會禪佛法也會盡僧曰你試說看翁便挑起鹽擔僧曰難翁曰你喚這個作什麼僧曰鹽翁曰有什麼交涉僧曰你喚作什麼翁曰不可更向你道是鹽。

　　拈這個鹽翁雖是通身手眼看來猶在半途這僧未有主宰只是隨他摟搜有甚用處若是山僧待他良久便一把扭住叫地方你看這販私鹽賊漢未曾領官票在他若擬議驀拓開云看破了也便走敢保這漢肩挑不上。

　　頌途路相逢問覆船鹽翁步步為周全師僧若是巡鹽手把住還應索票錢。

　　臨濟上堂兩堂首座相見同時下喝僧問濟還有賓主也無濟曰賓主歷然濟復召眾曰要會臨濟賓主句問取堂中二首座。

　　拈二首座雖然啐啄同時箭鋒相拄若不得這僧為伊發揚怎見得賓主歷然且作麼生是賓主歷然底句天共白雲曉水和明月流。

　　頌明暗何曾合得伊主賓端的在臨時羚羊掛角高枝上癡犬尋蹤遶樹馳。

　　趙州因南泉曰今時人須向異類中行始得。

　　拈王老師大似憐兒不覺醜被趙州一拶直得四稜著地叵耐這漢猶是不肯放過近前踏倒不勝快便猶向涅槃堂裏伸怨叫屈殊不知得便宜處失便宜若有人問山僧如何是異類只向伊道擎頭戴角拖犁拽耙且道與南泉是同是別。

　　頌王老親從異類行明明羞恥不瞞人若無如是超方作未免隨他受苦辛。

　　臨濟因黃檗普請隨後行檗回頭見濟空手乃問钁在何處濟曰有一人將去了也檗曰近前來與汝商量個事濟便近前檗豎起钁曰只這個天下人提掇不起濟就手掣得豎起曰為甚卻在某甲手裏檗曰今日自有人普請便回。

　　拈黃檗雖然老將未免懡㦬而歸山僧若見他道為甚卻在某甲手裡但道老僧今日失利且道把柄在阿誰手裏。

　　頌撩鉤搭索能多事奪角衝開藝更便不是子強欺父弱只因活計钁頭邊。

　　僧問雲門云一口吞盡時如何門云我在你肚裏僧曰和尚為什麼在學人肚裏門曰還我話頭來。

　　拈這僧莽鹵一擔雲門偷心十分用個倒身之計將這僧三膲六腑生熟二臟盡情搬出自己卻頓在裏許未免令人好笑這僧若是選佛但云多謝和尚供養。

　　頌問得似奇荅得恰好鹵莽禪和自生懊惱作家到底不作家到底作家屙出了。

　　官人問趙州還入地獄否州云老僧末上入官人曰大善知識為什麼入地獄州云我若不入阿誰教化汝。

　　拈趙州老賊捨得自己贏得他人則不無怎奈渾身泥水。

　　頌雷門撾布鼓日下弄螢光一個渾身倒羞慚何處藏。

　　僧問興化四面八方來時如何師曰打中間底僧便禮拜師曰昨日赴個村齋途中遇一陣卒風暴雨卻向古廟裏躲避得過。

　　拈這僧雷聲浩大雨點全無興化善辯來風只消一點雖然如是敲磕將來也是急水下篙未免氣急殺人若問山僧四面八方來時如何便與劈頭一棒何故聻不見道口是禍門。

　　頌八面來時風勢險當陽一點定山河若無韓信張良策謾向轅門唱楚歌。

　　僧問曹山世間何物最貴山曰死貓頭最貴僧問為甚死貓頭最貴山曰無人著價。

　　拈曹山荅話奇特本色未見若是正眼看來未免在貴賤裏折倒眾中若有英特之士出來問山僧不屬貴賤一句又作麼生但向伊道杖頭短拄三竿日衣帶長牽一線風。

　　頌世上何物最貴曹山荅死貓頭可惜無人著價只堪塞壑填溝。

　　僧問雲門從上來事請師提綱門云朝看東南暮看西北僧曰便恁麼去時如何門曰東家點燈西家暗坐。

　　拈雲門大師眼光爍破四天下則不無若是提綱從上來事未免指東畫西。

　　頌暗裏拋金鎖明中擲玉鉤賺他門外客坐得冷湫湫。

　　趙州到一菴主處問有麼有麼主豎起拳頭州曰水淺不是泊船處便行州又到一菴主處問有麼有麼主亦豎起拳頭州曰能縱能奪能殺能活便作禮。

　　拈趙州年老只管逢人賣嘴不顧舌頭拖地。

　　頌斷頭船子泛江心猶把絲綸釣晚曛無孔笛吹驚兩岸短長格調舌頭分。

　　興化謂克賓維那曰汝不久為唱道之師賓曰不入這保社化曰會了不入不會了不入賓曰總不與麼化便打曰克賓維那法戰不勝罰錢五貫設饡飯一堂次日化自白椎曰克賓維那法戰不勝不得喫飯即便出院。

　　拈盡道克賓失錢遭罪有理難伸殊不知重賞之下必有勇夫敢問諸人還知興化老人作用處麼良久云不入驚人浪難得稱意魚。

　　頌一不做二不休不是冤家不聚頭打了罰錢趁出院不風流處轉風流。

　　慈明禪師冬日榜示僧堂作此字<<PIC>J39p0761_01.gif</PIC>其下註云若人識得不離四威儀中有首座見之謂曰和尚今日放參師聞而笑之。

　　拈慈明老人無端將三百六十骨節八萬四千毛孔并祖翁一片田地四至分明總書一契自己復簽花押賣與諸人惜乎不遇受主若不得首座為伊作個中正管取至今日炙風吹。

　　頌家門清吉無妖怪何用高懸白澤圖捏個拳頭作枕臥諸人切莫妄分疏。

　　殃崛摩羅出家為沙門因持缽入城至一長者家值其婦產難子母未分長者云瞿曇弟子汝為至聖有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分娩母子平安。

　　拈瞿曇因風吹火用力不多尊者走得腳酸只是傳言送語看這婦女大似客遇窮途正在苦惱之鄉忽得家信一到不覺腰包落地通身慶快呵呵且道這一笑落在那個分上若人道得分明方許救得產難。

　　頌嘮叨個瞿曇無生旨謾宣縱然能救得終是老婆禪。

　　昔有古德一日不赴堂侍者請赴堂德曰我今日在莊上喫油餈飽也者曰和尚不曾出入德曰汝去問莊主者方出門忽見莊主來謝和尚到莊。

　　拈融通定力出入由渠等閒一動一靜縱神物都不能測雖然如是檢點將來猶是鬼家活計當時若遇山僧正好驗過了打何故聻老老大大因甚出入不明。

　　頌古德家貧賊計生明修暗渡騙人精當時下得三椎鼓千載難逃背食名。

　　僧與疏山造壽塔畢白師師曰將多少錢與匠人僧曰一切在和尚師曰為將三文錢與匠人為將兩文錢與匠人為將一文錢與匠人若道得與吾親造壽塔來僧無語後僧舉似大嶺菴閑和尚(即羅山也)嶺曰還有人道得麼僧曰未有人道得嶺曰汝歸與疏山道若將三文錢與匠人和尚此生決定不得塔若將兩文錢與匠人和尚與匠人共出一隻手若將一文錢與匠人累他匠人鬚眉墮落僧回如教而說師具威儀望大嶺作禮歎曰將謂無人大嶺有古佛放光射到此間雖然如是也是臘月蓮花大嶺後聞此語曰我恁麼道早是龜毛長三尺。

　　拈疏山壽塔雖奇若不得這僧為伊開址羅山為伊合尖幾成虛設。

　　頌疏山老太奸頑塔告工完錢未完碎碎零零敲復打可憐主事被伊瞞休叵耐有傍觀千里同風徹夜寒三更二點多相似一盞清燈好自看。

　　百丈每上堂有一老人隨眾聽法一日眾退唯老人不去師問汝是何人老人曰某非人也於過去迦葉佛時曾住此山因學人問大修行人還落因果也無某對云不落因果遂五百生墮野狐身今請和尚代一轉語貴脫野狐身師曰汝問老人曰大修行人還落因果也無師曰不昧因果老人於言下大悟作禮曰某已脫野狐身住在山後敢乞依亡僧津送師令維那白椎告眾食後送亡僧大眾聚議一眾皆疑涅槃堂又無病人何故如此食後師領眾至山後巖下以杖挑出一死野狐乃依法火葬。

　　拈大凡修行人貴乎命根斷疑情破若命根不斷疑情不破未免打在八識區字頭出頭沒所以百丈老人特為後學初機作個樣子直教一言之下頓脫狐疑且不昧因果果脫得野狐身麼速道速道。

　　頌不落何深不昧幽兩重公案一機酬毫釐差處天懸隔說與禪流莫妄求。

　　昔有婆子供養一庵主經二十年常令一二八女子送飯給侍一日令女子抱定曰正恁麼時如何主曰枯木倚寒巖三冬無煖氣女子舉似婆婆曰我二十年秖供養得個俗漢遂遣出燒卻庵。

　　拈婆子探竿在手拋香餌以釣鯨鰲者僧以露網之魚見絲綸而疾迴避縱饒寒巖發燄猶不能使伊煖氣相接如此擔板怎得不受人之惑當時若見恁麼道便與攔胸托開云人來也他若回頭連棒打出管教者婆聞得立地放尿。

　　頌良夜星明直下垂細鱗巨口謾相疑清香豈是尋常餌好段因緣卻負伊。

　　雪峰搬柴次乃於洞山面前拋下一束山曰重多少峰曰盡大地人提不起山曰爭得到這裏峰無語。

　　拈雪峰逢人弄嘴伎死窮途洞山詰問來由言中有嚮若作雪峰待他問爭得到此便自指胸曰全承渠力管教洞山讚歎不及。

　　頌盡大地人提不起問伊爭得到者裡可憐雪老似癡呆有理難申骨都嘴。

　　僧問馬大師離四句絕百非請師指示某甲西來意師曰我今日勞倦不能為汝說問取智藏去僧問西堂堂云何不問和尚僧云和尚教來問堂云我今日頭痛不能為汝說問取海兄去僧又問百丈丈云我到這裏卻不會僧卻回舉似大師師曰藏頭白海頭黑。

　　頌馬師父子弄泥團丟去拋來總一般四句百非推卻了者僧當面受伊瞞。

　　趙州在東司見遠侍者過驀召文遠遠應諾州曰東司上不可與汝說佛法。

　　頌送屙放尿處佛法許誰知堪嗟趙州老齷齪滿肚皮。

　　(燕山誥封夫人關門伊氏率男茂盛玻爾坤楚蠻子
　　　施貲在京師崇寧庵刻)

性空臻禪師語錄卷第四


嘉興大藏經（新文豐版）第 39 冊 No. B461 性空臻禪師語錄


性空臻禪師語錄卷第五

　　嗣法門人超曉超自等編

　　拈頌

　　舉德山托缽公案罷復云從上千七百則葛藤其中淆訛者無出於此但諸方拈弄者甚多間有一二尊宿也只是依俙彷彿蓋過便休今日山僧不惜眉毛與諸人拈弄一上也要諸方檢點德山托缽向法堂前過擬釣獰龍澄巨浸雪峰道這老漢鐘未鳴鼓未響托缽向什麼處去卻嗟蛙步𩥇泥沙山便低頭歸方丈一般清意味料得少人知峰語巖頭頭云德山老漢未會末後句在瞞雪峰即得山命侍者喚巖頭云你不肯老僧那賊人膽虛頭便密啟其意也是鞏縣茶瓶山明日陞堂果與尋常不同要此話行頭向堂前拍手大笑云且喜老漢會末後句雖然如是只得三年前箭猶輕後箭猶重山果三年而歿疑殺天下人敢問諸人還見德山老子落處麼聽取一頌。

　　末後句有來由德山父子謾相酬誰知更有新條在惱亂春風卒未休。

　　舉臨濟在黃檗普請機緣師云黃檗普請家常活計臨濟拄钁預報其功檗曰這漢困那明修棧道濟曰钁也未舉困個什麼暗度陳倉黃檗便打不得放過臨濟接住送倒放過不得檗呼維那牽累別人維那果來扶起誰知好心無好報檗起身便打維那大似捉賊不得反怪鄰里濟便钁地曰諸方火葬我這裡活埋可謂踞虎頭收虎尾山僧如此批判要與古人同一鼻孔出氣且道諸人還甘麼若有不甘者不妨出來對眾分析看若分析不出也須自掘坑子埋卻始得。

　　頌曰。

　　一條拄杖兩人扶信有其鄰德不孤將謂鬍鬚唯獨赤誰知更有赤鬚鬍。

　　舉九峰道虔禪師不肯泰首座機緣香煙未斷便能脫去若非昔日工夫焉能如此但洞上門庭語忌十成機貴回互首座荅個一色邊事正是十成死語未免遭人折挫道虔雖具驅耕奪食手眼當仁不讓檢點將來正是臨井推人未見好手當時若問山僧如何是一條白練去向他道看腳下他更擬議劈脊便棒不唯一代住持有分亦使道虔侍者頓息我慢。

　　頌曰。

　　好人偏遇惡人魔死結冤家沒柰何只為一言初不慎至今怨氣未消磨。

　　舉僧問梁山家賊難防公案。

　　頌曰。

　　龍驤虎嘯欲驚群不比狐狼歷亂行騰踏自然超物外叢林今古振家聲。

　　因鐘山維那舉三角示眾云云請問事理俱備妙協貫通善辯來機應時及節在印師得之矣敢問諸人還知他二人語脈落處麼其或未然且看下而註腳角云大凡演唱宗乘須要應時及節且道是中秋是冬至有僧便出禮拜云四黃四赤時如何送入紅爐再煆看角云三月杖頭挑摘卻青帘沾客少僧云因甚滿肚皮貯氣把扇風來手自搖角云怎柰這條繩何郎當鼻孔被人穿僧云何時得消去一塊頑皮更覓錐角云只待皮穿原來不值半文錢山僧今日不惜眉毛為汝分明註破了也且道三月杖頭挑畢竟是個什麼鐘擬議師便打。

　　舉山翁和尚一日牽驢巡堂一匝命眾下語不契自作驢鳴而出師云大小山翁雖善向異類中行要且無大人相惜乎那一堂驢但念水草餘無所知當時山僧若在見他如此做次將一把草塞斷驢口以手拍驢背云這畜生他若便作驢鳴但連打揵板三下山僧如此批判還有人為伊不甘者麼設有也是驢前馬後漢。

　　頌曰。

　　千年古木久成精特地相將異類行信步踏歌呈巧妙無人能和作驢鳴。

　　舉臨濟大師四料揀。

　　奪人不奪境。

　　玉蝶穿花舞黃鸝織柳嬌送書人來到醉倒洛陽橋。

　　奪境不奪人。

　　雨打梨花落風吹柳絮飛竹笻春日暮門外自攜歸。

　　人境兩俱奪。

　　智可來天下轅門盡楚歌江東舊游地無面奈如何。

　　人境俱不奪。

　　山前逢野老嶺外值樵夫坐石談風月相看入畫圖。

　　舉臨濟大師示眾三句。

　　第一句中薦得堪與佛祖為師。

　　諸佛師咽喉小未措辭先靠倒道得依然落二機國清寺裡豐干老。

　　第二句中薦得堪與人天為師。

　　突出兮卒難辯快若梭急如電眨上眉毛早錯過徒遭白棒當頭點。

　　第三句中薦得自救不了。

　　栗棘蓬金剛圈擬吞跳涉廉纖夜深踏白須知水差卻毫釐天地懸。

　　舉臨濟大師三玄。

　　謾把三玄取次開須知一句總全該燈籠緣壁天台去觱桌催雲海上來缺角泥牛顛白額無毛鐵鷂打黃能虛空昨夜閒開口吞卻階前下馬臺。

　　舉臨濟大師三要。

　　明明句理分三要臨濟老師只一竅喝似雷奔擬爽神棒如雨點徒施巧眨眼遭他陷虎機轉身早上擒龍釣普化當年成褫伊等閒未許通方道。

　　舉臨濟大師四喝。

　　金剛寶劍厥之有章不犯之令的露堂堂。

　　踞地獅子突出窠臼纔動尾巴爪牙俱露。

　　探竿影草分明可見衲子難瞞龍蛇易辯。

　　不作喝用是什麼碗覿面來也不容眨眼。

　　舉臨濟大師四賓主。

　　賓中主。

　　相如奪壁還趙英豪天下名標盡道客從主便誰知主是賓饒。

　　主中賓。

　　客至堂前拱立問渠來處端倪只為貪他一滴幾乎打失雙眉。

　　主中主。

　　正令全提尊貴當機誰敢衝風四海狼煙盡息巍巍獨振寰中。

　　賓中賓。

　　一味傳言送語諸方何可東西若解倦來打睡自然餓也噇虀。

　　舉臨濟大師四照用。

　　先照而後用。

　　大冶紅爐煆雪花寒香片片意無涯拈來不薦當頭棒鶻眼龍睛盡著沙。

　　先用而後照。

　　石火光中掣電機未容擬議已遭椎分明月在梅花上看到梅稍早已遲。

　　照與用同時。

　　雷轟電擊在欄干若個聞風不膽寒縱使久經行陣客到來難過鐵門關。

　　照用不同時。

　　看到山窮水亦窮洞房春色十分濃遊蜂逐蝶穿花過未諳猶如在夢中。

　　山中四威儀。

　　山中行臨流撥草杖頭橫小魚兒聿過石苔驚。

　　山中住一室天然開六戶日東昇紅霞堆滿樹。

　　山中坐就石敷床可達磨為安心等個人兒過。

　　山中臥石門松掩雲敲破忽開窗桃落猿走過。

　　𠁼字頌。

　　無端捏怪老瞿曇習氣難忘自不慚點出三爻凶象險乾坤爍破許誰看。

　　讚

　　觀音

大哉觀世音能作多方便如月印千江一切塵中現救苦惱之眾生用悲心而無倦稱其名也獲六十二億恒河沙菩薩利益睹其像也得三十二應功德普門之神變夫是之為普覺有情寧不稽首而讚歎

　　水月觀音

稽首慈悲大願王感應道交難思議三十二應眾妙身如天一月含眾水隨願所懇悉圓成故我恒常而頂禮

　　文殊

五臺山上老文殊跨下金毛入畫圖頭角未容輕顯露爪牙先已布江湖神清貌古通人愛語直機圓與世疏曾對前三無著問而今佛法又何如

　　三大士出山像

看你三人有甚伎倆纔出山來百醜難狀娑羅樹下且藏身高高危坐石頭上不說法不談禪大開冷眼對青山宛如忘卻來時路幾乎笑殺是傍觀

　　彌勒

靠卻布袋堆桅獨坐纔舉念頭早已話墮且到龍華會時方可與汝道破

　　千佛觀音

通身是遍身是頭頭顯露即不得離不得是甚矢橛楊柳化竹枝淨瓶如木突盡道伊是千佛觀音仔細看來一身螺節

　　觀音

自在觀音觀音何在剎剎逢渠塵塵不昧尋聲救苦度迷情到處卻成灰布袋咄

　　題伏虎羅漢

殺無明賊滅痴暗母眼突瞋睛手擒猛虎廓然放下自知非六通縱有何相補

　　題泛海觀音

大士慈悲願力多尋聲救苦入娑婆洛陽橋畔無人識一葉蓮舟泛海波

　　題本師費老和尚

室內投機非父莫知其子堂前鏟草非子莫知其父只如父慈子孝師嚴道尊惟吾本師老人真法社之總裁宗門之樞要縱使簾前賜紫僥倖之輩若較其為人之真實荷道之任重又何啻於天壤哉

　　題華山見月律師真

兩鬢蓬鬆頂光突兀盡道伊是以身相說法現威儀而度生殊不知真末世之鉗鎚細行中之古佛咄咄

　　題了念老宿小像

這個老叟襟懷不醜紫衲橫肩青藜在手擴玄機聊以心通恣遊戲不用腳走大段有些兒見人懶開口阿呵呵真傑陡行藏詎落寒山後丹青描出玉峰前一任世人稱希有

　　題李傳真小像

是真非真非像是像就中些子無物為況杳兮冥忽兮恍離婁不得睹其形滿願詎能談其狀默默對清虛分明自詶唱呵呵呵甚倜儻維摩若見還相讓懸向高堂仔細看料伊不在丹青上

　　偈

　　詠紙花

幻出玲瓏手名花巧樣粧自甘違雨露誰謂避風霜有色來蜂舞無香賺蜨忙只因空我相堪供法中王

　　為慧來師六十壽

野鶴閒雲已出塵青眉白髮老龍鱗峰頭縱目乾坤闊花甲重添錦上春

　　闢荒建剎

卓錫東郊外方塘翠藹間輸金營梵剎刈草結禪關境僻宜吾拙緣疏愈客慳一朝千載意誰識老僧顏

　　屋繞清流

一擲彈丸地千秋崒水央波濤傳梵唄風月繞簷廊魚靜思鵬化禽閒學鳳翔幾多遊賞客到此卻情忘

　　師過餘姚藏閣眾知師未事筆墨強師作偈云

打翻龍藏就中參露布葛藤疋是閒留得一雙青白眼看他月上幾層山

　　贈在衲老宿

一從參罷老天童肘被靈符印碧空茅屋竹床拳作枕高蹤不與世人同

　　孟冬送未能嚴居士過天台

楓葉半紺江日暮錦帆斜挂朔風飄天台此去誰相識千里應懷道格高

　　送月林老衲上雲間

輕快一肩雲補衲逍遙數節竹為笻九峰七塔連三泖和月堪圖入畫中

　　贈雪舟侍者三十

寒侵徹骨齊腰雪謾說安心便肯休況值歷年來韻早梅花香雪可藏舟

　　為瞿識禪人

瞿曇面目如何識指出毫端好自看萬象撥開塵劫外碧天高挂一輪寒

　　立予上人求偈

老漢未曾攻筆硯堂前終日買風煙因君數數來柏偪拈起禿毫寫不連

　　和韻荅劍門法兄

疇昔分燈把杖行敲空作頌聽鵑聲山林自喜嘲風月江海誰能辯濁清籠竹淡煙閒丈室盈窗紅日映孤城一從聚首天童後未有人書座右銘

　　和朽木偈

不犯輪扁手自量樗材雖老益野張曲枝避鳥懤無用虛林藏猿羨有方萬壑每隨雲化影千山常共月流光區區物外閒多趣猶得天年道可當

　　梅下聞計弔韜明法兄

梅花得意正春妍忽爾狂風一夜殘滿地枯枝徒歷亂濺牙青子但悲酸吟香野客詩囊冷探蕊遊蜂粉翅乾幾幾同條空太息日沉孤影上欄干

　　送野松上人歸楚

寒灰撥盡客西東賓主爐頭話已窮瓦缽橫肩千里月布帆斜挂一江風臨期索我送行偈搜竭枯腸無半字忽然乘興便揮毫寫出離言非別意曾聞楚國老襄陽觸著些兒便發狂立地腳跟如未穩撩天鼻孔謾郎當

　　恒如蔣居士七袟

耳聰目皎若童蒙貌古神清如高松達得大概為紀客不能盡述聊相通河沙算師數難窮海屋仙籌徒枉功白鶴翔臨玉闕同青牛跨下玄關東颯行履健非扶笻席坐雄談欽俗聾吾欲讚之不可盡禿毫尖上寫秋風

　　贈大道老宿

八十餘春個老宿氣如角虎勢難擉神清目皎察秋毫貌古心慈能格物物格之機不自瞞雪花拋向紅爐看灼然鍛煉由來久爆碎胸中鐵一團君是綿州育生長巴歌須是蜀音唱當年演祖太風流流水高山亦相讓

　　荅常熟眾護法請住維摩

官催火急似油煎百計尋辭未許閒項上無枷應自適鼻頭有索被君牽琴川水闊魚堪躍虞岫風高鳥倦還好個話頭休說破維摩默默尚留連

　　(燕山誥封夫人關門伊氏率男茂盛玻爾坤楚蠻子
　　　施貲在京師崇寧庵刻)

性空臻禪師語錄卷第五


嘉興大藏經（新文豐版）第 39 冊 No. B461 性空臻禪師語錄


性空臻禪師語錄卷第六

　　嗣法門人超曉超自等編

　　囑即健勝後堂

傑陡禪和真猛力黃檗當年接臨濟婆心太切許誰知忤逆廝兒只這是奪食驅耕不等閒拈槌豎拂豈容易今將頭角且深藏春至一聲轟霹靂

　　囑天衢寓堂主

衝開權角自來雄聖箭還如射九重此去逢人休放過當頭白棒展家風

　　囑尚德曉西堂

一語投機開活眼虎鬚捋倒始全威青藜七尺親分付棒喝縱橫任爾為

　　囑何一自首座

截斷當年舊葛枝一毫頭上廓玄機迅雷喝下翻身去個是吾家獅子兒

　　居士求施茶偈

年年五六黃梅月炎暑蒸人何太切趙老茶味驗知音文殊把盞勘無著閒消半滴獲清涼忙暇一杯除瘴熱會取其中端的旨莫嫌選佛多饒舌

　　示狂客

祖道秋林木葉疏沙盆落落倩誰扶不才未了青黃輩甘作無知輕薄徒盈腹膏肓人易壞通身毛病藥難除狂夫請自回頭看做得瞿曇弟子無

　　示句非侍者

親師擇友恣遨遊撥草瞻風僅十秋古路踏番添意氣布毛舉處得心休投機有句盤珠轉契理無非水月幽今日辭歸故里去好將白棒接高流

　　示豐書記南歸故里

三度逢場非是戲一機纔叩便翱翔化鵬鼓翅南溟去擒得龍歸舊處藏

　　示若鶤侍者

少年氣宇吞寰海別我難辭吹布毛此去逢人如借問舉拳只向驀頭敲

　　示片石

一片石頭孤硬千尋積翠含霞月出雲飛霄漢香氣雪裡梅花

　　示園頭

栽蔬訣要勤澆灌培得根深葉自多莫惜疲勞肩手力王瓜茄子念摩訶

　　十二時歌

半夜子忘彼此忽憶瞿曇那些子天邊若不露星兒六載獃獃幾坐死

雞鳴丑嬾開口兩眼紅塵驅不走倒番木枕下床頭驚起法身藏北斗

平旦寅好施陳拈香燡火許誰親忽然看到梅稍月五葉一花萬萬春

日出卯客作早忙忙收拾衣中實區區愛喫苦瓜萸一任諸方取蜜棗

食時辰齒生津饑餐馬麥勝饈珍當年懶瓚猶忻怡糞火常煨紫芋馨

禺中已無他事運水搬柴只這是倚笻獨立玉峰前背手橫眸書梵字

日南午合賓主雲從龍兮風從虎兩兩相逢吼一聲驚番五嶽樸泥土

日昳未誰作對鐵額銅頭輥一塊萬鍛紅爐片雪飛摩醯覷著眼須昧

晡時申令斬新高提白棒逐青蠅可憐近代尋羶者盡媚時人背古人

日入酉還知否人生誰是得長久區區活計百年心仔細看來沒來由

黃昏戌莫相促默坐床頭清一忽間然不覺到忘機那管奴郎罵我禿

人定亥猶叵耐賊兒竊我缽囊袋從教徹底盡掀番還有山僧這個在

　　佛事

　　為法忍律師封龕

　　師以拄杖指龕云生本無生枯木花開越樣新死木不死瞿耶落月扶桑起恭惟圓寂法忍律師不能空寂洞達無生若片雲點於太清布陽春生於暖谷或悲或喜咸稱自性彌陀屈指成拳覿示本來戒相今朝功圓行滿得便還家末後慇懃踢番覺路且道封龕一句又作麼生以拄杖橫一橫云封。

　　為鐵舟禪師上供

　　拈香罷卓拄杖云生不生死不死生死何曾離這裡而今面目儼然在匝地清風吹不已吹不已實可憐隴頭花折一枝殘離離香散遊人少留得梅稍月自看。

　　本師隱老和尚計音至領眾上供

　　拈香云昔年被師瞞多少冷地思量恨轉深今日瓣香呈後供報恩何似報冤親且道冤作麼生報遂豎起拳震威一喝云老人面目現在兩序大眾為我證明。

　　為峽山禪師封龕

　　師云數載辛苦漸漸葺成保社一條拄杖凜凜撐拄門庭眾檀咸以歡心過客無不讚歎奈因宿業未了魔障隨身挽臂相持痛錐徹骨正所謂道高一尺魔高一丈到此田地只得豁開本地風光放出自家手段生死關頭盡底掀番人我山峻一齊推倒有佛處不得住藏身處沒蹤跡無佛處急走過沒蹤跡處莫藏身若與麼去不妨坦然自由逍遙快樂且道封龕一句又作麼生重重錦縫無尋處一道神光覿面看。

　　為龔氏三鼓下火

　　師以拄杖擊棺三下云醒醒著莫瞌睡聽我說無生連漏頻催促金雞聲碎皓月當空清風匝地不是心不是物片玉峰頭雲一突山是山水是水其中消息誰能委若向這裏會得便知自己本命元辰落處遂以火炬摵一摵云火裏蟭螟吞大虫通身湧出光明聚。

　　為超淵火

　　師舉火炬云孤迥迥峭巍巍圓陀陀光灼灼諸人到此只合傍觀獨許超淵一回親證所以火燄為三世諸佛說法三世諸佛立地聽敢問諸人說又說於何法聽又聽個什麼遂攛火炬云通身勝熱太風流觸著些兒真快活。

　　為覺聞禪人火

　　師拈火炬云汝本徽州人今作他鄉客偶爾撞將來這裡酬宿債宿債既酬且道安身立命又向什麼處去攛火炬云脫殼烏龜飛上天泥牛踏破澄潭月。

　　為了念禪德封龕

　　師云出家道流當以忍苦修行利俗為要口喫施主飯身穿檀信衣貴乎頂𩕳一著透脫腳跟下本分事清徹然後入廛垂手應物隨機利己利人彼此事辦乃至臨末稍頭去住自出則不被塵境所惑脫或依俙越國彷彿楊州莽莽蕩蕩無果無因儱儱侗侗誤人誤己於生死關頭不破無常殺鬼來追時節做手腳不迭遂高聲呼云了念禪德此是山僧真實為汝分明說破汝還知麼汝還覺麼選佛場中留不住卻來這裡便安身身前縱有千言好怎似臨行一句親且道如何是臨行一句以手向北指云為君指出臺山路撒手飄然驀直行。

　　復為火

　　舉火炬打圓相云了無所了君須了即念離念無別念而今了念契無生直至菩提光燦爛。

　　福嚴隱老和尚三周上供

　　拈香云大眾今日是我老和尚忌辰之日雖是常住淡薄無可表陳不免炊金牛飯煎雲門餅烹趙州茶沽曹山酒惟願和尚光臨納受不謂酬恩報德要見末後慇懃不肖臻更操後絃琴唱無生曲打禾山鼓輥雪峰毬以為供養省儉實是省儉熱鬧亦為熱鬧敢道古今未有似不肖如此真實供養酬恩報德且止畢竟以何為孝道復炷香云以此為孝道。

　　為維摩天則法兄和尚封龕

　　師至龕前以拄杖卓一卓云瞿曇四月八日生汝何四月八日死雖然生死不同途究竟同歸解脫海恭惟天則大禪師昔承師命主席維摩數年化道琴水傳聲一旦飄然虞山失色薰風堆裡摘楊花撒手圓成末後句直得藏身處沒蹤跡沒蹤跡處且藏身且道封龕一句又作麼生全體蹔將雲片合金棺不必未雙足。

　　塔銘

　　康熙十七年冬臨濟宗三十二世性空臻禪師告寂於京師龍泉寺越明年正月門人超曉等用其法闍維火燼之餘四齒不壞得五色舍利子凡三百餘顆法眾見者咸流涕太息謂師之道行為希有也超曉將函其骨南歸乃持道安靜禪師所撰行狀乞銘師之塔師常訪予寓舍予見師眉目蒼秀脊骨稜稜出衣表與語簡澹有味方欲援以為方外交而不意其遽逝矣予悵然久之因是不敢以不文為解按狀師諱行臻字性空代州人姓邊氏母韓夢金牛入懷而娠弱不茹葷好靜坐甫十餘歲薙髮為僧遍遊諸方者數年聞天童密雲老和尚法席之盛往受具戒咨決生死大事問生從何來和尚棒云即今從何處來進云從堂中來和尚又棒云既從堂中來還歸堂中去師茫然其後聞山石崩墜有聲始有省復求印證和尚連棒趁出以而遊楊州福緣菴閱大藏經得雲門語錄中語恍然見密老和尚大機大用覺情與無情悉在自己光明中顯現欲復往依之而值密老和尚遷化遂走謁費隱老和尚於金粟寺費和尚即密和尚授法大弟子也命充監院如是十三年深加器重曰先師之道賴子不孤矣而師猶不欲以出世目炫也棲止崑山陳氏廢園中頹垣老屋饘粥不給恬然不為意踰五年徒似漸集檀施亦不遠數百里而來於是創建殿堂樓閣及方丈之室香積之廚無不悉備琱礱丹黝冠於一邑巍然稱寶坊矣乃標其額曰選佛場諸方衲子傾慕挈瓶掛錫問法座下者日夜不絕恒苦乏食又募田若干畝以備接眾費會虞山維摩延師住持師厭選佛之喧也往應其請未幾語門人曰吾老矣吾北人也緣當在北盍往遊。

　　帝都乎遂偕超曉輩擔囊附舟趍京師寓龍泉寺不四月而示疾常熟翁司空寶林方進謁次師與坐語未竟合掌跏趺而逝室中微聞異香踰時不絕臨逝時不說偈不作遺囑識者稱其有古雪竇之風師在選佛場也嘗因僧化席書偈有百丈當年卷卻玉峰今日重鋪之句僧問百丈既經卷卻玉峰何故重鋪師云為汝瞌睡未醒僧送拄杖師云古人道你有拄杖子與你拄杖子你無拄杖子奪卻你拄杖子意旨如何僧云學人送與和尚師云如是即被山僧奪卻也僧擬議師大笑問懸羊頭賣狗肉意旨如何師云看破不值分文進云衲僧本分事如何師云老僧無氣力荅汝蓋其方便接引多類此壽七十一僧臘六十一嗣法門人超自等二十餘人受度者不計數有語錄六卷行世塔在常熟縣之西維摩寺銘曰。

道法如用源同派別臨濟一宗雲仍相接堂堂天童實推中興師其世嫡祖印是承建大法幢擊大法鼓應機豎拂用道聾瞽清風白雲去來無蹤撞倒須彌獨露虛空婁江之濱巍巍窣堵人龍皈依永衛斯土

　　賜進士出身翰林院編修充纂修明史官前奉政大夫刑部山東清吏司郎中長州汪琬譔文

　　嗣法門人位次

　　嵩堂　　　　　　　　　　即健(福建)　　　　天山超仙(寧波府)
　佛裔(松江府)　　　　　　天浪超翰(福建)　　智隱(福建)
　天衢超寓(松江府上海縣)　楚堂超稷(楊州府)　宗喝超濟(福建)
　大隱超卓(河南)　　　　　白雲超隱(杭州府)　旵堂(宜興)
　道岸超登(湖廣)　　　　　蘧菴超雍(湖廣)　　淨穎超卓(蘇州府太倉州)
　德門超驥(江西)　　　　　法愷(湖廣)　　　　祖印(福建)
　尚德超曉(蘇州府吳縣)　　悅山超惠(楊州府)　巨方(楊州府)
　何一超自(河南杞縣)

　　(燕山誥封夫人關門伊氏率男茂盛玻爾坤楚蠻子
　　　施貲在京師崇寧庵刻)

性空臻禪師語錄卷第六終


