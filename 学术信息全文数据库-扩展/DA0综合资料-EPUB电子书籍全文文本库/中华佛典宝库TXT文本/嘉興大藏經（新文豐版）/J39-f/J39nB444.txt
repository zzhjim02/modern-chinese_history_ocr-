嘉興大藏經（新文豐版）第 39 冊 No. B444 卓峰玨禪師語錄


　　卓峰和尚語錄序

　　禪可語乎禪若可語因甚世尊云始於鹿苑終至跋提中間未嘗說得一字禪不可語乎禪若不可語因甚歷代祖師有一千七百則公案玅高頂上從來不許商量第二峰頭諸祖略容話會夫為善知識者若不垂一言半句則參學禪流如何得知入道之門哉卓峰和尚法窟頭角宗門爪牙繼席慶雲恢弘祖道拈椎豎拂說法談玄德行信於叢林聲價重於西蜀其拈頌徵評可逮汾陽雪竇然和尚說法如雲不許流布此乃法嗣几幻大師私錄其語不過耀赤水之一珠露藍田之片璧耳和尚嗣衡山炳炳嗣鐵壁機機嗣吹萬真歷溯源流即大慧十七世孫也自此燈燈相續大慧之道必振赫千百世而未已也。

　　時
康熙乙亥王春龍池後裔閩莆超原澹崖氏拜撰

　　卓峰和尚語錄序

　　夫至大而不可測者莫如天地天地之外吾不得而知之天地之內吾嘗得而見之景星慶雲驚雷閃電見于天者也華嶽河海崢嶸浩森見于地者也凡此者皆天地之精華示人以可見者也設使天而闇默于景星慶雲驚雷閃電而無之地而坦夷于華嶽河海崢嶸浩森而無之天地之高厚固未嘗不自若然而精華不顯人尤何賴焉聖人亦有精華六經之文章是也聖人之心法不可淺窺聖人之文章固嘗昭垂然世之學者有終身誦聖人之文章而不能至堂與者遂▆▆聖人之心法不可以文▆▆嗟乎若謂聖人之心法▆在于文章因非吾之所敢出若謂聖人之精華不在于文章又非吾之所▆出大經之文章如日月之行天亙千古而不熄如河海之在地為萬派之朝宗間有善學之士▆之▆▆若在前後高山景行望洋興嗟其亦庶幾乎過之吾知聖人猶天地也未嘗示人以至大為不可測故時出▆▆▆以開萬古之群蒙使其共知有可見可至之▆▆非深遠無據也吾聞西方亦有聖人其名曰佛其教▆▆于空此其大旨也然其徒所以傳授垂訓者又有曰經曰偈曰棒曰喝曰語錄夫既曰空矣則是萬象皆空又何有于經于偈于棒于喝于語錄耶抑所謂空者豈猶之乎吾聖人與天地之至大不可測耶其所謂經偈棒喝語錄者亦如吾聖人與天地之精華示人以可見耶余乃鈍根未窺其奧惟嘗與別公為方外友見別公飛錫西來折葦東渡跨洛伽之絕頂宣獅子之弘音非有深乎道者未易爾爾一日別公以其法兄卓峰和尚語錄乞余一言為序余未嘗見卓峰然別公如是則卓峰可知矣卓峰之語錄則卓峰談道之精華不知卓峰之道者惟觀其語錄則思過半矣。

　　康熙丙子孟春月上浣
鎮守浙江定海等處地方總兵官左都督藍理拜撰

卓峰玨禪師語錄

　　嗣法門人宗位編

　　住四川忠州慶雲禪寺

　　康熙庚申七月廿三日值慶雲先老人四九本郡四眾請師開法拈疏云自我先師脫去早已公驗嚴明必欲曲彔床頭拋沙撒土成得甚麼邊事度疏云只今難越眾情且聽維那宣讀讀畢師顧法座云千蹊萬徑歷歷明明不動腳跟一步踏到猶是階下漢行履處畢竟如何是向上行履喝一喝遂陞拈香云不假功勳天然尊貴將此一瓣端祝
當今皇帝聖躬萬歲次拈云為于為城如霖如雨▆為滿朝文武闔國公卿本郡宰官現前紳士將此一瓣用酬護法次拈云債有主冤有頭歷這毒害無餘洗雪即今不免以德報怨將此瓣爇向爐中供養傳臨濟正宗第二十七世過去本師上衡下山老和尚用酬法乳維那白槌師云山僧年來蓄得個無殿耳底東西全不在見聞邊討些活討汝等諸人若以色見若以聲求儱侗真如不以色見不以聲求瞞盰佛性不以色見而見不以聲求而求▆恁麼見正恁麼求嘉州打大象陝府灌鐵牛這些且置茲乃先師脫化四九之期畢竟道個甚麼以應今時遂拈拄杖畫○相云先師住世也是者箇垂手為人也是者箇寂滅歸根也是者箇且道如何是者箇聻良久云夜水金波浮桂影秋風雪陣湧蘆花維那再白槌師下座。

　　上堂天不高地不厚水不冷火不燥木人特地走長安石女傍觀拍掌笑笑箇甚麼到即不點點即不到上堂一喝如金剛王寶劍斬草蛇頭落一喝如踞地獅子聞風也食人一喝如探竿影草神出鬼沒一喝不作一喝用聲前氣後山僧恁麼批判還恰臨濟意麼連喝云太平世界莫訛言此地那容白拈賊。

　　慶雲老人畢九祗園檀越請上堂師指香云苾芻草兮旃檀林相生相濟兩相成幾經風雨根愈固爇向爐中佛祖欽因甚如斯告報只緣先老人於丙申歲開創此山諸檀越捐金相助先師主之諸檀助之非先師無以主張法席非諸檀無以備美祗園是以兩相濟而互相成者即今先師脫去諸檀來山辦供特請山僧陞座表揚法誼且作麼生表揚良久云八九五十三扁舟泛鐵山九九八十一石輥穿雲去手長袖短兩頭不管藏頭縮腳中間無著長長擺手出重城直至於今無可說若道有說欺我過去先師若道無說辜負現前來意畢竟如何展兩手下座。

　　上堂豎拄杖云見色明心喝一喝云聞聲悟道正是第三句薦得自救不了欲得箇事相應須向空劫以前承當佛未出世時會取所以世尊良久外道從茲悟去維摩默然文殊極讚善哉箇中還有出古人一頭地者麼。

　　慶雲老人期年設忌上堂去年此日此日今年脫去一周模範凜然不肖且作麼生供養良久云冤冤已含千古恨尟聞吐出野狐涎喝一喝。

　　說戒上堂豎拄杖云此是戒畫○相云此是定卓一卓云此是慧雖然如是也要委悉得好設或未然還須向自家屋裏仔細撿點。

　　佛誕上堂昔年今日四月八淨梵王宮生悉達今日昔年四月八雲門心悻要打殺驚起朱明走忙忙東村折柳西村插一年一度又逢渠渠家不上生死卦還見麼行不出戶坐不當堂。

　　慶雲老人三周設忌安真上堂溫風忽至解炎天吾師脫去已三年於今撒去靈臺紙落寞無依甚可憐雖然如是插香云且喜吾師真儀猶在。

　　小參

　　小參參禪無別法只要端正下手工夫就明眼宗師討箇話頭於話頭不明處猛著疑情行也如是疑住也如是疑坐也如是疑臥也如是疑疑到妄想起時自心警覺知是妄想亦不必去斷除他但將本參話頭從舊清楚切切提起妄想自然消除妄想即是話頭矣又若時久昏沉偶爾震惺知是昏沉亦不必去排遣他但把本參話頭如舊切切急提昏沉自然解散昏沉即是話頭矣或時歷歷明明見山是山水是水僧是僧俗是俗或時恍恍忽忽見山非山水非水僧非僧俗非俗歷歷明明時勿作歡喜想恍恍忽忽時勿作懊惱想一味將箇話頭平平疑去勿論寒暑勿分歲月遇好師友朝參暮請以決所疑或云錯處即便改轍印證是處拼死前往一直做到飲不思飲食不思食行也行不得坐也坐不得瞌睡也瞌睡不得癡癡獃獃如箇有氣底死人一般到恁麼時節遇著箇白拈賊把家事奪得竭竭盡盡又復朝打三千暮打八百追取本命元辰真到那求生不得求死不得田地忽爾穿衣摸著帶洗面摸著鼻纔曉自己眉毛不在他人面上只得通身骨節粉碎山河大地一切平沉更有甚麼佛道當成眾生一度天上天下惟吾獨尊所謂大疑大悟也諸昆仲有如是境界方到山僧前喫棒有分。

　　小參舉西堂智藏百丈懷海南泉普願侍馬祖翫月次祖曰正恁麼時如何西堂云大好看經百丈云大好供養南泉拂袖便行祖云經入藏禪歸海惟有普願獨超物外師云唱和投機還他馬師父子向上關捩未敢相許在何故荊棘林中下腳易月明簾外轉身難。

　　小參通玄峰頂不是人間心外無法滿目青山韶國師恁麼道只得一橛總不似汝溪灘流流滴滴演盡無量妙義或有箇漢出來道長老恁麼說話也只得一橛卻許他具一隻眼。

　　除夕小參古語云我若有錢時又肥又能白無事街頭立被人請作客我要借十文忙言與一百我若無錢時又瘦又能黑無事街頭立被人指作賊我要借十文一文借不得大眾你看有錢底是客無錢底是賊臘月三十日到來更是寬假一毫不得。

　　佛事

　　為慶雲老人安座

　　巍巍堂堂纖毫不動磊磊落落不動纖毫還見我慶雲老人面目麼遂作禮。

　　起龕

　　豎拂子云只者路頭從上佛祖都向者裏去大眾且道吾師今向甚麼處去引龕遂行。

　　舉火

　　失便宜處吾師和泥合水得便宜處吾師一滴不霑即今又且如何兩頭俱坐斷火裏綻白蓮。

　　收靈骨

　　團不聚拆不開先師靈骨等塵埃分付大家齊出手河沙大地盡收來舉骨云還見麼。

　　起靈骨

　　吾師行處佛祖難窺鬼神莫覷南北東西如何舉似但觀時節因緣任汝諸人搬弄將去喝一喝。

　　入塔

　　捧起骨瓶召眾云知麼此地乃是高峰法叔為如幻之人作幻住之室塔成請我慶雲先師居左手足分上道誼昭然今日將先師收拾不盡底骨董安向其間只令不肖說出也不得說入也不得說去說住總不得畢竟如何安骨瓶云長松下白雲鄉野鳥啼猿伴道場株株嫩桂久昌昌。

　　首九

　　拈香云一二是三三三是九狸奴白牯卻知有三不是三九不是九三世諸佛不知有我慶雲老人不同三世諸佛亦非白牯狸奴者九日又向甚麼處去來顧左右云不妨疑著。

　　百期拈香

　　百日以前水漲船高百日以後泥多佛大今朝正當一百期凡來九十添十日瓠𤬛恁麼橫冬瓜恁麼直歲月信遷流難逃萬年曆插香爐中云不腆芹蔬伏惟茹納。

　　▆治平鐵祖道影

　　假不假真不真睹無色聽無聲▆水汪頭歸去也十方世界露全身諸昆仲還見我治平老祖本來面目麼慶雲堂上依舊可憐生喝一喝。

　　為治平鐵祖三九拈香

　　一二如三三三如九此是老人親切句三亦非三九亦非九此是某甲轉身句且▆▆末後又作麼生若有人道得一任山河大地草木叢林猿嘯鳥啼溪鳴谷應滿眼滿耳都是現前愛用縱爾▆變日遷時更月改於本分上何曾增減分毫今日乃我治平老祖三九之期親切道底是轉身道底是良久插香爐中云一二三四五木馬逐風舞六七八九十日日大吉利信受奉行可知禮。

　　為光明行者舉火

　　負舂四十年功滿行亦圓於今身向紅爐裏更須識取未生前直下倒翻生死窟燁燁光明照大千。

　　為寂現大德舉火

　　青山青綠水綠東西南北何拘束橫去豎來足天然神出鬼沒天然足今日寂現大德未悟此機合作麼生接引攛下火炬云南無阿彌陀佛。

　　為▆行大德入塔

　　古德道若人識得心大地無寸土既無寸土於今▆行大德者些絡索安向甚處置骨瓶云剎塵泥土皆▆玉河沙遍界盡黃金。

　　為素白禪人起龕

　　去即留住住即遣去不去不住渠無國土素白禪人即今去也卓峰分上合作麼生以手引龕云恰。

　　入塔

　　手托骨瓶云中間無汝藏身處顧左右云兩頭無▆著腳處魚▆▆面自由鳥飛空而得意冷地▆灰▆恰好轉身吐氣置骨瓶云碎。

　　為密行化主舉火

　　一切菩薩道都從行門修汝名密行將謂戴笠披衲為行門耶錯將謂鳴梆醒夜為行門耶錯將謂刺血書經為行門耶錯畢竟如何得不錯底道理頂笠頻將破衲披鳴梆醒夜苦相催數墨尋行無文字將龜作鱉復何為投火炬云向者裏會。

　　為玅月耆舊舉火

　　一二三三二一古今面目恒如是廣安州裏出頭來敖山嶺上逍遙去玅耆舊還知麼攛下火炬。

　　對靈

　　動時動中有靜靜時靜中有動打破動靜機關去來全然無縫既是無縫畢竟機關打破作麼▆不因一番寒徹骨怎得梅花噴鼻香。

　　為國柱宗兄對靈

　　師豎拳云山秋月轉霜輪河澹斗垂夜柄嚼碎鐵牛機關捩轉木人鼻準汝若於斯覷得見任汝生也得死也得不生不死亦生亦死也得若覷不見未免從頭與汝註破以手作書字勢云右具如前據款結案。

　　為瑞雲禪宿對靈

　　瑞雲老宿▆▆▆師死生▆路▆▆▆▆▆▆▆▆云還識者個東西麼空中石頭拱手樹上烏龜作▆蟭螟尾長三丈須彌底闊八尺立地猶如水履水猶如地生從恁麼來死向恁麼去生死與去來遊戲成三昧飄飄流蕩信優然從茲不染煩惱氣。

　　為玉印山鄧府淨德道人對靈

　　舉文殊問庵提遮女云生以何為義遮云生以不生生為義死以何為義遮云死以不死死為義師震威一喝者是甚麼義於斯會去則知生死不著來去何關然雖如是要知猶有向上一路在聽吾偈玉印江頭湧高岡輕煙濃淡露行藏滿目無非真淨界何須向外覓西方。

　　為本容尼大德對真

　　是相非相大道不分男女有生無生箇裏何殊去來生死去來何相干涉會得海底泥牛吼月雲中木馬嘶風即今容大德示現去來畢竟是生耶是死耶喝一喝云三九原來二十七。

　　為梵行大德對靈

　　上無片瓦蓋頭下無著錐之地於今寂滅歸根快便東去西去作麼生是東去西去底道理聻顧左右云一真梵行隨緣顯記取童初雉髮時。

　　入關

　　拈拄杖云盡虛空畫○相云遍法界卓一卓云一任縱橫非內非外喝一喝便入。

　　出關

　　拈拄杖敲門限云前此佛誕入關藏頭露面今朝重九出關露面藏頭秪如入不由門出不由路又作麼生擲下拄杖連喝三喝便出。

　　頌古(著拈)

　　舉僧問鹿門(討甚麼碗)如何是實際理地(有口說不得)門云南贍部洲(到來▆谷愁中月)北鬱單越(歸去蟠溪夢裏山)僧云恁麼則事同一家(且莫匆匆草草)門云隔須彌在(遠)。

　　頌深深密意未可親北地南天任縱橫但得胸中無罣礙何妨踏破鐵崑崙。

　　舉臨濟示眾云(平空捏謊)有一人論劫在途中不離家舍(穿衣喫飯)有一人離家舍不在途中(喫飯穿衣)阿那個合受供養(張三李四)。

　　頌個事從來沒淺深何分家舍與途程一粒不餐真應供是一人兮是二人。

　　舉乾峰上堂(屎沸作麼)舉一不得舉二放過一著落在第二(呸)雲門出眾云(忍禁不過)昨日有人從天臺來(落花有意隨流水)卻往徑山去(流水無心送落花)峰云明日不得普請(謾得過阿誰)。

　　拈云一個八兩一個半斤卓峰分上如何即得不道不道。

　　頌明傳暗令事非常纖去絲來鋒不傷當下了得言前意落七落八有何妨。

　　舉紙衣道者問曹山云(多嘴生)一靈真性不入胞胎時如何(隔礙作麼)山云未是玅(快馬更加鞭)者云如何是玅(一月普現一切水)山云不借借一(切水月月再)。

　　拈云盡大地是個胞胎母腹向甚處著盡大地是個母腹胞胎向甚處著良久云問取紙衣道者。

　　頌遍涉諸塵不著塵鼻繩斷後卻相應大洋海裏翻鯨浪十方世界露全身。

　　舉保寧和尚云(切忌口快)一是一(親切)二是二(親切)三是三(親切)四是四(親切)數目甚分明上下依資次(法爾如然)依資次(作麼生)有何事(窮則變)以拄杖畫一畫云(千聖跳不出)大眾一時亂卻六十甲子了也(一任鑽龜打瓦)。

　　頌見處分明用處親叨叨呾呾話分明個裏不須重拈出直至而今理不伸。

　　舉興化在三聖處做首座(打鼓弄琶)聖云(驗過始得)我聞你在南方行腳一遭拄杖頭邊不曾撥著一個半個(和尚記得分明)你具甚麼眼便恁麼道(不妨疑著)化便喝(坐著即不可)聖云須是你始得(順風倒▆▆)興化又在大覺處做監院(弄琶打鼓)覺云(本分為人)我聞你在南方行腳一遭拄杖頭邊不曾撥著一個半個(和尚分明記得)你具甚麼眼便恁麼道(疑著不妨)化便喝(且莫匆匆草草)覺便打(剜心刳腹)化又喝(且莫草草匆匆)覺又打(剖腹剜心)次日在廊下相逢(冤家路窄)覺云我直下疑著你昨日那兩喝(殺人要見血)化便喝(▆處▆▆)覺便打(恁麼又爭得)化又喝(再來不直錢)覺又打(不恁麼又爭得)興化云某甲在三聖師兄處學得個賓主句(將謂將謂)總被師兄折倒了也(元來元來)願與某甲一個安樂法門(求人不如求己)覺云者瞎漢來者裏納敗闕(如實通供)脫下衲衣(不恁麼又爭得)痛與一頓(婆心太切)化當下悟得(見個甚麼)臨濟先師在黃蘗處喫痛棒道理(若不同床睡焉知被底穿)。

　　拈云放過底放過不放過底不放過還知興化悟處麼。

　　頌不由舊路不從新唯人自肯乃方親不因若個婆心重怎得蓮花臘月生。

　　舉僧問趙州狗子還有佛性也無(且恁麼問)州云無(在▆▆)僧云一切眾生俱有佛性因甚狗子卻無(莫管他▆屋上▆)州云為伊有業識在(無)又僧問趙州狗子還有佛性也無(又恁麼問)州云有(曲則全)僧云既有因甚撞入者個皮袋(各人自掃門前雪)州云為他知而故犯(有)。

　　拈云道有道無且聽只是瞞我卓峰不得。

　　頌狗子佛性有走時抖擻口狗子佛性無相見不識渠有則有也真個有無則無也真個無會不會漫分疏還他佛性也之乎。

　　舉芭蕉示眾云你有拄杖子我與你拄杖子(以楔出楔)你無拄杖子我與你奪了拄杖子(以空投空)。

　　頌有則便與無便奪與奪分明休錯過直饒拄杖活如龍一一都來用不著。

　　舉曇華和尚上堂冬至節一陽生仲冬十五及節叮嚀(休錯)叮嚀個甚麼(婆心太切)召大眾云(也要大家知)汝自會得好(答云不會不會)。

　　頌剝盡群陰來復時天心乍見露真機當陽拈出無消息報與東君獨自知。

　　題讚

　　讚觀音

紫竹林中觀音大士千手千眼非同非異磐石跏趺無面無背一爐一瓶一楊枝甘露灑時澆天潑地

　　讚渡江達磨

東土祖初西天祖尾遇帝不會白日弄鬼摘蘆作渡水悠悠南北東西復何求只有卓峰謾不過半似贏乖半似羞還委悉麼達磨老漢有甚冤讎

　　又

到梁不契摘蘆渡江放下蒲團粧模打樣巖後松古今挺秀座下水隨時消漲爐香翀起五色雲經卷悉包無盡藏非山非水水山間婉轉依然在紙上且道紙上底是甚麼咄

　　讚藥王

藥王大士坐虎鍼龍相逢易得吳道眼空傘上繫葫石上栽松是則是不遇山僧驗過幾乎將屎澣當作人中

　　讚彌勒

兜率喚作彌勒明州喚作布袋赤頭跣足蒲團全無威儀軌則鬧市街頭等個人不識當陽者一訣只緣依樣畫瓠𤬛福城眼裏重添屑焚香禮讚是阿誰是精識精是賊識賊

卓峰玨禪師語錄終

　　附塔銘

　　高峰法弟性統撰

　　卓峰性玨禪師本州成氏子生于天啟乙丑七月十九日丑時十五歲祝髮于同族僧笑松座下松蘊教典師習之既久聞衡老人道風揚溢遂皈禮焉一蒙扣擊力究箇事晨昏不輟老人器之命號靈一苦參二十餘載一日呈偈于老人老人曰今日始知吾不汝欺也即將鐵師翁所傳沿流唱和歌拄杖拂子付之更號卓峰暨後老人遊江浙帥即主慶雲兢兢繼志罔敢怠逸無如時當像季運會日遷西來意陳年糞埽祖師機現前糟粕提撕急于函丈討究怠于學侶師之于此良多苦心矣及衡老人圓寂師任愈重甲子春走高峰泣白先師云吾師大任玨忝承之諉責無人實滋深慮幸有幻孫頗具靈機願祈別兄為之提誨倘或沿流有托即先師亦當拜手啣慈先師悲感命統錄焉今歲乙丑秋七月先師化去師極力奔趨凄惋動人即先師弟子輩尚多不若也旬日後師亦示微恙統莂來已瞑然將脫矣急將紙筆陳前師乃大書數行擲筆瞿瞿若有所未安也統告之曰兄所未安者法門事耳統必終成之乃三額其首而。

　　原書闕

　　附水絃法禪師語錄

　　天寧本師和尚圓寂上堂拈香云此辦香無形無相不卸不凋枝枝葉葉迥非常劫劫生生無更易爇向爐中供養先師上玉下眉老和尚用酬法乳之恩白搥畢師乃云小陽春已動黃菊綻籬金若問他家事天上月正圓畫○相云見麼先師面目依然在匝地普天咸照臨即今承先啟後一句又作麼生熊耳峰高千樹碧天寧徑查萬松青。

　　囑笑旨上座眾檀信請上堂今朝中秋是十五桂綻枝頭香馥郁就裡機關說向誰滿口含冤難舉出為甚麼難舉出秪緣我巴掌師翁門庭遞代相傳累及耳菴高峰二位老和尚一擔均分不意耳師翁脫去之速遺命本師參隨高峰老和尚歷有多年乃將本師囑付主席天寧豈期本師心行狼毒仍將所傳衣缽源流一並委付山僧一擔擔著十有二年且喜笑上座堪作克家種草兼承眾檀信及同門諸大師敦誠啟請皆謂法在人傳勿宜久待山僧只得順水推舟遂將所傳衣缽一並囑付聽吾偈萬松深處共同棲出眾驚群獅子兒窠窟倒翻只這是推向人前作導師善自護持珍重。

　　▆峰老和尚七九設供拈香此一瓣香根株挺秀性地栽培小似須彌大如芥子茲當老和尚七九之期信手拈出專申供養只因先師曾遭毒害雪恨未能今朝不肖法孫隔世相酬未為分外雖然如是這些蔬食菜羹老和尚還來鑑格也無插香爐中撫掌三下云伏惟尚饗。

　　舉聚雲萬祖示眾撥塵見佛佛亦是塵問了答了直下翻身請君再進一杯酒西出陽關無故人頌曰邀得春風入畫宮橫吹短笛詠無窮依稀一曲纔堪聽又被風吹別調中。


