嘉興大藏經（新文豐版）第 39 冊 No. B442 大笑崇禪師語錄


　　大笑崇禪師語錄序

　　宗門之興廢在人不在法祖道之隆替在法不在人自初祖手提密印直指人心迨後五葉分燈家風互顯各有偉人未若臨濟彌天廣被續佛慧命於積衰久廢之餘使海內咸知向上遞傳大慧說法徑山皎日在懷英風振世克紹祖規顯揚從上宗旨其烜赫為何如也大笑禪師係三山和尚嫡嗣徑山大慧後裔分身唱道自西蜀雲貴無論遐陬海澨水郭山塘塵壒闤闠凡所經歷賢士大夫縉紳先生緇白四眾靡不瞻皈咸請闡揚宗乘起衰立極今其語錄南行如無價明珠照耀南北機辯呈童壽之鋒文彩擅貫休之譽洵直接楊岐之脈獨踞高峰之堂矣敬於繙閱之下書數語于簡端讀是編者寧以余言為河深也哉。

　　梅槎洪圖光拜題

　　大笑禪師語錄序

　　大慧老人以金翅鳥王劈海直取龍吞手腳勘驗學者臨濟之道烜赫一時直下兒孫雖隅處巴蜀其餘韻聞之殊異眾鳴如吹萬真鐵壁機三山來其道自微而著化流江浙人始知有大慧之裔皆林林碩大之士也大笑禪師飽餐禪悅晚契高峰來老人之室為一時當事者逼其出世於高峰寶積諸剎上堂小參皆其不得已拿三道四日積成卷余與禪師忝為同門不敢揜其光彩乃一言以弁其首倘撞著一箇半箇具眼衲僧謂禪師無此語莫謗禪師好老夫罪過亦何敢辭。

　　時
康熙庚午重九後二日　古秀州同門法弟沈克齋廷勱謹識

　　序

　　直指人心見性成佛何嘗有語權說實說法說喻說何嘗無語四十九年不說一字語而無語巖中宴坐諸天雨花無語而語以語為語以無語為無語者中人以下也以無語為語以語為無語者中人以上也大笑和尚承嗣高峰峰嗣慶忠忠嗣聚雲雲嗣朝陽陽嗣鐵牛牛遞接徑山歷歷源頭一代不讓一代其聲名久播西蜀矣此卷即和尚繼席高峰開堂寶積諸剎之法語也其旨甚要而語不煩較之鉤章棘句爛然駭人者奚啻霄壤哉予雖未嘗與寶積握手談心而三復斯錄有如親見寶積矣遂謂廣大師曰令師斯錄不可輕與中人以下者閱何以言之彼徒以語為語以無語為無語而不知無語而語語而無語也使以斯錄入於續燈之中必為諸方尊宿共相贊歎曰徑山之下可謂有人矣。

　　時
康熙壬申年春王正月人日莆陽超原澹崖氏拜撰

　　大笑崇禪師語錄目次序文卷上上堂卷中小參茶話機緣佛事卷下頌古(著拈)書問雜著行實

　　附萬邑當事縉紳請啟

　　伏以祖意西來淮海江湖悉變酪法幢東建星辰日月盡傳燈良由宗教之乘殊故爾根莖之器異欲點白雪須敞紅爐恭惟　大笑老和尚高峰嫡嗣雙徑遠孫守道有年寶壽薑愈辛愈辣操心無替楊岐盞益淨益瑩匪曰德重神欽實乃道高虎伏靈鵝護足頑石點頭眾等意類狂猿情猶野馬竊聞明心見性之旨罔諳參禪了悟之方揀小春節後悠且長訂望旦令辰圓而滿舒忱有自祈降蓮臺南浦江岸老幼貴賤齊沾花雨之滋西蜀川城真俗賢豪共聆韶鐸之響嶺梅梢上香噴噴憑師拈示指端柏樹庭前色離離倩誰掀翻鼻孔獅音震吼獸跡潛蹤伏願高懸法印大展金鑱立主立賓隊隊象龍隨蹴踏為玄為要頭頭棒喝信施陳頓令門外快抽身直教竿頭早進步三空敬仰四眾歡騰(眾等)無任踴躍之至。

　　法弟張永輝程鼎程豫程升程晉謹啟

大笑崇禪師語錄卷之上

　　書記空情錄

　　住夔州府萬縣觀音山寶積寺

　　康熙乙卯師在高峰受總戎覲橋易公暨諸將士縉紳四眾等請入院。

　　土地卓拄杖云神從此來靈從此起永鎮三門不可輕易時然後言切忌傳言送語咄。

　　三門誰能出不由戶何莫由斯道也但有伶俐衲僧都隨山僧腳跟進來。

　　接引殿手裏明珠從何而得放大毫光是甚麼色引導眾生悲願莫測賊賊伸手也得縮手也得。

　　伽藍殿靈山受囑悲願胡存咄一回舉起一回新。

　　佛殿喝一喝云一則不可何況有三且這一群牛馬終朝坐在裏許不免十分尊貴未審濟甚麼邊事即今新寶積到來用無情毒手一棒敲翻窠窟大家和泥合水七縱八橫又作麼生款待良久復喝一喝。

　　方丈橫一丈順十尺佛祖不能窺鬼神亦難覷山僧到此百無禁忌吾奉太上老君急急如律令敕即於是日請上堂拈啟云毛錐未動文彩全彰山僧未出方丈持法輪已被鎮臺易公為汝諸人轉了也若能於茲薦得不勞重為表白其或未然還請維那宣讀讀畢師指法座云盡虛空是箇寶華王座一任或高或低遍法界是箇法身那管是凡是聖山僧到這裏踏破毘盧頂抹殺釋迦文須彌燈王退位舜若多神潛形任是碧眼胡僧到這裏也須乞命喝一喝遂陞拈香云此瓣香普天尊貴匝地馨香熏之則萬邦協和煽之則黎民安泰爇向爐中奉祝
當今皇帝萬歲東宮太子千秋伏願一人端拱萬國咸寧河海晏清四方同慶次拈云此瓣香多生種植累劫栽培至固至堅如金如玉爇向爐中奉為滿朝文武闔國公卿鎮臺易公宰官紳士伏願福基穩固長為國家之砫礎壽算愈增永作法苑之金湯次拈云這瓣香自從曹溪岸畔玉印山前崇聖院裏中下毒種直至而今氣噴諸方從不可思議中拈出供養現住曇華堂上傳臨濟正宗第二十七世上三下山老和尚用酬法乳之恩斂衣就座維那白槌云法筵龍象眾當觀第一義師顧視左右云會麼法無定相遇緣即宗山僧今日被人抑逼出來重闢此山要知此山原來嵯峨聳峙壁立萬仞常放光明照徹三千大千世界叵耐劫火之後荊棘挺生迷失道路將此山光明埋沒已久故爾山僧到來未免多費手腳以拄杖作刈草勢云撥盡群陰返太原大地山河無遮蔽維那再白槌云諦觀法王法法王法如是師下座。

　　上堂釋迦掩室於摩竭淨名杜口於毘耶二老各與三十拄杖今山僧門開八字一任諸人橫行順行左行右行切恐汝等行到水窮山盡處把斷要津處有人擒著向你索飯錢那時口似扁擔方知腳跟下大有事在。

　　高峰老人圓寂就高峰祖院上堂拈拄杖畫○相云諸仁者還見麼此是我老人底面目無增無減卓一卓云還聞麼此是我老人底腳跟不動不移橫身落在不肖兒即手中只得向人天眾前一回舉出雖然如是也是自揚家醜崇上座自崇聖院裏相隨三十餘載屢遭毒害至今滿口含冤猶未洗雪可恨這老漢狼心不歇卻又抽車拽炮故意放輪將高峰院子乾屎橛七長八短破沙盆有邊沒邊重新交付即今不肖兒郎又如何舉唱復卓一卓云七長八短乾屎橛倏爾齊整有邊沒邊破沙盆依舊團圞團圞後又作麼生男兒自有沖霄志不向如來行處行。

　　上堂拈拄杖卓一卓喝一喝云臨濟德山來也在山僧拄杖頭上論義拄杖子遏捺不住即今有不顧危亡底出來與他相見僧出師打云德山棒臨濟喝今日與君重點破左邊底切須承當右邊底何勞裁酌龐公賣笊籬普化搖鈴鐸復卓一卓喝一喝。

　　上堂揮拂子云欲從這裏入者譬如行遠必自邇登高必自卑且道如何是絕頂底一句擊禪床曰千山皆仰止萬派盡朝宗。

　　說戒上堂石中有玉沙裏有金鑿石得玉淘沙見金驀拈拄杖卓一卓云即今為汝諸人鑿開玉淘出金汝等於茲拾得彼彼男子各各丈夫何須謹秉釋迦讓美彌勒無繩自縛好肉剜瘡說甚殺盜淫妄食肉飲酒一任殺佛殺祖作箇白拈賊頻將黑豆換人眼珠雖然也須朝乾夕惕履薄臨深豈不聞昔日神秀大師與槽廠行者同參黃梅五祖祖一日令各陳所見倘有證入付汝衣缽為第六代祖師神秀呈偈云身是菩提樹心如明鏡臺時時勤拂拭勿使惹塵埃行者亦呈偈云菩提本無樹明鏡亦非臺本來無一物何處惹塵埃看這二老一箇有殺人刀無活人劍一箇有活人劍無殺人刀正好各與三十拄杖向後不許徐六擔板免使受人瞥起爭端即今設有勞不肯底出來道長老也須自喫三十拄杖且道過在甚麼處撫案一下云不因柳毅傳鄉信何緣得到洞庭湖。

　　高峰老人周年設忌諸仁者知麼此是我老人放身捨命之期全身落在不肖兒郎手裏一任殺活縱擒收來放去十八日已前有尾無頭夜半日頭紅十八日已後有頭無尾午時星斗現即今十八日又如何恁麼去也出戶不行青草地恁麼住也歸家豈坐白雲床眾中若有伶俐衲僧出來道長老臨濟兒孫說誰家語話但向道今日老人忌辰也少這一分供養不得。

　　上堂僧出喝一喝云且道是主是賓師打云山僧今日不與汝分進云若人識得心大地無寸土既無寸土向甚麼處安身立命師云開驢胎入馬腹問如何是先照後用師云汝問甚麼僧擬開口師便打進云如何是先用後照師打云會麼僧禮拜師云是汝討得底僧出師驀頭一棒僧云謝和尚指示師云且莫詐明頭僧出師舉拄杖云還識這箇麼僧禮拜師便打乃豎拂子云這一半那一半東邊有西邊有點捏拳長伸手象王行獅子吼喝一喝云昨夜總角山與黑灘子鬥額勝負未分被山僧拄杖子無端惡發趁出萬仞峰前大洋海外直至而今永無蹤跡▆無蹤跡且又如何舉唱復喝一喝。

　　上堂震法雷飛閃電夜叉頭菩薩面鬥雪寒梅隨風柳線賢善賢善秦時𨍏轢鑽。

　　說戒上堂從上諸佛設立科條總欲汝等外息諸緣內心無喘心如墻壁方可入道縱爾大地平沉猶是階梯下底事何以故譬如造層樓者先𡎺其基然後雕梁畫棟碧瓦朱提可以舒天外之霓而佩雲中之鳳內藏珠玉外飾大觀遐哉誠厚福者之所居也且道居後一句又作麼生拈拄杖卓一卓連喝三喝下座。

　　上堂若論此事西天四七東土二三都來沒啟口處即今山僧不惜口業為爾諸昆仲道箇親切句子供養諸人豎拄杖云兩箇五百是一貫耳躲原來皮兩片眉橫鼻直髮朝天上元原是正月半復豎拄杖云看看鼻孔有氣者出來相見。

　　高峰老人三周設忌指真云這老漢鬼面神頭無醜可醜眼空宇宙看破世界浮漚口似懸河說盡人間禪病一條毒棒打殺諸方頓令活者死死者甦盲者明愚者醒貧者富富者貧一向於驪龍頷下取珠猛虎口裏奪食鬼神莫覷佛祖難窺於今性命渾身落在性崇手中一切放伊不過把住亦在我放行亦在我把住也大千世界不能該放行也藕絲孔裏未為窄賊賊也只是鼻直眉橫心行如何太剋只茲三載已周不肖兒郎只得以怨報德顧視左右云會麼於戲尚饗。

　　康熙戊辰十月朢日邑侯張公暨縉紳士庶等請師於寶積本院。

　　結制上堂舒卷絲綸數十秋輕輕不覺雪盈頭而今舉釣清波上赤尾鯨鯢快上鉤座元出師云寧向直中取不向曲中求元作禮歸眾師云好箇阿師僧問寶積禪林昔年初創此日重修初創重修是同是別師震威一喝僧擬開口師便打僧禮拜乃云大丈夫伶俐漢肘後須懸奪命符手中常握金剛劍早已能摧佛祖心何況喪卻天魔膽摧了心喪卻膽太平底定斬盡癡頑奚俟三條椽下七尺單前磨裙擦褲數坐安禪一任行便行坐便坐饑喫飯困打眠任性逍遙得大自在若有絲毫罣念便是三塗業因瞥爾情生萬劫羈鎖聖名凡號總屬虛聲殊相劣形皆成幻色山僧恁麼告報也是好肉剜瘡檢點將來有何交涉既沒交涉即今建會期主如何報稱顧視左右云常將日月為天眼拈出須彌作壽山。

　　邑侯張公送大殿額至夏旭東薦親同傳和璞易夔林羅開美眾檀越請上堂拈拄杖畫○相云此是邑侯張公格外垂青底正眼盼及林泉懸額於不二門頭種福於恒沙劫內韓公衣千年復現蘇子帶此日重新卓一卓云此是本境眾檀越護持法苑底一片肫誠復卓一卓云此是今晨會主追薦宗親底一段孝思山僧今日借渠鼻孔出氣輕輕熏動諸人若能於茲薦得一任天恩地恩君親恩師長檀越恩同伸報盡脫或未然切須知有且道知有箇甚麼復卓一卓云百年三萬六千日牙齒依然還在口且道其中還有事也無酆鮑史唐俞任袁柳。

　　冬至上堂座元問座上燭影爃煌爐內檀煙縹緲祝延聖明統御慶賀我國晏然和尚分上又作麼生師云山僧一時忘卻了也進云繩陰剛剝盡一陽又始生烏漆盆擊碎琉璃盞現成就裏機關和尚如何指示師云午時星斗現夜半日頭紅進云四時氣運▆時轉八卦循環顛倒顛未審是卦轉氣氣轉卦師云囉囉哩哩囉囉進云和尚一向腳板朝前終朝眉毛掃地其中還有奉重事也無師云山僧下座後歸方丈即向汝道進云恁麼則金果早朝猿摘去玉花晚後鳳啣來師云一任顛倒元啐云某甲一時亂卻六十甲子了也師呵呵大笑問某甲有一句話要問和尚師云是那一句僧便喝師便打僧云也瞞某甲不得師云山僧不如汝問如何是親切句師云五九盡日又逢春如何是轉身句師云山前綠竹嶺後青松如何是異類句師云張公喫酒李公醉如何是青州布衫師云遮天蓋地僧佇思師連棒打退乃云群陰今已盡一陽又復還時光增一線慈明卻放參卻放參少機關畢竟如何卓拄杖云臘月火燒山。

　　長至後二日陳榮瑣母難請上堂豎拄杖云惟有這天機覿面無殊隔喝一喝云平空發迅雷勾甲咸萌拆野壑蟄龍吟諸人勿疑惑既不疑惑且道盧舍那如來應化甚麼國土顧視左右云東勝神州北鬱單越過此後如何今朝誕生人畢竟陳檀越既是陳檀越母難之辰且道山僧又如何慶祝昨夜福星朗耀今朝壽域弘開無邊仙子下瑤臺但看舞松戲彩祝君壽比日之昇祝君福比月之恒日昇與月恒猶尚有虧盈祝君壽兮比南冥南冥不及大樁臻卓一卓云惟有這箇算無數花甲重重不記春。

　　佛成道日說戒值師誕傳檀越請上堂師召眾云會麼瞿曇老漢於此夜捏目生花奇哉三歎於後四十九年中設立科條說甚一歸依二歸依三歸依安陀會鬱多羅僧伽黎惹得後代兒孫依例攀條無繩自縛山僧作箇旁不肯底忍俊不禁亦乘此日輥入堪忍界中擬欲於馬頭上截角龜背上拔毛直至而今抱恨含冤洗雪不得看來順水推船即易逆風把柁則難只得混入水牯牛隊裏大家和泥合水將睹星悟道的隨分拈來大庾嶺頭提不起底覿面交付舉起衣角云且道除此之外更付箇甚麼喝一喝下座。

　　相亭傳檀越誕期請上堂問今日傅檀越母難之辰於茲設供飯僧請和尚陞座有何言句以酬來意師云露香仙果桃初熟雪點寒梢梅正春進云歷年弘護志切依皈畢竟得何功德師云堂上椿萱同映彩階前蘭桂自聯芳進云已生面目即不問未生面目是如何師震威一喝僧歸位師乃云若道未生面目山僧未出方丈時早為傅檀越露出了也恐有未見未聞者且聽山僧一一註出天得之以清地得之以寧君王得之坐治太平文武百官得之輔相裁成衲僧得之也不過鼻直眉橫這些且置驀豎拄杖云即今無量壽尊來也諸人還見麼滄海幾經變春秋不記年卓一卓。

　　元旦說戒上堂天何言四時行地何言百物生君何言萬邦寧風調雨順海晏河清拈拄杖卓一卓云惟有這箇無四序一回舉起一回新苟日新日日新又日新諸人記取湯之盤銘既爾日新又新何罪不滅何戒不臻豈待雞足山中等箇人堪笑老迦葉多年鈍置玅慈氏𥅄目鼓睛何似寶積信手拈來覿面區分且道區分箇甚麼喝一喝云爆竹一聲除舊桃符萬戶更新不因風皺面怎得水成紋元正啟祚萬物咸亨因時納祐慶無不禛修心綢繆牖戶切須信受奉行。

　　上元相亭傅檀越率男爾玉智還利幽請上堂問燈燈續燄祖祖相傳未審傳箇甚麼師云寶積門外石獅子進云雞寒上樹鴨寒下水意旨如何師云月半是十五僧出師以拄杖畫○相示之進云人境俱奪了也和尚又作麼生師云汝且退問如何是萬法歸一師云還識山僧手中拄杖麼進云畢竟一歸何處師云顛三倒四進云劫火洞然大千俱壞未審這箇壞不壞師卓拄杖云也須疑著乃云今朝正月十五處處敲鑼擊鼓昨期戩穀迎祥今朝天官賜福明明報與君知諸人切須薦取五九盡日又逢春冬至寒食一百五莫瞞盰休莽鹵金吾不禁夜行人一任諸人來與去來即恁麼來去亦恁麼去長安大道草漫漫華堂便生荊棘樹問阿娘和阿父浪子天涯不肯歸倚門倚閭遙瞻佇欲斷腸深懷慕饑寒凍餒誰管顧驀豎拄杖云回互不回互良久靠拄杖云吁嗟已兮歸寧父母雖然如是即今相亭檀越乘茲上元之期供佛飯僧憐憫冥途孤魂異類鬼神普施玉液瓊漿設放瑜伽法食且道利益何如撫案一下云於茲薦得頓見四恩普報三有齊資一切蠢動含靈莫不於茲沾其利濟脫或未然且聽因齋慶讚愛日堂中樹樹椿萱榮晚景步雲梯上雙雙桂子躍龍門八九子爾小生分明記取。

　　夏貴還誕日設齋祈嗣請上堂問昨夜星移斗轉今朝瑞藹南宸彌空花雨鋪瑞色遍地法雲布嘉祥未審是今時消息未審是那畔機關師云無鬚鎖子兩頭搖進云恁麼則翡翠踏翻荷葉雨鷺鷥穿破竹林煙師云日午打三更進云即今貴還居士逢渠母難竭力傾誠營齋供眾皆因箕裘少托嗣續維艱迎請和尚登曲彔床且道以何利益師云吞日精啖月華進云恁麼則桂子月中落天香雲外飄師云言必有中進云古人道舉一不得舉二放過一著落在第二某甲已落第二了也且道一畢竟如何舉師云山僧答汝這話不得進云恁麼則東翻西覆隨風舞倒墜橫垂信月移師云弄潮須是吳江客別語還他漢地人僧作禮師云一得一失問如何是普度群生一句師云趙錢孫李周吳鄭王進云如何是摧邪輔正句師云東打西敲進云如何是截斷眾流句師震威一喝僧作禮師便打進云恁麼則心行狼毒師云憐兒不覺醜問還丹一粒點鐵成金某甲特來請和尚點師云將鐵來進云某甲不會師云你將甚麼喚作金僧便喝師便打問參學人必須盡情放下既是盡情放下又參箇甚麼師云你也說得是僧擬開口師便打僧禮拜歸眾師云快參問西來大意即不問今朝開堂事如何師云山高水長進云四海僧流如霧集且道作麼生接師便打僧禮拜師拈拂子拂一拂云休擬議莫狐疑山僧一一攄陳諸人各各委悉知麼即今貴還夏居士母難之辰發如是心來我寶積院裏設供飯僧啟請山僧陞於此座敷揚玅義每念嗣續維艱但恐箕裘罔托朝乾夕惕念切依皈山僧事不獲已只得於老幹上發些嫩枝說箇生生不息底道理大哉乾元萬物資始至哉坤元萬物資生天地合德日月合明左旋右轉摩盪生成乾兌離震巽坎艮坤長幼卑尊各有區分且道區分箇甚麼老梅花古淡稚桂葉精神拈拄杖卓一卓。

　　朱裔芳為慈母誕辰請上堂師拈拄杖卓一卓云此是裔芳知恩報恩底一片孝心諸人共見共聞且道見聞箇甚麼昔日世尊乃淨梵王之太子不紹王位割愛辭親入雪嶺修行成道證果說法四十九年度盡累劫宗親至今稱為能仁大孝即今裔芳雖居俗諦念切歸依乘茲慈親壽誕之辰興齋辦供禮請山僧陞座開示且道與世尊是同是別若道同映雪寒梅趁朔風若道別滄海桑田無間歇也不同也不別蟠桃六千年始方結以拄杖畫○相云諸人還見麼獻桃仙子從天降送酒麻姑特地來。

　　解制上堂座元問桃花浪暖語燕鳴鶯陽回暖谷氣勤花神場開選佛百二圓成從今以後又向何處安身師云山前山後溪西溪東進云恁麼則百舌來休枝上語鳳凰怎肯共同棲師云憐兒不覺儂家醜進云古人道牛過窗櫺頭角易惟有尾巴最難去和尚即今又作麼生師云且道山僧如何秪對上座進云如是則石鴿穿雲連斗戲金騮渡海帶山嘶師云即當不少乃豎拄杖云只這箇年年三百六日日十二時因甚十月十五謂之結二月十五謂之解雖然事不同途要且理惟一致即今山僧恁麼也得不恁麼也得恁麼不恁麼總得畢竟如何百二十期今已周放出溈山水牯牛東觸西敲隨任運只要水草調得周溪東牧溪西遊種月耕雲莫放休國王水草隨意喫得優游處且優游優游且置山僧過此又作麼生桃花浪暖魚龍化重展絲綸別下鉤。


嘉興大藏經（新文豐版）第 39 冊 No. B442 大笑崇禪師語錄


大笑崇禪師語錄卷之中

　　書記空情錄

　　小參

　　佛成道日值師誕會吾楊居士為男寄名請小參釋迦老漢不解腦後抽釘卻又眼中著屑賺得後代兒孫盡謂之睹星悟道山僧抱恨含冤乘此日為伊洗雪豈料會吾居士及節因時將長男來我高峰院裏寄名保關山僧只得不惜眉毛葛藤一上還委悉麼飯眾懸旛福壽無比呦呦鹿鳴嘛呢叭𠺗。

　　衡山法伯和尚圓寂對真小參高聲喚云衡老漢呼之又不應顧視左右云覓之又不見指真云分明在目前相逢不覿面良久云夜明簾外轉身來豈可清風臥金殿。

　　小參諸昆仲今結制三日矣竊念隙駒易過駟馬難追古人曾惜寸陰汝等豈可輕易放過凡參禪底人譬如國家用兵先須布陣安營堅設墻塹外不放入內不放出外不放入則外息諸緣內不放出則內心無喘心隨境轉境隨心生心境雙忘自然靈光顯現方知本來面目不從外覓不向他求何須參師訪友向他人喉下討氣則知自己眉毛不在他人面上山僧恁麼說話也是畫蛇添足與缽安柄檢點將來當墮拔舌地獄何故聻不見昔日文殊起佛見法見被世尊威神攝向二鐵圍山間且道山僧與文殊是同是別喝一喝云寧可將身墮地獄莫將佛法作人情珍重珍重。

　　隕西周縣尹畢七小參喝一喝云此是居士為國惜民歷劫長存底面目有何生死去來只因恩愛牽纏世緣不破故爾輥入幻化場頭作箇幻人做些幻事即今山僧不惜眉毛為伊掃開葛藤何以故立春前山僧來賀你立冬後山僧來弔你正眼看來功名富貴譬如水上浮漚生死去來猶若草頭朝露方知萬化皆空萬緣總幻生亦幻死亦幻富貴功名總亦幻幻亦幻幻到幻無可幻居士有不幻之面目長存來亦空去亦空恩愛家緣總亦空空亦空空到空無可空居士有不空之精靈儼在雖然如是正恁麼時且道與山僧又在甚麼處相見撫掌云乾加二兌連三九羊十馬七鼠八猿三雞四虎鬧喧天忙道山僧不唧溜錯算不為瞞七七四十九金烏飛玉兔走象王行獅子吼知有不知有百年三萬六千朝牙齒依然還在口復喝一喝。

　　羯磨小參拈拄杖卓一卓云無量法門百千玅義總被山僧擊碎了也諸人於茲薦得更有甚麼佛馱耶達磨耶僧伽耶五戒沙彌戒比丘戒菩薩大戒其或未然犀因玩月紋生角象被雷驚花入牙。

　　考功小參豎拂子云道在邇而求諸遠事在易而求諸難難難朝朝共起夜同眠易易一箇鼻頭兩孔氣即今鼻孔有氣者出來與山僧相見監院出師喝一喝院云這箇也不消得師云山僧今日失利化主出師問父母未生前面目你作麼生會答云火燄山前三峽水師云且放過一著執拂侍者以拂置於桌上便出師問汝手中底聻者作揮拂底勢師云不愧為吾侍者執杖侍者以杖度與師便出師豎拄杖問云汝手中底卻在山僧手裏汝即今底又在甚麼處者豎起指師云汝那一指與山僧手中底是同是別者云一樹梨花靠粉墻僧出師云汝往常慣弄手腳即今一切俱不許汝又作麼生僧云直日事繁忘卻了也師便打考畢師擬開示悅眾即敲引磬大眾作禮師云山僧今夜失利且道即今文殊又在甚麼處座元云諦觀法王法法王法如是師便歸方丈。

　　小參大道只在目前要且目前難睹欲識大道真體不離聲色言語古人恁麼道寶積則不然驀豎拄杖▆大道只在目前目前何不快睹卓一卓云欲識大道真體諸人切須薦取即今有向聲色裏承當者麼出來與山僧相見眾答不契師云有眼底因甚不解見有耳底因甚不解聞有口底因甚不解說有腳底因甚不肯行復卓一卓云只為分明急翻令所得遲易府純素道人對靈小參昔日世尊將正法囑付國王大臣婆羅門等俟末法時代助宣正法眾等各乘悲願或現國王身或現宰輔身或現將軍身或現居士身或現童男童女身或現宰官婦女身道人可謂現宰官婦女身於易府者年來持齋茹素禮誦金剛末後剃髮染衣皈投三寶豈奈塵緣牽絆世網羈縻不能得登般羅彼岸即今報緣既盡脫幻歸真且道如何是歸真底面目喝一喝云無死亦無生來去復何論金剛經裏句忒殺太分明道人還記得金剛經麼過去心未來心現在心俱不可得既三心俱不可得且道畢竟如何識取鉤頭意莫認定盤星會得山僧道底即會得金剛經裏說底會得金剛經裏說底即會得山僧道底會得山僧道底與金剛經裏說底則知道人本來面目與如來同體如來面目與山僧同體山僧面目與四生六道一切眾生同體道人還信得及麼脫或未然更有一頌凡持金剛多感應肉身身裏睹金仙但能不著諸有相何須九品復生蓮復喝一喝。

　　小參今宵香畢上單打箇瞌睡鈒子敲開眼睛忽然得箇消息且道是甚麼消息天晴日光達落雨地下深寸指是五雙二四還如八八八六十四五四三二一一歸何處處處綠楊堪繫馬馬蹄踏殺遍天下夢覺歸來道底顛四倒三卻也顛三倒四明明說與諸人因甚諸人不識莫狐疑休擬議一鏃三關只這是叮嚀再叮嚀切記又切記夜永更深勿勞久立。

　　為周遇舟居士對靈小參生死幻夢去住空花夢幻空花乃生死岸邊事居士年來虔心奉佛持誦金剛金剛經云如來者無所從來亦無所去故名如來於茲薦得則知幻而有生覓生底了不更得幻而有死覓死底了不可得既覓生死不可得即今居士厭世離凡畢竟向甚麼處安身立命彈指一下云青山只解磨今古流水何曾洗是非。

　　分座治平羯磨小參豎拄杖云此是汝等潔淨的法身原來一系不掛更有甚麼染污只緣執妄迷真有人有我認賊為子將奴作即以至種種愛緣故爾沉淪不息即今山僧不惜眉毛為爾諸人掃開藤葛何故聻昔二祖請達磨與之安心磨云將心來與汝安祖云覓心了不可得磨云與汝安心竟三祖請神光與之懺罪光云將罪來與汝懺祖云覓罪了不可得光云與汝懺罪竟看來何心何罪何佛何生於茲薦得一任婬房裏訪彌勒酒肆裏覓觀音脫或未然腳跟下也不得輕易放過。

　　茶話

　　茶話拈起餅云此是雲門餅諸人切忌帶齒沾唇舉盃云此是趙州茶吞卻不若吐卻識得吞吐分明一任汝等於二六時中行住坐臥待客迎賓任性逍遙更無一毫勉強即今眾檀越敦請山僧開場選佛且道這佛字還著得也無諸人不妨出來道看維那作禮師云也不消得便歸方丈。

　　座元母難請茶話寧上座相隨山僧二十三載每於二六時中奉塵執巾擎茶捧果山僧隨時攝受並無佛法商量然山僧三百六十骨節八萬四千毫竅一一是伊記取分明何待伊母難之期請求法要且山僧腸肚并無屎屁只有面上眉毛終朝拖泥帶水且道即今還在也未良久云咦有勞眾慈各請歸位。

　　除夕茶話年年此日是除夕看來何常有更易今年人是去年人明年日是今年日五九盡日又逢春明朝元旦是初一溪頭柳眼綻黃金嶺畔梅腮敷白玉就裏機關事若何一箇鼻頭兩孔氣不問周吳鄭王那管趙甲錢乙聻聻聻假雞過關指瑕奪璧明朝祝聖宜早大眾勿勞久立。

　　茶話維那出眾云二月陽春仲山花次第開堤柳披金鎖和風掃玉階特請和尚垂慈道箇因時及節底句子貴圖滿座知音師云今朝二月十四卻也有些喜氣可喜日暖風恬又道明朝解制兩堂龍象整齊箇箇頂天立地打開舌底關頭腳底絲綸斬去一任汝等東去西去南去北去去到去無可去汝等又作麼生各下一轉語看座元云金烏飛銀漢玉兔隱滄洲一僧云千里溪山隨指顧一川風月任逢迎又僧云任他行盡天涯外難忘室中不夜燈眾答畢師乃云阿呵呵會也麼休錯過莫蹉跎明朝解制自有下落良久云雖然如是也不得離俺這裏。

　　機緣

　　情侍者頌公案呈師閱師云還須著力研窮者云覿面承當師云承當箇甚麼者低首師震威一喝者隨聲亦喝師云除卻喝還有麼者拂袖便行師云放汝三十棒師夜坐次謂僧云今夜好月云請和尚月看師畫圓相示之云這箇與天上底是同是別師喝一喝僧作禮云再乞一偈師示偈云明明一鏡照當空說甚別來說甚同識得其中端的旨光明何處不圓通。

　　佛事

　　掛鐘板

　　聞聲悟道見色明心猶未是衲僧最極頭處大眾若向未舉已前承當不煩二老神用山僧只得杜口絕詞若承當不得山僧向第二頭舉似諸人諸人切須記取顧視左右擊鐘板各一下云若將耳聽終難會眼底聞聲始得知。

　　摘鐘板

　　坐琉璃殿垂夜明簾混然一體已全該明應眾緣而不忒從上以來推尊此位且道全身奉重底一句又作麼生道良久摘下鐘板以鐘覆板上背卻板位作女人拜云文王在上於沼於天周雖舊邦其命維新惟有宗風無更易選佛場開不記春。

　　為治平鐵祖畢九設供

　　喝一喝云年年三百六▆來無定數日日十二時何曾有盡期既無定數又無盡期東家垣墻西家籬▆因甚如此告報秪緣我治平祖翁換日偷天欺瞞作賊揚輸詐敗斂跡迷蹤奈有不識好惡底說甚麼生死去住首九盡九崇孫則不然象馬有角牛羊無角無角底夜半正明有角底天曉不露正恁麼時生死不存去來不立前後際斷泯絕有無又作麼生復喝一喝云不腆菲供伏惟尚饗。

　　為治平鐵祖設忌

　　堂前燭影輝煌爐內檀煙縹緲瓶中水石草花席間菜羹瓜荳更有一品覿面親呈師翁不妨下口喝一喝。

　　高峰老人圓寂拈香

　　喝一喝云這老漢作這般去就惑亂人家男女也瞞我大笑不得何故聻水自無瘡勿傷之也展具三禮。

　　三期設供

　　饑饉初停滿盤藜藿縱有佳餐吾師不取畢竟以何為供插香爐中揖露柱云尚饗。

　　老人圓寂治平竺和尚封筋子一雙野雲法叔率眾至高峰設供請拈香

　　高聲喚云老人知麼此是治平野雲法叔率諸禪德設供開九以表手足之情以盡法門之誼雖然竺和尚禁足關中舉來筋云且喜覿面親呈即今老和尚如何下口連喝三喝。

　　迎老人真歸寶積安位

　　指真云描不成畫不就怪殺丹青渾身漏逗既是渾身漏逗不肖兒郎將老人迎歸寶積院裏且道大眾向甚麼處相見喝一喝云火鏡尚懸勿勞久立大眾一齊作禮。

　　二九設供

　　秋風颯颯秋雨霖霖老人面目無減無增既無減無增即今十八日以來畢竟在甚麼處安身立命良久云雖然雲駛月運舟行岸移未免終日域中且道如何是神須世表插香爐中云諸般菲供不堪陳願賜慈悲哀納受。

　　八九設供

　　西風今已盡瑞雪又方臨霜林敷白玉殘菊墜黃金值茲吾師八九之期且道又作麼生供養良久云七旬坐斷去來根庭草猶他一丈深愛子不知塵垢面奉親尤識死灰心雲封古徑苔新綠夢破鐘聲撞舊林曾憶枝頭百舌語聲聲噪出是佳音喝一喝。

　　畢九設供

　　師至座前良久云及盡去也直得三世諸佛口掛壁上猶有一人呵呵大笑即今老人口掛壁上了還有為老人出氣者麼如無且聽崇上座據款結案喝一喝云群陰今剝盡一陽又復生勾甲咸萌折野壑蟄龍伸正恁麼時不裝珍御服偏著敝衣巾雖然如是夜明簾外寶鏡臺前原無兼帶豈有正偏既無正偏且道不肖性崇一片微忱諸般供養老人還來鑒格也無復喝一喝云若教頻墮淚滄海也須乾。

　　百期設供

　　老瞿曇皇宮降誕指天指地碧眼胡脫身棺槨隻履歸西惹得後代兒孫一箇箇攀條依例笑上座不解畫蛇添足值茲吾師十旬之期說幾句親切話皆報諸人吾師生也本不生鷓鴣啼出月三更吾師死也原無死翡翠踏翻荷葉雨吾師來也本不來木馬嘶風踐三台吾師去也原無去石鴿穿雲連斗戲也無去也無來兩頭坐斷絕疑猜既絕疑猜即今還有知恩報恩者麼撫案云昊天罔極。

　　二周設忌

　　高聲喚云老和尚自代云諾二載以來向甚麼處去來自代云東勝神洲北鬱單越在此作甚麼自代云不識恁麼則無事也自代云兒孫得力祖父不知既是不知且道性崇即今虔設諸般供養老人還來鑒格也無自代云謝爾殷勤無可秪待既如此因甚又道不知復自代云陋巷不騎金色馬問途卻著破襴衫蒙師指示諸仁者知麼若道是性崇卻是老人若道是老人卻是性崇殊不知老人在性崇口頭性崇在老人舌底若信得及不勞性崇鼓動唇皮脫或未然且聽性崇與諸人一一分析喝一喝。

　　掃聚雲萬祖塔

　　洛書石磊磊落落蓬萊水曲曲灣灣磊落底千層聳疊灣曲底萬派迥環老人在此雖居尊貴不顧兒孫恁麼則兒孫亦不識祖矣既不識祖即今不肖崇孫到來這三拜禮也可不禮也可良久云伏惟圓鑒。

　　為慶雲卓峰法兄設供

　　昔日我來吾兄迎我我去吾兄送我此是有賓有主正恁麼時亦無迎亦無送可謂賓主混融且道如何是賓主混融底一句良久云於戲尚享。

　　收靈骨

　　拈拄杖向空指云遍法界是吾兄底法身從何處收檢盡虛空無些遮障那容覆藏雖然如是一向土面灰頭則阿爺阿娘衣食凍餒枯瘦如柴為兒底全無供奉即今性崇為吾兄點破機關還須權歸方丈遂覆卻瓶便歸。

　　送靈骨

　　昔日住此今又去此去此住此原無彼此既無彼此即今畢竟如何結案請君再進一盃酒西出陽關無故人。

　　入塔

　　舉疏山和尚造壽塔已竟院主白云請和尚定酬工價山云謂將三文錢與匠人兩文錢與匠人一文錢與匠人院主不契後舉似大嶺嶺云若將三文錢與匠人和尚此生決不得塔若將兩文錢與匠人和尚與匠人共出一隻手若將一文錢與匠人累及匠人眉鬚脫落即今吾兄塔已造竟工價早酬少不傷廉多不傷惠且道全身奉重事又作麼生放下骨瓶云慶雲院裏無他事瓜瓞連綿不記秋。

　　為無動大德起龕

　　崇聖院裏我迎你高峰山中我送你若論衲僧分中一點容不得你即今情誼分中又作麼生以手引龕遂行。

　　舉火

　　同甘共苦二十年而今脫去復何言普賢行願今雖畢腳跟底事勿瞞盰腳踏地頭頂天髮長鬚短鼻直眉橫更有一端難舉出說破原來不直錢攛下火炬云丘乙己化三千可知禮也悠悠蒼天。

　　為見修大德送靈骨入江

　　▆骨餅云諸仁者還見麼此是見修不朽底法身原來劈不開捏不聚橫身落在山僧手中碎為微塵卻又合為骨餅一任殺活縱擒收來收去且道作麼結案拋下云天不能蓋地不能載日月不能照臨泥沙豈能掩蓋入火不能燒入水不能壞優游任運縱橫那拘水陸空界沉潭切勿安身寒巖下不可貪愛度盡眾生出苦輪脫體逍遙無罣礙如何是無罣礙底一句咄我為法王於法自在。

　　為高峰老人設忌

　　撫掌一下云脫去六載今已周百棒曾經一掌酬老人面目仍依舊山自青兮水自流既是老人面目仍依舊即今大眾見麼拈香爐中云向後也須記得好。

　　為越宗化主收靈骨

　　來自荊楚來去從蜀東去楚蜀雖然不同雲月何曾有異山僧為汝指箇路頭向後不得左猜右疑還知不異底道理麼撫掌一下云一向腳板朝前即今要爾頂𩕳觸地遂拈骨入瓶云蒼天蒼天。

　　入塔

　　火鏡懸西風度越宗化主尋歸路枯木寒巖勿安身死水沉潭休凝注畢竟如何喝一喝云大千沙界任縱橫此地他方何拘束。

　　迎靈安位

　　有生有死有來有去無死無生無來無去死生去來了無拘繫既無拘繫且道住即是不住即是咦夜半日頭紅。

　　為天然禪人入塔

　　茹蔬持齋歷有多年祝髮披緇本分修行即今厭世辭凡山僧為爾指箇路頭向後不得回頭轉腦彈指一下云上是天下是地自性天然下是天上是地捏轉鼻孔雖然如是也不得坐在這裏喝一喝。

大笑崇禪師語錄卷之中終


嘉興大藏經（新文豐版）第 39 冊 No. B442 大笑崇禪師語錄


大笑崇禪師語錄卷之下

　　侍者空榮錄

　　頌古(著拈)

　　舉僧問趙州(這問從甚處來)萬法歸一(半邊▆內煮乾坤)一歸何處(一▆微▆門華藏)州云(年老成精)我在青州造領布衫重七斤(止徒口快)。

　　拈云有時恁麼有時不恁麼畢竟如何依稀似曲纔堪聽又被風吹別調中。

　　頌云。

　　屈拳伸手收來放去夾路桃花風吹滿地。

　　舉僧問趙州(討甚麼碗)狗子還有佛性也無(不妨疑著)州云有○又僧問趙州(作麼作麼)狗子還有佛性也無(我到這裏卻不會)州云無●。

　　拈云趙州道有十分親切趙州道無親切十分雖然如是且道在那裏見得撫掌云不識不識。

　　狗子佛性有逢人解哮吼年年三百六梅花開九九狗子佛性無覿面不識渠渾淪無箇事凡聖亦同居。

　　舉興化在三聖處為首座(切忌引壞人家男女)聖問云汝道南方行腳一遭拄杖頭邊不曾撥著一箇半箇(猶恐棒頭無眼)你具甚麼眼便恁麼道(師兄師兄)化便喝(切莫造次)聖云須是你始得(放過即不可)後至大覺處為監院(手足分中勤勞些▆)覺問我聞汝道南方行腳一遭(草鞋錢費多少)拄杖頭邊不曾撥著一箇半箇(恁麼那)你具甚麼眼○便恁麼道(不妨疑著)化便喝(是野干鳴是獅子吼)覺便打(賞伊罰伊)化又喝(只這是更別有)覺又打(賞罰分明)次日後覺問云(婆心太切)我昨日疑你那兩喝(真語耶實語耶)化復喝(執著作麼)覺亦打(有勞▆用)化又喝(再來不直錢)覺又打(蒼天蒼天)三日後化禮大覺云(禮下于人必有所求)我在三聖師兄處(作麼)學得箇賓主句(咄)總被師兄折倒了也(何幸如之)願與某甲箇安樂法門(何不向神廟裏去)覺云這瞎漢(師弟也不識)來這裏納敗闕(對親不說假)脫下衲衣(頓斷掛心鉤)痛與一頓(過在甚麼處)化於此薦得臨濟先師在黃蘗處喫六十痛棒底道理(斬新日月特地乾坤)。

　　拈云一箇順水推橈一箇逆風把柁順水推橈則易逆風把柁則難不遇無情毒手幾乎倦倚欄干莫瞞盰打破愁城別一天。

　　一喝一棒又一喝兩次三番遭折合若於當下解抽身免使大覺當面唾。

　　舉僧辭趙州(別圖方便)州云有佛處不得住(坐著即不可)無佛處急走過(也不得放過)三千里外逢人不得錯舉(又恁麼道)。

　　拈云有佛無佛莫住走過恁麼恁麼切忌說破何以故錯錯。

　　臨有話出太分明無佛欲求有佛行任意縱橫無罣礙何妨對客數家貧。

　　舉僧問趙州(無事討事)如何是趙州(問阿誰)州云東門南門西門北門(中央聻)。

　　拈云恁麼道如何不是趙州。

　　東門南門西門北門門門出入任般行欲識趙州真面目傍水倚山一坐城。

　　舉僧問趙州(討甚麼碗)如何是祖師西來意(丙丁童子去討火)州云庭前柏樹子(西來意聻)僧云和尚莫將境示人(莫▆會好)州云我不將境示人(適纔道甚麼)如何是祖師西來意(再問即不堪)州云庭前柏樹子(不是詩人莫獻詩)。

　　拈云恁麼問恁麼答西來意在甚麼處。

　　趙州口頭不直屁庭柏也當西來意可恨阿僧不承當煩他兩次重拈示。

　　舉南泉一日東西兩堂爭貓(火因風發)泉提起貓云道得即不斬(蘇魯㗭哩娑婆訶)眾無對(失火難逃三窟兔)泉斬貓為兩段(焚枝驚散一林鳥)後舉似趙州(伯牙遇子期)州脫草鞋頂出(龍門變化三春浪鵬路逍遙萬里天)泉云此子若在救得貓(又悔雙出早特恨獨歸遲)。

　　拈云一箇王家不正反令兩班死漢人我爭雄誰是令在必行且道慈心安在具眼底檢辨看。

　　沒事兩堂起鬥爭無辜斬殺實堪憐常場若遇承家子免使莫邪帶血腥。

　　舉雲門示眾云(婆心太切)聞聲悟道(▆裏著不得火)見色明心(▆▆著不得沙)作麼生是聞聲悟道見色明心(說破不直錢)乃云觀音將錢買胡餅(一二三四五)放下原來是饅頭(五四三二一)。

　　拈云雲門老漢一向掂斤播兩因甚到這裏平貼貼地具眼底會取。

　　聞聲悟道見色明心糊餅饅頭任意吞是一箇是兩箇分付參禪人莫教妄穿鑿。

　　舉僧辭歸宗云(開口為甚麼▆不著舌頭)某甲往諸方學五味禪(窮思煎)宗云我這裏有一味禪(不勞拈出)為甚麼不學(某甲不喜一味禪)僧云如何是一味禪(落他坑陷)宗便打(蒼天蒼天)。

　　拈云這僧不采本地風流何故向外馳求恁麼踏遍諸方不無海裏渴殺只如歸宗痛加敲擊未免苦責愚痴委悉麼山山時見雲飛度處處常聞鳥亂啼。

　　噓嗟禪客實堪憐覓火紅爐問丙丁烈燄無邊君不薦分明辜負老婆心。

　　舉大慧上堂云(白日說鬼)今朝正是五月午(貨賣當時)大鬼拍掌小鬼舞(家親作祟)忽然撞著桃符神(冤家路窄)兩手槌胸叫冤苦(早知今日悔莫當初)艾人云休叫苦(作麼作麼)止有一處堪回互(咄)遂拈拄杖云(漏逗不少)回互不回互(無可不可)卓一卓云回而更相涉(不可喚作拄杖子)擲下拄杖云不爾依位住(拄杖拄杖)。

　　拈云魑魅多端話出所謂及節因時若論衲僧分中只宜拔楔抽釘何故畫蛇添足若有伶俐衲僧當正說時向前扭著云這老漢面皮厚多少又看慧老作麼結案。

　　大鬼小鬼鬼打鬼忽遇桃符都盧嘴一念參差任縱橫悔悔一堂鬧亂皆由爾。

　　舉顏淵喟然歎曰(寐語作麼)仰之彌高(眉毛眼上橫)鑽之彌堅(一▆破三關)瞻之在前(切莫眼花)忽然在後(錯過了也)夫子循循然(搭梯設階)善誘人(婆心太切)傳我以文(萬象森羅非他物)約我以禮(收來只在一毫端)欲罷不能(吞不人吐不出)既竭吾才(事窮必變)如有所立卓爾(是箇甚麼)雖欲從之(朝朝共起夜夜同眠)末由也已(舉步踏著)。

　　拈云顏子當時何不一笑而休卻又睜眼說夢雖是分明話出未免裹足纏腰還委悉麼身在海中休覓水日行嶺上莫尋山。

　　覷不見摸不著勿思量休錯過仰鑽瞻忽止徒然歷歷明明何拘縛。

　　臨濟四料揀。

　　寂寞荒村草色萋故園桃李樹高低落花滿地無人掃月照五更有鳥啼。

　　閉戶垂簾任日斜柴門懶啟絕煙霞春光散盡君休惜一任東風捲落花。

　　陽蔽陰凝景色朦無人擊動寺樓鐘山河盡屬朦朧裏大地渾成混沌中。

　　不辭屐齒踏蒼苔忽見羅浮山下梅分付兒童和雪折擔頭挑得幾枝回。

　　臨濟三句。

　　五更深夜黑漫漫幾度行人淚不乾混沌渾淪君不薦輕舟已過萬重山。

　　明明話出玅難思一句梅花馬上詩雞唱一聲人睡起阿誰不是丈夫兒。

　　學步孩兒實可憐提攜失怙幾回蹎噓嗟多少狂禪客仔細看來不直錢。

　　書問

　　復雲根諸紳士

　　昔日世尊在靈山會上囑付國王大臣婆羅門居士等於末法時代各乘悲願或現帝釋身或現國王身或現宰輔身或現將軍身或現宰官居士等身種種應現護持正法故爾自古法門弘護多賴賢士大夫為其乘夙願而來也自吹萬老祖開法聚雲以來雲根之宰官居士力為護持者代不乏人慶忠師翁復創治平諸檀布金復倍於前今眾護法不忍治平荒廢復迎竺峰和尚轉錫開爐可謂不忘靈山之囑矣此種功德不啻聚雲慶忠兩祖於常寂光中合掌稱謝即三世諸佛讚頌寧有盡哉崇株守林泉習懶成性偶自高峰轉寶積途中感冒風寒至今艱於舉動俟漸調攝倘賤軀妥時是芒鞋𨁝跳時也但百無一能恐不克克爐韝用倘不棄愚魯家裏人理家裏事理所宜然又何況諸檀賜召耶率復不盡。

　　與嘉禾沈克齋法兄

　　手足異處渴慕之殷不間昕夕想居士近來道體康寧靜攝多方且以留心藏海福果日增自是道愈高德愈廣若弟濫叨法末識淺才疏無能光顯門庭有負先代惟望居士特出手眼輔正摧邪俾湖海有志於道者咸知趨向鼓舞當世展播正宗直使楊李之風復振於今日其為功末世不淺也小徒廣慶慕德已久特遣趨謁祈居士不倦提攜誘掖陶成倘得蓮社重開莫道大笑與居士無話會時也。

　　復普陀別菴和尚

　　浙蜀萬里音問罕通手足異天時為繫念於丁卯佛成道日入治平始得賢弟入普陀法語並老人塔銘諸作欣躍無極今既得大金湯居止勝地惟望賢弟胸次岸谷忍辱慈和接納方來鞭策後進倘遇就頭冤家必須百煉千錘切勿輕易放過方知高峰正眼在賢弟鼻孔裏放大光明遞代相承一任照天照地至於拙兄守拙一隅除待客迎賓穿衣喫飯外別無一能客冬被忠州紳士牽入治平社火場中已是勞騷不過今歲南浦護法又逼歸寶積結制勢難推委亦不過勉應眾情耳時當末法振起須賴其人惟賢弟勉之。

　　又

　　冰侄歸接法翰始知笑侄孫住永壽不覺撫掌欣躍若非賢弟之大福德因緣胡能至此哉其後望其留心垂照著意匡持俾掌祖一脈悠長功德誠無量矣拙兄年近六十白雪盈頭且以抱病多端不克撐理門庭有辜老人慈望惟願賢弟悲心永固道體康堅極弱扶危光揚法化至於彙集傳燈不可過勞心力當命記室有才能者分肩可也。

　　復永壽笑旨侄孫大師

　　別後二載不勝歉然正想念間忽來書至覽之甚喜但永壽楚剎居杭城勝地福報人緣豈同小小可謂法門丕振祖道昌隆不可輕易主持當刻刻經營時時警惕和以接眾謙以待人勿趨奉於權勢之門勿驅馳於聲利之地勿擇賢愚而疏接待勿棄規矩而廢威儀勿隨勢務以博名高勿逐常流以取褻慢座下衲子務要極力提持不可私心自用任意取捨執事首領切須彼恭此敬勿得任性偏私大都近日禪流多虛少實當以慈心方便造就曲成拄杖頭邊撥著一箇半箇光顯門庭輝揚祖道不負出家之志願亦不負參學之苦心也。

　　雜著

　　閒散歌

散淡優游閒沒事饑來喫飯困來睡長鼾一覺翻身來不覺夕陽已沉去已沉去漫虛棄古人曾把寸陰惜忽然七月秋風涼眨眼又到三十日三十日日日流轉原不息試問君家事若何人生幻境急容易急容易何為據現成公案人不識不是苦心人不知箇箇洗面摸著鼻摸著鼻漁父棲巢徒勞力莫教錯認定盤星還須識取鉤頭意不談東土與西天那管南田并北地咦

　　山居次韻

寂寞幽居過客稀稱情何事不相宜朝看尺鯉溪前躍暮聽清風嶺畔吹宅下翠雲春筍破籬邊丹藹晚棠披林泉野興因忘世豈為援琴待子期

　　夜坐賡韻

丈室脩脩更漏長頻呼童子更添香銀床燭照光猶燦瓦鼎茶烹煙漸涼清話隨機銷俗塊高譚滿座破天荒讓他塵世豪令者何似吾儕樂草房

　　曇華詠雪次韻

優游盤石歷三冬六出花飛展玉容江上漁翁慵把釣山前樵子懶登峰紅爐著火火初熱薄體添衣衣更重啟戶乍驚梅放早香肌襯處與誰共

　　山居雜吟

林下優游歲月長臨機玅用任施張常垂法雨普天潤永扇宗風遍界揚喚醒群迷如振鐸呼回幻夢似鳴簹箇中消息誰能擬一句無生齒頰香

隳名黜利樂林泉不在淵兮不在田片席趺時橫大地一聲吼處震長天焚香掃地盡堪賞豎指拈拳亦可傳話到其中端的旨破顏猶自笑先賢

兀坐山居整日閑並無別事到心田清風塵引一雙手明月杖橫兩箇肩待客頻來煨榾柮迎賓且去酌清泉有人問我山中景庭柏蒼蒼不記年

山居無事讀傳燈堪歎古人大顯明剜腹剖心何隱諱癡人無限受渠瞞

山居無事漫蹉跎豈把光陰錯放過清旦問心忽至暮不知來日又如何

山居無事看浮雲看得浮雲滿太清亂舞斜飄霄漢裏何曾一點礙天真

山居無事聽猿哀聽得聲長也痛哉腸斷可憐無暫歇終朝逐日把兒懷

山居無事夢無驚夢破猶如夢裏人世事人生渾如夢從前何用苦勞心

山居無事把心灰世事全無到本懷識得山中閑快樂何妨就裏把名埋

山居無事好徘徊緩步長歌興未衰更有一般真樂趣山前蘭箭送香來

山居無事看耕耘看得耕耘苦十分力田農夫皆若此煮芹趺石莫辭貧

山居無事酌清泉多著黃虀少著鹽素位幽人安本分肥甘何用污心田

山居無事好優游箇事無心究極頭渴飲饑餐困便睡煙波三月看漁舟

　　行實

　　戊辰冬兩堂首領請師敘說行由師陞座云山僧乃本川北道順慶府岳池縣魯氏子世以一經傳家母周氏生於萬曆辛卯父生於戊子少列黌序叨入八齋之長每以箕裘繫念禱祈既久於癸酉腊八日乃生山僧未五歲家嚴攜予讀書邑之鴨山寺每聞僧誦華嚴及二時課誦常淚雨如傾竟不捨經席日與沙彌輩喜戲不欲歸值壬午寇氛四起城郭俱破癸未▆▆本邑虎頭寺嚴慈相繼而逝骨肉分離不數日而隻影孤形急欲出家其可得乎甲申山僧被擄隨寇營更變者七處出生入死苦楚萬端不可枚舉壬辰如忠南聞老人卓錫高梁山僧決志脫塵適得石寶總戎袁寶善居士迎老人出江將山僧送至老人座前老人喜與雉染命參念佛是誰久之有省乃呈偈曰念佛是誰誰念佛一聲高了一聲低高低聲罷歸何所石女雲中駕鷺鶿老人殊不示可否五雲受具後制中老人以句歸何處公案針劄三晝夜拌死一回乃得胸中了然不覺發笑遂呈頌座元元白方丈云大笑於樹倒藤枯話已會得和尚不可輕易放過山僧隨後竊聞始得休歇九剎相隨始侍寮次副寺次監院未肯一日無事至癸卯隨老人開創高峰工未竣老人應向化侯府請住曇華將高峰院事囑累山僧日為土木計丙午工竣迎老人歸高峰開爐一日上堂云今朝臘月一寒氣將人逼雪落滿林花霜凝遍地玉兩堂雲水僧箇箇赤骨𩪸親切轉身異類行更有末後那一句山僧出眾云季冬年寒和尚切忌口快老人云恁麼又怎得山僧點首期滿後命入曇華將古人淆訛公案一一徵問清楚遂印以法衣源流有珍重吾宗的的傳之句乃丁未臘月事也乙卯世變復迎老人歸高峰以院事繁苦遂辭職徙隱萬之寶積乙丑老人將辭世仍將高峰院事囑予數年來兩剎奔馳並不言及此事戊辰冬萬之護法勸請開爐甚是螳臂當車所有絡索安敢自隱但述之慚惶取大方誚存也可不存也可。

大笑崇禪師語錄卷之下終


