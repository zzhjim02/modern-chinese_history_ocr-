嘉興大藏經（新文豐版）第 39 冊 No. B445 別菴禪師同門錄


　　別菴和尚同門錄序

　　蓋祖道之盛衰係於所傳之人耳所傳之人皆賢則祖道因之而盛所傳之人非賢則祖道因之而衰所謂人能弘道非道弘人也昔密祖　揚臨濟之道於天童其兒孫今將遍於天下天下之人孰不歎虎丘一派為盛乎萬祖重揚臨濟之道於聚雲其兒孫今將遍於西蜀西蜀之人孰不歎徑山一派為盛乎。

　　別翁和尚聚雲之曾孫高峰之嫡嗣丙寅歲飛錫南來掃祖塔於徑山據師位於普陀由是南方之人始知徑山一派猶盛於西蜀也和尚年甫而立而全錄已有若干卷矣句句破諸見之稠林字字開人天之眼目真可謂大慧再來也辛未冬又集同門錄三卷壽諸棗梨其諸禪師語句各各從胸襟流出蓋天蓋地其諸居士機緣各各從實悟吐來不讓老龐是所傳之人皆賢則祖道因之而盛也自此聚雲一燈又將漸傳於天下矣夫徑山虎丘同門兄弟也共揚臨濟之道於前而兩派之兒孫共揚臨濟之道於後則凡睹茲同門錄者必為高峰慶也必為慶忠慶也必為聚雲慶也必為徑山慶也必為臨濟慶也目余嘗閱慶忠集有云昔天童和尚覽及聚雲和尚語錄欣然謂眾曰西蜀有異人也足以見密祖弘道之心至公無私也。

　　時
康熙辛未季冬莆陽超原澹崖氏拜撰。

　　普陀別菴禪師同門錄目錄序卷上臨濟宗大慧下第一十七世高峰三山燈來禪師法嗣(來嗣鐵壁機機嗣吹萬真)五雲千夫性一禪師西龍無言性養禪師長慶大衍性豫禪師廣積立雪照見禪師卷中臨濟宗大慧下第一十七世高峰三山燈來禪師法嗣紫垣性貴禪師龍橋天湖性定禪師雨花雲林性現禪師寶積大笑性崇禪師圓通又山性證禪師卷下臨濟宗大慧下第一十七世高峰三山燈來禪師法嗣普陀別菴性統禪師總戎袁寶善居士刺史沈克齋居士太守朱茂時居士文學李青眉居士文學張雙承居士

普陀別菴禪師同門錄卷上

　　書狀弘秀編

　　臨濟宗

　　大慧下第一十七世

　　高峰三山燈來禪師法嗣

　　梁山五雲于夫性一禪師忠州張氏子首參慶忠繼謁高峰峰主興龍距長江數日程烽煙四起周道多阻師裹糧獨行或曰參尋固當勵志冒險懼禍奈何師曰大事不明雖生猶死乃潛隨賊隊至梁峰一見便問曰風鶴時阻如何得到此間師曰他家自有通霄路峰曰冊子上記來何用師曰也要和尚證明峰微笑隨眾參請近載無所入無言養公時為監院師與辯論公案其質於峰被打二十拄杖命看樹倒藤枯話發奮力參寢食俱廢一日隨眾坡務負油麻過橫山踏枯竹作聲路旁野雉驚鳴飛去釋然大悟置麻於地就地打輥大笑不止同行斥曰汝顛耶師起摑曰非公境界比歸呈解受印於峰命分座說法率眾俱以身先順治辛丑師繪峰真請題峰陞座曰十年不可瞞一筆圖將出皮肉骨髓渾全真直得橫身交付拄杖頭邊放光明從此一燈百千燈南北東西任爾分布照燭咄是年峰辭五雲眾堅留師繼席尋還邑之高峰。

　　開堂拈請啟云今日底事只者幅雲箋已剖露了也也須大家知維那讀畢師云恁麼不恁麼寄語王孫休駐馬提筐不是採桑人不恁麼卻恁麼秪見落花隨水去不知流出洞中春不恁麼不恁麼目視雲漢手抹星辰這些且置即今恁麼恁麼底句作麼生道我為法王於法自在遂陞座云禾山解打鼓慶忠撞木鐘兩枝無孔笛喚起一江風此日千夫腔板別五雲堂上理絲桐為甚如此秪緣在那邊帶得一琴譜向者邊撥出貴圖滿座知音以手作鳴琴勢云發纖指弄玉琴奏一曲報諸人上床臥下床行衣無領褲無襟重陽九日菊花新南山雨北山雲牛頭沒馬頭橫楊柳岸白沙汀君向瀟湘我向秦作罷琴勢云眾中有熟諳絃徽不犯纖指者麼請向當場和一曲看僧出云這些腔版曲調已落在某甲手中不勞拈出師云伯牙遇子期不是閒相識僧歸位師乃云來時菊蕊氣沾衣此日桃花香噴鼻木人昨夜問長空報道今朝二月一紫燕喃喃流鶯嚦嚦堤柳臨波山花映日漁翁剌艇釣金鱗牧子橫牛吹鐵笛眼前景致口頭語最是吾宗絕妙句珍重諸人好承當都盧莫作西來意大眾既好承當為甚又莫作西來意寧可腦後抽釘漫向眼中添翳聽我偈九箇年頭受折磨皮膚脫盡苦摩攣而今變作拿雲手捉月擒風奈我何沒絃琴理清音遍驚報群鱉振赤波會也麼會也麼自從舞得三臺後拍拍原來總是歌撫禪床三下喝三喝下座。

　　說戒上堂五雲夜擊鼓波離淚如雨為復何因緣而遵戒為祖欣懸割肉悲舉聚造樓苦饒君九九八十一還從五五二十五雪消萬壑湧波濤雲淨一輪光海子細思量休莽鹵若非滌淨琉璃瓶那得貯盛師子乳喝一喝。

　　上堂喝一喝云此是聲觸之耳裡著水豎拄杖云此是色睹之眼裡著沙因甚從上古人多向這裡悟去犀因翫月紋生角象被雷驚花入牙。

　　上堂帝釋插草阿難倒竿兩箇徐六各見一邊怎似一上座能刱能芟其刱也齒上毛鬱鬱其芟也舌上草蔓蔓還見麼拍禪床云奎木狼尾火虎井木犴。

　　小參若箇寒池無月明秪緣鬱鬱藻萍生而今為汝親除卻現出清秋一鏡輪豎拂子云會麼秪這箇阿誰不具總以五欲七情緣引妄想紛飛如霧橫空如萍覆水而不見得畢竟如何乃能得見達磨大師云欲究無上妙道必須外息諸緣內心無喘身如牆壁可以入道外息諸緣即此是戒內心無喘即此是定可以入道即此是慧具此智慧始明得這箇明得這箇即踏破毘盧頂不稟釋迦文到恁麼時一任婬房作樂酒肆行歌▆須是恁麼人明恁麼事秪饒是恁麼人明得恁麼邊事維摩室裡猶許安身釋迦座前無容措足況未得過滄州誰知師子吼還委悉麼不因萬木凋殘盡那得梅花噴鼻香擊拂子三下。

　　懸鐘示眾擊鐘云聲響也乾坤失色聲消也海嶽生輝為報兩堂雲水客一聲聲裡動深思。

　　示眾豎拄杖云恁麼則易放下云恁麼則難咦也不得錯會。

　　師閱聚雲頌雲門末有只能薦得第二句之語師指問雲寉寉便問如何是第一句師曰我不向你道寉再問師曰劍去久矣。

　　師同馬仁伯烘爐次伯問如何是賓師豎起火筋如何是主師插下火筋如何是主中賓師曰我因你問如何是賓中主師曰你因我答如何是賓中賓師曰你從外來如何是主中主師曰我在此坐賓主俱不著時如何師放身臥。

　　師閱聚雲頌五宗有是<<PIC>J39p0346_01.gif</PIC>相劉三聘居士問這箇是甚麼字師豎起五指士罔措時明愚在側問這箇還要麼士曰正要底是這箇師曰鬼持千里鈔林下道人愁。

　　問如何是法身向上師曰騎驢石輥飛上樹折斷寒枝帶葉飄如何是超佛越祖之談師曰啊㖿啊㖿。

　　問趙州訪上下菴主公案作麼生會師曰權衡在手操縱山誰曰為甚一抬一捺師曰曹溪波浪如相似無限平人被陸沈。

　　馬仁伯問如何是佛師翹一足曰意旨如何師曰身在海中休覓水日行嶺上莫尋山。

　　康熙丙辰退處忠之金剛山初到即謂侍僧曰汝等珍重吾終於是山矣果於十一月十六日集眾訣別修書上高峰老人誓再世親依圖報恩德戒眾不得建塔以遺骼投江言畢奄然而逝世壽五十有九僧臘三十。

　　夔州西龍無言性養禪師墊江劉氏子祖母夢庭開一蓮遂生自幼出塵謁慶忠初職化主次充客司忠示以偈有化緣纔罷又知賓驢事不臨馬事臨之句急公忘私凜凜有古風繼參高峰司監院公事之暇勵志己業日臻玄奧峰主五雲請居第二座順治戌戍受印出住西龍普陀時在襁褓父母欽師道德請命名焉。

　　開堂拈請啟云還見麼若論就中消息已被檀信這紙點綴分明伶俐衲僧一眼覷破不勞維那鼓動唇皮如或未然竹密不妨流水過讀畢顧法座云孤迥迥峭巍巍建立則表豎人天收攝則欽歸實際鬼神莫覷千聖難窺正恁麼時須知有向二一路良久遂陞拈香畢乃云養上座自遭五雲毒害抱恨十有一年今日擬向曲彔床頭一番洗雪卻又滿口難言蒼天蒼天張三有錢不會使李四會使又無錢眾中莫有出來分斷者麼僧出師便打僧喝師復打僧復喝師云更加冤苦問如何是了生脫死一句師曰三尺鐵蛇雙眼赤如何是歷代相傳一句師曰禮拜著如何是家有犢牛兒價直十二兩師曰闍黎問箇甚麼問人人道聚雲門庭孤峻孤峻底事作麼生師曰山高水長曰恁麼則太尊貴生師不對問慈明道黑黑黑道道道明明明得得得意旨如何師曰細腰鼓子兩頭打曰恁麼則出石霜一頭去也師曰也不消恁麼道僧歸位師以拄杖卓一卓云不得喚作棒喝一喝云不得喚作喝德山臨濟且請退位西龍今日用處與老漢不同何以故驅耕夫之牛奪饑人之食無利則可拆本難逃汝等諸人若是吐氣揚眉喪身失命若是畏刀避劍失命喪身畢竟如何▆卓一卓喝一喝云上元原是正月半下座。

　　說戒上堂一是一二是二本分為人是則是非則非何堪終索昔日僧燦大師作居士時就神光二神乞為懺罪祖云將罪來與汝懺士良久云覓罪了不可得祖云與汝懺罪竟汝等若向居士良久處薦得方知自性本空罪從何有罪性既無夫復何懺雖然如是未到水澄珠現處那能雲淨月長輝以拂子擊禪床一下云道道。

　　上堂擊禪床云百千妙義無量法門總被養上座擊碎了也未證入者不得放過已證入者不得放過大眾因甚道箇已證未證俱不得放過聻分明香在梅花上尋到梅花香又無。

　　上堂觸色聆聲都沒交涉秪如不用聰明又作麼生擲下拄杖云但恁麼會取。

　　示眾予觀釋迦老子立教敷宗頓漸隨機權實並舉無非指引一條向上路俾人人體佛心遵佛化自度度人已耳及至達磨西來不立文字直指人心見性成佛遇梁武帝機緣不契遂至少林面壁九載看他是甚麼動定甚麼行藏至六祖接懷讓讓一日到曹溪祖問曰甚麼物與麼來讓不能對退參八載方道箇說似一物即不中祖云還假修證也無讓云修證即不無染污即不得又看他是甚麼說話甚麼操履迄臨濟參黃檗三度問西來的的大意被三度痛打復得大愚一劄方道箇佛法無多子又看他是甚麼見識甚麼磨礱以至立宗旨顯大機發大用未聞有釣詭炫奇顯異惑眾之事此吾佛吾祖歷歷相傳至今可據實而考者後來續他源流襲他衣缽的只宜效法風規遵循懿範為人天眼目作法宇棟梁堪副大道之心不枉出家之志無何象季末流不依佛制不習祖儀不葆真心不修梵行恣意縱行博名圖利以為溫飽之計甚至貪金賣拂愈傳愈差視前之佛祖真實慈悲不輕授受者為何如哉此予之所心傷目擊感嘆而不能已者唯願諸兄弟具雙青白眼覷破恁般行藏各自潛心修習寧不作佛作祖而無急意于源流寧不圖利圖名而無妄倖夫知識將見功圓行畢人天歡喜池澄月現水到渠成出世為人有不期然而然者視彼無智妄誕之徒又卑卑不足論矣聽吾偈佛祖相傳來真實為行履貪金賣拂人妄誕胡為爾人欣我不欣人取我不取何以故我王庫內無如是刀。

　　示眾參禪一法貴要穿靴拄棍一步步踏實行到方可自利利他成人成己而今多有向他人喉中取氣以為自己證悟者逢人賣弄輒口誇揚一味口吧吧地不見溈山謂仰山曰終日與子商量濟得甚麼邊事又有埋頭枯坐向鬼窟裡安身於一切言句不起疑情亦不諮詢先覺一味將心待悟不見大慧老人道不疑古人言句是學者大病如上二種疚患抱在身中尚爾妄為自肯且你不肯我我不肯你彼此矛盾人我角立噫佛法豈有人我耶古人雖道箇為人自肯乃方親殊不知參是的的參見是的的見肯是的的肯非以自恃為自肯也若不把這些雜毒一眼覷破將一片工夫置於無用之地何時是妙悟日子西龍今日略伸數問具眼者不妨道答倘能一一道答分明方許彼此唱酬光揚祖道與西龍把手並行脫或未能拳打各人心下事莫教引類墮深坑問舌頭上無十字關橫說豎說腳跟下無五色線順行逆行直饒說滿虛空走遍天下猶未是衲僧巴鼻巴鼻處道將一句來問將三世諸佛歷代祖師天下老和尚一臀坐斷是甚麼人行履問世界未生已前已有箇威音王既是世界未生威音王又在何處安身立命問真不是覺覺非真眼不是見見非眼此語如何領會問世尊道天上天下唯吾獨尊如何是獨尊事問不用觀音文殊普賢三門作麼答話問李四唼著舌頭因甚血在張三口裡問上大人丘一己佳作仁可知禮是誰家語話喝一喝云臨濟四喝這是那一喝問參禪須是識尊卑明貴賤諸上座分中合作麼生如上閒言剩語是甚弄猢猻家具西龍恁麼道也是龜毛長三尺。

　　師燕坐次僧智林拈著馬齒牛頭之語呈似師師閱畢云莫信這話好林云信箇甚麼師云畢竟在那裡見得不生不死林曰昨日到底二僧是小西天人師云堂中掛二版了林行數步復轉身云畢竟在那裡見得不生不死師低首摩胸云教我如何祗對上座林禮拜師呵呵大笑。

　　師侍高峰圍爐次峰喚脫穎至適聞鳴鐘峰問穎云是聲來耳邊耳往聲處穎擬議峰云何不問爾師穎便問是聲來耳邊耳往聲處師豎指云爭奈瞞這箇不過穎禮拜峰復喚別天至問此時落雪那天云落雪峰云是誰向汝道天無語穎豎指云爭奈瞞這箇不過師云參堂去。

　　康熙戊申峰南下以曇華院事召師主之居三載精勤蒞眾克紹前徽庚戌冬感微疾集眾說偈而逝闍維舍利盈坎四眾尋覓殆盡何乾行居士曾受印於師因地遠後至以不得舍利為恨跪求于遷化處復獲十餘顆五色光潤倍常門人奉靈骨建塔於高峰祖塔之左。

　　梁山長慶大衍性豫禪師本邑吳氏子明甲申兵變族眾被害師同胞三人獨免禍乃決志出塵長字穎初次字雲松同參高峰於五雲看無夢無想主人公話是年峰囑高弟四人將謀退隱普茶次謂眾曰老僧辛苦數十年今擔荷法門有人茲後願住山以終吾志師出眾厲聲曰和尚且緩緩擔荷法門的人未生在一眾驚駭峰亦不加責後所囑四人皆早卒師掌記室十餘年峰遷曇華請克第三座印心後康熙辛亥出住長慶。

　　入院土地召之無名卻又有靈訪之無姓隨方任運不離當處神威遠震喝一喝云道泰休傳天子令三門內不放出法堂前草生一丈外不放入法堂前亦是草漫漫如何得不生草去咦拂袖便入佛殿雲門要打殺趙州不喜聞山僧姑且容你向後不得稱尊方丈據此室行此令魔外潛蹤人天聽命雖是法爾如然且將揖讓謙遜還知謙遜的道理麼我不敢輕於汝等即日請上堂師至法座前云高不可攀低不可越大如芥子小似須彌建立則不攝一塵掃蕩則遍該法界且道即今建立的是掃蕩的是喝一喝遂陞拈香云此瓣香遮天蓋地覆蔭河山熏之則萬國咸寧歌舜日煽之則千秋永奠樂堯天爇向爐中奉祝。

　　當今皇帝萬歲太子千秋次拈云此瓣香恩沾乾澤德被坤沒爇向爐中奉為滿朝文武闔國公卿本邑宰官祗園護法總此一瓣同伸報答復拈云此瓣香名不得狀不得看破不直錢鬼神莫能測嗅著祖佛潛蹤觸之天魔膽裂爇向爐中供養現住高峰開禧堂上上三下山本師老和尚用酬法乳之恩斂衣就座白椎竟乃云若是第一義諸佛道不出萬聖豈能宣山僧今日明拈出珍重諸人莫妄傳撫掌呵呵大笑云會麼便下座。

　　祇園檀信請上堂眾方集師云山僧今日不解畫蛇添足拈拄杖一齊打散。

　　師至慶雲值卓峰和尚三週請上堂百千法門無量妙義山僧未開口時已為諸人逗露了也若能於斯薦得何須鼓舌搖唇脫或未然更聽山僧分明舉似我卓峰師弟受衡伯老人囑付歷有多年一片赤心思紹佛祖徽猷千般苦志圖作眾生接引恒嗟枯藤未握嘗懷志願罕酬其奈天不假年早歸幻化即今三載已周汝等還有知恩報恩者麼揮拂子云孝思展盡無餘事茶呈三獻勿重斟。

　　示眾凡參學人必須放下身心內外一如咬定牙關豎起脊梁將各人本參話頭終朝咀嚼著力搜尋切不可將心待悟倘因循放逸終無到家時節不見僧問趙州萬法歸一一歸何處州云我在青州造領布衫重七觔你看他答的話不著於理不著於事妙玄無盡意識卜度他不得語言比量他不得毫無一點支離並無一點滲漏汝等直須剔起眉毛不可在青州上會不可在布衫上會不可在七觔上會看他一言吐盡肝腸一句遍該法界無手人行拳無舌人解語泥牛喚雨木馬嘶風恁麼會得方有少分相應山僧不惜口業即借古人句子為汝等分明頌出朝辭白帝彩雲間千里江陵一日還兩岸猿聲啼不住輕舟已過萬重山擊拂子云切須薦取。

　　示眾近代學人多執己見為極則遇著明眼宗師問到他一言兩語不合他己見便生煩惱殊不知你不契處即是錯會處先聖後聖其揆一也汝等豈不聞今人不疑古人言句是學人大病你看僧問雪峰古澗寒泉時如何峰云瞪目不見底僧云飲者如何峰云不從口入僧舉似趙州州云不從口入從鼻孔裡入僧復問趙州古澗寒泉時如何州云苦僧云飲者如何州云死雪峰聞之從此之後不答話矣汝等看趙州答的話與雪峰答的話是契合不契合若道雪峰答的是因甚後來不答話可見趙州與人拔楔抽釘利害不少汝等有出趙州一頭者方許以己見為極則不然須慎之慎之。

　　為高峰老人四九拈香拈拂子打○相云此是老人真面目反復從教數不足即今屈指算將來四九原來三十六斷續蟬聲處處鳴分明唱出無生曲既無死無生且道老人在甚麼處呵呵大笑云㗭嚦㗭嚦咓嘝咓嘝。

　　為慶雲法伯衡老人五九拈香五九四十五大蟲是老虎吾師而目本天然覿面分明不可睹撫掌云大眾會麼分明香在梅花上尋到梅花香又無遂插香作禮。

　　舉馬大師不安院主問和尚近日尊候如何大師云日面佛月面佛師云院主從憂勤處置一問馬師向自在裡答一詞雖是話出平常總緣隨時道出伶俐底檢點看頌云失覺天明重睡遲因茲成病惹人疑一聲問候驚殘夢寐語無端話不齊。

　　舉一婆子供一菴主二十餘年常令一二八女子送食一日令女子抱定云正當與麼時如何主云枯木倚寒巖三冬無暖氣女歸舉似婆婆云我二十年來只供得箇俗漢遂燒卻菴頌云浪靜江平莫繫船花街柳巷自悠然寒巖枯木三冬煖婆子那能燒卻菴。

　　舉僧問投子凡聖相去幾何子下禪床立師云這僧問處存路投子做處無門雖然卷舒縱橫只恐當面蹉過揀辨得出更參三十年頌云扣關便出關做出任君看看來猶不是七九六十三。

　　舉僧問南院古殿重興事如何院云明堂瓦插簷僧云恁麼則莊嚴畢備也院云斬草蛇頭落師云這僧只解向春園苑裡貪賞異草奇花不解從無形國中抹去水光月色是以南院有放有收有縱有奪且道撥轉關捩在甚麼處頌云古殿重興尊貴生九重深處禁重門太平只許將軍定不許將軍坐太平。

　　舉恕中上堂僧問如何是最初一句中云蝦蟆趕鷂子僧云如何是末後一句中云老鼠弄猢猻僧云恁麼則七出八沒去也中云且莫詐明頭師云舉此話也太難頌云真箇老魔王黑山捉鬼賣當行遇作家將貨打賭賽醜又醜怪又怪仔細看將來都是些兩腳螃蟹。

　　舉聚雲上堂云出眾者三十棒不出眾者三十棒時有僧出雲便打師云聚雲老人布縵天網設陷虎機這僧不顧危亡未免遭他屈辱還知有放無收處麼頌云春夏纔過又值秋草花木樹盡含愁誰知一葉梧桐落霜露淋淋不放休。

　　師上單次時有僧遽問正睡著時主人公在甚麼處師以被掩面僧擬議師掌云我睡了誰叫你問我。

　　問萬戶俱開即不問萬戶俱閉時如何師不對曰萬戶俱閉即不問萬戶俱開時如何師曰這死漢還要第二杓惡水那僧禮拜師呵呵大笑。

　　忠州廣積立雪照見禪師墊江袁氏子世業儒師生有異相志慕出塵禮弔巖南浙二師剃落與高峰有手足道誼峰主五雲師依叩玄旨後歷興龍曇華師恒侍焉一日峰徵師見諦穩密謂曰古人參學事畢即思報佛深恩汝志若何師曰得自了便罷峰厲聲曰將謂你是箇人師趨前曰已聞命矣康熙甲辰辭峰遊雲貴行化貴州一十五載歷主數剎衲子聞風趨赴大振聚雲之道後以掃塔旋蜀眾請主廣積祖院次遷龍坪。

　　上堂拈拄杖云伸手舉著顧視云睜眼覷著卓一卓云側耳聞著恁麼道來錯下註腳大眾會麼馬齒牛頭豬身羊角。

　　上堂擊禪床云敲則應扣則鳴十分本色豎拄杖云提便起放便下本色十分曲彔床頭勞伊神用今日見上座且作麼生擿下云來年更有新條在惱亂春風卒未休。

　　示眾喝一喝云玄要料揀賓主照用總被這一喝花擘了也莫有為見上座證盟者麼僧出喝一喝師云我與麼你亦與麼那僧拂袖歸位師云還有道得的麼良久撫露柱云今日機緣卻瞞這漢不過。

　　小參舉趙州訪上下菴主機緣問眾云只如二菴主同豎拳頭趙州因甚一肯一不肯林維那豎拳云這箇亦能喫茶這箇不止喫飯師云且作恁麼道一僧云這箇亦能喫茶亦當吐卻師云毫釐有差天地懸隔僧云那裡見得懸隔處師云莫吐卻好僧歸位師豎拳云只這箇仁者見之謂之仁智者見之謂之智眾作禮師云恁麼會又爭得。

　　落堂驗眾古人道即此用離此用今日還有覷得著的麼寒鏡進前云即此用歸位云離此用師云不妨再道鏡云道甚麼師打兩拄杖冰琢出師卓一卓琢云作甚麼師亦打脫穎出師舉拄杖云還識這箇麼穎云某甲數期抱病不能答話師亦打指一出師云道取一句來一云今夜十四師云明日聻一禮拜師亦打實旨出師云臥具是麻布竹底意旨如何旨豎一指師亦打旨喝師復打覺心出師云汝試道看心云我這裡卻難開口師亦打心禮拜師復打梵音出師云進前些來音進前師便打音禮拜師復打貫之出師云退後些去之退後師亦打祥玉出師云汝見箇甚麼便笑玉無語師亦打玉禮拜師復打穎若出師云禮拜底是誰若云爐中一炷香師云太遠生若禮拜師亦打轉識出師豎起拄杖識念佛一聲師亦打碧松出師云今日也要問汝松擬議師便打松禮拜師復打省初出師云親切道一句初云受戒已畢師云戒箇甚麼初禮拜師亦打渟如出師云念佛底是誰如云正好念佛師亦打應天出師云汝一向慣笑果有笑裡刀麼天無語師亦打皎月出師畫○相云還見麼月云我未出門師亦打不息出師舉拄杖云這箇與你那一指是同是別息云不別師云是同麼息無語師亦打誕先出師云今日不打汝先禮拜師亦打日初出師向初問訊初亦問訊師亦打維那出禮拜云離此二邊卻請指示師以拄杖卓一卓那歸位師復豎拄杖云即此用且道離此用又作麼生擲下拄杖云見上座連日冒風。

　　為佛幻法兄起龕謂兄是佛佛亦不為謂兄既幻幻亦何有畢竟如何舉手引龕云末後一著不相饒直入千峰萬峰去舉火高聲喚云佛兄生也未曾生佛兄滅也本不滅生滅之說非吾兄吾兄且自示生滅竄下火炬云休將面目委丘墟腦後須懸三觔鐵。

　　過西龍禮巴掌和尚真昔日傳燈院裡相識不相逢今日西龍菴中相逢不相識雖是冤債有由怎奈放翁不過大眾知麼喝一喝。

　　舉僧問五雲人人盡道見性成佛成佛即不問這見字還著得麼雲作嘔吐聲師云太平本是將軍定不許將軍見太平頌云從來到岸不須船踏到長安信自然知覺見聞俱蕩盡了知終不類金仙。

　　舉僧問五雲抱璞求鑒時如何雲云汝是甚麼人僧擬議雲云頑石頭師云元來元來頌曰擬將鋀石作黃金明眼宗師不可瞞誰知璞玉成頑石也覺慚惶求鑒心。

　　舉僧問五雲擬心不得時如何雲云放下著師云舉心動念轉見轉差纔有絲毫頭便有絲毫頭到這裡只得意絕情忘方與他合委悉麼罔象只因無意得離婁失在有心親頌曰平常無事漫追尋擬涉思惟總不親無限野雲風捲盡一輪明月在天心。

別菴禪師同門錄卷上終


嘉興大藏經（新文豐版）第 39 冊 No. B445 別菴禪師同門錄


普陀別菴禪師同門錄卷中

　　書狀弘秀編

　　臨濟宗

　　大慧下第一十七世

　　高峰三山燈來禪師法嗣

　　紫垣性貴禪師忠州胡氏子早歲披緇首參萬松值松圍爐次一僧近前立松拈火匙於爐灰上畫圓相示之僧接火匙插圓相中松復以腳抹卻便起去師於此有省謁高峰克侍司十餘載清操潔志始終不渝久之心眼豁開一日峰對眾云高峰頂上有一隻瞌睡虎師出一喝峰後示以法語有國師三喚三應猶謂辜負而今高峰一語一喝又且如何想是當人多年方丈竊得如許贓私一朝考較將來不覺信口供出展開沒量膽略露出噬人爪牙長沙大蟲莫與爭鋒虎丘睡虎無能拒敵云云然師終韜光晦跡一蒲一衲甘志林泉有語以出世者師但笑而不答請之至再則怫然曰非我志也一時緇素莫不仰慕高風。

　　山居偈曰因僧問我西來意我話山居不記年汲水但將兩隻手擔柴唯用一頭肩更無瓢衲穿城市那有弓旌到石泉落落蓬門空自啟當機古柏豎庭前。

　　喜兩偈曰推門擬觸樹頭風愁看浮雲映日紅瀑響漸歸青嶂裡霖聲初到綠畦中紅霓莫教橫如蝀巽鼓常期吼似龍自是年豐賡大有含哺鼓腹盡皆同。

　　復寶善居士偈曰朝朝同坐又同行箇裡相將沒幾人出息豈云離陰界到家且自話途程掃除休訝德翁棒淘汰漫驚雪老盆此日何分橙共几一回放下一回平。

　　閒中偈曰為法忘軀立雪腰當年那更似今朝腳頭懶踐門前徑舌底慣談室裡道不習僧規縱意逞未經釋禮任心驕可憐碌碌勞生者徒把光陰虛自消。

　　夜坐賡韻師資酬對話偏長一語投機齒頰香錯落珠璣忘懊惱頻傾甘露快清涼明窗月映彌霄漢虛室風生滿大荒燈靜不知更漏永相將破夢憩禪房。

　　別玉眉亮禪師偈曰託足空門十數秋談心共歷八年頭無文印券我方償有血掌痕君自酬誓井何期還獨步買山有日憶同遊今朝雁陣斜飛也影掛長天映四洲。

　　樂隱偈曰別俗八十日情同秋水長風塵隨熱惱泉石自清涼菊晚開金甲鴻鳴漸羽裳獨予林下客高臥絕閒忙。

　　月夜觀漲偈曰夜坐忘機久忽聞灘水鳴尋堤策杖望踏月敞衣行夾岸沙汀隱橫江玉浪平一回極目轉樓鼓響三更。

　　春望偈曰散步踏蒼煙芳英列光筵采薇將野葑酌水就平川嫩草鋪青隴浮雲亂碧天杖頭興未已且自樂堯年。

　　和船子和尚偈曰曾向東山水上遊平巒破浪拾金鉤何年問到乘槎事釣得金鰲志始休。

　　贈頑石靜主偈曰傍水隈山構草廬閒中日月竟何圖崑岡有玉君須剖價重人天不用沽。

　　讚觀音像曰紫竹林中普陀石上跌膝跏趺作何勾當手裡楊枝甘露瓶為憐眾生普同供養。

　　讚高峰老人真曰呼不應喚不醒假不假真不真仔細看來惱殺人啐畫龍畫虎難畫骨知人知面不知心。

　　舉僧問高峰古人斬貓意旨如何峰云苦哉佛陀耶師云一分心悻一分慈頌曰法王法令令須行誰識臨機一片心滿口含冤無雪處猶留疑案到而今。

　　舉僧問高峰如何是事事無礙峰云上單下單喫茶喫水師云恁麼也得不恁麼也得恁麼不恁麼總得何以故普天星月臨河漢大地風光映斗牛頌曰乘船幾度泛滄洲一曲漁歌信自遊歷遍天涯孤月冷寸絲不掛體風流。

　　舉僧問高峰某甲沒奈何時如何峰云怪事怪事師云欲出裡許坐在裡許坐在裡許難出裡許正恁麼時如何良久云識得不為冤頌曰天之高也不可升淵之深也不可測有時雲起滿虛空有時龍騰滄海竭我今變作雲與龍說甚天淵難升測沒奈何沒奈何灑灑脫脫笑呵呵。

　　重慶龍橋天湖惺若性定禪師忠州趙氏子年十八投弔巖薙染受具首參高峰於崇聖繼謁雙桂峰遷五雲復叩焉於狗子無佛性話有醒命職侍者事峰主曇華入浙領天寧師皆掌記室十餘年洞徹玄旨康熙壬子受印出住雨花次遷龍橋入院土地卓拄杖云神從此來靈從此起我住此山爾護此地勿得多口報庄人南泉不喜喫油餈復卓一卓三門只者一步踏過者掉臂而去腳跟未點地者隨山僧進來拽杖便入三大士殿豎拄杖云喚作文殊得麼振身云喚作普賢得麼彈指云喚作觀音得麼恁麼會又怎得畢竟如何展具作禮。

　　上堂舉外道問世尊不問有言不問無言世尊良久外道嘆云世尊大慈大悲開我迷雲令我得入師云世尊害啞襄聾外道墮坑落塹雖然小出大遇未免磕額撞頭且聽山僧為汝等分明頌出有無不問太孤生一劄婆心覺更深等閒識得其中意不萌枝上發陽春。

　　上堂子規啼徹為春深多少行人似不聞一片癡心無用處口頭依舊血淋淋。

　　小參舉禾山示眾云習學謂之聞從門入者不是家珍絕學謂之鄰山高豈礙白雲飛過此二者是真過且恁麼道僧問如何是真過閒言語曰解打鼓分明答得如何是真諦汝是恁麼人曰解打鼓答得分明即心即佛即不問更問甚麼如何是非心非佛處處聞啼鳥曰解打鼓夜來風雨聲向上人來如何接待冷棒熱喝曰解打鼓花落知多少有為雖偽棄之則佛道難成無為雖真執之則慧性不朗衲僧分上二俱不然更道甚麼非心非佛雖然還知禾山利害處麼良久云山僧也是無端。

　　高峰老人首九拈香云名不能狀不得不同海岸栴檀亦非返魂雞舌今日信手拈來貴圖酬恩報德插香爐中云三三原來只是九吾師面目何曾隔。

　　舉保寧云一是一二是二三是三四是四數目甚分明上下依資次依資次有何事以拄杖畫一畫云大眾一時亂卻六十甲子了也頌曰融融佳氣送春來無數園花次第開惱亂東風收拾去空教猾蝶自徘徊。

　　舉龐公問馬祖不與萬法為侶者是甚麼人祖云待汝一口吸盡西江水即向汝道頌曰九重深處太孤玄禁殿苔侵孰敢攀一下綸音寰宇播從教大地有餘歡。

　　舉白雲上堂揚眉瞬目拈槌豎拂彈指謦欬盡是抓鉤搭索海會今日還免過也無家家觀世音處處彌陀佛頌曰朵朵梅雵滿樹開行人莫厭把心灰一枝寄向江南友方識東君傳信來。

　　舉興化上堂云不用如何若何便請單刀直入興化與你證據時有僧出禮拜起便喝化亦喝僧又喝化亦喝化云若是別人三十棒一棒也較不得僧禮拜歸眾頌曰閒來無事理瑤琴撥動冰絃一片心流水高山歸去也知音恰似不知音。

　　舉馬大師不安院主問云和尚近日尊候如何大師云日面佛月面佛頌曰下里巴歌聲韻齊陽春一曲和者希誰知不落宮商調只至而今稱絕奇。

　　舉曹山問僧作甚來僧云掃地來山云佛前掃佛後掃僧云前後一時掃山云與我過靸鞋來頌曰撥塵見佛太區生漁父棲巢實可憐假使兩頭都截斷拈匙把筋倩何人。

　　壽香蓮居士時逢初度鷓鴣天綠樹聲聲唱野田驚起儂家飛逸興援毫為慶火中蓮蓮華火裡紅如雪挺秀曹溪稱卓越一枝帶露更凝香為視群花君自別君不見碧眼胡受讖來一花五葉至今開又不見馬祖吸盡西江水一日橫吞勢莫已為問龐公意若何渠家如彼君如此如君此日亦胡為鐵笛常將江上吹喚得江風來水而文章滿目復誰知君依水我傍山明月清風沒間關遙通意氣匪塵寰祝君壽行路艱玉印岩巖不可攀矚予俚語笑予頑。

　　僧問梁武帝問達磨如何是聖諦第一義此問還端的也無師曰是何言與曰磨云廓然無聖是何意旨師曰剖腹剜心曰帝云對朕者誰還是薦他意不薦他意師曰相逢不相識曰磨云不識還是答他話不答他話師曰前箭猶輕後箭深曰帝因甚不會師曰飯籮邊餓殺曰恁麼則都盧無限意一葦泛江心師曰失之東隅收之西隅。

　　墊江蘿月雲林性現禪師忠州潘氏子參高峰于五雲年方二十機辯過人首侍寮繼維那峰屢遷興龍曇華師皆侍焉峰一日問如何是你侍者的事師曰請和尚尊重如何是你維那的事師曰法王法如是峰曰你本分的事聻師曰早已呈白了也康熙乙卯眾請開法蘿月上堂萬法歸一一歸何處明眼衲僧不用重舉收來放去明明歷歷畢竟如何春遊芳草地夏賞綠荷池。

　　示眾道長道短煞甚無端惹人嫌忌只為口寬還有塞得山僧口者麼若有也須斬為三段卓拄杖下座。

　　萬法歸一頌曰萬法歸一黑漆桶瞎眼禪和盡儱侗放去收來只恁麼黃金出在山中礦。

　　一歸何處頌曰一歸何處沒底靴逢著阿娘並阿爺庭前拍掌呵呵笑四方八面絕周遮。

　　青州布衫頌曰獦的獦狚青州衫無端話出惹人嫌年老成精誇大口崑崙頂上水浸天。

　　親切句偈曰天晴日光達落雨地下滑十指是五雙二四還如八。

　　轉身句偈曰水窮山盡處腳底有生涯頓斷紅絲線處處摘楊花。

　　異類句偈曰牛胎並馬腹披毛戴角行張三與李四掉臂入深村。

　　末後句偈曰把斷要津處凡聖路不通問是誰家語赤白繳青紅。

　　法身偈曰綠水生青煙紅爐綻白蓮山頭鼓黑浪海底掛長天。

　　向上偈曰三冬煨榾柮九夏著麻衣悲來啼哭哭喜則笑嘻嘻。

　　法身向上偈曰囉哩囉囉哩哩囉哩哩囉薩𭌯僧揭諦㗭唎娑婆訶。

　　大法偈曰大法是何法原來無縫罅石輥唱玄歌磯頭聲鴨鴨。

　　萬縣寶積大笑性崇禪師川北岳池魯氏子世以一經傳家父母禱佛生師五歲隨父讀書鴨山寺聞僧讀華嚴及課誦聲感淚如雨每與沙彌輩喜戲不欲歸值壬午寇起隨父母遷避數處久之雙親先後逝甲申被擄入川東總戎袁寶善破賊得師觀志氣不類常童詰曰汝欲官乎師曰願成佛耳袁公異之送師親炙高峰峰喜與薙染命參念佛是誰久之有省呈偈曰念佛是誰誰念佛一聲高了一聲低高低聲罷歸何所石女雲中駕鷺鷥峰不示可否復命看句歸何處話師猛參三晝夜忽然大徹失笑驚眾座元徵其見處師口頌答之元諸方丈云大笑于句歸何處公案已會得和尚幸勿輕易放過師隨後竊聞笑云是甚麼心行侍峰二十年始侍寮次副寺次監院叢林重事赤身擔荷無少推遜康熙癸卯開創高峰工未竣峰應向化侯請遷曇華乃以高峰院事屬師雖日事上木拈錘豎拂不少怠衲子甘效死弗去乙卯受總戎覲橋易公請遷主寶積四眾嚮往法席稱極盛。

　　結制上堂舒卷絲綸數十秋輕輕不覺雪盈▆而今舉釣清波上赤尾鯨鯢快上鉤座元出師曰寧向直中取不向曲中求元作禮歸眾師曰好箇阿師僧問寶積禪林昔年初創此日重修初創重修是同是別師震威一喝僧擬開口師便打僧禮拜師乃云大丈夫伶俐漢肘後須懸奪命符手中常握金剛劍早已能摧佛祖心何況喪卻天魔膽摧折心喪卻膽太平底定斬盡癡頑何須三條椽下七尺單前磨裙擦褲敷坐安禪一任行便行坐便坐饑來喫飯困來打眠任情逍遙得大自在若有絲毫罣念便是三塗業因瞥爾情生萬劫羈鎖聖名凡號總屬虛聲殊相劣形皆成幻色山僧恁麼告報也是好肉剜瘡檢點將來有何交涉既沒交涉即今建期會主如何報稱顧視左右云常將日月為天眼拈出須彌作壽山。

　　冬至上堂問座上燭影爃煌爐內檀煙縹緲祝延聖明統御慶賀我國晏然和尚分上又作麼生師曰山僧一時忘卻了也曰繩陰剛剝盡一陽又始生烏漆盆擊碎琉璃盞現成就裡機關和尚如何指示師曰午時星斗現夜半日頭紅曰如是則風搖竹葉隨飄舞月篩松影任高低師曰闍黎道得恰好曰四時氣運隨時轉八卦循環顛倒顛未審是卦轉氣氣轉卦師曰囉囉哩哩哩囉哩囉囉哩娑婆訶曰和尚一向腳版朝前終朝眉毛掃地其中還有奉重事也無師曰山僧下座後歸方丈即向汝道曰若是則金果早朝猿摘去玉花晚後鳳銜來師曰一任顛倒僧啐曰某甲一時亂卻六十甲子了也師呵呵大笑問某甲有一句話要問和尚師曰且道是那一句僧便喝師便打曰也瞞某甲不得師曰山僧不如汝問如何是親切句師曰五九盡日又逢春如何是轉身句師曰山前綠竹嶺後青松如何是異類句師曰張公喫酒李公醉如何是青州布衫師曰遮天蓋地僧佇思師連棒打退問一陽纔動百卉生芽萬彙乘權掀天動地且道未動一句作麼生師曰百舌未休枝上語鳳凰怎肯共同棲一僧出擬進語師打曰待文王而後興者凡民也僧歸眾師乃曰群陰今已盡一陽又復還時光增一線慈明卻放參卻放參少機關畢竟如何卓拄杖曰臘月火燒山。

　　元旦傳戒上堂天何言四時行地何言百物生君何言萬邦寧風調雨順海晏河清拈拄杖卓一卓云惟有這箇無四序一回舉起一回新苟日新日日新又日新諸人記取湯之盤銘既爾日新又新何罪不滅何戒不臻豈待雞足山中等人堪笑老迦葉多年鈍置玅慈氏𥅄目鼓睛何似寶積信手拈來覿面區分且道區分箇甚麼喝一喝云爆竹一聲除舊臘梅花幾點送新春。

　　上堂豎拂子云這一半那一半東邊有西邊有緊捏拳長伸手象王行獅子吼喝一喝云昨夜總角山與黑灘子鬥額勝負未分被山僧拄杖子無端惡發趁出萬仞峰前大洋海外直至而今永無蹤跡且又如何舉唱喝一喝。

　　解制上堂豎拄杖云只這箇年年三百六一日十二時因甚十月十五謂之結二月十五謂之解雖然事不同途要且理惟一致即今山僧恁麼也得不恁麼也得恁麼不恁麼總得畢竟如何百二十期今已周放出溈山水牯牛東觸西敲隨任運只要水草調得周溪東牧溪西遊種月耕雲莫放休國王水草隨意喫得優游處且優游優游且置山僧過此又作麼生桃花浪暖魚龍化重展絲綸別有鉤。

　　小參諸昆仲今結制三日矣竊念隙駒易過駟馬難追古人曾惜寸陰汝等豈可輕易放過凡參禪底人譬如國家用兵先須布陣安營堅設牆塹外不放入內不放出外不放入則外息諸緣內不放出則內心無喘從來心隨境轉境隨心生心境雙忘自然靈光顯現方知本來面目不從外覓不向他求何須參師訪友向他人喉下討氣則知自己眉毛不在他人面上山僧恁麼說話也是畫蛇添足與缽安柄檢點將來當墮拔舌地獄何故聻不見昔日文殊起佛見法見被世尊威神攝入二鐵圍山且道山僧與文殊是同是別喝一喝云寧可將身坐地獄不將佛法作人情。

　　小參拈拄杖卓一卓喝一喝云臨濟德山來也在山僧拄杖頭上論議拄杖子遏捺不住即今有不顧危亡底出來與他相見監院出師問如何是汝監院邊事曰今日買茶三十斤師曰果然是箇監院副寺出師問汝執庫司每日費錢糧多少曰庫上事繁忘卻了也師曰一邊漢化主出師問汝患眼疼如何是你不病底眼主以兩手作雙眼勢師曰好大光明僧禮拜師乃曰德山棒臨濟喝今夜與君重點破左邊底切▆承▆右邊底何勞裁酌莫裁酌龐公賣笊籬普化搖鈴鐸復卓一卓喝一喝云著著著。

　　小參大道只在目前要且目前難睹欲識大道真體不離聲色言語古人恁麼道寶積則不然驀豎拄杖云大道只在目前目前何不快睹卓一卓云欲識大道真體諸人切須薦取即今有向聲色裡承當者麼出來與山僧相見眾答不契師云有眼底因甚不解見有耳底因甚不解聞有口底因甚不解說有腳底因甚不肯行復卓一卓云只為分明極翻令所得遲。

　　高峰老人周年設忌諸仁者知麼此是我老人放身捨命之期全身落在不肖兒郎手裡一任殺活縱擒收來放去十八日已前有尾無頭夜半日頭紅十八日已後有頭無尾午時星斗現即今十八日又如何恁麼去也出戶不行青草地恁麼住也歸家豈坐白雲床眾中若有伶俐衲僧出來道長老臨濟兒孫說誰家語話但向道今日老人忌辰也少這一分供養不得。

　　舉僧問趙州萬法歸一話頌曰屈拳伸手收來放去夾路桃花風吹滿地。

　　舉僧問趙州狗子佛性話頌曰狗子佛性有逢人解哮吼年年三百六梅花開九九狗子佛性無覿面不識渠渾然無箇事凡聖亦同居。

　　舉興化在大覺處為監院話頌曰一喝一棒又一喝兩次三番遭折合若於當下解抽身免使大覺當面唾。

　　舉僧辭趙州州云有佛處不得住無佛處急走過三千里外逢人不得錯舉頌曰臨行話出太分明無佛欲求有佛行任意縱橫無罣礙何妨對客數家貧。

　　淡寧侍者頌公案呈師閱師曰還須著力研窮者曰覿面承當師曰承當箇甚麼者低首師震威一喝者隨聲亦喝師曰還有麼者拂袖便行師曰放汝三十棒。

　　師夜坐謂僧曰今夜好月僧曰請和尚月看師畫圓相示之曰這箇與天上底是同是別師喝一喝僧禮曰再乞一偈師示偈曰明明一鏡照當空說甚別來說甚同識得其中端的旨光明何處不圓通。

　　問燈燈續燄祖祖相傳未審傳箇甚麼師曰寶積門外石獅子曰西來大意勿勞提起雞寒上樹鴨寒下水意旨如何師曰月半是十五。

　　問如何是普度群生句師曰趙錢孫李周吳鄭王曰如何是摧邪輔正句師曰東打西敲曰如何是截斷眾流句師震威一喝僧作禮師便打曰恁麼則心行狼毒師曰憐兒不覺醜。

　　問還丹一粒點鐵成金某甲特來請和尚點師曰把將鐵來曰某甲不會師云你將甚麼喚作金僧便喝師便打。

　　荊州善迷又山性證禪師南濱譚氏子母張早歲喪父張撫之甚艱既長使就鄉塾資性超卓目無先生張數苦之不聽千夫一公師舅氏也張因託夫使依高峰年十四芟染命字冷眼督參念佛是誰越三月一日托盒上方丈失腳墮丹墀盒碗墜地雜碎作聲因契悟走見峰峰急問念佛是誰師豎一指命道偈應聲曰念佛是誰我有一指識得這箇不生不死峰曰且去待閒打你出謂人曰老漢者回打我不得也是夜峰落堂喚師至謂眾曰汝等參隨老僧多年終日抱箇不哭孩子不肯放下反冷眼沙彌之不若奈何峰出堂眾挽師徵詰說偈應對百餘人皆克口而出眾皆悲感下淚新寧尹沈公參峰遇宗旨淆訛處輒謂曰汝問冷沙彌去因於師處多所發明沈公甚心服屢請囑師峰卻之曰孺子大遠在沈公益敬重後侍峰入浙沈公於舟中忽問如何是第一句師曰忘卻了也如何是第二句師曰記起了也如何是第三句師曰再道即不堪同孔茂弘見梵受俍亭禪師茶話次茂弘甚言此事趣極師曰祗饒宗通趣極猶是真常流注亭良久點首歎服指謂眾曰冷上座法門龍象也師曰和尚謗某甲作麼亭笑曰贓私現在師顧茂弘曰是你討得的復侍峰還蜀康熙乙卯受囑出住湖廣忠司之善述次遷圓通。

　　上堂舉聚雲示眾有三種法名曰三關若也透得方許親見聚雲第一種要腳掌掉後若一向在前直饒走到彌勒下生也沒箇休歇底日子第二種要鼻孔朝天若一向朝地直喚作尋香逐臭縱有擒風捉月拿空擊水手段全沒交涉第三種要腦後具眼若一向照前則阿娘阿爺衣食凍餒枯瘦如柴為兒底毫無顧盻聽吾偈黃昏鐘響日頭紅曉來依舊月當中討火童子吹波浪征西戎馬面朝東師云不肖兒孫則不然第一種還要腳掌朝前若必定掉後直饒倒退三千里跛跛跌跌也不得到家穩坐第二種還要鼻孔朝地若必定朝天一朝猛風暴雨霎時灌殺直饒甦醒起來與三世諸佛同孔出入也沒甚利害氣息第三種還要眼在面門若必定在後未免喪卻目前盡大地有情無情虛生浪死為導師底全不照管聽吾偈清秋月色滿庭階無數花陰送影來夜盡更闌收拾去枝頭霜露淚盈腮恁麼道且道與聚雲老人相去多少。

　　說戒陞座鳳凰嶺上朔風嚴吹徹諸人心膽寒爭似當陽轟霹靂喝一喝云一聲突出震兩關且道是甚麼幽關汝等自從無始以來所造業緣藏在幽隱此箇關頭不因一番敲擊誰能除破是豈知罪由心起心生罪生心若不生罪從何有證上座今為汝等向頂門著針汝等對證上座從毛孔出氣通身吐露猶較些子如或垢匿在心塵根不斷縱彌勒釋迦也沒奈你何畢竟如何乃得諸過盡淨去復喝一喝云雪點紅爐無箇事不容眨眼盡銷鎔。

　　一僧到善述物先禪人私與之坐師次日問那僧參堂過了先曰參過師曰甚處人先曰江南人師曰汝因甚得知先曰某甲昨夜看過師曰甚麼面目先曰而日一樣師曰鼻孔在那裡先無語師掌曰誰教汝亂自走作。

　　師入堂次肩副寺行果子師曰一箇一箇肩曰連這一箇也不消得師曰副寺忒不為眾了肩曰秪如口掛壁上將甚麼喫師作咬勢肩曰甚麼味師曰這堆砂幾時作底肩舉果遂行師顧眾曰大家知味些好。

　　一僧著頌三界唯心萬法唯識公案有絲毫那許瞞得渠之語呈似師師云意作麼生僧曰昨因堂中舉桂林之問故有此頌據某之見本無三界萬法不過因心識而有師曰未在僧請師閒示師曰三界唯心萬法唯識此二語出唯識論因地藏住院時法眼修山主洪進三人行腳過院投宿至晚圍爐次商量浩浩藏同至爐邊驗云只如山河大地與上座自己是同是別眼云是別藏豎兩指眼云是同藏亦豎兩指便起去次日三人辭行藏指菴太古石問云古人道三界唯心萬法唯識且道這片石在心內在心外眼云在心內藏云行腳人著甚來由擔片石在心頭上走三人行至半途眼云此老說話大有來歷同行云犬口爭出象牙眼云未可草草二兄要去前去我返親近倘渠有長處我則依住如無我隨後趕來眼遂返依地藏後為地藏之嗣開堂時有長慶首座子昭與法眼同參聞法眼開堂昭掛拂子一枝到法眼處問和尚開堂承嗣何人眼云地藏昭云太辜負長慶先師眼云我當時不會長慶一轉語昭云何不問來眼云萬象之中獨露身意作麼生昭豎起拂子眼云此是長慶處學得底上座分中又作麼生昭無語眼云只如萬象之中獨露身是撥萬象不撥萬象昭云不撥眼云兩箇參隨左右皆云撥萬象眼云萬象之中獨露身聻此非得地藏爐頭同別之旨乎後法眼之嗣韶國師悟後呈偈于法眼云通玄峰頂不是人間心外無法滿目青山眼云即此一偈可紹吾宗此非得地藏唯識唯心之旨乎後來開堂為人有僧問如何是曹源一滴水眼云是曹源一滴水又有僧問如何是佛眼云汝是慧超以至建立宗旨種種言句莫不本於初見地藏之血脈豈可草草忽略耶山僧曾記居高梁時有桂林學人號大參者至虎蹲言及桂林驗眾有語云古人道三界唯心萬法唯識因甚今日不知明日事山僧云這老漢老老大大作這箇語話參云他別有緣故山僧云既有緣故汝還參他去今觀上座下箇絲毫那許瞞得渠之語似與桂林之問同一差訛我觀桂林設問之意蓋謂三界萬法可謂寬廣矣而唯心能知唯識能識因甚今日不知明日事恁麼會又爭得不見古人道若人識得心大地無寸土又云眼前一物即不是但有絲毫都是塵雲門云法身三種病二種光三種病且置秪如道面前有一物是光不透脫會得一切法空隱隱地有箇物相似亦是光不透脫山僧今日且為法眼代下一轉語待地藏道三界唯心萬法唯識且道這片石在心內心外向道和尚問得恁麼顛倒待伊問汝又作麼生向道三界唯心萬法唯識大眾會麼如再不會還與下箇註解遂畫○相云喚作三界萬法得麼復畫○相云喚作唯心唯識得麼於斯薦得鎔釵釧鉼鐶為一金攪酥酪醍醐為一乳不則未免同桂林之問而墮雲門之光不透脫也復示偈曰把得乾坤入畫圖河山大地盡瓊琚塵塵剎剎分明也唯識唯心總一如。

別菴禪師同門錄卷中終


嘉興大藏經（新文豐版）第 39 冊 No. B445 別菴禪師同門錄


普陀別菴禪師同門錄卷下

　　書狀弘秀編

　　臨濟宗

　　大慧下第一十七世

　　高峰三山燈來禪師法嗣

　　四明普陀別菴性統禪師原籍潼川安岳族龍氏世業儒國朝新命父明宇公歸農高梁因為川東人母李氏方孕明公夢白龍浮江衛一童子入懷囑善保護覺與李氏誓曰若生子必令出家現白龍示淨業也後果生師甫三月即延西龍無言禪師命名六歲就鄉塾以資學冠一時年十一將謀脫白業師鐘愛之不欲令僧謂明公曰公之子誠科甲中人物奈何棄置乃爾是時總戎李公在側詰師曰做官好做和尚好師曰做和尚好明公曰兒志自決矣值言公示寂遂拔高峰老人薙染從又山證公習諸經論久之請益峰參究下手工夫峰曰只須向自家屋裡打點乃將平日讀過經史從頭細檢究無下手處峰一日▆論天命章至莫見莫顯句舉瓶鵝公案相發明語未了師不覺欣然點首峰驀面便掌師曰出也出也峰呵呵大笑是年圓晟命克侍司適慶雲衡山禪師至師晨起問候值山瞑目端坐次師禮拜起震威一喝山拈杖便打師曰和尚棒折也山復端坐不顧師曰者老漢猶向者裡覓牛在山趨謂峰曰喜兄得箇晚子了一日隨峰山行次與同參浩浩論義峰顧師曰汝只會得有何曾會得無師愕然無以對命看趙州無字話經年偶因峰舉百丈開田因緣至展手處大徹峰詰以淆訛公案五家宗旨酬對無滯時值峰七旬同門會聚共請記莂於師峰囑以偈曰佛祖位中人心如佛祖心佛祖位中人行如佛祖行心行如佛祖自度度人竟願汝能自度還須共度人憑汝心與行肇興我聚雲莫辜同門望莫負老僧心叮嚀囑付汝乘願度群情尋俾首眾康熙乙丑峰歸寂遂繼席焉因憶峰遺命於次年走江浙丐塔銘於嘉禾子相沈公踵徑山掃大慧祖塔會山曉禪師邀入天童浙提贊伯陳公同縉紳任甫屠公等請主普陀未幾值。

　　聖駕南巡降帑寵異法社煥然一新已已受武林檀護請兼挕東園永壽。

　　開爐上堂照用齊施全殺中即全活權實兼到雙放處具雙收剿絕根塵掃除窠臼鉗錘高舉一任煆凡煆聖爐韝弘開何妨烹佛烹祖頑銅鈍鐵一氣銷鎔躍冶真金自無變色普圓通沒闊窄烈燄堆中一點雪畢竟如何季秋不▆孟冬猶熱擊拂子下座。

　　上堂世尊不說說迦葉不聞聞聞說俱不得日午打三更西方日出卯南山下雨北山雲打麵還他州土麥唱歌須是帝鄉人桃花入眼瘦柳色照眉青。

　　至節上堂葭管灰飛一線天繡帷深鎖避嚴寒東君懊惱情無極故向梅腮點舊顏急薦取莫瞞盰恐待春臨花似錦千紅萬紫不勝看。

　　上堂問拈花一派今日重宣鎮海說法普利人天世尊成道一句速道速道師曰一人傳虛萬人傳實曰王恩施衣說戒憲臺延座設齋報答一句又作麼生師曰協帝高懸心地印從王細透祖師關曰雕弓高掛狼煙息四海謳歌樂太平師曰道泰不傳天子令時清休唱太平歌曰一箭雙鵰成玅道總持萬法定乾坤師曰如何是定乾坤句曰向上勿勞提持覿面即請分付師便打曰大眾證盟師曰且莫詐明頭問雲覆草廬成錦繡巍巍氣象奪乾坤門外許多新弟子誰作靈山第一人師曰獅子窟中無異獸曰還有優劣也無師曰象王行處絕狐蹤曰恁麼則共承記莂去也師曰切忌妄承當問人人鼻孔撩天箇箇心空及第文殊是七佛之師因甚出女子定不得師曰當初無計入紅樓入得紅樓休便休曰罔明大士是初地菩薩因甚出得女子定師曰不如當初不相識也無煩惱也無愁曰寒至梅先艷春來花自香師曰乾兌離震巽坎艮坤乃曰人人盡懷無價珠何待睹星方觸發可怪瞿曇不唧溜無端夜半顛狂發大眾須知者顆無價衣珠不從天降不屬地生匪從人得聖帝保此以奠定乾坤王公保此以翼贊皇猷將軍保此以威行天下當今皇恩浩蕩海禁大弛洛伽勝地重整舊基聖帝明王依珠不昧提臺陳侯仰承上意委員飯僧呵護戒壇延請山僧陞於此座無非為汝諸人揭示無價衣珠豎拄杖云喚作無價珠卻是拄杖子喚作拄杖子卻是無價珠畢竟如何得相應去卓拄杖云從前汗馬無人識只要重論蓋世功。

　　上堂問煦日融融能照徹大千世界不曾藏大千世界即不問三玄三要事如何師曰次第問將來曰如何是第一玄師曰崑崙赤腳點青天如何是第二玄師曰獅王反躑威音前如何是第三玄師曰猢猻上樹尾連顛曰如何是第一要師曰靈符把斷生生竅如何是第二要師曰屏絕端倪呈奧妙如何是第三要師曰浩浩紅塵那得到曰三玄三要蒙師指覿面相逢事如何師便打僧禮拜乃曰花雨繽紛洩祖機春風吹散滿柯枝朱勻十二欄干曲徙移其間盡展眉看破也乾坤失色瞞盰著大地凝輝機權別展殺活縱奪以齊施就裡提持照用主賓以互換有時捏聚大千有時踏碎須彌從教石女吹笙海底行木人掌板雲中拍得得得酥酪攪醍醐醍醐變毒藥於此下得口來廬陵白米一任飽餐設或未然喫水也須防噎。

　　天使賚帑金至上堂堯天永戴舜日長明一人有慶萬國咸寧海噬山陬簡在帝心恩給內帑為膏為霖誰居化外敢臥雲深山無量海無量嵩呼願祝於遐齡擔拄杖作舞祝勢曰分付鳳凰池上客大家齊賀太平春。

　　小參向上一路千聖不傳向上一路千聖不然不傳不然鳴聲熱碗畢竟如何豎拂子曰箇是秦時𨍏轢鑽復舉睦州示眾云諸人未得箇入處須得箇入處既得箇入處切莫忘卻老僧鼓山云恁麼說話面皮厚多少木菴則不然諸人未得箇入處須得箇入處既得箇入處直須颺下入處始得師曰睦州憐兒不覺醜帶累鼓山舌頭拖地檢點將來二俱不了普陀則不然諸人未得箇入處須得箇入處既得箇入處快來者裡喫棒。

　　解七小參連日無端東葛西葛惑亂諸人墮拔舌犁耕去也乃張口曰看山僧舌頭還在麼良久曰欲得不招無間業莫謗如來正法轉。

　　小參問生從何來師拈拄杖曰從者裡來死從何去師打曰從者裡去曰不生不滅畢竟在甚麼處師放下拄杖曰甚麼處曾生滅問祖意西來即不問臨濟三句請師宣師曰你從那裡記得來曰第一句薦得堪與佛祖為師如何是第一句師曰龜毛長三尺第二句薦得堪與人天為師如何是第二句師曰翻轉威音前第三句薦得自救不了如何是第三句師曰再道即不堪曰三句蒙師指普陀意若何師曰誰許汝覷著乃曰一大藏教未曾說著一字說甚玄要主賓殺活縱奪生死章句堪當宗乘古往今來行棒行喝施照施用盡是一盲引眾盲普陀者裡一味平實接待不作奇特商量結制不教參禪考工不提悟道困倦者教伊休息惰慢者逼伊勤謹聽伊行住坐臥運出家珍周旋俯仰不借他力一箇箇淨裸裸赤灑灑無生死可究無佛法可得堪與佛祖為師堪與人天為師說甚自救不了任運騰騰無拘無束祗饒明日無飯喫今日亦不憂忽拄杖子不平道長老恁麼說話盡是脫空搜盡一大藏教無此等誑語既是明日無飯喫今日安得不憂山僧但向他道木上座明則明矣實有未知何故不見道美食不中飽人餐。

　　示眾問座有數千指當機者是誰師曰覿面薦取曰覿面交鋒即且止草賊大敗是如何師打曰和根掃盡曰棒頭撥開真龍眼喝下全施陷虎機師曰汝且班師回朝曰得勝還邦又作麼生師曰屬目論英雄曰出群須是英靈漢敵勝還他獅子兒師曰誰是其人乃曰大凡做工夫如捕賊相似欲捕真賊先須辨賊情由渠無依著去住隨時渠無繫戀出沒任意迎之莫見其首隨之莫見其尾出入無時莫知其鄉當面白拈猶其餘事舉家劫奪未是全威於此辨得分明向無捉摸處下番毒手於有端倪處大施縱擒故高峰先師曰一不做二不休殺人須究親下手捉賊要拿真領頭的的拿定領頭漸加馴伏使彼熟處漸生生處漸熟與彼同住動靜無拘與彼同行無分先後到此田地方知大中無外賊是家親雖然如是猶未是放手時節且道如何是放手時節直待金星現歸家始到頭。

　　示眾菡萏愁炎逼芙渠恨熱忙薰風自南來殿閣生微涼擬問如何若何箇中不用商量會得秤錘是鐵不會雪上加霜。

　　示眾近時道流類多務華少實鮮見有真參實悟者何謂真參如高峰廿年死關長慶七破蒲團神光立雪斷臂者便是箇真參的樣子何謂實悟如靈雲見桃花香巖聞擊竹黃蘗聞舉吐舌者便是箇實悟的樣子必如是然後可以了生脫死超佛越祖諸昆仲中有一箇半箇如古人者麼此箇地位亦不必向外馳求直須向自己屋裡打點生死人人本有不知生之來處是生之事重不知死之去處是死之事重生死既重則工夫不提自起勤勤懇懇時繼以日日繼以月月繼以年久久純熟忽然冷灰豆爆方知井中原自有水瓮裡何曾失鱉天上天下惟我獨尊又何佛祖之足稱耶若一向矜禪者之名裝禪者之體逞舌辨為機鋒憑意想為解會千生百劫頭出頭沒無有了期豈不大可怖畏今一七雖終結制方始各宜努力勿恣怠緩珍重。

　　高峰老人三周送牌位入嘉禾天寧祖堂有佛處不得住無佛處急走過古人恁麼道老人恁麼舉大似藏身處沒縱跡沒縱跡處莫藏身正眼看來難瞞識者不肖性統今值滿服之期欲就老人本位指箇落處貴圖永鎮千秋且道如何是本位聻遂捧牌位至祖堂安位曰有佛處切須住無佛處勿走過鴛湖風月舊時輝檇李露花香正熟咄。

　　師至五祖一僧於石上磨剃刀次時有小雀傍立僧曰者雀得恁麼大膽師曰情知汝刀不利僧舉刀作斫勢雀便飛去師曰果然不利僧曰何以見得師曰若利即飛不去也。

　　數僧自奉化來參師問曰我聞奉化八鄉是否俱曰是師曰彌勒出在那一鄉俱曰奉化鄉師曰奉化許汝等住未識彌勒在一僧曰某甲只知本鄉師曰那箇是你本鄉曰長壽鄉師曰者不是本鄉眾罔措。

　　師臥次笑旨侍者展趙州相請師閱師曰那裡得者像來旨曰一人傳虛萬人傳實師曰也是依樣畫葫蘆復展西域文殊相師曰東土的聻旨曰見臥次師曰我不是文殊旨曰今日塗污和尚師顧旁僧曰放下帳子著。

　　僧問如何是戒師曰披枷帶鎖如何是定師曰寒巖枯木如何是慧師曰髑髏眼睛。

　　問雲門要一棒打殺世尊畢竟過在甚麼處師曰理無曲斷。

　　士問如何是奪人不奪境師曰森羅與萬象如何是奪境不奪人師曰兩眼對兩眼如何是人境兩俱奪師曰落花滿地無人掃如何是人境俱不奪師曰千紅萬紫任君看。

　　問萬法歸一一歸何處師曰常憶江南三月裡鷓鴣啼處百花香。

　　總戎袁寶善性煒居士諱桂字蓮宇首參慶忠得法高峰著有頌古行世自敘入道行由其略曰余忠州人也世居石寶少時曾入公門甲申兵變後於隆武二年內奉督師閣部王給劄團練禦守彈丸歷受國典見任總兵理屯田鹽務壬辰春慶忠鐵老人移錫石寶余見德容不凡婉留供養老人每以機語指示余酷酒沉迷全不知醒是歲佛誕日老人誡曰居士有地方之責還須節飲庶保無虞余愧悔無地回衙即呈偈曰酒是人間祿無貪無不足打穿麴孽缸更斷輪迴肉老人甚喜為余取名燈煒號寶善室人名燈智號朴素闔家持齋教余參無字話頭初覺有味久之毫無影響不覺冤家路窄遇著三山本師出江省候老人余書一偈令人呈覽師一筆塗卻余躬禮師師曰是甚麼余無對師打余一掌余啞口含冤後請師開法崇聖余皈依座下執弟子禮一面理公一面參究本師令余頌青州公案頌曰著起青州衫家家去拜年承待厚與薄止得盡情言師曰且信一半時癸巳新正事也一日本師上堂余問如何是尊貴一句師曰九重深密處余曰恁麼則彩鳳呈祥後君王鎮帝都師曰道甚麼余禮拜而退如此問答機緣不可盡舉癸巳秋本師置一問若人識得心大地無寸土既是無寸土向何處安身立命余頌答不恰被師痛罵一番余乃盡情放下晝夜苦參不踰月一夕聞桶蓋墜地忽然擊破疑關隨說偈曰本來無一物作巧弄工夫撲地翻筋斗毒藥是醍醐從此鼻孔通快出入自由每與本師唱和馬嘴不對驢頭師喜曰居士異日解綬著緇當為吾宗嫡嗣以偈囑余火裡蓮華迥異常一枝特出露新粧他年馥郁人天眾鼻孔傳來滿地香余白曰師恩難報某甲更名性煒師曰且待著自愧業纏不了有負大慈豈料吾師太毒命余將平日著頌公案六十則刊行余思出家喫飯穿衣在家穿衣喫飯都是本分為人一場打鬨何幹只這些閒言剩語傳得也好不傳也好設有箇旁不肯底出來道而皮厚多少余不免呵呵大笑曰寶善今朝失利。

　　舉世尊陞座因緣頌曰短棹驚飛水上鷗兩行空自沒來由春江不盡風流意半似贏乖半似羞。

　　舉魯祖面壁因緣頌曰赤尾龍門逐浪過漁翁捲釣意如何直鉤不似尋常餌惟聽金鱗躍碧波。

　　舉藥山問石頭聞南方有直指人心見性成佛之旨未審是否頭云恁麼也不得不恁麼也不得恁麼不恁麼總不得話頌曰當初無計入紅樓入得紅樓休便休不如當初不相識也無煩惱也無愁。

　　舉世尊拈花因緣頌曰登壇點將為蒼生細柳營開按轡行閫外不知天子詔至今猶重亞將軍。

　　舉雲門東山水上行話頌曰嶺頭紅杏一枝開鬥雪迎風香滿腮自是春英藏不住從教蜂蝶傍牆來。

　　舉乾峰上堂舉一不得舉二話頌曰夜繡烏雞彩色奇暗中一線少人知平空操出無絃韻流水高山別賦詩。

　　刺史沈克齋赤肩性宗居士諱廷勱字子相秀水人世科甲公少時咿唔雞窗便慕宗乘歷叩名宿各有機契及宦遊西蜀新寧民淳事減益得究心是時高峰應向化侯請來主曇華密邇於新公謁焉言下領旨迎峰至新居三月日蒙扣擊徹法源底峰為印可未幾峰入浙新邑奉例裁併公得侍行旋嘉禾通於郡之同人曹秋嶽王邁人朱茂時輩以天寧迎峰卓錫二載法行江浙送聚雲三世語錄附楞嚴藏皆公贊成之力也康熙庚戌峰回蜀公後補欒城牧商州予告還里歷十有六年峰順世矣遺命屬公作銘峰闡化四十餘年縉紳問道者何限不遠數千里獨以後事委公其隆重為何如良由公進道之篤師資契合有深焉者嘗自著參學緣起其略曰予少時潦倒帖括中徵逐聲氣本來一著子當面錯過稍壯喜習功過格偶閱陽明先生傳習錄好之尤愛象山慈湖明道白沙心齋龍溪語以為自濂溪以來聖學真傳在是四十外閱趙州大慧錄雖未盡領會然不忍釋手賴友人孔皜菴時時勸進此道孔茂弘者皜菴第三子也偶閱睡中主公案疑情頓發力參半月即大悟予與皜菴疑之俾通所見於靈隱具和尚具為印可余乃驚異始諦信焉由是始參柏樹子話壬寅秋先兄郡丞鏡湄公捐館予悲不自解乃從嚴扆臣借傳燈錄朝夕覽閱藉以忘懷偶謁介菴於金明方食枇杷菴問是甚麼予曰枇杷菴厲聲曰入地獄如箭射又謁古雲於天寧雲曰居士手中是甚麼予曰扇子雲曰請用扇予用扇雲呵呵大笑今思二老皆直▆提持奈當時不唧溜何癸卯二月幼子殤意緒不▆乃力參柏樹子以自遣參至一念不萌者逾時適▆人來問話聞聲若雷心為震動以問茂弘茂弘曰此是參得專一處正是好消息勉旃是歲四月入都明年甲辰選授蜀東之新寧以道遠親老中心皇然偕嚴覽民訪佛果於都門亦蒙策勵未領也自京南歸將理西楫姻友陳玉仍過訪予邀嚴𨍏轢施繹修兩先生並徐敬可孔茂弘共茶話是日頗多法戰余但屏息而已比西行與茂弘別因曰僕於此事切矣茲遠適荒蜀聞彼中無事或可了僕素願子何以教我弘曰當作一方便然非工夫到極處切不可開余唯唯因授予方寸小封外書露字後書訂封處云疑極而開余珍重告別長江萬里舉目清曠心心不釋自初秋起行至仲冬抵任無民無役二三僮僕苦之先後謝去予反幸其山川窅寂意豁如也乙巳四月謁破山和尚於高梁山贈偈云八千里外故人淚三十年來窮子心今日相逢真奇遘三生石上舊知音時夔郡守邢公邀山於行署予陪侍次山以手作開合勢云這是拳頭這是巴掌總是一箇不可偏廢的道理丙午復謁山於雙桂山指壁畫車牛圖問曰會麼予曰不會山云若但打牛亦未是余稍有省比明復請開示山云識法者懼余領之別後兩月而山順世矣新邑聽雪牛目兩禪師破山之後也見地脫灑予雅重之與往還酬對甚多是冬予往兼視開篆開有盛山西瞿兩禪宿而盛師稍近時蒙策勵甚切不存形跡每貽尺牘道誼凜然予間請開示柏樹子話盛云此時不難為公道破恐向後公則罵僧去也丁未四月謝篆歸新心益清豁每日危坐蒲團炷香自限至疑極處忽憶茂弘小封許我疑極而開今既疑極可以開矣比拆視不意內復加封又書云非有七晝夜不間斷工夫切不可開予只得仍置匣中重新再參刻意欲得七晝夜打成一片方敢開封其如要七晝夜工夫無間再不可得此封亦遂不敢開但力參如故五月中接家信知家嚴一目不明欲覓空青醫治予遍訪無有不可奈何忽念藥師經可以祈年明目乃虔請入署合衙持齋予跪誦於佛前一心祈禱務期誦時不起一念誦畢一卷氣乏少停又恐心神外馳即危坐單參萬法歸一一歸何處停參即誦停誦即參覺夢寐中皆參皆誦七月自朔至望經完余竟如彈指頃覺所參萬法歸一一歸何處宛爾現前偶記吹萬大師錄中曾有此拈示試取問證遂有省發十月以公務往府道經磐城遂謁三山和尚於曇華予請開示師問公本參何話予曰庭前柏樹子師云作麼生會予云也只是目擊道存師云畢竟如何是庭前柏樹子速道速道余擬對師云不是不是予不覺面赤良久師正色云是誰▆公來參的予曰某心中也自明白忽被和尚這劄直得無言可對無理可伸師云公亦做有工夫只是未在曾見船子夾山公案麼予曰見師云試舉看予舉至夾山辭行回顧處師驀豎掌云將謂別有耶予不覺高聲應曰更無別有了師云是甚麼予大笑曰和尚何須恁麼問師云且喜居士承當得也予便禮拜維時頓覺拈花豎指吹毛輥毬等案一一透去不覺忻喜踴躍予乃謂師曰將謂有多少奇特原來只恁麼師云莫錯會好此後正好喫老僧痛棒未肯放過居士在予曰弟子亦未肯放過和尚在第山遙道棘師能一過我乎師云諾遂別歸亟取孔茂弘密封啟視之內但書合掌當胸良久兩手開合數次急著眼覷十六字而已予閱之呵呵大笑要知此事有遮有表若非盛師茂弘秘不通風則工夫何以著力若非曇華痛加敲擊則箭鋒何以發機三人皆成我也既而通所見于盛師盛云喜公已打得圓相了也何不並圓相抹卻予思此語與三師臨別正好喫棒之語相符於是專看吹毛用了急須磨及青州布衫句至忘寢食比至陰夕忽然徹悟戊申正月二十六夜戌時有白氣從西南起上貫天適聽雪師來縣予作白毫光偈示之有不信大家舉首看何人不見白毫光之句聽師欣喜印可明春雪師以源流見囑予思從上居士授法於人者少則亦何可輕受法於人且予半生多從先儒語錄中著力年春印心於曇華益與吾道相發明茲不過欲作一脫灑書生但知此事便休耳因謝以偈云家師自有尼山在呼唯明明只此傳以見意云是月終三山和尚抵縣一見即喜曰居士不局於一橛禪矣遂問予如何是萬法歸一予卓然立又問一歸何處予展兩手又問青州布衫聻予將旁僧劈面一掌云我從來疑著此語問如何是親切句予曰學人是沈二如何是轉身句予曰茶碗好盛粥如何是異類句予曰盞子落地碟子破如何是末後句予曰咄咄咄鳥語風聲無不足一日招師齋沙彌冷眼以疾辭余問彌云馬祖日面月面作麼生彌便掌余云汝這掌作麼生彌喚旁僧字云玉眉予便別打旁僧師大笑又一日同冷眼侍師閒立次適見貓逐雞雞飛入草予曰俊哉師隨取一片磚置地問予曰是甚麼予便作雞鳴聲予顧冷眼云雞在這裡貓在甚麼處眼便作捉雞勢師笑云這話猶未圓在于進前曰還許學人圓得否師云許予便將磚一腳踢去師乃印可遂舉五家宗旨勘余余一一默證因欲授余以源流予思風塵俗吏此生作了事俗漢足矣遂固辭因舉聽師所付因緣遂還前偈具白於師師亦弗強既而自惟予投機實在於師且師不憚千里跋涉為法求人予又安敢不原所悟以負師慈德哉乃敬受之師留新一月始旋曇華予送至中途師切囑曰見道非難實證為難居士珍重保任可也予拜別歸治一味落落閒閒更無些子礙膺之物雖出政蒞民之間喜便笑怒便嗔案牘有露柱拱手呈來閒人被庭石吆呼趁去色色信其本來只成無心道人而新邑遂已大治(云云)。

　　上鐵壁老和尚五家宗旨歌曰五家宗旨如五指散為大悲千手臂一一手具五嶽形一一嶽中生萬卉一一卉萌千百枝是吾五指難思議高人握來一掌中五指還如一指同諦觀此指指亦無方是吾宗正脈通粗禪棄之成鹵莽口耳泥之成誕誑二俱可憐孰拯之只今惟有鐵和尚雙徑源流賴此傳眼如日月明百川日月眼萬古懸歌以似之告法筵。

　　敏樹和尚開法慈雲公夙欽其名德特往見之公問智不到處切忌道著道著則頭角生如何▆云恭賀恭賀公云弟子頭角生也敏云一任行雲布雨殿中點燈次公謂眾僧曰前半間不得道明後半間不得道暗速道速道眾無對共白於敏敏云一箭射更關公問格物即不問如何是物格敏云頂門須具眼別有好商量敏隨問公云公試道看公云欲窮千里目更上一層樓敏微笑敏問公云格物是物格是公云六六元來三十六敏將飯喂貓次公陡問南泉斬貓和尚因甚喂貓敏云雲月雖同溪山各異公曰能殺能活。

　　嘗語諸方曰新寧縣前有箇石獅子有時喚月嘶風有時東輥西操但不得將他動著動著即被他一口咬殺。

　　問如何是新寧境公曰無底籃盛山菌子沒絃琴操萬年松如何是境中人公曰退食每餐無米飯見賓恰會不來人問日用如何著力公曰牽象藕絲元不斷浙溪逆溯上瞿塘問如何得勘破一切公曰莫將絲繫風。

　　公治新五年戶增數倍邑無穿窬道不拾遺己酉正月奉例裁併於梁山新民因挽公不得乃畢送公至萬縣已距新七程矣公遂賦歸偈四首五載誰為副此機青山留我伴寒暉幸沾封典恩何渥得遂趨庭志不違拄杖著靴穿水去蒲團裝月帶涼歸年來人事如彈指贏得心空好拂衣勤民出政知誰力了了隨緣不借中戒石吼庭吞皜月蒲鞭拍掌笑春風神珠輝處頭頭露寶劍揮來面面通會得威音消息迥山流水住耳看松水到渠成祗善為遊行掉臂任吾之焚香坐久我忘我退食公餘誰是誰畢竟暖風吹到冷從教綠髮變成絲來來去去非來去道破人情有子規鞭起須彌駕起船就中著便下東川野橋流出鐘聲遠古渡撐開月影圓逐浪隨波今日句呈橈舞棹未生前折腰且自隨緣去落落閒閒不記年時西瞿和尚在萬公呈前偈瞿答偈云過量人來法法通如水波上湧千重水枯川竭長流處依舊青山綠水中公又答云箇中無法亦無通何處如波湧幾重倒嶽傾湫波浪闊何曾一滴滯胸中平日留心山水間山山水水得人閒自從吸盡西江後山是水兮水是山。

　　太守朱葵石茂時性悟居士禾之秀水人宰輔文恪公之後也以貴胄膺天眷歷宦有年垂老致仕游心放鶴洲日延名宿問道親炙雪嶠信費隱容甚久康熙己酉高峰南下公謁於天寧峰示以柏樹子話力參至忘寢食一日有省呈解於峰曰別處妥一件只是一件這裡會得一處妥處處妥又云看得本來面目分明原無貴無賤無貧無富無喜無怒無死無生峰曰只此數語居士可謂見到說到矣但時時保任念念操存直做到大休歇底田地得大自在得大受用施為運轉出沒卷舒任性而流無可不可連這保任操存四字一並忘卻更有甚麼參差錯謬關礙生死而不一了百當公禮拜而退從此工夫日密親朋來往不及塵世一語沈公赤肩是其道中友也峰還蜀公會眾拜送舟中呈冊索偈峰書數千言付之時年已八十有二矣。

　　文學李青眉性端居士墊江人父與高峰髫年同肄業公以世誼謁峰於崇聖值峰為眾入室公滿心伎癢乃移橙子於旁禮拜乞示話頭峰問居士移者何物公曰橙子峰曰好箇話頭於是行住坐臥只箇橙子放不下適慶忠老人至公禮見坐談永夜炳燭歸寮忠謂公曰居士遇燭滅時話頭亦可行路公於此有省衡山炳禪師聞公穎悟一日過崇聖問公曰話頭聻公豎一指山曰既是橙子因甚又上指頭去公曰無水不行船山顧峰微笑侍峰遷五雲受印後作偈達山曰五葉橫江已太孤嵩山九載復何圖誰知滿地含冤恨為問胡公念也無我亦曾經付囑來隨渠同看荻花開兒童便作風塵色故把雙峰腦後栽何期賺入浯江下江上乘風跨駿馬崇聖場頭快著鞭師並吾師冷笑也橙子拈來作話頭臨機豎指沒來由師因詢我指頭意我道船借水中流吾師十載拈黃葉我作兒啼不肯歇拾得黃金一笑休從教出篋飛成蝶其奈吾師狼毒何佯顛唱作釣魚歌五雲院裡輕相囑教我乘槎泛碧波因憶當年師二老何須舌上生青草推敲橙子一聯詩直至而今無可道偶入曹溪理舊遊西風拂面又新秋芒鞋吹到福城裡重禮猊臺玩樂丘山自青兮水自綠師顏如金語如玉追隨略領早暮間一聽高山流水曲。

　　次韻送童真禪師南行傷哉象末世祖道鮮弘人誰是主中主多為賓裡賓知君存大義令我羨能仁但得南遊去重敷上苑春。

　　文學張雙承性愨居士忠州人業儒尚道學族近高峰朝夕叩見峰數加鉗錘公志愈堅一日呈解於峰聲未絕峰遽問曰如何是佛答曰草蒲團。

　　舉僧問高峰六道眾生還具佛性也無峰云嗄拈曰塞滿虛空克遍法界本自尋常阿誰無分雖然如是還知高峰老漢答處麼科頭箕踞長松下白眼看他世上人復頌曰眾生六道幾何般換面改頭總亦然六月日頭到處熱三冬霜雪普天寒。

　　舉僧問高峰如何是為人一句峰便打僧云恁麼則辜負某甲也峰云山僧今日失利拈曰為憐三歲子不惜兩莖眉檢點將來可恨阿僧當面蹉過復頌曰為人一句猶如屎屁驀頭打也全無遮避承恩容易報恩難千古萬古空相憶。

別菴禪師同門錄卷下終


