嘉興大藏經（新文豐版）第 27 冊 No. B192 大休珠禪師語錄


　　曹溪大休珠禪師六會語錄總序

　　自達祖傳衣止于盧祖是有一花五葉之識曹溪為禪門之大宗猶夫洙泗為儒門之大宗也儒門以日月傳自十哲迄孟子藉有六經微言而諸儒輩出晦蝕反深禪門以一燈傳自馬馱迄葦渡始稱西來直指而嗣法爭光長夜復旦洙泗澹泊收拾不住者翻藉曹溪以灌溉之金絲堂鼓鐘寥闃無聞者悉托大雄殿鐘鼓以導揚之自唐宋迄明如王右丞蘇玉局王文成一輩世出世間伶俐英傑漢子日在詩書禮樂場中而濡染曹溪一滴以佐汪洋作略者固指不勝屈突況乎前身後身前波後波改頭換面翻筋轉斗總不越無始劫來個中一副性命根器者乎此儒佛圓通之解也五宗各別門庭究不越截斷眾流函蓋乾坤兩種義趣能截斷者必能函蓋而自青原迄曹洞畢竟函蓋之義趣居多能函蓋者必能截斷而自南嶽迄臨濟畢竟截斷之義趣居多二宗所有觭立可久可大若溈仰雲門法眼三宗就流傳語句離即參觀究無越二宗義趣其宗一出南嶽二出青原名分實合有傳無絕也埽道人目擊雲門湛天童密兩大老標幟江南繩鞋拄杖往還相錯得法於湛者輒自密來得法於密者輒自湛來只就大休和尚淵源溯而上之為象田即念為龍門石雨兩和上以洞上真鋼刮人眼膜者謂於濟上淵源不水乳針芥于曹洞不可也獨怪比來截斷門庭一切消歸函蓋欲剖濟與洞不得何煩以濟角洞此又洞濟圓通之解也埽道人滄桑後從南雍奉假還居東皋與白蓮古剎咫尺時得偕休和尚落草盤桓嘗屬作妙濟定隱兩錄弁辭矣甲午秋應張總鎮雲臺之請飛錫曹溪南華道場為余本師憨山肉祖中興之地余以步趨夙因瓣香托供棹送北閘外十餘里遇雨大注而返自此法翰數臨萬里覿面方委筆曹溪全錄總序附藏流通于楞嚴般堂而寂音俄至踐諾未遑賴有嗣法堂頭某公鳩工授梓于諸錄中約略存半始自越城天華而苕溪密印而大覺妙濟而檇李白蓮定隱而特首之以曹溪實終之以曹溪六會中橫說豎說熾然說無間說年來廣長舌已從一指頭遍覆三千大千世界矣到南華時安眾普說有云此道場六祖去後冷落千餘載憨山大師謝世又經三十餘秋法門衰相祖道荒涼山僧既入祖師門當行祖師事六祖憨師所立法則不可違犯所行規矩依而行之不可動著一絲毫許何故佛佛道仝豈有他哉又有設供獻六祖肉身拈香法語設供獻憨山大師肉身現在天峙崗法語又與埽道人手書有曹溪仗憨大師法則叢林尚井井有條大師自著年譜一到合山大眾如飢渴之得飲食望發板來永垂不朽云云因憶憨山曹溪大眾苦請匡山大眾苦留時有徼六祖靈得托骨之語再度庾嶺時有到水窮山盡處梅花無數嶺頭香之句意終曹溪兆已早見一到即擇地營塔恰歲而示寂更歷二紀之久其間迎龕五乳歸龕曹溪數四反覆始得肉身出現媲美盧祖死生去來全得自主的的威音那畔所希有事今休和尚一入曹溪而緇白歸之如市佛祖揚于中天五千眾集挈洞濟之綱維期月化成振宗教之領袖更復預知時至不昧先幾從曹溪與嗣法定隱鶴林茂公書𠳿𠳿諄諄累一千四百餘言無非雙樹垂足遺教痛切話頭直云今生不能再來不可說破令諸子動念又云九峰三遍出定灌溪七步而亡有七日來有擲筆逝有沐浴焚香陞座別眾上來尊宿恁麼自在只緣四相皆空五縕不有二六時中不落意思信口便道信步便行直來直去不見有一絲毫許佛法世法云云只此一書於末後一著何等徹底分明恰住二載年未及艾疾非沉痾遽命造龕刻期集眾立亡坐脫與祖師先後一揆曹溪耆宿始信寶林堂上行解齊彰死生無礙者自盧祖憨祖兩大師以迄休和尚而三也此真曹溪一滴可為洞濟圓通宗教圓通佛祖圓通儒釋圓通之明效大驗也因系以贊贊日靈山記莂萬古曹溪風幡大樹寶林菩提掀翻溟渤踢倒須彌優缽羅花虛空三現先覺先知去來快便說法度人誕登彼岸。

　　順治戊戌嘉平月望國子司業前戊辰二甲進士工部虞衡郎大理寺副憨祖親侍弟子福徵檇李道一居士埽菴譚貞默槃談謹譔

　　大休珠禪師語錄目錄序目錄卷第一(住曹溪南華禪寺目次)上堂晚參示眾法語卷第二(住檇李白蓮禪寺目次)上堂晚參示眾法語卷第三(住檇李定隱禪寺目次)上堂晚參示眾行實卷第四(住大覺妙濟禪寺目次)上堂晚參示眾法語機緣(附諸剎)卷第五(住湖州密印禪寺目次)上堂示眾頌古佛事雜著卷第六(住越城天華禪寺目次)百問上(附答頌)卷第七(住越城天華禪寺目次)百問下(附答頌)卷第八(住曹溪南華禪寺目次)書問上卷第九(住曹溪南華禪寺目次)書問下(附諸剎)卷第十(住曹溪南華禪寺目次)普說上卷第十一(住曹溪南華禪寺目次)普說下(附諸剎)卷第十二(住曹溪南華禪寺目次)偈讚附行狀塔銘

　　大休珠禪師語錄目錄終

大休珠禪師住曹溪南華禪寺語錄卷第一

　　侍者廣熙錄

　　瑞鹿法孫行信編次

　　順治甲午年六月初六日受總督兩廣大廳都督張國勛請住曹溪南華禪寺師於十月十五日進院當日總督兩廣部院大廳都督張國勛同鎮守南韶總府張瑋侄進忠暨闔山勤舊請上堂師至法座前拈疏云三千里外消息在試問諸人會也麼不是張公誠三請吾人焉肯入山阿維那宣疏畢指法座云一不做二不休放出從前六不收任他十地三賢聖看我全提向上酬遂陞座拈香云此一瓣香恭惟
北闕之至尊仰祝南山之萬壽洎滿朝文武闔國公卿伏願衛國衛民爵愈高而祿愈豐立綱立紀志愈堅而功愈固又拈香云耑為現今請主都督葵軒張公及韶州道鎮府縣廳衙儒學諸位尊官并鄉紳孝廉文學遠近檀那本山耆宿惟冀生生植般若之靈根世世結菩提之種子又拈香云此一瓣香佛佛授受祖祖相傳端為本寺開山六祖大師下傳曹洞正宗第三十四世象田即念現和尚用酬法乳之恩斂衣就座上首白椎云法筵龍象眾當觀第一義僧問寶林古剎六祖道場佛法重興請師酬唱師云千聖不傳進云今日蒙師親指示立地承當有幾人師云阿誰無分又僧問萬古乾坤一朝風月如何是南華新氣象師云一朝風月萬古乾坤進云恁麼則獨踞寰中權誘進看他天下幾知歸師云是甚麼人講恁麼話進云曹溪灘上水推磨也勝文殊向上機師云文章禮樂垂皇化劍戟干戈定太平僧禮拜師乃云義本無意如谷傳聲有響即應假名喚作第一義不過應彼來機原無拘繫既無心於彼此豈有象於去來浙中來時未嘗來錦帆高掛絕安排會得其中端的旨喫飯穿衣事事諧曹溪住定今已住始終一如無個事無中發用不尋常海納山容非容易四方八面一齊來就其爐韝不兒戲煉得身形似鶴形念念銷鎔事事備驀豎拂子云現前諸仁者聽取末後句上首復白椎云諦觀法王法法王法如是下座。

　　結制上堂拈香云這些子從來匝地普天今日拈來普天匝地熱向爐中供養象田即念老和尚用酬法乳之恩乃云年年此日有此結只為應個好時節拄杖靠壁冷光生竹篦底下黑漆漆擲拄杖云是甚麼聻高聲云不得動著(問答不錄)。

　　佛成道日張鎮臺請上堂盡道釋迦今日成道我道釋迦今日全身落草秪個無位真人踢著一跌便倒所以云道可道非常道十二時中休做造名可名非常名只貴一箭中紅心於中薦得端的旨喫飯穿衣本現成大休原不日大休示現僧中為知識鎮公本不曰荊翁亦爾應身在張宅一為宗門主一為儒門客車之輪鳥之翼扶持全憑一臂力靈山別後多年也冷地相逢不相識大眾還見靈山一會儼然麼良久云還委悉麼飯罷曳笻看山色滿目青松滿耳風下座。

　　上堂曹溪從來無佛法只要諸人盡放下趙州昔日曾有語新到師僧且喫茶。

　　上堂僧問清淨本然業從何來師展兩手云清淨本然業從何來乃云若恁麼問答直下會得不落意想清淨本然業從何來然而清淨俱不得善財彈指見彌勒下座。

　　上堂南贍部州打雷北俱盧州下雨東勝神州栽苗西牛賀州長米山僧縱目一觀不出吾王國裡喝一喝下座。

　　說戒上堂三次登壇四番羯磨正眼觀來一場懡㦬大眾登壇說戒也是好事為甚麼又道是一場懡㦬卓拄杖云自從舞遍三臺後拍拍原來總是歌。

　　上堂諸佛不曾迷眾生無悟處眾生不曾悟諸佛無迷處山僧不曾說大眾無聽處大眾不曾聞山僧無說處若能透此數關古今日月古今星辰古今天地許汝善入眾藝三昧證四十二般若波羅蜜門其或未然不得動著一絲毫許何故聻人歸大國方知貴水到瀟湘一樣清下座。

　　上堂僧問全機大用請和尚道一句將來師云不打老頭皮乃云曹溪不打老頭皮佛法何曾有欠虧是耶非耶三十棒個中那許著思惟卓拄杖下座。

　　元旦上堂拈香罷乃云百年三萬六千日惟有今朝最吉祥
皇恩佛德真難報每每年初三上香七尺烏藤無枝葉耀古騰今體放光秪恐諸人猶未會老大頻頻為舉揚大眾山僧舉揚去也卓拄杖一下。

　　上堂上首白椎云法筵龍象眾當觀第一義師云落二了也要會第一義麼向父母未生前會取山僧未陞座前會取大眾未雲集時會取若還不會憤丈夫志扣已而參參到極則處見天不是天地不是地山不是山水不是水向這裡翻轉身來見天依舊是天地依舊是地山水依舊是山水正是依然不改舊時人原是舊時行履處大眾且道差別在於何所良久云佛祖未生空劫外教我如何說向人僧問無法可說是名說法和尚陞座如何師云你這一問也是多的進云恁麼則四海英靈受煆煉五湖衲子盡鉗錘師云闍黎亦不在外進云垂絲釣盡千江月出海金鱗得自由師云三十棒進云輕輕提足龍門過惹得天花動地來師便打僧禮拜師卓拄杖下座。

　　解制上堂西堂心白禮拜起師豎拂云是甚麼堂云掬水月在手弄花香滿衣師云早知子如此春梅折一枝堂云中軍主將能行令不動干戈定太平師云試行一令看堂云劈開華嶽連天秀塞斷黃河水逆流師云任你就有翻雲手總在山僧掌握中堂云惟憑一滴曹溪水散作皇都內苑春師擲拂云與子一枝梅堂云不是狂兒多氣度秪因曾踏上頭關師云珍重遂付衣卷乃云垂手江頭數十秋不見金鱗吞釣鉤法戰場中能得勝拄地撐天出一頭東西南北從君去曹溪山中跡莫留騰身一擲千峰外葉落歸根始是秋舉圖書云大眾若向這裡道得一句今日與西堂同付眾無語師云印空印泥印水下座。

　　幻寄師設齋請上堂事理須知不外佛法豈可容情讓他英傑漢子一腳踏倒便行師召眾云且道向那裡去了揮拂子云從來東土無消息此去西天十萬程復舉僧問古德如何是本來空德云業障僧云如何是業障德云本來空大眾與麼會去如來禪祖師禪一串穿卻其或未然聽取一頌要知業障本來空語默言談露此宗龍歸大海滔天浪虎出山前一陣風遂下座。

　　佛誕南韶兵巡道周鎮守韶郡總府張韶州郡丞梅韶州別駕周南韶道大廳謝總府守備鄭請上堂師陞座拈香云恭惟釋迦文佛捨金輪之寶位子夜踰城脫珍御之龍衣青山斷髮又拈香云端為。

　　當今皇帝聖壽萬安欽願干戈寢息八表安康更冀滿朝文武及道鎮府廳諸位尊官生生游戲法海共作善友提攜世世廣作津梁佛法付囑有在斂衣就座云指天指地口嘮叨識得曹君罵老曹杓柄落在兒孫手未免惡水驀頭澆大眾還委悉麼拈拄杖云雲門大師來也卓一卓云國清才子貴家富小兒嬌。

　　上堂舉芭蕉因僧問如何是透法身句師曰一不得問二不得休僧云學人不會師曰第三度來與汝相見師頌曰一不問二不休法身不在嘴尖頭若然三度來相見走殺溈山水牯牛。

　　佛誕上堂今朝正是四月八處處叢林洗悉達惟有曹溪則不然從始至終無一法若謂說法度眾生淨眼無端著砂撒丈夫志氣本天然是則名為摩訶薩喝一喝下座。

　　端午上堂張聖翁問折蒲為劍如何斬魔殺鬼師云祖乃云五月五日午時書赤口毒蝎盡消除大抵候門深似海不勞枋上釘桃符喝一喝下座。

　　祖涅槃日上堂今朝正是八月三祖師示滅卸尊顏來時無口去無舌前三三與後三三下座。

　　結制上堂南華結制別無他格外風規略露些今日山僧來下釣離鉤一句辨龍蛇英靈不食鉤頭餌脫體相逢見作家還有是般人麼良久揮拂云真言無意真正無偏真悟不立真道不玄放曠無有來去縱橫不見其然只恁麼去猶涉廉纖不恁麼去掘地覓天畢竟如何大眾曹溪法道疏來久貴得其人接我肩下座(問答不錄)。

　　解制上堂百日期場今日解試問諸人悟未曾填溝塞壑無人會那事從來一坦平一坦平則且置如何是那事良久云墻角老梅生白玉溪頭嫩柳長黃金師到梅檀林眾弟子請上堂色心不二彼我無差迦葉微笑世尊拈花一似人前賣俏一似勾賊破家不若潯中居士各各守定生涯佛意祖意看破時中一一放下且道放下後如何秉心不負靈山囑堪作人天大丈夫下座。

　　晚參監院問如何是本來意師云本來無意進云揚眉瞬目豎拂敲床即且置請問和尚畢竟本來意在甚麼處師云即此揚眉瞬目處分明一著報君知張居士問菱角尖尖尖似錐意旨如何師云風吹柳絮毛毬走士云畢竟是甚麼意師云雨打梨花蛺蝶飛士禮拜云乞和尚分明指示師云此係圓覺經中所說居一切時不起妄念於諸妄心亦不息滅住妄想境不加了知於無了知不辨真實明明兩手分付了也妙喜恐人不會便頌云荷葉團團團似鏡菱角尖尖尖似錐風吹柳絮毛毬走雨打梨花蛺蝶飛將經安在上頌安在下看也得將頌安在上經安在下看也得但不得意想卜度恁麼會去便會去擬議思量無了時。

　　晚參師云我有一句子要與諸人說破恐汝開眼後罵我若不與汝說恐汝暗地裡疑我也罷看汝等俱是英俊上士特達高賢不若為汝說破良久云將謂我瞞你。

　　示眾前日昨日都說了何勞更用再躊躕學道只要心地空參禪秪貴偷心死憤憤然而用力參甕裡何曾走卻鱉會不會趙州東壁掛葫蘆金剛腦後三觔鐵喝一喝。

　　示眾雲生嶺畔風生雨雨後晴明一色天但得時中忘去就開言句句占機先。

　　示眾師以拄杖擊香卓云太煞不近人情動著胡打亂打未曾讀得古書不解之乎者也是以直不藏曲智者如聾如啞卓拄杖云哪於此若也薦得何勞東扯西扯擲拄杖下座。

　　除夕示眾爆竹聲中一歲除春風送煖入酴酥諸人打個回光看此事從來若個無參禪人豫先若不打徹臘月三十日到來眼光落地時如螃蟹落湯悔之晚矣看來當勇猛自警舊歲已過新歲又來大眾切莫唐喪光陰虛消信施異日閻羅老子盤算飯錢莫謂曹溪老漢不道豈不見只因差一念現出萬般形師到南京普惠寺眾請說法師云大辯不若訥大巧不若拙大智不如愚大音不如默世間人不肯退步看只管倚能向前壞了許多事辯士舌壞文人筆壞一切人善世事者俱被世事壞若肯退步看但將能會者一齊放下如初生孩子相似自然以混沌之氣挽迴天地之間原天地未分先有此理可見此理包乎天地若未會此理時中以智眼察之久久自會去珍重。

　　示禪人從上諸祖並無參話頭發疑情之說因今人偷心不死業習深重故方便將個話頭令人晝參夜參正要人人淘汰偷心業習耳但依此究到水窮山盡處銀山鐵壁時正與麼時過去事已過去了未來不必預思量現在心亦無所住只虛虛然隨緣過日久久定有輕安分。

　　參禪人心不恒或有一期而休者有半途而廢者或有住小院受徒眾而擔閣一生者皆是宿無靈骨於般若緣淺耳若能信力堅持深造大道管保出世無疑。

　　邇來禪者愈廣禪病愈多宗鏡詳之矣更有今時禪病略為說破或我慢自高而下視人者或心識紛飛學打口頭三昧無刻停息者或心術不端立身不正而學聖道者或空腹高心希望付授圖張虛名者禪病固多不克枚舉冀乎智者知非即捨他日共支祖道豈可量哉。

　　禪士家道不可不悟既悟捨悟名真悟福不可不脩脩如不脩名真脩悟不能捨爭奈猶存聖跡脩不能無必定心著馳求須是目前無闍黎此間無老僧始得。

　　南泉云不是心不是佛不是物說了也且道他說個甚麼不是心不是佛不是物說了也作麼生會參。

　　象田先師云天大事放下便了絲毫念縱之無窮誠哉是言也。

　　時當末法人心澆漓不遵古式纔得一知半解便肆口狂談非但不存厚道亦且長養全無秪恐臨行有失請看古人一生領眾有沐浴焚香別眾而逝者有擲筆而逝者有一喝而逝者有談笑而逝者有坐立而逝者試問諸兄能若是乎不然正所謂休良方子人皆有秪恐臨時不丈夫。

　　示渠演監院

　　達磨西來直指單傳不立文字何等乾淨今不稽古以文字障正理用道理塞天機誤人平生豈不見少林面壁二祖安心五祖栽松六祖舂碓這一起老漢真千古規模不似如今之人苟圖虛名東也亂統西也亂做小知小見蝸角之名不惟無益於人智者傍觀可發一笑上座是老誠人但行老誠事切莫混此惡套中至囑。

　　示映輝知客

　　達磨觀東震旦人得道者如麻似粟想子亦不在一粟之外萬望不可自棄子一發明自了而了人師恩親恩盡報也妙哉妙哉子一迷非不能度人亦且自墮苦哉苦哉。

　　示皎環上座

　　人人本有一段光明一被物蔽則不現前也子能事理俱遣人法雙忘自然如日月當空無所不燭也。

　　示以慈長老

　　佛法如大海公須具傾湫倒嶽之量而入法海淘鎔若以缸缽之器取去不見其淺添來不見其盈不惟不見邊表亦且徒其疲勞耳。

　　舉木椎師云百丈清規埋沒久矣本皆木作法訛將磬作椎乃擊椎云第一義一椎粉碎從他作者也愁眉。

　　掛鐘板師云既行曹溪道當扇曹洞風板宜三擊板鐘宜三擊鐘普願大眾齊出手不妨從此入圓通遂鳴。

卷第一


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住嘉興白蓮寺語錄卷第二

　　侍者德常錄

　　住持嗣法德一編次

　　入院上堂宣疏拈香祝聖罷乃就座維那白椎云法筵龍象眾當觀第一義師豎拂云是一是二上士一決一切了中下多聞多不信但自懷中解垢衣誰勞向外誇精進真覺大師好與一頓不合作賊人心虛今朝法筵初啟四眾雲臻倘有騎賊馬趁賊的出來𨁝跳看僧問如何是白蓮境師云門前雙井口朝天進云如何是境中人師云山僧今日多饒舌僧禮拜又僧出師問云你向未開口已前道將一句來僧擬議師震威便喝居士問我為法王即不問於法自在事如何師拈棒士便出師云恁麼則不自在也乃云有問有答落七落八無問無答守山鬼窟休問答莫守窟淨梵王宮生悉達吐水九龍天外來捧足七華從地發指天指地獨稱尊一棒當頭要打殺白蓮仔細簡點來動著些些正眼瞎大眾動著即正眼瞎作麼生是不瞎的正眼良久合掌云我不敢輕於汝等汝等皆當作佛維那再白椎云諦觀法王法法王法如是下座。

　　乳源上座請上堂師纔入法堂顧視左右云大眾有甚麼事麼眾無語遂陞座云法門寥落祖道垂秋若要扶起全賴大休休則不無作麼生說個扶的道理作抖身勢云抖擻多年穿破衲襤毿幾片逐雲飛復舉南泉云王老師自小養一頭水牯牛擬向溪東牧不免食他國王水草擬向溪西牧亦不免食他國王水草如今不免隨分納些些總不見得師云山僧亦有一頭水牯牛也不向溪東牧也不向溪西牧也不隨分納些些不使奔逸不縱驕奢得放下且放下是甚曲調歸堂喫茶下座。

　　上堂一不是二也非守真志滿逐物意移擲拂子下座僧出眾云大眾證明師云證明個甚麼僧便喝師便打。

　　結制本寺眾勤舊請上堂封起拄杖頭結卻衲僧口大家團圞頭畢竟有來由大眾有甚麼來繇聻卓拄杖云不是冤家不聚頭又卓一卓云不妨頭上又安頭下座(問答不錄)。

　　虞居士誕日請上堂白椎竟僧出禮拜起擬問師云維那說底甚麼僧無語師便打乃云居士今年五十九甲乙丙丁庚戊丑屈指從頭數得來數目總在山僧手其中一個好因緣自古春秋俱不有因齋慶讚示諸人只要人人獅子吼僧問如何是寒灰枯木去師云荷盡已無擎雨蓋菊殘猶有傲霜枝進云恁麼說則易轉身似覺難師云不唧溜漢僧禮拜師下座檀越汪振華封翁同李聖徵姚子謙二居士請上堂師云今日是本山護法汪居士同李居士姚居士設供請山僧陞於此座為大眾說些佛法若論佛法教山僧無下口處若說佛則汝等諸人各各腳跟下放光動地是個甚麼若說祖則白蓮恢張法席廣聚人天鉗錘衲子又是個甚麼若說禪則終日拈的示的露的又是個甚麼若說道則心裡悟的口裡說的耳裏聽的又是個甚麼與麼說話猶是隨緣赴感應彼來機若論佛法向上一毫也用不著何故聻說佛佛之一字吾不喜聞說祖祖師喚來洗腳若說禪道禪道不在口頭恁麼則說佛亦不得說祖亦不得說禪說道纔不得只此不得亦不可得既不可得秪如今日護法設齋命陞此座又且如何舉揚卓拄杖云流布葛藤無用處不如收捲過殘冬下座。

　　姚敬田居士誕日請上堂姚老今冬六十四問著生年不知數自謙老拙百無能我道其人有大智西天達磨不會禪東魯仲尼不識字山僧倒讀番本書卻把張三喚李四大眾為甚麼卻把張三喚李四喝一喝云只許老胡知不許老胡會。

　　元旦上堂一年三百六十日今朝又是從頭起拈香祝。

　　聖賀新年試問諸人委不委又拈香云更有一炷重拈出供養象田和尚嘴為甚麼不熏他鼻孔聻擊拂子云鼻孔在我手裡下座。

　　師誕日本寺眾勤舊請上堂師拈拄杖云拄杖子今年又添一歲了也且道拄杖子年多少與山僧齊年且道山僧年多少與拄杖子齊年擲下拄杖云拄杖子與山僧縛作一團拋向諸人面前漆桶不會打鼓普請看下座。

　　上堂出鄉半月餘眼睛對鼻孔囊中無一物拾得個骨董送入常住中庫司供大眾莫作佛法商量休作世諦儱侗召眾云既不許作佛法商量又不作世諦儱侗畢竟如何理會聻卓拄杖云步行踏斷流水聲大地山河掌握中復舉高峰云盡十方世界是個缽盂汝等諸人喫粥喫飯也在裡許屙屎放尿也在裡許行住坐臥乃至一動一靜總在裡許若也識得達磨大師只與你做得個洗腳奴子若也不識二時粥飯將甚麼喫參師云白蓮則不然盡十方世界雖是個缽盂喫粥喫飯也不在裡許屙屎放尿也不在裡許行住坐臥乃至一動一靜俱不在裡許若人識得達磨大師與汝做個同參若也不識燒茶用水炊飯用米喫得屙得福不思議僧問為尋知己即不問格外玄提事若何師云三塔灣七曲八曲進云恁麼則全機獨露超調御意外明宗信不通師云四依亭橫行豎行進云白蓮堂上獅子吼鳳凰州內浪滔天師云不勞讚嘆下座。

　　結制本寺眾勤舊同崑石王居士請上堂一年一度解一年一度結不是白蓮新規乃是諸方舊轍禪客相逢沒故新須信其中滋味別寒山騎虎入松林倒拈苕帚是拾得普化四方八面來臨濟堂前罵老賊二祖斷臂乞安心及至安心不可得大眾山僧從不解欺人所以一一為拈出擲拂子下座。

　　護法李斗如俞少泉同眾居士請上堂西堂問前百丈不落因果為甚麼墮卻野狐身師豎拂云不離這個進云後百丈不昧因果為甚麼脫卻野狐身師豎拂云亦不離這個進云不落不昧畢竟喚作甚麼師復豎拂云亦不離這個西堂云若無風擾雪怎顯凍梅香師云你只好做西堂侍者問大事未明如喪考妣大事已明為甚麼亦如喪考妣師云果是銅頭鐵額漢銀山鐵壁必須鑽者云如何是大事師云掃地去者禮拜起云恁麼則飢來喫飯睡來眠也無佛法也無禪師云纔沾滴水便解興波乃云前百丈不落因果墮野狐身豎拂云不離這個後百丈不昧因果脫野狐身豎拂云也不離這個不落不昧畢竟喚作甚麼復豎拂云總不離這個這個那個一齊按過要行便行要坐便坐擬議尋思成話墮放下拂子云阿呵呵還會麼知事少時煩惱少識人多兮是非多。

　　侍溪馮居士請上堂僧問鐘鼓已鳴識得了也正恁麼時請師答話師云但看未鳴前進云龍生金鳳子撞破碧琉璃白蓮相肯也無師云但識琴中趣何勞絃外聲進云覿面若無宗正眼焉知全露法王機師云三十棒乃云一路來一路去業識茫忙無本據如刀剖水風吹光個裏孰分麤與細喝一喝下座。

　　護法同香客請上堂參也參到無參處說也說到無說時參到無參處正好參說到無說時正好說假饒參說一齊撥孟八郎漢如何止遏所以道逢強即弱遇柔即剛廚房施主設齋香眾聞鼓響俱進齋堂莫管東來西來飽食饅頭粉湯或問其中旨婆舌為宣揚果珍李柰菜重芥薑若還不會再扣方丈下座。

　　上堂不談佛法不談禪暮雨連連朔月天會得其中端的旨大家喫飯了瞳眠忽有人來索飯錢作麼生支遣不見維那道法筵龍象眾當觀第一義你還是龍象眾麼若是龍象眾第一義作麼生觀若謂維那白椎處是第一義侍者送拂子來是第一義擊鼓撞鐘是第一義燭臺香爐是第一義佛殿三門是第一義說者聽者是第一義若與麼會秪成個逐色隨聲漢子於第一義中總沒交涉汝若要於此事相應當內不存知外不立見世法佛法一擔掀翻但飢來喫飯寒來著衣無絲毫繫念在心自然開口道著動步踏著且道踏著個甚麼今朝不覺連綿雨明日天晴再主張下座。

　　元旦淨圓勤舊請上堂拈香祝
聖畢乃云年新月新日新人人慶賀新春個個東拜西拜撞著無位真人新舊當家齊著力大家扶起破砂盆山僧亦不中途倦拄杖竭力把門撐卓一卓下座。

　　佛日師翁三周忌日上堂僧問昔日巴陵為雲門大師設忌有三轉語高峰為雪巖和尚設忌單單只有一句今日和尚為先老人設忌又且如何師云我這裡一句也無進云昔年今日先老人向甚麼處去也師云即今抖的進云即今又是個甚麼師豎拂云會麼進云雖然面目儼然在一番提起一番新便禮拜師乃云盡道師翁今日死某道師翁今日生生死去來尋常事為甚諸人特地驚若能言外知歸去撥著須教解翻身於中弗能親薦取十字街頭等個人卓拄杖下座。

　　解制上堂師云結制時東來西來解制時南去北去雖曰結拂子未嘗結何必東來西來雖曰解拂子未嘗解何必南去北去山僧老實為大眾說個事中間不在東西南北有飯喫飯有粥喫粥一日三餐千足萬足僧問九旬禁足大似畫地為牢忽有羅籠不住呼喚不回且道此人還在解結內麼師云風吹不響鈴兒草雨打無聲鼓子花進云獅子吼處乾坤裂毘盧頂上任縱橫遂以坐具頂頭而出師云可憐出盡家中醜致使傍觀笑破唇下座。

　　結制上堂百日期場今日始個事諸人自擦磨牙關咬定疑生死面皮翻轉疑團破疑團破銀山鐵壁都推倒得失存亡俱按過眾中還有是般人麼如無山僧下座往街收供擔頭上為諸人說破堂主問世尊說法四十九年未嘗說著一字和尚今日高登寶座闡揚大法未審說個甚麼師云汝見我說個甚麼堂云正令已行全體露那分南北與東西師云但得時中不瞌睡碧空原是舊蒼天堂云各家門首無為鏡炤破虛空舊面皮師云爭奈門對千竿竹猶有屋後萬株松堂云男兒不具超方眼焉識吾師顯大機便禮拜師下座。

　　師誕日眾職事請上堂山僧今年三十七辰巳午未申酉戌乙卯年己卯月丙午時辰丁酉日若將這些作生辰猶是眼中重添楔復召眾云既不將這些作生辰且道將甚麼作生辰良久云未出母胎度人已畢堂主問開口只說無生話如何是和尚生辰師云生也堂云恁麼則金風搖動澄潭月嶺外梅花徹體香師云但得無心並無事何勞南北與東西堂云洞上一宗開正眼分明全露法王機師云痛上加鞭策辭中更著詩下座。

　　解制晚參師垂語云白蓮不住資聖不居衲僧家向甚處安身好(時江南資聖寺請師)維那云擺手出長安師云新維那說舊話一僧作咳嗽聲師云作麼僧云某甲傷風師云子是真病乃云諸兄弟東去西去那事中間須仔細三條椽下好安身七尺單前非容易福薄身輕心不安途中切莫生他計逢溪先把杖頭探腳底恒將草鞋繫何故聻石頭路滑。

　　無瑕庵主請晚參師云久不到家鄉相逢語話長途中多風雨搭船坐中倉及至歸家已拄杖左右量長不是短圓不是方若能不在方圓上踢倒門前枯樹椿。

　　除夕晚參僧問如何函蓋乾坤句師云普如何是截斷眾流句師云住如何是隨波逐浪句師云今晚三十夜初一早商量乃云一年一年又一年一月一月又一月光陰易過人易老忙忙日月相催逼未透前三與後三腳跟底事黑漆漆朝參暮究不相似只為馳求不肯歇但把奔逸盡拋離此是山僧真秘訣秘訣不假於心思那許其中著言說龍樹昔年誹大乘自悔持刀把舌割諸大德參禪學道不為別事只要臘月三十日眼光落地時這一片田地四至界分著實分明今正其時還有著實分明底人麼良久云莫把是非來辨我平生穿鑿不相關。

　　晚參言前薦得猶成滯句後承當早已遲為恐諸人未勦絕吾今暫說不如斯擲拂子云吐膽傾肝俱說了不是飽參人不知。

　　結制示眾師云結制不覺經一七個事諸人畢未畢如未畢山僧為汝重剖析大眾但不得動著動著則頭破腦裂僧纔出師便打云動了也。

　　示眾有收有放鞭繩在手能殺能活鮮血淋漓是者等人方能喫佛飯穿佛衣受佛戒罵佛非不脩福不造罪隻手提起利剛錐佛也錐祖也錐何故聻良久云者裡無處著落莫怪山僧用鉗錘。

　　示眾卓拄杖云如是見如是知如是解不生法相拈拄杖云法相生也是凡是聖擲下拄杖云今夏常住淡薄一日三食冷飯大眾喫得肚脹行住坐臥如然好個參禪榜樣。

　　示眾僧問入理深談即不問七縱八橫事如何師云非公境界僧無語師云果然乃云入理深談朝三暮四出長安道七縱八橫具如是作略方堪荷擔吾宗復顧視左右云還有克家種草麼如無山僧為爾道破卓拄杖云者裡親薦取獨步任西東。

　　示眾僧纔出師便打又僧出師云三十棒僧無語師云蒼天蒼天乃云拄杖子橫打豎打不曾打著一個還有向未拈棒前撩起便行底麼。

　　因侍者有省示眾師云禪不屬參道不屬悟佛亦不成眾生不做向這裡摸著鼻孔一任隨緣放曠任性逍遙拗折拄杖放下腰包其或未然一狐疑了一狐疑江北江南問王老。

　　示眾師云寸絲不掛自然赤條條粒米不嚼各各飽齁齁即今身上穿底口裡喫底又明甚麼邊事還有撥轉此關者麼。

　　示眾師云三祗煉性脫落只在暫時八定四禪取證不離當處還有不假脩證者麼。

　　示霞山道者。

　　四生六道蓋為此○不明故有輪迴之相汝幸生富貴之家無衣食之逼正好趁色力康健時參究此道但看未生董宅之時這能語能言一點靈明在甚麼處安身既生之後能語能言復是何物者裡看得破念佛是誰不須問人矣。

　　參究用工之法不得放緩緩則被散亂妄想混擾難得成片名為間斷古云學道如鑽火逢煙切莫休直待金星現歸家始到頭思之。

　　人身難得佛法難聞世人匆匆混過一生向此門中問道有幾幸汝夙植善根得遇善知識發心參禪求出世因實難得耳但要信得及久久不退定有相應分也至囑。

　　掛鐘板師擊板一下云打破趙州關又擊一下云擊碎雲門普雪峰三輥毬禾山四打鼓普化掣風顛面壁是魯祖白蓮爐韝新開大者歡欣小者舞休歡舞復擊一擊云觀音妙智力能救世間苦。

卷第二


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住定隱寺語錄卷第三

　　侍者德閒錄

　　住持嗣法德茂編次

　　結制上堂定隱今冬結制要且不比往年多處宜減少處宜添或問添減何意向道千聖不然山僧直心直行從來不敢欺瞞不是德山托缽亦非婆子燒庵諸禪眾爾既一總不會切須擦褲磨肩咬緊一具牙齒捏定兩個粗拳莫管真如妄想將伊攪作一團上來一一都拈卻一處安兮處處安下座。

　　師誕日眾請上堂昨日觀音良誕今朝休老生辰古今從無二致何勞棄舊迎新大眾既無二致且道如何是一致見見之時見非是見見猶離見見不能及是瞿曇之一寂然不動感而遂通是老聃之一瞻之在前忽焉在後是仲尼之一作麼生是衲僧之一審契出師問云如何是一密云拄杖子撐天拄地師云拈卻拄杖又如何密轉身一喝師拈拂云識得一萬事畢我今付子龜毛拂長養十載後抽枝莫似諸方成狼藉付拂下座。

　　裕之西堂謝法請上堂佛佛授受祖祖相傳不過為寄信人七佛已後傳我釋迦文佛釋迦以祖位傳摩訶迦葉迦葉傳至達磨達磨為東土初祖初祖傳至六祖六祖傳青原青原傳至洞山价价傳至雲門澄師祖為三十二世祖傳寶壽方師翁翁傳象田現先師先師之道傳於山僧山僧傳付裕之滌公亦是寄信人耳大眾且道要他寄個甚麼信聻良久云問取裕之西堂拂拂子下座。

　　德慧道人六旬請上堂靈利衲僧不消一言良驥追風不加一鞭若還擬議思量向道且待驢年不擬議思量又且如何聻人天交接兩得相見所以道仁於慈合釋於儒合明於暗合悟於迷合智於愚合唯有拄杖子不屬諸數既不在數內且道要他何用拈拄杖云閒來攜去聽瀑布夜深拋向▆峰西卓一卓下座。

　　上堂舉僧問雲門撥塵見佛時如何雲門云佛亦是塵師頌曰撥塵見佛時如何那事還曾撥得麼佛亦是塵塵亦佛木人撫掌笑呵呵下座。

　　任公載居士四旬并祈嗣請上堂一有事二有理事理相融可知禮也拈拄杖卓一卓云惟這裡不屬事不屬理撥轉關頭可知禮也然後可以垂手三界之中任你求壽命得壽命求智慧得智慧求男女得男女求官位得官位遂拈拄杖劃一劃云若不劃斷葛藤幾乎流布都監問過去心不可得現在心不可得未來心不可得得個甚麼師云各各眉毛眼上橫曳杖便下座。

　　師誕日潯中弟子就梅檀林請上堂僧問世尊初生即不問吾師壽量事如何師云今年四十進云恁麼處處綠楊堪繫馬家家有路透長安師打云也少這一棒不得僧禮拜云謝師之恩師云面赤不如語直乃云山僧今年方四十本命元辰記不得六十甲子數將來未出母胎度人畢師召眾云大眾還會麼若也會得佛殿咬住山門脊若也不會山門咬住佛殿脊會與不會即且置秪如者僧問山僧壽量山僧答伊今年四十謂復是佛法聻謂復是世法卓拄杖云還委悉麼揭諦揭諦僧揭諦摩訶般若波羅蜜下座師誕日潯中必成無瑕上生定水菴主請上堂僧問法身不墮諸數幻身豈能長久法身向上事乞師指示師云脫下破襤衫不著清淨襖乃云脫下破襤衫不著清淨襖法身不墮諸數幻身豈能長久向上向下一齊拈到處逢人誇好手南北東西任意遊牯牛食盡溪頭草喝一喝必成問自古至今原不二不生不滅事如何師云領取話頭成便禮拜云法王座上獅子吼點破娘生鐵面皮師下座。

　　巨木知藏為師慶誕請上堂僧問個中事不涉春秋今世門豈免法臘請師指出無量壽師云天之高地之厚僧禮拜云謝和尚答話師云口是禍門乃云天之高地之厚便是當人無量壽任他地裂與山崩更於何處添休咎個中事不涉春秋今世門未免法臘不惟山僧獨如然歷代祖師亦如法源禪人休兜搭我今指你安身法但得身心總不依於此百中而百發喝一喝復舉韓文公訪大顛問曰和尚春秋多少顛提起數珠云會麼公日不會大顛云晝夜一百八公不曉遂回次日再來至門前見首座舉前話問意旨如何首座扣齒三下及見大顛復理前問大顛亦扣齒三下公曰原來佛法無兩般大顛云是何道理公曰適來問首座亦如是大顛遂召首座是汝如此對否座曰是大顛便打趁出院師以拂子拂一拂云若向這裡會得如天普蓋似地普擎將大顛首座鼻孔一串穿卻試問諸人還簡點得出麼若簡點不出聽取山僧一頌三三兩兩絕商量個事從來不覆藏擬問其中何意旨車行陸路水行航下座。

　　付階一禪人上堂一處真處處真頭頭盡是本來人真實顯時聲不現正體堂堂沒卻身遂顧視左右云作麼生是堂堂正體向這裡道得一句與汝一柄拂子去為人階一出師云那裡是堂堂正體階云頂天立地師云未是更道階云那個男兒不丈夫師云為甚麼要從這裡去階云怎怪得某甲師云珍重遂付衣拂下座。

　　都監領西塘眾居士請上堂昨日一場佛事今朝揭過一班以如意擊香几云文殊堂裡萬菩薩夜來盡向此中參下座。

　　師誕日解制眾鄉紳為師祝壽請上堂僧問中人以上不可以語下中人以下不可以語上秪如上下人一齊來和尚如何接待師云山僧住持事繁乃云昨夜偶爾燈花爆知有文星入寺來門前波浪如雲聚始信潮音迅似雷手攜仲尼日月腰懸佛祖靈符毘盧頂上大方獨步到這裡說甚麼中人以上不可以語下中人以下不可以語上更有甚麼生可慶更有甚麼制可解說生說滅說解說結總是眼中著楔殊不知衲僧胸量寬如海宰相肚裡好撐船拈拄杖卓一卓喝一喝下座。

　　上堂若論法身向上事有口道不得諸人睡著時若薦得略較些子忽然翻身推下枕頭略較些子縱目觀來眼前無物略較些子信口道來胸中無義略較些子信手拈來不見一法略較些子信步行去不意高下略較些子驀拈拄杖云拄杖子聞山僧與麼道傍不肯卓一卓云略較些子大眾若到諸方莫道山僧與諸子說老婆禪復卓拄杖下座。

　　晚參師云結制已來經二七那事全然沒巴鼻擬欲將心待悟時敢保老兄猶未徹更有一個好良方但把追求一齊歇行住坐臥總如然撞見銀山并鐵壁朝鐵壁暮鐵壁十二時中俱鐵壁人人沒奈鐵壁何我道鐵壁好消息大眾且道是甚麼消息以竹篦擊案云百雜碎。

　　解制晚參師拈如意云正月二十這公案四月初一方勦絕即令這裡許多人人人有口難分雪不使意馬亂奔馳其中有個真消息且道是甚消息以如意打○云急急如令敕。

　　結制慈風大德詣示眾看看不覺十月一農家收割將已畢衲僧急透那重關撥著從教腦門裂直須一箭透梵天十八諸天也驚喫炷香禮拜白方丈拈棒劈頭便打出屈屈屈。

　　護法振華汪居士同聖徵李居士彰甫徐居士并兩序職事請說行腳。

　　師云醜態多年不敢輕布逼不由人今朝始露山僧生於楊州府泰州華家莊家遭回祿移居柯家堡父周公南津早喪母紀氏寡居三十餘年因家務牽纏不習儒業十三歲月素十五歲畢婚雖娶而律身童真從無慾念共房七載故不生養每見破衲僧喜甚追隨不捨凡見人死心甚驚怖自謂形骸尚在說話的到那裏去了忖想如癡欲訪明師出家母親不許耽遲到二十二歲因不事家務不喜室人室人是年自縊雖家資罄盡心中甚喜又少一種纏縛也一夜自坐房內將剪刀剪去頭髮一半并寫遺書表散田園什物因兄不孝將母親拜托二姊明晨早起假稱討債逃至河[(土*乃)/土]場西方菴德心老師處欲求剃度母親得遺書痛哭自尋到西方菴逼回家山僧苦求云老母若肯放子出家近所還可相見若決不肯逃上天童恐今生不能會面也老母見苦留不住只得許可山僧是日設茶胡跪姊丈趙楚雲前告曰老母終身全仗老兄老母哭倒於地時丙子冬臘月八日也母送至安豐場清淨菴越門和尚披剃蕭民台為我設齋師命廚房燒火三月師一日見山僧手指碎裂復命方丈充侍者吾師待人尊嚴日不許蹔刻坐夜不許伸足臥目不許邪視咳不許大聲夜則以絛縛足而睡日則拱立端莊如是一年不幸我師長往臨終囑本源兄曰此子儘可彫琢子善提攜勿使狂往丁丑同本兄往天童受具參密雲老和尚一見胡跪問曰弟子千里而來特為決擇生死請師一決童打云小小年紀有甚麼生死出方丈後憤憤然行住坐臥只憤憤然在廚房菜鍋上燒火兩月忽患手𤸚一病幾死半月少瘥有同單中和老師云汝是初出家此是聖人道場汝夙有愆尤故多魔障乃護法神不許汝登三寶地當精誠懺悔山僧依教三年衣不解帶脅不至蓆但五更初拜大悲觀世音香一炷然臂香三炷以懺往昔冤愆是冬結制藏堂進堂後行不知行坐不知坐普梆雖隨眾如有氣死人相似一日立在方丈外聞有人言無心方合道即身心廓落一輕得個入處便進方丈問曰若人識得心大地無寸土某即今覓心了不可得又識個甚麼心童云你即今在甚處遂頓足云在者裡童云你且去明日來那時山僧便會得個擎拳豎指道理時朝宗和尚為西堂一日山僧纔跨入門堂拈棒便打山僧奪住棒云剩貨多年不勞賣弄堂奪杖云偏要賣把你山僧推西堂一推云切莫塗汙人好便行西堂趕出云今冬五百眾中剛得半個聖人一日又進方丈問曰不涉凡情不作聖解便恁麼去時如何童纔拈棒山僧把住云到這裏總用不著戊寅年往紹興府顯聖寺參爾密和尚正值講華嚴合論一見就跪問云尋行數墨猶涉廉纖作麼生是了生脫死一句密云一覽大藏証無為山僧纔擬開口密大笑推出山僧復疑又參三年己卯年往五雲門六如和尚處過夏是冬起單往廣孝寺參具德和尚命燒火一期一日具師問曰趙州道無你作麼生會山僧便喝具日不是你何不問我山僧問曰趙州道無意作麼生具云嗥嗥嗥山僧於此決疑其冬具師鉗錘妙密脫卸許多礙膺庚辰春復上顯聖聽爾密和尚思益梵天經一期期畢往紹興府昌安門外硃砂菴聽慧融法師法華經一期期畢復進雲門尋本源兄大病一場病中作主不得那時慚惶容身無地又上顯聖親近爾密和尚時病未全愈十月結制似乎進堂不得預夜然香禱告龍天十方諸佛願加被我願此期內徹法源底報佛深恩進堂後胸中逼逼塞塞雖不參話頭只是萬緣放下著力逼拶去逼到半期一日浴堂洗浴只是迥迥然凝定正穿衣時似乎乾坤翻轉四大分散隨頌兜率三問一即今性在甚麼處舉止何時不露布會得觸目是菩提達者同遊涅槃路(二)眼光落地作麼脫通身是口難分雪也要當人獨自知不知卻問天邊月三四大分張甚處去撩起便行無拘繫脫下草鞋赤腳行無住處時無住處辛巳年往上蔣甘露菴又聽慧融法師楞嚴經一期期畢同本源兄往東山再覲爾密和尚是冬鋪堂行苦行求福見首座小參不濟自打點為人期畢參象田先師正值平地先師問曰趙州道無又道有汝試道看山僧云師手中是把木扒某手內是把鐵搭隨頌曰趙州狗子佛性無眼上眉毛會也麼剎竿頭上挑日月木人撫掌笑呵呵先師云有聻又頌曰有無佛性趙州狗七七依然四十九可笑當年老趙州好路不行草裏走先師大喜親近一載每室中盤桓深相契合便欲分付山僧不意欲速又往天華聽法華經經畢聞先師示寂慟哭流涕者幾幾法華期畢竟往天台護國寺參嘯雲和尚一見嘯問曰那裏來曰象田來嘯曰到這裏做甚麼山僧曰到則親到做則不做甚麼嘯曰要做洞上兒孫須會吾家宗旨且問如何是正中偏答曰和尚問學人曰如何是偏中正答曰學人答和尚曰如何是正中來答曰某甲昨日到天台曰如何是兼中至答曰濫泥之中防毒刺曰如何是兼中到答曰泥牛踏破潭底月嘯大喜壬午春參石奇和尚於靈鷲寺正值上堂山僧出問曰某向江南走一回不曾看見個乾淨衲僧且道衲僧家如何行履靈曰你自摸索看山僧曰學人到這裏無下手處靈打云也少這一棒不得山僧搖手云也是多的因石和尚退居仙居景星岩山僧往台州府雲峰寺湛明律師處閱藏二年湛師命為尊証二期癸未復到象田拜先師龕時古靈兄閉關象田為之盤桓此人道眼不明重言貶駁古云某非其人先象田有法衣一領臨終分付以待兄來山僧不顧直往寶壽參雨老和尚古將衣卷密送寶壽方丈老和尚一見問曰那裏人答曰楊州人老人曰我不問汝楊州答曰和尚背後是甚麼老人拈起禪衣角山僧舉袖云某是件衲衣老人曰有甚交涉山僧曰有甚交涉老人點頭三下命上龍門充維那和尚一日上堂山僧出問曰昔日薰長老今日是吾師一來又一往且道為何事老人曰你道為何事山僧顧視左右云大眾莫是這件事麼甲申正月乃老和尚誕日將象田法衣源流當堂分付因不敢負象田雖親承寶壽付囑而嗣法象田老和尚偈曰一領破袈裟今又缺一角汝師留與汝我今為蓋卻象耕鳥為耘異類行不群有時苗秀實表信露衣紋付後即受古靈兄請并老人命主持象田冬間結制一期因舊當家作祟臘八期畢飄然辭謝是夜出山自恨年幼行淺意欲陸沉眾中潛行密行故三年無襖五年無褲直往天童茶房燒火未久眾知不能果願即往南海普陀山意欲行苦供眾奈人境紛紛難以駐足乙酉年往滃州山頂黃楊尖上住靜禁足掩關一載後象田得知命僧午輪連請者三以偈卻曰看他上古亦曾為驀直渡江不我歸此去去時真果去合國人追追不回午輪再四請應秀峰山權結冬期因年荒糧不足又受倪周二鄉紳請住上虞瑞象寺丙戌年有陶章請住持會稽天華寺其冬結制開堂說戒相從者眾自念世亂紛紛聚散不久且象田一枝佛法將斷全賴山僧一人恐一不測則辜負先人故不避譏呵付囑幾人丁亥春往佛日打齋謝法老和尚命為西堂期畢受烏鎮唐沈孔眾鄉紳請住持密印寺二載己丑冬赴白蓮之請自悔從前狼籍如今把緊繩頭雖坐方丈更慚福薄日負栲栳打飯供眾以效淵祖遺風即今出世弘道不敢自懈抖擻精神接引後昆報佛祖恩汝等諸人參須如是參悟須如是悟行須如是行知識如是做不枉為人不枉為僧方名上報四重恩下濟三途苦山僧久蘊不發正恐斷送平人今夜因護法懇請之誠只得揚沙撒土明眼人前一場笑具且道笑個甚麼良久云阿誰不掛眉間劍何必搖唇惑亂人。


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住大覺玅濟寺語錄卷第四

　　侍者行海錄

　　瑞鹿法孫行信編次

　　入院上堂師至法座前拂坐具云大眾向者裡一肩擔當有甚麼難遂陞座拈香祝
聖罷又拈香云者些子前已三番洩露而今再四披宣令其未聞者聞未見者見熱向爐中專申供養象田堂上傳曹洞正宗第三十四世即念老和尚用酬法乳之恩乃就座維那白椎云法筵龍象眾當觀第一義師云今當八月二十五玅濟擊動虛空鼓十方世界一齊聞免得昭公道遍普山僧竭力為法門信手拈來俱是土前壁倒渠修後壁崩渠補瓦礫翻成帝釋宮草木叢林咸起舞一舞舞到兜率陀天驚得主空神主風神奔競無門連聲叫苦良久云休叫苦此是衲僧之莽鹵喝一喝維那再白椎云諦觀法王法法王法如是下座。

　　重陽日石林上座請上堂一處淨時處處淨九月九日重陽令一處垢時處處垢說法陞堂成漏逗衲僧獨脫兩重關到處從緣獅子吼召眾云還有獨脫者麼眾無語師良久云不見道一心不生萬法無咎下座。

　　結制上堂維那問大冶爐韝烹佛烹祖惡辣鉗錘煆聖煆凡秪如個鐵額銅頭的人到來又作麼生師云趁出三門外進云為甚如此師云自首免罪進云恁麼則玅濟堂前遭點額翻身湧浪出蛟門師便打那便喝師又打云再𨁝跳看那云早已露布了也師復打乃云諸方今日結制個個說寒道熱玅濟一味尋常不解費唇費舌火種頭邊本自然前後枯柴任我折滿瓶水煮地爐茶飲不飲兮從君悅若還向外打之遶分明平地上喫跌不將閒事掛心頭乃是山家第一訣下座。

　　送法衣至錦山觀音寺越峰徹公領居士請上堂老人信步出山遊倏爾金風體露秋糞掃堆頭燒黃葉杖藜撥出火柴頭驀拈拄杖云者個火柴頭從密印堂前分付已久老僧囑云住山燒這火柴頭行時踏這火柴頭動手捉這火柴頭示人擲出火柴頭徹公則依教奉行住山也燒過行時也踏過動手也捉過示人也擲過一擲擲向他方國土乃至四大部洲東洋大海外卻來陳白老僧老僧曰恭賀恭賀恰好恰好與麼為人庶不草草連卓拄杖下座。

　　出隊歸上堂僧問如何是祖師西來意師云眼上眉毛八字栽僧禮拜師乃云幾番去了幾番來眼上眉毛八字栽一一與君都說了何勞特地問西來下座霞山請上堂佛非佛心非心撥轉天關正眼親佛即心心即佛冷地看他是何物穿衣喫飯謂平常喚作平常又怎得既道平常總不然糞掃叢中堆荊棘荊棘堆頭夜神珠炤天炤地明歷歷薰菴主須委悉他日逢人謾拈出忽然拈出時如何黑漆漆。

　　元旦上堂拈香祝
聖畢乃云舊年已過了新年無處躲新舊與去來同坑無異土擲拂子下座。

　　師誕日職事請上堂若論佛法向上則三世諸佛歷代祖師天下老和尚到這裡也須亡鋒結舌說生說滅說解脫說真如說佛祖說眾生總是平地上喫交若向下論則山林樹木草芥人畜鳶飛戾天魚躍於淵乃至十二類生一一具大作用放大光明助顯實相義如山僧去年生日也是者一日今年生日也是者一日明年生日也是者一日又作麼生論即今拜的拜賀的賀又是甚麼義還委悉麼良久云三世古今包不住何妨赤腳上天台僧問風恬浪靜絕無人知是個甚麼師云我亦如是子亦如是進云還得相續去麼師云又要從始起進云不相續但知有去去後又如何師云甕裡何曾走卻鱉僧禮拜師下座。

　　上堂昨夜有個師僧到今晨作別上天台為我傳句知心話寄信寒山拾得來大眾且道要二大老來做甚麼良久云我亦不知。

　　廣慧和尚至引座師云生平秪個知心友十載相分似夢場幸而法駕臨門也須知兩兩不成雙大眾既是兩兩為甚不成雙聻良久云問取本源和尚下座天童護國二和尚訃音至上堂一謂天童林一謂護國嘯一人教通禪一人禪通教宗教並拈提無處不驗到惜哉度世師法幢今已倒麈尾尖頭蛛網結法堂門前長青草因緣謝世是其時折合終歸炭裡好付四禪人衣拂上堂三十年來海上覓昨夜撞著四個賊和贓捉敗俱打翻各與三十齊趕出南天台北五臺東西南北從君適及至歸來白父知假鼠咬櫃因繇說乃揮拂云不消說不消說綽綽有餘做得做得下座。

　　大悲菩薩誕日解制知浴明心請上堂百日期場方始解大悲今日受生時明公擬問源頭路白藕池邊栽一枝栽不栽即且止試問諸人如何是源頭路還是知浴打化為眾勞心是源頭路耶還是監院上香大眾作禮是源頭路耶若謂知浴打化為源頭路假饒盡大地是個檀那以那個為源頭路若化不著且喜沒交涉若謂監院燒香大眾作禮為源頭路秪如堂外燒火的燒火掃地的掃地送客的送客迎賓的迎賓擂鼓的擂鼓撞鐘的撞鐘處處是源頭路若摸索不著且喜沒交涉且道畢竟如何是源頭路聻擲拂子云橫身一擲是非外獨個閒人天地間後堂問機前薦得絕廉纖離見離聞出蓋纏不用拈提并棒喝請師速道個中玄師云放子三十棒堂云龍門浪暖翻身過霹靂何曾透頂來師便打。

　　必成菴主領眾請上堂上首白椎竟師云第一義諦一椎粉碎了也一粉碎後便盡卻今時盡卻今時卻向那邊行履那邊行履時見天不是天見地不是地見山不是山見水不是水向那裡打個轉身卻向這邊行履見天依舊是天見地依舊是地見山依舊是山見水依舊是水正是溈山道這邊那邊應用不缺大眾且道作麼生甄別良久云鵝王擇乳素非鴨類必成問秪如大地無寸草且道水牯牛以何為食師云一日三食飽不休進云畢竟是甚麼食師豎拂子云我不欺汝進云恁麼則口吞佛祖眼蓋乾坤去也師云不信道成禮拜師下座。

　　上堂盡道萬法咸歸一據我觀來一也無家貧赤骨條條地渾身上下任摩挲摩挲不著處遍體生光遍體生光時摩挲無處所此事不惟山野如然則君亦如然臣亦如然智者亦如然愚者亦如然即今說者聽者一一如然若如然者也是若不如然者也是大眾如然者固是為甚麼不如然者也是良久云羿善射時無他力寡盪行舟卻宛然擲拂子下座。

　　佛誕日為真念禪人披剃上堂出家本為無為法脫下藍衫著破衲莫謂修行不苦辛我也曾把辛苦踏朝也參兮暮也參四威儀中如是參參得萬念冷如灰個裡討個安心法但得心安身亦安夙種靈苗從此發更加四願以相資愍心再把眾生拔行一丈來說一尺十二時中當觀察念禪人且道觀察的是個甚麼良久云今朝是初八下座。

　　付臥雲禪人上堂披衣登法座識者合知歸問著曹源路君當為指揮遂授衣拂下座。

　　章婆子請上堂舉臺山婆子凡有僧問臺山路向甚麼處去婆云驀直去僧纔行婆云好個師僧又恁去趙州聞云待我去勘破這老婆州如前問婆如前答州回謂眾云這老婆被我勘破了也師召眾云前後問答一般且道那裡是他勘破處聻眾無語師云未出門時先動棒猶然遲卻幾多時僧問勘破婆子即且置覿面提持事若何師云背後的一場懡㦬僧禮拜起云咦夜深不向蘆灣泊迥脫中間與兩頭師云氣急殺人下座。

　　結制上堂拈香云此一瓣香冤有頭債有主偶爾狹路相逢至今恨入骨髓熱向爐中供養象田堂上即念老和尚用酬法乳之恩斂衣就座僧問大開爐煹鋾鑄聖凡末後重關請師拈出師云但得雪消後自然春到來乃云盡道今日結制山僧今朝結舌結制與結舌是同還是別一二三四五六七七六五四三二一搕[搕-去+天]堆邊蘿蔔頭十字街前攤瓦礫擬心於此覓玄微管保驢年猶未徹喝一喝下座。

　　解制晚參僧問一句了然如何得脫塵離垢師云團團離海嶠漸漸出雲衢進云恁麼則蓋天蓋地去也師便打云不出山僧這一棒乃舉洞山云諸兄弟東去西去直須向萬里無寸草去有者道出門便是草又有道不出門亦是草芊芊地師云二尊宿恁麼答話未免落草山僧不解落草諸人不得草草要識洞山麼一句明明都說了行人莫與路為仇。

　　晚參僧問如何是大道師云恁麼大道僧無語師便打乃云大道只在目前要且目前難睹既在目前因甚麼難睹薰風自南來殿角生微涼。

　　因絕糧師密至湖中打化歸示眾鐵錘無孔向空拋多少時流陷寂寥大道若無過量者如何留得到今朝。

　　掛鐘板法語昨日有今朝今朝有昨日昨日與今朝切忌生分別莫分別板是木鐘是鐵輕輕擊著俱漏泄遂鳴。

　　示密嚴定書記

　　南禪師住黃龍四十年坐鎮道場不動聲色今人住一破院逞僥倖爭人我遂使攪壞叢林分煙散眾有傷法門規範深望吾徒萬勿鹵莽。

　　近時學人有多種病捨迷求悟是病避喧求靜是病好名為人是病好利授人是病汝但一齊放下入荒田不檢草信(手拈)來卻好為善知識道眼清明透盡今古差別然後出世導人開口動舌翻人窠臼點人病根令人心悅誠服久則聲名流布寰宇浩歸湖海衲子望振佛祖之道夫復何難。

　　至誠之極可以感天地動鬼神始名道人或面是背非虛詞裝點從無一實非特不能感天地動鬼神秪恐人亦不足信矣。

　　為人師者不是細事自悟自說自行自了然後以斯道而覺斯民若說在一邊行在一邊非但不能自悟欲令人出世難矣哉。

　　上堂說法單提向上所為決了生死不曾教你鋪文理念詩章任汝年年念期期念念到臨末稍頭門下出了許多詩僧致使法門衰敗祖道寒涼殆將佛法掃地矣念詩章者罪過不少。

　　示石林起參頭

　　佛法凋零人心膚淺少有一知半解打點為人再不忖己之才足不足德業充不充人品端不端一味希望付授貪名圖利使人人厭憎何益之有擔荷此事者原非小小一人悟道出世地神告報虛空神虛空神告報非非想天非非想天遞相告報下界有人得道有濟人分子能若是乎不則無益有損作之胡為慎之。

　　道人家直須一物不攀始似衲子氣宇若攀佛被佛礙攀祖被祖礙乃至攀禪道被禪道礙所以道上無攀仰下絕己躬佛祖禪道尚不許攀何況孜孜于貨利耶出家本是個無事人反生多事累及身心山僧以直言告子能簞瓢隻杖破衲翛然有時雲行鳥飛於天地有時埋頭裹足於人間得不快哉。

　　出世弘道豈屬有心時節若至如水朝宗遮攔不住何得求繼聖道圖耀虛名討院開堂濫廁法位徒增笑具何益之有子肯抱道豎德三二十年待龍天推出自然馨香遍界比前強圖則霄壤矣。

　　天然羽公從北京封一白紙上師師接開笑謂來僧曰子行與我寄三十棒去即大書偈曰腳跟未動猶乖步萬里程途白紙來三十烏藤今贈子昔日同風且謾猜。

　　問答機緣

　　僧問正恁來時如何師以拄杖左邊卓云走過這邊著進云不恁來時如何師以拄杖右邊卓云走過那邊著進云總不與麼來時如何師放下拄杖云速禮三拜。

　　師一日落堂見僧瞌睡師打云無見無聞無夢無想時主人公在甚麼處僧拍膝一下云在這裡師打云不是僧云且謾打待某甲再道師云速道僧云醒醒的直是醒醒瞌睡的直是瞌睡師復打云蹉過不少。

　　師問眾云乾屎橛作麼生會眾默然侍者以蒲團頂頭而出師休去。

　　師問僧甚麼物恁麼來僧云如人飲水冷煖自知師云知後如何僧云甚麼物恁麼來師云如人飲水冷煖自知。

　　僧問依然不改舊時人一句作麼生道師云那個舊時人僧擬議師云改了也。

　　僧問罪性不在內外中間在甚麼處師云不在內外中間。

　　僧問善財參遍處黑荳未生芽意旨如何師云縱橫不落有無機。

　　僧問不立階級的人如何接待師云朝打三千暮打八百。

　　一夜眾經行師伸足攔住云道道看眾無語師云彼此是隻腳為甚不會。

　　滄溟侍者問大千世界終歸毀壞且道世界壞時還有不壞的麼師云有進云那個不壞的師云鎮州蘿蔔頭。

　　僧問動者靜之基靜者動之本除卻動靜又將甚麼喚作基本師云逢人但恁麼舉。

　　問承師有言仲無臂手捏住天下人假若沒影的人來又作麼生捏師打云說得有理。

　　僧問從緣薦得相應疾聲未絕師翹足云薦薦看僧佇思師復問適纔汝從那邊走來這邊會麼僧云不會師起身走三步復坐下云莫謂我瞞汝。

　　僧問那個是本來面目師仰身云眼閉腳直。

　　一晚眾進方丈開示畢將出師召云走來眾回首師云將謂別有那。

　　入室師問維那僧問雲門一念不生還有過也無雲門云須彌山意旨如何那云某但一念不生師云須彌山聻那禮拜起便喝師打云好一座須彌山。

　　僧云請師直指師以竹篦擢退云曲多少。

　　僧問一念未生前那個是學人自己師云一念未生前僧云畢竟那個是自己師云苦哉。

　　一僧忽跳下禪床叉手問云這是個甚麼道理師亦叉手云是這個道理。

　　一僧辭師師云途中善為僧云某甲參禪則不能途中善為師云也非分外僧云如何是分內事師以手指云驀直去僧便行師云當真那。

　　師問密契惠云有一物上拄天下拄地常在日用中日用中收不得且道是麼物惠作抖身勢云通身是遍身是師云雲門道扇子𨁝跳上三十三天汝作麼主會惠云拄杖子向和尚道了也師云拈卻拄杖子又道個甚麼惠便喝師便打。

　　僧參師問那裡來僧云湖廣師云黃梅近日有人麼僧云有一人只是不會這一著子師云如何是這一著子僧云即今舉似和尚師云放汝三十棒。

　　師問僧喚作是不得喚作非不得畢竟如何僧云某甲便恁麼去師云急走過。

　　僧問猛虎當路時如何師打云喪身失命。

　　師謂僧曰我莫打汝莫喝覿面提撕意若何僧便喝師打云為甚麼忘前失後。

　　師問裕之云不是心不是佛不是物是個甚麼裕云不識師云因甚不識裕云恐落諸數師又問狗子無佛性你作麼生會裕云殺人不用刀師云狗子有佛性聻裕云活人須用劍師又問我手何似佛手裕云切忌拏三道九師云我腳何似驢腳裕云逢人不得動著師云人人有個生緣作麼生是你的生緣裕便喝師便打云不得忘卻這一棒。

　　僧參師問那裡來僧云下路師云未動步時早喫三十棒也僧云恁麼與麼師打云恁麼與麼個甚麼僧便喝師亦喝。

　　因狗子在方丈內師問巨平云獅子窟中因甚麼有狗子平云現大人相師休去。

　　僧問如何是法身邊事師云破褲子如何是法身向上事師云不是破褲子。

　　僧纔入門便問學人不問佛不問法不問僧不問向上不問向下師隨聲打云截斷葛藤。

　　僧不二參師云既是不二如何是一僧云不識師云還是識了不識不識不識僧云不識不識師熟視云不打自招。

　　必成菴主參師云聞汝悟道是否必云是師云試道看必拍案一下師云死了燒了又如何必曰和尚師云嗄必曰何曾燒卻。

　　聞普參纔跨方丈門便喝師云性急作麼普遂展具師云不勞展具速道普云性急作麼師便喝普云和尚近日萬安師休去。

　　師問心白無夢無想無見無聞主人公在甚麼處白云劫火燒海底風鼓山相擊師云乾屎橛麻三觔庭前柏樹子作麼生會白云一串穿卻。

　　師云諸佛菩薩騾馬畜生都到那裡去了白云何處不稱尊師云鐘樓上念讚床腳下種菜意旨如何白云㗭唎囌嚕娑婆訶師云明日再來還有一道真言問你白拂袖便出。

　　師一日問望侍者不是心不是佛不是物是個甚麼望云撒手便歸去師云未在望云和尚又如何師云不是心不是佛不是物望遂有省云將謂有多少奇特師云且道有多少望拂袖云不要瞞我師云古人道後園驢喫草意旨如何望云門前江水流師云趙州道狗子佛性無又作麼生會望云這畜生師打云惡口傷人。

　　卍昱參師問雲門道扇子𨁝跳上三十三天汝作麼生會昱云東海鯉魚打一棒雨似盆傾師云佛法不是這個道理昱云和尚疑則退院別參師呵呵大笑昱問我宗無語句實無一法與人和尚作麼生主持師云你因甚刺腦入膠盆昱云請和尚另下一語師云意不任言來機亦赴昱禮拜師云好與三十棒。

　　心照問云正法眼藏親吞卻涅槃玅心付阿誰師云是甚麼人講恁麼話照云曹溪夜半春風急九朵曇花此夜開師云即今在甚麼處炤躬身云這裡是甚麼所在師云舉似看照便喝師云老僧疑你這一喝照禮拜師休去。

　　茶次渠演問虛空包不住大地載不起時如何師云一口一盅演云恁麼則有意氣時添意氣不風流處也風流師云一口一盅作麼生會演云某甲是曹溪當家師云如何是當家一句演便喝師云且莫草草匆匆。

　　師問渠梵一念未生時如何梵云何不問某甲師云即今動問梵云若是別人即禍生師豎拳云你向這裡親切道將一句來梵云覿面相呈無回互師然之。

　　師問輥石狗子佛性是有是無石云一口無兩舌師云正睡著時有人低聲問你祖師西來意作麼生抵對石云古洞有龍吟出窟巖前木馬喊無形師云好與三十棒。

　　師問曇宣無夢無想正睡著有人問祖師西來意如何抵對宣云萬籟有聲聞不得孤巖無耳卻知音。

　　師問宇寬如何是你本來面目寬云好個高妙問頭只是無人答得師云我信你不及更道看寬云虛空跌落地處處是青天師豎拳云這個是甚麼寬云某甲不懸羊頭師云三十拄杖且待別時。

　　師問格新如何是你本來面目新云多蒙和尚提綱師云即今在甚麼處新云某甲不會註解師云一口氣不來向那裡安身立命新云金香爐下鐵崑崙師便休。

　　師問澄心趙州道狗子佛性無子作麼生會澄云合取口好師作掩耳勢澄便喝師云老僧被你一喝。

　　師問侍者老僧是何人你是那個者云同坑無異土師云我當拜你者無語師云老僧罪過。

　　師一日見僧出坡問曰出坡去麼僧云是師曰是個甚麼僧云出坡去師云壓殺闍黎。

　　一僧纔入門師云未在僧云如何是在師云桑樹窠裡倒拔蛇。

　　僧問承聞我師有言有一句子分付諸人未審是那一句子師云忘記了僧擬議師打云莫妄想。

卷第四


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住桐鄉密印寺語錄卷第五

　　侍者德滿錄

　　瑞鹿法孫行信編次

　　入院日總憲存憶唐公同眾護法暨本寺勤舊請上堂師陞座祝
聖拈香畢維那白椎竟乃云天得一以清地得一以寧君王得一治天下大夫得一燮理乾坤衲僧得一收放縱橫風以時雨以時萬彙霑榮是天地之一也舉賢才薄稅斂萬民歡而天下樂不動干戈自太平是君王之一也不忘靈山付囑永作法海金湯生生為柱石世世作津梁此是唐大夫之一也如何是衲僧之一山僧有時拈頭作尾有時拈尾作頭頭尾無拘其則須知收放自由縱橫無礙收起時鬼神難測放開時葛藤遍滿豎拂云葛藤樁子豎起也前廊後架也是葛藤東西方丈也是葛藤佛殿山門也是葛藤十字街頭也是葛藤使其若佛若祖若智若愚若天人阿修羅地獄餓鬼六道四生一個個踢腳絆手跌倒爬起云和尚唐府請你上堂為甚麼有這許多葛藤山僧即向他道密印多年古道場佛法無人為舉揚而今四眾焚香請謾將葛藤作商量商量即且置且道為甚麼人舉揚復豎拂子云俞任袁柳酆鮑史唐擊拂子下座。

　　結制上堂結結解解無他事豎拂子云秪要諸人會這個擲拂子云而今撒向階前也試問還曾薦得麼僧出眾禮拜起師打云三個孩兒抱花鼓莫來攔我毬門路下座。

　　佛日老和尚送法衣至上堂高峰出身處密印古道場佛法疏來久無人為舉揚遂舉袈裟角云舉也舉也放下袈裟角揮拂一拂云揚也揚也放下拂子云借問諸兄作麼生會古今不異當年事不妨拈出大家知下座。

　　上堂三百禪和二百洲無繩自縛萬山頭若能言外知端的鞭起泥牛下海游大眾端的還知否脫或未知達磨西來原無意妄想狂心歇便休擲拂子下座圓戒上堂師拈如意云若論那邊事說佛說祖不可得止持作犯不可得山僧說底不可得諸人聽底不可得曷用鳴鐘擂鼓集眾陞堂正眼觀來合喫拄杖此棒當山僧代喫眾大德分中又作麼生若教將錯還就錯日用毋令毫髮差下座。

　　南潯董氏法名德熏為薦先母顧氏孺人請上堂生是死之生死是生之死生死與去來豎拂子云總不出於此若向這裡會得方知顧氏孺人生而不曾生滅而未常滅不生不滅識根源始信山僧真實說作麼說麻三觔乾屎橛擲拂下座。

　　師誕日上堂叢林秋晚實堪悲百丈清規孰護持拂子頭邊如不薦衲衣下事復吾欺遂豎拂子云還薦得也未象田先師來也現今在山僧拂子頭上為諸人葛藤云天也如是地也如是山也如是水也如是見今請主也如是珠上座說的也如是諸闍黎聽的也如是山僧則拔劍攪龍門當仁不讓師只向他天也不如是地也不如是山也不如是水也不如是見今請主也不如是珠上座說的也不如是眾闍黎聽的也不如是畢竟如何拂拂子云不是不是僧問拂子頭邊即不問吾師壽量事如何師云拂子頭邊薦取進云恁麼則清風敲竹韻紅日綴花梢師云衲衣下事如何僧禮拜師云也非分外下座。

　　佛日老和尚訃音至上堂一生岣嶁頭今朝驀直去合掌微笑休日照山河麗大眾且道這老漢向甚麼處去了咦東家作驢西家作馬要騎便騎要下便下付雪山濟禪人上堂雪山問如何是曹洞宗師云腦後見腮莫與往來進云恁麼則超出言相外不落有無機師云子既親薦得須知我不私雪禮拜云也要大眾證明師乃云山僧布個漫天網子意欲撈摝滄海錦鱗使其一個個大者大成小者小就今日蛟龍出現也擲拂子云佛祖大事親相付作浪興波任汝為下座。

　　解制上堂僧問如何是出門一句師云看腳下乃云去即印住住即印破不去不住二俱有過大眾作麼生免得此過良久云四維上下絕遮攔東西南北無回互下座。

　　結制示眾師云真獅出窟吼林間絕野干若是獅子兒請出來相見眾默然師云只此就是礙膺不盡所以臨機用不著了也山僧此番結制不比尋常各各將自己從前眼裡見底耳裡聞底心裡記底盡情放下將放下又放下放到無放處大家摸索看若摸索不著參。

　　落堂示眾山僧作事狂卻被無明障僧也三十棒俗也三十棒從頭至尾打將來秪為婆心而放曠究竟底事意如何各各眉毛橫眼上。

　　示眾師云洞上知識此時多唯有山僧第一拙不會長四與短三動動就是乾屎橛驀拈拄杖云雲門大師來也且作麼生會若也會得方許你具隻眼居士問何是佛意師云拄杖橫擔不顧人進云如何是祖意師云直入千峰萬峰去進云如何是和尚意師云奈山僧無意士禮拜師呵呵大笑。

　　元旦示眾年新月新日新四方八面開門南山貍奴白牯恭賀無位真人大眾無位真人在甚麼處眾下語不契師下座連揖云年年相見歲歲相逢。

　　頌古

　　五祖至碓坊見六祖腰石舂米乃問曰米熟也未六祖曰米熟已久猶欠篩在五祖擊碓三下而去能會祖意三鼓入室五祖以袈裟遮圍不令人見囑云流布將來無令斷絕。

　　頌云。

一法無為萬法親相傳只貴有知音黃梅消息今猶在擊碓三更上祖燈

　　祖示惠明曰不思善不思惡云云。

　　頌云。

不思善不思惡人人到此難摸索村裡婆婆不著鞋未到人前先露腳

　　本來無一物何處惹塵埃。

　　頌云。

一滴水潑天波五百高僧沒奈何謾云祖師不識字且道其中有甚麼

　　不是風動不是旛動仁者心動。

　　頌云。

昨夜得個黃梁夢四顧山光一點空末劫比丘閑戲論又云旛動又云風

　　永嘉玄覺禪師參遂遶座三匝振錫而立祖曰夫沙門具三千威儀八萬細行大德自何方來生大我慢覺曰生死事大無常迅速祖曰何不體取無生了無速乎覺曰體即無生了本無速祖曰如是如是。

　　頌云。

釣竿直墜萬重波豈肯輕輕放過他體即無生生亦了曹溪路上有人過

　　世尊陞座文殊白椎。

　　頌云。

無端平地起干戈猶是將身入賊窩劈面一椎成粉碎至今分散滿娑婆

　　翠巖令參禪師上堂曰今夏與諸兄弟東語西話看取翠巖眉毛在麼長慶云生也雲門云關。

　　頌云。

發言必須心無怯行事當知理要長擬動唇皮先墮意觀來也是錯商量

　　香林因僧問如何是衲衣下事師曰臘月火燒山。

　　頌云。

陌面人傳家裡信聽得分明說不清及至歸家問端的忘卻從前寄信人

　　石門徹禪師因僧問如何教外別傳一句徹曰東村王老夜燒錢。

　　頌云。

東村王老夜燒錢月映長江水映天野老不知何處去翻身依舊枕頭邊

　　玄沙三種病人。

　　頌云。

玄沙三種病人話個段光明夜不收天曉依然還一樣出門踏著腳尖頭

　　灃州大同普濟禪師因僧問如何是本來人濟云共住不相識。

　　頌云。

同行同坐不知名撒手相將秪麼行萬仞峰頭休駐足還須踢倒鐵圍城

　　魯祖因僧問如何是不言言祖曰汝口在甚麼處僧曰某甲無口祖曰將甚麼喫飯僧無語。

　　頌云。

這僧置一問似乎討棒打自云不識字猶念之乎也

　　阿難獲本妙心。

　　頌云。

南北東西處處通何須特地捉虛空為汝指個安心法踢倒門前雙徑峰

　　世尊因五通仙人問云佛有六通我有五通如何是那一通世尊召仙人仙人應諾世尊曰那一通爾問我。

　　頌云。

那一通這一通四方八面盡包容聲前略露些些子遍地春光遍地風

　　志公曰終日拈香擇火不知身是道場。

　　頌云。

結個茅菴在嶺西山深不聽五更雞侵早起來燒淨水撥盡寒爐火一堆

　　般若經云清淨行者不入涅槃破戒比丘不墮地獄。

　　頌云。

大千俱捏碎何復有形骸不踏涅槃路定不受三災

　　即心是佛。

　　頌云。

軟似麻繩硬似錐甜如蜂蜜毒如砒諸人若餂刀頭味割舌毋嫌馬簸箕

　　南泉住菴被僧打破鑊子。

　　頌云。

作家把手泛江湖湖客逞兇打破鍋從來好心招好報惡人自有惡人磨

　　乾屎橛。

　　頌云。

雲門乾屎橛咄咄咄咄咄老鼠拽須彌烏龜爬上壁

　　女子出定。

　　頌云。

說出說入棹棒打月罔明文殊一齊趁出舌頭從來在口中牙齒純是一具骨

　　法眼指簾。

　　頌云。

指尖頭上露鋒芒逐塊師僧自喪亡若能連座俱掀倒落得當堂戰一場

　　疏山造塔。

　　頌云。

一文二文與三文倒指分明數目親羅山古佛多饒舌爭奈重增痛上疼

　　德山托缽。

　　頌云。

鐘未鳴鼓未響家常茶飯任君嘗密啟意善參詳纔著思惟手腳忙

　　趙州勘婆子。

　　頌云。

趙州特去勘婆子覿面相逢秪如此婆子指路與趙州也是班門弄斧頭

　　無夢無想。

　　頌云。

無夢無想主人翁到晚歸單睡正濃山家忘卻山中境伸足柴床日已紅

　　枕子落地。

　　頌云。

忽然枕子撲落地花落鳥啼原不異網羅跳出任施為拈取須彌塞海水

　　佛事

　　總憲存憶唐公請為正法禪師封龕

　　生悠悠死悠悠衲僧似海水長流曾為弁嶽參禪客更接天童法乳儔仔細從頭一打算萬事無如歇了休休則不無且道臨行一句作麼生道遂掩龕云事已了意已休那事須知觸處周。

　　又(祭正法師)

　　一炷香一杯水法門相知供養你且道知後如何良久云唯。

　　元旦祭高峰大師

　　來來去去入娑婆秪為時人太多事山僧年初三上香誰識其中自拜自顧視大眾云那個是自聻良久云相看原是舊時人不合而今新指示。

　　高念祖汝揆兩居士為薦祖考己未進士玄期府君祖妣屠太宜人顯考庚辰進士寓公府君請對靈小參

　　道遠乎哉觸事而真曾經鬧市街前過眼裡何曾見一人聖遠乎哉體之則神自攜瓶去沽村酒卻著衫來作主人大眾今日高府請薦亡小參且道亡靈即今在甚麼處師良久彼彼不相干涉處何必叨叨更問渠下座。

　　為覺非沈府君對靈小參(雖一乃沈君之別號)

　　寂處如何論淺深應之於手得之於心玄機不藉他人力石上栽花孰可親坏土三魄真活計再四思君不見君山僧重重為指示枯木抽芽別有春師乃召眾云既是別有府君神靈在甚麼處卓拄杖云唯此一事實又卓一卓云餘二則非真。

　　為雲心參頭火(參頭坐脫)

　　曾經千槌萬煆而今爐鞴俱銷衲僧別無奇特臨行撒手逍遙擲火炬云山僧從來無妙訣一把枯柴萬事消。

　　為歸仁禪人火

　　生不涉死無干那事須知總一般擲火炬云索性與汝重道破火裡圓光君自看。

　　為宗聞禪人封龕

　　生也不道死也不道生死兩關如鳥出巢海闊天高任鳥飛掩龕云這裡不得錯過好錯過且置且道這裡是甚麼所在良久云了。

　　又舉火

　　父母未生前衲僧舌頭遍大千父母已生後阿誰不具窮相手拈卻前後這些些從教火裡翻觔斗翻觔斗蘇州有兮常州有還有一句臨行語途中緊絆草鞋走。

　　為靈源菜頭火

　　天台出跡天華菜頭二俱不住燒了便休休則不無且道靈源即今在甚麼處擲火炬云撒手相將無住處靈源何處不風流。

　　又入塔

　　盡大地是個普仝且道向甚麼處入擲骨云向這裏入。

　　為圓覺禪人火

　　生未圓死合覺撒手懸崖日昇月落且道落後如何擲火炬云一把乾柴一堆灰是則名為真解脫。

　　為空我老師火

　　空我空人何處不親便與麼去少分相應。

　　為新耕禪人入塔

　　昨日纔燒今朝又煆兩段不同請君一看舉骨云與麼會去便會去不會更入紅爐煆。

　　為智華禪人火

　　智華智華切忌周遮驀直行去管保不差灰飛煙滅後何處不為家。

　　為一徑言菴主下火

　　師以火炬打圓相云生也全憑爾死也全憑爾透過生死兩重關內中別有些些子言菴主須記取擲火炬云我見燈明佛本光瑞如此。

　　為開石禪人下火

　　生不錯死無差夜半翻身摸著他通身顯現通身露一回煨燼一回賒。

　　為聖襄弼維那封龕

　　不是吾徒輔弼幾乎流落村莊吾今道已行也子猶長往他邦更有末後一句不曾為子商量大眾商量則且止如何是末後一句遂掩龕云藏身處須沒蹤跡沒蹤跡處不宜藏秪麼坐斷毘盧頂十方世界總家鄉。

　　又下火

　　刀難砍火難燒俊哉無形本寂寥撩起便行真衲子不存毛髮於絲毫切須記我臨行句大覺山前走一遭。

　　為守齋朱道人火

　　客歲死今歲燒勝熱門前怎肯饒今歲燒客歲死生死兩途俱如此就中一著絕商量欲假言詮須止止舉火炬云個段光明亙古今擲火炬云不妨拈出些些子。

　　為空上座火

　　師云真性無住真心無心真滅無滅真生無生空上座向這裡撩起便行說性說心說滅說生總是閑家具不若休長老助汝丙丁送入火光三昧。

　　為開石禪人封龕

　　眨上眉毛事若何卓拄杖云這些還曾薦得麼遂以手指龕云驀直去莫蹉跎回途入室再揩磨。

　　雜著

　　僧約

　　良材不彈而自直智人不令而自行楩楠自具真繩筠松自嫻法墨其如品類間有不齊是以百丈立叢林所至有理法以接淳厚之士有擯辱以懲躍冶之徒務使人人舉措得宜威儀整肅預防不肖之心以登正覺之路略取數條以砥智刃庶使溝澮之流共入法海南山之竹不扶自直耳。

　　募修造

　　白蓮山僧初住爭奈百無一有欲要整舊如新只貴大家出手龍象蹴踏交參頓破時流窠臼且道破後如何咦瓦礫翻成帝釋宮草木叢林獅子吼。

　　齋單

　　金牛撫掌處堂前喫飯來滿盤俱托出何用別疑猜莫疑猜須知慶讚遇香齋。

　　募知浴

　　大地法王身諸人作麼洗若將水洗塵決定無此理更問事如何擲筆云急須自薦取。

　　跋成中理書記手書金剛經

　　金剛大義無住處擬假言詮落躊躇但得言空義也空三十二分誰分數曹谿當初聞此言我從源頭今流住不敢作解別生枝只將斯語為緇素。

　　高念祖居士以白蓮寺十景詩見示次韻奉答

　　身似孤雲任卷舒雙谿澄碧遶僧廬渡頭春漲堪閒泛村落煙迷好卜居羌篴秪因苔徑隔胡笳不到柳塘紆青田龍臥聲光赫白社蓮開香影孤月朗天中禪定起風恬簾外諷經初有詩漫和達夫韻無酒難留元亮車貧至兩餐纓絡粥聽君匡坐讀奇書。

　　大休和尚屬詠白蓮寺十景漫成長律應之(附)念祖高居士原韻

　　繙經水國壯懷舒漢魏分流映佛廬柱史抽簪貽勝覽文成攜笈重幽居鐘聲夜度龍山近帆影朝懸角里紆散步農疇春事好閒聽漁唱物情疏繞簷翠竹搖風細拂檻香桐漏月初五柳塘邊堪載酒嘗豐橋畔少驅車余家四世留吟案半是逃禪半讀書。

卷第五


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住越城天華寺百問卷第六

　　嗣法弟子德明答頌

　　瑞鹿法孫行信編次

　　問振動乾坤即不問絲毫不挂事如何。

　　答脫殼烏龜飛上天。

　　頌。

　　滿面慚惶不識羞溪山浪說笑顛頭默然打破扶桑國放出金烏劫外遊

　　問粉骨碎身未足酬一句了然超百億作麼生說個超底道理。

　　答瓦礫翻身。

　　頌。

　　瓦礫翻身透古今從教何處不稱尊直饒無句言前薦猶落牟尼後子孫

　　問歷劫深恩終難報為甚雲門又打伊。

　　答家富小兒嬌。

　　頌。

　　指天指地老狐精世間若個是生盲當初早遇雲門老免使人人墮塹坑

　　問賊來須打客來須待且道作麼生辨別。

　　答二俱不受。

　　頌。

　　惱得心中怒氣沖反將一箭射虛空嚇得須彌心膽碎至今千古鬧哄哄

　　問古是今人去今是古人來不涉今古句試請拈出來。

　　答平地兩條溝。

　　頌。

　　只有天在上更無山與齊舉頭紅日近回首白雲低

　　問高揖釋迦不拜彌勒時如何。

　　答也須喫棒。

　　頌。

　　金烏夜半逞風流黃鶴峰高得自由驀地踏翻千尺浪盲龜跛鱉也優游

　　問德山托缽且置勿論巖頭密啟其意又作麼生。

　　答暗裡藏春色。

　　頌。

　　德山老德山老托起缽盂沿街討出門撞著帶角虎擬議遭他一口咬雖然只得三年活金風吹動殘花草

　　問頭云且喜老漢會末後句會與不會則不問且道如何是末後句。

　　答明破即不堪。

　　頌。

　　句裏乘機劈面來虎頭虎尾任君猜泥牛踏破天邊月收拾胡兒鐵草鞋

　　問淮州牛喫禾益州馬腹脹天下覓醫人灸豬左膊上且道其中意旨如何。

　　答山之南水之北。

　　頌。

　　申出兜羅綿手把住四恩三有撞著覓醫童子不可放他逃走

　　問趙州勘破婆子且道那裡是他勘破處。

　　答露。

　　頌。

　　婆婆慣要逞風流淡抹濃粧不識羞自從趙老親相識只得逢人暗點頭

　　問大顛一般扣齒為甚麼擯卻首座。

　　答知事少時煩惱少識人多處是非多。

　　頌。

　　嚴令當行痛下錐眉毛竅裡沒些些可憐一片婆心切千古流傳法不違

　　問三冬無暖氣枯木倚寒崖為甚麼燒卻菴。

　　答水向石邊流出冷風從花裡過來香。

　　頌。

　　杜撰老婆把火燒菴燎卻面門無處伸冤一時不了千古流傳

　　問來如穿衫去如脫襖在今時可謂罕聞為甚麼九峰不肯泰首座。

　　答錯錯。

　　頌。

　　從來不著這襤衫脫卻方知恁麼閒虛空放出拿雲手播滿乾坤任意頑

　　問天童曩來惟抱主拍落無依反叱非畢竟天童底是雲門底是。

　　答總不是。

　　頌。

　　深深直到歸山處反罵胡僧老古錐雲門不識白拈賊鼻孔撩天向下垂

　　問問佛答佛問祖答祖不問佛不問祖答個甚麼。

　　答請和尚再舉看。

　　頌。

　　山自高來水自深野雲處處不相親可憐不遇攀花手狼籍枝頭多少春

　　問一口氣還轉得一大藏教也無。

　　答常憶江南三月裏鷓鴣啼處百花香。

　　頌。

　　碧天千古月寒潭曉夜光截斷葛藤處溪山路轉長

　　問四方八面來時如何。

　　答切忌動著。

　　頌。

　　眉鋒剔起幾重關木偶難移心膽寒乾坤收在毫端上捏碎千山與萬山

　　問不用如何若何便請單刀直入作麼生說個入的道理。

　　答不動干戈自太平。

　　頌。

　　青青山色滿祗園倒跨長溪月一潭龍泉飛出張牙爪不斬蕭何令不傳

　　問多寶塔前合談何事。

　　答揭諦莎婆訶。

　　頌。

　　寶塔橫吞四部洲掌中珠子孰能收夜深不許蒼龍現牛斗光寒萬里秋

　　問齋時一缽和羅飯未審時人作麼消。

　　答滿缽盛將來。

　　頌。

　　粟子無觔也大奇倉▆沒底任施為和盤托出家常飯萬古叢林作話題

　　問鐘樓上念讚床腳下種菜且道明甚麼邊事。

　　答張公喫酒李公醉。

　　頌。

　　樓閣遲遲月影新清風多在好園林浮萍不落青山外花雨紛紛滿月津

　　問橫按拄杖當門座且道如何過此關。

　　答腳跟未動。

　　頌。

　　把斷三關不漏機威風凜凜孰能窺正令從來行到底不與人間理是非

　　問但有言說都無實義即今說也說了言也言了且道是甚麼義。

　　答灼破一天秋。

　　頌。

　　說說原來無說說石女何曾失卻節言言不失無價珍也是區區眼裡楔

　　問有時一喝不作一喝用既不作一喝用畢竟作甚麼用。

　　答三千里外定淆訛。

　　頌。

　　喝下當陽震大威攔胸好與一千椎撥轉吹毛空裡去也是區區拍馬歸

　　問十二面觀音那面是正。

　　答東西南北。

　　頌。

　　大悲觀世音無剎不現身相識滿天下知心能幾人

　　問從上來一人行棒一人行喝阿那個親。

　　答今朝正是娘生日。

　　頌。

　　行棒行喝絕狐蹤長安道上不相逢等閒拈起鐵橛子勒馬加鞭不露鋒

　　問臨濟云一人在孤峰頂上無出身之路一人在十字街頭亦無向背且道那個在前那個在後。

　　答兩個泥牛鬥入海直至如今無消息。

　　頌。

　　青峰頂上浪花鮮樹子無根葉滿天須彌頂上翻觔斗海外漁翁把釣竿

　　問有一人輪劫在途中不離家舍有一人離家舍不在途中阿那個合受人天供養。

　　答無底缽盂盛將來。

　　頌。

　　擊碎窗前月沖開萬里雲含光成一片大地盡生春

　　問饑來喫飯困來打眠愚人笑我智者知焉且道知底事作麼生。

　　答露柱懷胎。

　　頌。

　　三條椽下逞風流踏著源頭水逆流策馬乘車千古事無心明月上鉤頭

　　問牛頭橫說豎說不知向上有關捩子作麼生是向上關捩子。

　　答眉毛竅裡翻觔斗。

　　頌。

　　鳥啼日暖百花新放出枝頭幾瓣春佛祖位中留不住虛名流落到而今

　　問牛頭未見四祖百鳥啣花諸天送供見後為甚麼覓他蹤跡不見。

　　答當初祗謂茅長短燒了方知地不平。

　　頌。

　　放出傾湫倒嶽威虛空拶得雪花飛鴛鴦一對無蹤跡千古流傳作話題

　　問宗說俱通底人為甚麼我又道他不是。

　　答拈得鼻孔失卻口。

　　頌。

　　宗也通兮教也通聾人聽見五更鐘一聲霹靂驚天地凡聖從教立下風

　　問古人道識得此事便休為甚麼道認著依然還不是。

　　答青天也須喫棒。

　　頌。

　　識得根源即便休有何煩惱有何憂更深夜靜清光皎萬里長空萬里秋

　　問空生晏坐花狼籍語若雷兮聲若霹且道他說個甚麼。

　　答隔壁聽釵聲。

　　頌。

　　空生巖畔花狼籍山色溪聲舌廣長滾滾波濤流不竭長江日夜水忙忙

　　問無陰陽地生個甚麼。

　　答放出枝頭劫外春。

　　頌。

　　無影山中無住基生盲截地不施為獅兒哮吼連星月鐵馬加鞭曉夜嘶

　　問學家參禪貴脫生死且道生死作麼生脫。

　　答眼閉腳直。

　　頌。

　　脫下破草鞋赤腳平地走踏著南山鱉鼻蛇冷地遭他咬一口

　　問脫得生死便知去處一口氣不來向甚麼處去。

　　答白雲只在青山內。

　　頌。

　　脫得脫不得生死如何決決決決六月炎天下大雪

　　問前有猛虎當路後有萬丈深坑左右劍樹刀山正與麼時如何迴避。

　　答云哪。

　　頌。

　　猛虎當陽誰敢立起便起兮擊便擊擊便擊左右逢源虛空霹靂

　　問踞虎頭收虎尾的衲僧且道具甚麼手段。

　　答打一掌云某甲一向粗糙。

　　頌。

　　虎嘯山兮山笑虎大地拈來一撮土羅紋結角深藏處那個男兒敢莽鹵

　　問道得也打道不得也打假若總不與麼時如何。

　　答隨聲便打云某甲觸忤尊顏。

　　頌。

　　昨夜東風遶四鄰今朝脫骨又重新棒頭點出金剛眼透過威音與古今

　　問大德無德大道無道大富無糧大地無草且道居乎師位者以何為人。

　　答一條拄杖驀頭該。

　　頌。

　　浪蕩江湖數十秋得意忘言即便休衣錦不知公子貴山自高兮水自流

　　問以禮接待是通行事為甚南泉打破鍋。

　　答車不橫推理無曲斷。

　　頌。

　　底事分明作者希通身毛羽似剛錐南泉打破閑家具莫向人前理是非

　　問前三三與後三三且道是多少。

　　答晝夜一百八。

　　頌。

　　金針透出幾山頭脫體和衣得自由㘞地一聲空宇宙春來桃李趁溪流

　　問不達法源故多諍論為甚居乎師位者東闢西闢。

　　答人平不語水平不流。

　　頌。

　　遠山風送幾千里白雲深處日輪紅撒手一拋金彈子擊破威音那畔蹤

　　問言滿天下無口過為甚麼道口是禍門。

　　答錐頭利鑿頭方。

　　頌。

　　山色深深月影希清虛冷淡少人知識得個中消息子爾是何人我是誰

　　問無頭無尾是甚麼不妨當堂試道看。

　　答雪峰輥的。

　　頌。

　　無尾無頭栗棘蓬當陽拈出絕狐蹤塞斷咽喉人不會昔人飛劍斬黃龍

　　問建法幢開門戶我道好事不如無且道有甚麼過。

　　答一波纔動萬波隨。

　　頌。

　　金風吹動浪差差無底扁舟過海西釣起鉤頭波底月驚得沙鷗兩岸飛

　　問踏翻大地尋常事踢倒乾坤當戲毬此人具甚麼力量。

　　答不為分外。

　　頌。

　　個事分明記得清牧童遙指杏花村倒轉黃河翻白浪金鱗那怕禹門深

　　問一聲彈指樓閣門開且道彌勒在甚麼處。

　　答兩眼對兩眼。

　　頌。

　　明月家家有分大道不離方寸照破鐵壁銀山金剛腦後一頓

　　問學道先須識自宗莫將真際雜頑空且道真際頑空如何辯別。

　　答賊是小人做。

　　頌。

　　蛟龍困臥幾千秋吐出明珠孰敢收忽遇風雲時際會紅光穿透碧峰頭

　　問心不是佛智不是道畢竟如何即是。

　　答畫虎畫皮難畫骨知人知面不知心。

　　頌。

　　靈山千古振宗風列聖場中一線通縱有高賢留不住夜深明月掛青松


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師住越城天華寺百問卷第七

　　嗣法弟子德明答頌

　　瑞鹿法孫行信編次

　　問有句無句如藤倚樹樹倒藤枯且道句歸何處。

　　答夜來床席煖伸腳到天明。

　　頌。

　　一條白棒沒頭埋脫落一聲天外來獅子翻身擒住也至今懸挂在眉台

　　問若論此事直饒辨若懸河答如流水總與那事沒交涉如何是那事。

　　答某甲忘卻了。

　　頌。

　　東風昨夜到天邊吹落寒光隱翠巔縱有兜羅攀不住夜深倒挂月明前

　　問千說萬說不如一決且道決個甚麼。

　　答鼻孔大頭垂。

　　頌。

　　古澗溪頭楊柳青黃鸝處處弄機聲東風一陣吹將盡花蕊紛紛滿四鄰

　　問喝一喝云是賓耶是主耶。

　　答某甲昨日從天台來。

　　頌。

　　耀武揚威振萬兵一番提起一番新紅輪透出金鞭響得勝歸來萬國欽

　　問拈拄杖云一千七百則葛藤皆從這裡出且道這個又從甚麼處出。

　　答且放下著。

　　頌。

　　驀地翻身透萬峰吹毛揮處落霜紅展開兩隻修羅手百億須彌不露蹤

　　問不是嶺頭傳底事豈從雞足付將來即今手裡拈的口裡道的畢竟從甚麼處得來。

　　答拂子頭邊。

　　頌。

　　昨夜泥牛翻海底今朝木馬吼春風須彌撥轉青霄外大地收來掌握中

　　問心明能超曠劫英雄力破重圍為甚麼道秪為分明極番令所得遲。

　　答太平原是將軍致不許將軍見太平。

　　頌。

　　百戰場中得自由將軍韜略掌中籌揮開日面驅雷電萬里關山暗點頭

　　問如是我聞與乾屎橛是同是別。

　　答冬瓜直儱侗瓠子曲灣灣。

　　頌。

　　犀牛驀地翻身轉踏破煙霞幾萬重滿目春光留不住海門迸出一輪紅

　　問東家作驢西家作馬要騎便騎要下便下且道此人得何三昧。

　　答腰纏十萬貫騎鶴上楊州。

　　頌。

　　金毛擺尾出雲峰搖落桃花遍地紅踏破珊瑚枝上月木人起舞笑春風

　　問夜深不向蘆灣泊迥脫中間與兩頭且道此人如何行履。

　　答風力扶帆行不棹笛聲邀月下滄洲。

　　頌。

　　梁主追尋過別峰流傳千古與誰通秋江暗渡無人識不住蘆花兩岸中

　　問在眼曰見在耳曰聞在手曰捉在足曰奔便恁麼承當還有過也無。

　　答親者不問問者不親。

　　頌。

　　一葉扁舟江上遊十分春色許誰收獰龍迅轉千層浪曾把須彌作繡毬

　　問高峰四句內有一句能縱能奪能殺能活且道是那一句。

　　答問處甚分明。

　　頌。

　　芒鞋踏破鐵城東聊借烏藤下別峰格外乾坤都掃蕩輕輕拈向缽盂中

　　問趙州東壁挂葫蘆意旨如何。

　　答無意旨。

　　頌。

　　一毫頭上露天機凡聖由來總不知輕輕撥轉關捩子枯木花開劫外枝

　　問此眾無枝葉惟有諸真實作麼生說個真實底道理。

　　答人人腳跟點地。

　　頌。

　　八面玲瓏遶翠微通身毛羽利如錐谿山怪石都穿過脫殼烏龜也解飛

　　問摘葉尋枝則不問直截根源事若何。

　　答曲了也。

　　頌。

　　長空迸出一輪秋萬國驪龍捧玉毬拍碎寒光飛遍地還他作者始能收

　　問殺父殺母向佛前懺悔殺佛殺祖向甚處懺悔。

　　答燈籠露柱。

　　頌。

　　怪石叢中白象王六牙纔現紫雲彰玉蹄踏轉千溪月撲落寒梅遍地香

　　問無舌人解語無手人行拳無手人打無舌人無舌人說個甚麼。

　　答逢人但恁麼問。

　　頌。

　　四十年來懶坐禪常將古佛枕頭眠睡中無甚真消息鎮夜齁齁大打鼾

　　問普慧雲興二百問普賢瓶瀉二千酬且道問底答底從甚麼處來。

　　答隨聲便喝。

　　頌。

　　紫氣騰騰山色奇靈峰怪石露天機三間茅屋從來住一滴曹溪遶翠微

　　問多年塵土無人拂一身常鎮在天涯為甚長安大鬧。

　　答錦上鋪花。

　　頌。

　　拋出傾湫倒嶽機虛空凜凜雪花飛夾山無限清平樂不值山家兩道眉

　　問有語成謗無語成誑有無俱遣且道作麼生商量。

　　答老漢忘卻話頭了也。

　　頌。

　　夜深無事躡高巔獨步攜笻到壑邊惟有一輪明月照棒頭獨破水中天

　　問風吹日炙還當得祖師西來意麼。

　　答爛卻多少。

　　頌。

　　虛空吐出一枝花馥馥清香映碧霞一陣狂風吹欲盡紛紛幾點落誰家

　　問三腳驢子上天台且道日行多少。

　　答一去二三里。

　　頌。

　　良馬追風不用鞭誰將雲影挂青天翻身不覺騰霄漢踏破長江月一團

　　問參禪學道人秪要會得本命元辰的落處假若四大分張本命元辰落在甚麼處。

　　答只在此山中。

　　頌。

　　參禪須要識元辰枯木花開劫外春杖頭點出無心月堪作人間第一燈

　　問劫火洞然大千俱壞未審此個壞不壞。

　　答長安雖鬧我國晏然。

　　頌。

　　那事明明偏剎塵何須特地問知音哮吼一聲天地裂大千無處不稱尊

　　問玄沙三種病人如何接得。

　　答便與麼去。

　　頌。

　　沙裡淘金始見真百般捏怪度殘生本來一個風流漢何必人前叫苦聲

　　問道遠乎哉觸事而真如何是道。

　　答飢來喫飯倦來眠。

　　頌。

　　萬念灰來一物無悠悠何事涉程途推開日西月面佛透出江心月下波

　　問古人道向上一路千聖不傳向上一路千聖不然不傳不然則不問如何是向上一路。

　　答觸破天邊月。

　　頌。

　　翠竹黃花古佛心銛刀利刃耀乾坤夜深碧澗寒潭底透出團團月一輪

　　問般若如大火聚動動則燎卻面門為甚麼又道眼光爍破四天下。

　　答不離當處。

　　頌。

　　坐臥經行總一般更無一法雜其間悠悠踏斷山頭路香滿溪山花滿園

　　問一即六六即一一六俱忘時如何。

　　答家家門前火把子。

　　頌。

　　密密綿綿不漏機山花澗水兩相宜誰知六一俱忘後千聖從來不識伊

　　問拈一莖草遍覆大千還信得及麼。

　　答少賣弄。

　　頌。

　　金風吹過碧峰頭赤腳胡僧得自由蒼松白石融心劫逆水長江晝夜流

　　問觀世音菩薩將錢買糊餅放下卻是饅頭還是神通妙用還是法爾如然。

　　答栗棘蓬。

　　頌。

　　栗棘蓬邊得自由原來放下是饅頭夜半日輪當午照金雞啼在五更頭

　　問開口早經千萬里低頭思慮萬重關指人若也無正眼何啻前程作野犴作麼生是指人底正眼。

　　答爛冬瓜。

　　頌。

　　風寒吹凜烈碧雲千古潔牛頭未見時百花頻落葉

　　問雲門扇子𨁝跳上三十三天築著帝釋鼻孔東海鯉魚打一棒雨似盆傾試道道看。

　　答打云放過則不可。

　　頌。

　　扇子何曾跳上天雲門拈向鼻頭尖嚇得釋提心膽碎幾乎躲在碧巖前

　　問肅宗夢發菩提心誌公向宗道十二其中還有道理麼。

　　答相識滿天下知心能幾人。

　　頌。

　　菩提寶鏡映三台漁翁把釣送將來接得驪珠藏世界休將世界挂心懷

　　問江山改而心不易海嶽遷而志不移為甚麼有得有失。

　　答石人無夢。

　　頌。

　　山河改變有當人花發枝頭樹樹新等閒識得東風面萬紫千紅總是春

　　問瞬目已經千萬劫揚眉猶隔萬重關作麼生得勦絕去。

　　答未開口前。

　　頌。

　　雲從山裡過撞著火柴頭燒盡虛空界紅光射斗牛

　　問徹底掀翻的我道未在鼻孔撩天者尚不放行且道山僧具甚麼眼目。

　　答瞎。

　　頌。

　　掀翻大地有何難莫把煙霞仔細看劃破長江流注涇鷓鴣啼處百花殘

　　問世尊言應如是知如是見如是信解不生法相驀拈拄杖云喚作個甚麼。

　　答沒有名字。

　　頌。

　　雷轟電閃一條白練兩個古錐佛也不見

　　問談真即逆俗順俗則違真如何得不相違去。

　　答君明臣良。

　　頌。

　　寂寂本來空虛名待雪峰松下問童子只在此山中

　　問法不在內外中問未審在甚麼處。

　　答鳴指云在這裡。

　　頌。

　　法法頭頭得自由將軍有令定機謀手敲石鼓叮咚嚮撥轉機輪向上酬

　　問會得那邊事卻來這邊行履且道那邊事作麼生。

　　答逢人切忌錯舉。

　　頌。

　　雞足山中等個人龜毛頭上解翻身赤腳波斯空裡走悠悠獨步在江濱

　　問莫向白雲深處坐切忌寒灰煨殺人畢竟如何出得此過。

　　答剎竿頭上風車子。

　　頌。

　　獨坐孤峰看月華眼裡何曾著得沙踏斷浮雲千萬片如何及得老僧家

　　問拈拄杖云喚作是亦不得喚作非亦不得畢竟喚作個甚麼。

　　答胡張三黑李四。

　　頌。

　　獨憐幽草澗邊生上有黃鸝深處鳴春潮帶雨晚來急野渡無人舟自橫

　　問三玄收不得四句豈能該未審是個甚麼。

　　答石女不揚眉。

　　頌。

　　閃電光輝當門霹靂作家相見東墻西壁

　　問一輪超出三界外當軒照破萬家門即今山門佛殿作麼生說個超破的道理。

　　答竹密不妨流水過山高豈礙白雲飛。

　　頌。

　　撾毒鼓震大千水裡無筋透碧天杖頭點破摩醯眼撥轉乾坤風月前

　　問猿抱子歸青嶂裡鳥啣花落碧岩前不得作境會且道作麼生會。

　　答舌頭無骨。

　　頌。

　　細雨紛紛灑玉樓佳人對鏡早梳頭忽然打破菱花鏡一道寒光射斗牛

　　問劫火洞然而常靜步行踏斷流水聲還有是般人麼。

　　答十字街頭石敢當。

　　頌。

　　金雞聲唱太平歌兔子從來不出窩語若雷兮轟劫外光鋩一點射娑婆

　　問汝若胡喝亂喝我即橫打豎打且道賓主相見還有過也無。

　　答赤眼撞著柴火頭。

　　頌。

　　擊碎重關拈出布衫有過無過揭過一班

　　問善財參遍處黑豆未生芽且道明甚麼邊事。

　　答踏著秤鎚原是鐵。

　　頌。

　　藕絲縫裡步雲霞楖栗橫擔日月斜黑豆而今拋出也從教何地不生芽

卷第七


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師書問卷第八

　　侍者德瀾錄

　　瑞鹿法孫行信編次

　　附鎮臺張公國勛請住曹溪來書(法諱愚)

　　自三請閘口拜違慈顏於十月十九日抵江寧十二月初十日鼓棹長行矣俟到粵任諸事役務少有頭緒耑使迎接吾師聽風旛話千祈慨允不勝榮荷翹首膽戀不盡依依。

　　復

　　去冬拜送使我懸心神馳左右奈關山迢遞不克問候為歉忽接來翰方知萬福則樂然也承諭風旛教我某才疏德涼急欲覓一山窟以盡殘喘若以南華累我力弱難支請另擇高明尊宿恢復祖道況某浙中一人身羈兩剎百務勞心公亦深知胡不諒之。

　　二請書

　　愚自舒城虔修小函差王中軍送至蓮座嗣來溯洄江水遠企慈雲如挹吾師德範茲月二十一日度庾關將至端峽矣韶陽於曹溪僅隔一水彼中為南派正宗愚懇請再整鷲塵弟子去彼匪遙得吾師駕至使菩提樹下復光乃弟子之深願粵中士民之深幸也萬萬放心振錫而來愚則已之不來不休而已矣特遣舍侄奉迎翹首錫音無既瞻切。

　　又復

　　某自出世以來叢林七住六處開堂於中千辛萬苦不記數也此時此際荒亂交加出頭不如縮頭好進步無如退步高定隱白蓮尚不願住欲休老于深山再加一曹溪破院任在我身可謂苦中之更苦也不是生退屈實乃怕事多端若弘法者俱肯如斯法門不致寥落便恁麼休去亦不負老象田冀高明再訪達者寬宥余情。

　　三請書

　　愚拜辭吾師曾三具荒函想俱投蓮座矣粵中情況寇賊作祟生民不得安枕回視嘉禾吾師教化之所宛然另一景界吾師何不普慈雲于炎海令吳越獨私造化耶懇其飛錫萬勿固辭駕過嶺東慈航早發使登彼岸愚敬拭一單躬迓南華道左矣弟子身沉宦海苦不可言冀法幢高豎愍心教我臨楮不勝懸切之至。

　　三復

　　承請者三敢不奉命欲到肇慶一面不意南韶道鎮府縣預下請書南華耆舊欣然迎接於是十月十五日進山滿子昔日之願矣冀欲再會奈因結制日近戒子遠來諸事匆匆又不克如願為歉曹溪久無主法者可謂荒涼之極意欲聊拓數椽以闡宗風子宜留心與李制臺為我致意不及另草待時世少寧把臂一笑何如。

　　附汪振老書(諱裕)

　　白蓮寺乃荒蕪久矣天假大和尚駐錫於茲五六年拮据之苦漸漸可觀不謂忽有粵遊聞之若為所失彼乃佛祖道場虛席以待佛祖接踵無計挽留裕恐白蓮旦夕間仍然鞠為茂草數年前荒蕪之景象復見于今日矣昨欲借重雪山師主持方丈觀其言語尚在吞吐之間必望和尚委曲慰留須在初一法駕未發之前擇一吉期請坐方丈緇侶幸甚外護幸甚和尚雖在數千里外得無顧慮矣代布不盡。

　　復

　　某住白蓮萬苦千辛愧福薄耳承台下多方衛護且喜得安今東粵之行已決如果不負我心請再擇明眼宗匠主持方丈接納方來某心亦足矣雪首座似有西山之行領命苦苦相留乞台下作速安頓以慰我懷(雪山果主白蓮)。

　　附天華遠和尚書

　　曹溪乃余之所住過極欲與和尚到菴細談其中情節三回兩度俟駕不來但吾人襟懷廓落法道從此馨香遍界此行大振吾宗也欣慶欣慶。

　　復

　　某欲拜辭起身數四奈各府縣善信踵門拜謁不絕一刻不暇不及拜別罪歉罪歉復望吾師為法為人莫生疲倦眾生難度方便垂慈轉見師之深願耳法門凋零之際乏人弘道之時主法者以包天括地之量撐持末運是某之至禱曹溪機緣非偶舉措聽憑龍天但抱道化導用酬佛祖進退得失付之造物豈由預備哉。

　　附葵公張護法來書

　　頃聞飛錫過庾嶺深幸吾道南來矣途路修長跋涉為勞雖筏渡不憚津梁而弟子之心則甚感且念也肅請往肇大闡性宗丐楊枝法雨普濟殘黎為望臨函神往。

　　復

　　一載不面如間三秋逞肇之念勃勃但韶石眾護法虔請之誠似不可卻待進院後諸事少有就緒來作不請友也。

　　又上

　　吾師重振祖庭人天歡喜弟子惄擬膜拜法座瞻仰慈光但疏節為愆彼中同衣如水乳否山川風土能容錫否將此身心奉塵剎是則名為報佛恩吾師願力弘深大千皆領法旨也舍弟素稱信心業已托為外護諒能料理俟少刻暇當晤三生石上必留弟子片席以話無生耳冗中草泐慚愧不盡。

　　又復

　　世事如阱塵勞困人返照迴光萬中無一公人情善世道義兩全浙粵二山無不稱讚托清光遠映林下且安淡薄難支我領眾衲篾束肚皮守去可謂入定已忘三秋事起來不見四時推法喜禪悅爽我襟懷山中滋味特與公說。

　　又上

　　自秋徂冬今且春半曾未特一走耑候弟子之罪誠莫贖矣雖吾師慈悲知我塵緣所縛而弟子寤寐之間真無處置顏面也二舍弟來肇云吾師宗風日振淡薄自甘誰為為之豈無慚汗日來制臺巡行高涼弟子居端城守冗忙更甚茲以鱗便附候慈祉即啚差員虔叩不一。

　　又復

　　殘冬接來翰深知公冗為羈邇來國事匆匆莫生罷倦更宜耐心耐意煆煉真空但恁麼去則事理不外也令侄至深知來意山中諸事色色妥當不勞掛心老僧放出補袞調羹手撥轉如來正法輪呵呵。

　　又上

　　吾師南來梵臘階前禪心江上祖庭自當大轉法輪矣但弟子去歲自秋暨冬靡盬晝夜而硜硜株守味澹如水一切餽遺概為峻謝即獻歲方升不遑馳一介叩賀慈祉不特地主之誼歉然且拈花以上椒頌俱為缺節罪誠莫逭藉和尚慈悲或邀懺釋耳待地方調劑之後當有餘暇拜晤金容以消積歉秪此附候新禧不既神往。

　　又復

　　自進院以來說戒三壇結制兩期百務匆匆不及遣人問候彼此相思何緣一面某亦諒公想公定諒我也今應元長老舊為南華住持甚的當因水月當家輪著即退任而任之也亦是我門下老弟子乞清目垂顧將水月轉為法地浩歸四方衲子亦在公一臂之力耳小徒來久何以不回懸念懸念乞發行為快衷曲之談筆下難盡秋末冬初盤譚不宣。

　　又上

　　我師重振祖庭緇素雲集可謂法海信哉道高龍虎伏者也使人人盡歡喜讚嘆得所未有但弟子一官束縛未得頓脫塵緣碧水青山徒有神往然而二十餘年戰場味如嚼蠟到頭一著未猛惺將圖兩隻芒鞋一個蒲團孤雲野鶴五葉一枝亦願侍從蓮花座下也不識吾師許可否前兩師兄來端諗悉道範清吉捧誦月上三更坐釣臺之句尤感吾師接度之切具大手眼領教與惠漢水峨山不足喻高深也侍師回南華無物將敬聊吟近作錄之扇頭請政幸叱存。

　　又復

　　渴想君家神馳久矣忽接來翰爽我心目山僧以麤言冒瀆公不介懷可謂言外取意小徒在府承惠擾齋傳聞公之切心道心使我愚師徒飽領清誨我亦放心行道也闔山耆舊欲來拜謝公請山僧住持曹溪真水乳相合也闔山相安也山門穩固則法道凋而再整枯木謝以重榮全賴吾人之力耳。

　　又上

　　祖庭一席風冽山寒弟子三月登埤疲于奔命茲者責任亦無能為也吾師法眼視之特蝸角耳獨弟子終日匆忙勞怨叢集蠅鑽故紙不克一了究竟吾師婆心甚切乞為弟子下一金篦何如節屆青陽冗甚未遑耑役奉賀。

　　又復

　　某以法眼觀之如飲淡水如刀剖空用世眼觀之蠅鑽故紙誠哉是言矣幸有此心此念切不可忘忽時鑽透方識天外天不待問人也。

　　附聖翁張太老書(諱世臣)

　　數日不聞問諒法體康泰祖庭諸事已整頓有緒矣幾番欲趨侍猊座載聆塵譚弟子為俗務所羈弗克如願適蒙手教儼然耳提面命深慰企思眼前雖不能即居山谷然于此事亦知用心爭奈只在心性義理上穿鑿疑不發起古德有言若事上覷則疾若在意根下思量卜度即沒交涉如何是向事上覷下手工夫乞和尚直捷指示弟子依而行之至懇至懇。

　　復

　　接尊翰方知前字已蒙台覽矣承問事上如何下手老休有一問盡大地俱是事且道向何處覓理試拈出事看若拈不出依舊賊入空屋且問說事的又是個甚麼即如僧問雲門如何是佛門云乾屎橛老休云說了也且道他說個甚麼老休云乾屎橛喚作事得麼便恁麼會略較些子乞老居士舉起慧劍一揮兩段將此葛藤椿送到東洋大海外則可也豈不聞知之一字眾禍之門正此之謂歟。

　　又上

　　弟子在熱鬧場中輥了一世自己安身立命處全未打點幸得諦聽法旨覺此中恍然有躍的光景及離座下仍復憤憤不知是業深根鈍于此事無緣耶抑年老氣衰弗能承當耶或心不真實志未決定耶懇請開示諒大師老婆心切當必為我直指也霜林寒色大異城中願言珍攝以葆天和有懷如縷嗣容面悉。

　　又復

　　前在韶城過蒙鼎力真一箭射入九霄也青天亦須喫棒但向後亦宜筈筈相承自然箭箭中的也文武須知不外則事理盡在其中何有老少之分別根基之純鈍耶來云躍然的光景此乃塵心暫歇一時輕安老居士根性勇利拂塵而行久久自然相應若依舊涉事依舊走作喚熟習難忘要到四稜踏地不亦難乎必須退居山谷晝夜用心管保歸家穩坐也然雖年尊色力尚健氣宇過人參究此道綽綽有餘萬不可中途生倦失老休之望也。

　　寄張鎮臺書(諱瑋)

　　屢承厚誼感佩殊深此因非淺定在靈山同願今日方滿也賜額一至草木增輝即法堂前煥然一新矣更冀移玉入山為戒壇主盟山門有慶眾僧有慶即山野亦有慶也是望。

　　復周道臺書(諱日燦)

　　捧讀琅函超超玄著非受靈山之囑能于紅塵堆裡作世外想耶從來佛法付與大臣如趙清獻張無盡蘇子瞻黃山谷以宰官而傳祖燈尤彰明昭著者也昔憨大師弘法曹溪君家海門居士竭力扶持至今傳為美談浴佛戒期承高軒往顧泉石增輝某披拂汪懷澄之不清撓之不濁可勝慶快且蒙賜佳額名聯字字珠璣前無古人後無作者藏之祖室永鎮伽藍當與天壤同不朽耳公事之餘倘惠然命駕入理深談一番了過去生中般若因緣此大丈夫之所為而某之所喜出望外者也夏日炎蒸惟冀台臺為道為天下自愛臨楮曷勝瞻依。

　　寄南雄鄭太尊書(諱龍光)

　　某在浙中聞清名耳熱及至南雄不敢擅自造謁權住青蓮剛兩三日張公促行又不克一面為歉承游揚張鎮臺何太尊色色周全或往來其間乞致謝一聲于是月結制也但齋糧乏少僧眾來多特遣小徒拜謝或有外緣為我指南。

　　寄韶州何太尊書(諱鳴鳳)

　　屢承厚貺感佩殊深山中頗安全賴覆庇某時抱五內前聞道體違和某甚懸念特差小徒問候想弗藥有喜也鄙寺前住持已退今有一老誠者某見其為人近古勸任住持接待高賓乞台臺垂青為幸。

　　寄韶州梅二府(諱欽)

　　老老大大尚沒料理雖擔世外之名竟業識忙忙為尋歸路有違尊召至今歉然幸相忘形外恕我可也周岐老進山某亦面訂至端午後偕駕同來某灑掃苔徑迎于南華道左矣。

　　復韶州周三府(諱憲章)

　　城中握別又易一冬可見光陰如電山野常切切于斯如夢不來又隔一生也台下神情凜烈雅致清高某時復三思不審台臺不棄山野乎托清光遠映是月結制也臘月初一日說三壇大戒乞駕進山一敘以慰我懷。

　　復曲江諶縣尊書(諱紹津)

　　恭惟大居士台臺豫章宗匠盛世循良筆端吐造化鹿鳴興歌心上起經綸牛刀暫試喜燕臺之市駿在即幸雲山之付囑未忘其藏拙亞地深愧入廛仰瞻德容飲醇心醉正擬借光于戒室猥蒙隆施于山廚禪流之枵腹果然檀那之慶餘無既肅楮申謝嗣容圖晤清誨不盡。

　　復曾旅老書(諱弘)

　　久向道雅不克瞻依拽杖南遊為尋知己台臺高名朗于寰宇某未發足以前早與神契也粵中土廣人稀相逢者少即今垂鉤四海為釣獰龍未卜台臺不葉山野否。

　　寄滄然侍者書

　　數旬不見使我夢寐心驚云莫非中道而止之耶俗務牽纏耶不然何不過我以完未了公案世事如身之與影愈走而愈急也貴乎識得破就陰而止之則影自消也跡自滅也山中諸事極妥四方衲子如雲觀曹溪風景當有興色但我丈室無人談談希子速來慰我神馳不盡。

　　寄德盟黃道人書

　　山中寂寞無可談心公何意久假不歸懸念懸念爾我飄然方外真如泡影何勞奔馳于聲色之場乎千祈策杖而回慰我遐思。

　　寄五倫侄(果然出家即坤雷)

　　自到浙中不無眷想母兄俱亡時痛切焉我在外晝夜忘眠為成道業道業已成又承先象田將法門大事累身因不敢負先人苦心咬定牙關恢弘祖道以報先祖道以報爾先祖母一片撫育之心正是一子出家九族生天也舊歲有朗徹禪人為眾多特往吾里募米方見吾侄親筆來書兼以道心深信三寶今又差雷空書記自如禪人一同過我求出世法趁汝後生時還可策勵二侄分付他守定家業汝一一倒斷來自有安頓之方所謂即今要休便休去欲覓了時無了時至囑。

　　寄本源和尚書

　　時景易過轉眼風光不覺二秋矣侍者來時弟尚望兄候至冬底法駕不來不知何阻使我歉然浙中衲子檀護根基純熟彼此信然不料張葵老夙以願力興復曹溪七月初一日乘舟初二日長行湖嘉四眾不勝依依南華機緣甚偶弟欲恢復然而孤掌不浪鳴特令默之來請乞兄偕往庶滿昔日同參之願耳更冀舉起慧劍斬斷葛藤撩起便行垂模萬古舟次匆匆不盡欲言南都翹首細談衷曲。

　　與密宗庫司書

　　古聖遺訓云作福如搶寶在吾徒不惟搶寶亦寶內擇其至寶也叢林一肩擔當盡心料理使老僧安心行道來眾依棲在子一人之力耳貴乎如悉達取寶入海不見其深沒頭沒腦全身在裏許一踏到底管保唾手而得矣。

　　復天界浪和尚書

　　此際法門下衰宗風寥落在乎老人坐振此道使洞宗源遠流長也此行某仗老人慈光庇蔭南華再整六祖重輝某在東粵焚香頂禮不盡。

　　寄穀山金峰和尚書

　　弁山法道海內橫行在乎吾師之力耳乃先人高明遠見付授四十餘人彼時小見局隅之流皆紛紛議論不料末法全賴諸善知識慈航普渡庶使茲輩杜詞抱愧流落在常行粥飯僧數裡某道過南華聞和尚法道之隆僧俗讚嘆不已某亦欣然惜乎弁山諸善知識長往者多幫手又少似覺法門寥落某則茫然無措幸吾師在急流中下一柱石且喜老雲門道振天南也。

　　寄汪爾老護法書(諱挺)

　　去秋握別倏爾金風又至矣流光如電誠不我待也台臺近履更勝否造詣更精否太封翁萬福否冀一一回音慰我遐思某在天南荷台臺庥庇四眾欣欣龍象常盈數千乃六祖遺風尚在耳山僧鼓舞餘勇痛加鉗錘但得法雲四出則此一番公案畢也白蓮乞大護法加覆之今差小徒耑候清吉端溪一方引意惟希鑒茹不既。

　　寄實行兄書

　　自江寧一別不覺一秋也一路切念我兄熱腸奈因行促不克細細盤桓令人歉然于十月十五日曹溪進院也結制說戒來眾益多托兄之福內外俱安弟孤雲野鶴翩翩無侶如江寧事畢速還南華釋弟之遠望。

卷第八


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師書問卷第九

　　侍者德瀾錄

　　瑞鹿法孫行信編次

　　附佛日雨老和尚書(時師住密印)

　　每見人來知吾孫法道將隆兼能自愛不輕許可寔為我懷久久無倦不愁雲門佛法之不後耀也佛日禪眾俱精進兩堂共二百五十餘堂外亦二百五十餘兩堂首座一為革故易號大鼎一為遠門二俱老誠眾皆悅服完得一期或有一二可煆煉者不可知也。

　　復

　　前別老人(某)心亦不捨依棲奈烏鎮鄉紳懇請之誠只得勉強從之進院以來無刻得暇不克問安為罪邇來法門混濫病諸輕授(某)決不輕意許可坐斷時流舌頭亦不苟圖安逸畢竟煆煉方來以報老人萬一恩也。

　　又附

　　隱玉來知道場勝概又知吾孫為人真切能如是不輕許人不唯超我他日大起吾宗不可量哉止溪去既不清以事汝即事我故不責之今復不清而來故不擯而擯聽渠自愧若再至密印當略責而已如象田僧燒渠衣單覺太過也。

　　又復

　　隱闍黎戒期勞他因初住不周待慢也期內禪眾總二百餘凡佛事陞座四眾不下萬餘可見佛法初與信心而使其然也止溪圭角太露某為之摹稜倒縫琢磨之止溪難當即飄然也和尚分付再來姑恕之象田僧粗糙非常人品不正戒律不通欲充尊證因某不命在期內作炒遂逐之並無燒衣之說乞和尚更察如虛責以誡之。

　　寄白龍水懷和尚書

　　久不晤面夢寐時勤恩及深譚宛爾在昨起程匆匆不克細領教益為歉承訂法嗣之後懸懸在心近見人心不古觀其言未保其行有其行而無其才縱才德互行於此事難得徹透者得人之艱正為此也前遣二僧上天台有一靜主本源徹公向與弟為同參友此是抱道之士或仗兄慈光來時當明窗下安排則白龍宗風有賴也(本公果嗣白龍)。

　　寄本源和尚書

　　既擔荷善知識之位寔非小小當寬以臨眾精以治己行一事可為天下法發一言可為天下則舉足動步如獅子王百獸見而潛藏哮吼一聲百獸腦裂若然者不說法而說已竟不行事而事已周非但叢林井井有條亦且眾心仰服行事推誠發言推重正是少出為貴少語為珍縱居闇室如對高賓兄若遵而行之非特報佛祖深恩亦且老人有賴予心樂矣白龍愈增光輝法門重添柱石觀兄氣品時節還未至切不可輕意鼓弄邇來人心輕浮動輒欺心學談聖賢之妙論履踐凡愚之劣行此是法門衰替之時欲要挽回深蓄厚養飽學深操事理兼備宗說俱通具獅子牙爪祖師巴鼻衲僧眼目缺一不可近有一種貿販之徒喫善知識飯行魔家事鎮日商量禪道佛法心心攀緣念念不住觸境生情造生死業撥著不知憤憤然胡打亂打問著不會悱悱然胡喝亂喝爭人兢我唐喪光陰輕慢好人以為具眼批判毀謗賢聖自謂總不及伊種種造業不可枚舉祖師東來有利有害正此之謂也吾兄當坐斷千差異路不得帶水拖泥落草盤桓不然則愈增魔業熾盛何益之有兄當甄別勿使流布若流布之名一出縱有超古之作不足信矣豈不見真點胸過章江政禪師之門一日摳衣露脛而過政問其故曰前廊後架俱是葛藤恐絆倒耳可見落草有時不一概論或閑暇之際從容論道觀其法器亦可陶成欺心狂禪切不可助彼之臆見如是提挈人正人觀之自親不肖者自退法道之興由此而至矣。

　　別雲松和尚書

　　前承二紙得保無虞感也何如邇來法體想弗藥有喜也因攜杖匆匆竟違面別途中歉歉況此時景更不同也一味直心婆舌激切為人久久恐致招尤所以某負拂而長嘆者也衲子之家蕭然物外豈肯拘小節哉此去任緣他往未卜幾時再會此書作別鳥鎮撮爾之地不足為高良化導倘和尚別有定度又非其所知也臨行倉卒不盡所云。

　　與鐵幢禪人書

　　細看汝行寔於中無大徹處故不意此際分付汝古人親師三二十年尚未盡其妙況今人浮淺猶不及古此一段大事豈可草草況汝年幼才德未充正好放下身心操履當割切速成之病根庶不墮旋蒸熱賣之醜態不可不慎。

　　別孔文在皜居士書

　　前蒙手啟請山僧主持密印勉力承當寔非本意奈貴鎮宗風未到之地可與談者寥寥無幾惟吾子深相契合滿望為法門良器許久不來時勤懷念邇來銷金之口不一動則煩人因時景愈衰哲者知幾故爾攜杖他往恐雲水無期草此致別如不負我心他日披緇以佛門為歸計是山僧之萬望也。

　　寄廓朗兄書

　　光陰迅速日月推遷拜別慈顏十有三載未發明時恐負出家之志不敢速返既少窺見又被法門事累故遙心眷想時復徒勞念先師塔事未曾入山兄等不及再晤何歉如之待世稍平即返鄉拜晤不盡。

　　與定隱鶴林茂公書

　　粵中僧俗望善知識如大旱之望雲霓山僧一到如龍得水我已放心行道也合山耆舊眾等各各體心舉措合法六祖遺風猶在我只接墨而行毫不費力我之道緣意在斯乎特為子說各剎諸徒行道切宜兢惕不可濫付匪人減法門之光萬萬曹溪語錄先有八十餘張帶來在乳源清公處子同解公到譚樑老處求序文刻全錄全錄中俱以曹溪出名開堂數剎附在錄後送到楞嚴經房永垂不朽至緊至緊曹溪深山窮谷正是道人化導之所我不想回浙也子住持定隱方丈密宗是苦惱忠厚人子看我面上好好安頓使之少者懷而老者安則叢林不興而自興法道不振而自振子亦是老實人若心行不端者性情暴戾者俱不可留住我有未了之事盡在子了前分付兩三個老人家倘或不測俱造塔葬在定隱左右子到五十四五亦造一小塔錐在寺之直北想我今生不能來也將我之言且緩款不可說破令諸子動念所說幾件大事一一依我足見子始終厚情也懷旭長往為脩證說聲時中用心操履芥菴一枝全在他流通若避懶偷安不以法門為事者老僧作不肖論但要操履成人出世不出世聽憑龍天後無悔也即將此語轉為我門下開堂者說浙江乃獅子窟不得草草倘有壞事者白蓮方丈與定隱方丈懸老僧像鳴鼓集眾擯出法門外永不許為人二子既坐我方丈代我行道代我之言亦將此語傳入我眾門人耳或有不法之子擯過寫字到曹溪我方可刪去聯芳中偈語不可怕人見怪正是怕生怕死非丈夫不為法門非丈夫苟徒安逸非丈夫豈不見當言不言則失人也子一一依教奉行我在東方合掌讚嘆不盡全錄板送到楞嚴已將白蓮密印天華定隱玅濟并普說板一總發來曹溪經房流通以法濟東方也子到潯中將我所說一一代言安慰諸子勿使動念方可安心操履古人坐脫立亡全憑定力意識不行只為全身載道即垂手三界出生入死不被生死繫縛皆此等人佛法衰替時逢像季以貪嗔癡為戒定慧將爭人兢我竟作平常不知全身在生死裡還要高揮大抹瞞人自瞞只有一處瞞不得假若老苦臨身百骸將散要死不得死要活不得活那時叫天叫地四面無門悔之晚矣即善知識亦是虛名只要當人四稜踏地十二時中不自欺心豈不見心如墻壁方可入道有等狂禪見恁麼說便掩鼻而出子宜穩當把住莫受他惑九峰三遍出定灌溪七步而亡有七日而來者有擲筆而逝者有沐浴焚香別眾者有陞堂辭眾者說他不是得麼恐子不會再下個註腳上來尊宿恁麼自在皆是四相皆空五蘊不有二六時中不落意思信口便道信步便行直來直去不見有絲毫許佛法世法情塵愛念繫在心中便恁麼自在我在深山中老虎為伴正與諸禪子提唱此事亦常於此切也實要生生受用豈可掠虛耶從上佛祖亦如是古今知識亦如是老僧亦如是復望吾子亦如是不負靈山莂記也賀賀。

　　寄譚埽老先生書

　　光陰如電日月如梭瞥轉眼時飆然異世喜台臺身不涉世善養天機胸懷廓落則包羅世出世間以古今未來之理事以筆尖頭點出耀古騰今山野亦深服焉曹溪仗六祖之餘光憨師之法則叢林尚井井有條人心幸而素朴奈久無法主者人人本有光明湮沒也山野一到合山如暗得燈不勝踴躍予遂舉筆云遺風猶在今冬開堂說戒來眾益多但隨力隨分亦不強圖乃道人之本分耳大師年譜一到合山大眾如饑渴之得飲食乞台臺將板發到曹溪永垂不朽如何山野曹溪拙錄先有八十餘張祈一統序以曹溪出名開堂諸剎之語附之錄後送到楞嚴寺經房久遠流通是荷。

　　寄錦山觀音寺越峰堂頭書

　　我佛遺言千經萬典秪囑後弘法者以慈悲喜捨四無量心廣度眾生並不見有打罵擯斥而度眾末法之時只宜柔和善順而接物謙讓厚道而益人則自也安眾亦安叢林亦安如惡性比丘不服善者只可默擯而已若加以擯逐視如冤家則我與彼何殊何名善知識善知識能調物情自尚不能調其心性何能調物耶幸子道場相去山僧不遠事有決斷不下不妨過我請益凡事子只把大途瑣屑小事置之無聞正所謂不啞不聾難做阿家翁若件件責之以禮久久眾心不安便有參商閒暇接人之際不得帶水拖泥端居丈室律身清潔將日前所得所證一著子單提本分令人直下承當使後學有眼叢林有主是者還他是不得欺心瞞昧非者斥他非使有進趨分不可以非說是羅籠當世熱鬧門庭賤賣佛法亦不可以是說非欺心瞞昧使學者岐路亡羊若然智者日退不肖者日進法道焉能振作耶上堂說法切不可敘人情鋪文理人情文理乃世諦流布事不見題目就云當觀第一義擬議之間落七落八了也何況敘寒溫耶即方丈內尚不得說世諦況擊動法鼓諸天龍神俱來聽法寧無畏乎於陞座時直須胸中常坦坦無名無我無佛無祖目前無礙便如獅子哮吼也家常之法豐儉隨宜切不可以飲食哄小人住一犯此咎便非正經人正經人只貴道眼清明為人的當雖飲食菲薄何妨乎道若以豐衣飽食混帳過日有何益哉凡夫習氣同乎鼎沸縱一言一語相應於行履中未必相應於一切境界上著眼看他若逆順境界過不得便見生死宛然此人決定付法不得今有十宜以誠將來子宜珍重胸襟宜寬眼目宜明授人宜擇操行宜古處事宜長發言宜當臨眾宜容立身宜潔導人宜慈規諫宜聽守此十宜自然見處寬通受用廣大法道日隆災害日遠扶末世於將來弘吾道於今日是我之萬望也。

　　寄滄溟滿侍者書(時師住定隱)

　　世間淺見之流觀起倒風聞氣色便曰某是某非皆是相時宜而後往前說惟老僧從前往後說當初執侍我時晝夜忘疲徹談為廣子見聞望為人耳何得自輕賤自泛濫耶烏鎮是子剃髮之地十聞而九指目焉豈可茆蓬自居使智者掩鼻當擇一明眼宗師終身依棲了子大事即我為子剃度訓導片片血心烏鎮到嘉興不遠竟不拜謁置之無聞五年也此一節是子不情況沒意氣無孝道忘仁義使我懸心看子大凡一切割然不肯轉頭況智眼不明志向暗短但不知去向何如耳千萬蕩去執情圓融無礙則事亦在其中理亦在其中仁亦在其中義亦在其中乃至終身結果盡在其中也或來不來其中意旨望子回音囑囑。

　　復潛菴座主書

　　昨專使來聞知吾子出世明真甚喜但非老僧之本願子年輕才力未充恐徒氣力耳洙涇到此不遠不來白我輕意開堂似犯欲速之病自古大器決不小就若小就非法門之望不見道不鳴則已鳴則驚人不飛則已飛則沖霄況衲僧家上半生辛苦為己下半生慈仁為人若小菴小院小就譬若螢火之光太陽一出即掩耳老僧苦口非不助子懸望過我操履一番得大機顯大用那時放手百發百中也。

　　復定襄書記書

　　昨子去後連日冒暑一病幾死邇來少愈起問吾子不在又添一種煩悶也子之行履滴水滴凍闔寺孰不知之為甚自跌大凡閒言冷語置之無聞無辯是大人之用心胡不知演祖之喫掌雲端之錯聽達師之無聞侍者之折足乎久而自明後說法利人機辯縱橫受用廣大光明炤映古今皆是含養工深道充德備返觀從前眾生乃諸佛之鉗錘耳吾子氣度聰俊似乎過人及至小小境界現前便過不得多年之用心自徒然了若背我不來到弄假成真也爾我是最契之師資今生不面耶不則速速過我以完初志能克苦工深六根自脫根塵一脫智慧朗然向朗然處說是不見其是謂證非是之是是道非不見其非謂斥非是之非非即三界中不過借路徑過何有拘絆于我哉即弘法利生也為繼其佛祖之制以待其人若以正眼觀之也是臘月扇子思之。

　　復落雲鏡菴西堂書

　　語錄看畢內中有強用文理多說說話似乎不知利害浙中乃獅子窟不是兒戲以多為得只宜刪繁取要如天目禮虎丘隆不滿二十餘張自然大行于世所以說話不必多以驚人為最得人不必多以龍象為最此時法門草草師資反目皆因付時不的當故多過謬吾子是老成人只做老成事守定法門久住叢林不可輕意換院子時常過我以慰我心既得所又得人當好好安頓少者懷之老者安之則近者悅而遠者來則吾子安叢林安法門安老僧亦安心也囑囑。

　　寄巨平西堂書

　　裕之來知吾徒開法圓通四眾欣然老僧亦增喜也此際世態非常切宜仔細安眾不必多但隨力隨分自然省力也時中安頓上下一眾和平則道在其中也垂手之際直心片片亦宜細心萬勿鹵莽久之勿倦以至誠心接待方來自然法道彌布矣。

　　復張總鎮書(法名德愚)

　　兩辱惠臨深談衷曲至人德言別後馨香襲襲也幾欲恭候台臺佩念未獲申承喻興復煙雨隆嘉禾風輿之大觀深為勝舉愧山野德薄才涼不能企力即覓之眾中皆是捨事就理炷香究己之流於福緣事皆言留在悟後況人生在世如一大夢但於夢中作佛事即佛事亦好夢耳在乎智者識得破自跳得出也前台臺與山野徹談皆出世之因亦以夙植靈根於般若今現宰官身不昧本因兼之舉一明三目機銖兩別後山野時時欣慕再冀迴光扣己而參忽然摸著自己鼻孔方知推車共臂非他力陸地行舟事坦然臨楮不勝瞻仰。

　　又

　　清晨跏趺摹想台前選佛休官古今希有見的淵深海闊胸襟某亦合掌讚嘆也某出世有年僧俗相交其數雖多似有太過不及吾道不行焉惟台臺善識時宜可謂俊極矣某入山脩道弘法利生若得台臺輔佐如鵬有翼也況如鏡對鏡光光相照世出世間不言自明正謂參禪須是英靈子學道還他大丈夫荷荷。

　　又

　　暌違許久每切瞻依憶昔齊會今已易裘矣想台臺日來履福惠吉乎聞旌旗有高陞之喜將樹鉅鹿之功未審行裝吉時期在何日某欲恭賀麾前併祝不日凱歌之慶幸示一言為慰。

　　又

　　日昨台駕光臨實不預聞褻慢也幸而知心人料不罪我亦冒雨而回使我神馳左右夜深伴燈細想尊意此時作宦不被宦累以弘法為心定靈山莂記兼以智眼圓明高明朗鑒仁慈育人領人銘刻是以某用遠見相待聚首深山者不忍將良器伴俗之類耳某意若是萬萬留神至囑至囑。

　　示孔文在皜居士書(法名德皜)

　　昨日付囑汝後禪堂大眾個個歎息於中涕淚悲泣者五六人可見佛祖慧命利益人天正在此時山僧住密印半載內中契我心者寔鮮故我長歎息若如此出世利生有何益哉僧俗盤桓不下千餘望子久矣唯恐不能大翻身幸得個安樂處我心樂已故將佛祖慧命兩手分付亦是法門萬幸但居家抱道實不容易一切處當著精彩如珠混於淤泥弗使纖毫汙染于無汙染處亦能千變萬化應現諸塵實不與諸塵作對即名物外閒人此一行履從上諸聖若是山僧亦若是子亦若是即名以心印心傳佛慧命盡是此等人雖具如是作略亦不可稱性但恐中下之機又生退毀一生退毀則無益于人恐其無益山僧亦將高就下屈於自己口吞日月眼益乾坤之氣象何以故夫為善知識似天普蓋似地普擎風以時雨以時使其三草二木悉皆沾榮正是能利益中上下三根耳是名調御丈夫丈夫觀盡大地如赤子他人饑猶我饑他人苦猶我苦他人流落惡聚亦似我無異矣此名大慈大悲拔濟眾生今子分中似覺還少向後當依我言興慈運悲拔濟群迷若以世法禮儀而得度者即以世法禮儀而為說法若廣學多聞好辯論得度者即以廣學辯論而為說法若有卑劣之形者即垂手現卑劣而為說法如此三根普利則少合我心別後未久不覺叨咀我察眾心悲感交加特示寸楮以增法喜時中珍重。

卷第九


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師普說卷第十

　　侍者廣熙錄

　　瑞鹿法孫行信編次

　　南華寺安眾普說大海水波浪浩渺何曾有意禪和子機鋒峻利盡屬無心大事不由人計較做來自然恰好小哉只用小見識說法難以投機曹溪乃天下之法席兒孫遍滿大地即今祖庭攤損避懶者袖手旁觀孰肯支撐然而成與不成聽憑龍天擁護但主法者具此心念庶不上愧祖師下接後昆蓋此道場自六祖去後冷落千餘載憨大師謝世又經三十秋法門衰相祖道荒涼慕道者無人接引發心者無人提持緬想心酸痛哭流涕山僧既入祖師門當行祖師事六祖和尚憨山大師所立法則不可違犯所行規矩依而行之不可動著一絲毫許何故佛佛道同豈有他哉所有百房八百年來立定亦為擁護山門守定故基實非分外善知識難得接續甚虧百房勤舊眾等鎮守而有今日相聚之期大人宜用大見識包羅萬象向道者皆入吾門所以山僧以此管見略窺大道不貪浙中叢林之次第一旦卸卻曳杖南行者正為此也曹溪門下五千大眾有志向道者甚多若能一念回機便同本得何愁法道不布衍於天下況此際世亂紛紛多事之秋貴吾人深山窮谷修行以善法障回百川使國家安而天下平萬民樂業正所謂最尊最貴法王孫圖名圖利被人輕但願大眾守分過時比世碌碌者何啻萬倍哉若然爾即是我我即是爾爾即是祖祖即是爾佛祖不是別人便是不起眾生念眾職事既領其職當知我心山門八字打開要來者任他來要去者任他去莫分貧富貴賤休別智慧愚癡恁麼就是法法平等無有高下則人人霑其利益方合道人本懷且道如何行履會得吾言良久云遇曲逢灣無彼此凹凸高低一坦平珍重。

　　結制普說掣風掣顛老頭陀天下禪和沒奈何佛來祖來齊喫棒大都年老變成魔師良久云三世諸佛如是說歷代祖師如是說天下老和尚如是說山僧今日如是說要知所有一切法為治一切心若無一切心何用一切法既無一切法則三世諸佛不恁麼說歷代祖師不恁麼說天下老和尚不恁麼說山僧亦不恁麼說嗟哉末法之人信根淺薄智力衰微不肯刻苦參究焉能徹法源底或一年半載略用功夫以聰明見領略一知半解認著個主人公逢人便喝為師不下鉗錘懡㦬放過使野犴遍地瞞昧人家男女正是一盲引眾盲相牽入火坑若有法與人名野犴鳴說法無可說名曰獅子吼正是義中無句句中無義如五臺山上雲蒸飯如此說不妨熾然說若以文字塞人天機若以道理障人真智非但不能為人天眼目抱甕之流自了無暇大眾生死事大各各扣己而參一時一刻清淨一時一刻是佛然而清淨俱不執何勞更問祖師禪。

　　說戒普說大眾今夜羯磨明日說戒身三口四之愆尤從頭發露俱消雪所以道罪性本空猶心造心若忘時罪亦忘心忘罪滅兩皆空是則名為真懺悔若忘心自忘物忘物則忘人人物俱忘看是何物這裡識得破善入戒體去來本自在真心任遍知其或未然古人道著相持戒生天福猶如仰箭射虛空勢力盡箭還墜招得來生不如意爭似無為實相門一超直入如來地有等外道聞恁麼說他也道無為無為末法當代去聖時遙如粵地天邊之所無智人辨別竟遞相聾瞽瞎人眼目又扯無為無所不為便縱行婬怒癡廣肆殺害亦曰無妨罪過罪過如山僧不涉世諦遠離塵囂心中亦無遠離之念信口道來不假思議自然恰好從朝至暮覓絲毫生相不可得覓絲毫滅相不可得將不可得又不可得又不妨應用于千差此名無為無所不為山僧為諸人說破當捨妄歸真皈依佛佛者自性之覺體皈依法法者一念心清淨皈依僧僧者即自性之真體也如此自心受持不涉外緣即不皈依邪魔外道外道者心外有法名為外道或見光見花見佛見菩薩幢幡寶蓋童子來迎俱是外道魔王眷屬在正教觀來趁出法海邊外永不聞佛法之名何故謗大般若畢竟如何即是我要你正不許邪要你是不許非要你上不許下前有僧問山僧如何是向上事山僧向他道但莫向下語既如然事事如然大眾粵地法道無聞善知識難遇當生慶幸不可空過時光努力今生須了卻莫教永劫受餘殃下座。

　　解制普說師云龍牙道天下名山到因腳辛苦多年與襪著而今老大不能行手裡把柄破木杓又五祖演道腳也不能著草鞋手也不能把木杓端坐受供養施主常安樂又千巖常云盡大地是隻破草鞋盡大地是個破木杓要把便把要著便著佛祖何曾摸得著山僧則不然到晚歸單長伸腳爬下眠床便著襪日食三餐即便休沒有工夫去摸索向摸索時摸到無可摸開眼也著無可摸處再摸索合眼也著正謂時逢末運山僧以不欺之心為諸人點破今時參禪人認著昭昭靈靈為主人公縱有省悟處悟跡猶存己見尚在騎個驢兒不肯下不道不是怎奈矮子泥壁不肯虛心親覲明眼師家煆煉見地不辯青黃性理一味儱侗自瞞瞞人自欺欺人正是一盲引眾盲不特今人如是即古亦如然石霜禪師有泰首座請益霜云一條白練去古廟香爐去冷湫湫的去一念萬年去古人素樸得師一語便恁麼二十年後石霜圓寂眾擬請首座居方丈位時九峰為侍者乃曰會得先師意某亦執侍遂問曰餘俱不問秪如先師道一條白練去作麼生會泰云此明一色邊事峰不肯泰云不肯某那峰曰是泰云裝香來香煙起處泰便脫去峰撫背曰坐脫立亡即不無先師意旨未夢見在且道過在甚麼處只解恁麼去不解恁麼來可謂智眼不圓見處遍枯昔婆子燒菴也為坐在者裡若會得九峰不肯首座便會婆子燒菴會得婆子燒菴便會高峰睹五祖演真贊得省因雪巖問著無夢無想便去不得復疑又參數載忽夜枕子墮地方得瞥地古人亦云悟後若不遇人必定杜撰為人不得山僧往往見僧入門擬呈見解大棒打出正為不許坐在淨白地上不見馬大師參見南嶽讓得旨之後直往江西讓遣僧探問有語記將來正值上堂云自從胡亂後三十年不少鹽醬大眾你看他徹的人出言吐語你還知解得他麼便是徹底掀翻和窠摟碎渾身跳入法海方可利生接物放口說禪各各摸索看還相應也未若未相應莫道無事好若真有悟入處不存悟跡十二時中灑灑落落離對待絕是非無絲毫隔礙通身慶快機辯縱橫名曰度人師方登祖位作眾人之依止亦名菩薩應世更有一種參禪人少有見地見地不脫遇逆順境便過不得胸中逼逼塞塞通身窒礙此人決定不了生死山僧在天童親近密老和尚正擬此事在方丈外聞有人言無心方合道即身心廓落一輕得個入處便進方丈問曰若人識得心大地無寸土某即今覓心了不可得又識個甚麼心密云你即今在甚麼處遂頓足云在者裡密云你且去明日來復到顯聖參爾和尚纔擬問爾大笑推出山僧▆擬又參三年一日正疑此事值穿衣時似乎乾坤翻轉四大分散方得目前無礙受用自在機辯縱橫大眾山僧將古今一齊拈出了也還有末後一句說向諸人顧視左右云路遠夜長休把火直須當道與人看擲拂子下座。

　　普說付法一事付無所付於無所付中接引人人歸正路耳況此事人人本具個個不無在善知識淘汰成就使大者大成小者小就既將佛祖慧命委付共人自然拳拳服膺守持勿失久則道力自充不覺為出世人矣山僧既蒙寶壽雨師翁將象田一枝兩手分付我不忍斷故接之若據本懷舉世無可我意者若一味單提格外一著子令一切人攀攬不著雖使宗風振於當世後絕無人得不辜負先人一片苦心乎況世亂紛紛光景不長危如壘卵恐一不測將象田一脈斷卻得不愧於心乎丙戌余主越城天華寺只得放倒頭來付囑幾人正使宗風不致寂寥後學還有依棲或天下善知識乃至一省一府一縣一山成就他為人啟迪後昆縱是佛來與祖來一一收歸法海裡益之也廣利之也深如博山亦是大善知識開堂二十餘年未曾付囑一人使江西法道寂寥會下縱有英靈之士不過為粥飯主人耳天奇付三百七十人唯無聞聰一枝天童接起宗風大振海內洞山亦付四十餘人唯雲居膺一枝雲門湛然祖翁接起兒孫遍滿天下若非上人高明遠見焉有今日事出世弘道與獨覺自了實天地懸殊諸人胡不看大人之用心乎若守定一隅淺見薄識名小家子祖庭傾頹無人恢復衲子挑包無有投奔故大聖興慈建叢林立法則興教化者正為此也子問付法之益故將本意酬之千個參學者不如一省發者千個省發者不如一付法者千個付法者不如一出世者以此較之付法出世者必有長不付法而流落者必有短長短岐分子當自辨珍重。

　　普說乃云大凡善知識向古人說不到處說學人向聞所未聞處聞說不到處說只貴悟徹源頭七通八達目前無礙自然談說亦無礙不見巖頭示雪峰語直須一一向自己胸中流出方乃蓋天蓋地法性汪洋波瀾闊大滔滔不竭名辯才無礙三昧若能全身跳入法海中信口說禪如壯士伸臂自然省力有義路話易說易聞無義路話難說難聞不見古德云五臺山上雲蒸飯佛殿階前狗尿天剎竿頭上煎鎚子三個猢猻夜簸錢如朝宗和尚頌三界惟心萬法惟識曰唐家濱裡沈秀才頭上頂個木棺材手裡拏片車戽板白眼洋洋叫死來又頌藏身處沒蹤跡沒蹤跡處莫藏身話三十夜裡月亮堂堂我去看稻賊來偷秧翻身跳板頭上夾頭毛一把揪來端端是個和尚你看他豈不是信口說麼學者若漆桶不破實是難聞欲為人天師範須效朝宗和尚法則邇來輕意為人師者問著口裡水漉漉地勉強支吾倘有施主請上堂小參晝夜不安叉手尋思似鬥袈裟縱然鬥來是片錦繡有甚麼交涉粗看則有文理細看無有益處後學初機無可開豁致使學文字語言看詩韻學平仄做詩偈空過時光失正修行路日用施為一味莊點無明滿肚此皆今時人之習氣嗟哉生死命根不斷臨終之際要死不能死要活不能活懡㦬而去到眼光落地之時悔亦晚也若真正達道之人由他罵由他譽禮三拜不喜打三拳不嗔一味平等如須彌山相似八風撼而不動管保出世無疑矣珍重珍重參頭問香煙繚亂燈燭煌煌正與麼時請師拈出師舉杖云一條拄杖兩人扶進云口說譊訛無淵底推門落臼總歸源師云你這些葛藤從那裡來參頭便喝師便打進云恁麼則夜半泥牛吼日午打三更師云不是時節進云須彌山上紅波滾大洋海底火燒天師云照顧眉毛進云一腳踏翻流水路南山下雨北山晴師云露下座。

　　戒子請普說師豎如意云四生六道皆為此事不明所以爭名奪利此乃一念未覺喚作無明不覺生三細忽然一起轉為境界見於六根名為境界為緣長六麤此教家極則之談宗門參究掃盡根本無明要你當人徹去若見得徹透撮土成金直指三細六麤了不可得庶幾免地獄三途之苦所以道得人身如大地之土為僧如爪上之土為僧如大地之土參禪如爪上之土參禪者如大地之土于中悟道出世者如爪上之土況生逢中國六根具足難得中之難得耳諸人不可放過乃佛乃祖不得已而為之建叢林立規矩說個參禪說個律儀不過陶汰當人習氣乃至傳衣付法傳者傳此事付者付此事悟道成聖者成此事此事既明方免流浪六道若一念嗔心起遞相攻兢即受虎狼蛇毒之報不見波斯匿王請佛齋時佛指螻蟻云此蟻從七佛時曾為蟻身至今尚在可見一失人身萬劫不復豈虛語哉佛祖出世具大慈大悲奈業報使然豈能替之乎即此時人心遷變喜怒不常奸心巧計業滿貫盈遂感時世大變殺戮可止之乎然一日萬死萬生者只為業心不盡耳若能一身清淨則多身清淨度一眾生即能度大地眾生領一人造業則能令大地人造業古人訓導防於未萌千崖禪師云要做出家人須行四種事參禪為第一持戒為第二作福為第三禮誦為第四而今只好口說時當末法僧行衰微欲真參實究者鮮矣參不真誠去道轉遠出家人難行能行難忍能忍是道人之本懷若苟圖安逸虛消白日柴不搬一束菜不擇一莖不思農夫勞役之苦不去回光返照可不嘆耶不見大慧和尚云近來有三種僧上者坐禪習定中者點筆作詩下者圍爐說食豈為道乎若然父母空生汝身朋友枉增汝志師長虛為剃度天地虛為蓋載得不負四恩乎所以山僧細細說者要汝戒慎恐懼使不落三途況此事人人本具個個不無豈可唐喪光陰若一念精進道眼圓明即上報四重之恩下濟三途之苦可受人供養可使在家人邀福懺罪始得不愧若不勉力行持他生改頭換面雖有大慈大悲心無可替得近來主法人多如我密印說老婆禪者極少為知識出言吐語莫不皆親履實踐正以斯道覺斯民安貴口耳之學也而今為人師者不可為法式為徒者不可為教誨皆由人我不除妄爭優劣豈可作人天眼目乎不見汾陽三召不赴詎同今時土地廟裡出世沿街尋院開堂法道下衰誠為痛心奈何時當末法山僧未嘗有意致身人前初住象田時把衣單文書散盡仍欲陸沉眾中願不能果遂住靜於滃洲深山若將終身無奈越中三請之誠只得混入此惡套中免使法門寥落近為師者不以菩薩心而為事雖有三百五百舉目皆是後生晚輩或有老邁不堪者便不容納豈佛祖心行乎佛法至此掃地矣今日戒子請普說不覺葛藤至此為汝初機晚學當別邪正識是非不可因南面而認為知識也良以一人錯之於前多人效之於後遞相聾俗誠不可返山僧為汝點破生死事大不是兒戲努力殷勤莫空過日上來所說行持也在裡許警戒也在裡許具眼也在裡許了生死辦道業也在裡許復召眾云此身不向今生度更向何生度此生下座。

卷第十


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師普說卷第十一

　　侍者廣熙錄

　　瑞鹿法孫行信編次

　　晟溪眾居士請利濟寺普說師云昨日為賓客今朝作主人離卻賓主句個裏始相親良久云大眾還相親也未其或未然山僧為汝葛藤一上所以三寶是人間福田世出世間若聖若賢若富若貴皆從斯門流出如水以江海為源源不流水萬物何以發生水性本無高下在乎受者各適其宜在聖四相皆空五蘊匪有翛然物外作世間人然後興慈運悲向五濁境中垂手拔濟三有眾生出生入死于三寶門中在凡仗叢林種福田依知識為恃怙皈心投誠時聞法樂則近道也晟溪雖是一方善地乏一接眾之所幸本村居士各房眾等募造藏堂殿宇為十方賢聖相聚參究之地成辦道業一人出世多人無異矣此事不論僧俗但信得極刻苦參究視眷屬如路邊人只借路徑過無絲毫情念污染心田無事于心無心于事即名出塵上士世人心相不定近善則善生近惡則惡起此剎興則四方善者相從善根堅固惡境遠離則惡念不生四生六道管保不墮善根堅固世世生生佛階可期秪如善惡兩忘復是何物卓拄杖云不起纖毫善惡心來去須教常自在沈仰疇居士問弟子誦金剛經且道從何門而入師拈拄杖云從這裏入沈云不會師云不會正相應蔡仰橋居士胡跪云請和尚細說四句偈師良久云說過了也蔡不起更要和尚慈悲師云纔說四句皆是接引寔指不得一法為定山僧即與汝事相上發明真實達道人目前無是非爾我之相一味如初生孩子相似雖然啼叫自若不見有彼此是非之相此名無我相既然無彼無此也不見有身心世界雖住世界猶若空華則無人相也眾生者眾念俱生故名眾生既彼此是非不可得身心世界不可得然後將不可得亦不可得則無眾生相也眾生相既無朝生暮死也得山崩地裂也得并無一念貪生怕死此則無壽者相也蔡禮拜起吳三錫居士問既不得者分付阿誰師云阿誰要分付吳禮拜起云正要請問和尚師云自起自倒下座。

　　立兩序普說僧問參禪學道秪為了脫生死且道生死作麼生了師云從來不掛一絲毫撒手逍遙無奇特進云如何是無奇特的事師云背後薦取僧頓足云莫非是這個麼師笑云似乎猜乃云參禪貴了生死僧問作麼生了山僧為汝點出識得生死根源方可了得我慢貢高是生死人我是非是生死貪嗔癡愛是生死慳貪疾妒是生死目前業力覆卻自己本有光明胸中妄想紛紛無刻凝靜是生死但將上來這些病根一一脫落二六時中虛虛然不與萬物為伴侶恍恍然不涉境風蕩蕩然如鳥飛空自然塵勞迥脫本有光明率爾通達若有一毫不盡他日在閻老手中喫銕棒莫言山僧不道上來恁麼話說須是無諸己而後非諸人若自不能正而欲正人者無有是處山僧是龍門石雨師翁付囑的命嗣象田然象田論老人門下是弟兄而復嗣接者豈非山僧無我無人既然無我無人豈非自正而正人者乎若也攀高頭圖虛名苟非其寔則吾不為也從上諸祖只為汝等空腹高心自高自大渾身輥在生死窟裡故建法幢立規矩淘汰諸人業根奈汝等見善知識多了便生輕忽正眼不開那識主者鼻孔端正東邊不住又向西奔不肯虛心請益亂走一生白首無成真可惜許而今人心澆漓古風將墜山僧行腳時一進方丈不弄虛頭一味傾心陳白某如是參如是見如是受用以求決擇是非可否若是某便與麼去若不是更如何用心得徹透去爾密和尚向某搖手大笑一聲又參三年方得目前無礙談說無礙三年無綿襖五年沒小衣不似今人穿長直身戴大帽子撇臂做大老山僧見汝等昂昂然只恐生死岸頭總用不著父母生汝身朋友長汝志為甚耳伏下流汝之不悟也有緣故汝之夭壽也有緣故汝之愚癡也有緣故乃至薄福少德各各有緣故在山僧白蓮初住執事不周今定者欲舉賢才重道德如國家之興必有良佐叢林之興全在執事執事竭力則大眾安和大眾安則山僧亦安山僧安則眾亦安心造道祖道之興從此而致即禪和立品當知乎時識乎節初出家時行盡苦行細窮道理熟覽遺言理路通戒律精然後參禪若有悟處求真善知識決斷再諒己之能而加操履學問氣象天資福報四者缺一不可若有氣象學問不通還可操履若四種俱無不若把茅蓋頭把本修行庶不取笑識者若假裝禪相詐現威儀求彼恭敬只恐跎子喫仰跌兩頭不著實汝若悟處固深自然波浪也闊發用如海水奔潮遮攔不住良久喝一喝云百千涇流皆歸這裏下座。

　　護法請普說師云時當末法人多乾慧有說到行不到者有行到說不到者有行說俱到者有行說俱不到者若是說到行不到者口中說得千般妙腳下難忘半點塵若是行到說不到者腳下雖無半點塵口中難說千般妙若是行說俱不到者無目之人沿壁走忽然不覺墮深坑若是行說俱到者口中能說千般妙腳下全無半點塵所以達磨大師道向後說道者多行道者少當今要一法眼清明指示後人者即為難得若看語錄學轉語拈弄偈頌以相似語言為人師者只恐你腳跟下猶有絆索在倘遇萬緣交加之際逆順境界之時便耳紅面赤此是從文字而入者其力未充豈非說到行不到之過咎歟從此一念知非捫心自悔遇有礙處放不過即名懷下聖胎久久恁麼去定有脫落時節在若自欺不悔只掠虛頭則自瞞瞞人終日渾帳過日若遇明眼宗師但將手搖向汝兩搖早已七上八落了也明眼人覷破不肯你則諸天鬼神亦不肯你既不達道而弘道豈非自欺乎若是行到說到者日用轉轆轆地在天而天在人而人在四生六道隨類現形不曾動著一絲毫許若是行說俱不到者當住叢林入海眾親近知識如慈母相似寸步莫離發堅固心行菩薩行自然福至心靈昏眼一開善聞法樂甕中不怕走卻鱉山僧不是好為人師觀法門寥落祖道衰微大丈夫在天地間當立身行道如天普蓋似地普擎法雨均霑三草二木悉得受潤若也苟圖安逸耽聲聞行則被佛祖所呵今有一種法眼不明不能觀機逗教一味昏懂懂東西不辨南北不分只要出世為善知識無慚愧相豎我慢幢三家村裏瞞神嚇鬼豈不是見小利則大事不成欲速則不達當割速成之病根庶脫招愆之過患不然非但自誤亦且誤人可不戒歟昔亮座主遯跡西山守山終身不出世楄擔拾橡栗為食大梅以荷葉為衣還說他不繼祖位得麼汝等一無所長免強作麼果然悟徹底人天機一發不看一字不記一語打開胸中寶藏運出自己家珍名理無礙事無礙事理無礙事事無礙名無盡藏亦名三昧總持辨才陀羅尼說之不竭用之無窮塵說剎說熾然說無間歇說說之不可說不可說不可說轉不可說不可說說亦無間歇方融世法即佛法佛法即世法若佛法世法不相融名解語之流且居門外直須佛法不住世法不居不居之念亦不居到這裡始有語話分山僧常悲人心狹劣捨智隨愚若也把住不肯放行不但難領汪洋之佛法往往望風而退若也放開便見雍雍肅肅仰止方展旋轉乾坤之手段下斷送衲子命根之鉗錘汝諸人既來白蓮門下一番當各各具如是作略如是氣宇始不負山僧苦口切囑山僧因初住恐人心不安故下身行道將佛法漫天放去把世法匝地收來今日因眾請普說不覺葛藤滿地葛藤且置因齋慶讚一句又作麼生這些說話五味調湯今朝施主在東方馮陳褚衛蔣沈韓楊拽拄杖歸方丈。

　　南潯眾居士請普說欲識佛性義當觀時節因緣時節若至其理自彰豎拂子云大眾是自彰的理耶時節因緣耶適纔雨落地下濕而今天晴日頭出雨落濕日頭出為甚諸人會不得會不得山僧為汝細剖柝波羅提尊者曰在胎曰身在世曰人在眼曰見在耳曰聞在鼻辨香在舌談論在手捉拏在足奔運應用現在一切不用體亦無形識者名之佛性不識喚作精魂山僧不然識者曰之精魂不識曰之佛性所以達磨西來直指人心見性成佛故對梁武道不識何曾有長篇大章汙染當人耶邇來法門混濫或貪名圖利者或是非攻兢者人我不除妄爭優劣總是生滅心行耳克紹真乘得不愧乎嗟哉癡人大丈夫生於天地之間棄俗為僧欲超凡入聖利己利人詎可貪小小聲名將光陰唐喪山僧深為嘆息正恐袈裟下失卻人身寔為苦爾若根劣志微不能直下領略從上列祖皆有方便但將個話頭朝參暮參如敲門瓦礫相似忽然擊開漆桶方得歸家穩坐諸人不可自棄人人可以為堯舜人人可以為聖賢幸生中國六根具足況善知識滿目紛然汝自生退屈不肯依棲甘服下流以圖安樂得不哀哉所以建法幢立宗旨六種成就以接待之不過要汝諸人歇下狂心各知本有不然他日改頭換面莫言山僧不道此說是棒打石人頭𥗋𥗋論寔事使汝知非今日眾居士揮金辦供請山僧舉揚此事大眾須當真寔參究參得真悟也真出言吐語直心直行若假說悟由粧點知識求彼恭敬則放僻邪侈無所不至山僧常嘆云深嗟末法寔堪悲凡夫求情付拂衣老儂秪貴門庭鬧不肯痛苦下鉗錘你若真得悟明日用之際能一念不動乎遇逆遇順能坦蕩蕩乎睡夢之中不顛倒乎惡病纏身得自在乎若悟處不真受用不著順則生喜逆則生嗔喜怒之念萌於心鬱勃於色見於面便見生死宛然山僧苦口相勸各各深知利害昔洞山价禪師預知時至辭眾端坐而逝眾號痛不止師忽開目呵誡復辦愚癡齋畢入棺長往九峰三遍出定太首座香煙起處便去鼓山看壽塔而坐逝灌溪走七步立地而亡鄧隱倒終于五臺山你看上古真操寔履從唐宋以來往往如是皆因行解相應而今求一真實為道者鮮矣故生在正法時唯恐揀擇時當末法唯恐不揀擇當具法眼別是非庶幾得歸於正路上來如許叨呾還有一句子分付諸人擲拂子云這裏若能親薦得何必當來問彌勒下座。

　　師誕日執事請普說師拈如意云這個人人本具個個不無秪為無明蓋卻行人到此盡模糊諸人有不遠千里而來者有百里而來者所為何事蓋欲決了生死成辦道業出永劫之輪迴耳然欲出輪迴甚難實甚易爾若是有一點情念愛念胸中不能消殞即便為情愛所移不免輪迴是為生死所以甚難若識得破跳得過即出輪迴是為甚易如是易得去毀也如是譽也如是若能一切俱如是則無明煩惱也關汝不著貪嗔癡愛也關汝不著生死輪迴也關汝不著則倏然物外成佛作祖之基本唾手而得也一得之後穿衣喫飯也尋常行住坐臥也尋常名為達道人生生世世於佛法中出生入死為善知識以悲願心廣度群迷則知山僧此說亦不虛也不然被上來如許貪嗔癡愛無明煩惱染著墮輪迴入六道生生苦趣世世波吒再為汝說個行的道理世人在此五濁境中爬起跌倒若胸中妄想紛紛不達真理此名跌倒內有細惑不除外見六塵麤相些些境界現前有礙有絆此名跌倒欲要不跌倒直須內不見有根身器界外不見有山河大地但與麼驀直去再為汝說個譬喻若謂世間山川草木澗水溪聲松直柏曲人馬駢闐千紅萬紫以為礙汝卻得掃盡三千大千世界諸有物像讓汝成道不則山也憑他水也憑他松直柏曲也憑他人馬駢闐也憑他千紅萬紫也憑他但目前無法義在目前若於事上通無事見色聞聲不用聾此一說是對機而發你若諸色相無礙即目前義也莫存佛也不為眾生也不做虛虛然迥出二邊之表放下如意便是這樣個人下座。

卷第十一


嘉興大藏經（新文豐版）第 27 冊 No. B192 大休珠禪師語錄


曹溪大休珠禪師偈讚卷第十二

　　侍者廣熙錄

　　瑞鹿法孫行信編次

　　偈

　　贈雲松和尚

且喜柴門對竹開綠陰終日覆蒼苔從教夏熱炎如火到底無能入得來

　　寄宗始兄

法門寥落冷如灰爾已休心我已頹山住總忘人世夢自閒閒地自徘徊

　　寄大田兄

獨坐山關懶世酬蕭然不覺幾時秋法門此際難為也聊把枯茅且蓋頭

　　示越峰關主

見得分明識得他莫貪水草臥煙霞直須倒嶽傾湫去始露宗門利爪牙

　　示重目禪人

離亂韶光弘道難眾緣相逼不身閑數載精勤方休歇卻被休心趁出山

　　示嘯石禪人

大用無用用現前信手拈來覆大千點開上古金剛眼炤澈今時天外天

　　示無瑕禪人

終日談禪口不開不開口處可疑猜忽然看破開口處謾云千里賺吾來

　　示一魚禪人

個事分明本現成何勞特地向他尋從教事事無心去眨眼由來隔幾層

　　示彰甫徐居士

但自無心塵不染開談句句占機先子能善具超方眼我與袈裟搭半肩

　　贈張玉可居士(善真)

墨未濡時面目真纔形半點更精神誌公閃爍難為筆老衲那伽豈易臨萬里碧空惟朗月一天虛皓絕纖雲從來此處無人見子與僧繇寫得親

　　姚子謙居士為先君懷泉公徵放生河偈

聞說生兮思惘然勿云何處覓因緣從前誤出鳶魚話以後相隨亥豕傳活潑自忘萍跡遠機關豈到蓼花邊哲人幻去恩波外獨有觀河見不遷

　　示不遷勤侍者

禪家萬事俱拋去潑天作略一時來山僧切囑宜相信不信吾言任子猜

　　示應元長老

六十年來老比丘形容幸與我同流山門體段須謹慎仔細而今多事秋

　　示僧官道生

僧中宰相俗中僧二諦融通悟未曾顧問也無三昧法腰間不墜愧盧能

　　示渠演監院

老來無事可干懷一榻高眠萬念灰入定久已忘出定童子敲門喚不回

　　示映輝知客

山僧從不解欺心吐膽傾肝說向人擬問西來何意旨向道眉毛眼上橫

　　示輥石侍者

宗主拈提貴正眼陞堂聚眾令雙行禪門此際惟知解徹底掀翻第一人

　　示石愚書記

蓬壁寥寥接水涯野雲無住即為家經行飯罷山前遶亂石橋虹燕子斜

　　示心白維那

禪翁何事到山家拾得松芽且當茶問我西來無抵對攜籃圃外採藤花

　　示吉中知藏

不是嶺頭傳底事豈從雞足付將來老僧一語告吾子終日談禪口不開

　　示渠梵書記

謝世飄然繫短蓬半肩破衲斷麻縫有人問我西來意笑指庭前雙徑松

　　示宇寬知客

丈室蕭然竹數椽門前流水是清漣老僧心地常如此論物還他事不遷

　　示卻塵悅眾

不煩著意打重關但得心閒物自閒一味卻塵塵亦了茅苫一片伴青山

　　示溪舌悅眾

溪邊黃葉隨流水流去無心趁落花舉目望來長舌所返觀總屬道人家

　　示瀰昌知事

存心一處細心窮窮到無心始合宗不是老僧來道磅焉能整作舊家風

　　示仁哲知事

仁慈皆育物事理盡雙彰古哲無他法菩提心歇狂

　　示體瑩貼案

體遍虛空界瑩光映十方分明都說了莫謂我囊藏

　　示德彰道人

大德化兮小德川曾聞斷臂乞心安我今高報諸仁者但得心堅石也穿

　　示懋芳耆舊

衲僧氣宇絕遮攔禪道是非俱不攀為甚超然渾不顧皆因打透那重關

　　寄體印老宿

久埋寶鏡不當軒包括先天與後天日食三食高枕臥鼻頭焉著用繩牽

　　示愚道人(即請主)

枯木逢春花未開花開要等個人來南華嶺畔重為望月上三更坐釣臺

　　懷張嶧老

食了松華又食槐門前不見故人來遙膽樹影疑君至拽杖遶山走幾回

　　示玉寰張居士(法諱坤)

青山綠綠如相似萬里程途跋涉來他日逢君今日始倒拖拄杖上天台

　　讚

　　徑山大慧杲讚

牙如劍樹口似血盆呵罵諸方不近人情罹難一十八載且喜致之無聞比今脅肩諂笑者慚惶殺人

　　洞山价祖讚

寶鏡三昧印心過水睹影打徹臨終來去自由吾今常于此切

　　黃梅五祖忍讚

面如滿月具四十齒周家繼女所生世謂無父之子肉身千載鎮黃梅為甚又教衣缽止咄

　　佛日石雨老和尚像讚

叢林九住道振八山若論向上揭過一班咄舉世有眼人皆見若個男兒用手攀

　　覺非沈居士像讚

為國柱石力護吾宗儒釋并拈心空法空其形蒼古其音黃鐘學貫今古惟一老翁(惟一別號)

　　懷泉姚居士像讚

滅之曰隱生之曰微生滅滅已名曰道基達道逍遙是阿誰檇李懷泉老古錐

　　高念祖居士松菊叢中拈拂坐石小像讚

穎墨未濡一真獨放纔形朕兆便落比量即此離此妙觀儼焉念祖模樣天縱體用雙彰顯現拂子頭上

　　自讚(雪山濟請)

這個漢出頭早信口呵罵諸方討得許多煩惱不管是之與非一味只是掀倒野犴驚走無門獅兒聞之碎腦有時直截根源有時盤桓落草費盡一片婆心深嘆無人知好

　　又(若水華長老請)

山僧做底事諸方做不到非但玄中玄亦且妙中妙少者授年尊見聞俱笑倒舉世所不信父少而子老

　　又(越峰敬請)

面容自覺年將半眉端唯有法門愁踏遍諸方無可意得子吾心已罷休

　　又(錢鳳溪居士請)

胸襟海闊無涯拽杖東走西走更問如何若何便棒不容開口這般慶快是誰密印堂上老朽

　　又(河南府王大士張啟聖二居士請)

荊棘叢中駐足是非堆裏安身隨方開堂說法到處攪亂叢林世人或憎或愛龍天且喜且欣禪者扣其捷要直心一味披襟生辰岡岡四九海內聞汝臭名不管是非得失拽杖驀直前行將謂硬鋼打就似乎生鐵鑄成拈來拋向河南府點開時人的眼睛

　　又(重目維那請)

者個漢真倔強坐若獅猊行若象談禪不動唇皮應機橫棒豎棒與麼鹵莽接諸方如何做得人榜樣

　　又(雲心祥請)

假既不住詎可立真真假不住分付雲心

　　又(無瑕禪人請)

叢林東住西住拄杖南打北打恁麼不順人情只要時人放下更問放下如何良久云哪

　　又(離塵本請)

像不像三十棒留與後人作榜樣咄是何形狀

　　又(裕之滌西堂請)

這漢作事十聞九怕動手便打動口便罵為甚用此辣鉗錘秪要時人盡放下而今要報這冤仇短短麻繩長空掛

　　又(智柏容後堂請)

法道浙東行遍意思更往西遊願力如山似海異乎淺見之流子若描渠供養切勿效彼之尤咦本色住山為活計一把蓬茅且蓋頭

　　又(巨平止請)

一有多種二無兩般咄懸起了也急著眼看

　　又(鶴林茂侍者請)

三玄三要齊拈卻那許其中話正偏定隱門下真消息貴在當人接上肩

　　又(自如原禪人請)

親近山僧數十秋也無歡樂也無憂洞上一枝無孔笛分付原禪老實頭

　　又(可敬請)

浙地開堂數十秋談禪說道水長流此行拽杖曹溪去端坐從容伴帝侯

　　又(必成尊菴主請)

這漢拈提向上事從來不肯鼓唇皮或問其間何意旨只貴當人自絕疑

　　又(應期錢居士請)

願力如山重胸襟似海深慣吹無孔笛大休珠道人

　　又(心白西堂請)

這個老禿口快心直法嗣遍布江楚不怕法門狼籍胸懷馬祖遺風要付八十之一不懼諸方所呵住在曹溪山窟作略潑地潑天棒人棒得骨出更有末後句子分付宗禪心白咦

　　又(樂然公請)

一生討便宜不解看文墨轉看轉繁轉跋碌胸中徒爾多堆塞出言吐語不驚人如何教人為法則吾家有個善超方十二時中如癡兀

　　又(慕賢公請)

老休做人極條直高拱手兮低作揖佛法會也得世法會也得高下隨宜爭定他水銀墮地無蹤跡

　　又(義成公請)

一生搜索之極揀人痛處下針知我者百病百愈不知者番作生嗔極寬極恕極仁便是大休道人不動聲色坐振叢林現主曹溪法席海內個個遍聞放出調羹之手內外如水之平時逢像季人多鬥爭法門振作借重老僧

　　又(若虛公請)

讚了一軸又一軸大休如何有許多尋常語話來搪塞大家靜坐薩婆訶

　　又(僧官道生請)

家無四壁八面玲瓏是非不到處形跡杳無蹤閑挑野菜和根煮猶讓山家老禿儂

　　又(茂芳公請)

說大又不大說休又不休有時隨宜上下法道處處周流咄

　　又(天濟公請)

果是法門中龍象極肯低頭極謙讓不三不四好為人不是機呵便是棒

　　又(體印公請)

牙爪俱備事理兼通坐象王山下振六祖家風這是何人像曹溪大休翁

　　又(應元公請)

檢點人之短處便請捨短從長恐子不知長短我為橫量豎量喝一喝云長多少良久云劍號巨闕珠稱夜光

　　又(寶航公請)

古云平常心是道試問當人薦未曾悟了尚要除悟跡三玄三要不須爭

　　又(渠演監院請)

這個漢真奇特一條白棒到處狼籍人來問著答云不識藏頭露尾作白拈賊行道五郡不肯休息潛行密用令人難測渠演上座莫受他惑掉在屋角頭邊免得時人邈模

　　又(映輝知客請)

佛祖之冤對法門禍害頭聞名較些子相見沒來繇自讚自罵這老漢世世還同佛祖儔

　　又(宇寬知客請)

無心說法有口談空是這般人堪繼此宗

　　又(心照首座請)

胸襟海闊願力弘深一條拄杖不近人情隨方說法報上皇恩雖然橫說豎說從來不曾動唇八不思議三昧便是大休道人

　　又(敬止禪人請)

機用臨時辨得親一喝何妨三轉身若還不會山僧話懸在高堂問此真

　　又(體中直歲請)

這老漢雙眼圓明慣要雷轟電捲又要盤桓葛藤電捲時偷心頓歇盤桓時追人腳跟驗到諦當處偽自不藏真

　　又(致中公請)

自喜還自讚這個休和尚細察於秋毫大包虛空量仔細又思量還有一處長巨細俱不管隨緣而放曠涉世無心心亦無閑坐曲碌木床上

　　又(洞玄副寺請)

這漢做事令人疑謗參知識四十餘個個當人不讓早早出世人前一味胡揮亂棒氣宇凜烈蓋諸方不管尊卑及長上一切從頭按下來如何做得人榜樣索性實告諸仁者誌公不是閑和尚

　　又(伴月副寺請)

行藏不拘出入無束應現千差將錯就錯高下隨宜不定宗如何教人能摸索

　　又(澄心書記請)

千叮萬囑別無他只貴當人遇作家句下翻身須領略曹源一滴灌天涯

　　又(解脫典座請)

這漢做人極謙下不喜愚夫自莊大爾要莊腔我不然送到天王腳底下動手就要打開口就要罵或肯一念自知非從前惡習都放下爾也心休我也罷流通正在今朝話

　　又(吉中知藏請)

這個和尚人天榜樣眼空四海胸中浩蕩願力弘深不肯休想受付囑靈山上

　　又(渠梵侍者請)

這老漢真古怪雲門拾得死貓頭持來兩廣街上賣東也請開堂西也請說戒一生跋碌不停留想是欠了閻浮債

　　又(輥石侍者請)

不似僧兮不似俗曹溪山裡休老禿眼目高兮胸襟闊不是熙兒難湊泊知我言兮繼我宗他日逢人謾拈出

　　又(達玄侍請)

不住無兮不住有活潑潑兮如珠走不啻象王背上行還要跨下獅子吼

　　又(三洗侍者請)

既來求我讚豈可太謙讓一尺說一尺一丈還一丈行道五七郡橫身江湖上九坐道場心不休更要以疏聞皇上收拾海內的珠璣送入龍宮鎮寶藏行藏古怪是何人曹溪山裡休和尚

　　又(曇宣禪人請)

個呵師固難測量可形跡難覓寬不處於太虛窄不處於毫跡一生熱腸太過人人攀仰無極或曰法門之禍根或曰法門之柱石一味道心付人被人呵為老賊子得我之真髓切莫似我狼籍咦

　　又(熙和禪人請)

出世為導師不是小兒戲上報四重恩下將三有濟可笑面南人聚眾爭閑氣不若三家村裏翁也有仁也有義不覺說到這裡我也替你慚愧

　　又(道開禪人請)

作事不假為法心真得法數十餘載每每坐到五更煆得形同槁木為報佛祖深恩若不直心直說誰人知我苦心告報來學仔細法門擔子不輕

　　又(止水禪人請)

順之喜名為讚逆之嗔名為謗當知毀讚不同途順逆依然成兩樣我以正眼看將來都緣好與三十棒

　　又(卻塵禪人請)

作獅子吼百獸潛藏為人天樣個個驚慌英風凜烈逼人寒真個末劫大宗匠

　　又(客生禪人請)

突出無位真人且道作麼描摸一個紙上形容驚動粵東僧俗裱者畫者各勞其力個個欣然莊香點燭行道曾經數往還攜帶人天造大福

　　又(格新禪人請)

不讀詩書滿腹文章不參禪道堪繼後芳法門擔子甚重勉力一肩承當或問大休何所長這裡就是真榜樣

　　又(月輝禪人請)

胸中曠闊無遮擋若不深知謂我狂便是而今這等說自家好處自家揚

　　又(每文庫頭請)

慣搜法門人短大家竭力支撐放出包空之量勿有爾我之爭不見浮山遠代付投子青密地思量真可法令我特地向南尋

　　又(客新禪人請)

人曰再來大鑑我今只日大休盡道應身說法我亦不知來繇

　　又(行海禪人請)

不是老漢饒舌要捄法門狼籍不諳中道行太過太不及太過不付一人不及付到百十這則淆訛公案當來再問彌勒咄

　　又(密宗禪人請)

這漢辨才無礙所為胸中梗直時人作用不似渠只為此中多委曲

　　又(行果禪人請)

熟處要人忘生處要人熟最惱傳衣付法人鎮日忙忙讀語錄定不修緣不熟勉強出來呈醜拙題自己讚罵諸方禿冷地一念自慚惶水邊林下保養足

　　又(舒周禪人請)

上不得師之扶下不得徒之助一根中心樹子大海波心直柱觸破龍宮海藏七珍八寶露布禪者扣問有何能即此就是真常住

　　又(瞻翠禪人請)

自喜這漢一處好發願弘法弘到老不是靈山莂記來怎肯全身入荒草

　　又(有餘庫頭請)

這個倔強漢迥出於常流不比諸方老禿牛一日對鏡三梳頭

　　又(自省禪人請)

細如秋末大如山過了重關又一關山僧智向極猛烈幾翻悟後幾翻參

　　又(遠塵禪人請)

分明拈出時人不識畢竟如何拄杖三十

　　又(可宗庵主請)

四壁無門處處通從教八面得相逢拈槌豎佛多年也不識誰人契此宗

　　又(張鎮臺法名德崑請)

步長松石下居曹溪山巔侍六祖之側伴五千狂禪不動聲色內外如然攜後昆手接佛祖肩婆婆和和似禪非禪飢來喫飯困來打眠夷老僧只麼閒閒地夢想渾忘兜率天

　　又(蘿庵王居士請)

婆婆和和說禪說道是耶非耶少與草料不喜落平常豈肯存玄妙佛祖位中尚不留埋頭曹溪深山嶴愈要潛形眾要追老休定作眾生靠

　　又(無住莫居士請)

這個老禿真宗門容文又不通字又不識橫扯豎扯卻又去得仔細思量有些奇特

卷第十二終


