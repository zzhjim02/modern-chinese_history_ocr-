嘉興大藏經（新文豐版）第 27 冊 No. B190 石雨禪師法檀


　　<<PIC>J27p0077_01.gif</PIC>

　　<<PIC>J27p0077_02.gif</PIC>

　　石雨大師法檀敘

　　自五鐙分焰洞上一宗精詳綿密辨魔揀異真如寶鏡高縣狐妖落膽救顢頇大病之良藥也一橛頭亂統禪望崖而退矣乃反從而譏之日是義解也是教理也猶越人安於斷髮文身見章甫玉帛而譏其為繁文縟節耳夫一棓一喝出自德山臨濟覿面提持自是迅雷掣電利劍慧刃奈法末人漓稍具一知半見者能倣而行之矣久之而狂狐野干之屬竟冒而行之矣惟洞上宗旨慧刃利劍即是玉線金鍼掣電迅雷具有正偏回牙以儱侗承當之不得以意識湊泊之不得苟非徹法源底脫盡窠堀烏能達五位之玅用出三漏之網羅哉從上諸大老潛機密用至今日而猶有升其堂入其室者寶鏡之光煇其佛法之命脈乎中興洞宗而為法王之周宣漢光者江西則有壽昌兩淛則有雲門焉石雨大師雲門之法嗣也知見超越機用敏捷導大行於閩淛之間真雲門克家之子憶癸亥歲雲門大開鑪韝集龍為萬指而蒙印可受付囑者乃為兩少年沙彌石雨三宜二大師是也當時一軍皆驚而後皆服雲門擇法之精盍分豪不爽益信雲門深得曹洞不傳之秘而辨驗之下自能棄汞取金進璠璵而退碔砆也大師初披緇於武林法相即有俯視一世之概一缽飄然寸絲不蓄遂為新安諸名士所重而納交焉非所謂虎生三日氣已食牛者乎大師門人集師語成錄予讀而快心焉直截與精密盍兩得之矣亟請梓之以救末法顢頇之病而因弁數言於首予之師事大師猶先大參之師事雲門也不復以不文為辭矣。

　　山陰祁彪佳拜譔

　　石雨禪師法檀敘

　　雲門宿古廟中拾得洞山寶鏡圓明清淨鑒照十方佛來魔來面目全露末後以光明藏囑付石雨禪師余舟過鏡湖寶光露現鏡中相見眉目宛然乃知雲門猶在也鏡裏機緣無容久薀特為拈出以示諸方。

　　海▆道人黃端伯題

　　石雨禪師法檀總目原敘(祁彪隹　黃端伯)卷第一住紹興府天華禪寺語錄卷第二住紹興府雲門顯聖禪寺語錄住杭州府寶壽山光孝禪寺語錄住福州府怡山西禪禪寺語錄卷第三住福州府雪峰禪寺語錄住汀州府靈山禪寺語錄住建寧府普明禪寺語錄卷第四住建寧府考亭靈峰禪寺語錄再住紹興府天華禪寺語錄再住杭州府寶壽山光孝禪寺語錄卷第五住杭州府龍門山悟空禪寺語錄住嘉興府東塔廣福禪寺語錄卷第六住杭州府皋亭山佛日禪寺語錄上卷第七住杭州府皋亭山佛日禪寺語錄下卷第八紹興府象田禪寺語錄紹興府蘭芎山禪寺語錄普說示眾一卷第九示眾二卷第十機緣卷第十一頌古卷第十二贊卷第十三法語詩偈一卷第十四詩偈二卷第十五詩偈三卷第十六序記銘跋卷第十七疏書問一卷第十八書問二卷第十九佛事卷第二十祭文雜著行狀塔銘(嗣刻)

石雨禪師法檀卷第一

　　嗣法小師淨柱編

　　住紹興府天華禪寺語錄

　　崇禎五年十二月十二日入寺。

　　三門者裏是甚麼所在旁僧曰是三門師曰已後向人切忌道著。

　　大殿於一毫端現寶王剎用許多氣力作麼坐微塵裏轉大法輪占許多世界作麼總不如山僧將錯就錯去也遂展具。

　　伽藍山僧一向喫飯穿衣屙屎放尿不著個所在今日借重了也。

　　祖師一向你拖累我今日我拖累你拈起香曰會麼不會看取下梢頭。

　　方丈若道此是毘耶離又不是個維摩詰若道此是摩竭提又不是個黃面賊且道畢竟是個甚麼良久曰莫教疑殺天涯客。

　　即日上堂拈疏曰自從若耶溪上得者個消息從來不曾舉示於人今日仰勞維那對眾宣出宣疏竟指法座曰此不是寶華嚴飾又非嫩草鋪舒咦且看方上座坐斷天下老和尚舌頭去也遂陞座拈香曰此一瓣香竺乾付囑震旦流芳君臣得之而有義父子得之而有親夫婦得之而有別長幼得之而有序朋友得之而有信且道衲僧得之又堪作個甚麼良久曰今日熱向爐中端為祝延　今上皇帝聖壽萬安皇后齊年太子千秋文武官僚咸增祿位更願本府各廳兩縣諸衙泊及本寺護法檀那不負靈山之付囑永為我道之金湯此一瓣香下種於南高峰錫杖泉邊生芽於南嶽山毘佛洞裏發榦於天目圓通巷口開花結果於雲門石傘峰頭果熟香舒於黃安小天台鷂兒山下狼藉一個兩個於南天台香柏峰前飄落三個四個於寶泉象田及蘭芎山畔今日天華堂上和盤拈出供養顯聖堂中傳曹洞正宗第三十二代湛然大和尚用酬法乳之恩伏願處處園栽無影樹家家花發不萌枝遂斂衣就座白槌畢師曰若論此事如優曇華時一現耳眾中還有不惜身命向懸崖絕頂攀折得者麼良久曰如無山僧且牽枝引蔓去也山僧也不知佛也不知法只曉得遊山翫水嘯月眠雲與猿猴為伍麋鹿為群誓不出山活埋為計所以自志偈有翻轉杜園還杜田那管十年廿年三十年之句今日為甚麼又作者個彀當噫要且不為別事昔日大慧禪師於行腳時因見宗風寥落混濫者多所以誓不作者般蟲豸已後出世有人問云和尚向道誓不作者般蟲豸今又爭得如是慧云盡大地是個杲上座又作麼生雖則事無一向未免相累解嘲今日山僧倘有人問及又當作個甚麼解嘲方法以拂指前曰你看天華落也大眾回顧師便下座。

　　結制上堂拈疏曰釋迦拈的迦葉笑的達磨坐的神光立的一切護法國王宰官護不盡的悉在裏許有煩維那對眾宣出看宣畢指法座曰舉足下足動念即乖瞬目揚眉擬心即錯且道畢竟如何咦不見道若有路可上更高人也行遂登座白椎畢師曰者個第一義達磨西來已被梁武帝當頭一問直得口如扁擔眼似流星滿口舌頭道個廓然無聖不知已落二落三了也爭奈武帝有殺人見血的手段又拶一問云對朕者誰達磨答個不識不識雖好也只救得一半及乎淒淒渡江九年面壁要救那一半不得後得神光立雪斷臂不惜身命也要扶持那一半乃至六代五家沿流至今也要扶持那一半殊不知那一半人人本具個個不無為甚麼不知不道你不知只是你不會即今天華會上若聖若凡若男若女若貴若賤若長若幼遂舉拂曰還知麼既知為甚麼問著那一半便忙然不會莫道你不會即三世諸佛也料理不下故古德也只好旁通一線道欲識佛性義當觀時節因緣時節若至其理自彰大眾且道如何是自彰的理眾中有倜儻者出來商量看僧問如何是不識的意旨師曰恐汝不能皆隨我道進曰不識意旨蒙師指滿口道廓然無聖意如何師曰九月莫道春風多進曰恁麼則人天皆仰四眾咸尊去也師曰鈍漢問十方雲聚克志無為無為的句乞師垂示師曰霜葉紅於二月花進曰人人鼻孔撩天個個腳跟點地師曰知恩方解報恩進曰恁麼則萬方歸化日九土仰清光師曰且到堂中穩坐去進曰眉毛爍破四天下去也師曰閒言語。

　　上堂噫莫妄想山僧者裏無恁麼餿茶臭飯穢污大眾只解春耕夏耨秋收冬藏積幾擔米堆幾擔柴集幾個沒伎倆禪和整備著銅琵琶鐵拍板相聚喫莖虀放個太平曲只是莫唱無生歌者無生歌黃而老子語言如山堆海積四十九年不曾唱著一字即歷代祖師說個師師相授也秪是遞相熱瞞直得先師於慈舟師公處竊得個拂子不值二三十文以為奇貨出入隨身逢場作戲拖泥帶水造妖捏怪惹得四眾攢頭又道三根普利將者拂子用得柄斷毛枯付與山僧曰向後人天眾前舉揚個事去山僧彼時幾乎被他連累幸得眼清手快接來拋向糞掃堆頭十有餘載今日見他伎倆俱消光怪俱絕特地拈來忽得一夢夢見一個無面目的童子唱個歌兒著實有些奇怪歌曰日出堂堂照見皇皇皇皇騎馬上傖塘山僧聞得直得通身毛豎夾背汗流只得掩耳而歸幸不聞他末後一句若聞得如何有今日事眾中還有忍俊不禁者出來試道看僧問凡聖不通人天莫測深深密密的句請師道看師曰巧言不如直道進曰大小天華被某一問直得指東話西去也。師曰闍黎伎倆只如此耶進曰任從扯來蓋覆秪得一半師曰者一半還讓闍黎得麼僧一喝師曰野狐精。

　　小參金粟打黃檗罵纔到雲門便放下若還以此作禪宗後代兒孫成話靶此博山大師偈也流布諸方盡作是非話會天華今日拈來雖不能起博山一笑也要諸方簡別他道金粟打大似自無手怪人打黃檗罵大似自無口怪人罵纔到雲門便放下大似自無落處卻怪人說放下若還以此作禪宗大似靈龜曳尾後代兒孫成話靶卻被他道著且道道著個甚麼放下著大眾此是先師潑不了的惡水今日事不獲已不免又污大眾期已過半了米已喫完了柴已燒盡了行人筋骨已磨穿了山僧在方丈裏引領而望巴不得個還飯錢柴錢酬勞行人的來直望到如今杳無消息所以今日只得教你放下良久又曰放下又良久曰更放下諸兄弟還放得下麼昔日大死翁參寶峰入室峰云直須斷起滅念向空劫已前掃除玄路不涉正偏盡卻今時全身放下放盡還放方有自繇分翁即頓領厥旨峰乃擊鼓告眾曰深得闡提大死之道後學宜依之諸兄弟還似你纔做到無撈摸處便怕落空亡去麼還似你纔得一知半解便胡做去麼還放得下麼放不下且置畢竟如何是闡提大死之道眾無語久之師大怒罵不止一僧纔出師以杖打罵歸方丈。

　　求嗣上堂第一義第一義打破虛空補不及第二義第三義以楔出楔終不濟第四義第五義如何說個西來意乃屈指曰第六第七第八第九乃至千義萬義無量無邊不思議義總不如個觀音菩薩買餬餅放下卻是個饅頭良久曰饅頭且置畢竟如何是觀音若識得便曉得住處曉得住處便曉得他去處來處曉得去來住處便曉得他不去不來不住處便曉得他三十二應十四無畏四不思議便好求男得男求女得女舉拂曰莫者便是麼若不是畢竟向甚麼處求大眾今日齋主求嗣請山僧陞座於中儒宗賢聖聞得山僧如此舉揚大有相違既是三教一家孔子道富而可求雖執鞭之士吾亦為之如不可求從吾所好何故釋門只是教人求殊不知孔子語句四方受敵八面玲瓏只因自古聖賢將孔子鼻頭一把捏住吐氣不得直得釋迦老子為通一線尚未相信今日山僧與他大通一下我也說道富而可求雖執鞭之士吾亦為之如不可求從吾所好你道今日齋主所好好個甚麼他好生男好生福德智慧之男他好生女好生端正有相之女大眾此是孔子自家說的與山僧無干。

　　觀音誕日小參你道觀音今日生我道觀音今日死你道觀音今日不曾死我道觀音今日不曾生不是拗直為曲實乃順理成章今日山僧落堂幸而不隨大眾腳跟若隨還教我慶即是弔即是良久曰昨日有人來顯聖明朝更有下天台。

　　上堂參頭白椎曰法筵龍象眾當觀第一義師亦高唱曰法筵龍象眾當觀第一義乃召大眾曰恁麼還是山僧辜負參頭參頭辜負山僧若山僧孤負參頭卻是銀碗盛雪若參頭辜負山僧卻是明月藏鷺若山僧即是參頭參頭即是山僧卻又類之不齊若道有甚麼山僧有甚麼參頭卻又混則知處諸兄弟須知人人有如是奇特有如是神通有如是遊戲有如是三昧為甚麼自己埋沒了向人家腳根下求佛求法祗因你向人求所以自己許多妙用都在山僧光明裏許汝能一念回光去山僧卻在汝光明裏許二六時中一舉一動有甚麼過所以道拈來無不是用去莫生疑豈不見法華經云治世語言資生業等皆順正法不要聽得恁麼說便將殺盜婬妄貪瞋癡慢一味鹵莽承當將去必須試看境界現前不似落湯螃蟹一般麼一言半句自然合宗合教麼所以山僧尋常見此等人有個驗處只如上大人丘乙己化三千七十士你道合那一家宗合那一句教若合不得切須仔細若不仔細祗是個鹵莽無慚愧漢舉夾山道老僧二十年住此山未曾舉著宗門中事有僧問承和尚有言二十年住此山未曾舉著宗門中事是否山曰是僧便掀倒法座山休去至明日普請掘一坑教昨日問話僧來老僧二十年說無義語今日請上座打殺老僧埋向坑裏若不打殺老僧上座自著打殺埋在坑中始得其僧束裝潛去師曰你看此等便是鹵莽承當漢若是真個有氣息的待他要你須自著打殺便如前掀倒法座豈不俊哉雖然夾山有法座許你掀假饒無法座又掀個甚麼師忽作掀勢曰哱𠾐大眾此在夾山處即可若是天華者裏須別著個語話始得眾下語都不契師曰山僧與你代轉去也待他問道無法座又作麼生師又作掀勢曰哱𠾐。

　　寶泉寺請上堂男子身中入正定女子身中從定起女子身中入正定男子身中從定起人人認作南山雲依稀變作北山雨分明月色在梅花看到梅花遲了矣又何須挂飛帆攜短棹驚風破浪憐同調阿呵呵笑欲倒出門步步皆青草出門青草且置直饒不出門亦是草眾中有入理深談者出來道看僧問鶴出銀籠即不問寒雀啄冰珠曾得飽也無師曰你道今日唱的是天華曲寶泉曲進曰入口無蹤因甚不知凍餒師曰曾到寶泉也未進曰分明踏在天華上看到天華早已遲師曰爭怪得進曰恁麼則故園侵麗色林外換春聲去也師曰有甚麼交涉乃舉拂子曰大眾還見麼盡大地人無明煩惱貪嗔癡等命根如斬一握絲一斬一切斷還信得及麼若信得及從此歸家士農工商挑花紡織堯之天舜之日同唱太平歌共樂無為化若信不及便於拂子頭上分彼分此分親分疏此是著了拂子的漢若更離了卻是徐六擔板各見一邊且道畢竟如何擲拂子曰增錢不如再看。

　　佛誕小參召大眾曰各各于此日降王宮出母胎四天王捧足九龍吐水沐浴已竟還信麼若不信各與三十拄杖若信也與三十拄杖且道既信為甚麼也與三十拄杖良久曰無風荷葉動必定有魚行。

　　上堂良久曰還見麼釋迦老子初降生時應持菩薩親手捧持諦審諦觀不見如來頂相你看他用了許多殷勤不消山僧一覷又有不唧溜的無邊身菩薩要見佛頂將根竹杖子量了丈六又丈六直量到梵天畢竟不見乃擲下竹杖說偈讚曰虛空無有邊佛功德亦然若有能量者窮劫不可盡你看他用了許多氣力不消山僧一拓大眾若依天華則辜負二位菩薩若依二位菩薩則辜負天華到者裏須吐得口氣方有自繇分若不得自繇便於佛頂頭上推度道佛是有神通的所以人不能見殊不知不獨佛頂即山河大地明暗色空草芥人畜等你還見麼若見即今面前香爐你還作青見黃見赤見白見長見短見方見圓見若作方圓等見即是個方圓等相要且未見香爐在若畢竟不能見為甚麼有香爐佛頂及山河大地一切等名到者裏更須轉身始得若轉不得秪是個百尺竿頭坐的人亦名金剛圈栗棘蓬金剛圈須要透過始得栗棘蓬須要赤身坐臥始得還透得麼還坐臥得麼僧問如何是賓中賓師曰路逢劍客須呈劍進曰如何是主中賓師曰端坐焚香拜鬼神進曰如何是賓中主師曰梅須遜雪三分白進曰如何是主中主師曰不是詩人不獻詩進曰賓主已蒙師指示向上玄關事若何師曰你還見大眾麼僧禮拜師曰一場懡㦬。

　　彌陀誕日上堂師召大眾曰即此便是西方還信得及麼若信不及要過十萬億佛土若信得及也要過十萬億佛土有世界名曰極樂其土有佛號阿彌陀今現在說法大眾還聞麼若聞汝等尚以緣心聽法此法亦緣非得法性若不聞尚以不緣心聽法此法不緣亦非得法性總不如不離禪者年年此日燒幾對燭點幾炷香為阿彌陀佛慶賀母難之辰欲得自利利他特請山僧陞座為他闡揚他欲年年與佛同生生生與佛同住更欲人人知有個西方個個西方有個極樂國土個個極樂國土有個彌陀個個彌陀有個佛母個個佛母於此日生阿彌陀佛個個彌陀於今現在說法大眾還聞麼良久曰彌陀說法且置山僧恁麼告報大眾還聞麼又良久曰莫因竹密妨流水盡謂山高礙白雲。

　　過顯聖掃塔上堂召大眾曰石傘峰倒卓了也還見麼若見切忌揚眉瞬目若耶水逆流了也還聞麼若聞切忌伸頭側耳直饒不見不聞卻是知恩者多報恩者少山僧於天啟癸亥年間從此打失先師鼻孔流落天涯奔南走北直至天華天華不現及至顯聖聖又未顯不如少頃向無縫塔前撮土焚香求過懺悔去也便下座。

　　端午小參眾兄弟汝等人人腳根下有一無名腫毒生則癰腫死則潰爛只因無量劫來被諸佛祖說真方賣假藥所以至今不能平復今日是五月五日午時正當蟲毒潛藏百艸芬馥之際於中有依時及節者折取一莖目療取去好。

　　結制上堂古道今開切忌填泥塞土新逢舊識何須眼去眉來躡足進前未免顢頇佛性簇鞭退步猶是儱侗真如直饒不進不退亦不出孟冬初冷眾中有不待東風花信發先來通個小陽春僧問進不得退不得中不得請問和尚如何下腳師曰正好下腳進曰恁麼則一聲吼破澄潭月萬古從教徹底清師曰又成進退去也僧一喝師曰放過則不可乃曰古人問答大似玉線金鍼一來一往總不徒然今時不出常流只解粘皮搭骨所以向他道山自高水自深個個攢頭湊額盡為知有若向他道魚大于海鳥大于山未免半疑半信何況要他山上撈魚海中覓鳥則個個退身千里所以天華今日開個舖子只有山田脫粟米野菜淡黃虀芙蓉楷道喫則從君喫不喫任東西天華則不然喫即休云飽不喫莫嫌饑。

　　冬至上堂群陰剝盡之後一陽未發之前普慧問若雲興普賢答如瓶瀉雖不露揚家醜也是好肉挖瘡惹得斷拂子惡發輕輕一摑打得雨散雲消那個不知那個不見為甚麼又要陞座莫更有別事商量麼僧問群陰剝盡一陽生大地乾坤笑滿襟未審何人受用師曰退步莫落後盡曰還有不落時節的麼師曰進步莫向前僧一喝師曰者一喝卻有落處僧擬進語師便打乃曰今日雖則一陽初動幸而萬象未新若肯直下承當山僧不妨與他飲玄酒把臂論文調太音逢場作戲若更要論佛性義又如何時節因緣又如何如何得時節自至如何得其理自彰總不如門外青山青又青屋邊流水深又深客到莫炊無米飯月林連夜褁餛飩四顧大眾喝一喝下座。

　　付首座即念法上堂雲興霧起皆顯別傳之旨龍吟虎嘯齊承密受之宗別傳何傳盡謂釋迦不說說密受何受俱云迦葉不聞聞賴有超師作略捉取木毬安舊處求人為法剎竿倒卻出常流蓋為人心不古學處不玄宗師家舉揚者多大都以字不成學人輩承當不少依俙八字不就所以道入我門來一機一境不用當場拈出拖泥帶水直須異類中來近有說正說偏往往烏焉不辯論玄論要明明魚魯難分縱有師資道合賓主協通只解袖子裏闇傳春色誰能向樹凋處獨露金風今日天華登座不敢說扶揚宗祖祇因他曹洞中衰偶爾借雪峰毬子輕輕拋出孰能假慶喜剎竿緩緩扶將眾中若肯欣然終不囊藏被蓋還肯麼首座出曰如是我聞師默然座便禮拜曰明言猶未的密囑豈應真師索筆曰眾兄弟莫因他在香雪庵輔具足兄如師麼在東山寺事爾密兄如長麼為什麼到天華卻不肯住且看山僧下個註腳遂疾書付法偈書竟乃舉問大眾曰還會麼不見道住即印破雖然三十年後錯舉者少舉錯者多。

　　解制說戒上堂舉如意曰盡大地人都來總是者個只因你要修行出家參禪受戒復以如意打此○相曰所以被者個礙卻及至入禪堂受具戒說迷說悟說犯說持又以如意打此㊀相曰所以又被者個礙卻及乎今日解制圓戒了又舉如意曰依舊原是者個有什麼礙與不礙所以道原來只是舊時人不是舊時行履處乃舉法眼問永明潛云隔壁聞釵釧聲律中便名破戒今日朱紫駢闐又作麼生潛云好個入處師曰今時錯會者多盡道觸目皆是所以擎拳豎指胡言亂喝認作六根妙用於事無心無非入處苦哉若作是解不唯不得名為解制亦不得名為圓戒且道畢竟如何理會良久曰久晴無驟雨。

　　上堂滴水不滴凍臘月春風動緣心聽法人切忌作春夢大眾世尊道汝等尚以緣心聽法此法亦緣非得法性眾中還有不以緣心聽法而得法性者麼一勤宿出眾打一圓相問曰和尚者個是緣心不是緣心師默然宿禮拜起師曰者個是緣心不是緣心進曰先師靈骨何在師曰老兄也須具眼進曰人天交接兩得相見師曰隔靴抓癢乃舉龐居士參石頭便問不與萬法為侶話師曰你看者兩個老漢一個誘人犯法一個停囚長智天華則不然待他問不與萬法為侶者是甚麼人即向他道六祖道的大眾你若要了生脫死須向石頭掩口處會取你若要續佛慧命須向一口吸盡西江處會取雖然若不會天華六祖道的猶是依門傍戶漢。

　　退院小參庭際蕉軒後竹三年愛惜如珍蓄大雪打不枯大風吹不曲一旦辭之過別峰細雨蕭蕭初夜中不學白雲端去瞥只因無個圓通訥所以遲遲一盞茶攢頭共語笑相別大眾相別且置如何是別後一句良久曰不見道難得不相見。

石雨禪師法檀卷第一(終)

　　(嘉興府平湖縣東皋釋行旦施貲刻)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第二

　　嗣法小師淨柱編

　　住紹興府雲門顯聖寺語錄

　　崇禎七年甲戌臘月十二日入寺。

　　三門從門入者不是家珍為什麼倚肩踏躡大眾且道喚甚麼作門良久曰莫待當來問彌勒。

　　大殿洞山麻三觔名不須虛雲門乾屎橛跡不須實且隨我將錯就錯切忌道如何是佛。

　　伽藍宰一寺之權衡須要密不通風作眾生之保障仗你略通一線。

　　祖師放去西天為惜法堂深草拈來東土猶憐遍界葛藤明年更有新條在腦亂春風卒未休。

　　方丈背先和尚像曰大眾祖父從來不出門為甚麼▆▆▆爺向裏頭因惜隆冬春意動漏洩寒梅香幾枝。

　　拈疏山僧一向鼻孔撩天因到天華被者個礙卻今到顯聖又被者個礙卻且道者個是甚麼試宣看維那宣疏竟師曰還有向上事也無良久曰且向下會取遂陞座拈香祝聖竟師曰隨緣赴感靡不周何故寂然不動而常處此菩提座卻又道感而遂通切忌道依稀相似誰敢云彷彿不同不特儒扶釋教亦乃釋合儒宗喜得山僧閒卻眾檀越又要向蜃樓上重施棟樑冰花上刻畫青紅有時向顯聖堂前屙屎撒尿於淨白地上有時向天華寺裏說妙談玄於鬧市場中更有閑工夫於若耶溪汲水浣石傘峰若欲撐天柱地須仗眾兄弟各顯神通有麼問答竟師曰如此問答還當得神通妙用麼明日天晴再主張。

　　剃度上堂天華寺以九龍水沐浴已竟顯聖堂將金剛刀剃度為僧倘得不待雪山六年苦行而睹星成道則不惟觀彼久遠猶若今日則心佛眾生三無差別情與無情共一體真大眾此個語話才入門來阿那不知且問既共一真何故一人食時難令眾飽問答俱不契師曰恁麼則無量劫來頭髮把盡在山僧掌握中遂下座。

　　法相寺上堂古定光今法相驀地相逢難度量短十尺長一丈橫看成嶺側成峰幾希惱殺丹青匠無底缽盂一個斷鼻草鞋一緉海角天涯走一回兩耳依然在肩上錫杖卓開不是他忽作江湖大波浪誰能知有莫能知重將舊案新提唱作麼唱鴨吞螺螄兩眼脹。

　　上堂舉拂曰未入雲門人人盡有者個及至到來為甚麼卻在山僧手中莫為兩眼所瞞麼且道者個喚作什麼眾無語師曰盡道冰霜苦誰知節後寒。

　　付石浪首座法上堂天華寺華落也果熟也雲門寺門開也未若開已重重樓閣種種莊嚴更須知開已復閉的道理便見彌勒善財同在山僧鼻孔裏許得大安樂得大自在得大受用得大解脫得大無礙師忽打噴涕曰正恁麼時且道在甚麼處蹲踞山僧今日初度陞座為浪首座向在天華會中識得曹家女話便擬唱還鄉曲調入嶺受徒住寺因山僧書去腳根未穩領眾來雲門且喜稍通浙語故在人天眾前有個斷拂子與他只可趕蒼蠅子若是傳法利生更聽取一偈遂展卷曰分明識得曹家女便把閩言通浙語石傘峰高浪潑天誰信耶溪淨如洗一枝斷拂春風生謾道無頭亦無尾相續情知也大難持書莫到他家裏大眾既是持書為甚麼莫到他家裏首座出提坐具曰者一枝花誰人拈得起師曰諒闍黎也不得進曰暗去明來又若何師曰昨日雷聲浩大進曰也是雨過雲門師曰雪雹分身又作麼生(時雪雹大作)。

　　座以坐真搭肩上曰且喜今日唱個耍孩兒去也師遂拈印打卷上曰耍孩兒且置還識得者個麼切忌道寶印當空妙重重錦縫開。

　　司理元公黃居士請上堂士禮拜曰請大師舉揚雲門未了公案師曰竹拖鳳尾慵迎客士曰今日親見作家師曰松作龍吟懶送人乃曰說法不待人待人乃可說及至有人來依舊無言說無言說佛殿山門強饒舌大眾今日元公居士特特入山要山僧舉揚未了公案祗如大慧禪師道二僧入門一僧已悟一僧未悟不待他開口便揀辦得出方可為人且問大眾還辦得元公居士已悟未悟的端的麼鐵山推倒誰能信(此是居士省發因緣)深入雲門孰可憑士遂問還扶得鐵山起麼師曰山門頭與居士道了也進曰明頭來時如何師曰耶溪不許扁舟宿進曰暗頭來時如何師曰此去錢塘尚隔程進曰不明不暗來時如何師曰杭州理公事時向居士道。

　　小參舉中丞盧航居士與圓通旻禪師擁爐次士問諸家因緣不勞拈出直截一句請師指示通厲聲指曰看火士急撥衣忽大悟謝曰灼然佛法無多子通喝曰放下著士應諾諾師曰圓通只知自己殺活施為不顧他墮坑落塹山僧則不然待他道諸家因緣不勞拈出直截一句請師指示向他道隨緣宿一宵他若悟了道灼然佛法無多子向他道明朝相送一盃茶。

　　住杭州府寶壽山光孝寺語錄

　　崇禎九年丙子春入寺。

　　唐祈遠孝廉請上堂拈香曰此一瓣香頑鉏底下掀起堯風蕩蕩鈯斧頭邊披開舜日巍巍爇向爐中端為祝延
聖壽萬安此一瓣香荊棘所不能埋瓦礫所不能沒用報唐將山宋石田薰禪師建立之德以及宰護之誠此一瓣香既已貴買於江南終不賤賣於江北端為供養顯聖堂上傳洞上正宗三十二代散木大和尚用酬法乳之恩上首白椎師舉拂子曰此是第二義又舉曰此是第三義百義千義萬義咄有甚麼交涉若是個漢子拈起斧子從教斧子謳歌放下鉏頭直得鉏頭作舞那管江南江北瓦礫荊棘如或未然也要披苔剝蘚讀殘碑續斷碣免使碌磚瓦子七片八片泥金剛努目木羅漢攢眉僧問重揚古路拈提今事門頭今事門頭且置重揚古路一句請師指示師曰鉏頭柄短斧頭長進曰今事門頭又作麼生師曰栽完芋子又栽瓜進曰恁麼則曹源一滴浪滔天沒卻三千及大千師曰開田去士問如何是參禪得力處師曰拂子頭邊無限春進曰如何是參禪險難處師曰溪山溪水莫留停進曰如何是參禪受用處師曰明日到瓶窯進曰逼塞虛空時如何師曰香煙堆裏看進曰學人正當進前無路退後無門時和尚如何相救師舉拂子曰者個是甚麼士擬議師曰又道進前無路退後無門師舉龐居士參石頭馬祖因緣乃曰諸方盡謂石頭處得名馬祖處得地石頭處得體馬祖處得用若作如此批判入地獄如箭且問不作如此批判又作麼生會得不妨重顯寶壽家風若不會則定打瓶窯上徑山。

　　甘露寺請上堂蕭蕭一夜雨為人何太切其奈負心何杜鵑啼不歇春去了春去了明明大棒當頭楔髑髏痛癢有誰知淋淋甘露啼成血忽然識得主人心石女揚歌笑不徹師回顧大眾曰且道如何是主人心有識得者不妨出來通個消息看良久曰門前有古路一直透長安。

　　上樑小參拈拄杖召大眾曰還見麼者個人人有分為什麼卻在山僧手中不見道千年田八百主又拈曰且道者個是什麼獨有青山人不取古殿無香煙▆壁多風雨泥諸天撒手跌腳木羅漢自言自語惹得主山神忍俊不禁撐的撐拄的拄盡謂革故鼎新我道是將敗壞補敗壞而已舉賢於長者插標建剎因緣師曰大眾者一標子上三世諸佛泥諸天木羅漢向何處蹲踞眾無語師驀卓拄杖曰不信天開黃道日都言平地湧樓臺。

　　為嗣南容公茶毘小參孤孤迥迥崚崚𡾓𡾓青松為友翠竹為朋一生滴水滴凍今朝雨似盆傾大眾此是龍門舊住容公本有家風也爭奈現前一切眷屬拈提不出若拈提得出方見容公末後殷勤不惜眉毛徹底為汝不然未作龍門客空教點額回卓拄杖下座。

　　除夕小參八除二成一十九除一成一十除到今宵無可除休從杓柄聽凶吉不見道愚人除境不除心喚什麼作心智者除心不除境喚什麼作境不知心境本如如戍犬黃昏趁野豬觸目明明無障礙明朝更有新條在晦堂老人無大人相說心說境說智說愚說如如說無礙寶壽今夜一一歸除祗解依時及節敲破鑼打破鼓若是本色住山人畢竟了無刀斧痕要識刀斧痕麼說佛說法是刀斧痕說心說性是刀斧痕說迷說悟是刀斧痕說賢說愚是刀斧痕且聽爆竹聲中一歲除時如何珍重珍重。

　　住福州府西禪長慶寺語錄

　　崇禎十一年戊寅十一月念二日入寺。

　　三門古人道入門須辨主即今入門也還辨得主麼良久曰只見潮生朝自暮誰知山色古猶今。

　　佛殿丹霞燒的雲門打的山僧即今禮的還有差別也無不是我來時候早只因庭外荔枝無。

　　伽藍邪可驅正可輔忽遇沒面目漢你又作麼生噫大似當年忘付囑而今勞我更噓嗟。

　　祖師祖禰不了殃及兒孫兒孫不了殃及祖禰且道為甚如此不是不分先與後大都冤愛要分明。

　　方丈坐斷十方山僧自肯密移一步分付諸人還會麼補出蒲團秋月現列開五位照人難。

　　山門疏酬佛恩報佛怨世出世間都在裏許維那宣竟師曰是則是更有不落言詮坐致太平一句作麼生會良久曰恁麼則山僧拖累去也遂陞座拈香祝聖竟乃曰雨浙僧八閩客為君一一皆狼籍會得者退席五千不會者萬無一失失不失閃電光中尋古跡且道是什麼跡長慶破蒲團怡山發願文懶菴裂縫掖者一隊老古錐個個鼻孔遼天今日總被山僧拂子頭穿卻了也還有救得者麼眾無語師曰今日光祿王京臺居士特地入山設供請山僧陞座未免便借教敷揚教中道應以宰官身得度者即現宰官身而為說法說法且置宰官身作麼生現顧左右曰鄉風處處別日月一般明。

　　上堂第一義無可說無可說非第一義盡道狹路相逢個是法門兄弟今日陳居士自皈依先師以來深念閩中祖庭寥落特特入山要山僧舉揚第一義怎奈黃河水向源頭濁了也釋迦掩室於摩竭淨名杜口於毘耶坑陷眾生個個不得轉身不得吐氣致使達摩西來對武帝道個廓然無聖大似披心挖膽轉見利害所以歷代祖師事不得已將第一義喚作長慶蒲團雲門胡餅今日又突出洞山寶鏡無非要人枯木上生些子花寒灰裏發些子焰使汝一切動轉施為圓陀陀活潑潑盡大地都做個大解脫場世出世間永不被人瞞豈不快哉山僧每見人信不及不惜口業更向人道者第一義即是吾人的本命元辰亦喚作主人翁亦喚作未生前面目亦名菩提亦名涅槃亦名真如亦名佛性可謂盡情註破今日何須重宣殊不知錢塘江解纜時為大眾道了也策杖仙霞嶺為大眾道了也遊南浦詠綠波為大眾道了也過潭陽歷劍津為大眾道了也既而泊洪塘登岸應供入山作佛事乃至王光祿請上堂總為大眾道了也何得今日更要在山僧口中取氣不知此事全靠山僧不得請各各自道取看首座石浪問曰既是沿途賣弄因甚麼弟全歸兄師曰人天首座也須珍重進曰嚼盡楊枝誰人知味師曰問取堂中長老進曰大眾難瞞師曰大眾在甚麼處座曰一片青山無痕不淨有儒者持書呈曰弟子有幾則問頭請和尚批判師立舉書曰大眾看看批判了也便下座。

　　陳玉尺居士請上堂召大眾曰還識玉尺居士不是好心麼居士以儒業潛修佛道入我雲門法眷今日便將玉尺要量我斷拂子多少長短多少闊狹噫直饒你豎量量得豎窮三際橫量量得橫亙十方也量他不著殊不知者斷拂子向在雲門顯聖堂中因打蠅子忽然斷卻至今不能相續有時在糞掃堆邊放光動地有時在十字街頭帶水拖泥有時在高高山頂有時在深深海底且問你向何處尋覓他乃豎拂子曰莫者便是麼若是則天無二日不是則家無二主居士不如將玉尺自量一量好若要自量直須向未生更未生已前下手量得定定當當方方圓圓然後向已生後及未來更未來俱量定當已自堪安邦定國維持世難那時斷拂子不妨出來與你同報國恩同報佛恩兩個眉毛撕結玉尺與斷拂子打作一團如何分別遂以手作鳩觜勢曰谷呱呱且道為甚如此只因昨夜梅花放惹得行人報曉春。

　　上堂天何言哉地何言哉人復何言哉所以古人道我語顯無語的大眾還識得無語的麼若識得便可添壽於山納福於海增祿位於無極若是遊山須見頂翫水要知源底便要問如何是無語的卓拄杖曰者是語如何是無語的若道離此是即同魔說若即此是亦非聖解不即不離又作麼生話會會得不妨山頭白浪海底紅塵如或不會大家齊念薩婆訶。

　　從天寧過南禪寺上堂過去天寧寺不可得汝作麼生觀未來西禪寺不可得汝作麼生觀現在南禪寺不可得汝作麼生觀莫是象骨分枝致使威光赫奕麼是則是奈被浪首座昔日拈一莖草插破面門帶累一切人拖泥帶水及至雲門顯聖堂上和盤踢倒直得海底翻身今日眾善信福有所歸住持者功有所滿且道承誰恩力還知麼聽取半偈終日承渠力相逢不是渠既是相逢為甚麼不是渠昨宵春雨足枯木盡生機。

　　結制日宗曉張方伯為保釐請上堂天得一以清雲興霧起時如何地得一以寧崩巒偃岳時如何君王得一以安天下虜寇縱橫時如何莫是不曾得一麼莫是得而不行麼莫是行而不普麼莫是雲興霧起不干天事麼莫是崩巒偃岳不干地事麼莫是虜寇縱橫不干君王事麼不干且止且道者個一為甚與麼難會還許會麼泥牛吼月去還不許會麼木馬嘶風來若是座主家便以釋迦掩室於摩竭淨名杜口於毘耶為極則事謂是不二門殊不知已落二落三了也所以我曹洞宗有臣須輔君子須順父不順非孝不奉非輔要汝諸人於見於情於語言處絕滲絕漏直須如擊石火閃電光還有向石火光中垂手電光影裏翻身者麼有則便好與他商量道今日張方伯設齋結制要祈陰翊王度大家須時時奉重念念輸忠以圖報酬有地還委悉麼雖然此猶是因齋慶讚畢竟如何是結制一句乃拋出拄杖曰波濤靜處蛟龍隱兵革銷時宇宙寧。

　　上堂昨日法今日說明日聽時方解脫世人盡欲報親恩自家恩愛何時撇昨夜觀音文殊普賢等一隊漢被老僧各與二十拄杖趁出山門且道何故只因他自未度而度人為菩薩發心故果自未度而可度人為甚大目犍連是神通第一的度母不得勞他世尊教供養十方賢聖仗彼威神方可得度老僧與汝判去世尊權衡在手目連捨重從輕只知目連母生天殊不知眾聖賢著賊還知麼老僧從西階上向東階下若有個漢出來道老和尚袈裟著地也與我同參有分。

　　師誕日上堂未離兜率已降王宮降王宮後一場懡㦬未出母胎度人已畢出母胎後一場懡㦬致使歷代釘樁搖櫓把纜放船漢個個盡道不動步而周遍十方不開口而言滿天下蒼天蒼天總不如東村西舍胡張三黑李四朝隨流水去暮踏白雲歸前日有個衡廷道人道此是大解脫場大無礙處被山僧捏住鼻孔七日不得吐氣今日卻來為山僧慶壽壽則從汝慶秪如僧問趙州和尚年多少州云蘇州有汝又作麼生良久曰莫謂江南霜雪少松枝不逐歲寒凋。

　　上堂極苦無苦極樂無樂拄杖一條千巖萬壑只為證龜成鱉勞動箍籬木杓昔日甘贄行者入南泉設齋時黃檗為首座行者請施財檗曰財法二施等無差別者曰恁麼道爭消得某甲嚫便將出去須臾復入曰請施財檗曰財法二施等無差別者乃行嚫且道差別在甚麼處此是一段未了公案今日為大眾了去行者請施財拈來無不是檗曰財法二施等無差別用去莫生疑者曰恁麼道爭消得某甲嚫但有天在上須臾復入請施財更無山與齊檗曰財法二施等無差別者遂行嚫且道又如何判一片白雲青山內一片白雲青山外青山內外俱白雲白雲飛去青山師頌至此良久曰還有人續得後韻者麼僧曰在師打三棒復問曰還有麼乃卓拄杖曰三世諸佛只頌得到者裏歷代祖師只頌得到者裏山僧也只頌得到者裏復卓拄杖曰者裏是什麼於此會得不妨省力如或未然祗為農夫愛春雨從教鳩婦怨蒼天。

石雨禪師法檀卷第二(終)

　　(嘉興府平湖縣東皋釋行旦施貲刻)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第三

　　嗣法小師淨柱編

　　住福州府雪峰寺語錄

　　崇禎十二年己卯四月二十二日入院。

　　京臺王光祿請上堂拈香祝聖竟就座召大眾曰心外無我我外無物物外無人人外無心所以道盡大地是個解脫場一機一境盡從自己胸中流出直得蓋天蓋地大眾既是自己胸中流出自然孤迥迥卓巍巍活潑潑阿誰無分不見雪峰大師與巖頭同至鰲山舉向來見人得力處被巖喝曰不聞道從門入者不是家珍若要播揚大教一一從自己胸襟流出來與我蓋天蓋地去峰於言下大悟連聲叫曰師兄今日始是鰲山成道大眾還見鰲山麼只在雪峰裏許還見雪峰麼只在各人自心裏許還見自心麼良久曰快築堤塘水風來文自生。

　　上堂雪峰大師來也還見麼若見則官不容針若不見則私通車馬雪峰從先德山處傳得石頭祖師秘密法門今日被不肖兒孫一時揭露然一顯一密一抑一揚環轉無窮也是諸人本有事眾生於此輪迴三賢於此安身十地於此立命諸佛於此設教立數立量說大劫說小劫結筭到一十三萬四千四百萬年以謂始終之極且喜未夢見在縱饒於華嚴會上說到不可說不可說轉不可說的田地亦未夢見在禪門以為格內事做盡伎倆用盡手段直得斬釘截銕要將者輪環子撲破乃打一圓相曰總不如雪峰用得恰好一個兩個三個數到盡未來際其實也只是者個今日本真請山僧上堂自己卻叨叨呾呾說了許多將謂攔我毬門路乃打拂一下曰還攔得麼不是自家無伎倆令人特地憶玄沙。

　　結制上堂擊拂子三下曰會麼此是石頭路滑不死的命根德山棒打不回的消息一句是甚麼殺人不見血三毬覿面提節外生枝到者裏須是劍刃上行冰淩上走若一味道是古人分上事大似千年田八百主者一藏文書正好合藥有病者出來問取良久曰脈斷去也。

　　求嗣請上堂古今一道生佛皆然若論感應道交便有門庭施設得之者臘月蓮花失之者炎天瑞雪今日山僧陞座盡大地人一時陞座大眾立地聽盡大地人一時立地聽大眾聽時山僧與盡大地人俱在大眾耳邊放光動地山僧說時盡大地人俱在山僧舌根上語四言三所以雪峰輥出木毬養子之緣猶在玄沙捉歸舊處事父之道居然祗如魏善人求子一句又如何舉不見道常念觀世音菩薩便生福德智慧之男且問觀音菩薩作麼生念若解念不用默念不用響念不用口念不用舌念不用心意識念應如是念如是念者佛亦如是生亦如是今亦如是古亦如是雪峰亦如是玄沙亦如是山僧亦如是大眾亦如是盡大地一切如是眾中有如是念者麼僧問門外風聲熾然念未審和尚作麼生念師曰巢知風穴知雨進曰恁麼則無剎不念去也師曰耳朵當眼睛僧禮拜曰不勞讚歎師曰將謂讚歎。

　　月印師五十初度請上堂天不足為長地不足為久閃電影裏翻身石火光中垂手難垂手撈得若耶溪月大似腰懸金斗到處印泥印水印空若經若論若律究竟如何下口吹布毛曾學安心賣生薑仍有辣手吃著大顛拄杖便去諸方亂走逗到今始知非七七消歸四十九乃卓拄杖曰若要慶我月印兄壽須向者裏會取不見釋迦老子成佛已來甚大久遠壽命無量復卓拄杖曰也出不得者裏盡未來際行菩薩道所有壽命亦復無量又卓拄杖曰也出不得者裏且道者裏是甚麼所在良久曰炎風吹不到且作雪峰看(月曾作雲門侍者及庫頭首眾)。

　　遊鼓山上堂敲空作響擊木無聲喚甚麼作聲喚甚麼作響還有道理商量麼若有道理安得有今日事若無道理安得有今日事且道如何是今日事莫是拈槌豎拂要接續晏國師聖箭麼屴崱峰高滄海近片帆早已透錢塘莫是語言三昧要起博山遺香麼遊人不坐忘歸石水盡山窮總是愁莫是為張道人因齋助薦麼昨夜面燃親口說鬼王早已自知羞恁麼則總不干今日事也雖然要會今日事也不難大家汲鼓山水烹鼓山茶吹鼓山笛唱鼓山歌興鼓山叢林作鼓山佛事只不要打鼓山鼓何故只恐落在今日故。

　　元旦上堂陽春布德何必囊藏被蓋百物咸新不須天外舉頭大眾今日是　聖天子體元居正之晨我林下人合當酬恩報德若一向目視霄漢身坐白雲且道臣退位以朝君一句作麼生道良久曰條風開獻節灰律動初陽。

　　古泉菴請上堂日日日東出月月月西沒偶爾扶笻下雪峰相逢盡問承誰力此處若有代山僧下得一語不妨鈯斧頭邊鏟去參天荊棘如或未然晝見白夜見黑業識茫茫如何委悉好委悉拈起雲門六不收誰知臨濟打黃檗一切聲是佛聲一切色是佛色鳥自空啼花自狼籍又道耳不聞聲眼不見色乃擊拂子曰者個是什麼良久曰青山雨過真堪惜澗水無情日夜忙。

　　解制小參大眾雲集師曰今日解制須要各人自家解始得若要我解則不同銀花砌就玉樹粧成識得春風面目管取破顏有分若識不得去即印住住即印破夜明簾外轉身難門外也滑倒門內也滑倒荊棘林中下腳易到者裏解結從人收放在我若是虛空無背面解即是結即是各各親切道一句看眾無語師曰恐汝不能皆隨我道。

　　住汀州府靈山禪寺語錄

　　崇禎十四年辛巳三月入寺。

　　上堂拈香曰此一瓣香陰扶王化陽翼宗風端為祝延
聖壽萬安伏願不忘佛囑攝護生靈秉般若鋒而消兵甲揮金剛焰以照群昏此一瓣香九龍灘上洗出根源銕石磯邊掀翻瓦礫專為供養開山耆碩重刱覺靈伏願處處長菩提之樹枝枝放優缽之花此一瓣香夜半明傳當陽密付端為供養會稽雲門顯聖堂上傳曹洞正宗三十二代湛然澄和尚法乳之恩伏願人人懸照魔之寶鏡個個佩驅外之莫邪白椎竟師曰若道靈山未散大似眼花果是真龍便解拿雲攫霧遊戲性天之外若是香象不妨截斷眾流超出心海之邊大眾取辨個事大須子細祗如智者大師見個甚麼道理便云靈山一會儼然未散須具眼始得豈是者般死呆呆地口巴巴地有甚交涉即今山僧豎拂大眾揚眉與昔日靈山拈花微笑是同是別到者裏回互不回互二俱有過何故不見道如是之法佛祖密付。

　　浴佛日開戒上堂以拂子打圓相曰會麼會得猶是戒相若是戒體須向父母未生前會取父母未生前作麼生會須向己生後會取手清腳快者待他㘞地一聲便捉敗將來管取報恩有分若眼睛動定待他手指天地周行目顧九龍吐水浴將去持地菩薩捧將去便見薦取不及更待成佛道降外道度眾生說法四十九年入涅槃遠之遠矣今日山僧為汝將一個優波離一個大迦葉扭作一處你道圖個甚麼不見者裏喚作靈山如人地起還從地倒若會得四恩與汝一時報竟如或未然梵網經中道汝是當成佛我是已成佛常作如是信戒品已具足更要識相護持聽取誦戒。

　　五月初六日結夏上堂攪長河為酥酪有背拈花之旨變大地作黃金全乖微笑之宗若道靈山未靈賴有谷神呼徹應休云銕石非銕縱使金刀剪不開昨日採藥蜈蚣蚰蜒蚖蛇蝮蝎藏蹤有地今日用藥菩提涅槃真如佛性斂跡無門到者裏說個病瘥藥除也是靈龜曳尾總不如㙔埠眾信炊無米飯調不濕羹一齊供養將來禪眾若無握菖蒲劍驅艾葉虎的手腳擬欲吞噉也大難果是善知時節不妨騎龍頭踞虎尾與大家廝鬥一場略有些子氣息如或未然要說個結制法教山僧向何處下口倘謂結即是解解即是結結不是解解不是結於中便有一句子能殺能活能縱能奪未免遭人簡點畢竟如何良久曰人人盡謂西天有那個男兒不丈夫。

　　解夏上堂若論結也不論凡聖賢愚冤親高下盡大地人一時結若論解也亦不論凡聖賢愚冤親高下盡大地人一時解到者裏正令當行殺活在我於中有一個不解不結的山僧要他有個用處你若草深一尺拄杖子也深一尺草深一丈拄杖子也深一丈縱饒白雲萬里拄杖子也不得不隨他去乃卓拄杖曰且道向什麼處去良久曰相隨去也便下座。

　　橘山上堂闢草開荒我王庫內無如是刀幸有銕爐在近隨緣乞食大庾嶺頭拈提不動此去瓦窯不遠雖然泥土燒成的山僧要與他打碎金銕煉就的山僧要與他摧折饒有二虎把門天神送供也須退身三步不見四祖見牛頭山紫雲如蓋親訪懶融見二虎把門祖作怕勢融曰猶有者個在少選祖卻於融宴坐石上書一佛字融睹之竦然祖曰猶有者個在便爾契合自此三虎絕跡天神不來者個公案拈提問答自來已久山僧有一頌為大眾料理去無端要顯祖師風惹得旁流亂正宗今日為君俱截斷唯留一線話相逢話相逢鳥自啼香花自紅。

　　延祥新林菴上堂山上田高處高平田下山低處低平夏木陰陰幽鳥唱新林之曲涼風拂拂野老集延祥之慶雖無本據煞有來由人人放定光之光舉一步如獅子遊行凡夫日用而不知凡夫若知即是聖人個個具法相之相回一盻如象王旋轉聖人亦日用而不知聖人若知即是凡夫所以常不輕菩薩道我不敢輕於汝等汝等皆當作佛乃召大眾曰你看他道我不敢輕於汝等多少直捷及至說個汝等皆當作佛便被一切眾生各以杖木瓦礫而打擲之今日山僧則不然我不敢輕於汝等汝等皆不作佛眾中亦應以杖木瓦礫而打擲之管取報恩有地還有麼如無山僧自打去也卓柱杖下座。

　　住建寧府普明寺語錄

　　崇禎十四年十月二十九日入寺。

　　上堂拈香祝聖竟乃曰文不加點蛇不添足為甚麼諸方尊宿盡道繼宗續祖高登曲彔不見臨濟向三聖道吾正法眼藏被者瞎驢邊滅卻不知即今繼的是何宗續的是何祖若道千年文書好合藥你看盡大地那個是病的人貪者是貪嗔者是嗔癡者是癡喚甚麼作病須知貪嗔癡不是病能知貪瞋癡的卻是病知得病的定應知有知有的定能打破玄關闢開要路山僧要與他相見臨濟祖師道一句中具三玄一玄中具三要若識得一玄一句則五位三玄四賓主四料揀是甚麼乾屎橛大眾今日普明寺接斷橋倫一脈山僧只好作個證明何故不見道他家自有兒孫在。

　　薦母請上堂佛法雖下秋逢人莫蹉過拗折拄杖頭不為人超度何以故泥佛不度水金佛不度爐木佛不度火乃召大眾曰得好休不肯休惹他說個真佛家裏坐且喚什麼作真佛致使趙州老不能無口過還會麼若不會曹山所以立三墮一者類墮溈山水牯牛是一個是兩個二者隨墮山色與溪聲不知有何過三者尊貴墮垂衣而治者古今能幾個若謂今日是李成濂薦母上堂乃呵呵曰設有個漢出來道也是龍頭蛇尾又爭怪得他何以故普明寺裏僧不見有鬼故。

　　朱聯岳黃蘇門二孝廉請上堂報本酬恩一義二義選佛選官是同是異到者裏分疏得下不唯就路還家抑且心空及第如或未然縱饒是個昔日丹霞忽被禪者一問直得腳不點地大眾你道今日檀越入山為是選官耶選佛耶薦父耶保母耶各各下取一轉語方可為應供之張本還有麼眾無語師曰恁麼則山僧代轉去也若是保母須以智度為母若是薦父須以慈悲為父若是選佛百草頭上會取祖師若是▆官鬧市叢中識取天子鬧市裏識得天子則念念不違於北闕百草頭會得祖師則時時奉重於西天以大慈悲為父則先天地而不為精以智度為菩薩母則後天地而不為老於此徹去所求皆遂於此未徹且要祖道重興試問如何是重興一句普明一向門朝北懶得從人復向南。

　　冬至上堂舉乾峰舉一不得舉二話師曰諸人還知乾峰意麼也是一面送客一面留人雲門也只得隨波逐浪今日山僧要與大眾判去舉一過水腳不濕不得舉二爛泥裏有刺放過一著鵔鷂趕不著落在第二即今在甚麼處昨日有人從天台來山門未開時如何卻往徑山去良久曰相續也大難大眾拈也與你拈了判也與你判了若要應個時節更須聽取一頌君子道長小人道消陰陽交接不隔纖毫若隔纖毫昨日明朝會麼無語師曰大家應取時節去。

　　眾女信請上堂今日女信入山與他說禪他又不會與他說淨土又不是者拂子本懷大眾還有方便麼僧曰兩個五百卻是一貫師曰不是今日當機又僧曰不男不女請師別道師曰別道個甚麼僧無語又僧曰一稱南無佛皆以成佛道師曰是你自己境界又僧曰請觀音菩薩出現師曰出現也未僧一喝師曰不是乃曰還有麼若有大眾喫齋與山僧無分若無山僧喫齋與大眾無分畢竟如何完滿利益他去良久曰山僧有個方便乃喚慧定尼尼出師曰應以女人身得度者即現女人身而為說法遂下座。

　　上堂道無可道孔子無知達磨不識一個陸地行舟一個水中走馬一個當道栽荊棘普明者裏則不然以一言三石馬驟千山會三歸一泥牛奔大澤到者裏得之即失失之即得得失分明天地懸隔不懸隔儒冠道履釋袈裟一擔擔來當面擲乃顧眾曰向甚麼處去也西堂曰好個消息師曰只是難委悉。

　　上堂有物先天地將甚麼作眼無形本寂寥舉拂曰者個是什麼能為萬象主天際日上月下作麼生不逐四時凋瞞歷代老古錐即得今日普明者裏也有一偈無物先天地有形本寂寥不為萬象主嘗逐四時凋于傅大士邊會得百鳥銜花二虎把門天人送供於普明者裏會得腰纏八斗肩挑十二化米齋僧雖然若得江南風氣煖梅花何必待春開。

　　李居士為母初度請上堂父母未生前是第一義麼良久曰生也眾中還有不報四恩三有的麼不報四恩三有的人還堪應供麼若堪應則終日喫飯不曾嚼著一粒米若不堪應則粒粒咬著粒粒咬著的如子憶母子得母而常靜不曾嚼著一粒的如母憶子母得子而常動常動則海底塵飛山頭浪滾常靜則龍吟霧起虎嘯風生到者裏直得動靜雙消子母俱遣方與香巖獨腳頌子相應頌中道同道唱和玅云獨腳且問既曰同道為甚麼又曰獨腳於此徹去同報不報之恩共助無為之化如或不然大家相聚喫莖虀不喫任從伊。

　　上堂舉藥山供養主抄化因緣師曰藥山雖辦來鋒爭奈行者兵符在手不唯化主著賊藥山著賊猶深直得帶累盡天下叢林凡受供者至今著賊行者至今把住不放若是山僧待化主持歸舉話了便命知事收入庫房上常住簿云某日收甘贄行者買藥銀二錠管取行者一場敗闕今日普明者裏化主回來收已收了帳已上了且道山僧舉他作麼只要一手扶起藥山一手放倒行者眾中還有救得行者的麼眾下語師皆默然良久曰解制已在近鼻孔漫撩天臘八解制上堂舉拂子曰見麼夜半明星何似者個瞌睡朦朧說悟不悟一喚即醒天曉不露逼塞虛空向何處去去不去住不住鶻眼龍睛徒勞佇顧滔天白浪紫雲峰為君脫卻娘生褲脫卻也未喝一喝下座。

石雨禪師法檀卷第三(終)

　　(嘉興府平湖縣東皋釋行旦施貲刻)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第四

　　嗣法小師淨柱編

　　住建寧府考亭靈峰寺語錄

　　崇禎十四年臘月十五日入寺。

　　元旦上堂不經一事不長一智衲子無家隨緣即住住不住法堂深草雨滋培般若林凋孰撐拄好撐拄年新月新日新時新一切新只是不勞顧佇顧佇依然成舊去獨有拄杖無舊新只解朝遊山水暮宿煙霞依稀逗到靈峰寺只見西鄰進椒酒東舍飲桃湯到者裏作何抵待乃卓拄杖曰會麼此去武夷應不遠何須重舉趙州茶。

　　朱居士請上堂山為壽海為福一毀一譽齊彭殤一生死半醒半酣易短壽為長年轉禍患為福樂以楔出楔所以道人人本有個個不無只是取之不得捨之不得說個不取不捨恁麼得我道也不得也不得大眾於此會得省力異常若待黃面老人說聖說凡說心說性說罪說福說生死說涅槃亦是當道栽荊棘致使達磨特特西來對梁武帝只道得個不識乃至九年面壁得個神光也只道覓心了不可得今日居士以慶山僧之壽即懺自己之愆你看三祖以居士身來參二祖曰某甲身纏夙疾乞師懺罪祖曰將罪來與汝懺士曰覓罪了不可得祖曰與汝懺罪竟有僧問趙州和尚尊姓州曰常州有又問和尚年多少州曰蘇州有你看趙州蘇州有為壽三祖覓罪不得為懺罪山僧雖不肯與趙老仝年且要居士與三祖同懺還懺得麼雖則新年新令好挨過明朝始是春。

　　朱步紫使君祝師五旬請上堂慧業文人雲遊野客覿面相逢妙云不識乃召大眾曰山僧恁麼舉揚還有向上事也無若道有則山僧辜負大眾若道無則大眾辜負山僧到者裏山僧既已知非大眾無煩復慶何迺掬溪水以為觴折松枝以為拂會啟人天場開選佛且道那個溪無月何山不帶雲若論祝　聖壽以無疆保萬民而樂業此是拄杖頭本分家風烏紗下尋常活計獨有同補靈峰缺陷句搔著山僧癢處亦搔著大地人癢處且問喚甚麼作靈峰還會麼只在你穿衣喫飯處迎賓待客處倘暫時迷昧急須補葺故山僧有重興偈曰盡地是個靈峰大家住在裏許見得者邊頹落便請者邊修起還修得起麼良久曰靈山一會果然在你是何人他是誰卓拄杖下座。

　　福州眾宰官居士同諸山禪宿慶壽請上堂僧問無量壽佛與那個同年師曰空山白日靜進曰山與那個同年師曰流水百花香進曰和尚與那個同年師曰腳跟下好與三十棒進曰世尊未出母胎度人已畢今日說法更度阿誰師曰不度者一個進曰者個不願成佛師曰願成個甚麼僧曰禮拜去也師曰好個不願成佛的乃曰芥城劫拂石劫一坐十小劫頭腦莫教錯接虛空壽壽山壽福城宰官居士各山禪友耆舊也要依時及候何時候只因愛向武夷遊被人喚作歸靈鷲靈鷲南考亭北十里梨花香透骨會得者一葉不沾身不會者尋香還聽馥若遇有智主人一齊貶向無生國咄有人報道今日是清明直是古人墳也要放他三木摑何故聻不見道以德報德。

　　上堂僧問戒經云光非青黃赤白畢竟光作何色師曰汝信得及向前來與汝道進曰師師相授祖祖相傳莫非是者個麼師劈頭一棒僧一喝師曰此是近日一橛頭禪有人喫在若是靈峰則不然待他道師師相授祖祖相傳莫非是者個麼與他劈頭一棒眾中且作麼生商量一僧曰也是一橛頭禪師曰情知你恁麼乃曰明朝是浴佛周行目顧手指天地云天上天下唯我獨尊之日雲門道我當時若見一棒打殺與狗子喫貴圖天下太平禪和家只知打佛要打雲門卻難打雲門亦易要打山僧卻難打山僧亦易要各各自打卻難還自打得麼請出眾來的的道看待到明日以香水驀頭澆便見不堪若道不得你要扶律扶律已憐猿捉月你要談常談常猶愧烏啼花喝一喝下座。

　　上堂僧問積骨如毘富羅山那個是最初父母師曰看腳下進曰恁麼則未出母胎早已相見師曰非汝境界進曰謝師答話師曰賞罰也不知乃卓拄杖曰從佛口生從法化生養子之緣老瞿曇婆心猶在如來禪祖師禪未生面目香嚴老未識玄微要知未生面目麼耕犁只解農夫意行路誰知客子心復卓拄杖下座。

　　結制小參僧問法華經云是法非思量分別之所能解聲未絕師曰思量也思量也進曰恁麼則圓明了知不因心念師曰放汝三十棒乃曰外結其身內結其心龍王不怕海深內不放出外不放入波斯那愁腳濕若論參須實參悟須實悟簷前水點點豈落別處昔日梵志以左右手擎合歡梧桐花供佛佛曰放下著志放下左手一株花佛又曰放下著志又放右手一株華佛又曰放下著梵志曰我今兩手皆空更教放下甚麼佛曰我非教你放捨其花教汝放下外六塵內六根中六識一時捨卻無可捨處是汝免生死處梵志於言下悟無生忍大眾你看上古人心質樸教他放下便爾悟去豈似今時人彫琢扯拽不上不得已歷代祖師說玄說妙其實也無玄妙也不過教你放下只是改文易字便被他換卻眼睛至使參詢不歇若問山僧兩手俱空更教放下個甚麼向他道佳作仁可知禮也。

　　再住紹興府天華寺語錄

　　崇禎十五年壬午十一月入寺。

　　上堂拈香祝聖竟天之高地之厚啾啾亂鳴人物鳥獸黧奴白牯撩起便行三世諸佛多不唧溜還有橫身宇宙坐鎮乾坤者麼有則山僧要與他商量還見寒山云十年歸不得亡卻來時道麼此是千古垂慈法則今時纔入門來便學手指天地天上天下唯我獨尊為據豎我慢幢爭強爭勝以為能事殊不知睹星悟後便說一切眾生與我平等無異尚且四十九年不曾度得一個及至末後拈花博得迦葉一笑今日天華結制且道圖個甚麼良久曰自地登空易從空放下難。

　　上堂師揮拂子曰儒與釋合仁與慈合明與悟合參性與求心合獨有者斷拂子則不然有時舉頭天外有時入水求人有時孤峰獨宿若道鐘中無鼓響鼓中無鐘聲鐘鼓不交參句句無前後斷拂子則又不然有時與朋友結伴同參有時與大眾眉毛撕結有時帶水拖泥且道於此兩間還有處斷也無不見古人云士庶公卿一道看貴賤賢愚明漸次若是久參耆宿一點便行後學初心三回六顧一點便行的野老謳歌三回六顧的家國興盛且問家國興盛堪作什麼莫要與今日齋家祈福麼僧問斷拂子在甚麼處師曰山遠疑無樹僧禮拜曰天空一任行師曰好個公案又僧問離卻百非兼四句請師盡力與提綱師曰提不出進曰為甚麼提不出師曰耳朵在甚麼處進曰日頭東出三分白入暮投林一點紅師曰且緩緩。

　　上堂智者一言快馬一鞭眼目動定直待驢年大眾今日眾居士請山僧陞座欲種無量壽因結無量壽果被斷拂子驀將鼻孔一齊穿卻了也還吐得氣麼三十而立四十不惑五十知命六十耳順眾中設有一人呵呵大笑將謂是曹洞宗師原來是個老學究方許他具一隻眼可有恁麼人麼良久曰南山仍秀異靈鶴不停機卓拄杖下座。

　　上堂舉舍利弗變天女因緣師曰舍利弗探竿在手將天女一探便招成個十二年無女人相變舍利弗為天女舍利弗不知天女化身如舍利弗舍利弗亦不知可謂賓則始終賓主則始終主雖然正當舍利弗與天女互換之際若喚作舍利弗又是天女喚作天女又是舍利弗畢竟如何定奪山僧有個頌子舉似大眾一條拄杖兩人攜你向東行我向西四面八方行一遍日頭依舊落前溪。

　　上堂操一葉之扁舟是第一義泛鑑湖之曉月是第一義拈妙香而氤氳是第一義散天華以怡悅是第一義法筵龍象眾在甚麼處去也移彤山向天華天華不大移天華向彤山彤山不小沒絃琴彈得者頭頭合拍籬邊菊賞得的處處成歡雖然若是聞淵明何須賦歸去。

　　顯聖眾耆宿請上堂昨日病今日不病賓主相逢天華顯聖且道木羅漢與泥天王覿面那個是賓那個是主若道泥天王是主木羅漢是賓鐘中無鼓響又作麼生若道木羅漢是主泥天王是賓鼓中無鐘聲又作麼生若道賓主歷然鐘鼓不交參句句無前後又作麼生到者裏麻纏不住刀剪不開忽有個漢喝散大眾掀倒禪床扶起曹洞正宗且教他緩緩洞水逆流了也還見麼良久曰東關關吏雖無阻公驗淆訛未可行僧問馬大師來了還有賓主也無師曰水寒魚入窟進曰興波不作浪買石得雲饒師曰天凍鳥棲巢進曰寶鏡堂前群象正若耶溪畔百川朝師曰再犯不容進曰爭奈新豊一曲千古如新師曰猶費唇齒在。

　　上堂東盡頭西極則相逢原不識唯有把橈人來往通消息消息通絕異同廬陵米價知多少擬意相隔便不中乾峰道舉一不得舉二放過一著落在第二到者裏才有賓主便有遍正便有君臣所以道諸佛皆垂方便門禪宗亦通一線道此在諸方即得天華者裏只要個不許夜行投明須到的人與他在妙高峰頂把手同行如或未然盡是別峰客誰當此日機。

　　上堂一陽未動物體全彰描寫將來猶虧一半眾中有善施五彩的為山僧出一手看僧問鳳不棲荊棘和尚又作麼生師曰不是僧繇手進曰龍仍歸大海師曰徒勞話正遍進曰格外彈絃處知音能幾人師曰且去別日來問方才和尚垂示祇得一半那一半向甚麼處去也師曰明朝向汝道進曰為甚麼聻師曰猶欠一日在進曰學人禮拜圓得麼師呵呵大笑師曰大眾與麼問山僧與麼答還有利益麼若無利益又道人人具有如來智慧德相若有利益又道皆因妄想執著而不證得釋迦老子既以龍頭蛇尾今日折合將來且道成得個甚麼良久曰織成古錦含春象猶較當年十萬程。

　　上堂舉至道無難唯嫌揀擇趙州拈云才有語言是揀擇是明白老僧不在明白裏師曰大小趙州大似抱贓叫屈山僧則不然至道無難父母未生前道取一句看唯嫌揀擇不可如羊相似亂拾物向口中但莫憎愛功德天黑暗女受則是不受則是洞然明白月落後相見的具甚麼眼目到者裏揀點得出不妨扶起趙州捉敗老漢。

　　上堂若要舉揚個事直須四方受敵八面當機鴈過長空會得橫抽寶劍雲歸遠岫明他腦後鉗鎚若是以言遣言以理遣理忽然撞著無手人行拳無舌人解語便道是格外之談無義之語若要與他施主福壽雙圓水也消他不得何故聻不見道飛騎將軍入虜庭再得完全能幾個。

　　解制上堂如鏡照鏡石人正令方行似空合空木女謳歌始歇千喚不回的看取出門是草一捺便轉的直須下腳無私且道既是夜半正明為甚麼天曉不露乃拍拄杖曰木上座為汝道去也何須殘臘盡方見曉春回卓拄杖下座。

　　過寶泉代具足法兄付德師侄法上堂荒田不墾百丈之風難搆牢關不掩高峰之案誰圓終年喫飯貴乎頷下無喉鎮日無言妙在口中有舌今日舉揚具兄靈骨香雪遺蹤且道以何為驗乃托起衣缽源流曰看飲牛溪畔月初曉莫逐泉聲落剡江。

　　過象田上堂師召大眾曰者片田地人人都有只是不會料理致使荒卻所以勞他上古象為之耕鳥為之耘梵卿禪師為之開掘即念現關主不惜身命為之重興古靈致禪者繼之勞筋苦骨領諸善信請山僧陞座為汝證據眾中還有承當者麼若有也不在你閒不在你忙不在你靜不在你鬧但得一鋤翻轉便好自成自立管取秋風浩浩春水溶溶那時節一任他閒也得忙也得鬧也得靜也得山僧有個全紙契書兩手分付還有恁麼人麼良久曰牛生三個子到老自拖犁下座。

　　象田結制上堂小陽春十月節雁聲高墜紅葉時人錯認桃花飛依稀惹動啼鵑舌大眾且道山僧恁麼舉揚還有為人處也無有則三世諸佛忍氣吞聲無則白牯黧奴揚威耀武到者裏心之與性如月行空妙之與玄如雲布野若更說修說證說悟說迷橫擔拄杖遊山去一任開期復解期。

　　再住杭州寶壽山光孝寺語錄

　　送爾密法兄圓寂上堂風雨發惡滔天浪作師兄靈骨何處摸索休摸索舉出東山水上行從教大地入牛角還有轉得身吐得氣者麼良久曰問取化山和尚去。

　　上堂十載天涯放浪遊依稀忘卻來時道軒窗仍向水中開至今彌勒咍咍笑且道笑個甚麼三世諸佛也在布袋裏許歷代祖師也在布袋裏許四生六道也在布袋裏許今日忽然有一個漢要出頭來出則任出且問你布袋外是個甚麼向者裏道得一句不妨十字縱橫重興祖道。

　　到弁山龍華寺上堂闢土開荒創始之功何住栽松種竹守成之德靡存所以唇樓海市巧呈幻有蒼狗白羊獨顯真空若有個漢便爾踢翻獅子窟推倒象王峰一任天魔外道魑魅魍魎現多神變身上出水身下出火播弄到三十三天輕輕下來要覷者龍華覷則眼瞎要聞者龍華聞則耳聾方可報我瑞白兄不報之恩若以強爭強勝爭勝以是非出是非敢保未在何故聻不見道水生於水寒於水青出於藍色愈藍喝一喝下座。

　　師誕日上堂百不為多一不為少雖有彭殤實無壽夭拈拄杖曰大眾還見麼若見則三世諸佛依教奉行若不見則歷代祖師一時靠倒今日雲階居士以積功累德之心為山僧慶壽為自己納壽為子延壽眾中有堪應供者出來相見看僧問紅日麗天滿林增色四眾齊迎特為吾師祝壽祝壽一句請師舉揚師曰未離正月節猶是孟春寒進曰七十二峰齊稽首光孝年齊萬劫春師曰爭奈水流花落何進曰猶是眼糊塗師一喝問答竟師曰大凡一問一答須有來繇祇如問在答處答在問處還能用處不換機麼不爾則信口道不獨不能為應供張本水也消他不得何故聻生逢新甲子誰不愛春晴。

　　結制監院請上堂其大無外其小無內把住放行超群入隊石火光裏安得家煞有來繇閃電影中立得業不妨尊貴高掛瓢囊橫眠拄杖結制之意未必如斯朝隨雲出暮踏月歸監院之心庶幾可遂大眾昔日楊岐監院有三腳驢兒弄蹄行話還有會得者麼院出問高掛瓢囊則不問橫眠拄杖事如何師曰三腳驢兒弄蹄行進曰向上事又作麼生師曰三腳驢兒弄蹄行進曰恁麼則相隨去也師曰三腳驢兒弄蹄行院喝師曰好一喝院禮拜師下座。

　　悉檀法孫請上堂今日踏春風昨日踏春雨有問西來意何曾肯負汝異姓骨肉各自同居沿流不止何處逢渠渠今正是我我今不是渠洞山老子一面頭上安頭一面斬頭覓活今日悉檀法孫入山謝孝既知祖父不出門又知推爺向裏頭且道曹山孝滿一句大眾作麼生委悉僧纔出禮拜師曰自家骨肉尚如此何況區區覓路人。

　　解制上堂共住不相識千里卻同風出門不落草何處不亨通眾中若有一個從來不入保社的也要還山僧草鞋錢始得良久曰恁麼則途中善為。

　　上堂三世諸佛言詮不及歷代祖師形容不出所以說個直指早已迂曲了也不如向佛未出世祖未西來以前覷得破立得定不妨橫行宇內獨蹈大方若一入他釋迦門庭達磨群隊便見有賢愚良賤迷悟升沉還有向佛祖以前覷得破的麼僧纔出師便打僧曰看破了也師曰大眾還見者僧不惜身命為他施主麼眾無語師曰秉三羯磨作法懺悔看。

　　上堂天地同根萬物一體喚甚麼作根喚甚麼作體良久曰露也還見麼見不見且置既是同根為什麼寶壽山七十二賢峰有的舉頭天外有的入水救人有的在十字街頭七橫八豎有的在孤峰絕頂呵佛罵祖既然如是山僧今日要一個與胡居士為子保延還有麼僧問未出母胎度人已畢且道黃面老漢今日出來做甚麼師曰梅子熟時梔子香進曰春色滿園關不住一枝紅杏出墻來師曰種田去。

　　上堂日日日是好日一番拈起一番新祇要缽盂兩度濕喝一喝曰當時若下得者一喝不妨隨波逐浪免得世尊降王宮出母胎手指天地說個唯吾獨尊又喝一喝曰當時若下得者一喝不妨函蓋乾坤免得入雪山成正覺降外道轉法輪度眾生又喝一喝曰當時若下得者一喝不妨截斷眾流免得今日九蓮剃度入僧倫登戒品又喝一喝曰且道是截斷眾流是函蓋乾坤是隨波逐浪有人簡點得出許他具一隻眼問答不契師復曰還分得麼良久曰目前景物人皆見取用誰知各不同。

　　新監院請上堂拈一塵大地起舉一綱眾目具所以曹山道莫行心處路不挂本來衣何須正恁麼切忌未生時大眾人人要搆父母未生前一著為什麼切忌未生時人人要得恁麼時節為什麼何須正恁麼人人要見本來面目為什麼不挂本來衣人人要識得心為什麼莫行心處路若論失人則廢得人則興管取十個有五雙躲避不去雖然且道大家入者個保社畢竟圖個什麼良久曰莫將閒學解埋沒祖師心。

　　唐祈遠請對靈陞座春榮秋落蓋是尋常日往月來無非妙用若為生死所牽恩怨所纏陰陽隔絕疑信相參山僧為你指個路頭也須諦聽乃擊拂曰還聞麼若聞非汝父母所生之耳又揮拂曰還見麼若見非汝父母所生之眼既非父母所生眼耳畢竟以何為見聞到者裏便好全身直入即證真常如或未然更有半偈香煙堆裏翻身去紅燭光中自在歸。

　　汪子野居士請陞座乾坤之內宇宙之間中有一寶秘在形山古人盡力道只道得八成祇如乾坤未判宇宙未分形體未造寶從何生乾坤既壞宇宙既毀形骸既銷寶從何滅於此會得視死如生視亡如存於此不會情生智隔曷遂超生之路背覺合塵難成薦往之方今日子野居士為其先考仲玄汪公特請山僧對靈說法爭奈山僧口舌遲鈍不能廣演言教只據現前道理與公分析一上祇如公之生平能安司馬長卿之貧抱愚公北山之拙又能重然諾廣交遊冰霜傲骨詩文絕代今子子野既能繼父之風又能陶情世外克究己躬可謂青出於藍青於藍者矣痛思罔極追念養子緣深夢想之中音容如在山僧謂若果音容如在即謂公不曾滅只是即之不得即謂公不曾生不滅不生薦亡已竟若以能貧能拙能重然諾廣交遊冰霜傲骨絕代詩文為公本色殊不知此是浮形幻影如摩尼寶珠常現五色彩光五色彩光實非摩尼本色不過隨方應現無有真實且道如何是摩尼本色良久曰人天交接處覺路此時開喝一喝下座。

　　上堂結夏安居鳶飛魚躍設齋辦供電捲星馳若作佛法商量管取不曾具眼將謂世諦流布不妨共入玄微雖然忽遇一擔兩頭脫的聖名凡號呼喚不回世出世間牢籠不住還有恁麼人麼若有恁麼人愁甚麼齋供不消叢林不辦僧問荒在草深頻料理上流人到事如何師曰青山處處堪留夏進曰涼風陣陣侵肌骨爭奈渠儂自不知師曰兩重公案問千丈深潭魚為甚麼不現師曰現也進曰潭聻師便打僧曰龍行不帶三江水虎若無山定不行師曰猶少一棒在乃舉甘贄行者入南泉設粥仍請南泉念誦泉白椎曰大眾為黧奴白牯念摩訶般若波羅蜜甘拂袖便出泉粥後問典座行者在何處座曰當時便去也泉遂打破鍋子師召大眾曰且道者鍋子是為典座打破為行者打破諸方盡道用劍刃上事且喜沒交涉山僧今日要與他扶起還肯麼不是煉石手徒勞說補天卓拄杖下座。

　　頤浩寺上堂白雲澹蕩達磨不來東土綠水週遮彌陀不住西方且道不住西方在什麼處乃舉拂曰看看大眾被者個上座換卻眼睛了也若有轉得身吐得氣不用三祇煉性百劫調心管取曠劫無明一時頓斷如或未然待山僧緩緩結個草菩提座再與大眾一一據款結案祇因者裏從來不敢放屎撒尿穢汝心田所以昔日世尊才陞此座文殊便乃白搥曰諦觀法王法法王法如是世尊便下座雖則世尊隨機應變文殊善把要津若遇個伶俐衲子向世尊未陞前掀翻寶座喝散大眾不唯使世尊一場懡㦬亦使文殊無下手處須知古人用盡苦心蘊釀將來要人向父母未生前道取一句爭奈時流若不靜沉死水便乃動落今時只有香嚴祖師是問一答十問十答百的人到此不敢容易直至久久擊竹方悟如今還有道得的麼良久曰洙涇船子垂絲後幾個從今再下鉤卓拄杖一下僧問法王法幢隨處建立今日和尚陞座畢竟憑何建立師曰莫將五老峰頭月特地隨波照九峰僧曰大眾瞻仰有分師開示不錄。

　　祈嗣請上堂亙古亙今綿綿不絕遞代相承復是何物信得者水邊林下長養聖胎不信者七尺單前喚龜作鱉山僧恁麼舉揚眾中有不甘者麼僧問亙古亙今且道是何物師曰落葉無人掃難成賓主歡進曰霜風月皎師曰是什麼時節進曰正當恁麼時節師曰恰值老僧不恁麼又作麼生進曰山高雲靜師曰閒言語師復曰信如潮汐至海無疑信如日月光天無疑信如榮枯相地無疑信如迷悟性人無疑昔日崔趙公問國一欽出家事欽曰出家乃大丈夫事非將相所能為公有省後李遵最公問谷隱出家事隱亦以此答之公亦有省遂作偈曰學道須是鐵漢把手心頭便判直取無上菩提一切是非莫管此真可謂人無疑者雖然今日居士特來求嗣且道如何舉揚良久曰曉洞雲腥龍孕子夜天月冷兔懷胎卓拄杖下座。

　　上堂古今天地古今日月古今山川古今人物會得者能殺能活能縱能奪不會者陽長陰消依時及節若論群陰剝盡而不知知者猶寒一陽初生而不覺覺者未暖但肯孕結將來則時節一至其理自彰如藥山參石頭頭曰恁麼也不得不恁麼也不得恁麼不恁麼總不得你又作麼生藥罔措頭曰子因緣不在此可往馬大師處去參馬祖理前問祖曰我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是你作麼生藥乃契旨禮拜祖曰你見個什麼便禮拜藥曰某在石頭和尚處如蚊子上鐵牛相似祖肯之大眾你看古宿為人還有實法與人麼還教人如何參如何究麼還教人坐禪麼還教人做功夫晝三夜三磨褌擦褲麼學者悟處曾見光見怪麼曾說有得有證麼但說個我在石頭處如蚊子上銕牛相似你看石頭與馬祖是六祖兩派下來還分彼此麼還分旁正麼還曾撈籠學者麼今時不知從上諸聖是一鼻孔出氣接引學人同出一手豈似如今分門列戶說南嶽為正說青原為旁若要說難道他們當時不會說直待如今方說羞也不識也不把從上命脈摸摸看也不把從上機緣審審看信口亂說旁若無人今日一陽初生君子道長小人道消故山僧略將法門舉示大眾須知石頭為人榜樣藥山參詢榜樣雖然藥山恁麼悟去也是急水上打毬子何故聻相識滿天下知心能幾人。

　　為正修入塔上堂君子道長小人道消天堂地獄任意逍遙天堂不為樂地獄未為苦要喫金牛飯須打禾山鼓無縫塔休莽鹵大家相送意如何師恩友義成千古千古目前目前千古朝來大雪空中舞若道亡僧面前萬里神光頂後相五五依然二十五大眾古人道枯木龍吟方見道髑髏無識眼初明祇如正修禪者髑髏已淨識陰既銷如何是他初明的眼僧問初明眼即不問萬里神光事若何師曰為甚不問初明眼進曰有意氣時添意氣師曰仲冬無嚴寒點水不滴凍進曰恁麼則一陽來復萬木惺惺去也師曰還知賞罰麼進曰謝和尚證明師曰大眾證明始得又僧出眾喝問曰唯此一事實餘二則非真師亦一喝曰唯此一事實餘二則非真僧禮拜起曰真實消息蒙師指上品蓮臺已降胎師呵呵笑曰將謂活人送死人便下座。

　　石浪首座請上堂師陞座浪禮拜師背立不顧座遶一匝依位而立師曰大眾會麼若作子歸就父父全不顧見此是世諦流布想且道何故如是曹山未曾孝滿在遂下座。

　　普香寺請上堂道不在遠唯人自遠亦不在近唯人自近山僧口舌拙訥機思遲鈍兩個只好喚做一雙總不如古人醞釀將來說道目前無法意在目前不是目前法非耳目之所到大眾到者裏手足攀攬得著耳目追縱得及底若有密移一步看取飛龍的人方可報答檀越護持之誠施主供養之德國王水土一時酬畢若在長連床上打得兩箇瞌舂以為禪定學得兩句轉語以為機鋒敢保土也消他不得昔年高太傅是在家居士自參芙蓉省發之後便開口說大話曰懸崖撒手任縱橫大地虛空自坦平照壑輝岩不借月簾前別有一輪明此是宰官居士修行榜樣如今盡是倚門傍戶如何得大地虛空一坦平去如何得撒手任縱橫去雖然更須撒開簾子打破光明方可與他普香寺裏相見如或未然獅子峰高對象主。

　　上堂卓拄杖曰今日是木上座㘞地一聲時是哆哆啝啝時是有句耶是無句耶從佛口生的從法化生的為什麼有得皮得肉得骨得髓之意大眾論量論量看道副曰不執文字不離文字而為道用祖曰汝得我皮尼總持曰如慶喜見阿閦佛國一見更不再見祖曰汝得我肉道育云四大本空五蘊非有無一法可得祖曰汝得我骨慧可出禮拜依位而立祖曰汝得我髓咄達磨大師被人換卻眼睛也若是耳朵當眼睛的定不作此分別何故聻不見道獅子窟中無異獸若以不執不離為見不消錯了也若以一見不再見為不離窠臼錯了也若以無一法可得為十成語錯了也若以禮拜歸位為倜儻之機錯了也你看目前躋躋的阿誰不可付囑揀擇個什麼且阿誰不具足還有欠少些的麼何故老大達磨分出個皮肉骨髓來還知他曲為今時麼苦哉山僧也曾付囑幾個來還有者領破袈裟在若有人向四錯外說說所得看問答不契師曰牛生三個子到老自拖犁。

　　上堂船來陸來什麼物恁麼來朝去暮去什麼物恁麼去若欲掘開石壩踢翻塘嶺且未是到家消息何故祇如諸人未跨船舷一個寶壽早已注汝心源了也乃至一路路來穿衣喫飯語言談笑各各一個寶壽不高不低不大不小及乎到來乃被水鳥樹林鐘鈴鑼鼓換卻眼睛雖則水鳥樹林等不離寶壽汝還聽得水鳥樹林悉皆念佛念法念僧麼古人到者裏說個若將耳聽終難會眼裏聞時方始知且道眼作麼聞耳作麼見現前考鐘伐鼓試問無耳的人眼還聞麼現前天光雲影試問無眼的人耳還見麼參學的人到此須解得會得始得不然寶壽山為汝解去也良久曰車不橫推理無曲斷。

　　上堂如是之法佛祖密付汝今得之宜善保護乃召大眾曰得也未若也未得密在汝邊殊不知說個密字早已顯了也顯密且置祇如雲岩老人開口說個如是之法還有指處麼還無指處麼若無指處爭奈有言語在若有指處指個什麼莫指個拄杖麼此是山崖裏砍得的莫指拂子麼此是建寧五分銀子買得的如何合得密付的道理若合得則銀碗盛雪明月藏鷺中間建法幢立宗旨說個臣奉君子順父不順非孝不奉非輔你看此宗法門何等巍堂何等氣宇豈是小知小見苟竊得的你看古人說法結果將來自然頭正尾正要知雲岩老人頭正處麼如是之法佛祖密付要知雲岩老人尾正處麼潛行密用如愚若魯但能相續名主中主所以但識得主吾宗未許還識得主中主麼春風不出塢滿谷蕙蘭香。

　　過顯聖上堂古道無人行行之亦坦平樵歌并牧唱聽者絕知音知音絕主賓賡和成歡悅入理深談門庭施設讚嘆不及處寶壽峰祇可旁通稱揚不及處化鹿山唯堪擊節良久以拂子打圓相曰大眾看看到者裏祖宗田地方纔隱密又打圓相曰大眾看看屈屈化山和尚問曰正恁麼時如何師曰請老兄珍重山顧左右曰大眾畢竟還是者老漢師曰也是老兄饒舌。

　　請化山和尚引座上堂梅花熳熳春信紛紛深水高山水消雪解倘有枯木寒崖殘雪未消堅水未解的請化山和尚為汝消卻解卻請師之語汝合自陳恐汝未能皆隨我道下座。

石雨禪師法檀卷第四(終)

　　(嘉興府興善寺比丘明馨施貲貳兩
　　　　淨見淨照智覺智樂智達共壹兩
　　　　淨慧五錢智瑛智曇智源共壹兩
　　　　淨趣智常共肆錢智鑑參錢
　　　　簷葡林淨月壹兩智孚貳錢五分)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第五

　　嗣法小師淨柱編

　　住杭州龍門悟空禪寺語錄

　　崇禎十五年冬受請至甲申二月入新方丈。

　　屺瞻葛太常請上堂拈香祝　聖竟師以拂子打一圓相曰者片田地本是平常本無高下不煩造作不用階梯若便爾休去即是大言不慚的漢未透龍門關在燒尾曝腮有何利益還要透龍門關麼纔見鸚鵡峰上到九曲嶺便喚作透關得麼入大殿進方丈識得檀越是誰住持是誰便喚作透關得麼縱饒你識得住持是別傳一脈洞上一宗權開五位善接三根便喚作透關得麼若有個漢向下方來從最初一步不妨手清眼快透得些子然後途路中也是透關處見鸚鵡峰也是透關處登九曲嶺也是透關處至大殿入方丈也是透關處豈不直絕豈不痛快何煩更去說修說證何煩更去長連床上攢眉皺目向鬼窟裏作活計所以雪峰祖師道烏石嶺與汝相見了山門頭與汝相見了僧堂前與汝相見了且道如何是相見的意莫是兩眼對兩眼麼是則是畢竟喚甚麼作主中主良久曰相續有甚麼難。

　　為薦親上堂教中道大慈悲為父知度菩薩母若能會得則多生父母一切幽魂盡在龍門拄杖頭上放光動地信得者真是知恩即是報恩方可謂之不生方可謂之不滅方可謂之無恩可報何故聻以拄杖橫按曰者個得與麼長復以拄杖豎起曰者個得與麼短會麼喝一喝下座。

　　過棲真寺上堂遊山好遊山好青山面面無煩惱逢村遇市設齋筵百味珍饈只一飽一條拄杖活如龍個是衲僧無價寶逢場作戲任縱橫有人問道當頭考無端逗到桃源鄉棲真寺裏僧多少那管前三與後三阿誰共我遊山好遊山好遊山好試問遊山有何好名韁利鎖不能牽秋林落葉隨風掃大眾今日齋主特為求福故請山僧登座為甚麼只管長歌短唱乃驀拈拄杖曰看看此是莊嚴百福身時人盡向外頭討不向外頭討還向裏頭討得麼復擊拄杖曰且喜助歌聲有鳥勸君一念早回頭家家有個來時道來時道無玄奧須信出門便是草為甚麼道不出門亦是草聻路逢死蛇莫打殺無底籃子盛將歸又作麼生卓拄杖曰阿誰共我遊山好。

　　壽紹南老居士請師顯教寺上堂乾坤之內宇宙之間中有一寶秘在形山古人可謂藏頭露尾今日特為大眾全身顯露祖師道在眼曰見在耳曰聞在鼻嗅香在口談論在手執捉在足運奔此是寶在六門顯現處為甚麼又道知者即是佛性不知者喚作精魂遂拈拄杖曰見麼復卓一卓曰聞麼若於此轉得即名知者知者即見佛性如或未然山僧與老居士酬唱去也居士請山僧說法是賓中主山僧與居士說法是主中賓山僧說時居士聽時大眾共知即是賓中賓居士聽時山僧說時大眾不知即是主中主既是主中主為甚麼大眾不知不見道只可自怡悅不堪持贈君。

　　上堂師抖擻袈裟角曰第一義聻復抖拂子曰第一義聻乃召大眾曰若道是有為甚麼抖擻不出若道是無為甚麼天神地祗以此為宮殿魚龍鳥獸以此為窟宅即諸佛菩薩百千法門無量妙義以此建立西天四七東土二三以此相傳乃至五家以此分列所以有無不得謂之不是目前法非耳目之所到為甚麼又道意在目前莫是更有玄妙處麼到者裏大須仔細君君臣臣父父子子總出不得者個綣繢雖然臣能退位始可朝君子若轉身方堪就父還有轉身退位者麼眾下語不契乃下座曰牛生三個子到老自拖犁。

　　為息波入塔上堂聲前薦得猶如鷂過新羅句後承當已是不快漆桶恁麼道也是事從叮囑起然古人真為生死不明克苦參究一日忽聽送喪者唱曰紅輪決定沉西去未委魂靈往那方孝子哭曰哀哀遂大悟看他如此悟去說得他是聲前麼說得他是句後麼秪如今日息波禪者畢竟在甚麼處大家道道看眾下語雜亂師曰總是野雞啼老僧只得自唱個薤露歌去也生生生死死死不生不生不死不死生而不生死而不死不生而生不死而死佛以一音演說法眾生隨類各得旨夜來猛虎咬大蟲曉起泥牛驚入海囫圇一個無縫塔暫可安身在裏許莫動著休擬議仍要大家相送你且道如何是相送一句良久曰雪點紅爐何足異踏翻波是水方奇喝一喝下座。

　　結制上堂登山把釣石浪翻空雲餌月鉤誰能吞噉若是錦鱗吞得吐得擺尾搖頭自遭點額如何透得龍門關去且道喚甚麼作龍門關以拂子畫一畫曰還透得麼透不得山僧又扯葛藤去也昔日馮濟川居士參龍門遠聞童子吟萬象之中獨露身遠拊公背曰好聻公即契入後參大慧亦蒙印可嘗自詠曰公事之餘喜坐禪少曾將脅到床眠雖然現出宰官相長老之名四海傳如今士大夫也有學得的也有作偈的只是不曾諦當未免操履不密如馮公預知時至公堂設座僧衣道履拜辭北闕叮嚀官吏道俗扶持佛教握杖蛻去漕使曰安撫去住自繇何不留取一頌以表罕聞公張目索筆書曰初三十一中九下七老人言盡龜哥眼赤到者裏豈是你學得來的須在萬象之中獨露身上悟得諦當方能如此秖如花瓶蠟臺香爐是萬象畢竟喚甚麼作獨露身有僧拂袖而出師曰若識結制識取解制遂下座。

　　元旦上堂一新條令萬古洪規今既非增昨亦何減心之與性雖是假名悟之與迷確乎有據千丈巖前進得一步看取飛龍在天九曲嶺頭倚肩踏躡致使潛龍勿用只為諸人自暴自棄博得山僧自起自倒乃以拂子畫一畫曰若向者裏扯得平交那管若魚若龍若蝦若蟹一任天來龍來神來鬼來總要他知時識節自然慶無不宜還有麼山頭打輥龍天喜鬧裏參禪佛皺眉喝一喝。

　　師誕日上堂佛種從緣起是故說一乘春霜不露白露白兩盆傾秪如露柱懷胎特牛生子不知以何因緣而有此瑞若一向手指天地說個唯我獨尊管取世界不能安立所以他不得已只得醞釀將來要使一味中百味具足又說個一切眾生與我悉皆平等若從平等處薦得不妨雲興問難若只在唯我獨尊上著倒說出話來知甚賞罰所以曹山道莫行心處路不挂本來衣何須正恁麼切忌未生時龍門者裏蓄得個石鸚鵡終日啼風喚雨說五位說三玄說四料揀若依洞山老人道若將耳聽終難會眼處聞時方始知也是憐兒不覺醜龍門則不然直須父母所生耳聽取始得且道即今說甚麼後堂曰大雪滿山寒師曰須是者個老頭子始得。

　　圓修菴主請上堂春無三日晴春無三日雨若作佛法會半許半不許人人盡道直指人心見性成佛且道達磨指的是那個心神光見的是那個性盡謂心無形狀心無蹤跡是故覓心不得便是安心切莫夢話好所以歷代祖師陞堂入室豎拂拈槌總要從頭按起只為黃河水自源頭濁了也不見仰山問新到云向甚麼處來僧云幽州來山云汝還思彼中否僧云常思山云所思是境能思是心彼中樓臺殿閣鳥獸人畜返思思的心還有許多般否僧云總不見有山云信位即是人位未是且道如何是人位問取圓修菴主。

　　上堂智者一言快馬一鞭一言不會千言萬言若有人向千言萬言處會得即是一言的道理方可道為人則不出出則不為人古人云閉門打睡接上上機豎拂拈槌曲為中下何故定要山僧搖唇鼓舌莫是諸兄弟自甘中下麼所以斷拂子只得隨汝顛倒以緇為素仍要諸兄弟隨流得妙秪如搬柴運水是流擔土負木是流以西嶺之有餘補東岡之不足是流棟梁椽柱湊合得來金碧交輝是流至使一切遊者翫者近者遠者知龍潭之有源山巒之有靈總喚作流且道畢竟如何是妙忽有一人出來道恁麼則達磨一宗掃地盡也且道許他即是不許他即是若許他則辜負己靈若不許他則埋沒諸聖到者裏直得鸚鵡峰飛鳴始得今飛鳴也還會麼一人傳虛萬人傳實喝一喝下座。

　　眾女信請上堂過去心不可得現在心不可得未來心不可得此是佛在金剛會上說的彼時若有個漢出來道者個是甚麼管取黃面老子忘前失後一場敗闕只因未得其人所以逗到如今山僧不惜唇皮與他註腳一上過去心不可得昨日分明十二日未來心不可得明日分明十四日現在心不可得春風處處花狼藉遂舉拂子曰金陵俞道婆來也他在瑯琊會下聞得無位真人話後因丐者唱蓮花落云不因柳毅傳書信何緣得到洞庭湖遂大悟凡見僧至則云兒兒一日問安首座曰甚處來安云德山婆云德山泰乃老婆兒子安曰婆是甚人兒子婆云被上座一問直得立地放尿你看者婆竊得些子便會興風作浪有時在高高山頂有時在深深海底有時踞諸佛頂𩕳有時臥眾生腳下可謂縱奪自繇所以一切人奈何他不得今人一味爭強爭勝動著便奪所以常被人奈何又舉拂子曰斷拂子化為龍也吞卻乾坤也且道縱即是奪即是喝一喝。

　　吳山諸居士請上堂舉獅子端禪師因見弄獅子發明心要遂合彩為獅子皮被之終日撒瘋撒癲或歌或笑一日有人譏之曰村裏獅子耳即應聲曰村裏獅子村裏弄眉毛與眼一齊動開卻口肚皮直儱侗不愛人取奉直饒弄到帝王宮也是一場乾打鬨師曰恁麼則三世諸佛也是乾打鬨歷代祖師也是乾打鬨今日齋主特特入山設齋也是乾打鬨山僧特為陞座也是乾打鬨設有人出來道者漢祗解說一邊話且道許他不許他良久曰癡人面前不得說夢。

　　僧問昨日即不問如何是今日事師曰知恩者少負恩者多進曰和尚還有為人處也無師曰有進曰如何是為人處師曰也是一場乾打鬨進曰恁麼則雲在嶺頭閒不徹水流澗下太忙生師曰又恁麼去也進香普陀請上堂還要知第一義麼拂子是棕櫚做的拄杖是藤條做的要收大家好收要用大家好用為甚麼說個法身充滿於沙界普現一切群生前便眼青眼黃且道畢竟喚甚麼作法身若見得徹真觀清淨觀廣大智慧觀常願常瞻仰若聞得透妙音觀世音梵音海潮音勝彼世間音請問何故善財參德雲比丘於妙高峰頂卻在別峰相見聻如是則觀音不在南海既不在南海在甚麼處莫在動步處麼莫在下船處麼莫在風波險惡處麼若在諸處見得猶是座主見解到龍門者裏一些也用不著何故不見道明年更有新條在。

　　剃度上堂金刀纔剪僧俗繇分袈裟未披智愚莫辨若論最初一步說個未離兜率未出母胎只可依稀相似更要末後一句直饒目顧周行指天指地其如彷彿不同真是超佛越祖的漢揭開本地風光踢倒當陽獨露自然迥達大方如或未然拈袈裟角曰也少者個不得且道者是甚麼不見道雞足峰頭風悄然還會麼四長一短割截衣持喝一喝。

　　送雲門湛老和尚木主人徑山祖堂上堂覺浪和尚白槌竟師曰拈鏡花捉水月祖禰不了殃及兒孫吹龜毛擲兔角兒孫不了還及祖禰到者裏撮土為香恩仇莫辨揚歌當哭慶弔難明須是披雙徑圓雙目列五峰開五位的方能斟酌設或大人峰無大人相宴坐峰只圖晏坐那肯管鵬摶峰展翅不展翅此事且置秪如有僧問國一祖師如何是道答云山上有鯉魚海底起蓬塵且道是答他話還是別行一路還是格外提撕還是直指人心還是無義味語此等見解盡屬知解宗徒畢竟如何理會若理會得方不負我徑山法兄救時救弊一番苦心如或未然裂開片石成二位賓主何妨分不分喝一喝覺浪和尚結槌師下座。

　　破闇法侄請上堂連日雨滂沱殷勤為甚麼不因梅子熟爭奈爛泥何爛泥路殊難渡到者情知不動步鐘鼓交參海眾多主賓明暗無回互新豐一曲老龍吟法門骨肉方能和能和且置如何是我弁山法侄不動而至道理還會麼雨過雷驚千尺浪龍門更有一重關。

　　上堂舉那吒太子析肉還母析骨還父然後現本身運大神通為父母說法師曰既是骨已析了肉已析了身又如何現法又如何說良久曰見麼九曲嶺頭雲去作人間雨。

　　彌陀寺請小參度嶺登山拖泥帶水為道為名必有所以若為道道無可道若為名名無可名無道之道道遍天下無名之名名滿十方名滿十方不動而變道遍天下無為而成無為而成雨落定是階下濕不動而變天晴定是日頭出若作道理商量不妨弘教與諸人說說如彌陀經云雨天曼陀羅華其土眾生常以清旦各以衣裓盛眾妙華供養他方十萬億佛即以食時還到本國者個本國你還道理詮註得麼直饒文殊無說維摩默然總未夢見莫是一念不生是本國麼若作恁麼見解打折你驢腰且道過在甚麼處參。

　　住嘉興府東塔廣福寺語錄

　　崇禎十七年甲申十月十三日入寺。

　　司空譚埽菴居士請上堂師至法堂曰雲水家鄉意在雲水別行一路事在檀那去此二途速道看眾無語師曰牛生三個子到老自拖犁遂陞座拈香祝聖竟師曰還鄉一曲開口成乖故舊相逢轉眼即錯到者裏會得不妨省力若更說玄說妙道個無舌人解語無眼人能觀卻是抱柱洗腳把纜放船的漢有什麼用處昔日善才童子於福城塔廟見文殊象王迴顧獅子嚬呻便得根本智山僧道未夢見在既是根本智為什麼向迴顧嚬呻邊得且道畢竟向什麼處得師乃左右迴顧曰山僧罪過不少還要識得差別智麼若識得便好與埽菴居士為夫人薦往如或未然德雲端在妙峰頂盡向別峰深處求喝一喝下座。

　　上堂如是之法佛祖密付山僧今日為眾顯說了也還會麼良久曰若不會則莫怪山僧塗污你好人人盡要成佛作祖說悟說見不知汝作麼生悟作麼生見佛祖畢竟在什麼處舉廓侍者問德山曰從上佛祖向什麼處去也山曰作麼作麼廓曰敕點飛龍馬跛鱉出頭來山休去來日山浴出廓過茶與山山撫廓背一下廓曰者老漢今始瞥地山又休去師曰者個公案古今商量者不少不知卻被德山作麼兩字誤卻所以逢人見鬼胡喝亂道拖了個棒到處將父母鼻孔扭捏不知廓侍者一問諸佛諸祖全身顯現須是眼清手便的人於此覷破說成佛也是說作祖也是說悟說見總是須知德山別有長處只是被侍者把得定道個敕點飛龍馬跛鱉出頭來德山休去到來日撫廓背一下廓曰者老漢今始瞥地可謂頭正尾正依舊把得住山又休去會麼會得則汝今得之宜善保護。

　　上堂山僧到東塔已來上堂數次不曾見有無求而請者山僧亦不曾有無說而應者今日眾信卻以無求故請山僧以無說故應可謂財施法施等無差別若向者裏領略得去拍拍合令句句超宗便好向百花林裏一葉不沾十字街頭橫來直往便好聽塵說剎說熾然說無間歇若是向意根下卜度道施主無求而求求而無求老漢說而無說無說而說此等見解做他法師使下也不得何故不見道隔壁炒荳香我在隔壁張你也不與我我也不思量有個傍不肯的出來道既不思量張他作麼眾中還有恁麼人麼喝一喝下座。

　　天寧寺修毘盧閣請上堂於一毫端現寶王剎坐微塵裏轉大法輪驀舉拂子曰大眾看看寶王剎聻大法輪聻到者裏直得釋迦老子無暇旁通歷代祖師不遑曲暢須是個格外漢子於此識得盡虛空是個寶王剎盡三世是個大法輪無大無小無偏無圓無成無住無壞無空亦能有成有住有壞有空有偏有圓有大有小皆隨眾生根之淺深圓融行布行布圓融所以逗到天寧寺裏為諸剎之獨尊關一郡之隆替今日會首執事特請山野於此閣中指出滲漏破缺處固是好事爭奈古人有語道昨夜雨滂烹打倒蒲萄棚知事普請拄的拄撐的撐撐撐拄拄到天明依舊可憐生試問既是可憐生又要撐他作麼若道莫不從此法界流究竟還歸此法界此是座主見解畢竟如何良久曰不是苦心人不知喝一喝下座。

　　上堂有一句子虛中有實有一句子實中有虛有一句子虛中有虛有一句子實中有實者四句人人本有個個不無舉拂曰斷拂子有時四句作一句說有時一句作四句說若分疏得下不妨向四後句足成五句還有麼良久曰山僧自足去也遂下座。

　　薦侍御曹石倉上堂四大本空五蘊非有久旱甘霖俱開笑口只是不見了石倉曹護法各處叢林似乎掣肘且道他向甚麼處去也良久曰分明月在梅花上看到梅花早已遲。

　　薦朱廣原司寇上堂持戒但朿身非身何所朿古人恁麼道虛聲聽杓卜甚麼作持戒甚麼作非身山僧恁麼舉拌命喫河魨大眾今日葵石居士為顯考三週忌臨入山在令先司寇一生護法定能世世作佛金湯奈何居士未能自信又入戒壇齋戒眾既聞戒已須信孝名為戒何必又要山僧說禪說道以為助薦昔有一僧問曹山靈衣不挂時如何山曰曹山孝滿僧云孝滿後如何山曰曹山好顛酒天童頌云新孝滿便逢春醉步狂歌任墮巾散髮猶夷誰管係太平無事酒顛人天童恁麼頌也是因齋慶讚山僧亦有半頌新孝滿好齋僧人人鼓腹去騰騰近日醉鄉風俗惡淨土何妨且共登大眾為甚麼去則實不去生則決定生良久曰問取曹山。

　　香萃菴請上堂現成公案不用如何撩起便行何煩側耳目前無法意在目前文殊與我攜水去不是目前法非耳目之所到普賢猶未折花來香萃菴啟華嚴期深知經有無量品品有無量偈偈有無量言言有無量義將此法界收入香萃法界不大香萃不小奈何知音者稀又要別行一路俟會滿之日啟創大悲道場特請山僧為作證明然大悲有八萬四千爍迦羅眼復有八萬四千母陀羅臂於中或慈或威或顯或密能縱能奪能殺能活三根普利萬德全彰設有一個傍不肯的出來道大悲千手眼那個是正眼管教三賢膽喪十地魂驚何故聻不見道寒蟬抱枯木泣盡不回頭喝一喝下座。

　　敬畏菴上堂盡言城市有山林古佛家風一徑深無縫塔存靈骨在相攜緇素共追尋尋不得兒孫腳下知端的斷橋橋斷斷還連臨濟名為白拈賊大眾無趣老人上傳臨濟正宗下接斷橋一胍可謂徹上徹下所以臨終偈曰皮袋付與丙丁公白骨斷橋隨眾末後道得好呵呵明月清風吟弄大眾皮袋既付丙丁白骨交歸斷橋畢竟將什麼吟風將什麼弄月良久曰為見煙霞生背面因知星月繞簷楹。

　　攝心庵上堂桑麻曲徑舊日門闌寂寞家風無人能到所以啟明法侄別開一徑若依舊向外打團團爭覓得個中心柱子不道你覓不得只是你用不得不道你用不得只是你見不親倘見得親雪盛銀碗鷺宿蘆花有什麼難辨若是一擔芝麻十斗粟落在八斗糟中要尋個出頭路也大難在不如按下雲頭二六時中仔細看畢竟是何道理說得要行得且作麼生行不見道足跡不聞尋路者櫓聲嘗聽釣漁舟堨一喝下座。

　　小參以有塞有將空道空和尚齋僧理亦通熨斗煎茶銚不同乃召大眾曰洞法師一生說心說性談有談空可謂說得一尺今日他眷屬以耕種之餘入山齋僧特請登座可謂行得一寸此真青出於藍者矣在東塔門下即不然要你說即說取行的行即行取說的乃卓拄杖曰者是行的如何是說的又卓一下曰者是說的如何是行的於此分疏得下許他賓主相見設或未然無功來受祿寢食豈能安。

石雨禪師法檀卷第五(終)

　　(松江府華亭縣信士朱爾千捐貲貳兩)

　　(嘉興府嘉興縣信士周必成壹兩
　　　馮邃昌周在魯各壹兩馮球五錢梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第六

　　嗣法小師淨柱編

　　住杭州皋亭山佛日淨慧禪寺語上

　　順治丙戌九月十五日入院。

　　山門維摩不二門密密難通彌勒樓閣門重重雜沓總不如密移一步普門開法雨共霑甘露潤。

　　伽藍你是外護我為內護內外無私鼎新革故。

　　祖師西天四七東土二三若人不會前三後三。

　　大殿巍巍堂堂只是者個者個不識許多回互要不回互別行一路且道別行那一路展開坐具大家看切忌前瞻并後顧。

　　入室據此室行此令若論曹洞雲門不用棒頭取證拈拄杖曰且道者個木上座要他何用須知佛日開山老坐斷乾坤不放行咄。

　　上堂拈香祝　聖畢師乃就座曰日日是好日登高也待重陽時時是好時收稻必須霜降若不登高焉知眼界之寬廣若非收稻安得香積之充盈所以道時節若至其理自彰秪如大眾要請山僧來應豈不是自彰的理出寶壽送者送迎者迎豈不是自彰的理過北新關此時賓主未分中途棲泊宿紫雲菴豈不是自彰的理過拱辰橋至軍屯裏到松篁亭雨露霑濡心田得潤豈不是自彰的理只為你大眾顧盼不及攀攬不著必待山僧登座指揮以為入院佛事殊不知換卻諸人多少眼睛了也設若更要黃鶴峰兩翅蹁躚佛日峰輝光燦爛則山僧罪過不少不得已引古證今說過去說未來說現在要你按圖索駿因言會意各各溯流窮源觸著磕著那裏欠少一些那個智眼不具若是辜負己靈全仗山僧鼓兩片皮說開山本空禪師用木上座十三歲行腳震起佛日家聲至今不墜總不如松篁亭外承清韻流水橋邊聽好音。

　　監院化主請上堂衲僧本無事無事非衲僧會得個中意符來好奉行所以古今叢席得人則興失人則廢若是其人則富之與貧橫擔而走好之與惡直負而趨乃至任恩承怨超是越非盡是當家本色更要橫拖布袋為眾打街坊在山僧讚助不及中峰國師有個托缽句子略為舉似或與多出門拍手笑呵呵或與少但得慳囊開便了或言無隨緣善巧著工夫待得傾倉都捨與翻轉缽盂渾不取且道渾不取教大眾喫個甚麼到者裏百千三昧無量義門一時現前若真是個漢如經蠱毒之鄉水也不肯沾他一滴何故聻十萬八千圓滿日歸來一一報君知。

　　上堂舉拂子畫圓相曰大眾看看三世諸佛跳不出歷代祖師跳不出一切若聖若凡總跳不出于中有個東西不辨南北不分的漢銜取一莖草來個個供養得著又畫一圓相中書十字曰三世諸佛向甚麼處去也歷代祖師向甚麼處去也一切若聖若凡總向甚麼處去也于中有個七通八達眼目分明的漢儘辦得饆饠䭔子乃至珍饈百味從教沒處殷勤所以道把住則黃金失色放行則瓦礫生光黃金失色則野老謳歌瓦礫生光則野老顰蹙大眾此雖從上法式萬古規模且道黃金失色處野老何故謳歌瓦礫生光處野老何故顰蹙若分析得出不妨橫行直撞自在自由如或未然總不如橫肩布袋米個個不肚饑。

　　為鷲林入塔上堂僧問百骸潰散皆歸土一物長靈何處安師曰你問那個長靈進曰暗地好驚人師曰度亡已竟進曰秪如死人路上有活人出身處活人路上死人無數又作麼生師豎拂曰且道者個是死是活進曰死去生來更不疑師曰拈一放一不是好手乃舉僧問曹山靈衣不挂時如何山云曹山孝滿僧云孝滿後如何山云曹山好顛酒師曰若向好顛酒處會得鷲林覺靈往生已竟若向曹山孝滿處會得無竭孝道已成若向靈衣不挂時會得大眾助往已畢雖然若要入他無縫塔日輪午後再商量。

　　結制上堂祖師心印古佛過去久矣山僧只有斷拂一枝三十大光錢買的也解穿人鼻孔直饒你踢倒須彌踏翻海水繞四天下走一遍且問他草鞋繩斷也未所以道凡夫日用而不知凡夫若知即是聖人聖人亦日用而不知聖人若知即是凡夫佛日者裏總要往來絕跡凡聖情忘行也赤條條坐也赤條條逗到他浴鍋裏去見得既不洗塵亦不洗體忽悟水因尚是依教修行只可博他饅頭粉湯風菱橘子若要金襴袈裟直待彌勒下生何故不見道雞足峰頭風悄然喝一喝。

　　上堂因裱瑞白和尚像僧指問曰和尚終日上堂為甚麼弁山和尚口挂壁上師曰恰好進曰秪如弟全歸兄一句作麼生道師曰更須歸父進曰歸後又如何師曰同時不識祖進曰謝師答話師曰還識祖麼僧禮拜歸位師曰一場懡㦬乃舉拂子曰看看于此鑒得定踏得穩那裏有干戈擾攘劍戟紛紜所以道道人行處如風行草偃開口則天魔拱手動舌則外道潛蹤還鑒得定麼踏得穩麼不得已說個銀碗盛雪明月藏鷺義解者喚作一色爭奈類之弗齊混則知處又道意不在言來機亦赴祗如此是言還動得些子麼動成窠臼還差得些子麼差落顧佇老僧如此判斷且道與義解者有甚麼差別若識得破即喚做一人發真歸元十方虛空悉皆消殞還知麼臘梅花放處何待曉春回。

　　上堂僧齋僧金博金如鏡照鏡似心合心大眾今日具之履澄請山僧上堂欲令戒基堅固殊不知離金澤跨船舷早已破戒了也過嘉興由崇德早已破戒了也到塘棲入佛日登戒錄要羯磨早已破戒了也何故聻你向佛求是出佛身血向法求是破轉法輪向僧求是破和合眾俱不得戒若不向佛求不向法求不向僧求自然如珠走盤宛轉橫斜有甚麼留礙離金澤跨船舷也是就路還家過嘉興由崇德也是就路還家到塘棲入佛日登戒錄要羯磨也是就路還家雖然若是家親作祟也須識破始得須知者著予直是觸他不得背他不得所以資鏡三昧道背觸俱非如大火聚但形文彩即屬染污到者裏十個五雙未免坐在潔白地上不得已又說個夜半正明天曉不露大眾既是夜半正明為甚麼天曉不露良久曰為物作則用拔諸苦。

　　道懷禪人薦親上堂如是之法佛祖密付教家以經首二字為指法之辭不知所指何法到者裏一場懡㦬不意雲巖老人寶鏡三昧付囑洞山也說如是之法佛祖密付不知早已顯說了也及乎道個汝今得之宜善保護大似將常住物私做人情只知智動君子不顧利動小人至今有得法保護之說不見秋來葉落春至花香時節若至其理自彰祗如今日群陰剝盡一陽上升君子道長小人道消焉有亡靈不能超脫則知今日道懷設齋薦親也是將常住物私做人情山僧應請也是將常住物私做人情大眾濟濟共臨法會也是將常住物私做人情如何得至公無私去不見道銀碗盛雪明月藏鷺。

　　上堂舉拂召眾曰會麼此是波羅提木叉盧舍那佛已如是結千花上佛亦如是結千百億釋迦亦如是結此方教主亦如是結今日山僧亦如是結山僧且不是老胡群隊他只會好肉挖瘡山僧要瘡挖好肉如何是好肉只在膿滴滴處如何是膿滴滴處過去佛已說未來佛當說現在佛今說且道說個甚麼過去菩薩已學未來菩薩當學現在菩薩今學且道學個甚麼咦有條攀條無條攀例。

　　上堂召大眾曰還知萬方多難麼為甚麼法地不動且問諸人喚甚麼作法地莫是清淨伽藍草木叢林是法地麼此是凡夫庸見不勞拈出莫是沉空滯寂凝神斂念是法地麼此是小乘邪見不勞拈出莫是攪長河為酥酪變大地作黃金是法地麼此是如來禪不勞拈出莫是泥牛吼月木馬嘶風是法地麼此是祖師禪不勞拈出啊恁麼則居士設齋禪和應供是法地了也似則似是則不是何故你若求福福在東海你若求壽壽在南山縱饒中間踏得著立得穩更須知有佛日一關在所以道句中別有意意中別有句意句不相知方有汗臭氣不見初祖西來武帝問朕布施度僧有何功德祖曰實無功德可謂髻中明珠兩手分付爭奈武帝承當不下更問何以無功德祖曰此但人天小果有漏之因如影隨形雖有非實可謂龍頭蛇尾武帝也解用軟尖刀法緩緩問曰如何是真功德祖曰淨智妙圓體自空寂如是功德不以世求可謂轉見不堪武帝當時若有咬豬狗的手腳道個原來只是者般見解將初祖貶向法海邊外焉得有今日事居士前到寶壽聞個無住相布施話又向佛日設齋且道如何是無住的意還會麼良久曰山僧借花供佛去也若以色見我以音聲求我是人行邪道不能見如來。

　　元旦上堂山僧新拄杖是本空老人故物本空木上座是山僧新用到者裏金刀剪不開金針縫不合日往月來初無實跡新之與舊悉是假名若有一個干戈不動自然坐致太平還有麼有則和神養素無則慶無不宜珍重。

　　葛去澆居士為顯考屺瞻先生請對靈陞座江山有隆替日月示往來不有斯文主誰將慧眼開屺瞻翁屺瞻翁性既不生不滅身能全始全終為佛法之金湯也感緇流之已識面未識面共山僧而助悼續孔門之慧命也使後學之已及門未及門同孝子而追蹤至于處浙而不居入閩而不出此翁之末後風光也且問即今安身立命畢竟在甚麼處良久曰大眾還聞麼若不聞山僧代為下個註腳南浦綠波靜西湖煙雨寒珍重。

　　攝心菴上堂領眾托缽缽盂口闊一任將來有口無舌無舌人語最真木人撫掌石女嚬呻十字街頭關門閉戶三家村裏絕跡無人逗到攝心菴裏來鳴鐘擂鼓設席肆筵要山僧陞座且道是何心行他要問我父母兄弟一門出家今日同眾居士圍繞法座豈不是人是則是不見明明百草頭明明祖師意咄向甚麼處去也雪消溪水活又見一年春。

　　解制上堂夜半金烏突出難辨日中玉兔覿面猶迷齊彭殤一生死儒家之妙唱即生滅非生滅釋氏之玄提露柱懷胎特牛生子且道作何詮註不得已說個格外提撕便有結制解制開堂陞座說參說悟諸事還有知非的麼若肯知非一期所修所證所得所悟纖毫吐不盡俱成禍患所以僧問趙州初生孩子還具六識也無州曰急水上打毬子又問投子急水上打毬子意旨如何子曰念念不停留可謂漏泄家風矣諸仁者各各既有如是威光為甚麼被山僧拂子穿卻左不能左右不能右還有脫得的麼莫將送客風翻為留客雨珍重。

　　上堂南天台北五臺朝隨雲出岫暮踏月明回所以佛日山門八字打開也不管你法爾如然也不管你神通妙用一任往往來來只是一宿一供雖是淡飯黃虀也要和風相送秪如昔日文喜問文殊此間如何住持文殊曰前三三與後三三且道畢竟是多少若道得攜五臺山向佛日寺裏來若道不得攜佛日寺向五臺山裏去還有麼良久曰山僧代道去也昔日文殊曾看母倒跨金毛獅子來喝一喝。

　　上堂卓拄杖曰天高地厚又卓曰日左月右無不照臨無不載覆今之古之法法何咎為甚麼黃鶴峰與仙姑洞商量將一切狐狼野干驅逐在法海邊外使水鳥樹林同聲念無量壽雖則因齋慶讚爭奈三日口臭何故南泉祖師云三世諸佛不知有黧奴白牯卻知有且道知有個甚麼明年五十一去年四十九為甚麼今年不道師忽展手曰我手何似佛手復卓拄杖曰還會麼不見道父母所生口。

　　上堂召大眾曰現成公案放汝三十棒汝還甘麼若甘則如蟲禦木偶爾成文若不甘則明珠在淵如何撈摝黃帝遊于赤水因罔象而得之一人傳虛萬人傳實開山本空禪師為問二龍爭珠而失之一人傳實萬人傳虛到者裏虛之與實隱之與現如何分析今日山僧以禪說戒因戒說禪且道是虛耶實耶隱耶現耶若謂是虛為甚麼道白月則現若謂是實為甚麼道黑月即隱若謂是隱為甚麼道胡來胡現漢來漢現若謂是現為甚麼道胡漢不來全無伎倆于此分疏得下不唯扶起本空抑且捺倒老漢如或未然說個戒如明月珠亦如淨滿月屈。

　　上堂道道嶺外猿啼簷前雀噪不道不道到即不點點即不到以拂一拂曰釋迦老子來也汝諸人為甚麼眉間白毫大光普照汝還見菩薩處林放光濟地獄苦令入佛道麼汝還見佛子未嘗睡眠經行林中勤求佛道麼汝還見受具足戒威儀無缺淨如寶珠以求佛道麼若見則白日青天飛星閃電若不見則夜光投人鮮不按劍今日日新居士為父母求薦為生母求福又為自己求進道無魔要山僧作個證明山僧念過一遍法華經了也還當得證明麼若當不得再勞大眾為渠向父母未生前道一句看秪如香嚴不會父母未生前一句直至擊竹纔悟說個一擊忘所知更不假修持且道他還會也未莫被他瞞好還有不受瞞者麼良久曰春夢未醒先入夏普梆相送採茶歌。

　　硤石惠力寺上堂舉世尊一日敕阿難食時將至汝當入城持缽阿難應諾世尊曰汝既持缽須依過去七佛儀式阿難便問如何是七佛儀式世尊召阿難難應諾世尊曰托缽去山僧則不然有問如何是七佛儀式向他道待缽滿歸來向汝道不知與世尊是同是別良久曰兩山相硤千年寺流水中分萬姓家珍重。

　　上堂師舉拂子曰觀音菩薩來也應以比丘身得度者即現比丘身而為說法昨日事已過去了應以居士得度者即現居士身而為說法今日重新又起頭到者裏觀音禮大士大士禮觀音求人不如求己求己不如求人直得刀割不斷剪剪不開山僧但可旁通大眾只堪曲暢昔日曹山問德上座曰佛真法身猶若虛空應物現形如水中月作麼生說個應的道理德曰如驢覷井山曰道則太煞道只道得八成德曰和尚又如何山曰如井覷驢曹山只知入海救人不顧通身泥水秪如山僧今日應齋一句又如何道良久曰能知六月炎天雪定識三冬枯木花。

　　錢聖月居士請陞座隱顯殊途存亡各異常人之情見彭殤一致生死齊觀智者之心期若經道眼猶是隔靴搔癢隔羅見月得入維摩不二法門直得覓他病處不得生處不得死處不得到者裏說個郡侯安人全體獨露已是不堪何況更修追悼雖然公于唯識宗旨生死以之夢寐以之已知山河大地明暗色空都是識體山僧有一問既知都是識體為甚麼道生滅與不生滅和合非一非異名阿賴耶識能于百尺竿頭更進此步則虛空粉碎何須顧大地平沉不用疑珍重。

　　德藏寺為修殿請上堂大功無功因真果的大德不德形端影直慣聽沒絃琴閒吹無孔笛三十餘年思故鄉及至故鄉人不識人不識打動鄉談俱點額還知鄉談麼揭諦揭諦波羅揭諦波羅僧揭諦菩提薩婆訶此個鄉談從威音王佛傳至如今不論男女僧俗富貴貧賤俱能傳誦于中智不能知識不能識所以達磨特特西來要傳此法門梁武帝問曰朕造殿修佛有何功德磨曰並無功德又問如何是聖諦第一義磨曰廓然無聖帝曰對朕者誰磨曰不識即此不識直接上根其奈小根下劣聞此無功德無聖不識便撥無因果才有施為叱為有漏善因盡是人天小果一文不捨專事空言殊不知此無漏善因全在施為動作處能以無漏心修無漏殿無漏心裝無漏佛無漏心植無漏因無漏心得無漏果便見人人各有一所殿堂只因中間佛不靈聖勞他善眾領首敲梆打鈴秪要喚得你靈便見人人各有一段因果只是中間稍有差誤故勞他諸佛說個因該果海果徹因源還知麼大家出隻手扶起不須疑珍重。

　　西林寺上堂昨日不著便今朝更莫疑缽盂安個柄也要大家知說佛說祖是缽盂安柄說菩提說涅槃是缽盂安柄說向上說向下說佛未出世說威音已前總是缽盂安柄所以三藏十二部一切修多羅盡謂之附贅懸瘤雖然一人所在也要到半人所在也要到要識一人所在麼直得三世諸佛口挂壁上要識半人所在麼諸佛諸祖傳法利生所以此事不當容易歷代祖師上堂說法只要你會取一人所在亦因你人人有分所以云百姓日用而不知百姓若知即是聖人聖人亦日用而不知聖人若知即是凡夫又云知之一字眾妙之門知之一字眾禍之門更能于此開看合看左看右看忽然一旦會去有甚麼難昔有婆子送錢與趙州轉藏州遶禪床一匝婆云我要轉全藏為甚麼只轉得半藏此可作一人半人所在一大註腳又舉拂曰會麼西林更有西林寺且把西林作樣看。

　　上堂春無三日晴春無三日雨雨既不足憂晴復何須喜憂喜既無永絕生死生死既超壽之與夭老之與少何彼何此為甚麼僧問趙州年多少州曰蘇州有又僧問壽山年多少山曰與虛空齊年若有問佛日年多少荅他道五十五中有一句與佛祖為師有一句與人天為師有一句自救不了簡點簡點看。

　　薦亡上堂昨日齋祖師既已書符咒水今日薦亡僧一任煉紙燒錢若問祖師來不來亡僧度不度山僧終不為伊指東話西轉生作熟何故聻東塔有個澄泉老衲自少親近我慈舟師翁稍見一班便隱迎陽至雲門先師繼主東塔又以師禮事之及山僧復繼主席亦以師禮相待不異法門骨肉觀其訓徒有禮治家有法有事不避無事不求至于垂老示病善終可謂深得應門大體者矣奈何有時隱隱呵欬作聲為孝孫者欲為薦往唯恐不順孝道不為薦往又恐不順孝道要山僧為伊下一轉語山僧口門窄特請大眾下一語看還有麼海為龍世界天是鶴家鄉。

　　清明上堂石頭祖師道謹白參玄人光陰莫虛度且道即今是什麼時光莫只聽東鄰子哭父西舍母哭兒家家踏青草處處紙錢標還算得不虛度麼山僧幼時記得一頌曰清明時節雨紛紛路上行人欲斷魂借問酒家何處有牧童遙指杏花村咦好個消息三千里外切忌錯舉。

　　紫雲菴小參燕語鶯啼非耳之所能聽花紅柳綠非眼之所能觀於此會得步步有出身之路不妨拈一莖草作丈六金身用拈丈六金身作一莖草用昔然燈佛與眾同遊忽指地云此處宜建一梵剎中有賢於長者拈一莖草插向指處曰建梵剎竟諸天散花讚善今有一等癡人見得如此省力便云何必用許多棟梁椽柱金碧交輝方成梵剎殊不知許多莊嚴能向一莖艸上脫出模子來便成佛事若不向此一莖草上脫出盡屬世諦流布如長修居士以來紫堂供佛深體給孤長者之心立願永為一方福地又於今日結餘生社山僧因名之曰紫雲菴取牛頭紫雲如蓋有異人故事且問眾中誰是異人若道總不是爭奈大家在此蓋覆下若道總是山僧有個驗處遂高聲曰速道看雖然舊閣閒田地一度嬴來方始休梅溪菴上堂古今天地古今日月古今人事有條攀條無條攀例祗如蟠桃花三千年一開三千年一結猶可攀攬若是優曇缽花時乃一現且道向何處湊泊有一等義解者流便道時之義大矣哉時不可失時然後言時節若至其理自彰今日陸府張氏恭人八十壽旦請山僧慶讚以世法論之可謂多壽更能于無量壽佛念取一句細看此一句佛前念非古後念非今忽然前後際斷彌陀古佛面目全露昔有僧問趙州年多少州曰蘇州有還攀攬得麼還湊泊得麼還義解得麼不獨山僧難為轉款即三世諸佛歷代祖師直得口挂壁上何故聻明朝持缽去又過一村庄喝一喝下座。

　　王侗璧居士請陞座生如寄寄跡猶存死如歸歸蹤何處到者裏一人發真歸元一人虛空悉皆消殞十人發真歸元十人虛空悉皆消殞千萬人發真歸元千萬人虛空悉皆消殞若不消殞便有陰陽相隔存歿相違若孝子能于違隔交感之際覺得音容如在便知今日怡庭公的落處怡庭公有靈亦知今日孝子落處豈不子從父生父因子存所謂金刀剪不開即此義也昔有送喪者歌郎振鈴云紅輪決定沉西去未審魂靈往那方孝子哭云哀哀旁有禪者聞之大悟且道悟個甚麼▆▆無住跡西土莫留神珍重清河菴上堂以拂子打圓相曰會麼領眾托缽缽盂口闊若欲說法有口無舌無舌人語最親只要時人聽得真聽得真清河菴是女叢林大眾從來說大道不分男女相為甚麼分男分女會得者倜儻分明不會者未免世諦流布昔日舍利弗問月上女曰汝何不轉此女人相女曰我曠劫來覓女人相了不可得不知當何所轉若真到覓女人相不得不妨穿衣不見有穿衣相喫飯不見有喫飯相迎賓不見有迎賓相待客不見有待客相如此可稱獨脫丈夫遊行無礙今日寶臺菴主為自己誕辰要山僧與他證據知非之日還知非麼若知得則無少無壯無老無病無生無死方不負此一場熱鬧山僧恁麼告報可謂棒打石人頭嚗嚗論實事又舉拂曰會麼遍界稻禾香芰荷香更甚擲拂下座。

　　龍門上堂師拈疏曰即此物非他物會得者言滿天下全無口過不會者佛祖家風一時漏洩不漏洩有煩維那善為宣說遂登座宣疏白槌竟乃舉乾峰曰舉一不得舉二放過一著落在第二龍門則不然舉二不得舉一放過二著落在第一且道與乾峰相去多少良久曰多少且置祇如山僧未到者裏與人說青道黃說玄說妙說修說證說消災說獲福說薦昇說超度乃至說戒說定說慧既到者裏為什麼口掛壁上且道者裏是甚麼所在鸚鵡峰為汝道了也向汝道甚麼莫為汝轉根本法輪麼根本法輪是有耶有惟汝自有根本法輪是無耶無惟汝自無與鸚鵡峰有甚交涉所以東坡居士說個溪聲是廣長舌山色是清淨身後有簡點道溪若是聲山是色無聲無色好愁人且甚麼處是無聲無色處莫是鬼窟裏作活計是麼莫是靜悄悄處是麼太遠在莫即于色上見取個無色的聲上聞取個無聲的麼且無色的又作麼生見無聲的又作麼生聞乃舉拂子曰喚什麼作見又敲拂子曰喚什麼作聞到者裏信得及豈不灑落豈不解脫所以道一入信門便登祖位既登祖位說青說黃也得說修說證也得說玄說妙也得說消災獲福也得說薦昇超度也得說戒說定說慧也得乃張口曰你看老僧舌頭在麼喝一喝下座。

　　浴佛日徐長修居士請上堂戒生定定生慧顆顆明珠海神不貴慧生定定生戒處處玲瓏實無縫罅到者裏詮註不得比量不得只得舉起個泥牛吼月木馬嘶風慚愧時流卻向者裏說是格外之談說是向上一著說玄說奧殊不知本來面目塗污了也更追思黃面老子降王宮出母胎周行目顧手指天地學他天上天下唯我獨尊之旨盡是依草附木的精靈有什麼自繇分若是自繇的終日孤迥迥活潑潑觸著便消磕著便碎直是停機佇想不得所以溈山向仰山道寂子速道莫入陰界比如現前有人語話一般如何分別得他在陰界不在陰界所以自為則易為人則難難易且置今日徐長修居士因設戒壇中要山僧舉揚個事諸戒子又要山僧即在曲彔木上布施戒到者裏類之弗齊混則知處試問如何布擺還有布擺得的麼波羅提木叉相貌應當學敬謹奉持。

石雨禪師法檀卷第六(終)

　　(嘉興府東塔雨花蘭若
　　　　　　　　　弟子淨介施貲五兩繡)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第七

　　嗣法小師淨柱編

　　住杭州佛日淨慧禪寺語下

　　結制上堂僧問開選佛場續諸佛之慧命登寶華座振洞上之玄風還有不涉化門一句也無師曰有進曰如何是有的道理師曰皋亭石鼓鼕鼕響僧打一圓相以坐具作呈勢師曰放汝三十棒乃曰選佛場開只要個心空及第的人既是其人便能善通個消息若一機一境問答語言轉身拂袖以為能事教山僧何處與汝分個優劣你又何處會得舌根談而不談的道理若會得終日穿衣不曾挂著一絲終日喫飯不曾嚼著粒米稍不如是一入門來便死在佛日語下要見佛日重輝也大難在還要見佛日重輝麼倒騎黃鶴峰何須問彌勒珍重。

　　上堂師舉拂子曰看看有心所作難成無作隨緣易就到者裏迷之與悟聖之與凡直是刀剪不開所以二僧一齊捲簾便道一得一失二僧同時下喝便道賓主歷然二僧共入法堂便道一迷一悟近日宗師家要具如是眼目豈能容易山僧忝主此席只解喫飯時知得茶味嘗苦時識得甜味嘗辛時卻知酸味便要與古人抗衡自知慚愧今日菴主以設浴入山請揚般若貴期徹悟發丈夫心立丈夫志要與天下比丘尼出口氣美則美矣若要種秧須看上帶如昔空室道人因看法界觀有省後在保寧設浴揭榜曰一物也無洗個甚麼纖塵若有起自何來道取一句子玄方可大家入浴又曰盡謂水能洗垢焉知水亦是塵直饒水垢頓除到此亦須洗卻大眾且道水垢既除洗個甚麼於此會得悟迷有甚麼難辯凡聖有甚麼難分雖然佛日者裏更有事在且道是甚麼事若到諸方切忌錯舉。

　　上堂僧問人人氣宇如王為甚麼觸著便生窒礙師曰還見方纔孩子麼進曰也是某甲為眾竭力師曰哆哆啝啝說個甚麼進曰從教大家自在去也師曰一任𨁝跳問坐斷十方猶點額密移一步看飛龍如何是密移的事師默然僧禮拜曰謝師指示師曰飛龍聻僧便喝師曰灼然不見乃曰寒風落葉格外鉗鎚夜雨空階個中爐鞴於此會得纔發心來所求皆遂如或未然不免引古證今蘇子由參佛印曰麤沙供佛佛喜受怪石供僧僧不嫌空手遠來還要麼更無一物可增添佛印曰空手呈來放下難三賢十聖聚頭看此般供養能歆享木馬泥牛亦喜歡子由可謂抱贓叫屈佛印也是將錯就錯總不如今日施主設齋供眾一飽能忘百饑老實求福要福求壽要壽求般若要般若且道般若還求得麼者裏也須子細不見龐公道難難十石油麻樹上攤龐婆道易易百草頭上祖師意靈照道也不難也不易饑來喫飯困來睡且問還依那個即是若是總依般若豈有三路若只依一路爭奈公案不圓若總不依則莽莽蕩蕩畢竟如何還聽見方纔孩子聲麼不見道如世嬰兒五相完具。

　　上堂師召大眾曰今日水月菴主為求干戈寢息天下太平要山僧陞座與他道取一句山僧住持事繁仰勞大眾代答一句看眾下語不契遂下座曰牛生三個子到老自拖犁。

　　雲萍師請上堂僧問雲師入山為是因尋故舊為復就裏呈機師曰一人傳虛萬人傳實進曰賓主相見所談何事師曰忙者不會會者不忙進曰不落宮商曲陽春和者稀師曰我只會唱個打草竿進曰相逢謾道空歸去洞口桃花也笑然師曰看取露柱僧拂坐具歸眾師曰錯問師子遊行不求伴侶忽遇道伴交肩一句請師道師曰我者裏不道進曰為甚麼不道師曰不見有道伴進曰一種沒絃琴惟師彈得妙師曰放汝三十棒乃曰天無私不蓋地無私不載人無私不和且道主山案山今日商量個甚麼于此會得客聽主裁不會則主隨客便我雲萍兄自先師遷化住個菩提山子不涉世緣一任松參霄漢竹遶柴扉可謂得計何故又損口腹之餘齋我數百閒漢且道是何心行若要舉揚先師宗旨爭奈先師無宗旨遂舉拂曰既無宗旨且道者個又從何處得來若分疏得下大家相聚喫莖虀為甚麼喚作一莖虀入地猷如箭射參。

　　紫雲菴開光上堂師舉拂指曰看看六鑿未分至體虛玄一爻纔動妙用無際到者裏合不為一分不為二乃可觀天文察地理知休咎識生死雖然若要施五彩列五眼全仗此一毫頭上放光動地始知肉眼則礙天眼則通法眼觀俗慧眼觀空且道佛眼要他作甚麼雖然無用也要伊燈燈相續代代相承祗如西天四七東土二三直至於今光遍大千為甚麼又借兒孫得力方見雙眼圓明聻莫不是從此法界流還歸此法界麼此猶是教意若能易短為長轉麤作細變大地作黃金攪長河為酥酪猶是以幻修幻且道更有向上事麼鴨欄兜裏木仍舊是栴檀。

　　相鯁生求嗣請上堂夜天月冷白兔懷胎曉洞雲腥神龍孕子世出世間何彼何此一入信門沿流不止所以道信為道元功德母長養一切諸善根秪如相居士為世間法求子為出世法求道是他信心切處麼逢干戈而不優遇禍患而不侵是他信心切處麼發心至此途路迢遙盜賊無干虎狼不懼是他信心切處麼似則似是則未是何故聻將雲間移向皋亭山皋亭不知你還知麼若知得真是信心切處將皋亭山移向雲間雲間不覺你還覺麼若覺得真是信心切處且道掬水月在手弄花香滿衣又是甚麼道理良久曰參取去。

　　啟建保安道場小參師召曰大眾眾俱迴顧師曰者裏非哀樂所及非禍福所到亦名凡聖同居處亦名方便有餘處若覷不破立不穩踏不著便有山河大地明暗色空遮汝眼睛聲色貨利役汝心慮以至生死輪迴無有了期若覷得破立得穩踏得著那裏有山河大地明暗色空遮得你那裏有生死輪迴得你那裏有聲色貨利役得你即今萬方多難也有趨吉避凶者也有趨凶避吉者若是有智主人二俱不受今日一方善信建此道場畢竟有何功德昔日達磨老胡說個功德實無爭奈蕭帝不肯全身擔荷致使凄凄渡江九年面壁若肯向無功德處擔荷將來管取一色一花一香一味一頂禮一合掌一低頭語言談笑咳嗽掉臂盡入此無遮法會無非解脫道場且道無功德處畢竟如何擔荷良久曰目前景物人皆見取用誰知各不同喝一喝遂下座。

　　薦亡上堂昨夜西風蕭瑟曉起日光失色不作佛法商量管取度亡事畢大眾為甚麼不許作佛法商量祗如道佛身充滿於法界為甚麼天地懸殊普現一切群生前為甚麼陰陽相隔隨緣赴感靡不周為甚麼生死離別而恒處此菩提座為甚麼日上月下會得者四個為甚麼死人頭邊有活鬼若不會活人頭邊有死漢珍重。

　　𮘗藥師經小參僧心月現客意泉清賓主相逢合談何事到者裏轉得身吐得氣不須更造續命旛燈修諸福德自然人有無量壽壽有無量福福有無量樂如或未然然燈造旛放生修福一些也少欠不得倘能依教奉行易短壽為長年轉愚癡為智慧有甚麼難處且道因齋慶讚一句又如何委悉良久曰藥音樹下傳消息看取琉璃遍界光。

　　遠思曹司理為太夫人慶壽請上堂心心心念念念無壽相有定限大眾既無住相為甚卻有定限若能奮起金剛威逢山把柁遇水乘車踏斷溪橋踢倒山門掀翻法座喝散大眾始見蓮華峰現瑞黃鶴峰呈祥看取蟠桃一會儼然猶在若論佛日家風直須扶起法座喚回大眾整理山門接起溪橋依舊陸行車馬水渡舟航穩到家庭抱子弄孫呼奴使婢看取靈山一會儼然未散如或不然下壽六十歲中壽八十歲上壽一百歲忽有個長老出來道今日遠思曹司理護法為太夫人壽誕請師上堂為甚麼說佛說仙說人到者裏山僧妙語只可旁通大眾玄言秪堪曲暢且道如何是通暢一句良久曰散心雜話信施難消。

　　養虛堂主請上堂僧問個中若了全無事體用何妨分不分如何是體師曰佛殿東南缺一角進曰如何是用師曰腳跟下進曰如何是體中用師曰香爐缺兩耳進曰如何是用中體師曰拂子頭邊無限春師舉拂召眾曰今日拂子拖累諸人去也還有轉得身比得氣的麼你若向拂子頭弄機鋒呈轉語如日中逃影相似走愈速而影愈隨矣不是拂子有如是威光有如是能事只是大眾尋常日用為物所轉無能自由所以拈出拂子見著便粘住若於此脫得自然於物物頭頭上不作冤親見不作逆順見不作爾我見便是獨脫丈夫山僧如此說話也是入水拖人自救不了何故今日堂主又要山僧為他薦亡秪如薦亡一事或看經可以仗經力或持咒可以仗咒力或齋僧可以仗僧力乃至修橋砌路等福可以仗福力以拂子擊座曰到者個曲彔床上又無情緒又無道理又無言句又無可為人處畢竟作何薦拔若於此信得五僧度一鬼于此不信一鬼度五僧擲拂子曰險。

　　玄珠關主請上堂僧問透關的人來如何接待師曰不接待進曰為甚麼不接待師曰只為他透關的人進曰若然則禮拜和尚去也師曰錯錯問玄珠護于赤水為甚麼又要求出師曰你者問何處得來進曰舉起撈摝無蹤放下普天匝地師曰忽然泥沙混時如何進曰有求皆應師曰不是不是乃曰十方同聚會個個學無為既是無為又如何學此是選佛場心空及第歸且道歸向甚麼處去大眾相集未久只因題目未見所以只將個窗下擬的燈下讀的到者裏十個有五雙不濟你看或菴參此菴舉到此是選佛場此菴便震威一喝或菴大悟作偈曰商量極處見題目途路窮邊入試場拈起毫端風雨快者回不作探花郎你道他見的是甚麼題目入的是甚麼試場拈起毫端做的是甚麼文字為甚只說不作探花郎今時流輩便作狀元郎去也所以是者等人下者等鉗錘便承當得去你看他不等到心空及第歸便一喝喝住若是初修後學話也被人喝住了還要念盡方歇是此等人如何下得驅耕奪食的手腳適纔僧問玄珠赤水雖也恰好待山僧道忽然泥沙混時如何便見不堪又焉能消得出關齋供忽被索取飯錢畢竟將何抵對擲拂子曰參。

　　彌陀誕日為剃度上堂山頭昨夜剪新茅體露金風正寂寥更問出家求解脫我王庫內無此刀大眾既無此刀將何作個剃度佛事到者裏說個無量壽佛是今日生且道既稱無量壽為甚麼說今日生既是今日生為甚麼說無量壽於此分疏得去佛事已竟如或未然更要說個身口意清淨是名佛出世身口意不清淨是名佛滅度此等盡是不了義語所以今人更要覓個身口意清淨的境界秪如三羯磨三皈依是清淨境界麼錯求懺悔發弘願是清淨境界麼錯搭衣剃度受持戒法是清淨境界麼錯會得者三錯不妨將錯就錯忽有人問豈非大錯你又如何答他良久曰有漏笊篱無漏木杓。

　　冬至上堂銅墻鐵壁撞頭磕額密移一步通個消息若待舉頭天外看飛龍直饒駿馬良駒追蹤不及噫好消息汝等比丘比丘尼優婆塞優婆夷只知嚴淨毘尼高登戒律那裏曉得昨夜子時初刻灰飛六律山僧只得整備個無底壺沒孔笛要你大家和取太音一曲嘗曲玄酒一滴呵呵且道太音是甚麼曲玄酒是甚麼味若道玄酒淡味太音稀聲卻似揚聲止響何處有衲僧氣息如何是衲僧氣息不見道光陰莫虛擲僧問一陽已動五位纔分如何是不遷義師以拄杖東觸西觸進曰不遷意旨蒙師指出格一句如何道師曰拄杖無頭進曰推出五位通前徑裂破三關世界寧師曰為甚麼聻進曰石虎嘯峰前去也師下座。

　　上堂昨夜纔添一線長今朝便擬繡鴛鴦金針欲度誰能度屋後臘梅空自香大眾你道金針是有耶為甚麼不度與人道是無耶鴛鴦將甚麼繡於此諦當得即是菩提涅槃即是諸佛真體即是親得戒法即是大解脫場便好說道三羯磨時早已破戒了也便好說淫怒癡即是戒定慧雖然於如來禪始得若是曹洞門下直須橫抽寶劍斬諸見之稠林妙協弘通絕萬端之穿鑿不知誰是其人良久曰還會冬至起頭九麼一九二九相喚不出手喝一喝。

　　薦亡上堂鐘中無鼓響鼓中無鐘聲鐘鼓不交參句句無前後此等說話古人做到細膩處方能如是論量若是初修晚學聽得鐘鼓一齊震動便覺分疏不下雖然便恁麼去即是在天而天在人而人在六道而六道在輪迴而輪迴更須知在天非天在人非人在六道非六道在輪迴非輪迴方稱了事人今日石微禪者為薦母設齋請山僧上堂要許多清淨僧眾為汝超度汝還知母落處麼若知得度母已竟如目連尊者為尋母落處卻在地獄裏相見放聲大哭求脫無由乃於七月十五日設盂蘭盆會求仗清眾僅得生天殊不知母親不在地獄不在天上亦不在人間且道在甚麼處若知得落處則應時超脫矣又豈止生天而已哉大眾各各所生父母今在何處乃至過去父母復在何處試說看一僧出眾頂坐具曰某甲供養父母去也師曰不孝之子一僧問那吒太子析骨還父析肉還母將甚麼說法師曰冬不寒臘後看。

　　上堂應以比丘身得度者即現比丘身而為說法應以比丘尼身得度者即現比丘尼身而為說法正當比丘說法時眾中無有一比丘尼者正當比丘尼說法時眾中無有一比丘者還會麼若道默時說說時默無法可說是真說法此等見解只可做得座主使下我者木上座自從開山本空祖師傳到如今他不甚肯放人過今日要與大眾論量諸大德既是默時說者木上座即今現在說法但不知所說何法華嚴耶阿含耶方等耶般若耶法華涅槃耶試說看眾下語師俱曰不是不是維那結椎曰諦觀法王法法王法如是遂下座。

　　為剃度上堂胡三黑四張七李八治世語言皆順正法佛日者裏也無心傳也無妙法只要機教相投有問有答答若不在問處莫怪我松篁橋滑舉丹霞剷草因緣師曰你看他有甚禪道佛法麼有甚奇言妙句麼也只是一個觀機逗教一個依教奉行若差些子則不順正法若不順正法則一戒應當學敬心奉持。

　　化主薦親請上堂智者一言快馬一鞭便恁麼去猶涉聯纖卓拄杖曰松篁橋水逆流了也既不見地復不見天又何處見有人物龍仙又卓拄杖曰松篁橋水順流了也一任你蓬頭赤腳願募個十萬八千要將惡因緣勸作好因緣又要山僧將他三爹八母從九地之下超歸九天喝一喝曰消得龍王多少風。

　　平湖眾居士請上堂塵說剎說熾然說無間說釋迦老子恁麼告報大似卿自用卿法塵聽剎聽熾然聽無間聽山僧恁麼舉揚也是吾自愛吾廬若要主賓互換父子協和且看今日化主與施主同參若施者受者一齊說且道聽者是誰若受者施者一齊聽且道說者是誰呵呵還見月下孤舟漁子笛麼自家吹與自家聽。

　　臘八道懷禪人薦親友請上堂舉一不得舉二放過一著落在第二古人恁麼舉揚大似開眼說夢今日說個孝名為戒亦名制止孝順至道之法山僧亦是開眼說夢道懷禪人為薦親友要山僧善入遊夢三昧還見昨夜明星獨露麼致使好夢難成有個公案為汝拈出昔日十地菩薩夢見眾生身墮大河欲救渡過忽然猛省且道省後如何若道夢裏明明有六趣覺後空空無大千你看者千二百五十人俱是個甚麼良久曰一百應當學敬謹受持。

　　眾戒子請上堂恁麼也不得不恁麼也不得恁麼不恁麼總不得過去事已過去了恁麼也得不恁麼也得恁麼不恁麼總得未來何必預思量無可得時與麼得與麼得時無可得即今即道即今句臘梅花裏水仙香大眾且道臘梅花裏為甚麼卻是水仙香古人道持戒但朿身非身何所朿大似不曾圓菩薩戒在何故比丘朿身不犯菩薩朿心不犯設有個人出來道持戒但朿心非心何所朿又作麼生抵待他良久曰途中善為。

　　除夕火頭請小參小盡大盡同歸於盡小年大年等是一年若是知時識節的漢自然古今慮絕新舊情消更須跟腳堅牢田地穩密不妨輥雪峰木球打普化觔斗吹無孔笛善解改腔彈沒絃琴偏能易調倘不如是便去念貧米無春笑富粉轉磨盡虎衛凶桃符捉鬼直饒唱到普天樂步步高總屬世諦流布是非留於心憎愛存於念胸中如沸湯相似何時有休歇處更有一等略肯回頭只解揚湯止沸又誰知有灶裏抽薪的方便還要灶裏抽薪麼問取火頭看。

　　元旦上堂一輪始曜萬物維新信手拈香普天共慶低頭作禮匝地同歡榮耳目之觀情知雲月是同崇玩弄之好須信溪山各異且道今日吉祥方在甚麼處良久曰眼底休尋兩道眉。

　　初三日解制上堂僧以坐具打圓相曰佛祖聖賢為甚到者裏不肯住師曰途中善為進曰嶺上數枝梅長空一輪玉師曰此去長安不遠進曰赤體無依表分身萬象中師曰甚麼人境界進曰別行一路人難識借婆衫子拜婆年師曰草鞋繩斷也未進曰伏惟和尚萬福師乃曰人人藤斗笠個個水雲包出門踏著草途路轉迢遙到者裏不倒斷得一回直饒說個回途得妙就路還家便是千里萬里昔洞山辭雲巖巖問向甚麼處去山曰無巖曰莫還鄉去麼山曰無巖曰幾時回山曰待和尚有住處即回巖曰此去難得相見山曰難得不相見今日若道難得相見便生幾多情見了也只因洞山是個得的便道個難得不相見看他何等穩密何等把細佛日期中豈少一知半解只是到者些原委處未免走作即今你要東去西去不見古人道直須向萬里無寸草處去又云出門便是草又云不出門亦是草便見舉措不得只因你不能向異類中行且道異類又如何行乃屈指曰一雞二犬三豬四羊五牛六馬為甚麼七人不道參即晚陞座辭眾曰一期圓滿可謂有始有終若論本分家風一落始終必不免於始終之患須知本自無始又何有終今人不解自推只管向外推求推到伏羲神農黃帝以上說盤古便為分混沌之始不知盤古是個甚麼混沌是個甚麼若看一念未萌以前父母初生之際豈不真是盤古真是混沌只因不覺總在始終裏面安身一有始終便有生滅便有輪迴所以一切聖賢苦口教你參禪參到一舉一動亦無始終處便是就路還家便是出輪迴處且道始終畢竟如何免得你且將年月日時推看推到一剎那際如擊石火閃電光相似以拂子擊案曰如者一響說他始也得說他終也得說他生也得說他滅也得若再推到初生即有滅再推到當處發生隨處滅盡再推推即是不生不滅便好孤迥迥峭巍巍一任逆來順往七縱八橫踢倒便行撩起便走有甚麼拘戀處便是解脫丈夫便是出塵羅漢還有此等人到此等地步麼不則惜取眉毛好。

石雨禪師法檀卷第七(終)

　　(嘉興府東塔雨花蘭若
　　　　　　　　　弟子淨介施貲五兩繡)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第八

　　嗣法小師淨柱編

　　紹興府象田語錄

　　崇禎三年庚午冬結制小參春已暮落花紛紛下紅雨南北行人歸不歸千林萬林鳴杜宇我無家兮何處歸十方剎土奚相依老夫有個真消息昨夜三更月在池此先象田梵卿禪師上堂語也山僧今日拈來大似冬行春令雖然爭奈先象田與山僧同個鼻孔共個舟航他既攔頭我須把柁然此柁子把來久矣奈何不遇其人未免東飄西泊今值大眾問渡於我欲入溟海採寶求珍如是則大眾性命全在我渡子手中矣倘遇洪波浩渺白浪滔天切忌動著動著即喪身失命莫道我不先道破好更有一個把柁歌昔在雲門若耶溪上學得來的今日拈來供養大眾歌曰逆風去順風回溟海重重寶所開波斯不必頻頻獻探取驪龍頷下來拈拄杖曰此是驪龍頷下還有不惜身命者出來探取看若探得不唯堪為破闇之明燈亦可作人天之眼目若探不得只得轉過別灣更與大眾說個甚深方便去也遂放下拄杖開示。

　　小參初七排遣將畢未畢大好光景莫待來日枯木堂中枯木僧枯木花開在今夕舉拂子曰枯木花開也還見麼若不見是無明窟黑闇獄合喫山僧二十拄杖若見是眼裏花空花狂花妄想花亦合喫山僧二十拄杖如此看將起來山僧大似關吏把關相似然諸方關吏只要散金碎銀秤平斗滿便放過關去獨象田者裏不須他物只要公驗分明所以於中個個張帆駕馬求出無繇屢將憑票試驗只為來處未真盡成滯貨此等說話似乎官不容針太少方便又未免為大眾私通車馬去也復舉拂曰大眾枯木花又落了也。

　　小參無為堂須說無為法無為法須是無心人者無心二字實無階級但近時人多淺識不能造人真正無心境界錯認者多所以勞他世尊道供養凡夫聲聞緣覺菩薩諸佛不如供養一無心道人者樣看來今時閉眉合目外寂中搖者盡是外道凡夫及乎厭有而空諸所有著無而實諸所無是聲聞無心至於無無明亦無無明盡是菩薩無心度生無生可度說法無法可說是佛的無心直饒到我說無心處不與有心殊猶是祖師無心與道人無心了不交涉且道畢竟如何是道人無心若識得日費斗金非分外若識不得寸絲粒米也難消。

　　普茶示眾將斟茶師舉拂曰住住諸方先吃茶後開口象田先開口後喫茶且道為什麼如是也只要象田令行畢竟如何是象田令良久曰逢人且說三分話未可全拋一片心。

　　解制示眾舉拂召大眾曰者斷拂子雲門先師不識好惡付了個杜撰禪和從來不曾舉出今因象田寺裏拈來結制坐禪直至解制都用者拂子于中領眾排遣坐香經行也是拂子受十方檀信供養也是拂子謝諸菩薩殷勤也是者個拂子者拂子人人本有箇箇不無奈何不覺更勞先象田在拂子頭上放光現瑞高喚道拂子惺惺著莫顢頇好須知恩好莫道自悟自解忘卻立期運力好莫忘卻山僧不惜眉毛好還聞得如是告報麼若聞明星見道當年事若不聞頂笠腰包明日人。

　　紹興府蘭芎山語錄

　　崇禎四年辛未。小參。藥苗已枯。丹灶已滅。丹井已竭。轆轤上下何忙忙。汲得龍王頭腦裂。仙家伎倆止如斯。衲僧三七功夫切。切則切矣。還識得蘭芎真面目麼。花開不待春秋節。有眼者覷不及。有鼻者嗅不著。獨有白牯與犁奴。觸翻哭笑一齊發。哭者哭。未曾有。笑者笑。無奇特。馨香馥郁不能藏。切忌粘皮并搭骨。拽出山僧。掀倒寶席。要且未是蘭芎真氣息。且道如何是蘭芎真氣息。直須向未入大殿。未出禪堂已前。輕輕將山僧攔胸把住。問道。向甚麼處去。待開口便劈面掌。方有少分相應。今己事不獲已。未免向肚底下翻個交兒看。還有翻得者麼。良久曰。梁湖隔斷娥江水。萬古人悲行路難。

　　小參。喝一喝曰。者一喝密不通風。管取黃金失色。又喝一喝曰。者一喝七通八達。從教瓦礫生光。遂舉拂曰。大眾。我者斷拂子也有一喝供養大眾。以拂子拋出曰。且道者一喝是把住句。是放開句。還有定當得者麼。若定當得。不妨在拂子頭上現寶王剎。若定當不得。拂子在大眾頭上轉大法輪去也。復收拂子曰。者拂子從雲巖老人因先洞山問無情說法話一番拈出。爭奈洞山不會。勞他老人鼓粥飯氣云。不見道水鳥樹林。悉皆念佛念法念僧。洞山便隨語生解道。也大奇。也大奇。無情說法不思議。若將耳聽終難會。眼裏聞時始得知。山僧今日亦因一僧問及。只得也把者拂子豎起問他曰。見麼。他云。見。我對他道。既見卻又不會。茲復重新拈出。供養大眾。他日大眾若在十字街頭開粥飯舖。接待往來。也少他不得。若信得者拂子及。則草芥人畜。瓦礫墻壁。都來是你自己。還信麼。昔日東坡居士自無正眼。便道。從上佛祖言句如醫者醫眼相似。只有去翳藥。實無與明藥。殊不知山僧者裏則不然。若有害眼人來。也不用金錍刮。金鍼剔。藥來塗。也不用去他翳。啟他明。只辦得一個石灰把子。凡有來問便驀面撒。使他立地識取無自己去。要他識取自己。即是者拂子去。要他立地識取拂子說法去。眾中還有聞此不生驚疑者麼。若有。則不於一佛二佛。三四五佛而種善根。僧問。趙州門墻承引入。願聞堂奧事如何。師曰。如何是趙州的門墻。僧擬進語。師遂起身。以拂子作搖鈴勢曰。玲琅。玲琅。穿長街。過短巷去也。

　　示眾。白浪滔天。曹娥江北。蘭芎絕頂。垂絲千尺。當年把釣王弘之。今宵平地撈魚客。撈不得。辜負西江那一吸。且道為甚麼卻成辜負去。留待來朝煮茶喫。大眾。結制茶已喫了。不語茶已喫了。普眾茶已喫了。還有知茶味者麼。者盞茶亦能殺人。亦能活人。在天而天。在人而人。即在蘭芎分中。可以聚幽人。可以集韻士。可以資談柄。可以清客襟。可以興叢林。可以訓童行。可以導一方。可以作佛事。在行人分中。可以拌性命。可以忘疲勞。可以利自他。可以成無漏。在禪師分中。可以作話頭。可以起疑情。可以興問難。可以破死生。大眾且道。者杯茶在山僧分中。又成得個什麼。有出來道得者麼。良久。有僧將致問。師曰。憶昔管鮑貧時交。何事今人棄如土。

　　示眾。師召大眾。畫圓相曰。還識得那個麼。那個與天地同根。與虛空同壽。在凡不減。在聖不增。人人本有。箇箇不無。山僧於二十二歲出家。南高峰。西竺菴。結伴念佛。一日念佛真切。忽於日中踏著一塊石頭。只覺軟如綿絮。拾得將來。卻是那個。以手作拋向後勢曰。那個且置。又以手作圓相曰。還識得者個麼。者個不與虛空同壽。亦不與天地同根。在凡不識。在聖不知。人人非有。個個本無。山僧自得那個之後。參禮雲門先師。先師纔見。便說放下著。卻又拾得者個。自得者個之後。到南京看朋友。侍病僧。同三宜兄入楚中。見黃蘗。住茆屋。嘗盡淡飯黃虀。因聞先師入滅。歸來掃塔。入天台。住香柏。同瑞白兄結冬顯聖。去年象田。今歲蘭芎。總不出者個。今夜拈來供養大眾。復召曰。眾檀信從此還家。便好孝順父母。尊敬長上。和睦鄉里。教訓子孫。各安生理。師以拂子畫一畫曰。住住。且道後句為什麼不與諸人道。良久曰。凡事留人情。後來好相見。

　　示眾。舉拂子曰。者拂子今夜不答話。有問得希奇者一任問將來。又舉曰。者拂子亦不問話。有答得巧妙者一任答將來。大眾且道。既不問不答。為什麼卻教人問。教人答。寒鵲簷前噪不休。嶺上梅花笑不徹。解行拳者不須手解。談論者不須舌。所以蘭芎者裏佛殿山門。燈籠露柱。他也會行棒。也會行喝。雖不立賓立主。亦且有縱有奪。百丈聞之三日聾。臨濟道如蒿枝拂。妙矣哉。樂樂樂。白銀世界平如漠。怪矣乎。苦苦苦。孤舟獨釣空歸浦。也不樂。也不苦。伸腳眠。縮腳坐。也會歌。也會舞。打開布袋笑呵呵。一任吹簫并打鼓。忽憶巖頭與雪峰。鰲山此日成莽鹵。且問大眾。雪峰與巖頭說行腳。鰲山成道。為什麼卻成莽鹵去。惜乎雪峰當時猶欠急風暴雨的手腳。若有。待他說直須從自己胸中流出。便好驀胸扭住。問他道。不從自己流出。難道向別人流出的麼。他若開口。便劈頭槌。方有獅子返擲之勢。不至遺臭至今。今夜大家打開布袋。將一期行腳傾將出來。簡驗簡驗看。

　　普說

　　普明普說。朝來一雨。灑遍塵埃。更欲普說。天何言哉。大眾。若便爾休去。只具一隻眼。還要雙眼圓明麼。不見黃面老子受無傳之傳。迦葉頭陀受無付之付。乃至安無心之心。懺無罪之罪。皆從一模子上脫將出來。初無彼此。初無旁正。六祖大師恐分旁正。衣止不傳。如石頭。馬祖。青原。南嶽父子承繩。兄弟和協。馬祖見丹霞來。呈起襆頭便道。據子因緣。合在石頭。以後洞山見雪峰。覆卻米盆便道。據子因緣。合在德山。你看他是甚麼眼目。後分五家。亦不過如一人乘馬。一人乘舟。一人乘車。一人策杖。一人懸崖絕壁。懸崖絕壁的駐足不得。相逢不相遇。策杖逍遙的撥草驚蛇。相遇不相識。龍車鳳輦的左右歡呼。相識不相知。乘舟入海的見風使帆。相知不相值。乘馬登山的瞬目千里。相值不相交。到者裏還分得麼。若要分。分在汝邊。汝邊覓得。定多分別。定多是非。不達源頭。不知根本。大眾。要知根本麼。教中謂本覺者本來明覺。本自圓成。人人本具。個個不無。不勞修證。本無言說。但有言說。俱是始覺中收。今有一等稱善知識。登曲彔床。的將世尊一手指天。一手指地。天上天下。唯我獨尊。以為本覺。以為極則。便欲擬傍他。一味氣吞殺人。謂四海之內唯我獨尊。還慚愧麼。何不將人人本有的來合合看。還合得麼。既已大本語錄刻將去。還有人簡點麼。佛法平沉。此其兆矣。此是極易明。極易辯的事。如世尊辭家入山。睹星悟道。便云一切眾生具有如來智慧德相。始覺得人人本有。故名始覺。若以唯我獨尊為本覺。且問者始覺還合得來麼。既合不來。不得名為始覺。合本覺矣。口稱知識。輕訶座主。你且去問問座主看。此不特座主。即纔入講席的也知你者等判斷決定是邪是外。又何敢分洞分濟。分青原為旁。分南嶽為正耶。你不知臨濟照用同時。洞山遍正兼舉。還分得麼。如南嶽見六祖是主看賓。纔見來便問。甚麼物恁麼來。嶽云。說似一物即不中。祖曰。還假修證也無。嶽云。修證則不無。染污即不得。祖曰。即此不染污是諸佛之所印。青原見六祖是賓看主。故問曰。當何所務即不落階級。祖直得無轉身處。不得已說個汝曾作甚麼來。原曰。聖諦亦不為。祖曰。落何階級。原曰。聖諦尚不為。何階級之有。祖深器之。即舉為首座。你看此不落階級與不染污。還有旁正也無。論旁論正。俱是向汝邊覓的人。不知根本。妄自批判。生人我心。造地獄業。故山僧常勸人務本。不可向半腰裏參起。參到老來。根本不立。終無穩處。今日普明者裏有兩個堂頭挨拶你們。憑你從臨濟入也得。從曹洞入也得。謐然居士不惜身命。護持期場。特請普說。略舉法門弊端。更有一偈贈之。人生入堪忍。譬如行險徑。隱怪信多端。所貴在眼正。謐然洞其靈。擇師如擇鏡。真寂光寂然。普明復輝映。髓腦俱可捐。鬚髮何足剩。留以護叢林。以振臨濟令。我今為證明。范居士尊姓此偈。如牛過窗楞相似。頭角四蹄俱過了。只有尾巴過不得。大眾過過看。僧曰。不辭向和尚道。相續也大難。師曰。只道得八成。又數僧俱下語竟。師曰。恁麼則畢竟難過也。良久曰。山僧也過不得。下座。

　　普說。僧問。懶居明國。不住夷邦。且道是什麼人。師曰。不是鈴鳴不是風。進曰。未審此人還許親近也無。師曰。癡人認作主人公。進曰。與麼則和尚也須下座。師曰。老僧罪過。僧禮拜曰。謝師答話。師曰。大眾看取。乃曰。昨日十一。明日十三。西來祖意。不用顢頇。於此會得。省力多少。若更如何。只得為汝扯葛藤一上。秪如山僧只舉昨日明日。何故不舉即今。只為即今一句。不唯一切人舉他不著。即諸佛諸祖亦難下口。所以石屋禪師要道即今句子。只可說個梅子熟時梔子香。任你說個即今。說個十二。不知一晝夜有三十須臾。一須臾有三十息。一息有六十瞬。一瞬有一百二十剎那。一剎那中有九百生滅。到者裏你還道得麼。若是真實道流。左看右看。看到牛角尖裏。一毫頭上。直是動轉不得。施為不得。開口不得。到者裏方喚作擬心即錯。動念即乖。說個即今不知過去多少時了也。今人不知事無一向。有等從無量劫來。般若根深。才出頭來。一聞千悟。言下知歸。棒下了辦。有等初心精進。必假工夫。窮參極究。做到動轉不得處。觸著磕著。不覺悟去。得遇真正知識。不許他坐在百尺竿頭。要他轉一機。著一語。使他更進一步。今人還曾真到轉動不得處麼。古人真到的逢人便問。剎那便去時如何。你看答者是個作家。對他道。逼塞虛空作麼生去。若是如今弄虛頭漢。敢保摸也摸未著在。只好說個無事禪。說時相似。背地看來。若逆若順。于苦于樂。還真得無事麼。若是不得。即是騙茶騙飯。圖人恭敬。哄人供養的無賴惡人。因他自家不曾經過。每遇入理深談。便一向推開。以不知不識謂之最上。不知者個知字。在凡夫分中。知之一字眾禍之門。在得的人。知之一字眾妙之門。所以道百姓日用而不知。百姓若知即是聖人。聖人亦日用而不知。聖人若知即是凡夫。可笑一味執死蛇頭的。以謂圓通不開生藥鋪。單單只賣死貓頭。殊不知死貓頭兒今日賣不得了也。何故。不見道。東風急。被簑立。

　　示眾一

　　天華示眾。有貴見識而不貴操履者。有貴操履而不貴見識者。貴見識者一味學轉語。學機鋒。弄得口頭活脫。操履全無。則心行不佳。心行既不佳。縱有見識。亦是魔王眷屬。貴操履者一味灰頭土臉。以苦行為極則。若無見識。與外道何異。殊不知古人論見識即是操履邊的見識。論操履即是見識邊的操履。故天華者裏也不管你有功夫可做。無功夫可做。有道可悟。無道可悟。你若道無功夫可做。還是未入天華便有此見。還是已入天華纔有此見。若未入天華便有此見。且問你又來作麼。若已入天華纔有此見。你試為我說看。乃舉黃龍南禪師住歸宗。因火燼入獄。六十日不食。得釋後住石門。謂門弟子曰。我當時在獄中。得法華遊戲三昧。故經云。菩薩遊戲神通。於淨佛土中心不喜樂。蓋因小乘不能度生耳。弟子請聞其說。南曰。大凡獄吏之治有罪者。痛加槌楚。欺詐情盡。雖有嚴刑不能加也。就死無恨。今學者有狂妄心。欺詐心。不以知見慧力治之。何繇得安心哉。故天華苦苦教你不要求安樂。病來。痛來。一切苦來。警策來。一一不如意事來。都是你親切善知識。若將情見待你。恣縱你。放逸你。使你一一如意。便要曉得是你生冤家。此等說話。那個不知。只是境界臨頭。依舊只要如意去了。我若見你放捨得做到緊要處。我或扯你一把。不惟我扯你。即鐘聲鼓響。鵲噪鴉鳴。一切都與你發機去在。久立珍重。

　　示眾。藥無貴賤。貴在對病。法無邪正。正在投機。故我先師曾道。汝等一人所在也要到。半人所在也要到。即當時南堂亦曾示眾云參學至要只在最初句與末後句若透得。參學事畢。如或未然。更與汝等分作十門。今天華一一要與大眾簡辯。第一須要信得有教外別傳。教外別傳且道怎麼樣信。即如香嚴教乘該博。問一答十。問十答百。忽要他向父母未生前道取一句。便不能得。退去將平生所參所習的一一翻過。卻將不得來答。向後直待擊竹。始信有教外別傳。大眾既入天華。定相信者。須更明第二。知有教外別傳。故香嚴悟了便道。一擊忘所知。更不假修持。又道。我有一機。瞬目視伊。若人不會。別喚沙彌。所以他憑人勘驗驗他不倒。雖然你若向他言語上辨的。便是過在尋他舌頭路。不知有言外知歸的意見。說時道有。不說便無。所以第三要知無情與有情說法無異。若知須要諦實。若不諦實。只如我前日問眾兄弟香爐說法意旨。大家東湊西泊。不能了決。故第四要見性如觀掌上。了了分明。一一田地穩密。既穩密已亦只是我自了漢。若是為人。更要第五具擇法眼。假如兩人入門。一人已悟。一人未悟。不待開口。就能簡別得出。方可為人。雖然若不行鳥道。被獵犬一味尋蹤嗅蹟。若是羚羊掛角。不但蹤蹟。氣息也無你尋處。是故第六須行鳥道。第七又要文武兼濟。要教便教。要宗便宗。雖然若不具大骨力。不能驅邪顯正。當時有端師子推倒回頭。趯翻不托。此是樣子。又古人道三家村土地廟裏若有個漢。我也托缽供養。始得與第八驅邪顯正相應。若一味門庭施設。一機一境。分別宗途。利人不普。故第九要大機大用。雖然若第十不向異類中行。不能超玄截妙。如此十門。南堂所設辨驗人的。他是臨濟的骨兒孫。何嘗不細。故我前日舉無情說法話。人以為道理支離。曹洞則可。臨濟不然。殊不知古人雖立門庭不同。於中為人無別。故南堂又道。若是只圖自了。閉門作活。不在此限。若要為人。須將此十門一一透過始得。還透得也未。若透得。方可踞曲彔床。若一味弄虛頭。被閻老子打窟臀有日在。

　　示眾。諸方禪易學而難參。此間則易參而難學。所以尋常接待弟兄不用門庭施設。一味寒暄。若是本色人。自然賓主協通。言語合他古轍。只為不本色。不得已設個門。教你入我門來。殊不知入門即入本色。門無有希奇玄妙。今人不知。將謂入門是有奇有妙。又有將一棒一喝為入門者。有將輕安寂靜為入門者。有將一知半解為入門者。也憑你當個門。只是入門了。更須知有堂奧中事。我說個堂奧也即是本色。堂奧亦無奇妙。奈何今人又將三玄三要。四料揀。五位君臣等為堂奧。不知此亦是尋常本色語。今日天華結制。須將平日求玄覓妙處盡情吐卻。吐不盡。未入我門在。若得言下知歸。入門辨主。何用一期百日。即今開堂已竟。且開堂一事大明國裏屈指不多。江南卻有三處。可為末法中極盛時節。然而盛必有衰。切不可作久長想。不可作一期想。不可作如意想。做得一日功夫是一日。了得一日是一日事。大家緊把繩頭。打得徹去。待他盛也好。衰也好。一日也好。一期也好。此等即是本色道流。雖然也須驗過始得。

　　示眾。舉拂召大眾曰。十方諸佛。六道眾生。卻被斷拂子把住腳根。要行行不得。要住住不得。要坐坐不得。要臥臥不得。大眾。山僧恁麼告報。不是落水拖人。只為同船合命。你若要行。山僧與你同行。你若要住要坐要臥。山僧與你同住同坐同臥。只是者斷拂子性子惡。切不得觸著他。若觸著他。則孤魂杳杳不知歸。亦不得背著他。若背著他。則業識忙忙無本據。于中還有不背不。師忽作咳嗽聲曰。斷拂子敗闕了也。且道為什麼如是。不見道。不斬蕭何律不行。

石雨禪師法檀卷第八(終)

　　(嘉興府嘉興縣弟子沉淨素朱行應陳德成　各壹兩)

　　(天寧寺淨御智圓各壹兩仝梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第九

　　嗣法小師淨柱編

　　示眾二

　　中元示眾大眾。今日是目連救母。地官赦罪之辰。雲集懺悔。亡者可以超生。存者可以獲福。此是世間父母也。然出世間亦各各有個父母。他能長你法身。養你慧命。大眾還知麼。者個父母非形像可求。非遠近可見。非呼喚可應。然眾中亦有父母俱喪者。亦有父母俱存者。且道又如何懺悔。使他超生。又如何保佑。使他獲福。還有停當得者麼。

　　冬至普茶。示眾。因咬核桃聲遍響。師曰。圓眼殼薄。核桃殼厚。爆地一聲。如獅子吼。乃佛乃祖。拋向腦後。人喜神歡。應個時候。大眾。圓眼已喫了。核桃已破了。還有一個果子。自古至今。不曾有人咬著。你道是什麼果子。昔日洞山與泰首座喫果子次。乃問。有一物上拄天。下拄地。黑如漆。常在動用中。動用收不得。且道過在甚麼處。泰首座云。過在動用中。洞山喚侍者掇退果卓。今夜還有與首座雪得屈者麼。良久曰。洞山果子且置。天華者裏也有一物上不拄天。下不拄地。明如杲日。不在動用中。動用即收得。有什麼過處。且道與洞山是同是別。若道是別。喫了洞山的還須更喫天華的始得。若道是同。如何是同的意。請將平生所參所悟的盡力攜來。細細商量看。

　　祁季超居士昆仲請示眾。簷前滴瀝非關雨。階下臘雪作春水。一輪明月黑雲遮。不照其餘照盆底。于中有句全扶。有句全捺。有句半扶半捺。有句不扶不捺。還有簡別得者麼。問答竟。復舉拂子曰。喚作拂子則觸。不喚作拂子則背。畢竟喚作什麼。良久曰。應以居士身得度者即現居士身而為說法。遂擲拂子。歸方丈。

　　為來雲進關示眾。教網彌天。禪關匝地。須具透網功能。方可遊身網內。不有過關作略。那堪滯跡關中。出入自由者將大地作一關房。不用大家著力。隱顯無礙者將關房作一大地。豈容獨自承當。著力承當也須驗過始得。今夜且與大眾略序閉關大意。有世間關。有出世間關。世間關又有多種。出世關亦有多種。然在來雲分中。實非此例。喚作總不與麼。關得麼。良久曰。池邊柳欲拖金裊。屋後梅將趁蝶飛。

　　法相寺示眾。別復聚。聚復別。五年絕足不曾來。生者自生滅者滅。若知生滅本來無。大小眉毛喜生睫。若不知。更饒舌。須信說時無可說。深夜諸山萬籟空。孤雁一聲天外切。更不會。爭奈何。不如念句阿彌陀。阿彌陀。最親切。莫動口。莫動舌。莫將心意默默然。數珠不用頻頻撥。大眾。既不動口。不動舌。不默然。且道畢竟作麼生念。良久曰。錫杖卓開流不住。秋盡西湖徹底清。

　　寶壽示眾。若論向上事。本無迷悟。本自現成。只為你信不及。不肯承當。所以又入者個行隊。既入行隊。切不得又說無修無證的話。須實實從腳根下苦參力究。必須識取自己病根在甚麼處。從病重處著些子力氣。不得斷他。須一一透過始得。比如貪嗔痴等雖重似難治。若能勇猛卻易治。無貪無嗔無痴。病雖輕似易卻難治。凡做工夫先須識病。次須識藥。次識取藥中所忌。又須知在向上事則無與麼事。不見瑯琊覺禪師問講僧。如何是居一切時不起妄念。答曰。起即是病。如何是於諸妄心亦不息滅。曰。息即是病。如何是住妄想境不加了知。曰。知即是病。如何是於無了知不辨真實。曰。辨即是病。琊曰。汝識藥矣。然未識藥之所忌也。為之偈曰。黃花熳熳。翠竹珊珊。江南地煖。塞北春寒。遊人一去無消息。留得雲山到老看。此是諸人做功夫次第榜樣。請看他頌與圓覺四句如何會通。只因他是真悟的人。所以將病與藥與忌簡點將來。何等親切。頌將來。何等脈絡。所以悟與解天地懸殊。你看二祖見初祖。初祖不曾道一個字。只因他信得及。聽說輕心慢心。便把臂斷將下來。要求安心。及覓心不得。只與他一點道。與汝安心竟。便知他是悟的。若是信根微薄。雖也解去覓心。也到覓心了不可得。只因下手輕。信根薄。所以道是解解只解得個古人公案。商量時便相似。遇境逢緣便不相似矣。

　　示眾。大顛擯首座。只為佛法一樣。西禪打首座。只為世法兩般。若要名布寰宇。父子仍舊團圞。團圞且止。秪如韓文公問大顛春秋多少。顛舉數珠云。晝夜一百八。公不會。乃問首座。座扣齒三下。復見顛。問前話。顛亦扣齒三下。公曰。元來佛法無兩般。顛乃打趁首座出院。且問一樣扣齒。正是師資道同。為何打趁出院。大眾會麼。若會得。即知西禪打首座意。其或不會。則被我父子翻轉面皮。換卻諸人眼睛。便各生驚異。各起是非。有甚交涉。須知者一場熱鬧直待三賢膽喪。十地魂驚。眾中還信得及麼。如信不及。一任是非去。

　　開火路。示眾。有路有人行。通途通車馬。為甚麼今日開火路火卻不能通。只恐大眾不知。昨夜特舉雪峰在僧堂內燒火。卻閉門叫曰。救火。救火。玄沙以片柴從窗櫺投入。峰便開門。汝等下語雖略有相應。恐是鬼窟裏活計。即今當面另下一語看。眾下語不契。師乃曰。雪峰捨得自己。贏得他財。玄沙明知故犯。我已為汝下語。汝為我開火路去。

　　示眾。做功夫元要死中得活。且問兄弟。曾死得也未。只管怕到死樁樁地要人激發。不知古人亦有言下知歸者。俱在去死十分的人。纔聞點著便即搆去。不是你一毫放捨不下。專等人來激發也。山僧舉則話與兄弟試試看。昔日瑞岩常自喚道。主人公。惺惺著。莫被人瞞好。從古頌者不少。近日有個沒頭腦漢。頌得頗奇。頌道。白日青天做夢。夢中頻喚主人。直饒惺惺諾諾。也是無主孤魂。此頌有一險二難。如何是二難。他若知有。爭肯與麼道。若不知有。爭解與麼道。如何是一險。若被大眾看破。討甚麼飯喫。險難且置。祇如瑞岩是了手的人。他頌道是無主孤魂。不知瑞岩過在甚麼處。眾俱下語不契。師曰。莫道沒有人激發。好。

　　靈峰示眾。昨夜雨。今日晴。若作晴雨會。諸佛眼難明。金剛經道。若見諸相非相。即見如來。你看男是男相。女是女相。房廊屋舍是房廊屋舍的相。畢竟如何是非相。若即相求非相者是菩薩也。離相求非相者是外道聲聞也。相上求非相者有二。一者析色明空。二者即色明空。析色明空者如法堂相似。棟樑椽柱一一分析開來。棟是棟。樑是樑。椽是椽。柱是柱。法堂相在甚麼處。若道法堂相雖不可得。棟樑椽柱仍有相在。乃更分棟樑椽柱總是微塵合成。微塵又是鄰虛塵合成。更析鄰虛。便是非相。即色明空者如鏡炤物。一往觀覽。不起分別。實無有相。以第二念分別故。有相若離分別。終日喫飯。不曾嚼著粒米。百花林過。一葉不沾。此二種非相若真實見到行到。亦名自了漢。若只見到。便為了當。以謂大道不分男女相。說在空中。行在有中。此與無為密密等外道無異。從上祖師也只為此等無慚愧的別立宗門。殊不知一等下流到處瞞人。圖人利養。硬硬說道我自悟的一切無著。逆行順行。天也莫測。尋常委實難辨。所以宗師家不得已說個探竿子。奈者探竿子一些也瞞他不得。故見人來便問。喚作拄杖子則觸。不喚作拄杖子則背。畢竟喚作什麼。道得相應便休。不然終不肯他。終是外道。乃拈拄杖曰。且問大眾。畢竟喚作什麼。眾各下語。不錄。

　　誕日示眾。把酒稱觴。舉茶為壽。僧俗雖殊。二俱有咎。拄杖子生則山河大地明暗色空草芥人畜一切皆生。拄杖子老則山河大地明暗色空艸芥人畜一切皆老。生不慶生。老不壽老。不得已說個如鏡炤鏡。似空合空。還照得麼。還合得麼。到者裏直得無舌人解語。無手人行拳。木人撫掌。石女呵呵。且道石女作麼生呵呵。木人作麼生撫掌。無手人作麼生行拳。無舌人作麼生解語。會得者方可與山僧慶壽。不唯與山僧慶壽。即與汝自己慶壽。亦即與三世諸佛慶壽。亦即與大地人慶壽。還會得麼。若不會。記得盧仝七碗歌曰。一碗潤喉吻。二碗散孤悶。三碗搜枯腸。惟有文字五千卷。四碗發輕汗。平生不平事。盡向毛孔散。五碗肌骨清。六碗通仙靈。七碗喫不得也。但覺兩腋習習清風生。眾中有不隨世諦流布者。不妨亦有一番快暢。如或未然。山僧亦有個七碗歌。一碗要知有。二碗不須守。三碗主賓分。四碗絕滲漏。五碗振先宗。六碗隆末後。獨有七碗難下口。直饒飲到半夜子雞鳴丑。若人不解自知時。七七元來四十九。且道畢竟何時是五十。再斟茶看。

　　示眾。古人道。諸方說禪浩浩。我者裏種田博飯喫。雖然此是因病施藥。如初祖見我此方落於文字。特來掃除。今人執藥反成大病。此為不可。若一向坐在潔白地上。謂之坐斷白雲終不妙。謂之萬里無雲天有過。故不妨青天上著些子塵。明鏡上著些子垢。不見凡夫發心。至於妙覺順流而至。佛乃逆流而出。直是蹲坐不得。既生西方。連忙便要回入娑婆。分身無量。度脫眾生。方成了辦。才一坐著便名得少為足。亦名悟習未除。今人還曾到此地位麼。還得如大夢覺麼。還得曠劫無明。一時頓斷麼。既不能到此地位。那有閒工夫覓他諸子百家的糟粕。況三乘十二分教及祖師公案尚未叨陪。但做得幾句詩。學得兩句話。便擬輕人傲物。如半瓶糟水相似。被人搖著便噹噹響。若真滿的。有甚麼響處。

　　頤浩寺示眾。相遇故鄉人。須唱故鄉曲。欲聽故鄉曲麼。須知各各自有一段本地風光。向因不覺。賴他世尊四十九年橫說豎說。其實不出故鄉說話。如華嚴最初三七。其中所談不過直顯當人日用尋常現成境界。其奈迷來既久。致使二乘聲聞如聾若啞。何況博地凡夫。故不得已諸佛菩薩放下一頭。教人發心。興立叢林。化利一方。然發心有二。有自未度而度人者。有自己度而度人者。自未度而度人者即是諸方粥飯叢林。接待往來賢聖。供養知識。使若僧若俗。各各知有故鄉田地。其於自己甘心勞苦。不求自度。故名菩薩。全身放下。不顧得失。不慮安危。使十方施主一文一粒投入真福田中。生生發生真種。功德難量。若徒有粥飯。佛法不弘。賢聖不集。縱有施主布施。投入邪途。不唯無益。抑且有損。今日頤浩寺禪堂房室粗完。賢聖已集。當家之德不當小可。眾中還有知德者麼。知德即知心。知心即知故鄉田地。知得故鄉田地即知故鄉語話。雖然古人道。若人識得心。大地無寸土。又作麼生。參。

　　昭慶菴示眾。我說你不信。你信我不說。相遇不相逢。天機俱漏洩。從上古人發一言。垂一語。盡是垂絲千尺。意在深潭。不論居家出家。須知古人為人苦心。方肯立志。若得自己明了。必須利人。以自己明了不過復還做人本等。然後隨我願力。垂手接人。化利有緣。今人不信成佛成祖。皆因眼前不見佛祖現身。隱顯不定。應以顯現得度者即以顯現度之。或現神變或於臨終才有遺付。應以秘密得度者即以秘密度之。或為人父母妻子。或為人朋友鄰里。但得一人一家於一言一念種真種子。一了夙願又遷他化。使人不知不覺。故我現在大眾。凡遇有眷屬發善心勸善行。當如佛菩薩想。莫當容易。故說必須知佛菩薩苦心捨命為人。如船子和尚從藥山處悟道已後。獨向洙涇。把釣輪竿。不避風雨。扁舟撐渡。得一夾山便踏翻船子而化。故稱船子祖師。此即菩薩度人榜樣。凡為佛子者須辦苦心。勿令放逸。

　　示眾大道本無男女相不知出何教典此語有一利一害如世尊說法有比丘比丘尼優婆塞優婆夷四眾人等同緣共會和光相集僧盡僧學尼盡尼戒助轉法輪了無異說此一利也若僧尼混雜壞教敗倫此一害也有一等俗人聞得是法平等無有高下之說便君不成君臣不成臣父不成父子不成子主不成主僕不成僕乃至男不像男女不像女攪亂世間皆因錯會佛語不通理路以至如是殊不知世尊大意要汝君君臣臣父父子子主是主僕是僕男是男女是女不得動著不得違越自然平等平等如世尊為母上忉利天說法竟眾欲遙迎有蓮花色比丘尼自念女身見佛必居僧後乃現神力變為轉輪聖王千子圍繞最初見佛佛見訶曰汝何得越大僧見我汝雖見我色身且不見我法身此教體如是若論宗門會下別有出格一路如妙總尼因參訪得悟後為郡守張公請住資壽禪寺開堂曰始從鹿野苑轉四諦法輪度百千萬眾山僧今日與此界他方乃佛乃祖山河大地草木叢林共轉大法輪若一草一木不轉法輪則不得名為轉大法輪大眾且道者老尼得個甚麼道理便解開此大口雖然有個疑處山僧蘊於胸中三十餘年不曾舉著今日要問大眾既是乃佛乃祖至於一草一木共轉法輪不知聽者是誰參。

　　示眾若論此事十方無壁落四面亦無門只為你不肯承當一向入門入戶不能通達無礙所以佛日者裏隨汝顛倒更說個門與你刻期立限若是個漢一入門來便出得去解制已竟不是死定要你坐滿一期名為結制即在堂外執事於苦心志勞筋骨處透得一關不妨痛快若無個出路便是倚門傍戶的人若要硬硬裏大言不慚以為了手以為解脫殊不知者裏有個辨金石子不被你瞞過若是真解脫漢時時現前點著便到觸著便知若是假的忽地問著便面如墻壁正是暫時不在如同死人待你停機佇思便有禪道佛法機鋒轉語搬出一栲栳來總名鬼家活計亦名心識運為有甚麼用處如今日貼單大家只管貼單正碌碌中被山僧一問曰名是虛的為什麼貼將起來個個認得到那裏去大家一時無語雖元木維那請歸方丈也只救得一半此皆謂之念頭不在的人以後須知慚愧努力參究堂內堂外倘能遞相護助遍相警策庶不負此艱難世界相聚喫杯茶說幾句家常話莫當容易施主一粒一絲捨來都是要償還的不是等閒努力努力。

　　示眾古人云有佛處不得住無佛處急走過又有道祖師心印狀似鐵牛之機去即印住住即印破又有道藏身處沒蹤跡沒蹤跡處莫藏身此等垂語圓活約有兩義若作道理依通唯是不許人住著若別有說唯在學人善會今夜且問若無住著大似腳不點地的人若有住著便不相合如何古人有許住阿蘭若如何又許佛子住持須知不許住者恐你住於身住於心住於家事住於眷屬住於冤住於親等你若不住於色不住於聲香味觸法終日釘釘著也是無住繩縛著也是無住所以得無住者方許住持方許住阿蘭若方可受施主供養所說施主供養一法施者受者各約有三種也有人情施者有輕慢施者如蹙爾謼爾之類此是下等有望報而施者捨一文要一文福不與你兒戲此是中等若是上等即是施恩不望報即是無住相布施受者亦然有受而不知恩者騙得些哄得些因果不顧自私自利一味放逸無慚無愧此最下流也有受一文必要報一文者此中等受施者也若是上流不見有所施者不見有能施者此等方可報不報之恩如今日養虛堂主不肯自受利養特為施主轉為供養佛日禪眾亦見無住之一班矣所以經云供養多凡夫僧不如供養一四果供養多四果不如供養一菩薩供養多菩薩不如供養一佛供養多佛不如供養一無心道人但不知如何是無心道人所以常對大眾道古人云佛法在屙屎放尿處在穿衣喫飯處在迎賓待客處你若舉心動念即不是了也畢竟如何是舉心動念的穿衣喫飯如何是不舉心動念的穿衣吃飯若分不出饒汝說妙談玄都是從半中腰參學起的都是不知先後的所以只管學機鋒學轉語做頌做偈大似未學跁先學走一般饒你走得不知跁的光景亦不能接引後來不可為人向來山僧住幾處道場都貴單提向上將謂者些粗淺門頭戶底定是明白的不知問著個個面墻山僧自出家一兩年者些便解無有遺餘只是用不著常念先師見學人到做不來處便學機鋒轉語歪知歪見築著一肚說道今生縱不能徹悟得個正知正見也永無退失故山僧近日拈出極尋常的話問人要人從腳跟下穩實去所以拈出雲棲大師見道偈來問人云祇如道二十年前事可疑三千里外遇何奇焚香擲戟渾如夢魔佛空爭是與非那裏見得他見道處若道二十年前話頭不明直到三千里外遇著某知識纔悟為奇何故不見他行實裏參某話遇某人逢某境某處是三千里外縱許有參某話遇某人逢某境便述此說話如何見得他悟道若不知他落處不見他有宗門眼處便好一日做他幾首人人做些難道都好筭得悟道麼若於此看得他個落處看得他眼出來不妨喚他個知有的人今年大眾可稱老成可謂精進眾中也有棄功名來的也有丟書本來的也有捨安樂來的大家同堂共住無是無非無爭無鬧不要說請方要此期場絕少即我坐道場以來總不能及此故道糧雖有欠缺叢林事雖繁雜山僧不敢辭勞雖甚辛苦因心甘受不至疲病恐你們坐在此中不知難得若知得自當慶幸死心守住孜孜參究久久不放山僧情願化米供養此亦可報不報之恩處也珍重。

　　秋輪禪人備茶筵請示眾佛說天下有二十難貧窮布施難富貴學道難拚命必死難乃至善解方便難隨化度人難心行平等難如山僧住佛日難又豈止二十而已大剎復興難今已興新舊和合難今已和合末法開堂難到處狂禪熾盛呵斥參究今堂中二百餘眾俱是苦參。離亂集眾難今禪戒共有千二百餘如水乳合歲儉募化難今各會首領募四十八願成就者多化了一直到家難今已得路途無阻到岸運入常住難今已運入運入了炊煮的人難消受的人難今喜各各歡喜各知慚愧道場圓滿難今已圓滿圓滿已從新起頭難大家領領緣簿願者領去不得勉強謝茶。

石雨禪師法檀卷第九(終)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十

　　嗣法小師淨柱編

　　問答機緣

　　師住蘭芎因僧舉托缽因緣呈解師曰若論此等公案要說有什麼難只是辜負德山師忽作托缽勢遶禪床大叫曰你道是什麼境界時久默忽悟曰蒙師作托缽勢不唯捉敗德山即向日所疑勘破婆子因緣亦捉敗了也呈偈曰臺山語直絕商量何必逢人話短長無怪將軍重出令只緣戰馬未收韁師曰何不道已收韁默禮拜師曰你道改者已字意在什麼處進曰將留些與兒孫受用那師曰趙州公案似入門墻別路葛藤未免絆倒在默趨出。

　　師主天華即念首座入室呈德山托缽頌師曰頌且置如何是密啟其意若道是無語則應錄默然良久若作形勢則應錄其形勢若有言句自然應錄言句但曰密啟其意畢竟是怎麼樣光景座曰兩眼對兩眼師曰此是你意未是巖頭意座曰占波與新羅鬥額雖不可憑亦似有據師曰有甚麼據座曰灼然瞞不得和尚師遂索座當下作頌座信口曰小客一頭牛死活在裏頭任遼天索價著地且相酬又曰知我春秋罪我春秋明賞暗罰以懼諸侯師一日又問座曰觀音菩薩買胡餅放下卻是個饅頭此意如何座曰草雞報曉師曰更落草道看座曰格外之談豈容無語師便休去。

　　師在報國院與石車和尚同座司理黃元公居士問車曰往天童還到雲門否車曰且看士曰雨大師不放過時如何車曰與他一頓棒師曰居士還甘麼士曰天童和尚在背後師曰原來不甘士又問車曰兩石相磕時如何車曰一輾便死士顧師曰和尚如何師曰只可自怡悅不堪持贈君。

　　元公黃居士問如何是主中主師曰江南不曾帶得來自若問和尚為甚麼不曾帶得來師曰也虧你進曰露柱子又中一問請和尚答師曰昨日南高峰為汝道了也若禮拜曰謝和尚答話。

　　師與元公居士喫茶次士拈圓眼問曰者個是什麼師拈棗子曰棗子也不識士曰錯了也師曰錯錯師問士曰昨曾見居士法相告示已見居士護法之誠聞子將居士在座曰舊歲弁山化鐘有些魔事亦蒙示種種法語師曰只是太狼藉生公曰和尚還聞鐘聲麼師曰鐘也未鑄說什麼聲士曰和尚莫耳聾師曰不勞過贊士曰還受贊嘆也無師曰爭奈居士何士曰作家作家師休去。

　　師問深谷古人有無情說法話汝曾見麼曰見師乃指香罏曰香罏說什麼法進曰仰口笑虛空師曰那個得聞進曰那個不聞師曰我何不聞進曰和尚自顢頇師曰你還聞麼進曰終不向鬼窟裏作活計師舉洞山偈曰我今獨自往處處得逢渠汝如何會進曰兩眼對兩眼師曰逢渠後如何進曰寸步不離。

　　問此事本無師之智知是般事便了如何必要師承請問承個甚麼師曰如是如是。

　　黃元公居士將北上入山別師徹夜道話公自謂於物不遷頗臻其奧所謂當處發生隨處滅盡等師曰今時法師豈不諳此理但論時似是及乎當面一一辨驗便見相違師乃遽拈核桃從桌東過西曰東已無此西已有此何名不遷公曰大師見有核桃那師曰不見核桃將何立論公曰師意如何師曰我見有核桃但不見全核桃耳公踴躍公又舉百丈耳聾因緣及雪竇頌古并祇要重論蓋代功等曰俱不知拈又拈雪竇也師頷之又以高峰枕子因緣類同百丈師乃不肯明晨公呈頌曰推倒蒲萄棚撐起蒲萄棚天明知事散依舊可憐生師因以木如意一枝為之餞別復以偈書扇曰相逢幾度語無差今日重拈鏡裏花餞別木蛇公舊物似將曹女嫁曹家士拜領而別。

　　師主西禪為監院六十三初度上堂偉侍者問七九六十三且止父母未生前還許學人會也無師曰問即不得進曰恁麼則不弄啼鶯舌解吟無字碑師曰易拾爐中雪難分海底燈進曰肯諾不全蒙師指不犯師顏請借賓師曰好炊無米飯供養莫將來進曰祇如將來又作麼生師曰恐喪我兒孫者作女人拜曰恁麼則借他香燭稱他壽去也師曰新荔枝新荔枝師至方丈復問曰適纔道新荔枝是賞你是罰你者曰恰好拈出供養大眾。

　　師供雲門老和尚像次師曰今日供養先師先師還來麼士曰有飯即來師曰畢竟在甚麼處曰問取大眾師曰觜長三四尺盡作畫圖看。

　　大鼎問昨日雨今日晴則不問世尊睹明星意旨如何師曰途中善為進曰恁麼則枯木花開也師曰開後又如何進曰一枝直入千峰去師曰折向誰家仔細看進曰黑白分明賀太平。

　　師問來雲雲門胡餅話汝作麼生會曰君尊臣卑父慈子孝若還不是不妨別道師曰未在更道曰嘉州牛喫禾益州馬腹脹師休去。

　　集生余居士問雪峰大師所遺三個毬子還是一時用為是次第用為復總不用師答以偈曰雪峰毬子總不用死爛蛇頭能活弄次第拈來舉向人眉毛與眼一齊動一時拋出大家看波斯乞命無門縫三轉語酬余石頭莫教磕破人間夢。

　　僧入室問古人云師厲聲曰你自己的問將來進曰適問午星禪友迷中有悟悟中有迷師又厲聲舉筆曰你不曉得此筆會喫飯僧出師遂頌曰迷中有悟悟中迷筆能喫飯幾人知直須打破燈籠看露柱分明說向伊以筆畫一畫曰噫。

　　師與鶴凌侍者等圍爐次舉須菩提巖中宴坐諸天散花讚歎因緣曰空生宴坐巖中與枯木還有差別也無若有差別在甚麼處若無諸天何不散花與枯木各各入理深談道一句看一僧曰養子方知父慈一僧曰苦匏連葉苦甜瓜徹蒂甜鶴凌曰不是苦心人不知師曰各只道得一半凌問曰和尚作麼生師曰為空生能如枯木故進曰若然則墮於偏空二乘師曰二乘不能如枯木進曰為甚麼枯木庵前不見天華師曰為他不如空生凌乃禮拜。

　　位中參師曰那裏來進曰江西贛州師曰崆峒和尚即今在什麼處中進前問訊曰恭惟和尚萬福師曰錯了也進曰莫壓良為賤好師曰錯錯。

　　師問午星鎮州出大蘿葡頭意作麼生午曰某甲二十年前向者裏打失眼睛又問暫時不在如同死人老僧不在汝作麼生午曰正快活師休去。

　　師問樵之既到靈峰為甚麼不見靈峰進曰主山太高一日喫糕餅次有麵獅子被老鼠咬師曰既是獅子為什麼被老鼠咬樵之曰當仁不讓午星曰三十年後此話大行師笑之。

　　碎愚參學人在門外來乞師向門裏接師曰老僧不在門裏曰為甚麼不在門裏師曰不接客曰也是和尚慈悲師休去。

　　師問九逵如是之法佛祖密付汝今得之宜善保護作麼生保護進曰大眾珍重師曰銀碗盛雪明月藏鷺意作麼生曰木稚花裏引遊人師曰如何是曹洞宗曰日落空山照遠林。

　　僧問南泉未出方丈為什麼去莊上喫油餈師曰你幾時離禪堂到者裏曰還是神通妙用法爾如然師曰會即法爾如然不會即神通妙用又問畢竟作麼生參師曰麻三斤乾屎橛。

　　僧問產難因緣求師指示師示頌曰燥熱不可說一雨忽清涼獨有傳言者東村王大娘時當驟雨僧欲解說頌意師曰我頌也不過依時及節僧又不會師復頌曰世尊有語俱不會初生孩子卻知音及至長成人問及依然鹵莽復忘恩。

　　師落堂僧出問取不得捨不得時如何師曰你果到者田地也無進曰請問和尚師吒曰若果有者等功夫如老鼠入牛角可立等你悟去如不曾到見解得說他作麼徹巖出曰若論取捨不得春溫夏熱各自依時及候去好師曰即今作麼生進曰滴滴泉聲穿眾穴沉沉夜色沒疏親師舉香板曰且道者個是親是疏進曰和尚自分明師曰我不識進曰莫道和尚不識三世諸佛不敢正眼覷著師曰上座還覷得麼進曰若覷著則瞎卻眼師曰古人道盞子落地碟子成七片你作麼生會進曰盞子落地碟子七片擬議思量腦後中箭太虛閃電不停機千丈深潭和底見師曰忽然有人問你水牯牛多少價又作麼生進曰識破不直半文錢師曰且去。

　　乳峰問福城高挂劍斬盡五峰寒當機一句作麼生道師曰將有餘補不足進曰共含千古意雨過一山青師曰路遙知馬力歲久見人心峰舉坐具曰總不出者坐具頭上師曰祇者坐具甚麼處得來峰喝師曰更道看峰遂禮拜師曰也不出者圈圓。

　　僧問數日把住關津只為齊家治國於今家齊國治時如何師曰佛殿山門齊拱手進曰大開關鑰又作麼生師曰香爐無耳莫顢頇進曰端坐皇極殿遊步逍遙宮且道是甚麼人的行履師曰不是上座境界進曰與麼則辜負人心師曰灼然孤負。

　　僧呈題扇偈曰鹽官錯喚作犀牛師曰不喚作犀牛喚作甚麼若道不得當罰錢三百供眾僧禮拜師曰禮拜且置畢竟喚作什麼僧展扇曰請和尚看師曰恁麼與犀牛何異僧罔措師與一摑曰三百錢一文也少不得。

　　問如何是正中偏師曰驢前馬後不須言曰如何是偏中正師曰馬後驢前無正徑曰如何是正中來師曰驢前不是馬後曰如何是偏中至師曰馬後不是驢前曰如何是兼中到師曰下座時不向汝道。

　　問不是心不是佛不是物是什麼師舉圓眼曰者個喚作什麼進曰圓眼師曰又道不是心不是佛不是物進曰和尚莫將境示人師曰瞎。

　　僧問今日居士請回向金剛經提坐真曰未審者個經還假回向也無師曰忙者不會會者不忙進曰縱饒回向得又明個甚麼邊事師曰你道我怎麼回向進曰千峰勢到嶽邊止萬派聲歸海上消師曰還當得回向麼進曰也須和尚證明師曰我無恁麼閒功夫。

　　錢聖月居士問赤肉團上有一無位真人四大未成時且道真人在甚麼處師曰莫被臨濟瞞卻好進曰只今聻師舉拂士禮拜日頻呼小玉原無事只要檀郎認得聲師曰如何是聲士無語歸位師曰莫顢頇去。

　　僧問如何是清淨法身師曰今日不打你進曰如何是圓滿報身師曰還要第二杓那進曰如何是千百億化身師便打。

　　梵則侍者問古人道出門便是草不出門亦是草請問和尚為甚麼不出門亦是草師曰喚什麼作門曰恁麼則三世諸佛歷代祖師盡是草裏漢也師曰說三世諸佛歷代祖師的請出來與老僧相見看曰相逢不拈出且道具眼不具眼師曰直饒舉意便知有的亦未許他具眼在曰畢竟是什麼人纔許他具眼師曰腦後見腮莫與往來曰謝師答話。

　　師問僧如何是在的人與不在的人僧下語不契遂問梵則如何是在的人曰不敢相違和尚師曰如何是不在的人曰金砂易辨師曰語雖去得不甚諦當你問我看則問如何是在的人師舉起扇子曰者個是甚麼曰如何是不在的人師曰者個是扇子則禮退。

　　師問紫仙我有一物無頭無尾汝畢竟喚作什麼進曰淨陽爭敢瞞和尚師拈拂子曰者個又喚作甚麼仙奪拂子曰要用便用師曰恁麼則不成賓主仙送還拂子曰始成賓主師乃擲拂日與汝打蠅子罷。

　　師問鼾開嘉州牛喫禾益州馬腹脹汝作麼生會關曰兒孫得力室內不知師頷之。

　　問識得拄杖子猶是途中事作麼生是到家的事師曰走過長亭又短亭。

　　問心月孤圓光吞萬象如何是吞萬象的光師曰識得心也未問不是心不是佛不是物畢竟是個甚麼師曰老鼠吞大象。

　　僧問古人道恁麼道則易相續也大難指香爐曰者個作麼生續師曰聽得他答你麼進曰恁麼則相隨來也師曰且去。

　　問吹法螺擊法鼓號令人天展令旗架令箭群邪失色赤劍當機一句作麼生道師曰一不隻二不雙進曰用後如何師曰眉毛在眼上進曰還許藏鋒納銷也無師良久曰會麼僧擬議師曰去去。

　　僧入方丈問某甲做功夫覺心口痛師曰心口痛不如不做曰某甲參本來面目定要見他個落處是否師日本來面目眼不能見若要見還仗耳朵鼻頭僧禮拜去傍僧失笑師罵曰笑個甚麼僧曰說個眼不能見便好說甚麼耳朵鼻頭師曰他若問不將眼見將甚麼見你如何答侍者應聲曰卻是眼能見師曰眼見青的黃的者曰若有色相則不能見師即扭住掌曰無色相又見個甚麼者一喝師又打曰除了喝說一句看者提衲頭襟曰某甲祇知是件衲頭師休去。

　　黃元公問雲門大師云法身有三種病兩種光且道是甚麼病甚麼光師曰再求再聖再復再靈問雪覆千山為甚麼孤峰不白師曰家家有路透長安問如何是夜半正明天曉不露師曰露也露也問東山水上行畢竟明什麼邊事師曰也是蟻子負須彌問坐斷十方猶點額密移一步看飛龍如何是密移一步師曰一寸光陰一寸金問從天降下則貧窮從地湧出則富貴如何是從地湧出則富貴師曰白蒲棗喫了又來討問古云清光照眼尚迷家明白轉身猶墮位且道意作麼生師曰醜婦抹胭脂問楊大年云八角磨盤空裏走意旨如何師曰墮也問上座以露柱明不遷義水流風動又作麼生師曰到即不點問玄沙云諦當甚諦當敢保老兄未徹在請師道一句來師曰腦後見腮莫與往來問壽昌大師云奮然揣出虛空骨驚起須彌折斷腰且道如何是虛空骨師曰出問杜順和尚云懷州牛喫禾益州馬腹脹天下覓醫人灸豬左膊上意旨如何師曰臘月火燒山。

　　僧問世尊拈花迦葉微笑世尊云吾有正法眼藏付囑與汝設使斯時百萬人天俱笑正法眼藏付與阿誰師曰貪觀天上月失卻手中橈問有一人不從雲水至不從人天來和尚與他何處相見師曰喫茶莫動口問有一棒打不回頭還是師子兒鳳凰兒師曰同坑無異土問頭頭顯露物物明真不用躊躇直截便道請問和尚道個甚麼師曰心不負人面無慚色問華嚴經曰剎說眾生說三世國土說請問和尚說個甚麼師曰三年無改可謂孝矣問日月照臨不到天地覆載不及劫火燒他不著畢竟何處是他安身立命所在師曰鄰家乞新火分與讀書燈。

　　問如何是向師曰我問非有餘如何是奉師曰汝答非不足如何是功師曰唱者啞如何是共功師曰聽者聾如何是功功師曰龜毛兔角磕頭絆腳。

　　問楞嚴經如何和合妄生和合妄死師曰趕得著謝雙腳問如何是八角磨盤空中旋的意旨師曰賊是小人智過君子問長安大道長遊戲處處無私空合空請問和尚如何是處處無私空合空的意師曰腳上帶黃泥定是遠來的。

　　墨鏡問馬祖一喝百丈耳聾黃蘗吐舌即今聞之又當如何師曰更須驗過始得問破沙盆何故水屑不漏師曰低聲低聲問牛兒以草為命因甚不許他食師曰言清可恕問天地古今有幾件用不得的事師曰短撐門長種火問春花一樣開為何有結果不結果師曰貪程猶是可錯路實難容問會向上事的人為何現前拈不出師曰再求再聖再復再靈問因甚成了佛祖公案師曰老僧住持事繁問向上向下是同是別師曰熱時向火冷處添冰問黃龍三關趙州三度意旨如何師曰將謂救不得問一樣狶子為甚有精肥之異師曰閒人不是等閒人問彼時夾山回首船子作何方便免得自身不濕師曰更使溈山笑轉新問苦甘齊結實為何時節不同師曰知恩者少報恩者多。

　　問古人云渠即是我我不是渠渠我兩不立何處得相逢師曰堯眉八彩舜目重瞳問禪關不放開生佛那裏來師曰禪關已放開生佛那裏來問神有五通佛有六通未審那一通如何是師曰曲徑遶青松問有一人目矇口啞耳又聾手足全無直儱侗有人問佛法一句將何祇對師曰只見錐頭利那見鑿頭方問二六時中還有不穿衣吃飯的人也無師曰覓則葛藤滿路不覓則當處生苗。

　　雪澗問余集生居士更欲師代答問既是光明臺因甚麼夜來復暗師曰將謂親見光明問古人拈一莖草建剎已竟光明臺為何費了許多心力師曰話作兩橛問九旬禁足三月安居內無半畝之田外無十方之供往來龍象憧憧畢竟喫個什麼師曰上座向甚麼處來問謂是宰官長老之名四海傳謂是長老文多了幾莖鬚髮畢竟是同是別師曰菩薩子喫飯來問昔日維摩臥疾毘耶見文殊談不二法門今日石頭掩室光明見某甲談個甚麼師曰我不談不二法門問樓觀滄海日門對浙江潮拈來用得卻好且道是什麼人境界師曰尺璧非寶寸陰是競問佛真法身猶若虛空應物現形如水中月即今西禪有請博山又請不得彼先此後作麼生是應的道理師曰三月三九月九行人莫向江邊走問博山已去瀛山又歸壽昌微言幾乎絕響幸有石頭老人在緣何隈山傍水虛度光陰莫是有待時節麼師曰閒人終是等閒人問聖人不出世萬古如長夜如何得一道光明普照去師曰黑問邪風時時熾盛正法日日陵遲將何以為中流砥柱師曰來說是非者便是是非人法林問天上無彌勒地下無彌勒誰與他安名師曰欲窮千里目更上一層樓問達摩不來東土二祖不往西天誰人傳授師曰雪後一朝霜問馬祖曰藏頭白海頭黑是何道理師曰猩猩自古惜猩猩問趙州生而知之因甚麼八十猶行腳師曰只為生而知之問香巖上樹有人問西來意答他好不答他好師曰墮也問興化打中間的遇著卒風暴雨因甚麼向古廟裏躲過師曰恩大難酬問古人未出門為甚麼卻去莊上喫油餈師曰不會栽秧看上帶問徹底無依畢竟向甚麼處安身立命師曰雞寒上樹鴨寒下水問一悟永悟因甚麼卻有大法未明師曰無米熟熬油。

　　僧問某僧問博山命根斷後如何山曰正好吃茶於此有疑今更請問和尚師曰未許喫茶曰畢竟意旨如何師曰看取博山上文。

　　藍覺非居士問昔日大顛打首座今日西禪打首座是同是別師曰城門失火殃及池魚問一了百了一悟永悟因甚麼有先得後失師曰禍因惡積福緣善慶問一言合理天下同歸因甚麼有先與後奪師曰俗眼難瞞問大徹底人作麼生根本無明不了師曰休把枯楊樹名為繫馬樁問不籍緣生不因境起者等人曾堪入道麼師曰自糞不臭。

　　僧問暗室張燈成何事業師曰師子身中虫自食師子肉問笑展眉毛那頭不現師曰現也問兩鏡互照阿誰隱顯師曰有眼無筋不是好人問別出乾坤還有蓋麼師曰苦匏連葉苦問彼此同門出入因甚麼覿面忘知師曰自起自倒問大悲千手眼云何不居尊貴師曰養子方知父慈問此土無佛向那裏描畫去師曰眉毛儼然又曰賊身已露問拈不起一句子畢竟重幾觔師曰不是半觔定是八兩問併卻咽喉唇吻請和尚答話師曰此問不答。

　　劉若樸居士問現前者點靈明最初從何而生師曰生也問凡有言句盡是點污如何得不點污師曰巡人犯夜問入門須辯主不露鋒芒時如何辯主賓師曰足上帶黃泥定是遠來的問君子龍興大人虎變本色道人喚甚麼作通變師曰一色非關雪問山門頭有兩個無面目漢來時如何相見師曰點即不到問古人生也不道死也不道和尚為甚終日口喃喃師曰不道不道。

　　師與相鯁生居士同遊龍潭師指石曰可取得雲間去麼居士撫掌一笑至晚設茶師曰古人說學道須是鐵漢把手心頭便判直取無上菩提一切是非莫管且道菩提作麼生取居士出眾曰日間所指石頭實取得去師曰你試取取看士便轉身作負石勢師曰你可放得下麼士作放石勢曰有甚麼放不下師信口偈曰深山佛法石頭小大負之而趨不煩挾帶士欣然禮謝。

石雨禪師法檀卷第十(終)

　　(松江府金澤信官趙　　捐貲壹兩
　　　　頤浩寺弟子淨穆參兩)

　　(嘉興府太平庵廣言壹兩　　仝梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十一

　　嗣法小師淨柱編

　　頌古

　　世尊初生(二首)。

　　風淒淒出林虎煙迷迷霧鎖鎖大地眾生眼欲開忽然撞著雲門普楚歌聲一何苦八千兵散何所裊裊餘香滿世間伊誰聽者忘淒楚。

　　鶻臭娘生褲一腰痴人道是赤條條縱然夜半明星皎汲盡天河洗不消。

　　世尊睹星悟道。

　　今也見古也見何曾能得全身現抬頭失卻眼睛光大似優曇時一獻奇哉三界苦眾生一時炤破娘生面。

　　世尊拈花。

　　世尊逼豬迦葉打狗李四知香張三識臭我欲驢前為證明依稀又落馬蹄後若是雲門偃祖來滿口不消道個瘦。

　　菴提遮女問文殊明知生是不生之理為何卻被生死之所流轉殊曰其力未充後進山主舉問脩山主脩曰筍畢竟成竹即今作篾得麼進曰汝向後自悟去脩復問進進曰者箇是監院房那箇是典座房脩禮謝。

　　說真方賣假藥絕處逢生還須扁鵲甚麼處去也千里追風趕不著。

　　金剛王寶劍。

　　出匣寒光四海寧收來滿地血猶腥太平原是將軍定不許將軍定太平。

　　踞地獅子。

　　斂爪藏牙合兩睛全身不動轉威獰狐疑不決忘前後香象愴惶醉未醒。

　　探竿影草。

　　家家深夜穩眠床風送花陰過短墻欲識裏頭真富足定多籬竇吠寒𪚓。

　　不作一喝用。

　　鳶飛戾天魚躍淵哥哥騎馬嫂乘船若還說與孃知道朝打三千暮八千。

　　德山托缽。

　　破爛袈裟搭半肩出遊無度取人嫌歸來獨掩三更月又被狂風揭草簾密啟意太聯纖活得三年豈偶然。

　　洛浦參夾山。

　　前腳不著實後腳忽移步跌倒爛泥中傍人稱怨苦莫怨苦喚得起來連累汝。

　　興化擯維那。

　　其父攘羊子證之三通法鼓擯猶遲維那昔若能幾諫不枉稱為唱道師。

　　以今世人輕賤故先世罪業即為消滅。

　　關關幽鳥啼紅翠一榻熏風驚午睡舞袖單衫入市廛張公喫酒李公醉。

　　日日是好日。

　　日日是好日歲朝不是年初一端陽粽當重陽糕中秋月餅元宵喫風日陰晴屈指推臘盡都言是歲畢咄。

　　趙州狗子。

　　家家有幅遮羞布放下便能當雨露獨怪當年老趙州擲卻頭巾頂卻褲。

　　藏身處沒蹤跡沒蹤跡處莫藏身。

　　花落花開花復殘鵑喉宛轉旅魂單傷心最處啼成血萬古人悲行路難。

　　趙州勘破婆子。

　　以楔出楔弄巧成拙銕打心腸綿團口舌活人即用殺人刀至今遍地流腥血。

　　疏山造塔。

　　愚者見之名正言順智者見之一味慳吝驀地相逢老算師掀翻幾個醃虀甕。

　　趙州與侍者賭餅。

　　同調相憐事隱淪深山鋤土不鋤金拈開覺得金如土高下千秋定管歆。

　　上馬金送去下馬銀接還存亡漢室在其間思歸不解亭侯印一劍如何破五關不見道行路難路難不在登高山。

　　雲門一棒打殺與狗子喫。

　　紛紛落井去拖人愧我無繩千尺深萬里無雲天有過碧潭似鏡月難尋。

　　乾屎橛。

　　門外小人至門內有小人一掌一握血一棒一條痕噫桃花浪破漁舟穩萬里征人泣斷魂。

　　南泉斬貓。

　　蓼花汀裏小機關物外獨超也著瞞入水救人春浪起至今點額未曾乾。

　　釣得乾魚架火熬逢人失手可憐宵朝來無限風波活赤鯉從今帶尾焦。

　　心不負人雙首座滿面羞慚王老師舉直更兼能措枉草鞋頭帶較些兒。

　　收拾乾坤把住貓飛刀血濺梵天高無端變作金獅子萬里迢然路正遙。

　　女子出定。

　　酒逢知己千鍾少話不投機半句多我醉欲眠君且去明朝有意抱琴過。

　　舉一不得舉二因緣。

　　短亭不覺又長亭秪為留君與別君忽憶虎溪橋外事笑聲今古許誰聞。

　　僧問審下如何是佛法大意下云貧兒抱子渡恩愛競隨波。

　　盡謂易分雪裏粉誰知難辨墨中煤音書有恨曾相寄未審遊人歸不歸。

　　婆子燒菴。

　　冬令冬行也大奇何緣劫外起春鸝驚殘旅夢天明後幾個惺惺幾個迷。

　　高峰無夢無想主人公。

　　半生活計一漁舟幾度風波為下鉤行向桃花源盡處歸言獨自訪仙游武陵守親垂叩興敗無寥方自咎休自咎一溪水緣仍如舊。

　　雪峰義存禪師參德山問從上宗乘學人還有分也無山打一棒日道甚麼峰曰不會至明日請益山曰我宗無語句實無一法與人。

　　不是騎牛覓牛便是以水探水一劈華山兩開自首從來免罪未免罪黃金無假不須真纔到鰲山俱撲碎。

　　鼇山成道因緣。

　　隨風逐景探煙霞浪子回頭便做家若道今朝方悟道鼇山依舊在天涯。

　　鹽官洞上德山來桶底三番大脫開不是巖頭周匝好至今儱侗不堪抬。

　　雪峰見僧來以手托門放身出曰是甚麼僧亦曰是甚麼峰低頭歸菴僧到巖頭舉前話頭曰我當初若向他道末後句天下人不奈雪老何僧後再請益頭曰雪峰雖與我同條生不與我同條死要識末後句秪者是。

　　一箇為人須為徹一箇殺人須見血欲得燒成九轉丹同條生不同條滅。

　　雪峰見僧來參便曰是甚麼。

　　是甚麼月滿長安路正堪眠不免曹山墮。

　　是甚麼紅爐不是火煉成金今人棄如土。

　　雪峰上堂輥出木毬玄沙捉安舊處。

　　半夜三更神出鬼沒演咒書符還見也不。

　　雪峰因玄沙來三毬一時輥出沙作臥勢峰日你尋常用幾個日三即一一即三。

　　人人盡道雪峰有當陽難掩玄沙口一三三一是幾多分明露出家常醜。

　　南山鱉鼻蛇因緣。

　　父子相將學弄蛇一千五百眼俱華南山喝去全身露毒氣彌深莫觸他。

　　拖人下水不濕腳下水拖人腳不濕玄沙不顧犯當頭一手扶人一手搦。

　　雪峰示眾曰飯籮邊坐餓死人臨河渴死漢玄沙日飯籮裏坐餓死漢水裏沒頭浸渴死漢雲門曰通身是飯通身是水。

　　說邊說裏說通身總是畫蛇添足人曠劫無名名飯水一番拈出一番新。

　　雪峰上堂曰盡大地撮來如粟米粒大拋向面前漆桶不會打鼓普請看長慶問雲門曰雪峰與麼道還有出頭不得處麼門曰有慶曰作麼生門曰不可總作野狐精見解。

　　電卷星馳會者稀滿山依舊雪霏霏雲門長慶遵師旨普請搬柴尚未歸。

　　雪峰遊山次指面前地曰者一片地好造個無縫塔沙曰高多少峰乃顧視上下沙曰人天福報即不無和尚若是靈山授記未夢見在峰曰子作麼生沙曰七尺八尺。

　　顧視上下七尺八尺佛界人天分等級無等級通途特地栽荊棘一尊塔樣兩人爭塔卵爆盡我還出。

　　雪峰指火曰三世諸佛向火焰裏轉大法輪沙曰近日王令稍嚴峰曰作麼生沙曰不許攙行奪市雲門曰火焰為三世諸佛說法三世諸佛立地聽。

　　殺人火活人火火性無情莫莽鹵鑿壁偷光已有人兄弟相將學步武久假不歸歸便休眉毛惜取留還我。

　　雪峰普請次路逢一獼猴乃曰人人有一面古鏡者獼猴亦有一面古鏡三聖曰曠劫無名何以彰為古鏡峰曰瑕生也聖曰者老漢著甚死急話頭也不識峰曰老僧住持事繁。

　　話端使不是瑕生古鏡無明辨不清驀地持歸相炤耀獼猴從此露全形。

　　雪峰在洞山作飯頭覆卻米盆因緣。

　　一枝佛法到龍潭吹滅殘燈徹髓寒九上三登明此意砂盆覆卻總無端。

　　雪峰因僧問古澗寒泉時如何峰曰瞪目不見底曰飲者如何峰曰不從口入僧舉似趙州州曰不從口入不可從鼻孔裏入僧卻問古澗寒泉時如何州曰苦曰飲者如何州曰死峰聞得乃曰趙州古佛遙望作禮自此不答話。

　　藥因救病出金瓶劍為不平離寶匣相如何事愛廉頗趙國方今在兵甲。

　　雪峰曰世界闊一尺古鏡闊一尺世界闊一丈古鏡闊一丈玄沙指火爐曰闊多少峰曰如古鏡闊沙曰老和尚腳跟未點地在。

　　從來好手讓僧繇畫影圖形未肯休自古誌公無面目于今點出一雙眸化為龍飛去了堪笑三郎坐釣舟。

　　雪峰因閩王施銀交床僧問和尚受大王如此供養將何報答峰以手拓地曰輕打我輕打我。

　　欲見雪峰無處真閩王銀椅驗來親誰知一代傳持者卻作靈山護法人。

　　雪峰因閩王封柑橘因緣。

　　咒咀諸毒藥所欲害身者念彼觀音力還著于本人。

　　雪峰僧堂內救火因緣。

　　柴頭發火救須柴此事誰人省得來要見父慈因子孝自將門閉自還開。

　　病入膏肓可奈何良醫拱手藥誰和如非別有超師作海上奇方有幾多。

　　三聖金鱗。

　　賣油娘子水搽頭不覺衣衫盡是油更欲當風兼賣俏被人掀倒罵無休。

　　雪峰因閩王問擬欲蓋一所佛殿。

　　誘人犯法得人僧反逼將來愧不勝兩手攤開遮不住至今枯木倚寒藤。

　　雪峰望州亭相見話。

　　烏石嶺頭石色鳥望州亭望趙州過二番相見無差舛及到僧堂便懡㦬。

　　一大藏教是個之字。

　　只知以楔出楔不解將空塞空葛藤窠裏翻身易當道難栽無影松。

　　玄沙三種病人。

　　將謂抱贓叫屈原來賣弄家私硬證烏龜作鱉釣魚習氣還癡。

　　甘贄入南泉請黃櫱散嚫。

　　癡憨頑鈍瀟灑風流學人不會休休休休。

　　玄沙因我得禮汝。

　　因我得禮汝誰云話彼此隔岸咬蛇聲帶累蝦蟆死。

　　夾山無舌人解語。

　　無舌人無舌人千年枯木一回新杜鵑元不喚春去客路傷殘夢自嗔不用嗔就路還家盡是親。

　　法眼問永明智云隔壁聞釵釧聲便名破戒今男女駢闐又作麼生智云好個入處眼云此子他日有五百毳徒。

　　幾多媸蠢幾多妍覽遍名山又市廛無奈家貧遭劫久借婆衫子拜婆年(其一)。

　　春光別貯一金壺擬學江南唱鷓鴣謾把花枝招石女橫推不倒直須扶(其二)。

　　和普明禪師牧牛頌。

　　無端露地忽咆哮蹤跡分明路已遙無計喚回奔競苦權將野草當靈苗(未牧)。

　　崎嶇石徑四蹄穿水盡山窮下一鞭且得鼻頭繩在手東西從此任吾牽(初調)。

　　顛狂每欲息驅馳你若思歸我亦隨運足不知途路遠綠楊鞭影送頑疲(受制)。

　　也只尋常這一頭何須今古較剛柔前村更有閒田地水草依依且暫留(迴首)。

　　每憶溪山山那邊飢餐渴飲更天然一聲黃鳥春歸去鼻有芒繩不用牽(馴伏)。

　　踞虎盤龍總不如隨緣坐臥已無拘橫拈短笛松陰下一曲斜陽尚有餘(無礙)。

　　倦來聊睡柳陰中牛入花茸又草茸隨分納些終不犯睡惺重睡睡猶濃(任運)。

　　人牛俱在此山中何必相煩問異同隨處風光隨處好不妨明月下天東(相忘)。

　　覺來拍手一身閒記得當年此日間獨立曾無牛可牧無牛猶有一重關(獨照)。

　　阿誰不欲共追蹤到此方知萬象空空處不留如不信前村芳草又茸茸(雙泯)。

　　密移一步看飛龍。

　　日出東方月落西茆堂端坐掩柴扉春來夜雨雷初動松老成龍喚不歸。

　　轉身就父。

　　那個臺無月誰家樹不春反手摸著枕定是夜眠人。

　　嘉州牛喫禾益州馬腹脹(拈曰)。

　　牡順和尚只知拈頭掇尾不解泥裏洗土塊(頌曰)。

　　長亭又短亭趙氏送夫行雁杳魚沉後孤征萬里情。

石雨禪師法檀卷第十一(終)

　　(松江府弟子相淨權三兩
　　　　　　丁智感趙淨塵各壹兩)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十二

　　嗣法小師淨柱編

　　贊

　　騎牛出山像贊

　　食雪山雪白而且肥一色邊事人所見希隨類而墮如虎之赴驀爾騎歸忘卻舊路噫隨緣水草納些些花落珠藤鳥亂啼。

　　蓮花座觀佛贊

　　法身本無相無相非法身六載雪山雪忽爾春風新春風新鷓鴣頻寶花王綻絕纖塵剎那邈得伊神否擬議幾何失卻真。

　　佛牙贊

　　如何佛說法亦不惜齒牙牙法兩無壞永永鎮群邪。

　　細字金剛塔贊

　　金剛為體無縫可通慧命所寄能仁所宗天光明淨雲色朦朧如沙聚海如蟻行空即之也寒潭月影撈摝無蹤望之也撐天拄地八面玲瓏斯之謂寶王塔而現於一毫之中。

　　接引像贊

　　不立一塵捨師不得不捨一法取師不得不取不捨恁麼得依舊勞他一臂力。

　　吾師腳跟不點地纔聞喚著忙回視一縷纖雲引臂長逢人便道西方事霜林夜半鳥驚棲無令好夢風吹去。

　　盡作唯心淨土觀遲遲五濁放身安迢迢每欲空回首臂已長伸屈復難。

　　普賢大士贊(二則)

　　熱惱場中眾苦交逼左之右之無法可釋騰騰象王以雪為食從眉山來業示其白異類中行普眼莫測但存想間儀容儼集咄咄獲得真贓走卻賊。

　　萬行莊嚴如意之故走遍大千不曾動步盡道恩承白象力誰信曹山立三墮。

　　獻象圖

　　散星成象睹星成佛牧象以奴獻象以法法邪乃狂法正乃降佛從海湧波浪汪洋汪洋奈何截流而過得善現者庶不負圖。

　　觀音大士贊

　　聞得老兄當年買胡餅放下卻是個饅頭只今在此死丁丁立個甚麼噫踏著了也貪他一滴枝頭水不得縱橫自在遊(鰲頭手執楊枝瓶)。

　　不提魚去沽村酒不踏鰲頭海上來鸚鵡堤邊銜柳去南詢童子未曾回咄且問你將什麼利生休休騰雲駕霧不如你說法還須老比丘(雲端)。

　　應現重重三十二光彩無非一月真除卻寒潭千尺影誰得當天指示人(水月)。

　　神悲行苦言真露甘熱跣其足寒幪其毿無剎那頃思靜離喧婆心最在無人處細把楊枝著意參(楊枝淨水)。

　　應無子之求憐有子之累隻手迎送間施彼了無畏(送子)。

　　幪頭唯衲被觀者自知音逐臭隨香者多從紙上尋纔放魚籃便把經卷掣電之機換善財眼噫淨瓶打破方知歇今且從人亂指點。

　　因看月在水萬境悉平沉再四親撈摝良哉觀世音(水月)。

　　世界大海中眾生沒于苦自古運悲人慈航把柔櫓西行浪復東無計回長風業有所不免變現終無窮獨有普門士應身三十二如解轉拳人手無縛雞勢聊爾借婆衫拜婆了年事隱隱袈裟吹隱隱雙趺危寶髻青山聳纓絡秋雲垂忽爾全身坐忽爾眾生度不見有眾生秪把楊枝顧癡情盡說飛甘露分明以水濟于水丈夫終不從他誤誌公十二面難描從茲筆底無回互(大海中柳枝)。

　　即此物非他物得到手鮮潑潑任君殺任君活價不相應賣不成短巷長街喚一聲人人打動化龍情猶待春雷撼地鳴(魚籃)。

　　原非男女忽示女相女人得度何男女相。

　　垂手不入廛動足不點地身居潔白中好願酬還未稽首挹香風萎花願吹去更雨新好者接人方有據噫憶昔孤峰絕頂時一捏直教成粉碎(蓮花)。

　　隨眾生機性惡性善覿面提撕寶花利劍。

　　目橫秋水眉舒柳色喝開童子渺然玄寂一字一句從胸流出通身是口示普門德誰是知音還從胸沒女人應受因類女則(普門細字像從胸書起末復至胸可開神妙)。

　　大士既證此圓通又不肯住在裏許要我題破其中意言外知歸還讓你(圓光下像)。

　　一波纔動萬波隨之雲行風捲柳露垂絲一釣便上當機者誰不擇異類良哉大師。

　　布袋和尚贊

　　遇物便採入遇人便傾出問他作什麼倚杖笑而立設更擬議間提起走不及無奈袋口何所以成狼籍包乾褁坤容妍納醜四十九年何所不有忽爾知非拄杖在手便好乘閒打開袋口呵呵寶壽山高月半銜漸出雲衢人見否攜歸更問長耳叟(為法相可公五十壽)。

　　松根為枕布袋為蓆白雲青天懶去求食一覺醒來腹猶果哉千古一笑兩眉豁開。

　　伏虎羅漢贊

　　猛於虎者唯慈忍力大空小空就手而食大空既空小空不從頻頻回顧示以怒容。

　　朝陽補衲贊

　　荷葉收香秋麻正長鶉衣結就糞掃堆旁衲頭下事針針相似咬斷線頭方可接續。

　　寒山拾得贊

　　寒岩寺裏討飯來國清寺裏燒火去盡道文殊與普賢相逢狹路難回避噫石塊木樁有何憑據。

　　十八大阿羅漢贊

　　長眉曝日而童子進香者

　　離離披披水田其衣霏霏拂拂霜雪其眉心擬向日乃負其坐背癢不禁侍者之故。

　　對巖花而翻貝者

　　依文解義三世佛冤離經一字即屬魔言頹然一翁二俱不羨巖花似火雙眸若電。

　　傾瓶放光而出神遊戲者

　　倚光而出非意所生不知何日打破淨瓶放過一著落在第二一若不存二復何寄。

　　山居靜坐而猿猱獻果者

　　蟠桃既熟知是幾年偷心所得誰為汝憐爾不異我不許藏躲但辦肯心妙哉厥果。

　　坐參經義而執卷忘倦者

　　老老大大手不釋卷懶逐文言只圖遮眼眼既自全月亦自圓世人若看牛皮也穿。

　　攜卷坐柳陰而次第簡閱者

　　出息不涉入息不居眾緣陰界不能礙渠楊柳春回莓苔轉綠一大藏經從頭再讀。

　　定中有鬼撼錫而不動者

　　把住要津官不容針略通一線山鬼入林不采無窮伎倆有盡過十小劫金錫乃振。

　　倚樹高臥而獼猴為伴者

　　津梁既疲未忍言歸尚有侍者聊以應機侍者為誰二獼猴子一動一靜自成賓主。

　　拈丹桂枝以示鹿麋者

　　無法可說花拈一枝香生滿谷悟者為誰鹿性既馴馴復何守庶幾無聊可以為友。

　　騎三腳蟾以出海者

　　無物不有無時不然龍宮雖好不可久延撒卻驪珠衣中自有為有力者負之而走。

　　騎蝦精破浪而出者

　　江既無底海亦無邊路頭在手白浪淊天如人履地人乃不會何獨疑于一蝦之背。

　　握玻璃盞以調藥餌者

　　玻璃盞子內外明徹人兮無此何以利物藥餌漸調慰彼疲勞匪酥匪酪飢渴乃消。

　　擎缽多而降龍者

　　我無神通神通在龍雲周雨遍不離缽中縱以為體奪以為用誰為阿師只堪應供。

　　努臂目而伏虎者

　　爪牙既斂夙習未除努目而視安敢縱渠大空小空始絕回互若欲把門還少一箇。

　　亦有布袋而非彌勒者

　　同不在心異不在腹以有布袋令人描摸是耶非耶擬之即差可知兜率不是爾家。

　　坐睹塔光而擁衲者

　　孤峰一衲似有來繇誰知只在光影門頭光不透脫雖云是病不妨借此為炤妖鏡。

　　坦腹而布袋者

　　天上無姓地下無名當年一問粉碎乾坤廓落一囊嗒然忘我大千有物無不包裹。

　　擊磬而出定者

　　欲觀自在未絕偏圓離出入際默爾忘緣既非無語亦非有證誰似其人一鳴其磬。

　　寶公贊(鶴凌侍者請)

　　十二時歌步步嬌。曾從異類出鷹巢。還須化鶴凌霄漢。尺拂休忘鏡剪刀。

　　初祖贊(崑石請)

　　崑山有良璧。如何喚作石。武帝問西來。西來道不識。不立文字。誰是知音。楞伽四卷。可以印心。但能推倒嵩山壁。便好為他的子孫。

　　立雪齊腰贊

　　齊腰不沒膝。此意許誰知。只可面當壁。翻身早已遲。冷眼難瞞熱心。一段死不干休。雪花片片可憐。坐斷十方者。到底被他將眼換。

　　好雪片片落不著。面壁多年不禁寒。心未安時臂未斷。展開還好與人看。

　　真歇了禪師塔在皋亭山方被劫火其僧以繪像索題募建

　　題落驢前。贊落馬後。秪這些子。火燒不透。殃及兒孫。是誰之咎。使有人云。歇了休拽取鼻頭來寶壽不應觸諱犯當頭紅爐雪又重芳茂。

　　雲棲宏大師贊

　　生平不識彌陀面。今日毫端全體現。人人盡道見雲棲。誰向雲棲那邊看。

　　雲門湛然和尚贊

　　洞山於良久。邈得雲巖禪。誰知因過水。兩眼方始圓。年深代亦遠。幾希失所傳。江南雲門裏。放下無聯纖。復為分明極。令人話正偏。寶壽山何秀。西溪水亦鮮。以此示後賢。後賢曰儼然。

　　古越雲門法。幢獨露價賤。如金貴如土。故有空王俸。了不知顧邪。風振搖即隨類。墮令人對此。憶曹山毀之譽之誰之過。

　　聞說。雲門夜半日。出一人傳虛。萬人傳實。捧拂拈篦。對面不識。祖彌不了。所以殃及。

　　兩手握何物。持歸問汝師。汝師曾問我。我今復何辭。譬如溯流者。溪石多參差。攀攬所不及。情知源在斯。因師乃聞我。因我聞祖翁。祖翁曰耳聾。知此乃可起曹洞之正宗。(為寉陵智超請)。宗傳曹洞戒受雲棲。教尊賢首。總作全提。或拖布袋。郎郎當當。或登寶座。巍巍堂堂。雲門惺惺。天華寂寂。養子之緣。子肉不食。擬報師恩。幾缺師耳。描師邈師。隨類墮只。

　　真不可邈一邈便像。眉目儼然。卻成兩樣。不兩樣能。隨類墮者是之謂。雲門湛老和尚。

　　石傘在上。若耶在東。門齒不缺。耳朵不聾。是耶非耶。豈力未克。噫持書千里迢迢客。畢竟何繇到此中。

　　博山無異和尚贊

　　腳下無私。隨往自適。今之古之。路逕開闢。舉壽昌宗。起博山宅。把住要津。為眉毛惜。噫拂子橫拖。不顧人至今。幾個知恩澤。

　　密雲和尚像贊

　　一條白棒顯家風。今日相看影現中。道師不足隆臨濟。怒髮莖莖直指空。

　　麥浪法兄如六賊戲彌勒像贊

　　舉動如天衣再來。遊戲如彌勒應世。秉拂於顯聖雲門。住持於彌陀梅市。悄地裏結卻袋口。忽然間拽杖而去。那管伊六賊六通。一任他扯來扯去。斯之謂。麥浪懷兄永不負先師之記。

　　聞谷大師贊

　　雲棲的嗣。淨土正宗。龍池有囑。掉頭弗從。西來祖意。曲暢旁通。川趨流赴。苕溪道中。隨方應化。雁過長空。影非留水。此似誰容。我生武水。鄉與師同。擬議師德。海月可籠。吾師之德。撈摸無蹤。瓶窯火發。庶幾可攻。說淨土法。開慈悲方。師去我來。喜挹遺香。淨慈隔岸。游芝山堂。開卷拜贊。是我同鄉。

　　東山爾密和尚贊

　　東山阿兄。宗通說通。誰是其人。水上尋蹤。

　　具足禪師贊

　　白石之上。青松之下。是誰似伊。得能瀟灑。何以孝聞。左無股者。解脫自居。世間頓捨。同師點沸。共抽薪也。派出源分。易幾冬夏。泡漚復親。活埋話新。電影忽墮。空花未淪。且結空果。聊以獻蘋。秋風落落。難擬其神。春流浩浩。彷彿其身。身與神會。午夜紅輪。手執何物。欲誰付與。我為證明。須一轉語。不是木蛇。豈曹家女。喚作如意。非我儔侶。兄雖點頭。我亦不許。薦取薦取。不負同處。

　　題瑞白和尚住陽明洞銕壁居秋景畫像時開法雲門

　　坐破銕壁。伊誰可測。常扃柴扉。見亦不識。別峰拜之。一龜毛拂。舉兔角杖。摟陽明窟。飛一葉秋。揭藤斗笠。不離把茅。啟雲門席。豈忍不禁。先師累及。噫。盡道世間行樂好逍遙。那及在山日。

　　巍巍堂堂。辨邪別正。六出瑞花。其白無並。寒殺闍黎。韜幾晦微。曹洞一脈。大地春歸。

　　南明大師贊

　　遠臨臨濟。中接斷橋。車車溪水。鴛湖淊淊。噫者個緣。何無一滴。沿流不止問吹毛。

　　自題

　　若耶溪上雲門月。流落清流話圓缺。平旦拈來作鏡看。卻教胡餅知時節。何時節。試問黃橙與綠橘。(寓清流橘山為旦平請)。曹洞正宗。何背何向。試問觀者。果像不像。不是暫時落魄。便是白衣拜相。

　　寶壽龍門。枯藤槁木。顧虎頭輩。十描九錯。寶鏡無塵。黃金無真。因緣時節。藤木生春。噫省然眉。目霧將散。看取麟湖月上新。(省眉請)。雁過長天。秋霞作箋。一筆兩筆。影落寒泉。泉不留蹤。雁不遺影。你是何人。示人以景。不是景手。執木蛇知。為誰昨夜夢。溪清夢醒咄。(印如請)。西溪深處。古杭之餘。峰七十二。何處逢渠。昔有政公。好騎黃犢。人或擬之。柳鞭一促(騎牛象)。奇哉寶壽。追蹤熊耳。九年面壁。沿流不止。魚魯鬚眉。鳥焉衣履。畢竟如何。逆流洞水。(九壁請)。寶鏡堂前。一輪明月。背觸俱非。如入虎穴。擬犯其威。遭其耳缺。吾道欲隆。記取時節。正月小盡。梅花似雪。寒影入溪。任人拈掇。(道隆請)。三喚三應。意豈有他。只此斷拂。覿面非賒。梧桐瀉影。秋月欲斜。西山雖好。不是你家。(為日生侍者請時生將歸寧化之西山菴)。因汝識我。我不是汝。高踞要津。把斷拂子。淨玉瑕生。曹溪洞水。何物沿流。云祗者是。(淨玉請)。衲僧氣宇。山清水碧。塵累既清。無往不適。拄地撐天。此外無禪。可密傳者。密在汝邊。(傳侍者請)。如是之法。佛祖密付。逗到靈峰。一拶便露。任伊描得。十分真寧。識曹山尊貴墮咄。

　　玄豹齋中。偶然佇立。一人傳虛。萬人傳實。若道是曹洞正傳。為甚麼到者裏拈椎豎拂咄。(汀州本然請)。是渠非渠。鏡裏尋渠。撲破鏡來。觸處逢渠。

　　天華顯聖。雪峰長慶。只因寶壽。扯拽不定。扯得定綿。江撈得獅峰影衣裏戒珠須自證。

　　寶壽之寶雪峰雪。分付諸人莫辨別。若搭生薑賣與人。管教辣斷娘生舌。(雲庫頭請)。說像不像。野燒不休。燎天灼地。此箇獨留。愚者怖走。此復誰收。問取淨節。是真火頭。(節火頭請)。旁通法眼。曲暢雲門。即此面目。曹洞後孫。

　　題久默像

　　弁嶽峰頭浪潑天。誰云妙唱不干舌。太湖澄碧峰影斜。不務速說今已說。

　　唐存憶居士行樂圖(子孫拱立童子送芝)

　　人生行樂耳。玅云樂有極。寶樹行有林。盤陀坐有石。花輪胎始成。蒲輪擬相迫。此際紫芝香。即之不可得。色果即空耶。壽茲良可釋。選佛亦選官。語諸賢子息。

　　題章天對居士小像

　　角巾原不染。風塵博得清。閒倍爽神樹。下有形能息。影石邊童子。慣隨人破瓢。擲去成奇響。斗笠掀開不。厭貧古鏡。自來如面闊。一回深炤一回新。

　　題穆溪野老小影(即曹愚公居士)

　　優哉游哉。出朝入埜。豐草長林。是所思也。道可樂乎。道可行乎。溪影自炤。渠正是吾。

　　題江陰芙蓉菴渭筠真

　　日中逃影。既已知非。攝身松下。似與世違。身亦是影。孰究其微。芙蓉湖上。秋月輝輝。再三撈漉。始得忘機。

　　遠思曹司理乞題行樂圖(三首)

　　一經既明。志忽青紫。春至花發。於我何喜。(勵志一經)。歸受一錢。恐傷我廉。傳經之外。此復何嫌。(廉風兩袖)。身心家國。擬負而出。月明星稀。照我迥立。(靜夜憂時)。

　　澄泉行樂圖

　　華嚴五山。一山之首。有老比丘。年七十九。見慈舟翁。親雲門叟。靜養自怡。不遑他走。香水海月。豁開戶牖。如寶鏡光。畢彰妍醜。隱現之機。永垂不朽。明年好學。趙州禪若。到龍門即寶壽。

　　孫冶堂居士像

　　五百頭陀結一緣。扁舟別業到梅川。紅衫竹杖追蓮社。世外風流不問仙。

　　劉元城居士像

　　遊雲遊宦。前身後身。水月既隱。鏡花復新。撥轉鏡看。何喜何嗔。是速朽業。是千古真。

石雨禪師法檀卷第十二(終)

　　(嘉興府天寧菴比丘明淨施貲一兩
　　　　信士徐煥淨璞智萌各五錢
　　　　廣遠霞谷智開各三錢
　　　　金門智全湯門智信各三錢仝梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十三

　　嗣法小師淨柱編

　　法語

　　付法偈

　　無付即有法。有付即無法。有無付有無。付有無無法。

　　示唐祈遠居士

　　參禪到無參處。始是參有得。力有省但屬。想邊收是明白。路亦是門。須打無門路處入。且道無門路處又如何入。若道入了也還見石女生兒麼參。

　　參禪到昏沉。妄想眾苦。交逼處。纔好下手。不得躲避。不得等待。待得清閒。安樂十個。五雙要打。在無事甲裏。故於清安處。似得力多於苦難處。似退失易然寧。向苦難處退到大洋海裏。莫向清安處得力到佛祖頭邊。還有從大洋海裏下手的麼劍。去久矣徒勞刻舟。

　　參禪到公案明了處。且莫草草急簡點。山河大地。明暗色空。身心世界。眾生諸佛。有毫髮許差別也。無逆順境。緣有毫髮許留礙也。無參到自己明了處。亦莫草草。急舉個古人公案。看一則兩則至於千七百則。有毫髮許差別也。無三乘十二分教。有毫髮許留礙。也無於此。二邊合看分看。橫看豎看。看得腳跟穩貼貼地。不妨著草鞋行腳。若遇著沒個面目漢。把住要津透不去。掇轉頭來。上大人丘乙己。從新念起。方有些子丈夫汗臭氣。莫局定自己有夙根無夙根。必遠得必近得。但限一刻立一時。萬不得已流至第二第三。直須念念如初。及至到家。說個太近。尚爾隔津。況遠乎哉。居士字祈遠。則遠在目前。且問目前無法。又作麼生。撥開寶壽山頭浪揚取苕溪水底塵。

　　示金曼庸居士

　　凡學道人。打頭切忌分儒分釋。要從自己不明處發心。便無許多是非畔岸。即發心。不在廣學見聞。不在避喧求靜。所以道。此事在穿衣喫飯處。迎賓待客處。舉心動念即不是也。請看不舉心動念。賓客如何迎待。衣食又如何穿喫。於此徹去。儒不能拘。佛不能束。可稱過量丈夫。士曰。我於此似略沾味道。余笑謂。只恐不是蜜。是蜜也大甜。毋自欺焉。

　　示晉朗

　　旭天欲朗。野水先明。俯仰優分。融然忘謂此功奏之。極玄導達之。遒邁也。在晉之上九。當伐其私。如禪者之治心。勿以纖過而存之。雖然獅子搏兔。頗費全力。亦可吝也。

　　示竹虛

　　三冬養就。一旦干雲。亭亭直上。終不倚墻傍壁者。竹之性也。枝葉婆娑。隨風搖曳。根本不動者。竹之韻也。外實中虛。首尾有節。獨見知於君子者。竹之品也。今子字竹虛。應具此性。神超物表。受世外之風韻。立衲僧之品節。庶不虛此字矣。

　　示秋萍

　　秋風萍浪。澹泊江湖。辦道高流。殊堪受用。一任春回。草末鳥囀。花梢而寒。暄無變矣。無變隨緣。剖微塵以出大千經卷。納須彌於芥子。此秋萍開士之轉雜花也。

　　木蛇為祁季超居士所得以偈贈之(有敘)

　　木蛇子打風打雨不曾打著些子即有一二見而死者久矣。委諸岩壑。戊寅秋杪適居士四九初度。入山深語數日。夕偶爾失手。侍者相救。勢已入穴。不可倒拔。因笑曰。若欲取之。必固與之。木蛇子蒼天蒼天而已。

　　唯偕我處者。十有餘年矣。羞囊頗賴渠。逢人接言語。可隨優劣機。優劣可隨此。秋夜挑殘燈。寥寥扣知己。一擿西風寒。蕭蕭拄天地。和取寒山詩。拾得祇者是。

　　附祁季超居士復語。昨見寶壽山。澄浪千尺。偶爾涵泳。誤觸香餌。被大師放出無影木蛇。彌天開口。擬欲渾身吞噬。雖則不惜性命。一手擒下。然已遭他毒氣不少矣。者個保社為須大家打鬨一場。昔日頑皮懶骨。未免帶鎖披枷。冷面疏情也。應搽脂抹粉。本是木石野人。強作登場傀儡。冷地思量。沖天怨氣。一點深恨。萬劫難忘。吳山越水。同作證明。大地虛空。無從迴避。恭伸惘愫。伏惟鑒涵。

　　示藻雪

　　潔如藻。白如雪。究竟不知是何物。江南聞說有雲門。但有纖疑必可決。我無玄亦無奧。相逢只唱漁家傲。更問如何性與心。斷拂一枝當面挫。也作詩。也作偈。協韻何曾有文字。興到隨腔信口歌。記取是名雪書記。

　　四十一初度

　　香泄梅梢。好禽唧唧。初度因緣。忽然記憶。說是來朝。卻是昨日。人人有氣。出孃生鼻。若能摸著。一時賀畢。

　　書扇示炤渠侍者

　　扇面雖醜。不可棄渠。秋月在炤。暑尚有餘。縱經臘後。亦可應機。何必破也。覓犀牛兒。

　　題松菴圖為青林兄六十

　　青青者松。神靜而工。無矯於夏。無歉於冬。擬共松老。結菴於中。聽入耳順。忍俊不禁。風聲松聲。雜然不混。忽遇趙州。豎指勿吝。

　　付大鼎新

　　掀翻教網重重。拾得金針玉線。繡出枯木生花。雪峰毬子。如箭驀爾。拈歸本處。也是玄沙舊面。

　　示柱書記

　　負律入禪。萬無一失。以古較今。語不同日。古推見地。今論操履。諸方不言。言自余始。況當汝躬。機與言同。迴波逆浪。無逐澆風。願志不深。我宗莫尋。不許離我。我不許親。明月藏鷺。有過無過。速道速道。錯不錯錯。

　　示悉檀法孫

　　惜哉大荒。宗風碌亂。洞上一派。不容妄薦。遍代相傳。徵文驗券。賴有契書。柴林一段。樵牧放歌。狐狼恣踐。溯流得源。任恩任怨。(柴林蓋九默別號也)。

　　付寶維那

　　曹溪一滴。耶溪之源。耶溪一滴。流入龍門。當軒布鼓。若個知恩。愚者一擊。打碎乾坤。速須縫起。付與兒孫。五位全彰開寶鏡。半輪新月在絲綸。

　　付律侍者

　　洞上一宗。機貴回互。人天眾前。密受密付。金砂易辨。有話不墮。見不拈出。竿頭進步。師資道合。偶成唱和。不肖兒孫。永永流布。

　　示一葦

　　楖栗一條。道人活計。片語不合。掉頭而去。可憐世人。反耽世味。縱有學人。自稱標致。觸著便喝。胃承臨濟。忽遇利名。如蠅死涕。汝其慎之。聽我半偈。佛法世法。一葦瞥地。

　　示自勉

　　銅墻鐵壁。趨向不得。百尺竿頭。動步即失。諸佛現前。無可為力。唯自勉之。識渠是賊。渠正是汝。墮身荊棘。橫行直撞。以怨報德。何以故。轉側轉側。

　　示肅容

　　真實踐履。無剪爪工。拌速朽質。山窮水窮。銀山銕壁。虎豹後攻。動著即喪。不動即凶。轉得一語。巍巍大雄。不轉不得。攝身其中。意不在語。為超生死。生死既超。虎豹自恥。壁裂山崩。歸家莫止。佛佛道同。無住真空。打天打地。罵雨罵風。將五道五。拿空道空。從空放下。仍入此中。此中樓閣。百萬億重。重重涉入。善肅其容。盤珠宛轉。何去何從。始堪道入。長慶堂曾參洞上之宗。

　　乙酉冬從寶壽至興善補祝馥生兄五十壽值馥兄又過東塔歸晤

　　舉棹何捷。波瀾匪別。萬方多難。路引風雪。空堂客襟。信宿獨吟。相彼何適。雲水為林。天命不虞。知之者娛。雙溪秦溪。乃避乃趨。

　　示景林智志

　　諱爾智志。豈在溫暖。至冷莫中。精進無轉。字爾景林。取舍從心。心若了了。景亦無侵。了心有法。戒品善達。先參其身。身從心發。心在何處。參參不住。一缽天涯。衣瓶錫具。坐臥之中。行住相從。暫時失照。其過無窮。

　　示相鯁生居士

　　萬法歸一。一歸何處。自問自答。應無所住。無住無功。無功無空。泥牛吼月。木馬嘶風。

　　示無外

　　汝發大心。我說大戒。從此永無退。其大乃無外。

　　付劉養純居士

　　我道東籬菊綻。爾言黃葉飄空。既已善知時節。密移步看飛龍。

　　四威儀

　　山中行。竹杖只宜輕。撥撥草。不過使蛇驚。

　　山中住。客來都不懼。說說鬼。亦自饒幽趣。

　　山中坐。石爛莓苔破。白雲歸。忘卻來時路。

　　山中臥。那得論朝暮。有夢時。好歹俱應做。

　　遠門以續燈元辭遊嵩岳搜求諸祖遺言偈以付之

　　繼祖續宗。貴子眼通。純金璞玉。野鶴孤鴻。千里萬里。踏倒能峰。還鄉一曲。善為道中。

　　示端白侍者

　　僧心本淨。當臺明鏡。端謹儀形。清白梵行。寂照虛容。垢盡斯證。禪無妙玄。亦無動靜。貴出生死。一喚一應。應者是誰。冰澄月映。

　　道懷告假歸恐其耽著窠臼以此警之

　　菩薩未離覺。不能證極果。而況凡夫僧。乃敢倚門戶。直須方外遊。隻影自擔荷。有無面目人。真是汝親故。相逢出是非。佛日始獨露。

　　鯁生居士從雲間遠來時余兼理龍門喜留信宿

　　雲間過武林。誤入西溪裏。相逢匪無人。何以為雞黍。迎笑情頗歡。指看溪源水。此去龍門高。登𠳤春雲起。雲中隱逸流。語子必有以。

　　鸚鵡為朱爾干居士作

　　金籠鎖鸚鵡。鸚鵡苦思歸。既失煙霞伴。徒傷錦繡闈。臨風吐音響。對月理毛衣。但得君恩放。還尋隴樹飛。

　　念佛偈示鯁生令慈戒用

　　念佛須念心。心淨佛土淨。六字大真言。生方親把柄。眷屬團圞頭。修行堪共命。世事只隨緣。同遵法王令。

　　參禪偈示鯁生內壼智達

　　參禪參自心。自心在何處。早晚細追求。莫隨煩惱住。眷屬同勤修。超出人間世。請看愚痴人。忙忙作何事。

　　詩偈一

　　四言

　　為來雲題畫

山藏雲出。雲入山開。試問雲山。從何處來。

　　示深谷還鄉

古佛道場。秋風肅肅。擬傳其聲。好深其谷。

　　爆竹

者儱侗漢。通身毒藥。劫火洞然。七零八落。

　　煨黃獨

種似西來。單傳有據。每顆一食。地爐生計。

　　晒鹿皮

南軒奏晴。午睡乍醒。復展臥具。瑤光奪睛。

　　牧牛圖

雲門山前。草足水足。若欲牧牛。返被牛牧。

　　寄曹白僧居士(五首)

山胡為高。水胡為長。石雨道業。白僧文章。

　　其二

常行粥飯。一飽便歇。鬼臉神頭。弄巧成拙。

　　其三

弄拙成巧。是名顛倒。夜光投人。按劍不少。

　　其四

一月在溪。一月在谷。請出指觀。匪僧匪俗。

　　其五

聞我欲去。聞君欲來。狹路相逢。咄哉咄哉。

　　住天目山西方菴(以下五言)

偶以天為膽。攀空躡其奧。回首笑猿猱。猿猱可能到。

　　其二

杖頭紅日挂。眼底白雲行。何獨無人跡。寥寥絕鳥鳴。

　　紅梅

人間脂粉氣。染不到梅花。分得海棠色。春晴散曉霞。

　　訂訪嵌石兄因病不果寄懷(六首)

生平托知己。懶集一身貧。兼病三月餘。遣人安得人。

　　其二

夢我復夢君。與君同笑語。尸臥仍隔津。夢醒俱逆旅。

　　其三

買舟一葉輕。欲棹每無力。何處輕薄兒。飛帆去能疾。

　　其四

深夏金石流。溪水卻膠舟。負病乞時雨。一雨安能周。

　　其五

雲出山則雨。入山農復苦。安得呼長風。吹雲到青浦。

　　其六

立秋秋已立。喜雨雨已集。鴈來還未來。何處斂高翮。

　　題畫

一葉橫煙波。絲綸已在手。試問浩蕩情。亦知秋暮否。

　　和橫山草堂詩(有序)

　　橫山草堂。武林江邦玉居士。偕隱處也。訪之。欲有言。以入集索其題。指歷幽勝復出。文起文公所詠視余。余歸躬耕問。就題攜钁。依韻運鉏。其奈山荒草深。興敗中止何。

　　漱雪橋

石梁千尺雪。且作漱流觀。十載忘歸道。於茲一倚欄。

　　蓄翠泉

苔影寒不留。烹試此常想。蘇子於虎跑。匏樽詠清賞。

　　鹿藩

初防鹿女心。啣花亂幽景。不覺老維摩。默然深以靜。

　　扃岫

山有囊雲岫。溪無留水花。漁郎從此去。著意斂餘霞。

　　竹浪居

隱小若知足。深山在夏涼。數椽浮竹杪。搖撼接江光。

　　空蘊菴

蘊豈蘊諸空。空豈空諸蘊。微風拽梵音。每與書聲近。

　　香夢窩

遊夢入眾香。若為香所轉。覺起坐巖窩。爐煙裊餘篆。

　　挂屐寮

挂冠潔其名。挂屐淨其聲。相逢啜茗事。多半聖之清。

　　巢松

倚葛量蒼松。危樓更架重。擬將身類鶴。一唳響千峰。

　　雲肆

酒徒初散霧。茶侶乍生煙。物物蜃樓耳。長生不是仙。

　　悠然見南山齋

採菊意何深。無絃空抱琴。南山亦在望。真得古人心。

　　卻月廊

每當明極處。不忍坐其下。挈影就迴廊。深於愛月者。

　　浴硯池

一洗黑雲亂。魚龍競其光。唯故所難革。我亦惜遺香。

　　醉山樓

酒其可解醒。何物不堪醉。所以江家樓。對山有酣致。

　　雜詠八首

雲氣秋未清。道心貧未切。未清秋未深。未切貧未徹。

　　其二

節山高結屋。種竹插天綠。日月遶人間。捫天何所欲。

　　其三

碧沼不盈尺。竹影深不極。兼彼高雲天。沉沉安可測。

　　其四

秋花不易開。秋花不易落。所以老成人。出處慎輕薄。

　　其五

有言入荒艸。無言空渺渺。萬竅因風號。聽者俱了了。

　　其六

幽徑苔無痕。至人言無門。望之若可即。鳥跡空中存。

　　其七

上山不能遲。下山不能疾。鄙哉猛虎行。誰為山水惜。

　　其八

悠悠日復日。丈夫挽弓射。衲僧拄杖頭。撐撐願努力。

　　百丈巖

巖有凌空志。人無物外愁。相將尊百丈。六尺自甘休。

　　一線天

誰將巨靈斧。劈破青山痕。人遊向幽谷。一嘯開天行。

　　鐘

有聲復無聲。放下復懸起。勘破老闍黎。從今不打你。

　　鼓

牛皮在者裏。牛在甚麼處。來朝陞座時。分明指示去。

　　古鏡

揭開方寸光。大地現神力。誰醜復誰妍。塵堆二三尺。

　　初住寶壽得石田禪師塔

故身俱地土。地土中為誰。千尺松根遠。其如事可追。

　　其二

五百年前後。曾聞長者言。塔門非自啟。吾輩未知源。

　　其三

廣廣六尺餘。深深一尋許。唯不逐滄桑。焚香薦藜糈。

　　隱真火頭

忽爾飯香藹。忽爾茶氣伸。何時茶灶墮。免爾勞其薪。

　　丁怙思居士以乩仙語指來佛日一見如故志感

相看明鏡裏。佛日自無塵。彼此如相信。何煩復問津。

　　贈道懷禪士五十初度

出家復出家。佛日照袈裟。學到知非處。心空自雨花。

　　夾紗扇竹影

空中拾鳥跡。寫出竹心虛。似隔紗窗月。橫空雪一枝。

　　示趙淨塵居士

一日入名山。三日無俗慮。雖然非急務。此中有深趣。

　　贈伯瑞仁丈勸省夙因超此濁世

人生定有因。性善習相累。知此返夙根。果熟為人瑞。

石雨禪師法檀卷第十三(終)

　　(松江府華亭縣弟子丁智感參兩)

　　(嘉興府平湖縣弟子泰智崗管智韶徐如水劉智京喻天桭袁敏文釋淨津各貳錢智雷四錢五分)

　　(仝捐資壽梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十四

　　嗣法小師淨柱編

　　詩偈二

　　五言律

　　對月懷白僧

念屬懷君細。宵嚴景亦工。一方雲影淨。萬里月光通。好護北堂草。須珍林下風。團圞如有語。應寄老山翁。

　　移菊

何處殘秋色。當窗復傲然。以爭松柏秀。因對雪霜妍。冷淡宜孤衲。疏狂見隱賢。許多深遠意。如不耐人憐。

　　石城送蘭友居士復遊江陵

幾度天涯聚。雲遊與客遊。論心蕭帝寺。讀賦仲宣樓。世外成千古。人間定白頭。何難于此別。吳楚一江秋。

　　同樹倩閉戶真州

不期為市隱。畏暑息肩輕。畫壁秋煙動。茶爐夜瀑清。豈尋閒學解。因對古先生。未諳深山理。寧知閉戶情。

　　立秋夕共嵌石韻懷諸法侶

爽氣排空度。涼暉迫暮低。信懷邀滿月。卻意斂長霓。世路平難涉。名巒險易梯。引身招隱谷。秋近海門西。

　　住天台香柏峰

香柏峰無柏。頻頻設問端。秖因溪蘚滑。錯認石頭頑。砌冷蛩方鬧。林幽草未殘。不禁餘習遣。常作舉頭看。

　　遊新安訪曹白僧一蕊同入黃山徐渭友同曹石葉浙下因贈渭友

性情分地主。隨往愜幽尋。浩渺歸狂譜。高寒得隱心。飛橈輕與翼。理杖迅於駸。山水非吾輩。悠悠空古今。

　　贈月涵(二首)

廢燈空籟後。啟幕信生平。止水光能發。頑虛性可成。虧盈存至理。黑白寄浮情。霜重寒梢折。一聲棲鳥驚。精霜復嚴雪。寂照亂雲平。已許愁心寄。還期淨業成。晝光謙爾德。秋氣浩吾情。深岫梅胎結。無令蝶夢驚。

　　立秋警眾

草木接秋氣。雨餘開竹扉。扶花憐我道。聽水覺前非。白日靜於夜。纖雲涼似衣。無為山好住。向便逐時機。

　　和答博山雪關禪兄原韻

把茅既已蓋。隨地復精藍。插草一何易。拙鳩殊未諳。憐時初放菊。清露正流甘。深愧癡憨夢。綠蘿空自菴。

　　入閩紀遊

此去如招隱。迢迢一老僧。仙霞知嶺峻。南浦挹波澄。買渡懷船子。登臺弔子陵。一絲千古意。離釣道誰能。

　　初春即事寄懷京臺王居士

祖道春寒色。遮遮猶在衣。雪峰雲影亂。長慶梵音微。卻喜殘梅吐。偏憐野鶴飛。懷君還惜別。未忍便言歸。

　　答黃井門居士謝茶韻

偶攜身作客。無語制三關。茗碗方招隱。詩筒已貯閒。女蘿墻角外。玉磬響餘間。一點衣光白。松燈獨照還。

　　雪峰元旦

試作初生看。山雞忽地鳴。有峰先沐日。無地更沾情。保子能如赤。求心不待誠。夜來聞杓卜。必定是虛聲。

　　答林有道居士原韻

極目望何賒。行行更結跏。息心孤夜月。耐眼澹秋花。慧業蟬聲噪。餘生峰影斜。家風偏寂莫。招隱愧袈裟。

　　喜陳孔端同鄭天御夜過靈隱寺

相攜踏黑月。遊覽得其神。寺古傳燈遠。僧貧款話真。杯茶三刻飽。疏雨一番新。問到無心處。超超物外人。

　　方賓侯居士先夢入雪峰及至一與夢中無異因贈

交遊迥不雜。選屐訪山僧。目引秋空路。心持臘月水。山門相見了。堂奧夢初徵。一一生前境。雖虛卻有憑。

　　同陳五臺希節二居士中秋夜話

爽雨三日後。對客當中秋。不語朗天性。或言消茗甌。澹煙摹月去。清露逼人流。徙倚更珍重。千峰峰上頭。

　　答林羽仲居士見訪韻

且煮雪峰雪。無論前後身。煙霞開夢幻。星月近天真。片語投深夜。杯茶試小春。不辭酬酢禮。為結再來因。

　　再和答翁公若居士

客來無可待。絕頂一閒身。試問人間好。何如我意真。荷鋤三作禮。倒屣一回春。有興同懷古。先應結淨因。

　　和韻送翁公千居士歸三山

交理薄雲氣。情真敬老松。福田耕夢筆。慧業掃邪宗。語別燈花焰。心期春草茸。再來能不遠。殘雪有餘峰。

　　九日

絕頂當重九。何由復問高。捫天能不遠。念友覺無聊。下視吾安敢。凌霜菊自驕。折來許可寄。插鬢任山樵。

　　藍長者名與雪峰大師並美其德可配給孤

施德尊西竺。神州一給孤。王封唐代爵。家慶富村圖。遺囑言猶在。法堂草已多。後賢方繼美。仍念雪峰無。

　　升山度元宵

山已隨仙化。誰開選佛場。從唐推小劫。禮塔辨遺香。燈續人間火。雲生月上光。生平幾登眺。此度較清狂。

　　對燈

那須頻顧影。入炤不勝情。髮白明非鏡。懷伸愧獨丁。破窗星已散。聯榻夢誰驚。曉發天涯去。修香助短檠。

　　遊桃源洞

此行非誤入。不復記歸蹤。葉艇初辭釣。花源已褪紅。僧無迷路恨。樵有避秦風。鳥道誰為鑿。神仙亦易逢。

　　秋夜同永中居士及來雲幻來諸子待月

花不拈吾懶。如何可破顏。拾題人事外。得句道情間。雲淨依秋立。山奇入夜閒。鐘敲殘月上。餘半在溪灣。

　　辭雪峰日寄懷王東里總憲

擬寄雪峰雪。毬門路不通。兩番雖覿面。千里但同風。夢卷煙雲外。懷伸杖履中。昔年王太傅。指缽定降龍。

　　從九龍入靈山寺

欲療煙霞癖。先憑佛祖嗔。臨奇應冒難。涉險在無因。三峽夢曾幻。九龍舟未淪。挂瓢山寺小。問法喜無人。

　　柘浦值筆山費明府貽詩和韻奉答

度嶺衝雲腳。晴風拂路塵。崎嶇非世理。蕭散任吾人。交淺神先合。機投話轉親。相攜推出處。家國與心身。

　　示休山

龍門無宿客。爾獨愛休山。忍俊看雲幻。安心傍石頑。蕨肥克一缽。茆短縛三間。不逐春風暖。寒爐古廟間。

　　立秋聽月

寂寂先秋聲。雜以微蟲鳴。遶砌聽何極。轉轉成淒清。仰天發孤嘯。怒者其誰生。扣所以聽者。月擊空潭明。

　　龍門山十二景

　　半山亭

信是來時道。忘來知幾年。澗分蠻暑外。橋度早秋邊。瘦策支還歇。枯藤斷復牽。躊躇當進止。崖背一亭懸。

　　九曲嶺

一歌登一曲。汗漫不為遙。逼面雲連石。過頭杖沒腰。竹疏生就懶。松老養成驕。鎖得溪聲住。流泉不可招。

　　石壁土地

伊誰懷巨靈。一削開青壁。老樹已栖神。岑樓方篆額。蛟龍信有門。狼虎豈無宅。樵牧所避趨。願言仗威德。

　　鸚鵡峰

名自何年命。凌風勢欲飛。無情能說法。有恨復誰歸。立雪懷西隴。披雲學舞衣。老僧禪定久。爾亦竟忘機。

　　積雪泉

洗出泉如雪。玲瓏石罅中。神功歸造化。古跡見宗風。照影誰無愧。論心我未空。難將妖怪膽。似鏡得含容。

　　釣嶺

霽色添飛瀑。山僧徙倚時。宜亭茆未剪。擬釣竹先垂。負命魚難得。直鉤人正疑。何如捲絲去。名利不吾欺。

　　千丈崖

孤危成久立。一嘯振崔嵬。鳥已銜花去。猿難摘果來。風雲磨歲月。草木避塵埃。小劫論初闢。龍門自此開。

　　伏虎洞

曠劫虛巖腹。乘閒幾度登。石頑疑伏虎。洞暖合居僧。不羡桃源好。誰矜避世能。更無煩結搆。隨意捲蘿藤。

　　瀑布

山無五嶽勢。瀑掛一天虹。雨過拖銀練。風回挽玉驄。滄洲歸浩渺。帝座復靈通。臨下登高者。翩翩氣自雄。

　　石關

石關僧似吏。難禁採樵人。恐趁銜花鹿。還嗔主樹神。淒清扃碧岫。離亂在紅塵。宰相無何宰。煙雲經濟新。

　　雜花居

偶搆藏經室。山推此最幽。雜花因聚散。野客為焚脩。變豹屯香霧。飲牛歸上流。當年李大士。棗柏味堪求。

　　龍潭菴

奇哉絕巘下。每聽老龍吟。鱗隱終難測。潭空不可侵。傾珠飛夏雪。激玉寫秋琴。上有尋源者。禪安活水心。

　　甲申除夕

逼近干戈歲。人間夢不賒。雪殘遮忍草。春信報燈花。談理何妨劇。推心未有涯。團圞聯友義。不盡在杯茶。

　　乙酉人日

硯拭隔年塵。尋歡一試新。羊朝剛積雪。穀日始逢春。屈指推前事。伸懷想故人。天涯多半在。記此最靈晨。

　　春杪得曹白僧居士詩札依韻答之

世路窮魚澀。難禁海亦枯。山空一病叟。藍載幾門徒。春月雲非淨。晨燈影欲孤。寥寥長夢裡。子得獨醒無。

　　中秋苦雨(乙酉)

一雨逼中秋。況當多難日。濕煙揮涕眥。薄粥委飢質。鼓戰轟溪聲。兵交迸岩石。月淹霄漢間。僧亦誤良夕。

　　除夕贈適園主人

是處靡寧日。憑舟去若雲。村深諸籟遠。別業一香焚。雞犬能無恙。干戈付不聞。未疑僧乍到。卻喜歲將分。

　　丙戌試筆

試筆先書吉。無文莫問奇。未堪銘座右。聊且命詩題。觀化臨池得。占眉拂鏡疑。志言俱有待。趨避總相宜。

　　元旦用除夕韻(二首)

春風初醞釀。曉色護新雲。園乃澹於古。梅唯爛若焚。履端端不俗。卜響響何聞。所願還明霽。乾坤豈易分。春與精華惜。寒香復凍雲。鶉衣僧尚結。木佛許誰焚。乍可離聲臭。殊難遠見聞。何期冰雪外。一徑小橋分。

　　過陸菴弔楚石琦禪師遺蹤

靈骨覓還無。晝清啼夜狐。殘碑摹碧蘚。敗塔禮於菟。大塊皆遺跡。荒村一徑蕪。徘徊青篠下。翻惜老松孤。

　　夜雪示定嚴

百物嚴身具。心從何處生。風吹柳眼大。雪打竹頭輕。啜茗推枯定。脩香集夜晴。雲中還見月。月窟更誰明。

　　螺髻齋(丙戌春居適園所搆)

屋如螺髻聳。斜倚高花枝。拜舞竹風細。飛騰魚浪吹。異香妍蘚徑。苦茗啜微思。儘力排春夢。仍歸夢醒時。

　　菩提山雲萍兄壽日

妄作彭殤語。如何舉壽觴。花枝春過半。山路晝初長。寂養沿流地。閒超離亂鄉。菩提果無樹。時至亦芬芳。

　　機山錢太師過訪華藏菴原韻答之

杯茗推名理。無能話別傳。懷深聊借問。機契豈期然。短棹垂楊外。安車落照邊。道人離合意。多半信前緣。

　　初住佛日柬三宜兄

翻思茆屋下。日用不多忙。地掃三苕帚。爐供一炷香。放參雲闃寂。請益鳥蒼茫。此意誰同得。詩成即寄將。

　　佛日十二景

　　向上菴

每從公事暇。便入皋亭間。結屋貯遐想。安心向上關。苔花寒古砌。天籟杳空山。更有通霄路。人何去不還。

　　尋本空禪師塔

持帚覓靈骨。雲波煙浪中。風生猛虎氣。草沒象王蹤。掃石石無語。問樵樵徑空。我師名自達。佛日豈朦朧。

　　黃鶴峰

仙人事飛舉。黃鶴化為峰。禪室開初地。明珠鬥二龍。雲深丹灶冷。霜重藥苗空。會取西來意。無情話始通。

　　渥洼池

渥洼所以名。怪石臥深清。學士言猶重。龍駒勢若獰。藻荇生古鬣。日月轉雙睛。聽法魚曾化。聞雷此弗驚。

　　悟道松

趙州指庭柏。明教種蹊松。掩映亭橋外。婆娑古寺東。驚心鳴竹翠。照眼露桃紅。觸處能緣會。言松悟亦通。

　　仙姑洞

曾聞有女英。采藥事仙行。髻挽山花秀。裙拖雲練輕。深違閨閣夢。秘養太玄羹。歲月藏來久。唯存古洞名。

　　石鼓亭

西蜀有靈桐。皋亭虛石鼓。張華試一鳴。佛日傳千古。杳杳征途間。淒淒問渡苦。只知山塢名。何不尋山譜。

　　蓮花峰

西盻入林杪。天中湧石臺。名虛偏有韻。形似復何猜。拔地一莖起。凌雲幾瓣開。法空云是座。不必坐如來。

　　別泉

在水必同源。分流是誰始。幾年穿石垠。一旦合溪沚。味別胡為奇。香芬未足美。汲之不可盛。性所使然耳。

　　龍藏

山將添物色。不耐隱龍鱗。頭角崢嶸日。泉源活潑春。靈通溪窈窕。遺蛻石嶙峋。追彼藏脩意。為吾擁護神。

　　龍洞

頑然大塊下。何物許玲瓏。洞口搏虯樹。溪隈舞籜龍。雨餘雲吐白。風靜霧埋空。秉燭遊人意。冥冥不測中。

　　松篁橋

橋上山重重。橋下水淙淙。已無車馬至。未許煙雲封。春老斜風竹。秋深細雨松。不因閒送客。誰續虎溪宗。

　　聞雪嶠大師訃

道大不容偶。如顛事獨征。憐時垂老健。易調譜新聲。菊綻秋光重。月沉霄氣清。一林霜似洗。山水謝閒名。

　　壁觀石影像(有引)

　　大師面壁九年。影射入石。儼如墨蹟。遠門首座。以續燈元走少室用紙描歸。眼鼻宛然。此非測度所能知也。格外提撕。誰是其人。

持來呈舊面。千里一何欽。不是三光影。分明九載心。癩腮癩石入。碧眼碧苔深。莫作尋常看。尋常何處尋。

　　五言古

　　雪後獨遊耿天台先生天台山絕頂

洗新青竹杖。直取台之顛。一步一遺世。兩腋雲翩翩。諸頂雪方霽。於彼何凝然。澗杳裂山色。途窮每願還。忽然響猿嘯。引藤躡其玄。一塢若天設。寒犬遙迎宣。人也居士禿。不佛復不仙。一宿理微徑。回首迷曉煙。俄耳躍而出。宛然空處天。周目渺不礙。晨星納袖圓。古跡鮮難覓。蝕以枯蘚錢。近代有先哲。以山得氏焉。脫冠隱其意。題崖撐數椽。況多浣其石。粒土俱為田。有岩可留月。有池堪龍潛。一葉觸其水。晴空噴怒涎。須臾雨漫漫。須臾雲綿綿。雷洞雷吼擊。風洞風盤旋。榜石曰試心。心散者不前。曰關曰了心。未了者何緣。吾欲挈同調力耕民其衣可以忘歲年。

　　投老七十二賢峰下

我鄉無雲巒。拳石乃如寶。所以五嶽遊。孤笻費鞋草。歸老西谿梅。溪與山相抱。七十二賢峰。朝暮可尋討。俗人不願來。願來幽士少。何處是他鄉。對此永為好。

　　題醉茶菴贈念庸菴主

意思道忽絕。醒極卻如狂。所以趙州老。一言千古忙。主亦何攸往。明珠嘗自藏。長夜棲遲者。寧辭驚異光。解酲既須酒。茶醉非荒唐。不息參尋客。長安在路傍。

　　再過橫山

越嶺問遠嶂。乃作平林行。松竹塞古路。幽尋邃隱情。苔蘚足階砌。溪澗何淒清。屐痕不忍躡。忍縱車馬聲。引策歷重賞。傑閣藏契經。鏗爾發鐘籟。深理超淵明。塵氛久橫絕。橫山所以名。

　　先是雪關禪師訂遊西禪不果華雨監院復同眾護法招余余至賦贈華公

生愛遊名山。心期遍區宇。無奈杖頭何。處處風霜苦。山隨溪水深。嶺入梵宮古。所以入嶺人。每憶玄沙虎。首謁長慶稜。蒲團破堪補。百鳥啼殘冬。單衫笑欲舞。地暖海風和。吹雪化為雨。雨石亦雨花。一喝定賓主。

　　庚辰夏杪天御鄭居士飄然來數宿而去書扇送之

雪峰亦人間。人乃不可到。有客騎天風。素影造玄奧。暑氣辭衣裾。寒雲信風掃。重岩驕虎狼。法窟恣荒草。我聞跫然音。一嘯輒傾倒。采芝作香糜。汲溪浣懷抱。懷乎不可留。指向來時道。

　　懷鴛湖禪兄(雪峰作)

本是故鄉人。同為異鄉客。客路何參差。一得復一失。得者全節名。失者信狼藉。蒲團補愈穿。毬門路愈塞。賴有望州亭。引領慰朝夕。每見非其人。中心轉抑抑。三界無歸期。唯期共加食。

　　沈槐庭居士生西實錄

人生浮雲中。昏昏長自蒙。智者覺其幻。一月光乃通。愚者逐于水。而尋來去蹤。非愚亦非智。問彼槐庭公。槐公豈無來。來兮水所宗。槐公豈無去。去兮水所窮。水性辨消長。月明隨異同。既已知時至。生方即有據。覺號口應心。貫珠手應句。嗒然喪其綠。倏然犯其忌。良哉去住情。示彼兒孫意。相將眼共瞞。一喜復一懼。親友亦見聞。何不玅于契。胡然爾為爾。胡然譽為譽。我贊贊槐公。槐公知也未。

　　武夷紀游(二首)

披緇廁水雲。願言羡肥遯。名巒信衲衣。奇嶮遍幽振。入閩胡為哉。三年僅一問。款款潭之陽。好友事玄論。買楫聯游心。復為春雨禁。從者亦累人。孤錫不容震。日夕連霞光。百里自囚頓。病逐霞氣生。一策夜中奮。明滅星影低。武夷乃在近。

巀嵲縱玄賞。游次不欲工。按圖非所願。靈絕情已鍾。手摹碑蘚碧。九曲歌晦翁。佳此善棲託。妙與仙佛通。層層捫仙掌。天游豈無蹤。雨氣吝遐矚。凝意開晴空。忽復雨如注。歸臥舟自從。雨復不為苦。被笠搜蒙茸。垂垂二三子。扶蓑頗未慵。指顧了不俗。歸記相奏功。(壬午仲春作)。

　　示范濟美居士

人生天地間。不知來所自。茫茫幾十年。去復何止至。試于二六時。反覆靜以思。思不出其位。下學以達之。不達世間理。安知出世書。回觀頂至踵。一笑當何如。不爾第二義。令勿信爾意。致身清寂間。看心當動處。勿遏其不萌。勿慮其不寧。常念夢裡身。與醒唯一靈。夢時非無有。醒已不能守。應知醒所持。至夢亦徒手。夢醒同大夢。吉凶人所共。誰能一體觀。趨避乃自重。攝心于一經。此乃避之精。攝經。于一義。此乃趨之明。譬之登絕頂。一覽小眾景。萬山拜其下。煙雲任馳騁。譬之臨濟水。濟澄月斯美。千江千月輪。得一無此彼。來知其所來。去復何徘徊。長空雲影靜。廓然心鏡開。

　　游五洩初渡

廿年游五洩。漁浦得初渡。臨浦江更幽。食乞秋田富。潮下魚蝦多。稚子泥沙臥。棲真寺裡僧。袖香踏江路。日暮肩輿歸。說法因茶故。茶醉人心醒。達者妙於悟。世界總不寧。此何獨安坐。奮此游山身。竟若桃源誤。

　　入洞巖紀遊

落葉驚杖履。發我十日遊。沿村正登穀。瓢笠資晴秋。積此廿年想。擬一舒雙眸。雙眸不足仗。張炬開冥幽。吁嗟天地裹。天外誰舉頭。復何幻空洞。索隱垂玄鉤。捫壁洗題字。闢荒追蔣侯。宅捨袈裟地。不下祗給流。挈妻裹糧去。千古何悠悠。往往踵其跡。深嶮安能求。或遇興敗返。或畢窮日搜。水隔深不測。小隙煙氣浮。忽忽附蛇鱉。忽忽委馬牛。百怪疑海市。黃昏開蜃樓。獨見天池徐。志怪詩尚留。不得袁石公。文章覆甕休。二子不可極。欸乃聞江流。我亦覓歸路。魂夢殊難收。五洩撥朝露。遊侶興愈遒。

　　端午後三日柏子持象田書至因寄諸禪士

孤燈忽自語。晨鵲噪重簷。復省夜來夢。有因豈無緣。苔扉向空寂。此際誰垂涎。或者迫於憤。或者發於顛。顛此乃為正。憤此乃為賢。盥沐禮黃面。幽事非空傳。剡上舊遊集。染思多象田。寶泉及蒿芝。清夢猶拘牽。草木澹生計。鳥獸深雲煙。一自飲苕水。忘來不記年。邇聞異人樹。結影枝葉連。枝葉所未貴。心腹奚相憐。心腹是何物。哲人玩其先。其所以玩者。勿謂玄復玄。言路不可繼。意思徒蔓延。明明一切境。逆順何淪漣。苦實不可逭。觸目溟渺焉。此時捫鐵壁。銅牆覷應穿。所以從門入。最上長棄捐。況當劫小濁。一覽眉鬚攢。丈夫別有淚。途窮呼蒼天。呼不再三應。響寄空谷全。神氣為虛化。斯理胡無嫌。試觀化化時。殊難洞源淵。如有所立卓。旦暮遇始圓。

　　壽崑石馮居士六十偈

我從寶壽山。來住佛日寺。不慣提綱宗。何曾唱玄義。攜笻黃鶴峰。翩翩挹仙意。忽逢檀施家。眉壽方開際。庭前多桂蘭。偕老有伉儷。百齡考會歡。五福箕疇備。貞下而起元。歸根而復始。所以耳順年。恰與圓通遇。如鏡與鏡涵。光輝自相契。處世世不羈。出世世無繫。周全乎兩間。團圞乎一諦。華封三祝優。岡陵半偈記。記復何所云。寶壽閒家具。拈出大家看。賢峰七十二。

　　喜嵌石澹然二兄至(癸未春作)

友道茲已忽。所珍良在僧。僧無情雲浮。耐久來遠朋。千里神自接。命杖何騰騰。閒林春正好。蘭氣不覺蒸。

　　其二

片言不易盡。杯茗不易軋。可以徵我道。不羨空盤桓。事存毫髮細。理進百尺竿。從此慎輕別。天海何足寬。

　　其三

舉論別無客。雨久愁亦安。採芝候新霽。貧計聊為歡。楚歌正楚楚。春夢方酣酣。但得每聯席。安能愧素餐。

　　其四

世界入小劫。骨肉亦星列。吾輩喘息餘。何以慰時節。平生空花交。還願空果結。所以憐我痴。我痴笑不歇。

石雨禪師法檀卷第十四(終)

　　(嘉興府嘉善縣聞子淨覺捐貲貳兩
　　　　平湖縣弟子陳智谷王智因
　　　　陸智元陳智遠趙智日各五錢
　　　　梅智果陸顓奉各參錢仝梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十五

　　嗣法小師淨柱編

　　詩偈三

　　七言絕

　　白蓮

輕雲新夏葉初擎。嫩蕊俱含無染情。雨過明珠千萬斛。臨風著意向人傾。

　　自笑

持梳不耐聊成禿。作佛無心偶出家。究竟不知因底事。也來隨眾挂袈裟。

　　重登黃鶴樓(有序)

　　戊午秋同葉西一蕊入南嶽從此過洞庭登岳陽險涉君山今葉西已作故人一蕊又棲遲舊里余因參黃蘗將遊眉山阻風復登一望愁賒不勝腸結。

轉蓬飄泊又經秋。情在那堪此再遊。明日洞庭風縱便。拼教不上岳陽樓。

翻空惡浪想君山。涉險乘橈共往還。何事殊途今日淚。當時談笑死生間。

死者難追生者疏。名山五岳更愁余。癡心終擬同禽向。肯使山濤請代書。

　　九峰送士遜居士還蘄水

暫離不必重為約。相聚何曾夙有期。歸去致聲真好友。九峰新得一相知。

　　送九峰三如行腳

多年浪子不還家。對此因憐客路賒。會得隔江招手意。送行茶是罷參茶。

　　拾枯

學個樵夫打個歌。無腔無奈興來何。牧童笑倒黃牛背。約我明朝早上坡。

　　同三宜法兄踏月過秦止于豹囊齋

鷂兒山下兩狂僧。卜夜登臨引瘦藤。犬吠豹囊齋上月。敲門喚醒讀書燈。

　　住香柏峰(六首)

石梁三度半生餘。山鳥溪花也笑余。擲卻破瓢拗折杖。吾心休矣卜吾廬。

斷橋殘雪猶迷路。幾片落花何處渡。溯流披雪得其源。茆菴一箇無人住。

初居積雨憩勞肩。山境商量勘老禪。一喝籜龍齊豎指。滿山雞蕨也擎拳。

打筍錯過羅漢菜。採茶開遍了松花。歸來撥火忙敲石。煮得羹成日已斜。

無端妄想不能降。種芋便聞煨芋香。想到鼻邊流涕處。更添三召也尋常。

休糧一味打黃精。無意飛昇腳已輕。五百頭陀邀趕供。不分遠近好同行。

　　答汪天如居士

殷勤積取十分閒。買得天台半角山。君欲住時須借看。清貧幾許在腰間。

　　贈南湖萬如禪師新築桐月菴

殘雨殘煙湖水隈。新桐為月遶籬栽。得閒舞棹乘橈去。等個人來問渡來。

　　宿雲竇閱默先稿

微雲拂月不知春。露滴幽香冷徹神。夜半細敲天外響。是鈴是塔是風筠。

　　負暄

抱衲重岩捫虱兒。不禁背癢喚沙彌。無端搔著虛空脊。說與傍人但朵頤。

　　答石梁陶居士索竹栽

欲空諸有維摩室。一日不宜無此君。數縷秋雲掃花去。閒庭月影任紛紛。

　　送正南監院乞糧

一缽千家自在身神通未及飽諸人應知牛首辭天供背負腰肩肯厭頻

　　看嵌石此間二關主於小東山

山亦愛謙名自小人俱尚隱共為關隔江洗屐遊如倦石指長伸羡此間

　　三十初度

偶來掘地覓青天㘞地無聲三十年直卻鼻梁橫卻眼幾回堪笑又堪憐

　　施茶菴

客到便請吃茶去趙州昔日嘴頭禪兒孫近代成狼籍處處為人種福田

　　大佛頂

峨峨佛頂覯何難解者須從腳下看更請撲翻千古鏡紅光覿露影團團

　　雲鏡行腳頌三轉語贈之

饒不出門亦是草遊情當下宜了了囊中惜取草鞋錢路債須防人索討

出門便覺草萋萋良驥偏為鞭影欺何似牧童揚曲去飽餐黃犢任東西

萬里無寸草處去死蛇滿路須迴避逢人急著早歸鞭共我開田說大義

　　挂瓢堂

林深忽見許由情身外能將長物輕道似未同耽寂寞尚餘風打挂瓢聲

　　和陳居士韻

當陽一曲落梅花冬暖三山草亦芽千古流傳無孔笛不逢知己自須誇

　　示禪人

天地如舟一水浮從來船子善遨遊仝人也解垂絲意誰是金鱗得上鉤(一水)

古寺雲橫徑不通鳥啼花落自從容僧心不是羚羊角只為時流逐去蹤(雲徑)

石巖如鳳自棲遲豈不飛鳴為待時翼未凌雲空掠掠銜魚白鷺上楊枝(鳳岩)

人人眉底眼橫空三際如何豎可窮獨許摩醯羅面上如伊三點異還同(豎目)

敲空作響不須疑擊木無聲亦可思曾信祖師親口說聞時用眼始方知(聞空)

悟得浮雲無去來道人於此眼初開幾時化作如膏雨看取龍驚動地雷(悟雲)

數墨尋行讀梵文煙迷霧鎖正紛紜忽然月出開殘卷彈舌橫眸舉向君(古梵)

日既歷天而不週葵心傾倒欲何求形端影向中庭直你若無心我亦休(葵心)

山隈髮塔雨煙堆昔日從空震法雷我到湖光開曉鏡宛如螺髻見如來(法雷)

有燈破室千年暗無法傳人半夜心若問度生誰易度木毬輥出任他尋(傳度)

枯木逢春花未開花開要等箇人來望州亭外重為望明月如珠出蚌胎(珠胎)

學道從來要素心軒窗無恙掩關深何時打破關來看欲上峰頭尚隔津(素軒)

玄路須知到者稀碧雲如水露華微千秋錫杖泉邊月肯與人間照是非(玄微)

非臺明鏡即無塵自古皆知面目新近代殊多抹胭粉幾何昧卻祖師真(非臺)

僧心淨即現曇花不負安身佛祖家但有木毬皆會輥悟迷何必隔天涯(悟曇)

寶筏何愁浪潑天為憐無主趁風船指開古岸無多隔只在當人回首邊(是岸)

生即無生悟未曾謾誇博飯種田能詢參百丈當年意大義分明上祖燈(無生)

孤情卓爾出雞群幽谷陰崖叩蘚紋風翮有時超物表此行寧免累浮雲(鶴凌)

硯田何似慧田寬喚出溈山水牯看耕破石田知寶壽祖師靈骨露巉岏(慧田)

摩尼至寶伴衣襟盡地人俱向外尋淨極瑞光遮不住真堪耀古與輝今(瑞真)

雪峰泉水應潮生一滴能諳巨海情是法本無高下路誰能自肯放心平(應生)

不鳴則已鳴則驚不修則已修則成會須啄破無明殼瑞羽靈毛賀太平(鳴岐)

唯有塵中作主人能知化外自來賓儒冠釋履千江月喝去浮雲只一輪(爾賓)

紅塵浩浩不勝情一念回光宇宙寧但得怨親平等看團圞便好說無生(寧宇)

欲溯西溪覓本源群居七十二峰賢浴開萬古瞿曇面石澗淙雲出細泉(石淙)

　　喜陳克一居士入山

躡屐呼笻挈伴遊雪峰堂上整三毬因而識得衣珠在用處應如急水流

　　祁德公季超止祥世培冒雨入山

剔起燈花仔細看曲談名理總無干交馳棒喝空山裏竹影敲窗月又殘

　　送敬愚法姪攜母歸江南

骨破皮穿事弁山天華叢裏每倫閒曾攜寶鏡堂前月照過東關送爾還

　　話月軒

月當圓處難為話指向人添指上痕意在聖經賢傳外一回親見始忘言

　　同浪首座應建州葛含初家信宿言及十年前先師亦曾宿此屈指三代矣

遞代沿流過建川相逢懶話祖師禪爭看梅蕊含初碧我愛千秋火裏蓮

　　飛來廨

誰為片石本無情飛去飛來主廢興憶昔梵卿隆宋世此番不逐野雲輕

　　雪峰寄曹能始居士

登幾重雲天幾重長年無夏那知冬衲衣一種高寒色山外憑人想雪峰

　　克壯方居士負高才秋試未遂欲棄去詩以慰之

選官選佛較疏親肯賺丹霞見未真及至見真燒卻佛不如留取舊頭巾

　　喝水巖

震威一喝響千秋何止泉從別處流多少游人猶不信翻山爭禮石龍頭

　　獅子峰

石如獅子踞孤峰霧鎖煙籠幾萬重一日吼教群獸恐爪牙摹捋弄晴空

　　如意贈考亭朱步紫使君

如意家傳上祖圖贈君老景扶高歌高歌切莫捶吐壺吐壺捶缺將奈何

　　考亭書院看梨花

玉雨香飛趁霽遊高人自起理茶甌靈峰溪古連書院千樹梨花千樹侯

　　遊武夷

虹橋斷板閣高巖非鬼非神可得參款乃一聲清夜分半空明月挂仙帆(仙船岩)

巖巖虎踞水龍盤吟嘯風生百谷寒降伏不煩仙佛力直教霞搏與雲搏(虎嘯岩)

十二樓頭第一宵城高不讓五城高相逢不復疑仙跡節節梯雲犯九霄(城高岩)

盡詫神仙也愛錢我來探討豈徒然披雲一解山靈愧散作苔文片片鮮(鑄錢岩)

石龍千古鎮長吟噴沫成溪八曲深中有老僧閒結搆萬山春雨和鯨音(龍吟菴)

　　武夷歸道

九灣三十六峰頭應笑披圖學臥遊老病不煩登陟力雨輕雲細一帆收

　　山居七首

採薇不足又採蕨山居那得貪嗔歇草鞋繩斷行復行大嘯一聲探虎穴

飄花過眼白兼紅片片香隨何處風幸自夜來春夢穩不從醒後更談空

當牖森森起籜龍未驚雷雨未成功一枝石裏夜斜出便擬臨崖學釣翁

幽居初見樹驚秋山上登山當遠游一覽不知天下小鏡湖隔岸曉雲流

夜詠秋空夢欲清西風故作短長聲寒塘曉起看搖落自愛巖松老不驚

白雲片片欲飛秋橋斷天台不斷流好友有懷誰到夢遠山何事獨登樓

身間橡栗滿秋林眼向人翻白轉深兩袖持歸珠欲瀉溈山千古一知音

　　錢武山太守過皋亭相訪不值寄懷

皋亭山似武陵山種遍桃花戶不關為寄問津賢太守再來應不怨空還

　　錢雍明居士以護法入皋亭因贈法號掌亭

談空亭裏莫談空八面春風入座中宿食事完何處去不妨別別主人公

主人無客亦寥寥聽鳥觀花暮復朝聞道主中還有主踏翻流水斷溪橋

　　贈楞嚴壇懺主(十首)

觀入微塵法界寬不勞心力得心安花香散滿全無物少室天台總一般

不將心去復觀心諸佛全身何處尋一色一香一作禮幾乎漏洩垢衣珍

解未圓通證未圓香臺遶遍話猶偏袈裟角上風輪輻撲滅燈花月一天

大時梵響奏晴空諸佛何妨影現中一散煙雲遍花雨抬頭子夜日輪紅

細和香土結壇儀不是其人不可依二十五尊同學侶善觀音響即當機

結侶登壇不等閒況當劫濁亂離間誰云法地曾無動呵護神工讓主山

春光周匝主山神繚繞風幡話不真一句伽陀無義語若云心動賺當人

經行坐臥在其中海印光生觸處通舉意塵勞先起客施為動轉未忘功

咒心熟處憑三昧三昧圓時賴咒心撮土作香香作土會須彈動沒絃琴

咒力功深願力深共將大地變黃金更轉黃金作大地了然無事昔時人

　　寄次升陳孝廉

桃綻天台劉阮心皋亭石鼓待知音神交不復論深淺論到神交言也深

　　香上葉孝廉擬裂逢掖樂搭袈裟謀予以書詩亦真切真慧業文人何遽輕天福耶因先以法號大夢喻而止之孝廉尊慈霞舉然後抽身入山飯牛上流風瓢挂樹非分外事也其他參究上乘衲不能更添饒舌即請質之大夢禪士

蝴蝶莊周兩未真回看總屬故園春至人無夢堪游夢哀樂難尋夢裏身

　　陳次升居士以桃花風雪孰寒孰暖為問因答四偈

桃花日暖雪風寒道在平常日用看看到不分寒暖處人生甘為眼睛瞞

桃花非暖雪非寒不涉春秋心已安燕去雁來緣底事當陽一問海天寬

雪風撲面一何熱日晒桃花片片寒豈是陰陽故顛倒不妨作句話頭看

沒風雪亦沒桃花寒暖教人何處誇撤斷溪橋復招手隔江相見話偏賒

　　寄橫山江雲叟壽

蒼松氣結紫芝香石老雲凝碧蘚涼久嚮住山知此意何妨更送引年方

　　示晴雲

青天喫棓亦奇哉多少禪人著意猜拂拂清風磨日月晴光不礙白雲來

　　募三衣

何故僧衣似水田檀那種福要豐年耕鋤不費纖毫力我搭袈娑汝出錢

　　募荳腐

供佛西天用乳糜此方唯腐更相宜秋收顆顆摩尼重磨水成舟點得奇

　　下雪峰坐古泉精舍適何道人索書偶拈一偈示之

閒居何事可思量思入無思道味長梅向寒岩將脫凍春回難挽世情涼

　　示趙淨塵居士

下地修行早已遲團圞眷屬好尋思從今識取為人本父母生前爾是誰

　　偶成

峰高佛日洞山宗成始因緣見本空明教重興支派正難將斷拂又成終

　　秋雪灘

昨日山中始立秋如何積雪滿汀洲風翻日晒蘆花白浪拍波飛趁小舟

　　七言律

　　答天目友人問行腳

別來君獨隱松關愧我瓢囊曾未閒先煮瀑花澆渴想漫移殘月照頹顏棒頭幾度辭黃蘗屐底三翻破博山語及雲門不欲語一溪風雨過潺湲

　　乞糧

靜侶星分已有年偶然雲聚柏峰前三間細雨斜風屋數畝寒苔瘦石田拄杖埋頭應自遣缽盂開口畏人嫌龐公倘未浮家去且結今生未了緣

　　訪盤銘弟掩關古廟適聞昨夜破關入小天荒噉筍去矣

廟古爐寒澗草香有扉慵掩護雲光扣門殊愧言辭拙飲水寧甘杓柄長髮不剪除真抖擻詩非摸擬舊文章狂歌昨夜破關去筍欲參天上小荒

　　為得山林農部五十壽

機前殊不少知音把臂於君語更深忠膽暫從林下碧香臺曾向夢中尋籌剛半貯滄桑室杖每雙懸緇素心驗取若耶溪上記疏通洞水正如今

　　答昌基陳居士來韻

一曲春先已落梅為誰搽抹強登臺旗峰未展機如電鼓石方撾吼似雷香啜數甌茶盡醉光吞萬井月初開夢回卜夜成多事銕笛敲殘惹鳳來

　　游勺菴答雪澗禪士勺園居士原韻

三千里外是何人擬易疏渠擬易親妍醜許誰窺寶鏡淺深容我探波臣澗猶凍鎖雪峰遠園已春回勺土新看到落花思結子不須梅熟齒津津

　　靈峰見雪

酒斝茶卮較異同老梅吹瓣又春風犬聲似豹驚山屐溪勢如雷驟玉驄蕭寺歲歸閒倚磬賢關讀罷冷欹桐千秋自許尊凝靜對雪長懷到剡中

　　雪中補壽朱步紫使君七十

薄雪沾松鬢欲垂考亭文業信繇誰才推玉枕談名理又索靈峰補壽詩上國懶呼鳩似杖沽村嬴得醉如泥歲寒不倦尋遊履共攬煙霞接武夷

　　壽京臺王光祿六十

共乞新秋巧月涼朝餘瑞靄為稱觴呈將延引芝苓術品入氤氳鼎鼎香言不慮深於耳順交非云淺則情忘雪峰若是前身我檀越當年亦姓王

　　遊溪山寺

橫拖拄杖入溪山博得同遊半日閒話到中興黃菊綻摹開斷碣碧苔斑機鋒欲解東坡帶公案須參佛印關茶罷索書留偈別塵勞有路又思還

　　同公履次倫二居士遊龍潭

蛟戶風迴度石關此番恰值遠遊還搏珠反擲當兒戲屑玉飛空似等閒不為詩人消渴想亦應於我破頹顏情知世界紛無緒何事歸山又出山

　　守歲得歲

爐灰消盡不勝寒又向循環覓起端鄉國夢魂星散散水雲骨肉日團團香憑梅蕊開詩眼法禁椒花入頌盤彈指剔翻燈是火無邊憂喜不相干

　　祝香幢兄六十壽

一灣蘆荻一溪煙一箇菴頭一指禪春信鷓鴣傳語外生涯黃葉止啼邊風高檇李心先醉聲遍胡笳耳不宣試問阿兄多少壽趙州還有半生緣

　　登拱宸橋有感

為問甘泉學避兵鄉名調露正秋清人煙已逐浮雲散烽火猶連野燒明身在茱萸囊且佩籬無黃菊把難盈登臨雖有津梁在欲遠塵氛傍禁城

　　居山

雖則深山亦不寧草衣木食尚堪撐古人為道尊清寂我獨偷安避戰征呼吸光陰真可惜死生大事豈無驚曾聞有片閒田地得者方知不染情

　　七言古

　　寒食懷葉西眉子

寒食食寒食不得陰窗淒淒暗雲逼四野風號薤露悲白楊酒空鬼雨泣千古如藤一握愁慧刀欲裁提復休桃花峰頂(在匡山葉西塔于此)琴溪裏(在古歙為眉子歸安處)臥碣沉碑未易求

　　答曹白僧居士索黃獨

住山人堪辟穀山尾山頭種黃獨日日時中煮一枚額定一年三百六西風起一朝霜家家門口稻頭黃山居我亦秋收足松鼠牽藤落子香北鄰老病初好裁詩寄柬頻相討杖頭掘起雪絲根大者如瓜小如棗呼童子聽吾訣莫著油鹽火須裂送與主人親口嘗氣味相投再來說

　　再過江陵訪蘭友居士哭眉子葉西二法友將辭遊峨眉二友是丙寅秋同作于此

君家黃山下別業楚江頭一帆縹緲三千里來往常為雲水遊我亦生平耽此癖十載飄流再經歷徘徊指屈社中賢此日惟君款瓢笠荒園流水便河橋要離隔岸紙錢標淒淒風雨當寒食懶上幽魂似可招多情有約追圓澤相逢那必三生石木供綿綿如有神欲理愁腸向誰泣景物依依情總關無寥辭擬上峨山峨山峨峨不忍攀三峽猿啼路幾盤

　　活埋社言志(并序)

　　往閱高峰錄至掩死關處畏其骨幾欲退還及遊天目登千丈崖履酸不敢上謁中峰活埋菴讀紫柏大師題像云自古名高累不輕飲牛終是上流清吾師未死先埋卻更向巢由頂上行因愛二老之風并愛其山得一絕嶮居之二易寒暑以侍師歸江南初沾法乳即叱余遠遊復適楚久之忽聞師訃奔喪歸與田園二兄言舊聚行腳事深慨道法零落有意續活埋之燈見余同志即欲結影恐香雪未深邃意得更入層巒共我一坑埋卻比余有天台之興偶得香柏峰頗寂故駐錫遲之今處已定志已決侶已集田兄囑余敘活埋之約余謂活埋何約第苦久長難得人耳略請各言其志以見終老之懷不同志者不得入社他時或有岐路借意龍天忍俊不禁者不惟永絕交遊北山當更有移文在也。

半生山水固耽神博得身貧道亦貧潦倒自甘成廢棄骨頭那許埋紅塵中峰昔亦患此癖幾度欲埋埋不得其父高峰抱枕眠撲然一笑成狼籍慚哉而我何人斯敢以其名契所思所思未遂在佳侶頑鋤拙斧今相知相知不必忘我你你去搬柴我擔水好在無心唱一歌舉起钁頭齊和取翻出春雲鳥亂鳴飛花不向水流輕本色自超諸隱逸肯使華歆笑管寧靈雲悟桃香嚴竹遺臭累人空碌碌何似衡山芋子香千秋糞火今猶熟但得團圞志不遷蒲團破爛補教堅開轉杜園還杜田那管十年廿年三十年

　　同嵌石遊石梁下寺和壁間楊脩齡先生韻

瀑聲雜雨聲愈惡新霽攜笻攪雲腳雲飄微風吹瀑花散入脩篁翠盈壑玄龍化石眠橫空欲跨擬心那能著應供人歸瀉影輕巉嵈錫響從空落三度何緣我得遊結鄰更許甘貧薄有時耽懶依重岩不禁爽朗憑寥廓寒拾風流不可忘挈侶登臨願如昨偶一行吟句可書空山毫楮何從索清磬一聲分下方寒濤面面迎松閣泉石何曾非舊時何似翻翻成旅泊杯茗悠然客氣消主亦忘懷心自諾

　　再和前韻(有序)

　　辛酉春偕吳翰生曹一蕊遊有歸邀白僧同投閒散之願余時已肯之今余與嵌石結居二載音問絕聞亦可念也適有僧歸新安書此寄懷。

意趣不佳神亦惡三日芒鞋懶縈腳士夫胸貴五車書山僧秪愧無丘壑隔院苔荒仙逕幽石枰花影空相著徘徊可憶爛柯人悠悠何處星零落洞口殘紅如餞春涼飆忽贈秋雲薄信是高巖暑不歸披襟一嘯何清廓課程且喜定登臨明日斷橋華頂昨枕瀑石梁今夕眠靈蹤五百堪須索都來不出魂夢中認是曇花羅漢閣萬里郎當到水雲駭目那能暫棲泊煩歸傳與有心人回首看看全舊諾

　　送即念西堂歸小天荒

送君歸住茆屋有好茶有好竹溪聲久不共人語拽杖莫驚山宿鹿梅花開須早來天華隨意點蒼苔人生韻事春風足放個小舟山陰溪上回樂已哉燒卻茆菴請不猜

　　贈懶散蓮花菴掩關

大地一關房知音不少關房一大地識者偏多若論懶散分中兩俱不涉雖然直得蓮開臘月滿湖香須記天華舊風月

　　警侍者淨地

住山好住山好犁鋤放下三餐飽枕石高歌帶月眠犢兒不喚歸來了我無端你何緣打起腰包出翠巖又道不明生死事挈錫持瓶願頗堅瞞卻母辭卻父父送子行三五步忍淚千行無可言子若修行來度我破險浪驚長江眼眼紅塵非故鄉戒基不築隨流去他日如何架棟梁起五更睡半夜吃飯穿衣是什麼冷灰煨荳熱將來爆地一聲真痛快急收裝歸故里雙親一見愁生喜不羡人間衣錦衣逍遙舊日閒田地

　　示空諸

既空諸有復空諸無空諸又空雪點紅罏紅罏雪花偏潔不逐春風輕漏洩掀起眉毛問是誰屈屈掉棒打月

　　贈道興關主再住錢塘

錢塘江上結茆處先師親手栽楊樹一點千秋利濟心幾度海風吹不去豈少天涯弟與兄惟君已去還來住不負先師囑托因茶湯冷煖隨人意越水吳山來問渡天華龍華兩條路雲門道法似中興憑君指去無差誤

　　示謙光重住小天荒

天荒未破雲蒼蒼天荒已破水茫茫水冷雲寒人去去蕭蕭瑟瑟仍荒荒汝其復住無多事離披草屋因風拄東斜西傾沒可何添新換新隨他去不雕不琢山之靈一丘一壑僧之精倚松倒影碧潭靜清宵要使龍吟聲莫遣春雷知所止龍不隱鱗真可恥我亦當年學住山住不慣時看樣子單丁結伴依穴巢草衣木食耕火刀罵風搥雨暮與朝而今博得徒勞勞汝其汝其無以我謙乎謙乎光乃超

　　題悟衡手書華嚴

佛豈不知不可說最初三七何饒舌小聖當場啞復聾微塵偈秘蒼龍穴菩薩名龍亦可疑入宮探討知時節從茲傳演紛紛然畢竟何者為華嚴走殺芒鞋瞌睡禪問著葫蘆口向天何如深掩破蕉菴脅不沾床信筆參十年銕坐只尺龕如無所獲寧自甘顧我眉毛何足惜忖彼之心之所宅須彌可握海為墨贊彼東南指西北以彼之心擬佛心佛心擬經亦如惑我贊鼎立于其中任人千古空思測

　　祝吳真人(靈峰伽藍)

三月十五真君生九十六歲真君死若將生死見真君靈峰未識伽藍主靈峰伽藍今若雲不護不法凡愚群論其有禱必有應不擇良賤唯真君曾聞真君寓此像潭陽敬之負之降兩地相爭莫可何聽之溪流溯流上始知真君護靈峰隨緣赴感施神通我來寄錫非無謂掃其塵坌修其宮為其辨出茶酒味悟比純陽了無異世人只聞醉洞賓不聞曾受黃龍記從今了此生無生覺得趙州茶有味緇素相將獻一杯神通便與靈峰契

　　示省一

省得一萬事畢稍不然勤旦夕東若安西可必祖師意最省力柏樹子莫忘憶信手拈當面擲

　　為靈韻禪士題不借居

說即不說借即不借打開袋盆傾瓶瀉結卻口木枯花謝閒言散語盡期無至道于中討甚價有人來討草鞋錢豎起拳曰借不借

　　訪雲屏兄於菩提山

絕頂結屋矮亦高海風吹老松枝驕養性不令雙眼縱紫竹遮窗不剪梢每當靜夜枯定起愛聽松濤連海濤客來躬自為桔槔汲泉煮茗翻山腰七間僧堂不肯住孤峰獨宿何其勞我來話舊夜扣關開門一笑掀眉毛

石雨禪師法檀卷第十五(終)

　　(嘉興府萬壽菴智耕施貲一兩淨行淨戒各五錢智古三錢薛鳳岑成筏吳佳道顯道聞淨雯潤凡心賢等上
　　　　　比丘尼炤真慧光寂空內音各二錢五分仝梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十六

　　嗣法小師淨柱編

　　序

　　香雪遺稿序

　　昔大陽玄將入滅思無可踵其跡者作偈并頂相革履及衣寄托浮山遠偈曰楊廣山頭草憑君待價焞異苗翻茂處深密固靈根遠受之一夕夢青色鴈曉起得投子青符其夢大陽一絲復繼皆遠之力也嗟乎具足兄與余同出先師之門各天一涯聚首未幾忽言長別亦以如意法衣法卷寄余曰香柏支峰秀隨緣折一枝花開香雪遠何必異苗為蓋香柏是余棲懶處也比讀偈時屈指其門所遊處者為予默靜即念現子數子三年來俱周旋其間余非敢暫疏其意也今結制天華仲冬無嚴寒盤銘弟輯余剩語得香雪錄共謀入棗將落成索敘於余余曰此吾未了事也遂欣然點筆即擬聲鐘告眾曰道得即今句子即入天華一數道得過去一句即是香雪一流余肯以香雪作異苗觀耶抑非異苗耶請看看若耶水逆流了也。

　　雪峰語錄序

　　古尊宿剩語如雪峰者殊難多得但其間趙州不肯處至今疑賺殺入若不是個裏轉身具一隻眼未易望殘蠢而津津也得山林居士以入道因緣紀號於雪峰夢裏雲門先師奇之將謂拾得寒山同時說夢居士亦以夢身奇緣不忍忘卻雪峰法脈輒尋諸簡編獲玄沙稿請序於先師然猶以未行雪峰語為悵耳偶從雲水拾全帙欣未曾有書付剞劂政山野抵西禪日也適問及雪峰語錄居士躍然曰何緣奇若此因備述前話併夢中景索予弁言竊謂居士夢入雪峰見的是紫衣羅漢胡親到時面目儼然而衣煥金色脫無主僧說破未免覿面疑生則是錄也雖現成古板在乎眼底一新亦須另著一番話會庶幾與雪峰親相見乎顧所喜當年原夢於先師者今日夢破於山野矣。

　　汪子野山中樂序

　　樂有世間出世間世即身口家事眷屬入山林為清出城市為濁以未參樂地樂實苦也出世亦然以既參樂地苦實樂也樂地者淨土也境緣殊勝也境勝則觸處皆樂無退轉繇也此以舍受言也現在何如一心不亂也不亂則境不能動謂之有主主為何六字真言也即此六字逼塞虛空雖身口等滿前如子龍挾真命天子直破重圍而致坐平也然則禪與淨一乎曰禪無著力淨可著力也抑有異乎曰禪從無主而得主主即有仗忽問正睡著無夢主人何處則真主現前而不識必欲死關遇緣方識識則安邦定國矣淨從有主而無主無主即空寂故目前法法寶花行樹而不覺必欲親見彌陀而後回入娑婆回入則安邦定國矣一異之義如是然此一絡索何因因吾友澹然與子野汪居士交喜居士之為人嚴身口以持戒儉家事以供僧對妻子同梅鶴以閉戶為深山乃深信淨土而不毀禪并其著述視予予則不啻搔著癢處矣余愧生不諳音律見人歌轍喜喜至忘倦故詠居士之作不覺雲興霞舉雖不合韻而七十二賢峰皆響轉憶寒山詩謂入夜歌明月侵晨舞白雲居士足以當之謂焉能住手口端至鬢棼棼予足以當之即此歌舞生則定生去實不去又詎可與愚者道。

　　南明禪師語錄序

　　昔彙雲門先師稿有無趣無幻二大師語錄序其中稱趣為仰山再來稱幻為臨濟直下兒孫無趣克家之子乃知南明大師為幻之嫡傳也余初參雲門即入龍居禪席值南師首眾重蒙提挈一日遽問曰一念緣起無生超彼三乘權學等見阿誰緣起有生耶師與一喝余時茫然夜坐單後過數炷香如彈指頃始知有做功夫事南師之力也時同席有玄微兄者又為南師嫡嗣及師遷化余在山水中每遇玄兄聚舊即以大事為問玄兄以病自謙遯名匿影余住雪峰嘗一接書問再接偈言知己住持普明矣迨余遊汀州遣禮招至欲行古道遜余上堂余復邀眾檀護迎請陞座堅執不允故勉為結制竟成賓主焉話次復及大事即頹然示疾余日斷橋倫一脈至兄止耶曰不然脫有可兄意者能指出以相示乎余唯唯即索南師源流并斷橋倫歷代付法偈及語錄一卷莊讀行狀益知居常孤潔不肯輕展鎗旗竟以退託終其身故余不得不憑贓揭出使人知斷橋兒孫猶在也。

　　和栯堂詩序

　　凡和詩者不超原唱不若無和此余於栯堂山居幾搆而幾閣筆也茲讀鴛湖兄所和如啜蘿岕於酩酊令人眼目一新實稱老手近代禪講集必有詩詩必有山居多屐不食丘壑杖不飽煙雲縱描寫十分何異矮子觀場而因人啼笑哉鴛兄一生肥遯全節避名故自比於龍山之菜葉黃牛之橘皮其高臥何慚哉急付剞劂以代招隱。

　　度親菴序

　　孝有世間出世間世間資身出世資神世間資存出世資亡世間資近出世資遠為人子者若不會遠近存亡身神為一致而超然於世出世外者何足以語孝哉凡有身者必有心有心者必知身之所從出有身而無心異類也有心而不念身之所自者夷狄也能知身之所自即知有親有親始有本有本始有末如樹本生枝葉仍受雨陽以資本未有暫不資本而能枝葉婆娑以蔭覆於人也外道有忘身離念耽空滯寂者佛必深呵痛叱此不以無身為貴也貴有身而知本知末本末不離此人子所以不可不孝亦必不能不孝也雖然永言孝思世有幾人嗟乎此儒之追遠釋之薦昇道之祭祀不撤可不嚴整痛志不忘耶古航師倣武林度親菴事菴為葛屺瞻公舍宅供佛中設接引彌陀旁設上中下位不論富貴貧賤僧俗男女各以宗親牌位羅列香花六時佛號鐘鼓晨昏主其事者俱精律衲僧至今遠近繕紳士庶咸欣然從事謂度親第一義諦此余發心欲隨處舉揚於古師之先而行遲於古師之後故一展師疏愧喜兼抱敢不合掌敬附永言遐哉古師也既已超然物表何患親不可度而猶深體佛言佛言二親最神也最神之言智者參之則度親之舉將見爭趨競赴而梵宇輝煌殆不煩神運矣。

　　鴛湖禪師語錄序

　　近代禪宗多旋蒸熟賣且向人曰直待龍天推出語此太平話耳斯何時也敢栖隱耶初聞亦覺心爽更二十年彼此悟者皆是也三家村土地廟點心舖子唯恐不售甚至挑糖擔子敲鑼上門換亂頭髮鐵釘者又不可勝數欲求如鴛湖兄東躲西逃避名全節曾不一二見其又患斷橋脈微實當己躬林下水邊炤影珍重故其器之晚成不期自貴余下雪峰以富沙之普明招余開法余亦為撾毒鼓推出瞎驢拈五位入三玄絕無剩少及輯南明大師語錄敘之知為臨濟二十九世孫鴛兄即踏翻船子法嗣如夾山者三人錄師遺語過寶壽請敘并塔銘憶昔雲門先師敘無趣無幻二老錄則今日之敘又敢以不文辭耶隨事寫神庶使生摘之流與分洞分濟者一醒春夢其中奪食驅牛雷奔電掣當有如張無盡者點出金剛眼在。

　　嚴無敕居士山居詩序

　　詩中有禪者唯奇幻絕人非有關於性命也道人之詩不真玅悟必多雜蔬筍氣易令人作嘔無敕老居士因病得閒日叩大事因緣融文心為禪思和唵㘕山居詩語語遒邁復多警人心意如流水細聽看念斷非老於林下聽水二三十年者烏能至是哉此真詩禪也。

　　陳默公居士詩序

　　泊舟苕上寄宿溪庵曉窗炤雪人盡稱快快應候耳默公在座歌落花三十韻一助飄瞥憶曾補落花廿八言不因學士遣黃州彭澤先生醉未休懶向春籬數狼藉誰知依舊可憐秋殆補菊花也擬更補雪花飯香催供而止。

　　香幢兄山居詩序

　　香幢兄代先師座余亦得次僧倫頗稱交契及兄分化檇李真得兼宗說於先師者每托病韜晦結一指菴吟詠水邊遠絕四鄰若深山谷余亦為名山累了無定蹤時法門既碌碌矣兄自若也余適楚歸同鴛湖兄訪之鴛居桐月衡宇相望氣味相類余自顧覺形穢焉及僭主天華顯聖住寶壽入閩歸法門更碌碌矣兄猶自若也每一興懷得不移我北山亦既幸矣寒松顏色敢冀復青耶客冬作三泖遊取道一看話舊而已茲主東塔復得披襟領契已出意外更出平生法語詩偈一字一珠讀不忍置因以山居小冊序梓以鴛兄稿成余亦得董其事耳聊志歡喜敢讓不文。

　　記

　　上虞寶泉寺記

　　上虞寶泉寺去縣南五十里建於唐大中七年咸通六年賜額寺南為南寶村隔飲牛溪數十武渡溪北折里許即寺溪西三里即剡溪可通竹筏雨過溪深則大帆乘潮直泊山趾緣溪東南二里曰牛步以昔為白道猷騎牛入山處牛隱其地有牛倒形跡江公亮詩曰亂山深處隱招提古木層陰白晝迷好是道人岩畔月夜深清照飲牛溪此指其膚近者言其前後在望則覆卮東山兩俱為靈運遊樂處若夫雲連台嶽波接海濤梯寶泉頂𩕳一覽而盡寺之興廢自唐及今不知幾幾予庚午年入寺時聞諸鄉老曰數十年前寺經大廢國產四百餘畝古冊尚存至今俗呼為和尚田竟為居民所有指舊住僧仁賢曰彼重興時僅復山田百餘畝又以鄉宦有圖風水成訟後廢去復指寺前梵宮池白蓮曰此種每年間發居民無知侵為稻畦今師來復睹此花之盛且欲卒仁賢之業則仁賢之功不虛矣詢昔賢名氏則曰有白禪師住此不知何許人因憶公亮詩亂山招提之句知其為騎牛翁無疑也寺有古觀音伽藍二尊是守道場主見侵害者輒多靈護古磉石板山門石柱舊跡此不繁述考諸新誌款只有三誌叢林則有建寺賜額及廢併事誌軼事則有大和中鄭註在寺出身事誌山川則有白道猷從此入山事新誌為神宗時邑侯大聘徐公所修故凡誌廢寺概以國初目之其過於略可知矣抄冊又以寺產易為舊田其故又可知矣有心此道者深念國家多事未暇及此則新刱庵院不能無故宜以此不朽之跡主之庶使諸方衲子有所歸佛道有所賴即國亦有所補也因記之。

　　復寶壽泉記

　　戊寅初夏彌月不雨泉井俱涸飯頭西土者引鋤覓源直入主山後澗掊棘裂石迸沙而出者三其次者已似兔兒梅花虎跑上者筧痕尚存知其為五百年前所銘寶壽泉也味特香潤土人相傳飲者多壽蓋指此耳諸禪侶爭以偈呈以美西土之勇焉余乃向疑井在懷遠樓下其陰重易使人病即室後小泉雨過濁不可煮茲得此知井上之銘皆後人衰相不求源而源愈沒矣今當填井廢小泉移銘以復其源俟夫有福者來他日千缽盈盈即真石田再世也諸禪侶其深識之識畢大雨三日予復為之歌曰入虎窟探蛟宅棓棘烈荊身不惜虎跑錫卓何足奇頓令鋤齒生津液閣下井室後泉細品情知味不鮮不似厭常新可喜尋源意在石田邊竹苗枯秧苗死山下人家望雲駛一雨三日誰之功能令枯者榮死者生夭者壽病者起吾聊以徙其碑復其古記其事而已。

　　銘

　　調象菴越山兄塔銘

　　向上一路千聖不傳卻之不後引之不前所好者道進乎學也才既吾竭恩愛自捨越山崢嶸實稱其名朋來以樂未免於情縫掖思裂髭髮思截會稽雲門中有古佛挈侶辭家嶺出仙霞不惜腳指卻笑玄沙登雲門堂遐契於夙擺壞金鎖香象躑躅葉落思根酬及至恩還鄉一曲友誼復敦鼓山靈骨蔓不可覓禱於北林舍利湧出建宰堵波結茅於窩通霄古路剪藤伐蘿虎窟狼窟百廢始葺遙迎博山躬為輔弼溯流建川盟結死關老矣瓶窯指畫其間復歸屴崱調象為適象王回旋度生事畢有塞優婆仙陀純陀永佩遺則塔樣峨峨我銘其上不幾點污。

　　林孔昇居士旅菴銘

　　二界旅泊賢愚共處吉凶係焉趨避取與爰有居士結菴以志占旅之易在九之四良哉至道惟嫌揀擇素位之思安往不適。

　　方竹拄杖銘

　　內法於天外法於地以禮節之逢場作戲。

　　拄杖銘

　　迷為彼用悟則用彼兩端忽超此公之旨。

　　其二

　　山無高下水無淺深窮玄極奧資爾行吟。

　　碗銘

　　虛而能受應量無咎飯食已訖勿存窠臼。

　　龕銘

　　天地一龕一龕天地因堅固物置不休器死埋則同生埋則異生死一如離出入際。

　　跋

　　寄浮法師手書華嚴跋

　　寄師以親老不事遠遊甘隱法華山塢於織履之暇書此大經點畫從虛精孝思中流出故嚴謹之氣開卷挹人觀其軸終愈整使龍樹當時以上本品偈傳誦人間寄師見之或未以為繁耶昔子瞻謂顏魯公書雄秀獨出以其精神蓋有感於以死赴國之時也而寄師其嚴謹獨出者歟。

　　心海師數珠七翼跋

　　一集春雨古澗流香究其所自費我商量提起數珠舉似亦易欲理其由與水何異座有耆宿胸自淵博尋流得源其書可讀嗟彼世人日用不知今也百八顆顆可思或顯或密深入理窟如雜寶叢無所不攝讀罷聯末雨歇花芳夢亦就醒枯木欲狂。

　　嚴印持居士日記卷跋

　　記功論過凡有心者俱可能之至於無功之功無過之過俱不可能也今居士日記大半從本地證得所書師友法言如人飲水冷煖自信自信信人何過之有哉無過無功則孰曰中庸不可能也我故曰居士能之。

　　唐祈遠居士所蓄關虛白山水圖跋

　　以見山忘道之說遂廢幽尋者此俗子也何足與語道嘗見袁石公有聽水無蕩思愛山無熱顏之詩何止深於山水亦能深於道矣余行腳時於山水不啻如頭目髓腦南嶽匡廬天目黃白台宕出入瓢囊者二十餘年然亦不費苦參而轉煩惱作清淨如明師如良友然邇來嘗以湖光溪色遠嶂平林指點向人以振西來祖意人往往曰吾因是而見道矣忘山矣我亦曰此俗子也何足與語山水今從江南雲門遷居閒林寶壽山坐七十二峰樓上戲作趙州水法間以子瞻枯木竹石綴之至苦無知己忽祈遠居士以關子圖索題開卷三丈煙雲吐納不知其幾千萬里長江太湖石山曲折種種畢具兼讀後跋韻極可稱二絕遂書此於卷端請視諸知己我衲輩尟知此者知此唯徑山雪嶠師耳雪師見此定當點頭曰此三絕也。

　　真歇了禪師碑尾跋

　　物不速朽曰金與石金石匪堅以示靈宅靈之起伏人之賢愚得人則引失人則漓爰有禪士字曰虛量諱曰慧明能起塔樣塔既祝融銘亦丙丁遍告同志數年克成一字一句無損無益我為合掌以記時日。

　　省眉禪士書華嚴經請跋

　　拈來皆是用去無疑無內無外孰能辯伊一微空處眾微若為譬如春至花敷枝枝一枝受暖萬木依依秋風葉落歸根何知人之履踐七通八達是大丈夫兩眼斯豁具大總持無所不攝嘗海一滴識全海味會全海波歸一滴義只在毫端變幻無際作如是想書經有地雜花榮榮菩薩寶髻髻中明珠書得也未。

石雨禪師法檀卷第十六(終)

　　(嘉興府香萃菴等雄捐貲壹兩
　　　　東塔浮璩　祥符普聞　選勝淨儀　法華寂涵　楞嚴海坤　各五錢
　　　　照內牲鑑各參錢普忍淨照　各貳錢五分)

　　(紹興府天華寺智孝五錢)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十七

　　嗣法小師淨柱編

　　疏

　　裝大悲像疏

　　示菩薩身影現婆娑眾生心量種種自訛如千江水千月隨波大施小施福女福夫所以莊嚴手眼不可無如是之多。

　　裝地藏像疏

　　勝奇賢侄為度母故誦地藏經見聖女救親因緣即發心裝願王聖像復思人人有母吾安得而盡度之欲即此一尊結普利緣乞疏於予予諾之久之無隻字又久之復無隻字別曰行矣又復無隻字余自笑曰予豈無母耶予豈不孝母耶予豈不信有冥苦耶予豈信而不願入耶何鈍置若此適三宜兄在座笑曰作疏已竟予亦大笑索筆疾書曰。

　　明珠晃晃金錫琅琅是幾許短是幾許長人人有個地藏王何論貧富兼存亡色身金身一任裝三宜兄曰咦。

　　重修大船砌路疏

　　持地菩薩因平地而得平心雲門先師因平心而得平地蓋先悟後修先修後悟之謂也余忝繼踵天華欲重修大船廣運沙石補其坎坷固其隄防使代代平先師之心年年平持地之地願施者勞者與天華共成不朽之業雖曰末法三災難逃定論獨不聞有妙莊嚴路一門超出者乎。

　　修寶泉寺疏

　　古虞寶泉色味俱佳源流不絕故古人以此名寺柰久經廢荒僧多散去今衲輩偶爾雲留擬疏其源通其流欲使盡地人尋心地流者易得其源耳今在著力之始能有一助鋤鑿於其間者他日寶泉遍地流香煩客一盃清涼熱惱其福利有不可思量者莫道山僧以境示人好。

　　活埋社募藏經疏

　　藥山看經祇圖遮眼離經一字魔言說趙州轉藏只解遶床依文解義佛冤家社結活埋經師經論師論何關數墨尋行田開大義參實參悟實悟豈類死灰寒木宗通處管取山神難著眼說通時從教頑石易顛頭。

　　募三教方冊疏

　　為學日益為道日損此齊運之語也各見一邊者遂成偏僻殊不知日損即損為學之益日益即益為道之損也果以廢學為道者豈孔子十五志學於中盡廢其學而平至從心所欲乎以余論即為之廢學亦可也第廢學之學不易為愚者道耳古靈欲擇三教中所堪助道之損者而學之當以我語俟諸中行君子或不無少助山居之高志云。

　　蘭芎山募藏疏

　　蘭芎秀發壁立江干善接一方總歸三寶然三寶雖一體使人知有佛而敬僧乃法寶流通之力也能流通者似又僧尊奈何近代僧多口受口受則疑誤後人此蘭芎主者所憂而發心募藏之所緣起也募畢當大開閱藏道場使一方生正信驅邪外備倫理人通途知三教之大全知自性之本有此本有之法佛不能宣僧不能演吾故曰法尊。

　　攝心菴𮘗華嚴經疏

　　攝心菴古名清溪雪師蓋誤稱也國初耆舊以清溪雖幽隱未稱實參本色故以攝心易之欲以諸所有物攝歸於心入一微塵裏冥搜禪定已二百餘季矣神宗末年有涵如承雲諸公者從雲門飽參歸結社其中剖破微塵出大千經卷為語溪一帶有緣檀信作無邊佛事三載一週週而復始復請三宜和尚掩關三年茲當來雲上座新董其事以此新新無盡之義正之於余余因喜而助言并疏其所從來云。

　　龍泉寺改應為禪募疏

　　刱業易守成難此世俗家之說也佛家亦然一人為道處亦隨之而興興必有衰衰而不至淹沒無跡者賴應教存羊之守居多也以羊存故有賢子孫者出知禮之可復則合眾歸仁焉內仁而外必有仁者至此龍泉劍合之舉感來平石禪友之謂也人有一矣翕然來歸十方響應轉瓦礫作金碧特易易耳將使天下應門徒守而不能克一己之私者聞此發心躍然樂改為禪當自龍泉始善信其樂助之。

　　法相寺募建白衣大士閣疏

　　定光現相元是主張宗乘大事留下肉身原是拖泥帶水心腸所以感得一切求男女人終日耳朵邊嗩嗩聒聒不得已攙行奪市隨所樂求莫不響應茲者白衣大士忍俊不禁擬向山門頭把住要津要挂專門牌額雖然寶壽於此不無線緣寧忍坐視乃因晴雪融禪而說偈言長耳乃可圓通圓通豈離長耳聞說主中有賓便要賓中有主閣高高聳千尋衣白白雲萬里融禪畢竟能融一任人人參取。

　　大悲菴化米疏

　　得住山三昧者必以大悲心為體不與厭喧求寂者同日語也故我友平石見菴以大悲名即喜而隱之不專以木食草衣為得也予願所見聞者俱發大悲心行正施度所有四事供養盡入大悲體中平必從正定心受之正定中所受即萬兩黃金也合消請諸善信勿以隱居無為謂施無所著而失善利也。

　　葺小荒天疏

　　會稽山有天峰今名天荒俗所誤耳曾是雲門先師圓頂相處故天荒以避名稱小真天峰之隱山也宜乎隱山之流居之故即念與謙光親手誅茅廣僅盈丈既蔽風雨槁守三年苔田漸闢可絕外緣以予住天華強念出山及歸道侶雲從遂成雅集次年又強之首眾歸為小東山菴主邀入關似亦愛其字小偕嵌石弟而從之天荒則有古靈書記受托焉盤銘弟往來養痾兩山相望朝雲夕霞正得意時也忽敗茅風妒古靈欲葺之余曰近地住山者盡天荒耳今賴即念僅得一破何復補之古曰天荒可破茆屋不可破也余嘉其志之堅喜而助之并囑其輯集凡所題詠法語詩賦使千古之下知我道亦有破天荒之故絕勝天台一招隱峰也。

　　報國院募疏

　　證道歌云住相布施生天福猶如仰面射虛空狂慧者往往呵布施為有為余謂住相布施為有為固是矣請不住相布施可乎則知乃福乃慧只知住與無住一布施間非離布施而別說無住也今報國院往來浩繁監院事者深憂粥薄發願以百福莊嚴接待高衲募三石三年為一願一任水雲朝暮挂笠攜囊請問昨日有人天台來卻往徑山去不知是住非住道得者也要一願道不得者也要一願何故一盂香飯子何處有饑虛。

　　如離掩關募疏

　　參究到黑漆桶牛角尖當銀山鐵壁轉側不得處此關意也其次禁遊覽客喧屏嗜好焚筆硯吟詠槁其身心一番寒徹大地回春則梅花撲鼻矣今法相皎然耽心翰墨余以向上事發之遂猛欲避去易字為如離傋笻笠為遠遁余復緩之且曰今以大地為關房者皆是說空行有不敢效之且從跡上徹去甘為鈍根不到千穩百當不休復擬掩關又不暇計日給之需余不得不告諸檀護共成其美也。

　　西禪結制募米疏

　　世有論儒釋者以是證非而已是非心生未免乎兢兢則於道懸遠此過在言遣言也復不能廢言以近道故大覺璉以三皇治世及五帝三王弊而為秦漢得我教迭相扶持配以四時循環可謂千古確論矣戊寅冬余應雪峰西禪之招先集西禪與諸護法談三教同家意出大覺答孫莘老書讀之咸謂陰翌之論為不虛即以護國保民報親之道與林下人計書疏遍告結制一期以西禪是唐懶安禪道入閩初地至雪峰則大盛當時國界之盛亦隨之矣奈威儀久既不堪得余中丞集生公同眾鄉紳並力併爨舉花雨監院總之功虧一簣耳愧余耽山水人無補助才每揮麈弄無義語為活中有不甘炊無米飯者領疏分衛為法忘軀倘或同道相親直出是非之表當以予言作無言觀。

　　堯峰山募建藏經閣疏

　　姑蘇名藍堯峰其一也觀夫聳出奇巒白雲朝暮直不下虎丘諸峰而主席代不乏人規繩整整夜半鐘聲千古破客船之夢矣邇林皋禪師以磬山法道補次其間一枝笑杷覿面相呈三藏十二部置之空閒無用地不為分外然雖如是離經一句即同異說固當以金針玉線莊嚴正法眼藏令向往者至重重樓閣彈指門開諸佛全身於中獨露庶幾堯峰道場更添光彩云。

　　東塔募建山門疏

　　把住放行全賴者個大家扶起出入有度。

　　無住勤舊接待募疏

　　生緣在錢清而不居。出家在方外而不寓。此無住耆宿之行腳也。見行腳僧往來錢清者。乞茶乞飯頗煩施主心力。欲體施主之意。結庵為主以接納之。朝朝暮暮。迎雲送水。願成就日。抖抖空囊。一文不帶。比諸昔守郡侯投一錢而水清。不又超勝有功。不宰無住之真也。檀信其成就之。

　　化千僧鍋疏

　　無底鍋炊無米飯。木偶人調不濕羹。乃祖師之玄唱。鍋須底。飯須米。唯有智人。能和妙饌。是如來之實語。若各見一邊者名擔板漢。不勞拈出。今皋亭山佛日寺有數百僧俱弄虛頭漢。被老僧把住要津。使他步步踏著實地。粒粒咬著米糝。此全非禪者募大鍋所由起也。人以腰纏十萬貫。騎鶴上楊州為得意。不知遊戲無端不如全非不帶一文赤腳下楊州使楊州罹變之地。轉禍為福。知有此無漏功德。庶不虛往全非其努力焉。

　　靜聞堂主結社興萬壽禪院為接待疏

　　昔寶峰真淨禪師舉淵首座主奉新縣慧安禪院時湛堂為座元。問淵曰。公去如何住持。淵曰。某無福。當與一切人結緣。日負栲栳。打街供眾。湛堂以偈餞行。淵去。逐日打化。遇暫到即請歸院歇泊。容某歸修供。如此三十年風雨不易。百廢具舉。一日見黃龍死心禪師訪之。淵曰。新長老。汝常使沒意致一著子該抹人。今夜且留此。待與公理。會些細大法門。新憚之。不宿而行。今靜聞堂主辭佛日庫司。結社共興萬壽禪院。雖不及淵北人之孤硬而慈意過之。他日有如黃龍者來。不知如何接待。若肯一味承迎禮拜。茶飯殷勤。宿歇方便。亦不管他有意致沒意致。亦不管他是聖是凡。一任他去諸方擺尾搖頭。定不怪靜聞爛泥裏有刺也。呵呵。

　　古泉菴募藏經緣疏

　　泉從地湧。菴得泉名。僧依菴住。法藉僧弘。然僧欲弘而法有未廣者。此古泉募藏所由興也。時當末運。僧行荒疏。才入禪流。便學遶禪床為轉藏。出入息為轉經。動欲廢置文言。殊不知不屬文言。何從得此省事法乎。且一大藏教不過說此省事法耳。從上古德莫不精心妙思。悉了佛之方便。乃得門庭闊大。宗說兼通。然後隨機設化。非如不識一丁者。專以一機一境為得也。今古泉禪眾力事耕鋤。減口接待。一時名士高僧嚮集。淳風漸成。法窟種田。博飯與商量浩浩並。行食輪與法輪共轉。報四恩。資三有。俱承此一滴泉。開甘露門。他時源遠流長。有莫可涯量也。其成就者福亦如之。

　　大佛廠募供佛地疏

　　淨光禪士。古德法師之嗣。祖雲棲之淨業。結侶發願。募造西方三聖。身皆丈六。不惜頂踵。歷數寒暑。今始得成。金光煥赫。見者欽仰。以未得善處供養。正與余。謀客曰。佛靈自解尋覓住處。何勞人力為。余曰。人力即佛靈也。一念精進。勸破慳囊。令人捨所難捨。辦所難辦。無非接引大意。悉是彌陀化身。以我化身。嚴我法報。心佛眾生。三無差別。良有旨哉。外道欲毀外像。別說報身。小乘欲離報化。別說法身。凡夫欲捨自性別說佛性所以不信立地成佛有如此者則莊嚴為自莊嚴。捨為自捨。辦為自辦。自性自度。自性自成。一香一花。一瓦一笠。是真布施。施能即到。彼岸即到。彼岸非立地成佛之別名乎。客又曰。燃燈佛指釋迦佛布髮掩泥處曰。此一方地宜建一梵剎。眾中有賢於長者。持標於指處插曰。建梵剎竟。時諸天散花相讚。此是宗門捷逕。願事斯語矣。余曰。識得此一方地。則大地具足。識得此一標子。則萬木森然。如或未然。再請淨光禪侶從頭指出。

　　書問一

　　答太平山一我徐居士

　　買山而隱。可屈本懷。但貧無所措則不可也。倘得居士為外護主。衲為內護。聚幾個可雕琢漢。一整開田說義之風。山居庶幾可守矣。何如何如。別後無他念。獨以居士英氣未消。知見太闊。做不得鈍工夫為懷耳。大凡不肯鈍做者。纔到無趣向處。十個有五雙退還。腳底一絲終不能斷。此皆近代士大夫參禪通病也。見居士不以衲為白墨。屢施惠教。衲雖不敏。又敢以居士作士大夫觀耶。翻貝雖佳第。居士此時尚是出爐熱鐵。極宜一氣打成。若於道理棲遲。便道冷落。他時欲重整鉗鎚。只恐頭醋不酸。二醋可知矣。

　　答子將聞居士

　　昔曾識面於西築。雖不及接語。然以親近家師得神交於居士久矣。昨家師過天華。蒙寄問參話因緣。正抓著貧僧癢處。適值季超祁居士設茶。茶話已悉其概。茲以居士深心此道。故不得不重饒舌耳。所謂參了竹篦話了。又參三玄三要者。盍因彼不知凡是話頭殺活俱具。將謂竹篦但能殺為小法。為一橛頭禪。故須更參三玄三要以活之。為之堂奧。為之大法。使一切瞎驢見人便道。我已會竹篦話了。今正參三玄三要在。或云。三玄三要等俱會了。一切淆訛公案尚未透脫在。此皆以古人有某處得名。某處得地之說貯於胸田。殊不知得名非小法也。非一橛也。亦與話頭無涉也。悟之淺深也。悟竹篦小法為一橛即一橛小法也。悟竹篦為堂奧為大法即堂奧大法也。故古人有一兔當陽橫古路。蒼鷹才見便生擒。後來獵犬無靈性。空向枯樁舊處尋之偈。又有悟三玄三要者。曰得意忘言道易親。豈拘拘以話頭為淺深耶。以話頭為淺深者即認語中有語。名為死句。死句其可示。人乎居士履踐既久。或以此探貧僧則可耳。若果未能確然不回狂瀾於既倒則未之信也。近來宗門雜。沓非內外護者不能揀別。或有人問。喚作竹篦子話。即向他道。石人慣弄無鍼線。又有問三玄三要話。即向他道。石人慣弄無鍼線。請問同耶別耶深耶淺耶。大法耶小法耶居士能一眼覷定。定不以野狐涎為是師子乳耶。非師子乳耶。以家師還渡吳山。匆匆喋喋不覺滿紙。聞公車北上。戰勝歸時。當與居士共出隻手一斬支離。何如何如。

　　答祈遠唐孝廉

　　自先師圓寂。愚兄弟俱抱拙巖阿。唯家瑞兄努力一出。別業弁山。非居士不忘佛囑。為功德主。恐道風未能遐布之若是也。謝謝不盡。敝寺天華雖係先師殘局。奈貧衲薄德尟福。縱有雲水相依。不過種田博飯而已。獲蒙來問。愧無以酬。忽記古人有若有路可上。更高人也行之句。則知所云半年參究。毫無進步。是居士真實得力處也。果能以此無進步穿衣。無進步喫飯。迎賓待客。有什麼過處。近時宗門雜沓。知解紛然。賴我弁山古樸孤硬。稍可一挽軟暖邪風。然非國主大臣并力於其間。必難扶持此末運者。昨冬艸艸登座。門人隨錄剩語梓行。聊寄一冊。并先師塔銘及拙題大士畫像以赴尊意。晤面之緣。不識在何日也。臨楮依依。

　　答即念首座

　　吾弟出先師之門。賴諸方知識及眾兄弟鉗鎚。雖在天華人天眾前偶爾成文。亦是吾弟本有之物。於我何關。況欲易此虛幻之名分乎。若欲與近代法門有益則吾弟自有兼人之度。當於授徒之際虛淨一派。以智字傳。則不負先師。不辜兄弟。無損於古。有益於今。可以循昭穆。可以便稽致而一舉盡得之矣。故諱與字俱仍舊貫。唯號贈此。間蓋取前題小東山之詩曰。山亦愛謙名自小。人俱尚隱共為關。隔江洗屐遊如倦。石指長伸羡此間之意亦不俗也。

　　答蔡雷讓居士

　　向聞居士造履綿密。將謂專修淨土中人。及一促膝。居然禪宿也。古謂見面不如聞名。唯居士能反是耳。本色修行人何又欲煩行腳為。雲門雖淺。賴有竹可看。泉可飲。如肯留意。衲當分半榻以俟。日來與諸衲力用磨磚法。頃刻無暇。忽睹尊翰及諸法言。固自一種意味。然未免心識運為耳。衲又不喜人脫空漫語。於其間不識何以教我。來語偶以朱筆點污。想在個中必能情諒也。又見索頌古公案。若不淆訛處果得淨盡無礙。更說淆訛無有是處。

　　答寶壽眾檀越

　　僧懶僧也。喜聞寶壽可容我懶。有檀越可成我懶。又何煩尊翰為。即欲月杪拽杖。以雲門兄弟尚爾聯纖。故先遣徒數輩料理之。隻影渡江當不出春半間也。俟入山後。方敢遣訊通意。蓋不欲以住持俗套相及耳。倘檀越亦能以野人宥之。使他日懶瓚家風復布寰宇。或可一遣熱鬧時流。是檀越之正信護持也。呵呵。

　　與黃元公司理

　　清淺若耶。不能久款。玄論為悵。茲入西溪深處。寶壽家風不減楊岐。唯春暖花香。僅免縮項嗟吁耳。浪首座尚未能以公署作蓬戶觀。又不欲效顰投刺。倘居士不惜乘橈。衲當以快钁掘迸土籜龍。供居士大嚼一回也。何如。

　　答祁季超居士

　　正岑寂間。忽得知己書。如獲至寶。又與世寶兼及。感當何如。更感餘杭邑宰之囑。此又居士與令弟之分身護法也。便當達之。昨小徒三登回。知居士同令弟結制寓山。不勝欣羡。衲常謂令弟既精於遊宦。其游禪窟亦必有精而後已者。今果孜孜無倦耶。二令兄八令弟曾入七期否。煩俱為致聲。天童歷然之爭。居士欲衲有以息之。此亦有關大事。意欲居士先我著眼。倘於此辨得。不惟可驗兩家之妍醜。即天下衲僧正邪俱可驗矣。惟試為辨以寄我。衲當相隨來也。

　　與嚴印持居士

　　別後訪瓶窯老師。談及法門。何啻抓著癢處。惜居士輩不在座。未便趁水推船耳。其間更多忍俊不禁處。俟晤語時述之。倘有及於子將居士。幸以此意通之。使此老不致埋沒一生。掃蕩近日野狐狂妄。然得處所就成廣容。萬指不可不商諸海岸公也。心海師卜居淨林寺側。獲一訪之。恨識之晚。彼聞居士許我度歲山中。亦為生喜。品字爐頭當有一段佳話在也。

石雨禪師法檀卷第十七(終)

　　(嘉興府梅溪菴通勝助刻資貳兩　東塔盛時壹兩　淨朝五錢　通識三錢
　　　　　　宛在菴行普壹兩　仝壽梓)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十八

　　嗣法小師淨柱編

　　書問二

　　與石浪首座

　　自首座去後。每以入山不大深為憂。故今年春亦欲掩關以深之。忽無所至。知首座早已出關住超山矣。豈技癢之若是耶。朽尚掩關者有四故。一以法門愈亂愈不可辨。亦且不必辨以正不勝邪故。二者觀時觀機。知分知力。恐不知不觀。非唯無益。且有損故。三者屢有不可卻之招。恐費周折故。四以行人數十輩忍苦忍貧。死守不去。唯恐住持不耐久為不安。以約三年之限為慰諸行人故。但不識首座何所見而入。何所見而出也。前光明寺有二僧來。一稱首座為姪。一稱首座為弟者。俱以老成。俱以吾首座不甘寂寞為言。今聞遷住。可謂之知侄與弟者矣。雖然倘住超山。自有別意。非人所能料。則慰我甚矣。前得首座書。讀未竟而象田即念書亦至。彼亦往往以我不復出為願。故聞其守益堅語益切。此與吾首座臨行與藻雪言無異也。倘首座之守亦無異。則雲門二甘露門他日普天匝地有不可量者在也。觀象田嘗以得吾首座為有同氣。為幸為慶。此深有挽回薄俗之度者。首座又不可不時通氣脈。為他日計也。又聞首座每與人抗此金與石觸之謂也。知不可勝而為不可也。況法門雖屬不堪。不久自有定論。何用是汲汲為故。我於二月十五入關。大書聯曰定論。不須下千古偷安。聊爾約三秋。此立而待之之道也。願吾首座亦宜安心而待之。今洞下雖不乏人。但少遞相護惜者。聞永覺師為人頗端。此可幸事。但可讚之而已。以其扶律行事不致損故耳。無諍無辨之道正宜今日力行山居。殿有半功。葵心已退。執事月印嵌石二公并知眾敬愚及數十輩少枝葉可稱精進。即鶴凌孫亦頗能逐隊執勞。能久久不退。或有過師之作未可定也。首座所應承緣事得能修德以化之則無不濟者。若以末為本。我不願也。目下近遠意頗悅從。但以歲儉為難。禪堂從房一齊歇下。聽緣而已。方今各各努力。鋤钁山田。較首座去時俱已轉生作熟。盞飯可供四十人。菜圃春收可續絕糧。即堂中主有山鳴。悅眾有維弦。書記有藻雪。普梆一響。草鞋如虎。此山居之近況也。寄聞吾首座喜之。

　　復黃元公司理

　　宗風雜沓。王事勤劬。此窮和尚之對極門徒也。承訂梅花開後主人對客。今梅花開已。主對客已。有人問客。如何是主。不識居士何以答之。山中萬境雖閒。無奈諸禪者往來煎逼特甚。此入山不大深之故也。故限約三年掩關以深之。昨已偷安矣。

　　與余集生中丞

　　昨承光顧。使十四年來積想一傾。頗稱慶快。及捧讀復黃海岸居士書。至為道不為名。為法不為身處。令人愧愧不休。幾欲薄懶瓚而不為矣。復自顧疏拙。恐螳努之。取笑於人也。然法門危亂。得居士兼內外而護之。衲輩敢終默而置於不聞耶。第觀時觀機。思懶瓚之尚不可薄也。容山居殘局苟完三年。鄙願得遂當拼此殘質。唯命是從。是至願也。

　　復章天對居士

　　每當岑寂時與道侶相集。一詠鬱花。令人遊夢無盡。忽接惠翰。暢讀花因。欣慰欣慰。爰發孝廉已先居士著鞭耶。天華護彩。舍此其誰。山荒失賀。居士能為我致意否。禪道之衰。今時已劇。所期入此門者。以真實履踐為先。然後應機接物。妍媸自辨。所以佛祖言句。大似試金石子。具正眼者用之。任他頌古拈古。轉機著語。是佛是魔。無不悉辨。履踐不真者未免金鋀易換矣。居士天性生知。讀書之暇又能搆此格外語言。逢場作戲。無不可者。再得捉膝時一番商確。然後流通為美。鬱花之洗豁人目。見者無不以為不朽之業也。恨不能多得耳。昨有相知欲為小序。至手當即寄覽也。

　　復曹一蕊居士

　　前接尊翰及箑頭。深知不忘我故人甚。但天各一方。流光漸遠。每一興懷不能罷。眾命千里杖為愧。仲春得脫雲門。入西溪寶壽。非隆慶也。較隆慶深數里。竹木蕭疏。修徑不減雪棲。是嚴印持。聞子將諸公所蓄以遲某者。憶往與兄輩願頗不淺。此特為之先導耳。天如居士兩番入山場後後訪之。想已還新安矣。其冷骨如故。真隱君子也。聞白僧兄獨居故里。欲附一信與天如往。奈又不果。山居初得安懶。幾與世隔絕見聞。故不及為覓便郵。兄有書往。幸達此意。不識何時來湖上也。聞兄近不乏道交為慰。又得趙居士偈意更慰。第不即覿面為惜。想真辦道人應不便爾休去。其間出入。於境緣逆順處定能以不欺自鑑耳。聊評其意以復。長至邊果能一遊乎。先附力主做功夫語二紙一煩致之。嵌石兄近況每同弟打橡栗為安心法。因續元去。促托筆伸意。翰生棧西蘭友兄弟蹤跡。何似有便通。我以慰念舊之懷。世情擾擾。法門猶惡。有心者能一揀邪正。庶報佛恩於萬一。弟亦當於岑寂自砥。以觀其時也。

　　又

　　承書與續元禪友來。如親覿一度。即以書復續元去。亦應如見我然。猶未免於一水盈盈之思也。不如天如兄偷空入山數日。與七十二賢峰分賓列主。談以為暢。力窮向上。不涉世緣。令人益珍其為老成。聞兄近況頗細。稍慰。懸懸趙公之約。何以杳然。不可以兄之憨法帶累人也。笑笑。

　　答祁德公居士

　　秋空岑寂。忽承令弟至。得接尊翰惠施。又知道念日堅。雖覺喜躍。然猶未能深慰鄙懷者。以居士是大猛烈人。定能一刀兩段。討個分曉。而肯悠悠說堅不堅乎。堅不堅則疑信相參。隨人上下而已。宜居士所不為也。近欲入閩。將有一年之別。古人云三日不相見。莫作等閒看。想居士自能努力。而不俟衲歸。當先有便羽報平安也。

　　答邢吉先居士

　　前翰中有一切無心。即離俱病之問。此特遣著語耳。苟執而不化。則又有無心猶隔一重之語。其疑又何有已時乎。真辦道人觀時觀機。竿木隨身。逢場作戲。出處聽緣而已。至於功名。宜冷則冷之。離亦一道也。宜熱則熱之。即亦一道也。但得左右逢原。何病之有哉。

　　與蔡子穀居士

　　世情戀戀。法愛猶覺依依。但不可為愚者道耳。分袂歸。每與相知言及護持金粟之神。餘光豈止被及一法相而已哉。不知近日戒酒光景何似。石車兄以雨阻不及入山。特遣侍者渡江踐約。可謂不負先師者。見時煩為致意。元公居士幾日曾相見否。

　　與集生余中丞

　　承護念。入閩冬復春矣。不識道體健飯否。叢林得人否。某抵長慶來。縉紳居士俱欣然。誠不虛老居士願。華雨監院雖根性過緩。亦稱穩當。臘八日付戒一壇。春新積香儀。續置禪堂一所。張方伯捐俸。結制內外三百餘。俱精進。擬浴佛解制後同京臺諸居士上雪峰。或可存老居士意。第欲併爨恐不易也。大約閩中法道邪禪未熏。似有起色在。宿願未酬者。今正是時。且僧俗望駕如渴。未審肯即扶策否。否則冤有頭。債有主。與山僧有何交涉。衡廷田事勢不可復。茲另捨百金造廊。起手其東邊精室。向為人得。今己力為復之。以滿尊願為杜口處耳。此間興廢任在居士。故不得不喋喋也。餘不悉。

　　與季超祁居士

　　閩中緣未竟而歸思動者再矣。雖知僧無家。其如知己何。近聞邊報甚恐。而憂國憂民之人未審此時作何話說。陰翌之論斯林下人所深愧也。觀令弟才力裏赤片片。終不甘弄寓山片石。已者居士能佐之乎。今居士既承當個事。則知向之稱隱稱逸。可謂前言戲之耳。古云見道易。守道難而行道復難。況戴兩莖髮而居於行守之間。抑又難中之最難。不可不深慎也。居士勗之。

　　與陳華甫居士

　　福建佛事喜無男女雜踏之擾。諸鄉縉紳俱認真護念。第衲所深意投老者。唯寶壽拳石耳。況與諸善信大有夙緣。令人夢寐以之。非勉強也。惟居士力護。以俟衲歸。歸期舊約。或半年一年。決不至爽信者。今秋入闈。定當努力。念我山林人自不能安邦定國。又無德堪為陰翊。惟居士蠖伸一肩任之而已。使人人各發此念而國界未有不安者。居士勿以一人力微為自怯也。我教謂一人發真歸元。十方虛空悉皆消殞。此雖理路。亦可事推。況居士已知會萬法為自己者。則一人自幹一人事皆居士之本願。衲特為饒舌耳。忝知愛之私故私望之。

　　答陳克一居士

　　石頭南嶽上諸祖以人多質樸。故酬對處顯多密少。其真證者即顯亦密也。其未證者俱以意通。意通則落知解。即密亦顯也。非師家咎也。至於石頭南嶽猶顯密兼唱。下及五家分門列戶。純貴乎密者。以人心雕琢殆盡。有錯會者。有附會者。真假莫辨。非的悟的傳。暗機圓合。賓主協通者。孰能把住探竿。知水之深淺哉。所以推此秘密一路。最妙最玄。極尊極貴。使放僻邪侈。惡魔外道不能假借以亂真。此不得不密也。古謂威音王以前無師自證即得。威音王後無師證者盡屬魔邪。良有以矣。今居士雖做處質樸。省處亦真。故見諸祖平實顯言。一印印去。略隱密便料理不下。此過在以顯為顯。未能顯密圓通耳。如居士所印正脈中南泉之寬廓非外。寂寥非內。及不是心不是佛不是物等謂無疑。至於斬貓趙州頂鞋等謂不了則疑信相半。非過量人所自安者。唯居士更過此關。則一任懷中抱子。腳後登妻。盡是秘密法門。否則平地上跌有日在。珍重珍重。

　　復贛州嵯峨諸檀護

　　靈際斯興。道音遠播於桑門。佳聲此振。德化潛施於詞苑。瞻貽言而色起。聞高韻以神飛。恭惟諸大居士閣下心空及弟。氣吞秋月之長江。意極無為。法運春風之百丈。嵯峨古剎。賴檀信而重整型規。寂照寶方。得法侄而一新儀範。叢林幹蠱。祇樹金湯。內外得人而有慶。邇遐獲善以無虞。想佛法之隆盛俱讓豫章。思祖道之恢弘咸輸廬阜。衲入於仙霞。經三百而遊七閩。目窮水山之勢。離乎浙地幾十度。而接八行招歸故里之殷。且解富沙之新令。還酬寶壽之舊緣。或趁春風而笠戴。江西事難預定。或取白門而棹遊貴境。法不先期。茲承寵召。未便專辰。聊申裁復以代晤言。

　　復王東里總憲

　　下雪峰滿。擬走候道履奈隨緣轉流。覽古汀淹滯山水。曾以數行遣徒代訊。復為永安路阻。至今覓便無郵。每念華林把晤。若非老居士打開格則的又焉能令貧道肆口恣心。橫拈到弄。為作家相見也。呵呵。冬制正結。建寧之普明而洽。禪友適至。捧讀翰招。住持三平。不勝踴躍。奈先一日為建陽靈峰邀住。未及應命而至。然積想未消。終當向百丈漈邊與老韓覿面相見。不煩向侍者處尋消問息也。偈扇伴啟。草復不宣。

　　答考亭朱步紫使君(附來問)

　　佛曰覺。儒曰睿。作聖皆屬思也。六祖乃謂不思善。不思惡。則孔子九思中間思明。思聰。思問難等獨非善歟。周公夜以繼日。思兼三王而施四事。豈非欲多多益善歟。善何不可思也。關睢寤寐反側。鍾情窈窕。思果善歟。惡歟。豈聖人獨難之歟。且善惡雙遣。思置何處。釋亦戒偏空也。抑聞之老莊其言。上善若水。水和萬物而不爭。又曰。賊莫大於德有心而心有眼。六祖無亦欲人忘其爭。去其眼歟。易稱無思也。寂然不動。感而遂通天下之故。此語頗有會歟。三教一理。愚蒙未能融合。大和尚何以教之。

　　人生日用雜念雖多。不出善惡無記三性。出則為空。入則為有。空為小聖。有為凡夫。唯大根器。大力量人。以中道第一義諦。不偏不倚。極學窮參。一旦豁然。空有雙銷。二六時中。隨緣任運。不著於凡。不住於聖兩邊不立。中亦不居。克盡己私。復還天理。如鏡垢盡。因人妍醜。非鏡有妍醜也。佛為覺。睿作聖。亦若是而已。非屬思。非屬無思也。非思故寂然不動。非無思故感而遂通。道之上善。儒之至善。釋之性善。非善惡相待之善也。此語三教真可會通。一言以蔽。又何足疑。若疑六祖不思善。不思惡。似屬無思。不妨深體六祖問意。即知宗門謂教外別傳。直指人心。見性成佛。直接引人之言外風規也。彼以三教學人著於言教。不重己靈。去道似遠。間有體認。誤以思惟測度。聖人境界。說時似順。行時卻違。不肯將此思惟測度的心體究一番。故祖師西來。見人說心說性。要覿體舉出個心來。性來。見人思善思惡。要人覿體舉出個思善。思惡的道理來。故六祖問惠明曰。不思善。不思惡。正與麼時。如何是明上座本來面目。惠明言下大悟。則知宗門為人。別有長處。其意非專教人不思善惡也。今老居士既已會通。肯於不思善惡處更加參究體認一番。定知飯是米做。從上疑情一笑而釋矣。然參究體認是又思。思者與思不同。教中先以無思為體。後以有思為用。尚屬漸途。以其不如頓教。以思無思之妙。反思靈燄之無窮也。故終日思而無思。無思而思。高登聖域。豈小聖只知無思而凡夫只知有思耶。此六祖去古未遠。尚可如是提撕。處今之世。穿鑿殆盡。才有言語知解橫生。不能復爾激發後昆。至使陞座指揮。難為下口。不得已曲暢旁通。若一味以言遣言。以理遣理。使人撞入葛藤。無有解脫。此無貴於宗門也。衲不敢以宗自居。特信宗之妙。或可與老居士同參。何如。

　　答唐祈遠孝廉

　　昨走數行草草附訊。正恐道駕冒暑。令人不安。忽接惠翰。殊慰鄙懷。所云弁山法道。居士全始。實賴全終。然全終惟艱。貴使先瑞兄安於常寂耳。雖雲門一脈靡靡不振。而弟兄之分恒安枘鑿者。皆貧道自甘所致。今一旦僭竊。不唯取笑諸方。亦獲罪於常寂矣。況寶壽雖小。未可遽有庖人之越。萬不得已。尚容秋涼。一奠弁山。擇一法侄主之。一整無諍之風。庶不負全始盛懷。而且為全終穩策。餘則不敢與聞。向承布施。百不卻一。此謹奉璧者。恐蹈傷廉故轍耳。笑復不盡。

　　復弁山諸法侄

　　叢林者。道德之所從出也。欲行道德。先正名言。名言不正。道德廢矣。今弁山法道已遍天涯。而獅蟲咀嚙。賴以鎮安。使愚得以傍觀泉石。猶冀略伸管見於他日耳。恐一番當局。未免迷生。此在諸法侄所宜深護於我也。況百丈移龕。未曾親送。二世新遷。未曾遣吊。萬勿復舉。杜我將來。常住公物。檀護公書。統此璧謝。

　　與離言法侄

　　冤有頭。債有主。此大眾告諸龍天而吾法侄有不容避者。昨數行中無許多便宜與法侄討得。若為先讖焉。兼之護法傾城。即請高踞龍華頂𩕳。則寶壽峰在西溪深處當贊嘆無盡也。

　　復考亭朱步紫使君

　　一出仙霞。略無寧晷。此佛法之累人耳。至於千里神馳。夢無迷路。知老居士正入慈恩院裏游也。自念形骸雖遠而玉枕峰松終無變色。此亦貧道於居士另一思路矣。冰輪至。得接惠翰。不異把臂一度。何啻閩越作同室觀耶。靈峰殘局。全賴護法為之合尖。其叢林規矩決意付托來雲入室主之。以幻來年老。午星善病樵之時。想住山恐不與一人肩之。則遞相推托。殊非長策。餘樂助者。助之貧道。則年已知非。不復料理常住。明年俟寶壽稍妥。準頂笠一行。一瓢一侍。別搆一茅於寺之北隅。或資化寺側。得與老居士啜茗對奕。拭眼看來雲與大眾之有為。此又不啻樂死也。

　　復會稽諸護法

　　向年濫席天華。過蒙內外之護。至今銘佩。猶懷戀慕之私緣。貧道分慚迂拙。道力浸微。祇合屏跡空巖。任情丘壑。故拂然渡江。似不再問人間事矣。豈期入閩。輒爾數年。蓋素愛閩山。故有是舉。雖彼剎紛及略。不加顧卒。一旦竟歸者原為寶壽破壞。意欲粗加修葺。得把茅蓋頭。足了一生。誓不欲再現前粧重新舊樣。區區此心大都如是。前渡江登拜。欲寫闊悰。復以緣隔不偶。茲蒙瑤翰忽頒。琅琅珠玉且復有天華之命。是更欲鐘鼓爰居耶。雖達師弟暫避巽床。奈某衰朽。難承鼎餗。況師侄輩俱翩翩超逸。自能料理。何藉手一躑躅朽僧渡江濡首耶。萬不獲已。一到即行。并候興居。聆霏霏玄屑也。

　　復曹石倉侍御

　　西溪道上。等個人來。十里梅已脫雪飛花而個人猶屬杳然。忽接翰惠。雖免梅花笑人。終未似把袂閒林。生我山光也。承命作讚。聊搆小偈塞責。謹書請政靜。聞假歸便謝不宣。

　　別夏緩公居士

　　貧和尚。清宰官。正爾相當。唯損清惠。為受不安耳。貴境多善信。款話甚殷。此皆賴呵護使然。所喜郡伯政亦甚善。似不復用頭陀法行常不輕行也。至廿五日始解纜。滿擬一造高齋。作數刻別語。聞交游接踵。唯望風依依。覺新我瓢笠。晤謝有期。為道自愛。華藏菴樸僧數輩人頗憐之。第憐之以道者。又不得不仰仗鼎言於郡伯處矣。

　　答王祇叔居士

　　正臥疾間。高人韻士一時良集。復得居士至。使荒山生色不淺。賤恙亦繇是起。第愧黃牛橘皮。助話太清耳。前已承惠。茲復損米。正當結制。敢不拜領。為居士結一度禪悅也。謝謝。佳扇如命塗抹容補。不盡。

　　復福城眾護法

　　靈山親囑。原為末法之金湯。梓里光招。適愜同仁之志願。豈是祖禰不了端因。道種將圓。固漸添錦。聊用續貂。恭惟諸大護法臺下朝廷柱石。鄉國觀瞻。攄席上之經綸。不難旋轉乾坤。撥林皋之餘暇。亦且推敲堂奧。以治國者治心。無異孔顏面目展。報君者報佛。居然楊李芳蹤。所惜祖庭秋晚。兼之狐跡縱橫。愧無寶劍之橫抽。猶藉杵光之鎮肅。寵翰來。當重九後。鬱鬱菊花新開。期諒在小春初。融融冬日暖。敬酬台諭。無任溯瞻。謹復。

　　復天寧大眾書

　　于木隨身。意在驚蛇撥草。逢場作戲。妙於唱主酬賓。奈何近日宗風似隆而實替。法席似安而實危矣。佛恩難報。信施何當。福城東塔既為先師來應。萬壽天寧復因寶閣相招。雖指揮不能推重於人天。登臨未必增輝於梵宇。喜法舟之靈塔猶存。漢官之威儀復整。移藤不遠。覿面非遙。此復。

　　與存憶唐總憲

　　昨者瑤翰賁臨。兼承隃糜管城之錫。奈艸野不文。無以克當。雅惠可勝缺然。蒙君以蚤年掇巍科業。已追蹤繼美。復以慧眼勘破世籬。飄然長逝。此豈高閭門陳車馬之亢宗也哉。行將起九世之白骨。登之寶池珍域。矧陟岵在瞻。宛然康壽。倘轉哀為樂。決疑成信。只淨名龐老不得擅媺於先宗矣。擬欲躬弔靈龕。奈方結制。不便行邁。謹遣監院俚語代伸。併祈老居士熙熙怡怡。完此一段家風。則光前耀後。雖今日之慈孝。乃他日之道愛也。耑此布悰。統希鑒茹。無任顒溯。

　　與扶搖唐居士

　　猶憶曩歲。萱慈遐逝。山僧曾以葛藤一絡索向繐帷饒舌。爾時尊公深道德器。可徵世德之報不爽。不料尊公便爾撒手。政以繼美有人。掉臂不顧。真解脫丈夫也。擬躬吊靈位。奈時方結制。不便攜錫。謹以俚語半紙代伸。統惟亮鑒。可勝瞻跋。

　　寄次升陳孝廉

　　久嚮高致。不異大蘇乃從小蘇邊得精神交接。何幸如之。因憶皋亭桐扣。雖絕響來久。以衲觀之。遍山皆石鼓也。第復俟知音耳。他日既聞。聲逸遐邇。當不使張華擅美千古矣。況渥洼池讀書處蹤跡無恙。豈慧業文人多忘前事耶。笑笑。

　　寄稚升陳居士

　　紫雲佛日。兩度快談。草草送別。雖不作世情想。而道念猶覺依依。不識日來精進何似。深羡師資相契。尋常已是難得。況契以道乎。且當仁不讓。頓入頓深。吾宗謂智過於師。方堪傳授。豈虛語哉。

卷第十八(終)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第十九

　　嗣法小師淨柱編

　　佛事

　　雪峰掛鐘板。擊板一下曰。八百年中祇是者個。千五百人向甚麼處去也。若論兵隨將印。馬聽鑼聲。也須各各有出身之路始得。出不得。山僧為你出去也。乃擊鐘一下。

　　寶壽挂鐘板。舊日規模。一任梅花連夜發。斬新條令。豈容客子帶春回。銅頭鐵額的到此也須重鍜。龍馳虎驟的不妨依教奉行。今有密言。有誰唱和。良久曰。無則仰勞二上座去也。遂擊鐘板。

　　為沖天開開。三載黃金應失色。一朝瓦礫自生光。禪和特地來相接。一句明明為舉揚。乃舉鑰曰。個個頂天立地。為什麼被者個轉卻。沖一喝。師曰。恁麼則更勞彌勒重彈指去也。

　　為瑞峰開關。從門而入。不涉程途。從門而出。豈離當處。何用山僧重添註腳。師以鑰畫此⊕相曰。三年暗裏添秋色。一日清香菊滿林。

　　為來雲封關。我手何似佛手。露柱忽然開口。我腳何似驢腳。卻被燈籠道著。上座生緣在甚處。碓觜開花春又去。大眾。昔日黃龍禪師以此三關語勘人。自古至今。聞者各各藏蹤斂蹟。今日山僧舉出。莫是要封上加封。鎖上加鎖麼。良久曰。欲知華藏莊嚴界。且入微塵一點看。

　　為妙天蘊空封關。化金牛飯。不齋羅漢僧。煮趙州茶。懶作人天福。腰包頂笠渡錢塘。安心欲寄雲門足。雲門因我不留情。移笻更向清涼宿。清涼山。甚奇特。不離紅塵高突兀。忽憶騎獅看母人。依稀尚有苔封跡。就崖茅屋起三間。隔斷紅塵喚作關。有人問及關中主。指出飛花共鳥語。知見何須妙入天。諸蘊空來不是汝。不是汝。倒跨文殊銕獅子。銕獅子且置。畢竟如何是封關一句。乃舉銕鎖曰。銕上座與諸人道了也。喝一喝。遂封。

　　為來雲遷關。天華關不住。雲門住不關。聖凡無限意。截斷在其間。大眾。且道如何是其間的意。噫。只尺不見他家事。遍界無藏汝不干。

　　推來雲為監院。開關。入門不是藏蹤。出門亦非顯跡。若道不變隨緣。猶是當年氣息。饒你隨緣不變。不妨等待他日。且道如何是今日事。良久曰。腰纏莫惜衝寒去。背負休辭冒暑回。

　　為隱明開關。銀山銕壁。黃金失色。淵海空天。光生瓦礫。若是密移一步看飛龍。個裏依然無出入。有出入。畢竟以何為準的。乃舉鎖匙曰。看。看。且要勞他一臂力。

　　為屍行芥城封關。海闊天空。智者不居。鐵壁銀山。愚人不識。然則如鏡照鏡。不妨者邊那邊。死限之心既固。活埋之念須堅。雖然。欲知此話行。須看三年後。

　　為正衡開關。若論盡大地是個關房。本無出入。只因迷故。關上重關。亦是迷上重迷之意。今人只思尋悟。全不知迷。既不知迷。悟從何得。所以老僧常向人道。迷有十分。悟有十分。今日開關。豈屬迷悟。大眾聽取一偈。有出入。無門戶。無開掩。有封固。若是香象截流機。終不從他覓頭路。乃舉鎖匙曰。且道者個是甚麼。試開關看。

　　蒼龍峰新建山門。祝語。蒼龍飲碧潭。千古飲難乾。放行兼把住。來往客心寒。宗乘中道。無門為解脫之門。教乘中道。開廣大之慈門。且道畢究從那一邊即是。乃卓拄杖曰。且從者裏入。

　　掃散木老和尚塔。爛煮石牛頭。活烹木虎尾。供養不將來。將來不供養。大眾。先師有伴也。先師來也。且道那個是伴。舉數珠曰。莫者便是麼。噫。無縫塔前無影樹。果熟香飄劫外春。遂展具曰。仰勞大眾同聲回向。掃靈雲祖師塔。人見我亦見。飛花如血濺。昔日鷓鴣啼。春風為吹斷。斷不斷。古月峰高事可疑。從今掃破春風面。喝一喝曰。禮拜看。

　　掃九峰慈慧禪師塔。溈山一脈。天涯不隔。會得此意。峰峰秀出。不止於八。終不至十。但能千里外逢師。鳥語花香看今日。咄。

　　掃升山道希禪師塔。春鳥自語。春花自紅。古今有異。仙佛同宗。雪峰道。絕玄沙路通。咦。平高就下承渠力。山化為龍若個逢。

　　掃長慶安禪師塔。讀無字碑。知音罕遇。禮無縫塔。作者難逢。不如撮黃土香。作女人拜也。圖個開山可報。祖道重隆。且道如何是重隆的意。良久曰。不須今夜明星現。踏著源頭水自通。

　　掃玄沙備禪師塔。我亦當年腳指破。塔樣分明呈者個。師不出嶺我不入。世人擬說兩何故。偶然踏斷偃水聲。百萬人天俱見過。昨夜黃犬吠大蟲。侍者從今不回互。亦回互。解道原來不是你。咄。自此兒孫更莫疑。個個疏通石頭路。

　　掃長慶稜禪師塔。家家逗到清明節。處處骨堆都迸裂。獨有西禪長慶寺。低灰化作白蝴蝶。顧問大眾曰。又向甚麼處去也。各禮三拜看。

　　掃古靈贊禪師塔。境寂山空。百丈家風唯師證得。歸報師翁。無聲三昧末後路通。大眾。且道如何是無聲三昧。噫。青草凄凄沒不得。鳥解啼春花解紅。

　　掃雪峰真覺大師塔。奯竹森森。檉枝曳曳。掃出全身。見聞即別。望州亭相見了。茶傾三奠不為多。烏石嶺相見了。香爇三枝不為少。僧堂前相見事如何。還讓再來藍長者。且道以何為證。不見余中丞道。輥得毬兒是雪峰。

　　掃鼓山晏國師塔。有來由。無縫罅。不堅久。難敗壞。分明寫出秋山容。祖師靈骨難遮蓋。卓拄杖曰。好遮蓋。他家有路通霄外。諸大德。還有把臂共行者麼。良久曰。且回向看。

　　掃雲門先師塔。煙雲冬夏。花鳥春秋。有恩難報。有怨難酬。若道石傘峰依然突兀。若耶水仍舊東流。且喜未見先師靈骨在。還要見先師靈骨麼。良久曰。不見道。祖襧不了。殃及兒孫。喝一喝曰。回向。

　　掃天衣懷禪師塔。往昔曾挑水。一擔兩頭脫。傳得雲門宗。我來為掃塔。一掃葛藤窠。一掃秋風葉。噫。祇因埋沒本空蹤。至使吾師今受屈。良久曰。屈。

　　掃皎律師塔。不舉宗乘。不拈經教。昭慶登壇。暫時顛倒。歸來擬欲露全身。塔頭無縫埋荒草。荒草枯。蛇足多。掃除一句問如何。大家齊念薩婆訶。薩婆訶且置。不知塔還受掃也無。師以坐具打一圓相。喝一喝。回向。

　　掃具足禪師塔(克聖淨賢請)。欲攬青風以為帚。朝雲掃卻暮還有。欲撮黃土以為香。山自高兮水自長。汝欲克念以作聖。以德報德非究竟。汝欲淨意以為賢。知恩報恩恐未然。汝欲我為作方便。遂以如意畫一○相曰。一切存亡此中見。若是具兄嫡骨兒。定應著眼急須薦。若不薦。作麼生成得個掃塔事。良久曰。不見道。寶印當空錦縫開。即以如意打聖一下曰。後句也須你自道始得。

　　奠瑞白法兄塔。挽青雲而作拱。撮黃土以為香。法門之理如斯。兄弟之情何在。不得已倒拈帚柄。一掃寒空。若掃塵不掃塔。恭而無禮。掃塔不掃塵。同條生不同條死。塵塔俱不掃。爭奈白浪滔天。塵塔一時掃。且道我師兄靈骨在甚麼處。欲知他日龍華會。且續開山一代憕。

　　封爾密法兄龕。巍巍堂堂。輝輝煌煌。出不全露。入不覆藏。打開玄路。掣開金鎖。欲助慇勤。實傷我股。賴有後昆。交參鐘鼓。鐘鼓聲。何凄楚。休凄楚。雲門門外更封雲。且看回互不回互。

　　為久默禪師起龕。獅子出。獅子入。全在獅兒奮迅力。雖然有手大家扶。不勞動著纖毫忽。大眾且道。既不許動。如何說個出入的道理。咦。海神不貴夜明珠。信手撮來當面擲。封塔。日中月。夜半日。會得者萬里神光。不會者惆悵何極。太湖南。方山北。莫道此中無縫隙。彷彿栽松當道青。依稀字刻碑文白。舟藏壑。山藏澤。天下情知不可藏。祇貴瞞人雙眼黑。眾中還有不受瞞者麼。良久曰。莫怪早秋涼。都緣風雨急。

　　供佛日。中興十二代。覺靈齋呵呵。者一隊老漢。開山也是你。中興也是你。今朝鼻孔頭。卻在我手裏。顧眾曰。還有與祖師出氣者麼。賓則始終賓。主則始終主。祭金臺掄法師塔。佛日既重興。不能逃定業。今日累我來。一一為公說。且道說個什麼。乃顧彼眷屬曰。孝子與賢孫。大家在者裏。

　　行知山封龕。善行知山。汝聽我言。我來汝去。六門緊。關更須封固。矢上加尖。噫。若要光輝前後際。無過末後一堆柴。

　　澄源耆舊火(曾以賣墨為行腳)。澄源老。澄源老。天下名山幾遍了。不尋朋友不尋師。不為參禪不問道。隱向天華十有年。晨昏惟數自家寶。且道如何是他自家寶。良久曰。妙品極品大國香寥天。一金不換。莫遮便是他自家寶麼。昨夜一時分散了。直須貶向無生鄉。也要天華重煆好。

　　幻虛禪人火(時當雷雨乍歇)。虛空幻出無本性。本性幻出無虛空。霹靂一聲雲散後。乾坤依舊月明中。更有截斷聯纖一句。仰勞大眾共送雲程。

　　安心禪人火。盡道虛空突兀。誰知大地平沉。雖則名曰淨息。未可號作安心。乃舉火炬召大眾曰。山僧欲煩者個上座送彼一程。得麼。擲火炬曰。切忌攢頭入此中。

　　海火頭火。一向你燒火。今日火燒你。但得火性空。你性亦復爾。海火頭。會也未。一陣無風波浪生。智海雖深終見底。

　　尼僧火。八苦交煎一老尼。業緣了卻是歸期。聯纖唯有髑髏在。百煉精金略較些。從此去。莫狐疑。欲識路頭真實處。夜半烏雞焰裏飛。

　　俞宗明火。臨終剃度。沙彌身。居士相。三年已前絕較量。忽然今日春雲生。青天何必重遮障。妻淚泣。母淚泣。一一為伊俱剖析。且道剖析後一句作麼生。從教爍盡無明火。切忌西方祇者是。遂擿火炬曰。失。

　　玉函禪人火。昨夜白牛臥深雪。曉來有眼難尋覓。迷時從此迷。悟亦從此徹。迷悟不相關。撒手便言別。大眾。且道他路頭在甚麼處。看取火聚婆羅門。分明煉出黃金骨。咄。

　　嗣南容公火。白雲坐斷已三年。頂後神光此日圓。歷代祖師無巴鼻。黧奴拈起一毫端。恭惟嗣南容公一生操守精嚴。末後孤峰獨宿。若是今日靈龕自舉。性火自焚。無以慰彼高足孝思。故特邀我山野。聊借勝熱婆羅門火光三昧。為津送之資。且道津送一句如何舉揚。擲火炬曰。會得龍門無宿客。誰分東土與西天。

　　勝蓮禪人火。秋風清。秋雨頻。大地從今絕點塵。臨行切莫輕移步。乃舉火炬曰。此個西方路最親。且道路頭在甚麼處遂擲曰也勝蓮花足下生。

　　完修禪人火。完修既以修完。大眾作何話會。若作末後商量。莫惜山中柴貴。咦。一堆烈焰亙天紅。道火須防燒著諱。

　　達之禪人火。達之達之。人謂你死。我謂你生。人謂你生。我謂你死。不是我不順人情。只為你本來如此。不如此。青山雨後青。達之在何處。若道者個是。松聲慼慼。若道者個不是。澗響凄凄。噫。總不如個丙丁童。炤破神光千萬里。

　　敬泉居士火。草凄凄。煙沒沒。春復秋。夏復臘。分明指出。是俗是僧。又誰管你。非生非滅。擲火炬曰。咄。一生疑慮從今徹。

　　無說禪德火。一念萬年。萬年一念。放過石火。遺下閃電。恭惟無說禪師。一生竭力叢林。頭目髓腦俱捨。既植無漏正因。必登無漏正果。唯是兒孫孝思。特請山僧舉揚末後一句。聽取偈曰。不假靈犀一點光。情知瞥見我清涼。今朝攪動無明火。東土西方總道場。乃擿火炬曰。咄。

　　智憫火葬考妣。雲棲一胍。西方路通。生前歸命。死後遺蹤。有子出家。世孝匪同。晨昏參叩。父儀母容。再三哀懇。寶壽石翁。無明一舉。燒破太空。眉毛猶在。付與丙童。喝一喝曰。回向。

　　鷲林勤舊火。白雲漠漠。流水淙淙。雲程迢遞。木落林空。鷲林公。鷲林公。破家蕩產安寧後。捨命忘軀始見功。雖然。若非末後光生。未免終成滯貨。且道如何是末後光聻。勝熱婆羅門惡發。撩取眉毛過別峰。

　　靜虛耆舊火。秋風蕭蕭。白雲瑟瑟。生名靜虛。死稱其實。向上一關。恐汝未識。大眾送汝。莫留朕跡。擲火炬曰。咄。

　　心量庵主火。青山寂爾。綠水悠然。生滅既滅。寂滅現前。路頭入手。便擬爭先。莫爭先。烈焰亙天燒不盡。一任人來看九蓮。咄。

　　權厝嵌石兄佛事。浮生如寄。人所共知。死亦非歸。阿誰委悉。且道今日將我嵌兄權厝於此。畢竟圖個什麼。婆心最在流連處。水盡山窮卒未休。

　　具足禪師入塔。生於越。長於越。股為療親刀見骨。清道橋邊露夙根。若耶溪上連枝脫。遊剡溪。住香雪。拖泥帶水藏真說。惹得兒孫逐隊疑。今日分明都漏洩。不漏洩。無底缽盂誰動得。噫。若是師兄滴血兒。會取當陽遮一掇。

　　清池兄入塔。分明一派清涼池。幾度曾經劫火炊。此物至今終不壞。耀地輝天也大奇。乃舉骨曰。且道是什麼物與麼奇特。遂擲曰。大眾普送看。

　　靈鑒法師入塔。舌頭有路不難尋。轉入臨平路始深。恐或賺人思自覆。層層無縫復森森。

　　為宗明入塔(時雷雨方息)。死不盡。燒不盡。霹靂一聲天地震。天地震。塔門開。眷屬何須復舉哀。咦。青松依舊青如洗。翠竹重重翠莫猜。

　　為淨坐送母明悲入塔。母以大悲心生子。子已出家。子以大悲心送母。母已苦拔。雖然直待子母情忘。方可入此無縫寶塔。且道無縫塔作麼生入。坐曰。無縫塔且置。某甲母親畢竟在什麼處。師擲骨曰。行到水窮處。坐看雲起時。

　　靜安入塔。有妻已為尼。有子作沙彌。故鄉情已盡。何得更言歸。風凄凄。雨凄凄。江北江南事可疑。山僧特特與伊決。日出三更未是奇。乃擲骨曰。咦。

　　定生禪者入塔。無縫無影。撐天拄地。生決定生。住實不住。即此非此。好個入處。咄。煙鎖雲門幾萬重。不須回首頻頻去。

　　尼淨輪入塔。若道是一堆枯骨。又是淨輪尼。若道是淨輪尼。卻又是一堆枯骨。他既赤體為人。人宜全心委悉。更要彼此利益。莫待平空一擲。為甚麼如是。不見道。迢迢與汝疏。切忌從他覓。

　　為界如入塔。死不盡。燒不了。去不得。住不好。無縫塔。一時倒。末後句。莫尋討。五番服毒達磨心。爭如者個無煩惱。乃舉骨曰。且道者個是甚麼。昨夜月明雲散了。

　　達禪人入塔。出得者個。入得者個。不出不入。當面蹉過。欲不蹉過。須是　者個。師指山曰。為甚麼虎山缺了一塊。眾回顧。師擲骨曰。達之向甚麼處去也。良久曰。六月炎風吹不到。解轉身來能幾人。

　　為盤銘弟入塔。盤銘弟。盤銘弟。爾謂我生忙。我為爾死計。我生既有所。爾死亦有地。畢竟問盤銘。即今在何處。若道此即是。此內無盤銘。若道此不是。此外無盤銘。好山不自秀。好水不自清。一曲兩曲無人會。囀作迦陵頻鳥鳴。於今不是苦吟聲。咦。依棲尚有石田熏。千古為君作證明。

　　為法雷送母淨緣入塔。白雲無跡。綠水有源。二俱不住。誰是淨緣。會得者。男相女相悉歸安養。不會者。無縫塔裏暫爾偷安。且道無縫塔又如何偷安。昨夜花枝零落盡。曉來依舊北風寒。

　　為有道夢期入塔。桃紅柳綠。盡是髑髏眼睛。不勞左顧右盻。日暖風和。盡是亡靈神識。何須說出說入。到者裏直下會得。無縫塔豁然大開。如或未然。春風昨日通消息。鳥語枝頭指向西咄。

　　法平座主入塔。是法平等。無有高下。此是法平座主一生講不了的公案。今日要山僧與他了卻。聽我偈曰。生同大眾。死同大眾。塔頭無縫。大家相送。大眾。既是無縫。如何說個送的道理。良久曰。試回向看。

　　顧養心居士入塔。雪滿乾坤。江山一色。色即是空。唯君委悉。生前奉素養心。末後全歸子德。大眾。既是子歸就父。為甚父全不顧。良久曰。但解早翻身。何非極樂國。咄。

　　為太常葛屺瞻居士點主。山高為筆。水長為墨。先生之風。描寫不及。其天道也。天何言哉。其文章也。文不加點。雖然。湖南夫子成千古。風月依稀任主張。

　　嵌石兄入塔。天無私不蓋。地無私不載。獨有者著子。至公而無外。恭惟嵌石明普師兄。生緣在楚。出家於當陽之青溪。參訪適越。受學於雲門之顯聖。行道入吳。駐錫於金澤之雲關。總不出者著子的威德。其間風霜雲水。冰雪叢林。潔身也畏五色糞之染污。嚴心也學三無漏之精備。譬諸美玉不過無瑕。譬諸青天但能絕翳。如我嵌兄帶水拖泥。和光混俗。末後又有酬還夙債之風流。不食周粟之標致。可謂世出世間。道誼朋情無所不被者矣。大眾。我嵌兄既有如是作略。山僧何故與他燒作一團。煉作一塊。只有東村王大老挑柴過唐公嶺。忽然一擔兩頭脫。卻向寶龍橋上高叫曰。悔。悔。雖然如是。我嵌兄一世清高。又豈肯向俗人口中取氣。且道如何是他清高處。大家聽我一偈。鑿石束虛空。虛空入方器。同條生不同條死。喚作巖頭末後句。送骨曰。咦。

　　栖煙。盤銘。山鳴同入塔。常寂光土。凡聖同居土。一手遮攔。一手揭露。棲煙盤銘山鳴三位覺靈。既已共命同船。從此不須回牙。要回牙。同氣相求。同聲相和。擿骨曰。陊。

　　迻寶壽舊普同靈骨入新普同塔。如來禪。祖師禪。盡付春風二月天。東雲水。西雲水。鷓鴣啼落花飛去。眾覺靈。且莫動。雖然不食空王俸。也要大家知奉重。擿骨曰送。

　　九蓮庵主入塔。朝九蓮。莫九蓮。今日晴明色更鮮。雖是春初行夏令。臘月曾經火裏看。百尺竿頭開別徑。密迻一步絕聯纖。爾等徒眾還知路頭麼。良久曰。蒼天。蒼天。

　　鷲林勤舊入塔。昨夜雨聲滴瀝。今朝紅日西沒。送者玅用無窮。亡者神通叵測。山僧有語叮嚀。野鳥枝頭唧唧。凡聖同居。撩起便行。常寂光土。不勞駐錫。只有一尊無縫塔。動著依然入不得。且問不動又如何。不見道。海為龍世界。天是鶴家鄉。遂擿骨曰。咄。

　　為大和長老。魯菴居士同入塔。臘盡春回。青山雪布。虎咬大蟲。一個兩個。緇素同途。有過無過。噫。看他直入無生土。乃以拄杖擊三下曰。露。

石雨禪師法檀卷第十九(終)


嘉興大藏經（新文豐版）第 27 冊 No. B190 石雨禪師法檀


石雨禪師法檀卷第二十

　　嗣法小師淨柱編

　　祭文

　　祭具足法兄文

　　於乎於乎。於乎哀哉。一慟欲繼。再慟復甦。三慟復欲繼。道乎情乎。腸俱可裂。生未同埋。死未同穴。此慟於情也。生也不及。死猶可追。此慟於情之至也而又何慟乎。死者自滅。生者自存。此慟於道也。死實生也。生實死也。此慟於道之至也而又何慟乎。繼復甦。甦復繼道乎情乎。吾已矣乎。於乎尚饗。

　　祭麥浪法兄文

　　雲門一派。兄為次子。我又次之。百難一比。兄具說通。拖泥帶水。我溺煙雲。掉頭不理。不水則山。忽數寒暑。散曰自高。愧不能耳。聞先師赴。歸首訊兄。法座改觀。金光增明。天台且入。蠅翅已成。修涂驥尾。終擬附行。不期法華。竟成終席。我過聯床。劇談兩夕。登座指揮。屬累如昔。兄亦有心。我自不識。指雲門言。寥落何堪。老弟當此。我亦已甘。兄再三讓。我再三謙。今日迴思。句句哽咽。以哽咽意。可奠兄乎。復不成歌。奈何奈何。

　　祭西築宗禪師文

　　至靈前拈祭文曰。生從何來。死從何去。那個能無此一滴淚。將此一滴飛入九天。九天不知。滴入九地。九地不會。且問靈骨畢竟在什麼處。良久曰。到江吳地盡。隔岸越山多。維那遂宣祭文曰。師乎師乎。赴至之日。殊不可信。云已二七。所可疑者。先有十日。夢師怡然。欲有他適。送師遲遲。雲颿只尺。追不可親。如千里隔。無可疑者。師向無疾。曰近有之。無眾苦厄。別子將聞。趁殘暑入。九日不出。索飲食畢。兀坐胡床。合掌西訖。隨暮課聲。渺然圓寂。某曰不然。師願頗堅。字雖曰西。意不在焉。築西築室。錫杖泉邊。志之所共。證諸流泉。同辭西築。受雲門囑。某苦遊詢。師歸碌碌。效古定光。示人以福。詩乞補松。號栽松子。古殿一新。莊嚴不止。至孝慈嚴。語溪所傳。事翁與母。相繼解縣。寄聞天華。薦昇於天。書乃約曰。世事紜紜。了武唐局。可以就焚。獨憶雲門。汝已潦倒。屈指諸方。磬山已老。我獨慕之。門庭尚悄。得遂所懷。是生可了。是故聞之。痛為躕踟。夢耶非耶。占其來辭。紅輪既隕。秋風凄其。採菊盈把。雨淚如澌。西湖已竭。棹不可拽。高峰已頹。杖不可挈。愁雲四垂。蕭蕭落葉。定光無光。法相相滅。末後殷勤。無德可畣。問師何之。示人親切。人自不知。某亦饒舌。撮土為香。當龕一爇。大眾哀哀。一時漏洩。

　　祭爾密法兄文

　　嗚乎日中玉兔夜半金烏霜飛六月大地淆訛哭既不成歌復無聲要終原始實煩忍聽花宮燁燁同參乍結萬指叢中目擊而合並觸逆流洞水分遊剡溪雪棹東山是幽初開講席香臺煥赫循循誘人憧憧謝屐石傘忽摧載撐載持未克手足力曷可支重開五位推兄獨貴一整復整頹綱大備傷哉法流運不可週津梁示倦一疾弗瘳嗣法有人庶得其真我歸自閩陟江若奔合掌一別笑談不撤如深夜燈熾然乃滅是眼可瞞神光卻圓敬修杯茗滴破重玄重玄若許烏兔復處紅爐迫霜瓣香一縷。

　　祭瑞白法兄文

　　正惜狂瀾不可遮那堪砥柱復傾斜纔掀百丈潛狐穴又逐千江湧素車葉落有根歸石傘法流何處剩龍華瓣香一掃尋靈骨痛唱新豐慰克家。

　　祭久默法侄文

　　惟苗有種靈根獨擁一穗兩岐分香播隴得名蘭芎天華首眾得地龍華其名愈重或出或處或奪或縱去就得宜低昂賈勇欲隱如影欲諱如鐘靖共爾位人天接踵建無勝幢妖邪震恐戒雲棲虎法雲門龍端規肅矩復整頹風水之四海月之天中影分流散莫不朝宗法流寶壽句與山崇當我閩適扺掌談衷閩歸未久訃音何從珠光含浦劍氣埋豐不堪著眼爍破虛空今夕何夕鴈墮塔叢薄修缽飯淚捲西風尚饗。

　　祭嵌石兄文

　　於乎兄之生也荊南之青溪我之生也浙西之武水雲水相逢影形相倚共禮雲門於石傘耶溪聯策諸方於名山勝水兄精嚴也嫌五色糞之惡臭我疏散也事一瓢飲之閒遊參詢既暇隨緣去留或高或下一出一處兩心相參易地相許兄念母儀兄母即我母也我不遠三千里之波濤代為親省我勞拮据我處即兄處也兄不惜一喘息之匡贏躬為佐助我已倦飛而知還樂西溪之偏僻兄又無心而出岫欣金澤之雲關往往來來越寒度暑擬投老於龍門之鸚鵡峰居詎意單絲不線寄遨遊於寶壽之七十二賢峰畔此則孤掌誰鳴脫爾長行謂宿債之必酬勤乎囑累示定業之難逭嗚呼精嚴畢竟先驅靈骨先歸無縫塔疏散終成滯貨痴魂滯此最頑皮兄其有靈忍受蔬儀我雖不敏敢輕杯茗一滴九泉三生永賴嗚呼尚饗。

　　祭即念關主

　　一炷香一杯水將謂汝供我誰知我供汝一生上下分明今卻拈頭作尾且道何故如是良久曰不順非孝不奉非輔。

　　奠正法禪侄文(即唐祈遠)

　　嗚呼惟靈處為真儒唯孝與廉出為真釋唯淨與禪其外護也雲興霞舉其內護也珠藏玉貯龍華得名閒名已成金粟得地地偶欹傾干戈四起歸寧故里一方廬舍庶幾可倚咄哉性空撒手波洪佛法世法兩不耐功噫不因昔日旁參我誰送嗚嗚一笛風尚饗。

　　雜著

　　規約

　　讀賀家池上天華寺一一軒窗向水開之詩則知寺之閱人多且久矣今復新於陶章諸宅宗曉張道尊共請先師湛然和尚雅集龍象重整宗綱復得達虛關主輔翼之自先師圓寂門庭愈肅僧眾愈調關主茲又以謙自居特虛丈室見招山野欲思所以報佛恩於不朽防滲漏於未然耳奈山野久耽山水少入叢林無可益於法門但憐時弊慕古道近賢者遠不肖或堪與同志者共諸師友能不以人廢言信從少分清規遞相砥礪即是自信信人終不至於慢人自慢矣又何佛恩之不可報檀信之不可酬慧命之不可永繼乎。

　　堂約

　　若未知有者須信礦中有金必用勤淘勤汰既知有者須信金中有礦還有熱灶熱爐一口氣打將來管取成釵成釧遲延些冷將去未免費炭費柴作是觀者則惟恐規矩之不嚴又何慮繩墨之絡索哉恐有以放肆為灑落將狂妄作逍遙者鼓而攻之約罰如左。

　　寶泉寺規約

　　上古叢林都遵佛制自百丈大師以來宗門大盛故有不作不食之風開田說義之舉及乎沿流至今半以耕鋤為業惟汲汲以利自圖竟不知義從何說智眼觀之實為可嘆僅有壽昌黃蘗諸老雖不離鋤鑊不妨規矩可觀威儀可畏此真可起作食之風者今寶泉破宇頹垣大眾雲集二時所須不能盡取給於檀那未免有效顰之愧若更疏慵威儀全缺不惟向去道法不隆吾又恐退失一方善信而後已故趁此時約諸兄弟為法為眾為此一方各自努力執務恪守清規共安澹泊必以見道為期至於興廢盛衰自有分在無甚強焉約立於左。

　　題法相戒酒卷後

　　長耳古佛風顛無定蹟遞代沿流變現不盡應以宰官居士諸男女得度者能俱現身為說本法更多酒徒詞客應接無虛往予踞西築菴聞酒氣與茶香鬥額愧不能和其光因尋參方外往來二十年矣今值司理黃公一整茶鎗酒旗大敗予來得陞座話清平話漚和勤舊出卷讀之何異老衲法言此又宰官之現比丘身也逆順隨緣彼此相現莫要扶持此末運麼請看腳下是什麼下得一語現與不現俱成剩義其或未然且喫茶去。

　　雲門初住規約

　　近日住持不無條約但設而不行行而不整致使人心日下叢席就衰今顯聖家聲未墜先師遺屬猶存諸兄弟惜乎丈室久虛恐負方來龍象復蒙護法宰官正信居士見招山野住持業已不辭眾請規矩重新則我豈敢謹就先師所未足參入雲棲之少分佛法無多貴在力行而無倦行之既整何煩王法以加焉。

　　題蘇門黃孝廉太上感應袖珍

　　聖賢經傳深淺隨機易乎明著難乎隱微如藥之性妙於應病如影赴鏡妍醜斯正或專受持或工書寫或隨傳唱同歸善也棗割新裁繼往開來功高敷演其利博哉工於佩帶無往不在曲順人情體物無累。

　　放生大意

　　登越山得山林居士邀過草堂坐忽蒼頭告主人有饋生魚者主人即速命放以適丁禪侶良集為喜余因引鄭子產章為問孔碩諸公子各說所見已余曰子產之道恐即在圉圉洋洋悠然而逝處蓋校人烹之即校人之魚也使畜而至於得其所哉是子產之魚也子產可欺也子產放魚之道不可欺也即子產之魚亦千古不可烹也諸公子俱躍然喜得放生大意時武林報國院三學師在座索余為文以竟放生池事遂走筆記此倘見聞者以余語為當則同證無生不特同證子產之道同放子產之魚而已又何止放生得長生耶。

　　說夢篇

　　方賓侯先曾夢遊雪峰及入山歷諸境喜與夢中無異告余余曰即今是夢唯文殊菩薩親證所以道卻來觀世間猶如夢中事真是大夢覺人故能於夢醒俱夢之中承昔願力善入游夢三昧指迷人間示同迷夢非真如夢中人於違順境起苦樂見也亦非冥然無苦樂違順而言醒也余自乙亥冬主會稽雲門席喜陶石梁居士講學甚得宗門旨趣一日偕祁季超居士訪余曝背簷下梁曰連日講學談及因果人不甚信因以夢喻頗覺曉了余曰山僧亦喜說夢每對人說你即是我人不甚解乃以昔年夢事告之初夢入山覺幽邃可愛忽值虎哮吼奔突余時魂分失意復得樵者相救擊虎虎斃且感且醒身汗漓漓魂猶未定見月明在牖山雞奏更斯時斯境夢耶醒耶莊周蝴蝶了不可辨復自念曰一臥如尸尸是我也夢身入山身是我也夢山山亦我也虎亦我也我復愛我山畏我虎復得我樵擊我虎而救我身以感我之樵醒時一覽違順苦樂物物頭頭亦復如是兩居士大笑余又嘗以我證我境遊我之夢告我之人而我之人亦不信真可謂寥寥天地間獨立望何極安得人焉與同遊夢鄉同作夢事心心相知鏡鏡相炤牙為賓主振我說夢之宗而大夢覺仍書贈賓侯居士其為我分身說夢乎。

　　普明寺安執事引

　　泥金剛不入水筋骨不出木羅漢不入火舍利不明所以普明寺寒爐發焰紫雲峰白浪滔天要使久參初學各各量才堂內堂外齊齊知有倘有出格漢子不拘繩墨也要還我三玄三要的落處方可明窗安置如或不然大家相聚喫莖虀不吃任從伊。

　　齋單引

　　經云飯千億三世諸佛不如飯一無念無住無修無證之者且道普明寺裏誰是其人有甚饆饠䭔子一任下來還有麼不見道財法二施等無差別。

　　堂規

　　安禪結制原是好肉挖瘡以世無生知必待挖瘡而醫藥瘡愈而後知全體之妙有瘡未愈而遂廢醫藥者如大事未明而便忽規繩也野鶴孤雲誰非自在既肯放下雲頭必有大不得已事然後信人入人保社聽人爐韝豈又厭鉗錘之嚴密哉姑立十則務在力行微細條章事憑眾職。

　　行狀

　　師諱上明下方字石雨出禾之嘉善陳氏望族父文錦進禮退義以型其躬一鄉儒者為之下晚以艱於育子令其庶徐氏如法相禱定光古佛而有身徐實為師生母師之生明萬曆癸巳正月廿九日午也自幼徇齊氣宇俊逸如獨鶴摩霄稍長入塾所誦習即了大義不屑句讀亦不慕儒冠二九諧伉儷則曰從父所制匪我思存也父遊雙塔師隨之行見緇衣攸敘宛然三代禮樂計決出家既又曰老父在未可奉身而去也迨父捐館營窀穸已母令依法相西築宗禪師薙染相傳甲寅孟秋之朔云嗣是恒與靜安老宿專修淨土一日念佛忽擿魚子笑曰不特西方可生東方亦可生矣靜曰莫艸艸未是汝到家處示以南泉三不是語師鈍置疑礙橫生胸痛不止乙卯春參雲門湛老和尚於禾之石佛師以前念佛事呈門曰此信心真切塵勞暫息耳復以礙胸作苦事告門曰愚癡東西參禪圖大安樂豈是苦得來的縱苦得來也是苦禪參他作麼師承啟迪如暗得燈自此工夫不用氣力矣時輩多弄口頭擎拳豎指者滿堂師竊謂禪若是者等參的我也會得一日見鄰單商量公案到相關處師出曰我卻道得眾曰你試道看師作女人拜而出一眾失色師笑曰禪至此亦為可憐俄舍去一缽飄然有孤身萬里之志遂為新安諸名士所重後憩承天閱楞嚴至如汝文殊更有文殊是文殊者忽覺身心世界打成一片同參微相謂曰石公似有所得請試看驀扭住曰道道師滿口逼抑無對聞門主東塔又如請益門示以一人所在也要到半人所在也要到遂南詢撥草乞食羅岩山下雖無深入宇宙每一頫仰自謂寸絲不挂人矣丁巳春參博山來禪師以頌偈呈政山曰語句未玄諄諄以死工策勵直抵衡嶽結茆毘佛洞刀耕火種值歲儉即以帶沙糠為禪悅師恬如也戊午夏遊五乳謁憨山大師談至無生話酬唱甚洽己未覲雲門升壇納滿壬戌春辭門住山門曰下流甘墮小乘那師曰豈懶贊之流亦小乘耶門曰亦是小乘奈單丁苦究之願甚堅登天目最奇嶮處菴曰西方潛一載餘枯槁淡薄倍於南嶽工夫至此所謂死得活不得者是也癸亥冬聞雲門大開爐韝海內英衲無不畢集即下山進堂默禱韋馱曰一生所參學問積劫所護命根盡情交與菩薩惟憑菩薩慈悲說竟大慟自此精進日倍一日因見堂中商量浩浩結同志者十人約不語限七日徹證未至所期門上堂曰放下著忽覺通身慶快如窮子歸家口占偈曰平空一擲絕躊躇轉眼風波徹太虛會得竿頭舒卷意放生原是釣來魚錄呈雲門門閱畢大呵曰弄者個彀當作麼門取偈入袖中又三日聞僧舉大慧竹篦子話曰如荔枝相似殼也去了核也去了放在人口中只是不解吞師不覺失聲大笑首座麥大師問曰做甚麼師正色曰幸遇我持不語戒自是首座每邀入室不讓於師矣一日門火浴僧有問亡僧遷化向甚麼處去身甚抖戰門曰且莫問話先把者抖戰去了著師出曰和尚何得以相貌取人門將答師即作抖勢曰又作麼生門曰賊師曰賊賊便歸眾嗣同化山和尚入室門問曰如何是一口道不盡底句師曰晨昏禮拜和尚也是尋常事門曰趙州道無意作麼生師曰和尚喜著棋某甲麤知門曰他道有又作麼生師信口頌曰家家有幅遮羞布放下便能當雨露獨怪當年老趙州擿卻頭巾頂卻褲門喜之以偈印曰分明識得趙州狗拾得鼻頭失卻口莫於萬丈峰頭立且向叢林陸沉走并付斷拂一枝故師自號斷拂子嗣為洞宗三十三代也繼謁黃櫱有禪師於棋隆以絕學無為徵論竟日大為賞識尋往黃安鷂兒山養靜冬夜不設臥且竟夕趺坐積草為裯時當體罷則幪首假寐畢盡抖擻之風偶遊渚宮聞雲門訃音南還顯聖卜塔竟治任入天台棲息香柏峰庚午春同具足和尚住嵊之西明作活埋計有翻轉杜園還杜田那管十年廿年三十年之句繼徙寶泉因象田蘭芎堅請結冬不得已而起壬申出住天華暨登座舉揚大法玅協全提至若鉗錘學者別具作家手眼因邪打正俾簾外轉身知有尊貴一路每見狂妄之徒謬稱證悟師以金鍼玉線細密工夫為之落草盤桓則口噤不能加答蓋師平日所貴者真操實履直達佛祖堂與其家風嚴密率類此甲戌冬峨雲王冢宰世培祁中丞等請主顯聖杭州司李黃元公聞師敏捷未有以異之一旦徒步入山即鳴鼓請說法師便陞座公禮拜問曰請大師舉揚雲門未了公案師曰竹拖鳳尾慵迎客公曰今日親見作家師曰松作龍吟嬾送人乃垂示法語皆赴來機公嘉歎復問曰明頭來時如何師曰耶溪不許扁舟宿公曰暗頭來時如何師曰此去錢塘尚隔程公曰不明不暗來時如何師曰杭州理公事時向居士道一日在報國院與石車和尚同座公問車曰往天童還到雲門否車曰且看公曰雨大師不放過時如何車曰與他一頓棒師曰居士還甘麼公曰天童和尚在背後師曰原來不甘公又問車曰兩石相磕時如何車曰一輾便死公顧師曰和尚如何師曰只可自怡悅不堪持贈君師之應機詳載語錄茲不廣引也丙子春嚴印持聞子將諸居士請主寶壽即宋石田薰禪師息影處也先是有五百年前石田五百年後石雨之讖故諸居士請師益堅師顧眾曰能事钁頭者隨我而去師見法門愈亂不久自有定論掩關大書曰定論不須下千古偷安聊爾約三秋于關後葺茆為別室忽得石砌如八角古井師啟視之見舍利雜五色土知為薰公窆地印持諸公以為舍利藏見有時讖之所云良不誣矣集生余中丞會同閩紳京臺王光祿等於戊寅冬迎主閩之長慶己卯夏徙雪峰集諸房眾導以上進漸知嚮風辛巳遊古汀艤舟韓埠緇素遮道延入靈山結夏秋寓獅峰開戒及冬應鴛湖禪師孝廉朱聯岳黃蘇門普明之請才解制而贛州嵯峨漳州三平俱以住持相延師底力辭之居考亭之靈峰凡五閱月復歸寶壽是冬再主天華癸未春屺瞻葛太常請興龍門師見棟宇湫隘乃卜築東偏鼎新殿堂躬先荷畚為大眾倡鳩工庀材不兩載而已落成甲申冬石倉曹侍御等請主禾之東塔期畢歸龍門乙酉秋會四方多難兵燹交加龍門鄰剎半作行營一眾聳懼師示以安心靜守晝夜結參因或少懈荷戟之士欽其道力莫敢舉刃相傃焉山阿以寧皋亭之陽有佛日者唐本空禪師故剎也邇來住持難得其人本山勤舊偕護法存憶唐總憲武山錢郡伯等數延師主席師不允丙戌秋敦請至三有泣言大師不往古剎必廢者師幡然從之比入院參徒駢集廩無宿春領眾行化以瞻不足而廢者修缺者補叢林應用翕然就緒及開爐弘戒眾萬有二千餘指師書門以示來參曰擇木嶺相見了也松篁橋滑倒時如何松篁橋相見了也為甚僧堂前不肯住僧堂前相見了也且道丈室向東向西若也道得許汝相見不則且居門外丁亥夏閩撫佟君持景師道望修幣遣官迎興芝山雪峰二剎師婉辭以謝撫軍順其意不強起之孟秋魔事忽作師不惟不校深加憐惻故唐總憲曰道高魔高道與魔原相對待吾師汪汪千頃於人何所不容尤見道力弘深化人以不屑之教誨大為羡服大為浣慰屆冬結制宿衲響臻倍於客歲一日坐金湯閣歎曰世界如此多事不如歸去好乃囑維那元正三日解制眾咸驚異蓋師歷坐道場凡結冬俱於正月廿九日解因師以是日誕諸禪德必申慶祝而後去也眾白師請如初師不許三之日解制上堂曰人人藤斗笠個個水雲包出門踏著草途路轉迢遙到者裏不倒斷得一回直饒說個回途得妙就路還家便是千里萬里昔洞山辭雲巖巖問向甚麼處去山曰無巖曰莫還鄉去麼山曰無巖曰幾時回山曰待和尚有住處即回巖曰此去難得相見山曰難得不相見今日若道難得相見便生幾多情見了也只因洞山是個得的便道個難得不相見看他何等穩密何等把細佛日期中豈少一知半解只是到者些原委處未免走作即今你要東去西去不見古人道直須向萬里無寸草處去又云出門便是草又云不出門亦是草便見舉措不得只因你不能向異類中行且道異類又如何行乃屈指曰一雞二犬三豬四羊五牛六馬為甚麼七人不道參至晚陞座示眾曰一期圓滿可謂有始有終若論本分家風一落始終必不免于始終之患須知本自無始又何有終今人不解自推只管向外推求推到伏羲神農黃帝以上說盤古便為分混沌之始不知盤古是個甚麼混沌是個甚麼若看一念未萌以前父母初生之際豈不真是盤古真是混沌只因不覺總在始終裏面安身一有始終便有生滅便有輪迴所以一切聖賢苦口教你參禪參到一舉一動亦無始終處便是就路還家便是出輪迴處且道始終畢竟如何免得你且將年月日時推看推到一剎那際如擊石火閃電光相似以拂子擊案曰如者一響說他始也得說他終也得說他生也得說他滅也得若再推到初生即有滅再推到當處發生隨處滅盡再推推即是不生不滅便好孤迥迥峭巍巍一任逆來順往七縱八橫踢倒便行撩起便走有甚麼拘戀處便是解脫丈夫便是出塵羅漢還有此等人到此等地步麼不則惜取眉毛好初四日辭眾出山柱作禮問曰和尚幾時來師曰初八九日便回初五日次上墩初六日至寶壽囑付事宜諄諄不倦初七日上龍門是日山風甚厲師有寒色遂泄瀉示疾至晚付託後事亦如寶壽次早命具湯沐浴旋謂侍者智海曰扶老僧起來師端坐不語時同門兄妙首座寶首座律監院等侍側察師有去意亟問曰和尚還有分付也無師曰我無甚麼分付少頃寄浮法師仝陳華甫益朋二居士恰從禹航來問候師一見合掌微笑遂坐脫時戊子正月初八日申時也赴及遠邇靡不驚痛越九日化山和尚渡江來封龕容貌如生封竟乃筮塔於龍門案山金龜巖下去寺三百武坐南向北師世壽五十有六僧臘三十又五初師主龍門葛公屺瞻恐師再受別請師曰脫余若赴諸山畢竟歸根此地公欣然今師豫知時至示寂茲山信師言之不爽已師天性沖醇凡應緣酬物俱以慈忍力循循善誘有媺必彰有瑕必隱為世導師罕有其比然整躬勤勵自超方以至行道三十餘年雖祁寒溽暑丙夜不寐先覺有言古之君子其責己也重以周師之謂與嗣師而建幢者即念現主越之象田石浪如主信之鵝湖饒之薦福其餘尚在水邊林下潛行密用師嘗謂門弟子曰誘引後學度量須倣博山接納上流機用宜如顯聖雙眼圓明振起吾宗使狐狼野干假借不得是所深望也每見時輩分洞分濟抑此揚彼主普明時撾毒鼓推出瞎驢使接斷橋一脈有曰洞濟相參千古一遇至若所歷道場去住如雲停鳥飛不可方格其機辯峭拔入理深談則見於各會語錄中其遊戲翰墨綽有風雅則見於雪蕉諸作別有闢邪說合若干卷並傳于叢林後之覽者將藉是以知師者焉不肖柱覲師有年維是生平涉歷本末機緣聞之頗詳謹倣年譜例譔次行實惟祈立言君子博綜先師遺墨摘其大要論而著之以垂不朽後學幸甚往哲幸甚時戊子仲春朔旦攝佛日方丈事嗣法小師淨柱拜狀。

石雨禪師法檀卷第二十(終)

　　(杭州府海寧縣慧力寺比丘淨時等助刻資肆兩
　　　檇李苾芻弘籥　梁溪苾芻等睿　鹽官苾芻智圓　仝勸募刻此)

　　(佛月石雨大和尚法檀二十卷費銀九十五兩)

　　(歲在己丑春王正月鼾關道人識)


