嘉興大藏經（新文豐版）第 25 冊 No. B173 壽昌無明和尚語錄


　　<<PIC>J25p0667_01.gif</PIC>

　　<<PIC>J25p0667_02.gif</PIC>

　　壽昌語錄序

　　達磨大師云明　佛心宗行解相應名之曰祖從上諸先德通身不掛寸絲良繇見處圓明故行處自然勦截耳或有眼而無足或有足而無眼偏枯之學古德所呵惡能擔荷
佛祖大事乎然初祖達磨大師記已有明道者多行道者少說理者多通理者少豈緣會使然耶我
明自正嘉以來禪道中絕先師乘悲願力應化閻浮於是江西之宗旨始立最初從廩山發悟而末後印法於五臺入室陞堂全提正令諸方尊之為壽昌古佛故壽昌之名獨傳先師悟道之後住山三十年戴笠披簑與黃牛白牯同事常示參徒曰凡行處不孤硬者必見處猶帶廉纖也牽犁拽鈀法法全彰豈待老僧再舉揚乎會下飽參弟子鼻孔遼天先師把住咽喉不許轉身通氣即上首來公謐公賢公等猶以出世一著囑之余見近代宗師草草傳授末流之弊師弟交識然後服先師手段之辣也或曰壽昌應西竺懸記而來故作用與古人一體不知為西竺易為壽昌難西竺當
佛道熾昌之日遍地皆旃檀林龍象如雲其扶豎法幢也殊易壽昌當宗風寥絕之時觸處荊棘狐狸作祟其建立宗旨也特難乃參悟既與德山臨濟同堂而操履又與百丈趙州共路余所見諸方善知識未有過壽昌者其古佛再來耶自壽昌單提向上一路於是雲門黃蘗徑山天童諸大老嗣與皆聞壽昌之風而起者也雖見地未敢輕議而踐履終遜之行解相應名之曰祖吾師乎吾師乎。

　　時
崇禎十年夏月既望

　　西江門人黃端伯稽首譔

壽昌無明和尚語錄卷之上

　　門人　元來　集

　　師初住峨峰上堂

　　拈香祝
聖竟復拈香問云大眾會麼此是三世諸佛用不盡底一齊撒向娑婆世界釋迦牟尼佛猶用不盡西天東土歷代祖師亦用不盡山僧今日信手拈來與眾商量還是教外別傳經中玄旨不函蓋乾坤隨波逐浪不截斷眾流抬薦商量不大用現前探竿影草不當陽撒出金剛寶劍不據實舉論窮劫不盡要且具智眼者揀辨得出白是白黑是黑即不囫侖打作一塊始可定藂林之是非驗學者之得失然後應聖應凡自然不被詐明頭之所欺舉措應緣無不合吉也然此道離微疏之久矣眾中有大智者當拼身命盡力匡扶以悟為期自他兼利一生不足再拼一生盡其三生自然合得古云不入生死大海難得無價寶珠此猶是鈍機靈利漢一聞便知妙然雖如是不得春風花不開且謾道及至花開又吹落首座云未垂法語已涉繁端略借權言彰明大道迦葉行頭陀之行受世尊衣和尚習百丈之規登如來座未審昔時迦葉今日峨峰是同是別師曰庭下虛空為汝說不必山僧再復言座曰同別已蒙師指示單傳宗旨事如何師良久曰且喜大眾俱已會竟座曰三十年前人事異數千白後祖燈新師下座。

　　上堂

　　諸佛時常說法不須疑議猜詳是何法天地玄黃宇宙洪荒不論通宗透教秪貴直下承當承當箇甚麼雲騰致雨露結為霜蛟龍不宿死水猛虎豈行路傍透得這些關捩何須願往西方不問先佛後祖鼻孔一樣放光作麼生放光化被草木賴及萬方釋迦不肯洩破達磨九年覆藏峨峰不惜口業一下為眾宣揚且道作麼生宣揚揮尺一下云罔談彼短靡恃己長便下座。

　　上堂

　　瞽目老聾瞶嫂色聲兩失剛剛好更有無手人行拳無舌人談道四箇相同論短長一個於中直笑倒且道笑個甚麼奇怪普化翻筋斗不忝金色頭陀之後參。

　　上堂

　　老僧有一偈一生受用底今日分明舉似人秪是莫將道理會缽盂一大口草鞋兩個鼻以索搊起來疏通千萬里不畏高天無愁遠地不參佛祖心非究西來意為緣得自由具遊戲三昧人不肯於我我卻肯於你何則盡十方法界虛空唯一箇沒巴鼻何用千思百量擬議死生來去一條揤栗自相扶只是不容生活計此事真個太煞分明若再遲疑徒勞心力。

　　上堂

　　舉老聃云大道無形生育天地大道無情運行日月大道無名長養萬物吾不知其名強名曰道山僧即不然彈指曰這箇有形生育天地這箇有情運行日月這箇有名長養萬物吾即知其名故名這箇秪如恁麼舉與老子相去幾何當知這箇生天生地生佛生仙生男生女生聖生賢生天堂地獄生餓鬼畜生更有一般至妙又解生無生無生子頭白似雪解向天宮拿日月要去毘盧頂上行度生指往無生國當時有箇老禪伯一杖當頭親見血何則恁麼達磨一宗埽地而滅如是兩下成怨結大眾作麼生為它分雪維那以拄杖一時趁散免教思議分別。

　　上堂

　　雲頭按下大家看圓鑑高懸百尺竿即請高人登一步架空竟不受人瞞秪如不受人瞞意作麼生各家路大通空界不必尋聲觀世音設使搖鈴攜履去看來猶不是良心故昔凌行婆問浮盃曰盡力道不得底句分付阿誰盃曰浮盃無剩語婆曰未到浮盃不妨疑著盃曰別有長處不妨拈出婆哭曰蒼天中更添冤苦盃不語婆曰語不知偏正理不識倒邪為人即禍生南泉聞日苦哉浮盃被這老婆摧折一上婆聞笑曰南泉猶少機關在澄一禪客問曰怎生是南泉猶少機關在婆哭曰可悲可痛復曰會麼一罔措婆曰跂死禪和如麻似粟一舉似趙州州曰我若見臭老婆問教口啞一曰未審怎生問它州便打一曰為甚打某甲州曰似這等跂死禪和不打更待幾時又打婆聞曰趙州合喫婆手裏棒州聞哭曰可悲可痛婆聞歎曰趙州眼光爍破四天下州令僧問婆如何是趙州眼婆豎起拳頭州聞以偈問曰當機覿面提覿面當機疾報汝淩行婆哭聲何得失婆以偈答曰哭聲師已曉已曉復誰知當時摩竭國幾喪目前機看這婆子只世間俗婦尚能洞透佛祖心肝海會道人豈可不通宗師血脈若乃肯心頓發誰不丈夫其或因循當面蹉過此公案古來拈提者不少盡謂浮盃受婆子折挫其不知婆子為浮盃沉埋至今猶未扶起大眾且道可中優劣作麼生分析噫落霞與孤鶩齊飛秋水共長天一色便下座。

　　上堂

　　拈起一著佛祖一齊捉放下一著聖賢悉皆縛轆轤飛上天庭泥牛眠交地角非惟九有沾恩亦乃四生受樂惟有八大金剛努眼瞪眉橫拈倒卓何則不許眾生亂描邈。

　　上堂

　　青山青無山不藏雲綠水綠無水不生木惟有衲僧心調直無阿曲揮尺一下下座。

　　上堂

　　真正龍象子有時提不起放得下有時放不下提得起不弄死蛇頭要捋生虎尾有時跨上金毛背自然足下清風起是否咦水不涸兮魚自在山青幽也鳥安詳珍重。

　　上堂

　　冬至時臨事且奇海風吹倒珊瑚枝龍王驚起歸空界河伯神祗失卻威如是事宜自知僧曰用知作麼師曰與老僧執杖僧曰恁麼不知更好師曰何也僧曰清閒僧不做返更作愁人師便打。

　　上堂

　　鐵羅漢撞著赤聲火金剛二家尚氣鬥堅強愚情不決問空王王曰諸行無常一眾知識還會此意不不然更聽一頌野衲門庭不順情尋常爭許白雲停乾坤不昧真因果一定無干那畔人參。

　　上堂

　　黃面老人沒傝𠎷悲願示生四月八一年一次熱湯澆捨死忘生而說法四十九年一字無末後拈花放不下惹得傍觀笑微微大似打破葡萄架爍然所作業不忘撞著雲門要打殺貽累兒孫相將墮火坑尚幸琅琊云將此身心奉塵剎不然則達磨一宗埽土而盡豈知今日有寶方老漢重為分雪秪如此一舉還有報恩分也無眾中若有拈得出者管教橫身宇宙與諸佛眉毛廝結有麼良久云噫真個在家為客易果然出外作商難。

　　上堂

　　大眾禮拜燈忽墜地首座啟曰銀缸撲地亂墜天花曲請尊慈重然寶炬令昏衢而再朗使法殿以常明師曰金罏香裊靄玉燭燦光輝寶磬鏗鏘舉人天聚會時如是已為山僧說法竟何也法本自法法外何法更欲說法恐辱大法雖然如是勉強與大眾商量個論法之體亙古獨存非色非空無名無相非隱非顯非暗非明非聖非凡非僧非俗法之說也自古至今天地世界森羅萬象日月星辰海岳山川四生六道未有一時不說也所以云塵塵說剎剎說熾然說無間歇大眾還信麼首座云信師曰汝作麼生信座云昨向上藍田裏過山水通融盡寶方師曰未是信在。

　　上堂

　　首座云喫金牛飯飽孤峰頂上謳歌飲曹山酒顛十字街頭打睡如斯等輩混亂聖凡向上全提乞師拯濟師曰沒巴鼻漢大地無家有道心人在處安住隨時放曠自有來由兀爾忘緣各無分曉上來不須問過一定先知下去無要通情決然已驗據楖櫪拄杖探海撩天如帝釋龍王聞而膽戰憑一缽三衣操冬傲夏然仁君宰輔見則傾心非為馳騁蹈高蓋亦法使如然也大眾各宜秉志步武追先風穴之於白丁藥山之於牛圈溈山佑拾橡栗為食大梅常採荷葉為衣嬾贊无收涕之工百丈示不作不食之戒其餘真參實悟不可枚舉一個個打發如大鵬鳥翱翔萬里蓋地遮天似師子兒威震十方驚群駭眾所謂人能弘道非道弘人自是丈夫各宜知悉。

　　上堂

　　世尊初誕一手指天一手指地周行七步目顧四方天上天下唯吾獨尊雲門云我當時若見一棒打殺與狗子喫貴圖天下太平琅琊云雲門所謂將此深心奉塵剎是則名為報佛恩時人秪知雲門罵佛若非琅琊冤屈何伸此事如虛空挂劍號令人天寶印臨臺指揮龍象全提向上正眼難窺雖佛祖猶且皺眉況魔王安敢肆意化風屏息海岳翛然要具鐵膽銅肝始解步空捉影一任野狐精巖中脫殼從教水牯牛山下投胎秪如不落因果造化底人作麼生話會良久云輪王現出真金子灌頂承封自自然。

　　上堂

　　大眾恭請山僧上堂所為何事擬欲求佛法單窮趁夾窮更要超生死無事生出事莫若推雲歸洞府引月上蒲團相共虛明照一切不相干當時南泉抖碎虛空七花八裂驚起露柱石人遍體通流汗血不是淩行婆爭解同心結噫一眾知識自當藏拙。

　　上堂

　　臘八逢辰叢林設粥所為何緣無非順俗衲僧門庭不必如斯豈不聞三世諸佛不知有貍奴白牯卻知有若恁麼三世諸佛已立下風況迦文佛乎且道貍奴白牯有甚長於諸佛首座云為它金烹大冶玉出藍田師曰然雖如是寶方不免連貍奴白牯一時趁出三門外何以故正令行也秉綱立紀振叢林海晏河清不令行好漢盡收歸寶所化城推倒不留人座曰和尚道化城推倒不留人在和尚分上即得在某甲則不然師曰更作麼生座曰閒挑布袋渾無事笑等街頭一個人師曰也是閑弦子座大笑眾禮拜師下座。

　　上堂

　　迷生寂亂悟無好惡秪如悟後又作麼生是聖是賢難捉摸沒毛老虎頭戴角翻身擬欲論空王良驥追風趁不著是不是非不非歸去來兮來去歸不是頭陀發一笑人天百萬總無知久立珍重。

　　上堂

　　法鼓三通眾雲集看看紅日上欄杆清風透腋祥雲起那事分明不隱瞞大眾會麼眾默然師曰秪如與麼還是大眾瞞山僧山僧瞞大眾若謂山僧瞞大眾韋馱大士不心懽畢竟作麼生寶璧割城猶自肯須知識者始甘當下座。

　　上堂

　　曹洞宗旨寶鏡三昧鑑照往來不逃真偽觀音來也觀音一堂普賢來也普賢一隊文殊變化有多端一時明顯一時晦且道何人共他作對不然但看曹山問德上座曰佛真法身猶若虛空應物現形如水中月作麼生說個應的道理德曰如驢覷井曹曰道即太煞道秪道得八成德曰和尚作麼生曹云如井覷驢師曰作麼生會會得如井覷驢便明寶鏡三昧會得寶鏡三昧便會如驢覷井會麼首座云某甲鑑和尚即不堪和尚鑑某甲即得師曰你作麼生會應底道理座曰隨緣應感即且置和尚喚什麼作物師曰應物道理寶鏡三昧似驢覷井如井覷驢會得許入曹洞宗不然則觀音普賢文殊也相將攜手笑同歸座曰若論曹山猶涉廉纖在何則衲僧家不飲君王宴焉賞野花叢沒來由跟著驢走師曰欲知古人遊戲處須知足下不生塵座曰今日又遇和尚猶勝曹山七步師曰更莫亂商量下座。

　　上堂

　　良久云大眾有疑上來請問無事各自歸堂噫莫道無事好金剛與泥人揩背汝等作麼生商量僧曰遠觀山有色近聽水無聲師曰好事不如無曰崑崙騎象鷺鷥引一場纔了一場來師曰會得夜夜中秋月不明日日枉燒香復曰時當年三夜四各自謹守隄防若被小人算計一定攪亂法場前門後戶當仔細大家嚴密保安康更須知有一好事達磨未來東土彌陀不在西方會麼神心按定從空望半夜天邊挂夕陽。

　　上堂

　　良久云陞堂入室事如何秪為西來老達磨面壁九年不說法這一句作麼生道法筵龍象眾有會者請出舉看首座曰某甲不出眾卻道得師曰作麼生道座曰家貧顯孝子國難見忠臣師曰道則不無秪如達磨意落在甚麼處座曰某甲不煩多說話和尚惜取眉毛好師曰白雲飛海嶽惹得滿天愁大眾有疑則問不可法筵中蹉過不然是諸人之咎非山僧之咎也珍重。

　　上堂

　　撞鐘打鼓入室陞堂佛祖規繩藂林標牓未明三八九切莫亂怔慞罏焚寶篆臺炳銀缸緇素一室雲水兩行夜靜雲收天地朗寒風颯颯透心涼西來教外無傳旨太煞分明不必詳會不會庭前柏枯長果廬陵米爛成秧釋迦老子開戶維摩大士起床一一分明重舉似大家作禮各歸堂師下座揮尺曰直下承當。

　　上堂

　　揮尺一下曰宗乘中事難以措辭大道門庭爭容擬議等閒垂一句如太阿鋒離匣逢之者則死不移時似塗毒鼓受槌聞之者則喪不旋踵所謂玅峰峻仞野獸難藏寶樹晶光靈禽莫泊其用也單趁金毛歸野窟直追鐵額入深山掃天下之欃搶拂世間之孽屑提墮坑落塹之類揭迷封滯殼之流其功也使法界世界虛空界一體同觀俾佛道人道地獄道萬法融會雖然如是猶未為向上事須知更有出格限量外一句作麼生道噫正令不行先斬首大機一發聖賢悲久立珍重。

　　上堂

　　金銀琉璃珊瑚瑪瑙貴則至貴好則不好大眾還會否若會則直下便是擬議則白蘋芳草所以僧問楊岐如何是佛岐曰三腳驢兒弄蹄行僧曰莫秪這便是否岐曰湖南長老古人頌曰三腳驢兒弄蹄行直透威音萬丈坑雲在嶺頭閑不徹水流澗下太忙生湖南長老如不會行人更在青山外只如此意甚明大眾宜當透脫不然山僧未免饒舌春風吹起百花香馥郁芬披遍十方一切行人皆動念惟除金色罷思量下座。

　　上堂

　　維那白椎云當觀第一義師喝云大眾會得第一義麼若不會且向第二義中薦取又喝一喝曰會麼若論此事貴乎操履如行路人有路行路路窮上樹樹到杪時再進一步則與佛祖同住秪如這一步作麼生進咦淩空挂彩有眼皆窺唯除瞽目聞而不疑春風不在花枝上一任靈峰哭子規珍重。

　　上堂

　　維那白椎竟師曰收無量劫來事已周春風只到蓮華國菡萏馨香遍界流大眾還曾合頭否若合頭古人尚喚作繫驢橛何況不合頭秪如山僧昨早停箸披蓑頂笠美钁頭到晚猶不覺倦若不履踐至百丈堂奧焉能禁得大眾須是到恁麼田地始得。

　　觀音聖誕上堂

　　五分真香預已然光明雲起遍三千普熏三世真如際以祝
當今萬萬年更冀滿朝王佐合國軍民共樂堯天觀音大士且喜來也某甲有句請問大士實是今日聖誕耶秪如天無蓋地無底一切世界有無情身從何而起道得即共大士七十三八十四道不得未免拄杖道道良久曰先已告過當仁不讓念大士記正法明王且放三十棒珍重。

　　上堂

　　素號無明實不明憑條拄杖驗疏親佛祖撞來只是打看他那個解翻身直須藏身處沒蹤跡沒蹤跡處莫藏身始得作麼生是藏身處沒蹤跡會麼拾得拊掌笑呵呵寒山忘卻來時道珍重。

　　上堂

　　收山僧於法無罣礙秪欠諸人些禪債今朝一一為酬償要者來支無後悔以拂子打一圓相曰上不似下下卻似上上下打合總不似像會麼將謂有許多債主元來卻無咦孤峰夜半猿啼切激月攜星拱北辰。

　　上堂

　　今夜初三明朝十一若問如來禪一切都道畢祖師禪作麼生會中九下七還會麼虛空有路虛空大可惜行人不解行若是有能行上去只饒佛祖也寒心秪如恁麼道會則直下會去若不會時寒各自珍重。

　　上堂

　　一切佛祖異口同音共唱宗乘各宜諦聽有能聞者出眾舉似老僧麈尾當堂分付不然向第二門頭聽取一頌虛空不自行倒使崑崙走四處無可投藏身於北斗驚起烏兔飛乾坤兩眉皺野干盡潛蹤獅子無時吼凡聖齊教立下風彌勒當來續其後珍重。

　　上堂

　　揮尺云虛空掛劍海裡燃燈逆地左轉令天右旋教無舌人說法使無手人行拳然非今世定是前緣且道還是神通玅用法爾如然咦龜毛合索拴滄海驚起龍王上梵天珍重。

　　上堂

　　易擺脫難放下明月清風來大廈易放下難擺脫東海南溟知幾闊或有人問是何因達磨直指真機括豈不聞昔有僧問趙州一物不將來時如何州曰放下著僧曰一物不將來放下個甚麼州曰放不下擔取去古人於此有省故云有水皆涵月無山不帶雲若非踏破須彌頂爭識金剛水際深。

　　上堂

　　有始無終衲僧活計有終無始衲僧常規有始有終衲僧家具無始無終衲僧巴鼻透得一句生死自在透得二句來去自由三句透得可以為人天師四句總透得可以為佛祖師大眾且作麼生透良久云五虎淩空攢玉兔二鸞沖漢趁金烏。

　　上堂

　　曹谿一派來雲水兩行集畢竟作麼生大事都了畢如其未透但看黃龍心參雲峰悅三年無所得因辭去悅曰汝往依黃蘗心至黃蘗四年不大發明又辭再上雲峰會悅謝世仍止石霜因閱傳燈至僧問多福如何是多福一叢竹福曰一莖兩莖斜僧曰不會福曰三莖四莖曲於此開悟徹見二師用處徑回黃蘗方展具蘗曰子已入吾室矣心踴躍曰大事本來如是和尚何得教人看話頭百計搜尋蘗曰若不教爾如此究尋到無心處自見自肯即吾埋沒汝也師曰大眾且道作麼生是大事了畢復曰奮然揣出虛空骨驚起須彌折斷腰。

　　上堂

　　師彈指一下云大眾作麼生會眾無語師曰不會出世師空勞一彈指最無分曉句真是難接觜倚天長劍逼人寒不是其人徒側耳方知摩尼一顆珠解用須是寒山子下座。

　　上堂

　　覺天空湛心月通明清沙布碧漢之章綠水印銀蟾之鑑藏山於澤爭如藏身處沒蹤跡藏舟於壑曷若沒蹤跡處莫藏身所以無味之談塞斷人口吞吐得者迥出聖凡漫天網子衝開陷阱坑兒跳過更有出格一句作麼生道金翅擊開娑竭浪龍宮王子盡魂驚。

　　上堂

　　在欲行禪火裏生蓮拈起木杓撞破蒼天償佛祖債結眾生緣所以喫不得好喫行不得好行坐不得如意坐眠不得自在眠不許依佛座不許傍祖邊不許遊地獄不許住人天心不得揣口不得言只得如虛空相似究竟都來實可憐眾中還有甘分者麼咦摑碎虛空都撒卻從教彌勒下生來參。

　　上堂

　　群峰鬥聳徒惱須彌萬派爭朝空疑海漠所以大同絕比本色超方如錦鱗獨躍龍門免煩點額似良驥衝開銜轡謾自搖鞭垂絲千尺不回頭美料滿盤無著意淵溟自在海島逍遙須知恁麼不恁麼總不得一句要是其人會麼陶潛不肯休杯去今昔蓮宗枉掛名。

　　上堂

　　以拄杖卓一下曰一回舉起一回新昨夜三更過孟津驀然撞著風顛漢三腳驢兒美蹄行即以拄杖一摑彼不審來因翻身見臨濟大師請決不平濟亦以拄杖趁出曰冤有頭債有主情理難伸任是馬祖快斧藥山利刀莫能劈析縱教雲門舌劍洞山唇鋒也斷不明正所謂劍為不平離寶匣藥因救病出金瓶。

　　因事上堂

　　同風罕會據款偏逢狹處倒走千乘之駒寬場難藏一塵之蠛各得隨宜受用無非玅行難思如實當機直須自契若則扶掖宗旨一條窮性命何貪但凡叩激己躬萬倍尊榮身不較故宣宗喫黃蘗掌不封粗行沙門獅子承罽王刀永播別傳祖道為得造深步遠自能革故鼎新用大智能不逐是非途轍受重賞罰方知苦樂寒酸縱湊地刀鎗莫驚任滿城火焰何懼命根不斷毫釐逆順不甘性相頓空百千生殺何涉馬祖一聲喝百丈三日耳聾黃蘗三頓椎臨濟一生心死若是英靈衲子立成笑具參方正眼卻總難瞞畢竟獨超諸方一句作麼生道良久云地上有程終莫走空中無路始干行。

　　上堂

　　即心即佛幾箇奈何非心非佛呢喃者多不是心不是佛不是物明眼衲僧多恍惚縱然大梅我秪即心即佛也似蚖蛇戀窟作麼生始不拖泥帶水去咄復云恰好便下座。

　　上堂

　　良久云汝等諸人從吾覓箇甚麼若論佛法各已具足汝於吾覓腳跟下早是蹉過了也諸人切莫遠馳求單單看箇波羅蜜忽爾頂門突出來皎然大似天中日法界虛空成一團佛法世法都了畢此時更擬復何為大散關頭獨腳立地轉天旋止遏莫及會麼僧曰作麼生是諸人本自具足底道理師曰待汝一腳踏平須彌頂然後向虛空外與老僧相見便下座。

　　元旦上堂

　　今年確與去年別有情一切離生滅今日不與昨日同四方八面演宗風坐見眾生成佛去惟有貍奴不肯通假饒德山施棒猶如鐵橛臨濟下喝勝似耳聾趙州茶他也不順雲門餅彼亦不從且道他具甚麼眼得如是去就只緣彼知有大眾彼既知有畢竟知箇甚麼噫摩醯撞著仙陀婆見聞覺知使不著。

　　上堂

　　首座舉云入無量義處天雨四花放白毫相光地搖六震輪王寶髻未敢輕窺今日臨筵乞施大眾師曰長空無路禪者偏行白浪滔天智人能擭萬丈玄門過去猶落那邊千尺井中出來終居此岸伏藏純金不顧補囊破缽何留行平地驚心步險崖放膽本色分上智眼鑑諸秪如不涉此因緣又是甚麼去就首座曰番番㩆㩆真奇怪直勝三千夜不收師曰珍重。

　　歲夜上堂

　　古云臘月三十夜作麼生折合去山僧借路經過大眾有解折合者老僧與你商量莫不是頓悟自心即名為佛不莫不是一心不生萬法無咎不莫不是瞥地一翻通身解脫不莫不是言前薦得句下承當不若作恁麼會孤負先聖去也且道作麼生得不孤負去良久云嘍囉國裡生嘍囉便下座。

　　上堂

　　明白太甚其或未然黃公喫惱問張婆貧窘教人怎奈何張婆嘻笑答黃公直須節儉做家風黃公得意翻身去四下門前栽荊棘截斷人間是與非果然家業重新起二下商量生意通果是優餘賽石崇眾中且道他作麼生意得如是慶快博山出曰向上玄談不勞拈出斷索殘篇一句作麼生道師曰若如是透得則德山棒臨濟喝拈放一邊趙州茶雲門餅不勞舉著山曰和尚齒不關風師曰爭奈宗門慶幸山曰觸著家風不是家風師曰雖然如是此一上堂特為四來緇素等山曰卻請和尚下座師曰業障隨雲走靈明逐日回。

　　上堂

　　不論一義二義只要直下便是大眾作麼生說個直下便是底道理僧曰露柱燈籠𨁝跳師曰何不道頭髮連鬚眉毛合鼻會麼會則便請領去不然關山萬里便下座。

　　上堂

　　此事若舉起無風起塵如放下猶雲蔽日縱然不舉不放又在顢頇一切屏除未是佛祖境界畢竟作麼生是佛祖境界咦嵐風起處乾坤震劫火燃時世界空。

　　上堂

　　南無薩怛多無始笑呵呵畢竟因何事憍陳如達磨一個混眾一個獨坐這等淆訛今古禪和幾奈何卻有露柱子返是覷得破大眾且道他覷破箇甚麼良久云動地驚天一場懡㦬。

　　上堂

　　抽筋不動皮換骨不見血筋骨一齊空遊行不倒跌達磨大士解滅而不解生釋迦老人解生而不解滅要知生滅不相干除是當年乾屎橛。

　　臨終辭眾上堂

　　今年只有茲時在請問諸人知也無那事未曾親磕著切須綿密做工夫從上佛祖皆因如是昔歸宗座下僧夜大叫曰我悟也歸宗次日上堂曰昨夜大悟僧出來道看僧出曰師姑元是女人做若論歸宗馬祖下出八十餘員善知識歸宗其一也此僧若不的的當當到這田地怎肯許它大眾且把這公案左看右看反覆細看是箇甚麼道理還有佛法也無還有宗乘也無且喜沒交涉此是老僧今日最後分付一著大眾切宜珍重。

　　小參

　　一定不空如人捉風一定是空如鳥遭籠空卻不空佛不居中佛本非有誰在不在露柱生兒解做買賣賣者本無一文買者不受一塊惟有春風乃自知百草頭邊解捏怪。

　　小參

　　參學之士道眼未明但當看箇話頭要立個堅固志如一人與萬人敵安敢放意殺出方了孳孳然念念然管甚麼色管甚麼聲冤也不管親也不管佛也不管凡也不管非是不管有死對頭在護生須是殺殺盡始安居雖然如是最是省力不須念經不須拜佛不須坐禪不須行腳不須學文字不須求講解不須評公案不須受皈戒不須苦行不必安閒於一切處只見有話頭明白不見於一切處倏然一時瞥地如日昇空十方普遍盡大地是個話頭所謂打破大散關直入解脫門到恁麼時節方是得力處故云得力處便是省力處也到此始有說話分方可見人探竿在手得大自由不受羅籠看宗也得看教也得遊方也得住山也得禪定也得散誕也得作佛也得為凡也得混眾也得獨居也得所以云我為法王於法自在一切即一一即一切無第二人此事若不從自心契悟一回縱有見解如說食不飽大丈夫兒決不說了便休自己相欺誑若不踏到底定是不肯住到底人始不被諸法緣轉自有通變解向有佛處趁一步無佛處放一著使一切聖賢挫折它不得討甚巴鼻天地陰陽算計拘束它不得因果罪福其奈爾何只饒佛祖到這裡只得吞聲忍氣何況其餘蓋為得大總持王三昧也切宜珍重。

　　小參

　　究竟窮極不存軌則虛明自照不勞心力有時即心即佛純一酥酡有時非心非佛顢頇漆黑有時不是心不是佛不是物生金剛圈撞著頭疼有時不求佛不求法不求僧爛楖栗刺踏著腳坼有時東涌西沒不住有為有時南現北藏常居無額有時探竿試杖撥草瞻風有時無影尋蹤驗贓捉賊顯大機施大用各賽精肌握大權奮大威單行擲摑魔佛界空凡聖情滅大家團欒同共休歇。

　　小參

　　事不盡於心蓋因理不明理明無別事萬法心兄弟左右常時用用無有我人本自如如體何處乃非真乾坤非是大日月未為明種種諸三昧順逆啟愚扃金沙馬郎婦東際善財身本證無依欲發用駭群英喚作事得麼喚作理非親事盡事無礙理空理自明管甚戒定慧說甚殺盜婬入門便棒喝纔出不放行大死仍復打痛處愈加針壁立千萬仞不通凡聖情佛祖亦莫測何況天鬼神參禪學道者休令理事萌要入五宗旨須當理事精千聖不傳法單傳無事心無心無事相諸佛及眾生了了這一著非來去與今。

　　小參

　　三十年來學此道如今連學一齊掃掃不去的似冤家送不向前推不後拽杖翻然打木嫂諕得石女嚎嚎叫這般古怪事難憑引起鐵牛呵呵笑大眾會麼咦三腳驢兒美蹄行問誰跨也誠希少。

　　小參

　　禪家流當勘破畢竟自身無有我無我端然彼即空說箇空時猶話墮萬法齊觀總秪麼了無一法是真宗佛祖架上雲煙閣賢聖齊教立下風三界無心無歹好何須更把塵勞掃妙明殊勝竟無貪世界何須生懊惱君不見牛頭昔日曾輕慢設有一法過涅槃我說猶如一夢幻果然見得分明隨處盡是家津不向色聲取捨從他虎嘯龍吟滄溟晝夜無停水誰論其中古及今。

　　小參

　　路傍得底終險途中受底仍虛自心解者猶差從它悟底曷是恁麼不恁麼總不得作麼生得是去若於大變門頭密契一場則知世尊拈花頭陀微笑正似空花捏目教外別傳互相授受又是白玉增瑕千般去就有膽無心無限鋪排誑諕狂子何必別峰相見豈須肘後懸符真裔出頭不昧高鑑還有麼要定乾坤之智眼除非足下有生涯。

　　小參

　　道人住處人難住日日日輪從西曙萬象雖同異樣天森羅純是珊瑚樹金毛耕耨無土田上下四圍惟一路炊無米飯飲不乳酥飽禪悅味行無為事共三乘龍象出纏集五宗貍奴返故眉毛廝結復云誰木上人家頭一戶能知勿許知解慕勿令慕法爾如然絕思惟千里同風齊免顧。

　　小參

　　昔者楊岐方會大師佐護慈明之道總柄綱律三十餘年終師之世後赴楊岐請老屋頹拆不蔽風雨衲子投誠願充修造師終卻之遇夜雪上堂云楊岐乍住屋壁疏滿床盡撒雪珍珠縮腳項暗嗟吁翻憶古人樹下居觀乎古人真參實悟體量越格實已到佛祖地位尚猶不肯自安仍如在學分中行履孜孜不矜受用清澹我汝濫膺林下飽食煖衣寒附紅罏夜安厚被三時閑暇百事無干尚不足心猶無慚愧道行弗備習障未除一生如意累世牽纏切宜悔心專一向道參求向上盡卻今時性理未明如喪考妣念念不捨以悟為則直須打破大散關方可縱心行路去珍重。

　　小參

　　心有一法在處不安心無一法未免顢頇有無心不著畢竟是何端江山礙眼情非瞥心境居胸識未乾故恁麼也不得不恁麼也不得恁麼不恁麼總不得透過三句外自然與佛無差橫行也得直行也得無能攔攩殺也不怕活也不怕豈解傷鋒為伊有通霄路徑行於鳥道何處覓蹤由似幻人把捉伊不住佛祖尚不奈何況天堂地獄耶大眾須信有這箇道理秪如不落聖凡一句作麼生道良久云大鵬鼓翅飛龍震獅子頻呻大象驚。

　　小參

　　一念不生諸佛眾生無二相三心勿起五宗百派總孤明十方三世誰安六道四生何立了無所了了得元了自心明無所明明時秪明本性三藏不談別事五宗豈闡它乘性理未徹故起萬種參差心地若明渾化百家骨董玄路登而開義網關捩碎而破疑團更不滯句隨言一任曇花開遍野竟休循行數墨儘從貝葉散彌天六載苦行是何緣秪為演若九年面壁成甚事專引逃兒正眼觀來誠如一夢唯有一真一切真棒喝徒勞驅使萬法總一法殺活枉用行持千聖不奈它何秪是元無所有諸方盡力歸仰皆因脫體全空從教五位排班覓蹤跡了不可得三玄門啟求影響畢竟難知百千文殊神力難出那伽一箇普化靈蹤驚翻大地爭似野狐能變化不出黃蘗圈䙡縱饒牛牯解翻身仍受南泉嘔氣三千門下百萬人天檢點將來盡皆喫棒且道過在甚麼處噫秪為今時有未免古時無。

　　小參

　　佛法非法貴在悟達祖道無道要須親到達則決聖凡之是非到則斷人天之果報達不達一念無生定自發發後千燈共一光不須更議其生滅到不到一念純真當實造造到因緣機熟時一定虛空解跌倒論甚佛祖談甚法道十方法界絕行蹤陽燄空花何處討。

　　汝等諸人既臨法會當以法為先若不得法所修何益何者是法即汝心是古云即心是佛即心是法法佛無二僧寶亦然故云萬法從心生還知此心麼即是目下歷歷孤明晃耀乾坤底又古云心法無形貫滿十方此心在眼能見十方色在耳能聞十方音如是六門無不鑒覺須自省悟若不識此心縱修十善亦非解脫縱得大定亦非究竟縱有辯才智慧只成乾慧不免輪迴汝莫言但要空五蘊便度一切厄苦不知五蘊本空苦厄何有經不云乎色不異空空不異色受想行識亦復如是空即心也色受想行識亦心也所以凡所見色皆是見心經云一切世間諸所有物皆即菩提玅明心體此心一悟無色無受想行識無眼耳鼻舌身意乃至無智亦無得一即一切一切即一若能如是何慮不畢若不悟者但於心法無形貫滿十方中參看忽日參透光超日月大納乾坤方是入頭處管取有說話分自然不被一切有無事縛珍重。

　　小參

　　昨夜雷轟電掣打破虛空腦裂不甘哀告毗盧不能依公斷決大眾有知者為伊分雪僧曰總在和尚師曰聊與一摑。

　　歲夜小參

　　時當三十夜當知折合處雲從龍風從虎九九八十一五五二十五西天四七宗東土二三祖甜瓜徹蔕甜苦瓠連根苦趙州黃蘗不落其數參。

　　臨終小參

　　人生有受非償莫為老病死慌笑破無生法忍自然業識消亡一時雲淨常光發佛祖皆安此道場故云我今安住常寂光名大涅槃縱佛祖曲示玄玅差別門庭七方八便接誘群機總不出大寂滅光而已。

　　念佛法要

　　念佛人要心淨淨心念佛淨心聽心即佛兮佛即心成佛無非心淨定念佛人要殷勤淨念相繼佛先成佛心充滿於法界一念無差最上乘心念佛絕狐疑狐疑淨盡即菩提念念不生無繫累十方三界普光輝念即佛佛即念萬法歸一生靈燄靈燄光中發異苗自然不落諸方便念佛心即淨土淨心諸佛依中住念佛心勝萬緣空空心早上無生路念佛人要心正正心一似玻璃鏡十方明淨物難逃萬象森羅心地印念佛人要真切切心念佛狂心歇歇卻狂心佛現前光輝一似澄潭月波瀾浩蕩不相干聖凡示現離生滅念佛心聽時節時節到時心自悅似遭網打破大散關如失珠抒教黃河竭見有是利不思議非為饒舌為君說念佛心須猛究直下念中追本有非因念佛得成佛佛性亙然常不朽剔起眉毛須自看瞥然親見忘前咎念佛人有因由信心不與法為儔參禪講解全不顧直下心明始便休露地牛耕翻大地漫天網收攝貔貅生擒活捉威天下越祖超宗異路頭普勸念佛參禪者莫把家親當怨讎。

　　普說

　　參禪者須得禪源底要玅方有語話分此語無來由沒格式但應機便用實無有鋪排著量之言所以云無味之談塞斷人口如僧問趙州如何是道州曰門外是曰不問那個道州曰甚麼道曰大道州曰大道透長安此等語話可商量乎盡是禪源到底句但具眼者自然相契學此道者直須無有學處始有學分若有毫端許可學者未是學也昔香嚴豈不具學眼不悟道不見性耶為甚答一句本分話不得蓋學心不散能所未忘禪源未透也及乎一日因擊竹大悟始知從前盡是枉用身心故偈曰今年窮錐也無可不是乎此事實無與人商量得亦無從人學得得者相見絲來線去你一拳我一掌你罵我我毀你大家歡喜並無人我如或菴曰山蠻杜拗得能憎不知其幾忻慶也此等如木人與石女相談言言闇有清趣終不是孟浪欺心瞞人的語解說此語者固是難得他三二十年不解開口纔通一線吐一句如獅子哮吼眾皆驚駭蓋解行相應生機頓發素非一等如慈明到神鼎秪道一句屋倒也天下搖動想其語若在學佛道上來據汝將三藏十二部內千七百祖錄中翻下交解下盡都無撈摸處論說法解義誰又過十地菩薩及神光雲光德山亮座主等耶一個個到此門下都無開口處可不是為第一貴勝乎若未到禪源底第一要謹慎言行莫馳騁見聞之學為己任恐撞著沒巴鼻漢纔一劄著心憤憤地如火發相似又不肯下心參求懺悔盡不免現招苦報如僧謂雲門如初生月曲彎彎地遂失雙目如疏山一句肯諾不得全受三十年倒屙話到此不得不膽戰心寒千載龜鑑豈欺人乎要得心中怗怗直須己躬下事明白古人境界中通得左之右之手舞足蹈不知幾大快活逆行順行天亦莫測正是古人行處我不行古人用的我不用總是不令人覷破雖則分外僭出頭來一一盡是本分上事終不是捱墻靠壁的耳故歸宗見僧來即斬蛇來者謂是麤行沙門南泉斬貓兩堂僧擬議不下文殊殃崛殺佛疑殺人天白白將人生陷活埋這等境界幾人夢著翻轉乾坤的手段始能名播今昔德澤諸方湖海衲子誰不萌此心念但學地不盡終不至於無學地用度雖口說得十分相應到臨機應事上七花八裂未免敗露如野干盡其聲勢必不駭象忻龍也學者可不勉諸。

　　普說

　　學佛道者第一不得住學地要行到佛祖田地始得故善財參一百餘城但言我先發菩提心云何教我學菩薩道如云無有一法可得名菩提心從上諸祖所得豈有少法可得也故僧問九峰虔曰祖祖相傳復傳何事峰曰釋迦慳迦葉富僧曰如何是釋迦慳峰日無物與人僧曰如何是迦葉富峰曰國內孟嘗君僧曰畢竟傳底事作麼生峰曰百歲老人分夜燈你仔細看是有學是無學雖然如是直是行到方知有此事但行不學十有九到但學不行十無一到學行兩全十修十到故釋迦六年苦行達磨九年面壁馬祖二十年不開口趙州八十歲猶行腳克符一生穿紙衣玄泰一世著布衲張九成看個柏樹子呂純甫提箇趙州無古今得此旨者筆言難盡一箇箇都是實行上做一時打破漆桶自然頭頭上合物物上明古今用不盡底到手了也要用時果如貧婆[打-丁+婪]草隨手拈來不行但學縱在三藏腹中穿下過千七百則透將來及乎定業到時未免一場熱鬧想無別念只是啊㖿然定業者何即是無始熟用之境也雖知此咎盡力掃除愈加紛雜行力不久雖然修進又不知不覺打合輥作一塊去也若要定業冤家散去第一不得打掃他但把個敵生死話頭頓在面前與彼抵捱必然胡思洞裡閑神野鬼妖狐怪類佛魔天眾近不得也昔槃特伽曾持掃帚二十年生死心破證無生忍安有盡力行持者不瞥地耶然切不可恣肆言易山僧三十年來著實力行尚自走作不奈何況不下死工夫得成就哉故汾陽曰古人二三十年方纔成辦況乎今時余每向人前弗敢言易不是用實力曾覷破古人巴鼻安敢說這個話定不是饒舌瞞人瞞人之罪定非輕也眾等若肯發心從善財本分上用底諸師話頭上做將去憤然一念弗計遠近年月管取有日如雲開見日大地光輝就解向佛未行到處把關下寨攔攩野狐揀辨是非入平等際卻不被六師牽入社火隊誘壞後昆污瀆先聖真獅子兒一撥便轉決擇種性若非飲光別傳印子上的縱是足踏蓮花頭垂寶蓋辨若懸河橫身宇宙一定當面便吐何則秪要選取一個定乾坤底手段沒查滓的心腸扶振宗風作將來眼佛法千生莫遇祖道萬世難逢某甲幸緣一遇如獲無孔鐵鎚身心迷悶有年忽於大好山行下過如獲至寶身心忻躍迨至今時用度不盡始知千聖共傳無底缽生生世世永馨香伏冀當來好心珍重。

　　皮囊歌寓河南公署作

臭皮囊不久長人生切莫逞豪強為王為宰為民卒一旦無常夢一場勘破了罷思量各循造化過時光乾坤中有能仁旨解使時人出苦殃且問著是何旨畢竟要從何所取智者深知是玅心此心靈妙無堪比不蓋天不擎地萬象森羅何足計浩蕩虛玄古及今誰云生死并來去大丈夫宜立志不悟此心都不是想起輪迴實可哀切須人道當迴避這避方快自覓一念無生都解釋突出真常大涅槃圓明寂照凝天地雖然見得的明明亦要遇人末後句末後句若何為我佛拈花示眾時人天百萬渾無措迦葉微微笑逗機三千七百今猶古俱要通方向上歸這般事絕語言到家全不涉因緣空生枉在巖中坐鶖子徒存日百篇使不得智與能三藏玄談我未曾一念如如無上道九流三教豈能臻論乎如即有無有非萬象諸幻有無非虛無斷滅無會得有無之方便窮年相伴古毘盧超三界出迷塗不用從前諸範模解向異中提異類隨流順逆自危孤僧不著俗何拘盡世能為弗遇渠壁立千尋難近傍交馳棒喝是何如言有骨用無為萬別千差自益時不持不犯無拘束殺佛焚經破網疑大手段方敢縱不得別傳非釋種破沙盆內入傳燈大好山中醒世夢醒悟後似非曾何殊萬死及千生秪因不契無生理所以生生起愛憎愛憎盡秪一靈洞然明白是何人這般極則言難會笑殺南無觀世音

　　七旬自慶文

　　恭惟老老大大幻身屆於古稀孜孜乾乾深造基於志學睹般若之甚深肯心頓發入無住之三昧即色是空覽宗乘之至極決志研窮得綿密之細推是無即有機緣將熟廓值元來天然透過大好山如匙開鎖倏爾沾嘗曹洞水似酪涼心登臨濟之堂爭甘棒喝躡雲門之室曷領顧咦入溈仰之門廳千尺井中不涉蹈法眼之方丈二指掌內無干僻隱種穀於峨峰寶方近三十白放曠持杖於湖海壽昌餘二十秋坐方丈而捉空花多貽後進登禪床而探水月猶累先參結制各處道場提揭諸緣輻輳掛諸方之唇齒疑殺顢頇走四海之足跟開驗得失古怪去就除解笑者同參奇異行藏唯忘言者共住終朝穿衣喫飯淨裸裸以忍饑恒時待客迎賓絮叨叨而忘語得如是不可思議一任虎嘯龍吟成一切無盡藏微儘從象回獅吼祖師命脈流通賢聖巴鼻露現別傳玄旨應在斯時虛空有窮弘贊莫及傾誠仰祝老和尚住無量壽普利人天藏向上機均膺緇素者也。

　　(豫章信官黃端伯捐俸敬刻
　壽昌無明和尚語錄卷上　廣照弟子愈奇證字)

　　(崇禎十年十一月徑山寂照菴識)

壽昌和尚語錄卷上終


嘉興大藏經（新文豐版）第 25 冊 No. B173 壽昌無明和尚語錄


壽昌無明和尚語錄卷之下

　　門人　元來　集

　　峨峰問答

　　問世尊開堂四十九年談經三百餘會為甚末後拈花示眾乃至飲光微笑便言不立文字教外別傳正法眼藏密付與汝未審作麼生說箇密付底道理。

　　師呵呵大笑曰明瞞猶可暗騙難當。

　　頌曰。

　　劃斷巫山十二峰孤明一鑑映晴空人天百萬皆驚駭真勝全歸掌握中

　　問世尊初降手指天地作獅子吼天上天下唯吾獨尊為甚至雪山睹明星方悟未審悟箇甚麼。

　　師曰咦一乾屎橛說他作麼。

　　頌曰。

　　誰把虛空計限年森羅萬象自留連縱橫施設無窮數成壞何嘗到彼邊

　　問文殊是七佛之師為甚出女子定不得罔明是初地之士為何又出得敢問罔明有甚長處。

　　師咄曰這野狐精三尺趁出去。

　　頌曰。

　　不向鋤頭尋活計卻來架上打鞦韆鏗鍧鼓弄歌歡樂鎮夜令人不得眠

　　問善財至妙高峰覓德雲比丘七日不得後於別峰相見何也。

　　師舉尺曰噫這是一切峰首請善財來相見。

　　頌曰。

　　塵塵普現寶王剎豈可相逢往別峰獨有貍奴精古怪法堂跳出上穹窿

　　問初祖九年面壁直接上根未審渠還用功也無。

　　師曰噫這無用漢說他甚功。

　　頌曰。

　　不諳世法出世法卻來此土觜盧都人天凡聖皆嫌棄反得清名上祖圖

　　問二祖說法天華亂墜地湧金蓮為甚麼立雪求達磨安心。

　　師曰這老有些意思不解將金博金卻解以塵去塵。

　　頌曰。

　　三藏琅函砌滿懷人間天上歎奇哉知非斷臂求心法誰想獃獃亦是獃

　　問神秀在五祖會下為教授師因甚將衣缽付盧行者去。

　　師曰盧公何曾受衣缽莫謗盧公好。

　　頌曰。

　　老成人愛老成人一錠金還一錠金具眼終須知本色豈應看錯定盤星

　　問曰牛頭未見四祖感百鳥銜花見後為甚麼卻無。

　　師曰噫不唧溜漢被人換卻眼睛了也自此不解見神見鬼。

　　頌曰。

　　一世榮華曷可誇千金不換野人家門庭險峻人難近鳥獸何能再獻花

　　問古云色聲為無生之鴆毒受想乃至人之坑阱為甚麼道不斷煩惱而入涅槃。

　　師曰咦蛇頭鬼腦。

　　頌曰。

　　誤入禪園見作家新翻時樣破袈裟有時包裹三千界不許時人亂撒沙

　　問青蘿寅緣直上寒松之頂白雲淡濘出沒太虛之中萬法本閒惟人自鬧如何是本閒底法。

　　師曰墻壁瓦礫。

　　頌曰。

　　情知國難出忠臣不至艱危不見人到得南陽門裡去何須更要問關津

　　問迷時三界有悟後十方空未審中心樹子作麼生得通去。

　　師曰不於五濁惡世實難尋他。

　　頌曰。

　　佛於濁世事行難箇箇聞之著實參忽日足頭而撞破竟休出嶺問津關

　　問萬象之中獨露身未審露柱與燈籠是同是別。

　　師曰噫卻須問取露柱必為子說。

　　頌曰。

　　四洲風月不同同夜則西兮日則東聊與時人通線路須彌山隔在其中

　　問佛法遍在一切處普現一切群生前為甚迷者迷悟者悟。

　　師曰噫怪一切人不得。

　　頌曰。

　　天輪晝夜亙長明不見皆因翳眼睛更有一般奇異物六根不具卻知音

　　問古云一切不為佛也不作未審作箇甚麼。

　　師曰咄聽誰恁麼說且去作佛好。

　　頌曰。

　　威音外是一乾坤一箇人兒住一村無上涅槃為伴侶省煩家業不須分

　　問三千大千界無剎不現身為甚普眼覓普賢不得見。

　　師曰咄怪得普眼覓不見普賢覓自己也不見在。

　　頌曰。

　　何似當機不出塵蓋因見上太分明更須知有超方意罔象收珠不足稱

　　問異艸靈花睹者皆羨因何又道有眼如盲方有少分相應。

　　師曰這事要問野狐精即向汝道。

　　頌曰。

　　好事不如無事好牽起還應重跌倒要得清安一世閒獨羨平田使犢嫂

　　問不涉言詮速道速道。

　　師曰咄汝性急作麼待我慢慢道也無妨。

　　頌曰。

　　孤雲來去自優游管甚時人喜復憂不讓金烏飛玉兔何妨鶖子與螢流

　　問寒山拾得終日或笑或哭敢問渠還有地獄分也無。

　　師曰啊他那一處無分。

　　頌曰。

　　出纏人解入纏行鐵壁銀山一掌平遍體黃金膿滴滴眼睛鼻孔若銅鈴

　　問磨磚匪作鏡車鈍在打牛秪如打牛牛在甚麼處。

　　師曰咦知過必改得能莫忘。

　　頌曰。

　　大方廣博納虛空無限行人路不通一遇到家人的信不勞舉足在家中

　　問即心即佛即不問非心非佛是如何。

　　師曰咄且照管話頭著。

　　頌曰。

　　即心即佛即是心非心非佛即是佛擬議墮落野狐坑不擬仍沉魂鬼窟噫畢竟何者是佛咄

　　問馬祖云自從胡亂後三十年不曾少鹽醬未審他是貪味供養未審是法爾如然。

　　師曰莫錯擬蒼天秪許大也。

　　頌曰。

　　拋卻轅門坐玉堂寒威凜凜整朝綱山河平靜歌娛宴上臠何消更問嘗

　　問靈雲見桃花大悟玄沙為甚麼不肯。

　　師曰大有人不肯玄沙在。

　　頌曰。

　　不學行時先學走自然引得傍人笑鐵牛不怕紫金毛衲子河沙幾個曉

　　問不許夜行投明須到假饒到後作何勾當。

　　師曰咄看腳下紅線著。

　　頌曰。

　　相逢直要辯來因眼裡無筋一世貧明暗兩頭俱解住倒行始是出廛人

　　問楞嚴經云認能推者為心是認賊為子為甚道塵塵剎剎現全身。

　　師曰相識滿天下知心能幾人。

　　頌曰。

　　潑天銀浪擁山來來一回時去一回萬派千流如鼎沸和同到海亦悠哉

　　問大事未明如喪考妣大事已明亦如喪考妣尚有何事。

　　師曰人無遠慮必有近憂。

　　頌曰。

　　未明明迺共真誠貧富雖殊一樣心道行臨深如履薄通玄爭肯枉光陰

　　問婆生七子六箇不遇知音秪這箇也不消得拋向水中未審渠具甚麼眼得恁麼。

　　師曰咦賣燒餅底手腳數他。

　　頌曰。

　　手段雖低計較多愛河翻鬥爍迦羅果然被摵徐徐去子母俱焚莫奈何

　　問王老師做一頭水牯牛即今還在甚麼處。

　　師曰一塵不空到是極馴。

　　頌曰。

　　可笑叢林今古客路頭不見曷參禪南泉遷化為牛去誰不驚惶歎可憐

　　問禪即不問如何是宗。

　　師曰葛藤絆倒太虛空。

　　頌曰。

　　問宗不問禪妻死哭黃天劈脊三兩尺痛快莫成顛

　　問道不可以智知不可以識識離知識又成灰斷作麼得相應去。

　　師曰咦山露連纏骨水流不斷筋。

　　頌曰。

　　層層疊疊接青天水曲山彎沒際邊碧眼老胡都不涉蓋因不肯續燈傳

　　問廣南有顆鎮海明珠仰山未嘗收得敢問和尚還曾收得否。

　　師曰㘞你那日見的聻。

　　頌曰。

　　誰道神珠鎮海涯纔方舉念悉皆差枉勞娑竭殷勤守遍滿乾坤總是他

　　問威音王前有一對無孔鐵鎚大悲通身手眼為甚摸索不著。

　　師曰聞時富貴一文不如見後貧窮萬金不換。

　　頌曰。

　　須彌下際普金剛透海穿山總放光間有野僧能粉碎人間天上少承當

　　問普化時常打筋斗未審渠是何心倖。

　　師曰絕好心腸肥邊易得瘦肚難求。

　　頌曰。

　　為因描得盤山真便解藂林翻筋斗天下道彼是瘋顛寶蓮臺上呵呵笑笑甚麼活跳蚤

　　問古德云你有拄杖與你拄杖你無拄杖奪你拄杖拄杖既無奪箇甚麼。

　　師曰奪得它手裡無底纔見手段。

　　頌曰。

　　劃斷山頭幾白雲清風秪得努雙睛空花陽燄能收去送得來時有幾人

　　問布袋和尚向十字街頭等箇人來未審這老漢是甚麼心倖。

　　師曰待汝等著他來即向汝道。

　　頌曰。

　　一生單等個人來誰覺其人久在懷可惜諸方雲水客空勞神力用心猜

　　問石頭問南嶽不慕諸聖不重己靈寧可永劫受沉淪不從諸聖求解脫何也。

　　師曰噫死強漢著甚來由。

　　頌曰。

　　毘嵐持住一乾坤萬象森羅悉已遵此是瞿曇收放的根苗聯續至今存

　　問百丈再參馬祖豎起拂子祖曰即此用離此用丈掛起拂子祖振威一喝丈直得三日耳聾聾後得箇甚麼。

　　師曰咄釋迦老子付迦葉的。

　　頌曰。

　　千鈞弩不為鼷鼠一舉鋒降師子威龍象觀之心膽碎世間天上實希奇

　　問法是諸佛說因何諸佛又以法為師敢問諸佛未生時法在甚麼處。

　　師豎起拂云會麼此是佛法僧之師。

　　頌曰。

　　眾中不有寒山客決莫同他說一言昔日丹霞無點化決然道彼是瘋顛

　　問莫謂無心便是道無心猶隔一重關未審是那一重關。

　　師曰是這一重不差省得又加搕𢶍。

　　頌曰。

　　直漢從來不受欺未嘗舉意我先知蒼蒼也解知人意何況人天調御師

　　問達磨西來直指人心見性成佛趙州為甚麼又道佛之一字吾不喜聞。

　　師曰賊終不認賊贓露爭不得。

　　頌曰。

　　干將決不讓不平但是當鋒猶損己天下聞風必恐驚三頭相滾復何喜

　　問護生須是殺殺盡始安居修行人慈悲何在。

　　師曰好小人惟憧君子慎獨。

　　頌曰。

　　九重圍禁鎮天威敕令通行遍九區勦賊除奸梟詐佞施行發政按時宜

　　問古人有箇未了的公案請師銷繳著免得掛人唇齒也好。

　　師曰可不妨舉起瓦解冰消。

　　頌曰。

　　拿住中間布袋口那畏千頭與萬頭麤細聖凡收在內管他歡喜及憂愁

　　問曰古人畫圓相呈了作女人拜看將來是甚麼氣象。

　　師曰拈花示眾誰解破顏。

　　頌曰。

　　紅粉佳人續祖燈金沙灘頭馬郎婦人間天上獨稱尊此等何嘗在二數

　　問古人戲椎擊土土碎豁然大悟未審悟在甚麼處。

　　師打尺一下云百雜碎。

　　頌曰。

　　遊戲三昧成群作隊搊痛鼻孔連悔至悔跨驊騮兮五嶽逍遙碎金剛兮一身富貴一根楖栗活如龍萬項滄波齊屏息

　　問古人書心字於門壁上其意云何。

　　師曰無事枕松石賣卜掛招牌。

　　頌曰。

　　為人不得賣心肝百尺竿頭進步觀覷透古人真實意縱橫海外把天瞞

　　問教中道若能轉物即同如來假如須彌山作麼生轉。

　　師曰咄收放芥子孔裡著。

　　頌曰。

　　一塵一座五花臺法說如雲遍九垓奇怪衲僧都不采何須轉物共如來

　　問大覺參臨濟濟豎起拂子覺展坐具濟擲下拂子覺收坐具而去敢問具甚麼眼不禮而去。

　　師曰啊你曉我會無我無人。

　　頌曰。

　　電光石火兩相撞饒一尺時讓一丈幸有虛空作證明釋迦迦葉一般樣

　　問枯木倚寒巖三冬無煖氣為甚燒菴趁出。

　　師曰咄婆子燒菴趁象手腳師僧受屈陷虎心腸。

　　頌曰。

　　變通另是一乾坤縱奪生涯殺活中一段風流真有趣高門兩下振宗風

　　問事從函蓋合理應箭鋒拄作麼生是箭拄鋒函合蓋。

　　師曰關迷逢達磨。

　　頌曰。

　　不假揚眉先已知開門憶得閉門時龍驤雲起師資合虎嘯風生賓主歸

　　問馬祖下出八十餘員善知識得祖正法眼者秪三五人牛頭亦未知向上關捩秪如關捩子正法眼相去幾何。

　　師曰咄且向大門出莫過祖師關。

　　頌曰。

　　灨水湘河十八灣舟行前後每相攀雖然阻隔無妨礙到岸清幽一樣閒

　　問動容揚古路不墮悄然機又云古路毒蛇頭戴角如何是古路。

　　師曰咄行歪難下足尚未省來頭。

　　頌曰。

　　家家有路透長安未到多應被彼瞞慣便乾坤同隻眼從它言語百千般

　　問蠢動含靈皆有佛性敢問世尊未出世時還有佛法也無。

　　師咄曰會說說都市不會說家裡。

　　頌曰。

　　物物夏長春生人人頂天立地是有是無知心知己

　　問有道君王不納有智之臣和尚年老還用侍者也無。

　　師曰唔須是用他不許近傍。

　　頌曰。

　　端居法界獨稱孤寶殿翛翛一物無濟物利生常勿憚不教人拜佛毗盧

　　問若道這箇是即頭上安頭若道不是即斬頭求活畢竟如何得到家去。

　　師曰路見不平拔劍相助。

　　頌曰。

　　太阿鋒出匣多因斷不平二邊俱一則中道勿令嬴多少無勞諍是非不足徵三頭并六臂不許入中廳

　　問趙州行腳時到南方火爐頭有箇無賓主話直至於今無人舉著請和尚舉。

　　師咄曰後生多明日老人多往時。

　　頌曰。

　　眼光爍破四天下再不令人暗處行賓主無言吾舉了不知陷殺幾多人

　　問僧問同安如何是天人師安云頭上角不全身上毛不出此意如何。

　　師曰啊有口無心說話極真。

　　頌曰。

　　異類中行出世奇四生生過總無依天人師也非為貴毛角空兮更解飛

　　問思大云三世諸佛被我一口吞盡何處更有眾生可度為甚留得彌陀觀音在。

　　師舉尺曰唔思大今日遭手了也。

　　頌曰。

　　三世諸佛被它吞他今忽地遭吾手令伊一尺碎微塵致使彌陀法道久

　　問普化搖鈴禾山打鼓石鞏張弓迦葉作舞恁麼伎倆還當得宗乘也無。

　　師曰要求天上福須用世間財。

　　頌曰。

　　老人說法懶開口秪使鼓鈴弓箭走有智相逢不展眉無情撞著頻招手

　　問入息不居陰界出息不涉眾緣常轉如是經百千萬億卷作麼生是不轉的經。

　　師曰梵音深妙令人樂聞。

　　頌曰。

　　手不釋卷無文字三藏琅函一口宣不是聖王能具眼險些一眾莫申冤

　　問韓文公一樣問大顛與首座一樣答因甚麼不肯首座。

　　師曰唔莫錯會好卻是首座不肯大顛。

　　頌曰。

　　勘判諸方同不同有時西視有時東文公若具摩醯眼爭肯留衣服大公

　　問久聞忠國師遺一無縫塔即今在甚麼處。

　　師曰咄陝府鐵牛糞堆裡倒在請去看。

　　頌曰。

　　從來久羨南陽塔舉世無人解去尋雪竇當時指個影至今湖海謾沉吟

　　問三世諸佛不說法歷代祖師不參禪且道甚麼人得恁麼去。

　　師曰此是盲聾喑啞者。

　　頌曰。

　　竭世樞機定不乖方圓左右妙奇哉門前各有通霄路豈向街頭問鬞獃

　　問一切諸佛及阿耨多羅三藐三菩提皆從此經出且道如何是此經。

　　師曰學而第一。

　　頌曰。

　　行行卷卷太分明何必摩訶說起因萬象森羅齊顯現空生徒自淚沾襟

　　問佛知無量劫因地中事請問和尚三世前那事還記得否。

　　師曰適纔與汝道底。

　　頌曰。

　　這一時通歷劫通古今三世一塵中虛空有盡渠無盡剔起眉看同不同

　　問劫火洞然大千俱壞未審向甚麼處安身立命。

　　答火燄裡看是阿誰。

　　頌曰。

　　疑雲散盡露金烏海嶽虛明鑑有無從教劫灰都散盡端然不涉赤鬚鬍

　　問珍財滿室非貴濟貧賑乏為佳請和尚隨時飲啄底布施些子。

　　師曰近前來領去汝若生心受施未免有事在。

　　頌曰。

　　澗飲松餐志獨高爭如出格老風騷浮山五味親供眾常住何曾犯一毫

　　問古德云悟之一字直須吐卻敢問老和尚還吐卻也無。

　　師曰咄月有忻潭之意水無愛月之心。

　　頌曰。

　　大人君子意平懷不棄愚而不尚乖若要與君通一線莫遊南嶽與天台

　　問睦州關門雲門損足便大悟畢竟悟得甚麼。

　　師曰咄叫發眠夢事務多端。

　　頌曰。

　　為人須要為得徹殺人必定要見血有些氣息便相妨懸崖一拶命根絕

　　問傅大士云能為萬象主不逐四時凋即今春生夏長秋殺冬枯其中還有為主底也無。

　　師曰當該值歲。

　　頌曰。

　　人人各有先天祖剔起眉毛不用觀萬象森羅藏在內分明頭角莫瞞頇

　　問某甲捉得個野狐精莫犯和尚諱否。

　　師曰咦敢莫是個死貓兒在。

　　頌曰。

　　若是野狐能變化金毛隊入心無怕拿來開口與吾聽斷不辜伊真及假

　　問汾陽問首山百丈卷席意旨如何山曰龍袖拂開全體現象王行處絕狐蹤陽大悟敢問悟得甚麼。

　　師曰咄秪這個是韓獹逐塊。

　　頌曰。

　　千年故紙好合藥秪要醫王解下方百萬家財都付與不消書契也為良

　　問道不屬知與不知知是妄覺不知是無記如何得相應去。

　　師曰噫不知眼中有翳卻怨空裡生花。

　　頌曰。

　　嬰兒秪要乳酥嘗那管親娘不是娘直待有朝來具眼塵塵剎剎顯全彰

　　問十字街頭打睡千尋海底翻身斯人堪作何用。

　　答咄見怪不怪其怪自壞。

　　頌曰。

　　解向佛前欺侮必然祖後生端白日青天打睡三更半夜盤桓古怪蹊蹺諸釋種至今天下黑漫漫

　　問山河及大地一法之所印如何是一法。

　　師曰中山河大地卉木藂林。

　　頌曰。

　　見聞知覺最朦朧萬象群靈一握中不入白雲家裡去爭知足下有清風

　　問甘行者在南泉設粥仍請南泉念誦泉乃白椎曰請大眾為貍奴白牯念摩訶般若波羅蜜甘拂袖便行泉聞便打破鍋子是如何。

　　師曰咄一箇跨海征東一箇便漫天收北。

　　頌曰。

　　因緣撞著死冤家出入行藏豈讓他此橫鐵槊彼按金叉拂袖便行鉤有餌鍋兒打破玉無瑕

　　問一法若有毗盧墮在凡夫萬法若無普賢失其境界左右不然教行人如何履踐。

　　師曰腦後見腮不與往來。

　　頌曰。

　　倏然已到法王家管甚千差與萬差丈六金身同草用涅槃煩惱總空華

　　問教中鈔解疏疏解經未審經解甚麼。

　　師曰吽一箇連累兩箇三箇連累四箇。

　　頌曰。

　　連環綺互莫申舒一竅虛通一亦無是事不從人所得達磨故所觜盧都

　　問天上無彌勒地下無彌勒畢竟在甚麼處。

　　師曰咦火罏震動通身汗流。

　　頌曰。

　　彌勒當來下生人人活陷深坑現在兜率天宮白白將自羅籠金剛般若兮無人無我華嚴法界兮勿西勿東火罏震動堪作麼須知下載有清風

　　問某甲有二百問請和尚一句答來。

　　師曰啊答也未轉身猶可易脫體道應難。

　　頌曰。

　　一句當天答也未古今宗教問皆酬若還更要尋心路一尺端然定不休

　　問地藏謂法眼日若論佛法一切現成眼即大悟未知悟得個甚麼。

　　師曰㘞八字打開洞然直入。

　　頌曰。

　　滿盤捧出醇甘露到口令人命即亡絕後再甦欺不得翻嗟岐路漫尋羊

　　拈古

　　嵩山極因僧問如何是修善行人師曰擔枷帶鎖如何是作惡行人師曰修禪入定曰某甲淺機請師直指師曰汝問我惡惡不從善汝問我善善不從惡會麼曰不會師曰惡人無善念善人無惡心所以道善惡如浮雲俱無起滅處僧於言下大悟。

　　師拈曰惡人無善善人無惡倏爾言外知歸翻然不落因果僧大悟悟甚麼獅兒迸斷黃金鎖據實舉論俱未免過畢竟過在甚麼處閒雲一道凝青嶂一任風雷鼓復收。

　　外道問世尊曰不問有言不問無言世尊良久外道讚歎曰世尊大慈開我迷雲令我得入乃作禮而去阿難白佛外道得何道理稱讚而去世尊曰如世良馬見鞭影而行。

　　師拈曰此事所謂空谷傳聲虛堂習聽秪如世尊良久昭覺賜棒還是同是別若檢點得出則外道作佛其或未然佛即外道會麼龍飛鳳舞真奇怪不中胡僧碧眼看。

　　馬祖云自從胡亂後三十年不曾少鹽醬。

　　師拈曰馬師恁麼道在老僧則不然自從胡亂後三十年不曾有鹽醬大眾且道與馬師相去幾何咦彼即是空言吾即是實受。

　　僧問同安如何是天人師安曰頭上角未全身上毛未生。

　　師拈曰關津易過險阱難行謀士有先見之能將元惟威勇之力預知險處不踐定獲勝地高登不須血戰以成功善保軍民之塗炭從教神機妙算終是乾美一場要知同安意麼突然掇出燎原燧驚散巢居鬼窟精。

　　頌古

　　世尊拈花

　　千鈞寶鼎浮滄海一丈龜毛縛太虛不是飲光重出世爭能百萬眾前嗤

　　世尊見二人舁豬過

　　君子成人之美平地無風浪起雖然與眾無干未免見聞思議

　　南泉斬貓

　　南泉捏怪趙州幫惡累及後人牽繩帶索惟有貓兒高登極樂

　　南泉白牯

　　知有不知有天下衲僧顛倒走縱是八臂那吒身摸著鼻孔失卻口

　　僧問趙州如何是不錯路州曰明心見性是不錯路

　　有口無心老作家一時正又一時邪千般伎倆能知的今古還他子沒爺

　　臺山婆子

　　暗藏春色明露秋光有眼莫鑑縱智難量到家不上長安路一任風花雪月揚

　　劃斷虛空真氣脈掃除賢聖正經綸須知教外單傳旨提掇時人出見聞

　　菴主豎拳

　　趙州本分手段優劣纔分者憨殺活何嘗有意不須甘與不甘

　　臨濟喫棒

　　醍醐上味出乎乳滴水攙中總不成三十棒頭開正眼何嘗傳得祖師心

　　問處情真切慈心秪是椎大愚不說破瞥地始安居騎虎頭捋虎尾棒喝宗風從是起透得佛祖鐵心腸誰云佛法無多子

　　臨濟兩堂首座相見同時下喝僧問還有賓主也無濟曰賓主歷然

　　賓主歷然其道綿綿會得者喪不會者全

　　鹽官犀牛

　　扇子已破索犀牛良久無酬是實酬連累諸方多計較盡從草裡去追求

　　洞山過水睹影大悟

　　渠今正是我天地難包裹我今不是渠佛祖莫能知要識洞山真實處白雲飛在綠楊枝

　　靈雲見桃花悟道

　　見色明心附物顯理具眼宗師許而不許敢保老兄未徹一隊閒神野鬼不是焦面王來受陷遭坑幾許

　　婆生七子

　　攪亂乾坤漉海涯豈知兜著活冤家幸然棒眼明如日鬼怪何嘗得近他

　　洛浦服膺

　　玉璽權衡在手中何如被奪一番空慈悲不忍還他去不爾爭些落草藂

　　雲門須彌山

　　挑得嵐風過海門一時放出冷乾坤蒼松老柏能禁傲遇此因緣也斷魂

　　古鏡未磨

　　一把爛茆當寶木燃起煙騰法界中大抵逢緣沾馥郁翻然抖碎太虛空

　　香嚴擊竹

　　時來鐵也變成金豈在區區遍討尋擊竹礫聲而大悟不知賺殺幾多人

　　南院啐啄同時

　　呼蛇容易遣蛇難一遣誰知又解翻已識此蛇能變化故垂杖送下高灘

　　風穴問僧啐啄同時話汝當時作麼生會僧曰當時如在燈影裡行相似穴曰汝會也

　　悟不從師總屬緣得時猶不費盤纏從教地轉天迴者也是金烏下碧川

　　風穴一塵

　　一塵飛起蓋天涯不管諸方老作家沾著必然皆受困未知誰不被伊遮

　　青原信禪師上堂老僧三十年前未參禪時見山是山見水是水及至後來親見知識有個入處見山不是山見水不是水而今得個休歇處依前見山秪是山見水秪是水大眾這三般見解是同是別有人緇素得出許汝親見老僧

　　無端呈出一三叉龍象筵中驗作家若是老胡家裡客是非蜂起儘從它

　　石頭三不得

　　恁麼也不得虎被狐狸嚇不恁麼也不得乾坤齊暗黑恁麼不恁麼總不得黃巢滅卻劍猶存天下杳無這個賊

　　龐居士見丹霞畫七一

　　龐老年來氣運衰挑擔乾草賣長街果然撞著窮光棍依舊滔滔哭轉來

　　龐居士指雪

　　好雪落處地獄滓都緣未續缽羅花頭頭總是家珍寶秪看誰人解用他

　　夾山普請掘坑(云云)其僧束裝潛去

　　拿龍角捉虎尾要且全身不落興廢夾山老人一場悔氣這僧鬼面神頭也是無風浪起

　　地藏栽田

　　誰人不愛子孫賢爭奈非賢亦枉然家寶已將分付竟無知金玉當為磚

　　僧問演祖如何是和尚家風祖曰老僧耳聾高聲問將來其僧便高聲問祖曰你問我家風我卻識你家風了也

　　老僧耳聾鐵壁難通誰知直下佛祖家風

　　閱馬祖語錄

馬駒踏殺天下人尚幸峨峰餘一箇是故不惜兩莖眉盡底掀翻都說破

　　作務

冒雨衝風去披星帶月歸不知身有苦惟慮行門虧

　　董巖勉眾

真實做工夫聖凡情盡無活中須要死死後聽其甦大似浮雲散還如皎月孤光輝周法界坐斷古毗盧

　　遊山

試問白雲何處去隨風帶月共參堂問伊說的何言句各自徐徐散八方

　　付無異首座

本然清淨亙如然契證多生值有緣觸目混融皆至玅通身作用總虛玄五宗極則機齊貫三藏精微理共圓不礙古今凡聖事如來禪合祖師禪(復囑云)當以無心相續政用盡法行持報無報之慈恩度有緣之正信

　　與璩司馬三谷

影滅皆因形盡也心空緣是法空耶非關不奉牟尼旨大抵心生未免差

乾坤粉碎的為奇若是貍奴不肯伊饒彼古今三際斷都來未盡一分疑

　　示撫州二居士

雲門道箇須彌山直路行人反作彎唯有了元行得正不登從上祖師關

法眼參方知見多無如地藏指頭何直須拶破虛空骨一切現成始解屙

　　示元謐禪者

本地風光騰法界十方清淨絕微塵含天裹地渾無物釋道儒宗謾有名

　　示元著關主

得有因由悟有時青山一歲一芳菲但能不為時辰使自自如然合化機

　　寶方勉眾

門前有路行非玅眼裡無瞳看更明學道未能超學地鐵鞋踏破枉勞神

　　壽昌警眾

四十餘年窮此事幾番休去幾番休今朝分付空王子莫縱三千夜不收

藂林罏鞴燄煙高誰把身心放底熬直待毛皮都換卻自然平地起波濤

　　述悟

欲參無上菩提道急急疏通大好山知道始知山不好翻身直出祖師關

野獅不啖人間食十二巫峰得自由養就縱橫無礙力崑崙翻轉作瀛洲

　　示少室禪者

祖道淩遲事若何為因不契笑頭陀孤峰頂上生機少大海潮中死者多攫浪拏雲能有幾掀天揭地莫尋他要知少室山前事須信神光度達磨

　　和遍容和尚歸去偈

個中無悟亦無迷幻現來兮復現回來也端然誰是我去時畢竟我為誰不如無去無來好爭似解生解死悲今日方知無我我側騎鐵額不歸歸

　　答劍峰菴主(時師初住寶方峰以書責之師以此答之)

謾攜竿木混凡塵個裡如如有幾人攪亂乾坤非好手縱橫宇宙本真情虛空摑碎泥牛吼大海掀翻木馬驚菴主那知貧道事南山下足北山行

　　達磨贊

達磨大士不順人情好肉剜窟痛處加針梁武啟問第一義廓然無答太分明自己秪如不識真個是黑臉烏心九年面壁等個人神光三拜始安心隻履西歸陷魏使迨及於今噫可惜當面蹉過若是跛腳雲門一棒打殺與狗子喫貴圖天下太平

　　自贊

　　這個東西也寫上絹實沒來由又何可羨有影無形無背面天上人間不曾見影似千江之月輪形若太虛之閃電可愛也達些玅而知些玄可惡也泄萬機而通萬變有時將自己虧有時把他人騙顛顛倒倒不成人千萬莫等閻王見何以故畢竟難栲伊是善而不善。

　　這漢無理第一不賢埋頭喫飯縮腳打眠又不慕道亦不參禪有人撞著無價寶他言不值半文錢設有人問作麼生驀地攔胸打一拳不是欺地便乃瞞天撞著個作家挨拶便云是教外別傳噫似則也似只可作馬為牛也不解人間長福田。

　　這老漢太懵憧不習真乾打鬨弗依世上務本生涯只好山中填坑穵孔然是此土生身秪奉西天梵種一生倔強詆禪宗到得人間君子重徐徐惡風而播諸方也不辜他而嗣曹洞生平不能與諸聖齊功到也共一箇鼻孔楖櫪橫拈解打人聖凡聞見眉毛痛切莫理他各自珍重。

　　這漢最粗龍頭蛇尾逢人不親見佛不喜尋常鼓舌搖唇解道秪這便是會者拄杖到頭不會佯不采去江湖多有生嗔其不然者面諱騰騰順世度時便宜到手而已也有不唧溜漢再三請上紙若遇出世的頭陀畢竟被他笑歪觜。

　　這老漢具何福煩息人多屈曲箇底虛空不如豈是這般面目為人拶著笑呵呵等閒撥動屙漉漉問妙答玄三番四覆有時道鐵壁銀山有時云本來具足或且敬重聖賢又或觸忤佛祖似這等沒定量阿師也把他上數何得將金粧橛木灼然布施我者不名福田供養我者應墮地獄何以故甜瓜徹帶甜苦瓠連根苦伶俐衲僧休笑侮。

　　圓相贊

　　相出無相明帶不明僧繇雖玅畫難成唯斯野衲合其真故假其形示個人若也達磨師見必然努目睜睛何則笑人笑人。

　　這樣東西像個甚麼類圓陀不陀似光爍非爍法界不能安乾坤無處著若非達性人終是難捉摸道者莫向語言中測度。

壽昌和尚語錄卷下終

　　題無明和尚真贊并引

　　久嚮和尚開法於壽昌往來衲子傳者淆訛要之皆望剎竿影者也頃予自吳越弔紫柏雲栖二大老還歸匡山作逸老計適頑石禪人自壽昌來述
和尚入室機緣予合掌讚曰向禪宗澹薄今幸見和尚標格為向上典刑況今此道中興後生晚進得有龜鑑法門之幸端有賴焉予愧久沉瘴海忍苦不禁禪道
佛法束之高閣安敢置身人前喜得青山白雲伴此朽骨自謂了此餘年所慶法門有人恨不及一見面聊申拙贊以述傾慕之懷。

　　久嚮無明名未識無明面突出大好山千里遙相見生涯在钁頭說法如奔電提張沒弦弓慣用石鞏箭只要射個人應弦早奔竄忽撞頑石頭鏃羽一齊限拋出鐵渾淪見者絕思算此是吾師老面皮相看只許言前薦若問當陽向上機雲山滿目難分辯。

　　憨山老人清書

　　新城壽昌無明經禪師塔銘(有序)

　　佛祖之道若太虛空亙古常然非晝夜代謝之可明昧惟得之者若獲如意寶應用無窮其不思議力性自具足稟明於心不假外也從上諸祖莫不皆然何近代寥寥匪曰無禪直是無師其果無邪予於壽昌禪師見其人矣謹按狀師諱慧經號無明撫州崇仁裴氏子初產難祖父誦金剛經遂得娩因名經師生而穎異不群形儀蒼古若逸鶴淩空天性澹然無嗜好九歲入鄉校便問浩然之氣是個甚麼師異之居恒若無意於人間世者年十七遂棄筆硯慨然有向道志年二十一偶入居士舍見案頭金剛經閱之輒終卷忻然若獲故物即與士言其意士奇之師由是斷葷酒決出世志父母聽之時邑之蘊空忠禪師說法於廩山遂往依之即其本名曰慧經執侍三載凡聞所教不違如愚嘗疑金剛經四句偈一日見傳大師頌曰若論四句偈應當不離身師不覺灑然因述偈有遍界放光明之句以是知為夙習般若熏發也時年二十四一日閱大藏一覽至宗眼品始知有教外別傳之旨至於五宗差別竊疑之迷悶八月至若無聞見時人以為患癡久之有省於是切有參究志遂辭廩山欲隱遁乃訪峨峰見其林壑幽邃即誅茆以居誓不發明大事決不下此山居三年人無知者因閱傳燈見僧問興善如何是道善曰大好山師罔措疑情頓發日夜提撕至忘寢食一日因搬石堅不可舉極力推之豁然大悟即述偈曰欲參無上菩提道急急疏通大好山知道始知山不好翻身跳出祖師關因呈廩山山印為法器師生而孱弱若不勝衣者及住山日極力砥礪自堅躬自耕作鑿石開田不憚勞苦不事形骸每聞空山境喧乃曰老僧不采無窮遂居不閉戶夜獨山行嘗大雪封路絕食數日向未薙髮人或勸之師曰待具僧相乃爾至是始剃染授具自此影不出山者二十四年如一日也時邑之寶方乃宋師寶禪師故剎也請師重興乃應命先之廩山掃師塔而後往有倏然三十載忘卻來時道之句時師年五十有一矣當萬曆戊戌歲也師住寶方日益增精進力凡作務必以身先雖形枯骨立不猒其勞故不數年百堵維新開田若干其佛殿三門堂廚畢備四方衲子聞風而至者日漸集時有僧問師住此山曾見何人師曰總未行腳僧激之曰豈以一隅而小天下乎師善其言遂荷錫遠遊乃過南海訪雲栖復之中原入少林禮初祖塔叩無言宗主問西來單傳之旨尋往京都謁達觀禪師深器重之一時法門大老相與酬酢無不推譽項之入五臺參瑞峰和尚峰門庭孤峻師一見而契乃請益曰某甲於古德機緣數則有疑乞師指示峰曰請道師曰臨濟道佛法無多子畢竟是個甚麼峰云向道無多子又是個甚麼師曰玄沙謂靈雲敢保老兄未徹在何處是他未徹處峰云大是玄沙未徹師曰趙州云臺山婆子我為汝勘破了也勘破在甚麼處峰云卻是婆子勘破趙州師更請益峰云知是般事便休師作禮遂相印契峰返詰師各以頌答語載別錄其趙州頌云暗藏春色明露秋光有眼莫鑑縱智難量到家不上長安路一任風花雪月揚峰深肯之觀師語忌十成機貴回互妙協洞上之旨自是師心亦倦遊矣乃返錫寶方始開堂說法時以博山來公為第一座師資雅合簧鼓此道激揚宗旨四方衲子日益至戊申邑之壽昌乃西竺禪師所創也久頹眾請師居之遂應命舊傳有讖適師與竺同鄉同姓咸以師為竺再來云師住壽昌不扳外援不發化主隨緣任用數年之間所費萬計其道場莊嚴煥然叢林所宜纖悉畢具二十年來千指圍繞又別建菴院二十餘所豈師以無作妙力而幻成者邪惟師之生也賦性真質氣柔而志剛心和而行峻雖邊輻不修而容儀端肅嚴霜煦日不怒而威衲子一見失其故有接人單提宗門向上事即遠近參請如銀山鐵壁未嘗輕意印可一人以真參實究為要故海內但聞其風並無一言的據借為口實者其慎密如此然自奉甚薄至有不堪其憂者師澹如也每遇病僧必親調藥餌遷化則躬負薪茶毘凡叢林鉅細必自究心不謀而合度不擇淨穢必盡心力而為之胸次浩然耳目若無睹聞者老當益壯迨七旬尚混勞侶耕鑿不息必先出後歸躬率開田三剎歲入可供三百眾故生平佛法未離钁頭邊也四十餘年曾無一息以便自安丈室翛然惟作具而已雖臨廣眾未嘗以師道自居至於應物方行等慈隨機善誘各得其宜偈頌法語川流雲湧豈所謂般若光明如摩尼圓照無思應者邪苟有一念身心之相則疲勞厭倦非一日矣嘗謂自古傳燈諸老雖各具無礙解脫其不疲於萬行者獨永明一人然未及其麤若師者自非道契單傳心融萬法何發強精進之若此邪益王嚮師道德深加褒美其語別載因歎曰去聖時遙幸遺此老其見重若此故郡之徵君潛谷鄧公祠部海若湯公閱師問答深加歎賞以為今日宗風再振一時縉紳先生無不翕然歸仰即諸方久參未決者自遠而來一見靡不泮然冰釋也丁巳臘月七日師自田中歸語大眾曰吾自此不復砌石矣眾愕然除夕上堂曰今年只有此時在試問諸人知也無誡語諄諄末後云此是老僧最後一著分付大眾切宜珍重戊午元旦三日示微恙遂不食云老僧非病會當行矣大眾環侍忻若平昔眾不安以偈諭之曰人生有受非償莫為老病死慌七日以偈示博山次第寫寶方壽昌遺囑乃曰古人護惜常住猶如命根老僧不惜身命為安常住十四日寫書辭遠近道俗且勉以叩己真參十六日眾請留全身師命茶毘自作舉火偈令侍者徹宗唱偈舉火次辰取水漱口洗面拭身囑曰不必再浴恐廢常住薪水也誡眾無得效俗變孝違者非吾弟子乃索筆大書曰今日分明指示擲筆端坐而逝時萬曆戊午正月十有七日未時也茶毘火光五色心燄如蓮花其細瓣如竹葉頂骨諸牙不壞餘者其白如玉重如金文五色藏於本寺方丈建窣堵波當門一齒生時長偃下唇竟不壞留博山師生於嘉靖戊申世壽七十有一僧臘四十有奇得法弟子惟元來開法博山其得度弟子若干人守三山常住有語錄二卷行於世予嚮師風丙辰避暑匡山有門人持師圓相真者予展之即知師為格外人而恨未及見也因為之贊有突出大好山千里遙相見之語相傳博山見之以予為法門知師之深者乃略述師之行狀請予為塔上之銘予痛念禪門寥落向未有以振起者獅絃將絕響矣今按師之行履其見地穩密機辯自在不惟法眼圓明一振頹綱而峻節孤風誠足以起末俗至其精進忍力又當求之古人雖影不出山而聲光遠及豈非尸居龍見淵默而雷聲者邪觀其超然生死實踐可知因次序其實行乃為之銘曰。

　大道廓然　　如太虛空　　聖凡幻華　　影落其中
　即有求者　　竟不可得　　擬議思量　　掉棒打月
　瞿曇熱亂　　達磨忙來　　到頭落得　　一隻皮鞋
　建塗毒鼓　　全彰正令　　如有擊者　　喪身失命
　不用命者　　時來一擊　　三日耳聾　　晴空霹靂
　身心俱碎　　魔佛潛蹤　　摩尼光耀　　八面虛通
　惟我壽昌　　誤中其毒　　遍身毛孔　　三昧出沒
　化生死窟　　作光明聚　　日用頭頭　　無處不是
　提起钁頭　　似金剛劍　　煩惱稠林　　佛祖出現
　四十餘年　　墾土掘地　　瓦礫荊棘　　純七寶砌
　身心世界　　碎為微塵　　塵塵佛剎　　坐臥經行
　佛法禪道　　拈向一邊　　有來問者　　直指目前
　如大圓鏡　　五色齊至　　不出不入　　死生遊戲
　自墮此中　　未嘗住世　　即今便行　　亦未曾去
　不信但看　　草芥纖塵　　何有一物　　不是全身
　青山塔影　　松風長舌　　說法音聲　　常無間歇

　　明萬曆四十八年歲次庚申孟夏月朔旦
　　　　　　　　匡山逸叟憨山釋德清撰

　　(豫章信官黃端伯捐俸敬刻
　壽昌無明和尚語錄卷下　廣照弟子愈奇證字)

　　(崇禎十年十一月徑山寂照菴識)


