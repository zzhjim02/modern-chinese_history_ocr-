嘉興大藏經（新文豐版）第 40 冊 No. B487 翠崖必禪師語錄


　　翠崖禪師語錄序

　　世運隆替存乎數法運盛衰關于時上下千古恒相倚伏于其際也孝宗紹興年間號南宋中興大慧禪師奉旨唱道徑山及吾寧育王旺化多載腳下龍象九十有四分布寰區燈傳燈派衍派所謂截瓊枝寸寸是玉析栴檀片片皆香法運之盛烜赫一時
今上御宇化行中外道重桑門別庵禪師以大慧十七世孫自西蜀來寧主普陀法席予適以終養還里得與論道談心良稱厚善剛十餘年腳下龍象已三十有餘翠崖和尚其首出也印心後即開法武林之永壽未幾入閩過粵弘法獅林再遷燕都主觀音領嘉興說法如雲雨棒喝若雷霆凡　王公卿士莫不欽崇道範徵詰玄旨直使普陀正眼照天照地運會之隆固有定數遭遇斯時豈屬偶然翠公其人殆不可以尋常測矣其四會語錄若干卷今檢其關于節要者登諸梨棗丐序于予予雖未入宗門堂奧然與公辱兩世交序曷能辭語云得兔忘蹄得魚忘筌有能于語言文字之外得公旨者即視茲錄為筌蹄也亦可。

　　時
康熙戊寅仲冬下浣
賜進士出身工科都給事古堇屠粹忠頓首撰

　　翠崖必禪師語錄敘

　　吾儒之道綱維世教人倫攸繫聖經賢傳固足多也雖諸子百家不必其理之純而言之有裨於世足為經傳之羽翼者皆能有以示來茲傳後世釋氏之教木鐸習俗四大本空拈花會意不立文字使其回心向道毋滋障也自達磨再傳而信心銘作闡揚詳複嗣是公案語錄盈於几閣較富儒書吁亦盛矣哉翠崖和尚本貫名族夙秉慧契遍參諸方得法於普陀之別庵禪師別庵者繼高峰三山老人之後承大慧之傳者也和尚既受付囑想慕其為人其在浙之永壽寺也以眾紳之請其駐錫豫之獅林禪院也以閩帥施侯之請其禮五臺進長安而入觀音禪院也則應貴戚之命侍者裒其前後陞座之語彙若干卷問敘於余余伏念
聖天子乘金輪以御世崇儒重佛佑啟禪宗法幢遍於海內矣其間或以盲師瞽說妄自稱尊以博榮名利養未幾而剎竿旋倒視翠公和尚真心莫二玅契玄源賢於庸眾遠矣且能通儒書善屬文可收為吾黨也昔雪浪恩公常言不讀萬卷書不知佛法吾於翠公其信然哉若夫法語之揭大意暢宗風可信今傳後具法眼者自能品題固非余之所知而亦無俟余之多言也爰是以弁其首。

　　時
康熙三十二年歲在癸酉寎月
欽差戶部興平倉掌印監督刑部山東清吏司主事署福建清吏司郎中事充
大清律例館纂修官秋谷曹廣端玉淵氏譔

　　翠崖必禪師語錄目次序啟卷之一上堂卷之二小參機緣佛事題讚頌古卷之三源流頌

翠崖必禪師語錄卷之一

　　侍者道通記錄

　　住浙江杭州府仁和縣永壽禪寺

　　康熙辛未十月初一日師受縉紳毛公奇齡汪公霦歸公起鳳等公請入院。

　　山門　二週遮一徑直樓閣門開入不思議召眾云相隨來也拽拄杖便入。

　　佛殿　本是家裏人靈山曾覿面一會儼然存人天悉皆見展具作禮。

　　韋馱　童真示現願力弘深破魔軍眾擁護叢林炷香云大家出手汝我同心。

　　伽藍　祗樹花開金磚布地妙用神通沙盆扶起遂插香。

　　祖師　以心印心會終不會東土西天成群作隊黑豆換人眼珠也須自識慚愧。

　　據室　承父業遵嚴命斬新條行新令卓拄杖云雷轟電捲露全機諸聖從茲重勘定。

　　即於是日請上堂拈疏云珠玉聯輝珪璋互映光庇叢林維持法印若向文彩未形之先薦得不必重宣其或未然分付維那剖露宣畢指法座云開闡人天大法王從來遍界不曾藏無端直踏毘盧頂萬象騰輝悉已彰喝一喝遂陞拈香云此一瓣香至尊至貴最妙最玄輝騰九有普覆大千爇向爐中端為祝延
今上皇帝聖壽萬歲伏願金輪永鎮四海咸霑帝澤寶祚綿長八方共仰皇風次拈香云此一瓣香有物有則為鹽為梅奉為滿朝文武闔省尊官以及本郡縉紳當山請主伏願棟梁朝宁長為佛法金湯契證般若同圓金剛種智次拈香云此一瓣香中毒於白華山頂受殃於光熙峰下直緣狹路相逢故爾冤家頭撞幾回刀斧劈不開今對人天親拈出爇向爐中專伸供養傳臨濟正宗第二十八世現住寧波府普陀山鎮海堂上本師上別下菴統老和尚用酬法乳斂衣就座高麗和尚白槌云法筵龍象眾當觀第一義師豎拂子云於此未證盲人摸象於此未得水中撈月還有親證親得者麼不妨出眾相見問鐘鼓雷轟香煙雲布和尚陞座即且置如何是諸佛出身處師云孤帆海上來進云兩堂龍象位列分明如何是普利人天句師云杲日正當空進云竹密不妨流水過山高豈礙白雲飛如何是向上句師云向下更分明僧擬議師便打問如何是戒師云依教受持如何是▆師云矢心不二如何是慧師云懞懂禪和問天上月有缺有圓誰人補得師打云還須好手進云海中水有消有長那裏減增師云收放由誰僧喝師打退乃云普陀栖隱住山人破浪沖波至武林滿月風光渾漏洩枝頭狼藉許多春鳥啼花笑香風遍柳展清陰翠色新六橋煙景誰無分薄德深慚作主人雖然如是今日勉應眾請不免借拄杖子威光應箇時節卓一卓云舉起也乾坤失色放下也瓦礫生光攪長河為酥酪變大地作黃金是山僧尋常用處若是伶俐漢聞者般說話一任冷地裏含笑其或未然剔起眉毛仔細看眼中切莫重添屑復舉臨濟住河北小院謂普化克符二上座曰我欲於此建立黃檗宗旨汝二人須成褫我二人珍重下去三日後普化上來問和尚三日前問甚麼師便打三日後克符上來問和尚三日前打普化作甚麼師亦打師云臨濟老祖大好拈提可惜眼孔太窄山僧於此建立普陀宗旨天下人悉皆成褫若或問長問短拄杖子一時分付卓一卓高麗和尚復結椎云諦觀法王法法王法如是下座。

　　當晚小參盤山道向上一路千聖不傳慈明道向上一路千聖不然徑山道向上一路熱碗鳴聲者三箇老漢各見一邊今晚新永壽入院之初將來捏作一團供養大眾千聖不傳白浪滔天千聖不然陸地行船熱碗鳴聲眼裏抽筋且道山僧恁麼舉揚三大老還自甘也無。

　　立兩序上堂僧問入林不動草入水不動波如何是左右逢源句師云任運騰騰皇化裏進云如何是般若真體師云白雲飛過碧山頭進云如何是般若妙用師云月明皎潔落波心僧擬議師打退乃云大坐當軒行正令祖翁田地一番新沙盆竭力重提掇出手須憑好弟兄楊岐輔慈明監院三十載相國侍筏渡執勞十七春正脈傳千古遍地多兒孫所以法隨法行法幢隨處建立旃檀林裏旃檀獅子窟中獅子若論箇事人人可以擔荷箇箇不妨承當要行其事須得其人既得其人須行其事聲氣相投節拍相應方得法社永久頹綱重整派衍雙溪薄海化行赤縣神洲不有英靈誰相輔佐且道憑何為驗良久云雪後始知松柏操事難方見丈夫心。

　　元旦祝　聖上堂年新月新日新大地山河雲煙花鳥村橋野水川陵溪谷庭柯岸柳樵歌牧唱晴光物▆滿眼滿耳一時俱新直得堯風蕩蕩舜日熙熙萬民樂業四海晏清且道林下釋子又且如何仰答
聖明起身云全憑一句無私語睿算彌隆億萬春。

　　元宵上堂處處樓臺歌管家家燈月交輝藥師如來在銀花火樹裏為諸仁者轉大法輪演大法義直得森羅起舞萬象揚眉萬綠叢中醉倒風流公子千紅陌上遊遍豔冶佳人金樽檀板行春令喜逢佳節慶豐年且道衲僧分上一句如何舉唱以拂子擊香几云拈得一枝無孔笛為君吹出萬年歡。

　　佛誕上堂問世尊未出母胎度人已畢因甚又上雪山苦行六年師云不入驚人浪難逢稱意魚進云文殊是七佛之師因甚出女子定不得師云四海浪平龍睡穩進云罔明是初地菩薩因甚出得女子定師云九天雲盡鶴飛高進云出與不出相去多少師云君在湘江頭妾在湘江尾乃云未出母胎度人已畢太平本是將軍定既出母胎指天指地那許將軍見太平後有雲門要一棒打殺與狗子喫也是路見不平諸兄弟山僧恁麼批判還有不甘者麼出來道看良久云當斷不斷反招其亂下座拈拄杖旋風打散到溫州府廣福寺雪塵法師六十壽請上堂問如何是佛師豎起拂子如何是法師放下拂子如何是僧師云禮拜著進云壽域弘開風光滿目法師分上又且如何師云煙雲繞徑松柏環庭乃云世間萬物皆屬陰陽消長拈拄杖云唯有木上座能為萬象主不逐四時凋今日雪塵座主耳順之年請山僧舉揚法要用報親恩卓一卓云若向者裏識得落處何恩不報何壽不增雖然如是山僧畢竟將何為祝擲下拄杖云好將日月為天眼指出須彌作壽山。

　　住江西戇州府長寧縣獅林禪院

　　康熙甲戌四月初一日入院說沙彌戒值智安禪宿六旬徒方玉請上堂拈香祝　聖畢復拈香云此一瓣香根盤雙徑枝發普陀向大洋海中被一陣惡風吹到者裏第二回拈出專伸供養現住普陀鎮海堂上本師別菴老和尚以酬法乳斂衣就座峰白大師白槌訖師云第一義早被峰白大師擊碎了也若有鼻孔通氣的試向第二義中出來道看乃揮拂子云諸方叢林立玄立要分主分賓我者裏亦無玄要可立亦無賓主可分乃震威一喝云無量壽世尊來也優波離尊者即起于座向前問訊云今日山中說戒敢請世尊廣說妙法普利群生世尊云吾本無法可說汝亦無戒可傳復喝一喝云若人識此一喝信受奉行說法傳戒已竟世尊說此法已直得紗帽石點頭缽盂峰起舞尊者作禮而退諸人還信得及麼若信得及慶壽喜逢開戒日風雲龍虎際獅林其或未然數完花甲子又好從頭起結椎下座。

　　說比丘戒監院曇馥上座同徒裔昌請上堂問三壇大戒即不問三玄三要請師宣師云次第問來如何是第一玄師云腳踏威音前如何是第二玄師云拄杖點青天如何是第三玄師云石虎抱兒眠進云如何是第一要師云午夜關前假雞叫如何是第二要師云三腳蝦蟆入棧道如何是第三要師云把斷聲前一句好問如何是大海無魚師云箇箇成龍如何是大地無草師云虛空粉碎如何是大富無糧師云美食不中飽人餐如何是大悟無道師云汝喚甚麼作道進云昨夜霜風露消息吹落林花三兩枝師云可惜許問混沌未分還有世界也無師云須彌翻白浪進云父母未生還有面目也無師云大海起紅塵進云如何是一句中三玄師便喝進云如何是一玄中三要師便打進云如何是親切句師云霞紅林展幕目白水生光進云如何是轉身句師云此去西天十萬八千僧拂衲歸眾師云看腳下問法無定相遇緣即宗師子林禪戒雙行和尚如何分付師云棒頭有眼明如日進云箇箇腳跟點地人人鼻孔遼天因甚又進三壇大戒師云要識真金火裏看進云萬仞峰頭翻白浪大洋海底起紅塵和尚在甚麼處師揮拂云高著眼進云作家宗師天然猶在師云讚歎有分乃云丹霞說戒人人掩耳而出可見風流出當家獅林說戒貴圖直下承當獅子自然知返擲雖然用處不同箇裏何曾有別豎拂子云會麼若向者裏會得分明千華臺上盧舍那佛嘗向汝等面門出入一朝洗面摸著鼻孔淨裸裸赤灑灑本來清淨何處污染吾亦無戒可傳汝亦無戒可受其或未然十重四十八輕波逸提應當學一一受持二時粥飯切莫忘卻缽盂匙箸下座。

　　佛成道日說菩薩戒秀巖上座領副戎黃公廷棟請上堂當年臘月八日世尊于雪山夜睹明星忽然大悟成等正覺正當今日秀巖禪人募衣領黃檀越入山作大功德成就諸人三壇大戒且喜靈山一會儼然未散諸人還見麼若見且道昔日成道與今日圓戒是同耶是別耶向者裏分剖得許汝諸人具半隻眼若分剖不得亦許汝具半隻眼何故明星午現眼生花一年一度臘月八。

　　住京都觀音禪寺

　　結制祗園主陶公克兔仝夫人明用明專請上堂拈香云此一瓣香乾坤藏不得大地豈能收爇向爐中端為祝延
今上皇帝萬歲萬歲萬萬歲伏願
　皇太后慈壽無疆　皇太子諸王克仁克孝再拈香云此一瓣香如金如玉如珪如璋爇向爐中奉為滿朝文武闔國公侯本寺檀越等伏願高增祿位綿衍福基次拈香云此一瓣香昔在南海山中截斷眾流水泄不通今向長安城裏作浪興波普天匝地第三回拈出供養現住南海普陀鎮海堂上本師別菴統和尚用酬法乳斂衣就座足雨和尚白椎畢師卓拄杖云山僧者一條楖栗今日要與越格英靈相見有麼有麼僧出問第一義諦即不問三玄三要請師宣如何是第一玄師云鐵牛打鞦韆如何是第二玄師云木馬上高竿如何是第三玄師云石女笑簷前進云如何是第一要師云放出沖天鷂如何是第二要師云杲日當空照如何是第三要師云誰通一線道乃云昔日泗洲大聖在揚州出現今朝南海大士在長安出現驀豎拄杖看看在山僧拄杖頭邊高聲叫道善來大眾新長老到此安禪結制與汝諸人點出金剛正眼闡明少室真機煉凡成聖點鐵作金汝等皆當作佛諸人還信得及麼若信得及自是一聞千悟其或未然且向三條椽下七尺單前挨拶將去驀地冷灰中爆出一粒豆來原來秪是者箇且道如何是者箇聻良久云鴛鴦繡出從君看不把金鍼度與人結椎下座。

　　元旦祝　聖上堂乾元伊始萬物咸新燈籠作舞露柱歡騰五鳳樓前歌　聖德山河大地沐堯仁風以時雨以時野老相逢開笑面普天同慶太平春且道酬恩一句又作麼生道豎拂子作捧笏勢云萬歲萬歲萬萬歲。

　　刺血書蓮經兼為法慧剃度上堂欲識佛法大意無論是僧是俗是男是女單單只要一箇信字信者成佛之本源入道之階梯所以世尊捨金輪王位而上雪山由于此信末後苦行六年夜睹明星豁然大悟而成正覺由于此信達磨西來少林面壁神光斷臂為法忘軀皆由此信臨濟大師在黃檗處喫三頓痛棒向大愚肋下還拳皆由此信只如諸人者裏結冬那邊過夏朝參暮究欲求見性也只是此信今日法慧割愛辭親苦求披剃也只是此信又如王居士喜助山僧刺血書經六萬餘言字字從舌尖上吐出若男若女遠近聞風而至也只是此信且人人本來是佛皆因不信永墮輪迴升沉苦海故此一箇信字若人體究親切受用無窮雖然豎拂子云還須信得者箇始得者箇且作麼生信任從桑海變終不為君通擲拂子下座。

　　書經圓期眾信請上堂乾坤之內宇宙之間中有一寶秘在形山古人與麼道未免釘樁搖櫓山僧不然乾坤之內宇宙之間中有一寶秘在此經遂以兩手作托呈勢云若人識得此經即是識得此寶識得此寶便乃識得此經要知此經天得之以化育萬物地得之而五穀豐登君王得之坐享太平士大夫得之福慧高增現前諸人得之心地開明秪如山僧得之又且如何有時在長安市上吟風嘯月有時在五鳳樓前轉大法輪大眾此經有如是利益還有人識得麼如無山僧與說一偈若人識此經即是佛受用常在于其中經行及坐臥。

　　觀音大士誕日上堂觀音大士於威音王前從聞思修入三摩地爾時作佛已竟無量劫來本無生滅說甚今日降生驀豎拄杖云拄杖子聽得𨁝跳出來道長老莫謾人好盡大地人那箇不知大士誕日山僧向他道木上座你那裏會得你若會得求男女得男女求官位得官位求長壽得長壽求富饒得富饒決不虛語脫或未然展兩手云將錢買胡餅放下手卻是饅頭。

　　解制上堂九旬禁足三月安居有結有解叢林定制一向來與諸兄弟眉毛廝結未免縛腳縛手即今放開一線一任東去西去雖然踏遍天涯依舊不離當處咄。

　　佛誕上堂今日四月八香湯浴悉達一瓢惡水驀頭澆莫道山僧手段辣指天指地枉稱尊雲門一棒要打殺檢點將來正是臨崖看滸眼特地一場愁眾中還有與世尊雪屈者麼不妨出來知恩報德良久云如無山僧自道去也帝王自有擎天略不動干戈定太平。

　　住京都嘉興禪寺

　　康熙丁丑八月初十日受趙府董氏大夫人暨監院孝先上座請入院。

　　三門　解脫門開七通八達未到長安早已踏過了也拽拄杖便入。

　　伽藍　舊伽藍新長老賓主同心湊合恰好一箇破沙盆扶起莫放倒。

　　祖師　折蘆過江闔國人追少林面壁隻履西歸伎倆般般已做盡堂中冷坐更何為。

　　大殿　夜夜同眠朝朝共起今日相見仍無彼此本是家裏人因我得禮你。

　　方丈　據此方丈佛祖不讓諸人到此箇箇喫棒且道新長老具何手眼者般利害卓拄杖云把柄在手多收少放。

　　當日請上堂師拈啟請云一切修多羅無量微妙義總在裏許還信得及麼若信不及再煩維那宣過宣畢師指法座云者箇寶花王座生生常坐世世常登今日不妨錦上鋪花平地登高去也便陞拈香祝
聖畢復拈香云此一瓣香與南海老漢拖犁拽耙穿閩過粵今日向長安市上呵佛罵祖償他宿債不了第四回拈出專伸供養現住普陀山鎮海堂上別菴老和尚用酬法乳之恩斂衣就座聖心和尚白椎云法筵龍象眾當觀第一義師云爐鞴新開烹佛煉祖若有銅頭鐵額漢不妨出來與拄杖子相見問今日和尚入院畢竟有何祥瑞師云彩雲扶日出玉露滴天開進云五家宗旨憑師唱畢竟還歸那一宗師云一句該玄要千機絕覆藏進云恁麼則千溪萬派皆歸海四塞八蠻朝帝都師云闍黎觀光有分乃云古佛家風原歸大人境界大人境界方顯古佛家風所以法隨法行法幢隨處建立法無定相遇緣即宗今孝先上座暨趙府護法敦請山僧承乏茲山只得勉應時機一番展演去也豎拂子云會麼若道是拂子認奴作郎若道不是拂子證龜成鱉若道拈來便用抓沙抵水若道總不恁麼開眼作夢直饒你直下承當猶喫山僧痛棒畢竟喚作甚麼乃得相應去擊禪床云擊開千佛頂𩕳眼放出威音劫外春復舉世尊在天宮說法一日示隨色摩尼珠問五方天王曰此珠作何色五方天王各說異色世尊乃藏珠入袖卻抬手曰此珠作何色天王曰佛手中無珠何處有色世尊歎曰汝何迷倒之甚我將世珠示汝汝便各說有青黃赤白等色我將真珠示汝卻總不知時五方天王悉皆悟道師云世尊把五方天王當面熱瞞未識是何心行今日山僧入院之初雖有一寶珠不敢復蹈前轍何故黃金自有黃金價終不和沙賣與人聖心和尚復白槌云諦觀法王法法王法如是下座。

　　當晚小參舉會祖偈云楊岐初住屋壁疏滿床盡撒雪珍珠蹜卻項暗嗟吁翻憶古人樹下居山僧亦有一偈嘉興初住絕親疏大富無糧米似珠道不窮何嗟吁銅頭鐵額與同居且道與楊岐老祖相去多少。


嘉興大藏經（新文豐版）第 40 冊 No. B487 翠崖必禪師語錄


翠崖必禪師語錄卷之二

　　侍者道通記錄

　　小參

　　除夕小參晷運不相饒歲序相催逼寒梅鬥雪開香風初破玉王老夜燒錢杯盤多狼藉爆竹聲中一歲除溪山處處開新綠煙霞夢入故園春高喚天涯未歸客遂高聲召眾云大眾莫教空過好時光明朝又是正月一。

　　小參古人道從門入者不是家珍但有一言半句須自胸中流出自然蓋天蓋地山僧則不然到者裏直須入門入得門了無上至寶百千妙義一任流出大闡吾宗乃張口云諸人還見麼山僧舌尖上吐出血滴滴喝一喝云休瞌睡好。

　　留同參寒谷上座小參纔過新年頭鶯啼拖弱柳風林淑氣新風光仍似舊世情澹處道情濃鐵壁銀山齊踢倒鼇山成道舊芳規白頭如新直到老窮玄既透向上關何用他方更尋討夜來一陣風雨聲庭前花落知多少大眾秪如投機一句又作麼生展演拈拄杖云一條拄杖兩人扶只要話行窮浩渺卓拄杖一下。

　　居士法滿年七十求剃度小參趙州八十猶行腳七十披緇未是遲早晚修持無間斷歸家有路到蓮池舉起數珠云還會麼士無語師云百八摩尼真妙執不怕老從頭上來。

　　和碩親王對靈小參勤勞為國萬民歡海晏河清宇宙寬千載江山宜永鎮如何擺手出長安恭惟
親王殿下玉葉長春匡佐
熙朝社稷赤心捧日把定　清室乾坤山河一統
天子萬年正堪共享昇平同垂化育豈意俄爾碧殿風生玉階塵動正當今日轉功就位一句作麼生道昨夜星河轉南斗無生國裏湧金蓮。

　　瑞金龍山生生禪院分座解七小參師云一二三四五六七七六五四三二一從頭數目甚分明怎奈無人領會得諸仁者莫放逸喝一喝云驀然打破上頭關甕裏何曾走卻鱉。

　　機緣

　　到長壽謁石蓮和尚蓮問船來陸來即不問即今落在甚麼處師云向腳下薦取蓮云除了腳下又作麼生師云覿面更分明蓮云未見落處在師云話頭也不識蓮云大師話頭在麼師云有水皆含月無山不撈雲復問至廣幾次了師云未動腳跟早已到過蓮云問正經話師云那一句不正經蓮云普陀和尚大慧一枝是否師云是蓮云大師出其門下果與諸方不同師云即今不著便。

　　到聖感謁霽崙和尚問聞兄曾進廣中是否師云是霽云到曹溪麼師云到霽云見六祖麼師云何處不見霽云未見六祖在師云和尚且喫茶霽云喫茶與曹溪何干師云到口方知霽微笑師云卻遇著箇迦葉。

　　居士參禮拜起問某誦金剛經五眼處不明請問和尚如何是肉眼師云你看著我如何是慧眼師云我看著你如何是天眼師打云照顧頂門如何是法眼師卓拄杖一下如何是佛眼師云當面覷不見進云不會師云通身是眼因甚麼不會士禮拜師打云一棒一條痕進云和尚婆心太切師云知痛癢始得士有省。

　　智祥禪人詣方丈云某甲看破了也師云看破箇甚麼進云謾我一點不得師云速道速道進云踏著秤鎚硬似鐵仙橋原是紗帽石師打云未許草草承當祥禮拜云果然恩大難酬師乃以偈印之。

　　僧問如何是奪人不奪境師云滿園春色阿誰賞如何是奪境不奪人師云偏你來時不遇春如何是人境兩俱奪師云夜盡水寒漁罷釣如何是人境俱不奪師云出門俱是看花郎。

　　僧問如何是第一句師云暮夜波斯偷過海如何是第二句師云天明石女渡黃河如何是第三句師云你是因語生解漢僧喝師打出。

　　居士問十智同真請師垂示師云逐一問來如何是一同一質師云團圞秪一箇如何是二同大事師云一箭定山河如何是三總同參師云燈籠和露柱如何是四同真智師云參透目前機如何是五同遍普師云杲日當空照如何是六同具足師云春來滿眼新如何是七同得失師云枝頭花狼藉如何是八同生殺師云寶劍露鋒鋩如何是九同音吼師云一聲驚宇宙如何是十同得入師云吹入我門來進云是何物兮同一質師云兩箇五百是一貫那箇與君同大事師云巖前石虎孰能與我總同參師云胡張三黑李四何人同此一真智師云認著依然還不是是甚麼兮同遍普師云一月普現一切水阿那箇同具足師云一切水月一月攝甚麼物兮同得失師云大虫被虎咬作麼生同生殺師云如箇居士堪喫棒與誰說法同音吼師云兩箇黃鸝鳴翠柳與甚麼人同得入師云一行白鷺上青天士禮拜師云會麼士云不會師云徒然說夢。

　　佛事

　　懸鐘板

　　叢林號令佛祖權衡高高懸向堂前擊著心空及第指鐘板云見麼擊鐘板云聞麼雖然如是切忌觸著磕著嶺擊鐘板一下。

　　徑山掃慧祖塔

　　拈香云遠孫海上來覿而無別說寶光塔點首全機俱漏洩一派源流雙徑長大海潮聲吼不絕大展三拜。

　　曹溪禮六祖真

　　拈香云亙古曹溪遍大千人間無水不歸源花開五葉本同蒂月印千江影共圓西蜀派連雙徑脈高峰枝發普陀巔祖師面目分明在殃及兒孫無了年便禮拜。

　　為法華山德修禪師對靈

　　師卓拄杖云德修何以修須得大徹悟山僧到此間指出菩提路且道菩提路在甚麼處良久云朵朵蓮花開沼上紛紛梅雪落巖前復卓一卓。

　　傳黑子請為母韓孺人起棺

　　拈拄杖擊棺云生死關頭休錯踏長安大道甚分明乃畫○相云若向者裏會得不妨撩起便行且道韓老孺人轉身一句又作麼生喝一喝拽拄杖引出。

　　掩棺

　　七十五年無休歇生緣已了萬事畢即今四大已分離淨裸裸地有何說無可說拋土云不妨土上再加泥平地蓮花今湧出卓拄杖三下。

　　為陳氏孺人法名界明起棺

　　久居塵勞未離眾苦纔得回頭即歸淨土歸淨土日卓午目前大道是西方九品蓮花為父母若還擬議不能前腳下白雲千萬朵以拄杖擊棺引出。

　　為威翁帥公護法對靈

　　揮拂子云調羹補袞擎天手武緯文經社稷安擺手便行歸去也山河大地雪漫漫恭惟威翁大護法朝中梁棟佛國金湯正思熙朝永固孰期踢倒玉樓今日山僧到此以何報薦喝一喝云當陽指出西方路▆爐透起白蓮花。

　　為師氏太夫人對靈

　　靈山記莂
皇眷恩厚時節一至便乃撒手葉落歸根烏飛兔走不戀長安藏身北斗莫是帥府太夫人底落處麼良久云九盡遍看冰雪化春來樹樹盡開花。

　　為齊氏太夫人對靈

　　本無來燈籠𨁝跳上天台亦無去夜半鐵牛吞露柱既無來去寧有死生既無死生即今齊太夫人畢竟在何處安身立命喝一喝。

　　為葉氏孺人對靈

　　揮拂子云纔見春光今又過風來片片落花多滿園春色皆狼藉可歎光陰有幾何雖然如是即今葉氏孺人一口氣不來向什麼處去以拂子打○云會得箇中真消息一輪明月落清波。

　　為祥翁厲護法對靈

　　春風蕩蕩春日遲遲山青水綠花落鳥啼悠然回首識取歸期歸期已至且祥翁老護法臨行一句作麼生道雖有雲山千萬里目前大道更分明卓拄杖一下。

　　為尤太夫人對靈

　　居諸邁往速遷變八十年來如夢幻不戀長安歸故鄉一心頓入空王殿以拂子打○相云尤太君若向箇裏薦得生本無生滅亦無滅一念萬年諸緣頓息山僧到此只得無法可說無可說有可說覿面分明春風習習。

　　像讚

　　愍忠寺觀音像讚

朝到西天暮歸南海長安市上相逢處處得大自在驢鳴犬吠現圓通一任燒香勤禮拜

　　鐵壁祖像讚

天生吾祖器骨不群十坐道場大振聚雲雙徑一枝佛法從茲延蔓牽藤至今誰人不識大慧十五世孫

　　三山祖像讚

者老漢婆心切拈起拂子當面擲南方祖道賴重興衲僧命根遭斷絕據曲彔於高峰頂上電閃雷轟流滴水於南海波中東涌西沒咄殃及後代兒孫到處呵佛罵祖搖唇鼓舌

　　盤山轉常老宿像讚

六十春秋一生誠實本地風光孤明歷歷盤山兀坐兮非佛非心輪珠常轉兮即心即佛咄哉面目甚分明拄杖頭邊應漏洩

　　鄂陽大師小像讚

非道非仙不僧不俗一緉芒鞋周遊列國有時在西域于闐遊戲有時在天台華頂獨宿一任時人錯認湘子真容喚他祖師面目咄

　　足雨和尚索題達磨小像讚

折蘆過江滿目慚惶見性成佛毒藥砒霜西天東土無處收藏引得後代兒孫到處家醜外揚

　　題曇獻禪人小影

不解參禪偏能解脫愛住深山一心念佛持律甚精嚴皎如霜與雪平生伎倆少人知一朵曇花先現出

　　自題小像(詳上座請)

優游石上兀坐松間手拈如意若風若顛佛法不會祖道無傳一條拄杖遊遍大千面目分明交付汝任把香薰鼻孔尖

　　頌古

　　世尊初生

氣宇如王輸一籌琵琶遮面半風流雲門總有知恩處一句當陽未足酬

　　產難因緣

忽見枝頭黃鳥啼一聲高叫一聲低東君暗裏傳消息一夜林間花放齊

　　女子出定

夜半金烏海底生飛鳧驚起弄黃昏西風昨夜園林過吹落黃花滿地金

　　六祖風旛

當于起處究源根不是風旛不是心莫認老盧口頭話黃鸝空叫百般音

　　佛性有無

狗子佛性無瞿曇老子嘴都盧狗子佛性有海底泥牛啣月走佛性有無甚分明摸著鼻孔失卻口

　　大道透長安

終日騎牛更覓牛一番風雨一番愁分明腳下長安道何必茫茫在外求

　　訪二菴主

南山花發北山紅黃鳥枝頭調不同只為東君心太切花開花落在春風

　　溈山水牯牛

不是溈山不是牛腰纏騎鶴上揚州驢胎纔出馬腹▆更向人前出一頭

　　婆子燒菴

正恁麼時難覆藏當陽露出好風光箇中不遇攀花手空使落花流水香

　　南泉斬貓

寶劍光鋩出匣時趙州恁麼卻來遲南泉正令行將去血濺梵天遍界知

　　南泉賣身

千方思賣向人前鬼面神頭真可憐且道何人肯酬價看來不直半文錢

　　倩女離魂

懷抱琵琶往帝邦一回清夢轉家鄉惺來淚落三更月依舊連身臥客房

　　乾矢橛

是佛何勞安矢橛分明註破向誰說白鷺飛來雪上行梅花影落天邊月

　　洞山麻三觔

人來問佛麻三觔數目分明說與君點破當人端的事也須識得定盤星

　　雪覆千山

一色平鋪世界新山河隨處露全身古今賢哲多如評不識何人豁眼睛

　　香嚴擊竹

一聲霹靂頂門轟潭底驚翻起臥龍雲雨卻隨風勢轉須彌𨁝跳九霄峰

　　靈雲見桃花

三春處處桃花放偏向靈雲眼裏栽盡在玄沙言裏薦時流眼底著塵埃

　　新婦騎驢阿家牽

新婦騎驢阿家牽同行不必痛加鞭許多風月移情趣總在佳人笑臉邊

　　無位真人

梨花蛺蝶鬧芳菲花雨巖前陣陣飛一夜東風俱漏洩殘紅飄落釣魚磯

　　須彌山

劍刃上行冰上走拈來信手道由口金剛寶劍輕拋卻八面清風過牛斗

　　洗缽盂話

巖前枯木遇春風苑內黃鶯怨落紅箇裏機關輕撥轉禹門一跳便成龍

　　庭前柏樹子

黃鳥枝頭報好音庭前指示太分明攀枝摘葉人無數幾箇能知當處尋

　　青州布衫重七觔

趙州做領青州衫蓋卻南山并北山識得其中較些子翻身跳出鐵蛇關

　　一口吸盡西江水

龐公卻被馬師謾吸盡西江口不沾海底紅塵飛不盡至今大雪滿長安

　　首山竹篦子

已離觸背太分明掘地討天腳下尋具眼衲僧能掃卻一毫頭上定乾坤

　　仰山作女人拜

好箇佳人不識羞階前賣俏逞風流渾然不顧旁觀誚笑臉微紅踢戲毬

　　世尊有六通

你來問我那一通大洋海裏火燒空忽然觸著些些子失卻眉毛滿臉紅

　　白馬清淨法身

井底蝦蟆吞卻月豁開正眼明歷歷紅爐燄裏結成冰萬里山河一片白

　　長慶坐破七箇蒲團

寒寒暑暑幾多秋受盡風霜未出頭若不捲簾見天下蒲團坐破幾時休

　　爆竹(二首)

百匝千重心自空硝黃滿腹不通風火星觸著紛紛碎雨打梨花遍地紅

截斷兩頭一線通心藏玅藥毒無窮當陽漏洩真消息入耳應須三日聾

　　牧牛十二首

　　尋牛

四野雲迷曲徑封山遙水遠意何窮關河一片煙霞裏鳥語溪聲過谷東

　　見跡

絕頂煙收雲漸開風吹陣陣帶香來青山露出真消息狂走無煩滿面灰

　　見牛

白雲吹去露青天草有餘餐飲有泉毛色依稀頭角在穿雲渡水樂長年

　　得牛

緊把麻繩驀鼻穿收來樹下自安然臨風嘯落峰頭▆▆▆▆▆▆▆▆


嘉興大藏經（新文豐版）第 40 冊 No. B487 翠崖必禪師語錄


翠崖必禪師語錄卷之三

　　侍者道通記錄

　　源流頌

　　南嶽第一世

　　南嶽懷讓禪師金州杜氏子年十五出家謁嵩山安公指參六祖祖問甚處來師云嵩山來祖云甚麼物與麼來師無對退參八載復來答云說似一物即不中祖云還假修證也無師云修證即不無染污即不得祖云只此不染污乃諸佛之所護念汝既如是吾亦如是得法後侍祖一十五載復居南嶽。

　　甚麼物兮與麼來當下無言眼未開退參八載明端的遍界空花眼裏栽。

　　南嶽第二世

　　江西馬祖道一禪師漢州什邡人姓馬氏幼歲出家開元中習定衡嶽遇讓和尚問云大德坐禪圖甚麼師云圖作佛讓將磚一片于彼菴前石上磨師云磨作甚麼讓云磨作鏡師云磨磚豈得成鏡耶讓云磨磚既不成鏡坐禪豈得成佛師云如何即是讓云如牛駕車車若不行打車即是打牛即是師無對讓云汝學坐禪為學作佛若學坐禪禪非坐臥若學作佛佛非定相於無住法不應取捨汝學作佛即是殺佛若執坐相非達其理師聞開示如飲醍醐乃受心印開法南昌寶峰山僧問和尚為甚麼說即心即佛師云為止小兒啼僧云啼止時如何師云非心非佛僧云除此二種人來如何指示師云向伊道不是物其化盛行江西。

　　磨磚坐佛兩俱非撥轉牛車露大機悟徹心空真印後精金百煉愈光輝。

　　南嶽第三世

　　洪州百丈懷海禪師福州長樂人姓王氏丱歲出家三學該練及參馬祖為侍者偶侍祖行次見野鴨飛過祖云是甚麼師云野鴨子祖云甚處去也師云飛過去也祖扭師鼻師負痛失聲祖云又道飛過去也師有省一日再參祖震威一喝師三日耳聾後黃檗聞舉不覺吐舌。

　　群飛野鴨白雲邊扭痛鼻頭甚可憐一喝耳聾千古意雄峰從此浪彌天。

　　南嶽第四世

　　洪州黃檗希運禪師閩中人幼歲出家至京洛行乞吟添缽聲一嫗出扉問曰太無厭生師云汝猶未施責我無厭何耶嫗笑而掩扉師異之後往南昌見馬祖祖已示寂時百丈為祖廬墓師見丈丈舉耳聾話師吐舌丈云汝嗣馬祖去師云某來參馬祖不料無緣因和尚斯舉得見馬祖大機大用若嗣馬祖恐以後喪我兒孫及開法上堂眾纔入師召云大眾眾回首師云月似彎弓少雨多風。

　　聞舉舌頭忙吐出大張機用顯全才月似彎弓論風雨棒頭有眼豁然開。

　　南嶽第五世

　　鎮州臨濟義玄禪師曹州南華人姓邢氏落髮進具志慕禪宗初參黃檗三度問佛法的的大意三度被打及到大愚處悟徹于大愚脅下築三拳復轉黃檗打黃檗一掌後臨滹沱河側開堂建立黃檗宗旨號臨濟宗。

　　三遭痛棒還拳處長劍倚天會者稀佛法無多親口出當陽一句露真機。

　　南嶽第六世

　　魏府興化存獎禪師初在臨濟為侍者因訊洛浦來參機緣兩遭濟打及到三聖處為首座聖問師師便喝聖云須是你始得復到大覺處為院主覺問師師便喝覺便打師又喝覺又打次日覺又問師師亦喝覺亦打師再喝覺再打至脫下衲衣痛與一頓處直下薦得臨濟在黃檗喫棒底道理迨後開堂拈香云者瓣香本為三聖師兄三聖于我太孤本為大覺師兄大覺于我太賒不如供養臨濟先師。

　　大作雷聲無點雨棒頭撥轉目前機其中薦得孤賒處臨濟先師供養伊。

　　南嶽第七世

　　汝州南院慧顒禪師得法于興化獎開堂後有僧來參云敗也師引杖向其前僧無語師便打數棒。

　　殺活臨機用最親禪床掀倒不知音棒頭點出金剛眼啐啄同時有幾人。

　　南嶽第八世

　　汝州風穴延沼禪師餘杭劉氏子參南院院問南方一棒作麼商量師曰作奇特商量師卻問和尚此問一棒作麼商量院拈拄杖曰棒下無生忍臨機不見師師于言下大徹玄旨遂依止六年。

　　明明心印鐵牛機棒下無生不見師掣電轟雷能殺活豁然句裏悟玄微。

　　南嶽第九世

　　汝州首山省念禪師萊州狄氏子參風穴穴上堂舉世尊以青蓮目顧視大眾乃曰正當恁麼時且道說箇甚麼若道不說而說又是埋沒先聖且道說箇甚麼師乃拂袖下去穴擲下拄杖歸方丈次日師與真園頭同上問訊次穴問真曰作麼生是世尊不說說真曰鵓鳩樹頭鳴又問師曰汝作麼生師曰動容揚古路不墮悄然機穴謂真曰汝何不看念法華下語。

　　世尊顧視青蓮目直下承當更不疑拂袖便行多瀟灑當陽不墮悄然機。

　　南嶽第十世

　　汾州太子院善昭禪師太原俞氏子幼有大智一切文字不由師訓自然通曉剃髮遊方遍參尊宿七十一人最後見首山問百丈捲席意旨言下大悟拜而起云萬古碧潭空界月再三撈摝始應知。

　　參遍諸方猶不歇霜眠露宿訪師來應知皓月澄潭現放下身心曠劫灰。

　　南嶽第十一世

　　潭州石霜慈明楚圓禪師全州清湘李氏子少為書生年廿二得度母賢遣之遊方聞汾陽道望冒險往來依住二載未許入室一夕訴曰自至法席不蒙指示歲月飄忽己事不明失出家之利陽熟視罵詈舉杖逐之師擬伸救陽以手掩其口師大悟歎曰始知臨濟道出常情。

　　披星戴月謁汾陽開口無端罵一場拄杖拈來開正眼始知濟道出情常。

　　南嶽第十二世

　　袁州楊岐方會禪師宜春令氏子久依慈明未有省發每咨請明云庫司事繁且去他日又問明云監寺異時兒孫滿天下在何用忙為明適出師偵之小徑既見搊住云老漢今日須與我說不說打你去明云監寺知是般事便休語未卒師大悟即拜于泥途開法楊岐僧問少林面壁意旨如何師云西天人不會唐言。

　　西天人不會唐言箇事當場啟口難堪憶少林常面壁覺來無地著羞漸。

　　南嶽第十三世

　　舒州白雲守端禪師衡陽葛氏子依茶陵郁披剃往參楊岐岐問受業師為誰師云茶陵郁和尚岐云聞伊過橋遭什有偈能記否師舉云我有明珠一顆久被塵勞關鎖今朝塵盡光生照破山河萬朵岐笑而趨起師愕然通夕不寐黎明諮詢之岐云汝見昨日打敺儺者麼師云見岐云汝一籌不及渠師愈駭然云何謂也岐云渠愛人笑汝怕人笑師大悟。

　　照乘明珠覿面呈笑中有意愕然驚忽從句裏翻身去衣裏寒光耀更真。

　　南嶽第十四世

　　蘄州五祖法演禪師綿州鄧氏子年三十五始祝髮遍參名宿因浮山指見白雲問南泉摩尼珠話雲叱之師領悟獻投機偈曰山前一片閒田地叉手叮嚀問祖翁幾度賣來還自買為憐松竹引清風雲特印可雲一日謂師曰有數禪客自廬山來皆有悟入處教伊說亦說得有來由舉因緣問伊亦明得教伊下語亦下得秪是未在師于是大疑私自計曰既悟了說亦說得明亦明得如何卻未在遂參究累日忽然省悟從前寶惜一時放下走見白雲雲為手舞足蹈師亦笑而已師後曰吾因茲出一身白汗便明得下載清風。

　　人人有片閒田地何必叮嚀問主翁一笑通身流白汗忽然脫體露真風。

　　南嶽第十五世

　　成都昭覺克勤佛果禪師彭州駱氏子兒時日記千言見佛書如獲舊物出家首謁玉泉皓次依金鑾信大溈哲黃龍心東林度僉指為法器而晦堂稱他日臨濟一派屬子矣最後見五祖盡其機用祖皆不諾師忿然而去到金山染寒困極試以平日見處無得力者乃轉依五祖令入侍寮聞舉提刑小艷詩話祖云他秪認得聲師云他既認得聲為甚麼卻不是祖云如何是祖師西來意庭前柏樹子聻師忽有省出門見雞飛上闌干鼓翅而鳴復自謂云此豈不是聲遂袖香入室通其所得祖云佛祖大事非小根劣器所能造詣吾助汝喜由此所至推為上首。

　　雞上欄杆鼓翅鳴夢中驚覺五陵春香風滿袖通身快秪要檀郎認得聲。

　　南嶽第十六世

　　臨安徑山大慧宗杲普覺禪師宣城奚氏子年十六出家十七落髮十九遊方謁湛堂後參圜悟聞薰風自南來殿角生微涼語省豁悟每舉有句無句話問之師擬開口悟便云不是一日師問悟云聞和尚曾問五祖師翁來不知道箇甚麼悟笑而不答師云當時想是對眾問今日說亦何妨悟云我問有句無句如藤倚樹意旨如何祖云描也描不成畫也畫不就又問樹倒藤枯時如何祖云相隨來也師當下釋然悟云始知我不汝欺也遂著臨濟正宗記付之。

　　薰風南起閣生涼諸佛明明不覆藏萬朵白雲吹散去當陽一片露堂堂。

　　南嶽第十七世

　　福州西禪懶菴鼎需禪師本郡林氏子幼舉進士偶看遺教經歎曰幾為儒冠所誤欲去家母以親迎難之師絕之以偈云夭桃紅杏一時分付春風翠竹黃花此去永為道伴竟依保壽出家遍參名宿後依大慧慧問內不放出外不放入正恁麼時如何師擬開口慧拈竹篦連打三下師于此大悟厲聲云和尚已多了也慧又打師禮拜慧印以偈一日上堂云懶翁懶中懶最懶懶說禪亦不重自己亦不重先賢又誰管你地又誰管你天物外翛然無箇事日上三竿猶更眠。

　　拈來竹篦甚分明棒下承當得本真最懶說禪無可說三竿日上懶翻身。

　　南嶽第十八世

　　福州鼓山木菴安永禪師閩縣吳氏子弱冠為僧謁懶菴于雲門懶問不問有言不問無言世尊良久不得向世尊良久處會隨後便喝師倏然契悟作禮云不因今日問爭喪目前機懶許之上堂拈拄杖云臨濟小廝兒未曾當頭道著今日全身放憨也要諸人知有擲拄杖下座。

　　問得分明答豈差一聲喝出絕週遮目前驚散浮雲盡月印千江玉浪花。

　　南嶽第十九世

　　杭州淨慈晦翁悟明禪師福州人上堂舉夾山會下一僧到高亭纔禮拜亭便打僧云特來禮拜亭亦打又拜亭又打趁出僧回舉似夾山山云會麼僧云不會山云賴汝不會汝若會即夾山口啞去應菴拈云高亭一期忍俊不禁爭奈拄杖放行太速者僧當時若是箇漢莫道高亭夾山便是達磨大師出來也斬為三段何故家肥生孝子國伯有謀臣師云高亭夾山門庭施設各得其宜但中間一人較些子應菴與麼道也是鞏縣茶瓶師纂修聯燈會要。

　　門庭施設法中王正令全提孰敢當識得中間較些子聯燈千古繼心光。

　　南嶽第二十世

　　太原苦口良益禪師參淨慈慈問近離甚處師云瑞光慈云正與麼時光在甚處師便喝慈云且止汝道西湖水深多少師擬議慈便打趁出久之契悟作偈曰臨機一句不露絲頭吹毛纔展大地全收師云從上心印汝今得之宜處深谷俟時行化。

　　問到西湖水淺深棒頭點出甚分明臨機一句吹毛劍從上心珠印得真。

　　南嶽第二十一世

　　汾州筏渡普慈禪師初參徑山端高峰妙各有契處後北還過燕遊五臺禮文殊感大士放光居臺二年入太原參益和尚益云發足甚處師云五臺益云文殊與汝說甚麼師云腳下草鞋唱成一百文益云腳跟為甚麼不點地師云且喜老漢見得親切益云老僧罪過師喝一喝而出自此常造室中久之益囑云汝緣當在本處他後設大法藥宜號筏渡師禮謝歸汾州。

　　徑山參過謁高峰猶是文殊光影中草鞋踏斷真消息一喝當陽播正宗。

　　南嶽二十二世

　　洛京相國一言道顯禪師雁門人生而岐嶷穎悟英特年十二自願出家父母難之師云兒志決矣未可強留遂落髮于郡之西山聽講圓覺至知幻即離章頓然默契恍若舊識乃辭師遊汾州謁筏渡渡一見器之命入侍寮一日渡舉竹篦問云畢竟喚作甚麼師方進語渡驀頭便打忽然大悟禮拜云和尚且止古人道佛法無多子非虛語也渡云汝今方知吾意耶師云和尚大恩碎身難報渡囑云汝年且幼時至理彰師執勞座下一十七載。

　　竹篦拈來活似龍驀頭一棒悟心空無多佛法明今古恩大難酬此日功。

　　南嶽第二十三世

　　西京小菴行密禪師初以白衣禮相國顯和尚凡見便禮拜顯一日謂云道人禮拜且止佛法在甚處師方舉首忽聞板聲鳴顯云只者是師從此有入遂求度顯云汝誠精進宜名行密力參三年顯舉馬祖三不是語未絕師云畢竟如何顯笑云已多了也師于言下釋然大悟顯云佛法下衰正宜潛隱毋拘城隍得安身處最為佳耳。

　　一聲板響通消息惹得三年滿腳泥聞舉南泉三不是忽于句下悟全機。

　　南嶽第二十四世

　　二仰圓欽禪師禾之秀水人遍參諸方毫無所契入西京謁小菴密于旅舍密問浙中有箇伶俐人汝還見麼師云圓欽鈍漢密云我要箇鈍漢作監收汝還知麼師罔措密云數千里來可惜錯過師相依扣參一日見鼠從架上過撲翻油甕忽爾頓契走見密云某已捉得了也密搊住云道道師云一粒鼠糞污卻鍋羹密云瞎漢參堂去。

　　數千里來幾錯過油甕翻時滋味長鼠糞鍋羹污卻了和盤托出露當陽。

　　南嶽第二十五世

　　壽州無念智有禪師蜀之漢州人出峽遊四明登天目後參二仰欽欽云行腳甚處師云南方欽云彼中佛法如何師云山川無異欽云我手何似佛手師良久欽云莫道無異好後看興化打維那因緣始浩然大徹作偈云興化打維那平地遭殃禍昨夜南山雲飛向北山過欽見為之助喜云不辜到此。

　　遍歷南方涉四明山川有異一般春南山雲向北山去片片飛來露本真。

　　南嶽第二十六世

　　荊山懷寶禪師渚宮人遊壽州謁無念有有云獵縣遊州畢竟為著何事師云生死大事求師拔度有云汝是荊州人麼師云是有云闍黎即今在甚麼處師擬對有云若便恁麼猶較些子佛法不是商量參堂去師潛心座下一日有喚云闍黎師應諾有云在甚麼處師于言下領旨後于嘉靖七年正法付鐵牛遠師隱終南山。

　　呼來喚去有何因應答分明豈不親荊山有寶從今識悟得真空一片心。

　　南嶽第二十七世

　　秦嶺鐵牛德遠禪師得心印于荊山菴居秦嶺常披一紅布褲一日頂笠揮鋤地中月明聯池過之池見云者漢好似一頭軍師云看箭池作躲箭勢師近前攜手至菴留住三月謂云我乃大慧之裔在此待人數十年矣汝今既來當為我求人光揚祖道付偈云就身能打劫劈筈善奪窩三玄從此出三要不為多探竿影草主賓分獅子迷蹤奈我何。

　　身披紅褲當僧衣頂笠揮鋤掘地時好似一軍須看箭光揚祖道露全機。

　　南嶽第二十八世

　　敘州朝陽月明聯池禪師本郡范司馬之後幼居窗下有僧過訪不遇題聯于壁師見厭世祝髮杖笠南遊過洛伽道逢一僧偉儀殊相師前行失腳念佛一聲僧云此敲門瓦子何不拋卻師云拋卻後如何僧云葉落歸根來時無口師有省後于秦嶺受印鐵牛返敘州居朱提山朝陽洞聚雲來參師問云如何是古佛心雲拱手云請和尚尊重師問不用音聲與色身將何喚作本來人雲默然師休去。

　　朝陽洞口月初明指出當陽古佛心拱手端然請尊重渾忘聲色貴知音。

　　南嶽第二十九世

　　忠州聚雲吹萬廣真禪師敘州宜賓人姓李氏以白衣參朝陽多載乃落髮受具一日陽謂師云汝有一句未會在師問那一句陽云不用音聲色身默然良久與我現出真空來師拂袖便出自思此事不可草草此中必有玄要辭往別山苦參三年復見朝陽問云畢竟如何現出陽引師手掩其口豁然大悟囑後師涉海入吳穿閩過粵萬曆戊午于瀟湘湖東開法還蜀闡化聚雲出世三十年五坐道場語錄二十卷廣錄五十卷行世。

　　退參三載聚雲開喜得真空現出來每向紅爐經久煆道行楚蜀顯英才。

　　南嶽第三十世

　　忠州治平慶忠鐵壁慧機禪師營山羅氏子家世業儒師生而貌偉器骨不凡八歲隨母持齋稍長厭俗于天啟壬戌薙髮後參聚雲依住一夏不蒙垂示一日雲出方丈師跪泣于前求雲開示雲笑而不答師謂遇至人而無緣得授不如捐軀赴水以待來生有諭以從講肆遊師聽畢復來相依雲命總院事一朝念誦畢登榻一踢渾身骨碎大笑不止拈偈呈雲雲不之印又力究三年忽爾大徹入室密以啟雲雲云汝今纔會老僧意那師云和尚大慈為人徹底雲滅後師為廬墓四眾堅請開法平都地藏院十坐道場語錄二十卷僧問如何是正法眼藏師云烏龜開夜市。

　　渾身骨碎未相許三載參明得寶珠脫殼烏龜開夜市杜鵑啼血染珊瑚。

　　南嶽第三十一世

　　忠州高峰三山燈來禪師墊江曾氏子世業儒師早年入泮性好佛書一日讀聚雲古音王傳觸發夙慧年三十從弔巖山南浙二師祝髮參鐵壁機和尚于青山領箇沒得話頭終朝咀嚼不發泣語三巴掌師掌雖本色勉之師愈迷悶適聞笑亭維那讀嚴陽尊者問趙州一物不將來時如何州云放下著師于言下釋然乃撫案大笑亭曰見箇甚麼師與一掌即趨見機和尚機曰作麼作麼師連撫三掌機曰落在甚麼處師作舞而出後隨機和尚掌師山行見浮雲東西飛度師問曰落在甚麼處機和尚向空中指云看掌驀面便掌由此腳跟點地受機和尚囑後開法崇聖凡六坐道場康熙戊申歲嘉禾縉紳請住郡之天寧闡揚道化編梓三代語錄入楞嚴大藏流通。

　　高峰絕頂全身露但見雲飛西復東驀而掌來如霹靂豁開正眼悟真空。

　　南嶽第三十二世

　　寧波普陀別菴性統禪師高梁龍氏子年十二投高峰三山老人薙染二十二受具嘗請益山參究下手工夫山曰只須向自家屋裏打點師遂將平日讀過經史從頭細檢究無一下手處心甚奮急一日聞山舉南泉瓶鵝公案有省山謂曰汝只會得有何曾會得無遂示以狗子無佛性話逾年無所入請益曰秪如會得者箇如何便了得生死山曰既會得者箇如何不了生死心益迷悶後因山舉百丈開義田因緣至展手處大徹玄旨山乃印可山示滅遂繼席高峰尋遷普陀法化之盛風動遐邇正錄外著有續燈正統盛行于世。

　　心珠早得在高峰拽杖南來正脈通坐斷洛伽消萬派從茲重整舊家風。


