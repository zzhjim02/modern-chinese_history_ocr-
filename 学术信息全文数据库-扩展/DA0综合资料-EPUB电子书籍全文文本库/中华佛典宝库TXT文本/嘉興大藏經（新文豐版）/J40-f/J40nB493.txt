嘉興大藏經（新文豐版）第 40 冊 No. B493 磬山牧亭樸夫拙禪師語錄


　　冊上小影

　　樸夫拙自泐

　　瞎漢少賣弄看你瞎賣弄一生賣弄得去麼雖然瞎從光過去光未瞎過來不信試光弄看。

　　石壇我莊石床三子請

　　<<PIC>J40p0497_01.gif</PIC>

　　語錄序

　　禪學尚矣而最上一乘永超三界唱提手眼點勘人天時節因緣較然不爽牧亭大師開堂慶雲參徒甚盛嗣以結集語錄相示披讀之餘慨然永嘆蓋以佛法之日壞也人心不古而善緣益輕譬之今人心樂長安而迷不識路則其至也必無日矣抑問塗必於已經而遇彼導師寔未親到則其至也益無日矣然則佛法之壞學人之過而亦不盡學人之過也大師砥柱頹波仔肩此道扣洪鐘於龍象哀鳴之日振迦音於魚龍混處之時極力為人老婆心切要知此事本自圓成非從人得生死不相干之地鬼神覷不破之機鑿開鴻濛打破漆桶三五周天斗杓司令先天一著一箭驚人九重鐵鼓自然冰渙當陽獨露耀古騰今粉碎虛空全身獨現矣予本鈍根兼攖塵網但幼慕宗乘夙遇奇緣猶憶歲在辛巳忽於海福禪寺重遇廬夢老人茶廣商量頗蒙印可繼承過訪師亦與焉指示精通直截了當廬夢老人者黃梅正派即師得法本師也老人圓寂廿載於茲幸又得師開示非少譬之飲水冷暖在心灌頂醍醐寧忘所自但痛眾生罔明大事循環業根紏纏因緣難以圓滿三身安望種成四智豈知珠本在衣燈即是火茲讀語錄渺然長懷竊謂裨益參徒所益猶少而居今之日其有功於此道良多也用贅簡端如臨法會佞佛之謂所不敢辭亦望諸山全提共唱師其將謂彼自無瘡而慎勿傷之也哉。

　　雍正十一年歲在癸丑陽月李焞敬題

　　磬山牧亭樸夫拙禪師語錄目次序一目錄卷第一住鄱陽劍溪永鎮禪寺語錄卷第二住霸陵白鷺渡西汀寺語錄卷第三豐城慶雲寺說戒語錄浮梁圓通菴說戒語錄崇仁天竺寺說戒語錄卷第四住臨川青雲艸菴語錄卷第五勘辨機緣代古拈古頌古卷第六偈贊傳佛事洞虛禪師塔銘

　　磬山牧亭樸夫拙禪師語錄目次

磬山牧亭樸夫拙禪師語錄卷之一

　　住鄱陽劍溪永鎮禪寺語錄

　　比邱(石壇光模石丈嶽麓)等編

　　師於雍正四年冬在樂平鳳凰山受請至臘月初三日入院。

　　山門以字不成八字不是出出入入千千萬萬若有一箇識得許他與我同門復云且緩且緩拽杖便入。

　　韋馱季法危如累卵還記靈山親囑付麼復云險。

　　伽藍是你是我舉院靈聰一家擔荷寧可殺人不貶眼不可見人面似火(金面關聖)。

　　祖師祖祖祖太莽鹵禪禪禪幾何般道道道直下掃快與我颺向鄱陽湖裏餧魚且道過在甚麼處遂以手捏鼻云臭。

　　佛殿者個沒底廁坑子謾道釋迦老子跳不出直饒三世諸佛歷代祖師以至天下諸大善知識盡在裏許頭出頭沒拙上座到來畢竟如何遂大展云掩。

　　據室任是透金剛圈吞栗棘蓬漢來到者裏汗臭氣未嗅你在若要拙上座手中棒喫三更鼓戴网巾且去買了草鞋著。

　　拈眾檀護疏褌無襠褲無口頭上青塵三五斗個是拙上座三十年水邊林下一個安樂法門底緣業風吹來厥土萬般存此道一味信前緣。

　　法座未離兜率已降皇宮未出母胎度人已畢既度人畢拙上座據此曲盝又度個甚麼驗在目前遂陞拈香云此一瓣香皇圖齊北極聖壽等南山端為祝延今
上
皇帝聖躬萬歲萬歲萬萬歲。

　　陛下伏願風不鳴條雨不破塊民不失所路不拾遺君臣道合主賓肅雍老安幼懷財豐物阜永樂無為之化。

　　此一瓣香肩荷乾坤手擎日月奉為闔朝文武寀寮屬現前護法功德林墻塹宗風金湯法社不忘當年付囑共增此日祿康。

　　此一瓣香頭頭上明物物上了奉為諸山老宿為日月之眼目作乾坤之鬚眉補處名藍化緣寰宇。

　　此一瓣香慈如冬日和若春風靈同夏雲鑑并秋月光天灼地去也。

　　此一瓣香不假天降亦非地生若鐵蒺藜出紅爐星光爆燦孰敢正眼覷著今當人天眾前盡情揭露了也供養慶雲堂上古雲沛老和尚以酬法乳之恩斂衣就座昆池大師白椎云法筵龍象眾當觀第一義師云迨舉磬椎已落第二義了也畢竟如何是第一義廬嶽峰鼻孔撩天鄱陽湖舌頭拖地眾中如有摸得到者請出相見僧問天開地闢海晏河清人人盡樂堯天個個咸沾舜日臨濟賓主洞山君臣俱不問師登寶座端為祝延師云一個蒼生是一年進云果然句蓋乾坤功弘宇宙師云莫塗烏我好進云塗烏一上師打云且道是賞你是罰你進云拋磚得玉吐氣揚眉師以手撥開眉毛云貓進云法王座上無偏黨拾得寒山笑不休師云笑箇甚麼僧亦撥開眉毛云貓師云可憐獵犬無靈性秪向枯樁舊處尋問金爐香裊寶座花敷凡聖交參人天瞻仰且道有何祥瑞師云碓觜開花進云如何是未出方丈底佛法師云焦磚打著連底凍進云如何是已出方丈底佛法師云急水灘頭蹴繡毬進云永鎮家風又若何師打云今日拄杖開張發市進云不受一番寒徹骨怎得梅花撲鼻香師云不信道問向上宗乘即不問進門一句事若何師云千二百五十人俱粥足飯足牛進千頭馬進百匹水足草足事事如意免得諸人叫屈進云秪如三聖道逢人即出出即不為人是如何鹵莽如僧進云興化道逢人即不出出即便為人又作麼生依稀似佛進云謝師指示師云此去城中僅十里僧禮拜師云莫道無事好僧出師以杖約住云入院事繁向晚再問諸人秪知問佛問法得知佛法來處佛身充滿於法界塞破虛空普現一切群生前蠅子撒卵隨緣赴感靡不周草鞋踏斷四條觔如恒處此菩提座也是三家村裏土地相似山僧既據此座祖令當行驀喝一喝云大眾獅子吼野干鳴顧左右云野干鳴即獅子吼獅子吼即野干鳴不見道天地與我同根萬物與我一體春生秋殺陰閉陽開魚躍鳶飛水動山靜月明鐘沉五夜梅開雪霽九重到斯時正好伸腳打眠悠悠度歲無端被汝諸人推向十字街頭打開布袋秪得將者些葛藤盡情抖擻出來撒向諸人面前耳裏眼裏無不釋迦老子還見麼若未見山僧重為喚出遂以手撥開眉毛云貓復喝一喝云若不喝退險些撞著南泉復舉簡堂禪師云圓通不開生藥舖單單只賣死貓頭不知那個無思算喫著通身冷汗流簡老纔展舖席便要懸羊賣狗難免諸方撿責山僧則不然永鎮既開生藥舖何須要賣死貓頭四方主顧來尋我痛處一針白汗流還契諸人也無良久云鴛鴦繡出從君看不把金針暗度人結椎下座。

　　當晚小參舉僧問乾峰云十方薄伽梵一路涅槃門未審路頭在甚麼處乾以拄杖子劃一劃云在者裏師云錯僧以前話復問雲門門曰扇子𨁝跳上三十三天築著帝釋鼻孔東海鯉魚打一棒雨似盆傾錯設有個漢出來道拙上座與麼批判還契二大老也無向他道錯何故更有一錯未敢向汝諸人道破且道是那一錯拙上座未出海福門是錯致令數年已來東衝西撞皮穿骨露立無卓錐之地錯及乎今日到了永鎮見此籬穿壁倒有鹽無醋不惟廚空庫空倉空箱空罈空甕空缾空罐空盆空甑空連錐也無錯未晚忽見諸人各各默然或坐或立將觜盧都挂得提壺山僧不覺通身汗流秪得背手仰空向外打箇低都唱曲鷓鴣一場糢糊糢糊不糢糊總是低打都打低都唱鷓鴣挂提壺嘴嚧都呼嚧乎嚧摩囉呼嚧娑婆訶。

　　師在鳳凰山受請小參髼頭垢面許多年鼻涕吊來到觜邊一自眾中呈醜拙從茲不值半文錢因此遁跡三江海福一任春來鳥語秋去花殘草也未敢動著一莖幾回引頸一尺連忙縮頭十寸雖是蚖蛇戀窟幸無玷辱先師誰知業報到來無端打個噴嚏觸犯羅計孛星上孛下東孛西孛來孛去孛至鳳凰山蓋緣修行無力又被伽藍覷破遂令鄱陽永鎮眾檀護并合山老宿向枯木糝花所以道欲識佛性義當觀時節因緣時節若至其理自彰眾中莫有端的此理者麼良久云不因柳毅傳書信何緣得到洞庭湖請兩序上堂天高群象正落霞孤鶩齊飛海闊百川潮秋水長天一色所以道同明相照同類相求雲從龍風從虎聖人作而萬物睹畢竟睹箇甚麼驀喝一喝云兵隨印轉將逐符行。

　　開鐘板頻呼小玉元無事秪要檀郎認得聲遂擊一聲云大眾還認得者一聲麼側耳作聽勢云象龍蹴踏難分處一片皇風四海聞。

　　開雲板師問典座在麼曰在者是佛祖慧命大眾性命在爾一人手裏爾若二時粥飯稍不精潔我就兜腦一椎遂擊一下以椎擲地云侍者與彼拾起鍋鏟柄復云好個銅頭鐵額漢。

　　佛成道小參參頭石橋問未離兜率已降皇宮未出母胎度人已畢此理如何師云莫妄想進云既度人畢因甚睹明星始大悟師云更莫妄想進云未審悟個甚麼師云鼻孔沒半邊進云將謂別有師云不快漆桶進云恁麼為人去也師噓一聲云只道你是個禪客進云過去諸佛亦如是現在諸佛亦如是未來諸佛亦如是師云速禮三拜進云莫是和尚親切處麼師云一掌一握血一棒一條痕進云何須重下註腳師云聾進云是現大人相那師拈杖云者尿床鬼子那裏學得許多虛頭頭禮拜師云了乃云阿呵呵笑甚麼我笑釋迦老子於正覺山前寢繩床食麻麥餓得骨瘦巖巉眼花燎亂說甚麼睹明星大悟豈不是夜半見鬼猶道奇哉怪哉一切眾生具有如來智慧德相但以妄想執著不能證得又是口裏狐涎腳跟下好與二十拄杖怪道雲門大師要一棒打殺狗子喫貴圖天下太平腳跟下亦該二十免得後代兒孫一人傳十十人傳百百人傳虛教壞人家男女永鎮與麼批判亦該親領二十何故見怪不怪其怪自壞雖然我更要問你釋迦老子是甚麼復云貓兒狗子也不識。

　　立祖牌設供你者一隊牙如劍樹口似血盆底野狐種族到一處聚首蟬聯嘴嘴噥噥商量個甚麼莫是東家杓柄長短西家鍋子大小麼實拙不肖忝為野狐苗裔然卻黨理不黨親折箸攪黃河做就一盆木札太羹用玄沙片紙一一將唇吻封你一箇密不通風何也啼得血流無用處不如緘口過殘年。

　　設本山前代耆舊供飲泉水貴地脈牌上無名過一邊遂拈香云點。

　　除夕晚參醉漢正酣度歲杯窮神打疊送窮才謾言永鎮年無米牛糞火兒沒得煨十八高賢散打坐咬牙怒目口慵開勸諸人休戚哀東村王老燒錢紙野鬼閒神都請來。

　　元旦上堂堯風蕩蕩舜日雍雍鳳曆頒宸九重閶闔開黃道龍文絢斗萬國衣冠拜冕旒黎元樂無虞河清海晏岳牧宣有道鼓腹謳歌家家燈燭煇煌處處笙歌嘹喨陽春賡白雪彩鳳舞丹霄辛盤椒酒賀新年蘭英桂種淑氣惠風迎化日雲霽雪消墻角幾點梅花漏洩天機之數空中一聲爆竹喚醒雷霆之威驀喝一喝云而今四海賓貢何用砲火喧天。

　　元宵小參僧問春燈莫厭月糢糊春月應憐燈影孤風雨若教今夜占燭龍治水失明珠請師示珠師打云撥著動著放光動地進云龍得水時添意氣師云試飛騰看僧提起坐具疾行師云白雲萬里問此夜金吾不禁是處火樹銀花未審永鎮有何施設師以拄杖作天矯盤龍勢云大眾看看進云者老漢伎倆已盡師云知恩者少僧拂袖歸位師云負義者多乃云過年不覺月過半堪嘆光陰忙似鑽永鎮初住米柴無又值當家沒打算直欲祖師將身賣(風俗家戶僧送祖師圖乞米永鎮隨例)連朝逼得無處竄雨雪紛紛泥滑滑擬作填溝塞壑漢今朝又是上元宵火樹銀花沒得看驀卓拄杖云長老長老你且莫隻我有個區處奉慰權且應個時節拄杖子你有甚麼區處當速領教復卓一卓云我記昔年隨侍郢南定省路經鄂渚黃鶴樓訪呂祖承彼教一道鐵笛名曰鬧元宵今夜何不大演一道一以恭迎春王(是日立春)一以大眾普樂良久云冤家冤家年來少溫忘卻了也拄杖子你若紀得煩吹一道代壯體臉又卓一卓云諦聽遂橫拄杖作吹笛勢乃高聲歌曰五六五尺仕仁五六工六五五五復云秖合吹到者裏拄杖子今者上元佳節柴無米無舉院眼怒鼓得與麼快活正謂黃蘗樹下彈琴苦中作樂驀拈拄杖連卓云有意氣時添意氣得風流處且風流撫掌呵呵大笑下座。

　　晚參舉慶雲先老和尚示眾云草色青青柳色黃桃花歷亂李花香東風不會吹愁去春日偏能惹恨長者些說話正法眼藏涅槃妙心臨濟料揀雲門三句曹洞五位溈仰義海法眼心識盡情揭露了也秪是賈至居士不知落處千生萬劫承當個詩翁眾中還有知得落處者麼若有不妨將山僧拽下禪床爛捶一頓自然明窗下安排脫或未然與你指箇直截根源春雨如膏春雲似鶴春鳥關關春泉濯濯師云老人只知開口笑不覺舌頭長殊不知齒不關風開口便落一東二冬此處無銀二兩俗人沽酒三筒豈不又添一翁拙上座則不然草色青青柳色黃桃花歷亂李花香東風不會吹愁去春日偏能惹恨長與麼舉略較些子諸仁者還委悉麼試敲推看其或未然再與你註個唐詩直解春雨如膏春雲似鶴春鳥關關春泉濯濯且道是祖師心印是仲尼鼻孔眾無語遂撫案云黃金難鑄鍾子期。

　　陞座見桃花無疑自瞞不少擊竹不墮悄然癡狂外走出門築破腳指鈍置煞人平地上吃交笑殺旁觀隔江招手橫趨而去也是憑空著魅者一隊漢大似抱薪救火喫鹽止渴豈啻夢中說夢實情好與二十拄杖猛虎不食伏肉胡蜂豈戀舊窠所以道世尊三昧迦葉不知迦葉三昧阿難不知阿難三昧和修不知和修三昧優波鞠多不知優波鞠多三昧祖祖不知既是祖祖不知因甚臨濟大師又道誰知吾正法眼藏向者瞎驢邊滅卻致令後代兒孫個個醉飲鴆毒氣鼓叢林拙上座不敏二十年前無端被個沒意志的老漢亦飲一劑脹得目空宇宙氣塞乾坤行住坐臥動轉施為不得自由如參竹篦公案觸不得背不得左不得右不得幸遇朗山人天眼目善識人家痛癢信手一爬恰恰爬著山僧不上不下的去處正所謂逢著家裏人當說家裏話且道家裏話作麼生說遂以拄杖作釣勢云秋潭徹底鯨深浸百尺絲綸釣得歸無底籃兒暫盛著養成頭角縱橫飛收杖下座。

　　佛涅槃上堂師振威一喝云一聲砲響死傷積野眾中還有不顧危亡奔流度刃者麼一僧出便喝師喚值歲云曳出者死屍去進云哀哉哀哉師云棺材裏瞠眼睛進云伏惟尚饗師以拂子作振鈴勢云吽吽問芳草碧嘶韓幹馬綠楊影繫戴嵩牛如何是境中人師云我行芳草裏汝又入深村進云如何是奪人不奪境惟見碧流水曾無黃石公如何是奪境不奪人子房未虎嘯破產不成家如何是人境俱奪嘆息斯人去蕭條徐泗空如何是人境俱不奪我來圯橋上懷古欽英風進云人境已蒙師指示瞿曇此日何處行師云山家養狗忽生子長大柴門吠落花(時寺產狗子)進云因甚到恁麼地師云卻被闍黎帶累進云是某甲罪過師云險問世尊因七賢女游尸陀林一女指屍云尸在者裡人向甚處去請師指示師云仰蜂粘落絮行蟻上枯梨一女云作麼作麼諸姊諦觀各各契悟感帝釋散花云惟願聖姊有何所須當終身供給女云我家四事七珍悉皆具足惟要三般物一要無根樹子一株如何是無根樹子師云葉覆大千沙界身廓充塞十虛進云二要無陰陽地一片如何是無陰陽地師云看腳下復云滑進云三要叫不響山谷一所如何是叫不響山谷師云啞卻你口塞卻你耳進云一切所須我悉有之此三般物我實無有女云汝若無此爭解濟人帝釋罔措又作麼生師喚首座云你看者僧驅我入地獄僧抖袖歸位云恁麼則散花去也師云又是一杓惡水驀頭澆乃云正覺山前鬼見身金棺復把雙趺申禍根誰識從茲起冤氣髑髏遍界新於戲相逢不飲空歸去洞口桃花也笑人復舉東山蕉祖陞座云若謂釋迦老子決定入滅急請諸人捶殺自己若謂釋迦老子決定不滅急請諸人捶殺山僧若謂滅而不滅不滅而滅山僧與諸人一齊人涅槃堂有分然則畢竟如何即得便下座師云堪笑蕉祖者些說話太似三家村裏罵雞婆秪要口裏說得出不顧渾身當落何趣幾乎帶累大眾一齊入拔舌地獄豈啻三尺童子捉矇然釋迦老子去處猶未夢見在敢問諸人釋迦老子今日畢竟歸何處去遂靠拄杖下座。

　　久雨示眾萬法是心光諸緣惟性曉本無迷悟人秪要今日了擊拂子云大眾還了也未復揮一下云若道了因甚古人又道簷聲不斷前旬雨電影還連後夜雷驀喝一喝乃高聲喚侍者云快持瓦缽床頭支漏雷風電雨又來了拈起拄杖連喝遂旋風打散行者出師以杖指勢云尿床鬼子者裏猶是一點長漏早參春眠不覺曉處處聞啼鳥夜來風雨聲花落知多少遂以手捏鼻孔作鳩啼勢云鵓鳩呱呱鵓鳩呱呱復三喚侍者不應乃連掌之云者尿床鬼子天明多時猶在者裏瞌睡便下座。

　　出隊歸晚參千人排門不如一人拔關若一人拔關千人萬人得到無為安樂之地諸仁者永鎮雖然清苦且喜人人腳跟踏在無為安樂地上堪笑山僧一月以來總在外邊之繞如珠走盤周旋無停敢問諸人向甚處著眼所以道有一人常在途中不離家舍有一人常在家舍不離途中向者裏辨得那一人常在家舍不離途中那一人常在途中不離家舍絕無絲毫擬議許他腳跟果踏無為安樂之地其或未然只恐諸人在家忙不徹山僧處處常安樂。

　　清明日小參野花紅湖水綠柳鶯啼花風郁羹正香飯又熟行人平地躂一交荒原何處號天哭咄新塚壘壘近屋邊家家祭掃各紛然獨憐戍婦江邊苦遙望沙場烈紙錢遂以拂子作振鈴勢云吽吽。

　　浴佛上堂師拈拄杖云一舉四十九大家出隻手扶起破沙盆灌浴成垢咎撞著跛雲門活活打殺無處走復卓一卓云瞿曇休走我與你卜一兆看一二三四五金木水火土前朱雀後玄武左青龍右白虎元來木星觸犯當年太歲遣修羅鬧入紫微宮驀喝一喝云好好紫微照破湯之盤銘曰苟日新日日新又日新否極泰來康誥曰作新民而且鹿苑迪吉詩曰周雖舊邦其命維新元亨利貞大眾是大神咒是大明咒是無上咒是無等等咒復喝一喝。

　　結夏小參阿呵呵笑甚麼八十翁翁入場屋真誠不是小兒戲鵠頭白烏頭黑也是推車就了壁然則國清才子貴家富小兒嬌道得也叉下死道不得也叉下死螭吻咬殺屋梁脊燈籠倩露柱解交磨盤不甘唆起山門倒騎佛殿入廁房裏晝夜遶百千匝風吹石曰竊見捏鼻一笑苕帚責打籌予三十流水下灘非有意白雲出岫本無心江西馬𥳽箕三十年不少鹽醬還是對眾語是落草談張公喫酒李公醉西街廖鬍子東倒西歪東村王大姐口裏酒氣逼人所以釋迦老子道若有一人發真歸源十方虛空悉皆消殞鄧師翁道若有一人發真歸源十方虛空築著磕著圓悟和尚道若有一人發真歸源十方虛空錦上鋪花楚石禪師道若有一人發真歸源十方虛空針劄不入永鎮道若有一人發真歸源十方虛空普入地獄諸仁者前是鑊湯爐炭後是碓搗磨磨左是鐵床沸屎右是拔舌犁耕試問作麼生得出良久云小心挨過七月半放你出來打亂竄。

　　端午小參日到中天諸魅群邪遠殄人臨五日赤口白舌消除蚰蜒蚊蚋潛蹤蜈蚣虺蛇遁跡五色綵絲續長命胡用藥采天台萬人藂裏奪孤標自是湖歸范蠡處處龍舟競渡鼉鼓逢逢家家角黍招魂艾旗閃閃不須懷沙作賦且就滄浪濯纓然雖如是曲奏天中則且置萬人藂裏奪孤標一句作麼生道振威喝一喝下座。

　　解夏示眾秋風涼秋夜長羈旅客思故鄉敢問大眾到家裏人必藉阿誰之力喚侍者曰掇退香案待我好申腳動手遂申起手云我手何似佛手復垂下腳云我腳何似驢腳會得此腳牛腳馬腳有腳無腳無不是者一腳會得此手大悲千手百手無不是者一手東街胡張三醉得東倒西歪黑李四白扇過頭亦無不是者一手者一腳以至十二時中穿衣喫飯屙屎放尿燒香掃地合掌搖頭迎賓送客無不是者一手者一腳超佛越祖屠牛宰羊無不是者一手者一腳雲門大師道扇子𨁝跳上三十三天觸著帝釋鼻孔東海鯉魚打一棒雨似盆傾又不是者一手者一腳趙州道我在青州作領布衫重七斤又不是者一手者一腳麻三斤乾矢橛鋸𨮂秤錘板齒生毛狗子無佛性懷州牛喫禾益州馬腹脹天下覓醫人灸豬左膊上又不是者一手者一腳所以道無手人行拳無舌人解語無手人打無舌人無舌人連忙道箇不必如何是不必底事諸仁者整日嘴嘴噥噥只解口說直要手腳能說方是真說莫秪在長連床上不是腳痛便是腿痠或是一個筋斗打至三十三天或是一個大鼾撼動一十八重地獄帶累山僧波波吒吒羅羅結帝生陷無間今晚勸諸人且漫去思想收拾行李緊捎草鞋明日絆那個作伴好遊山玩水那個藂林明窗淨几好過冬試將主人公三字權帖鼻尖頭上看看看得好自此一二三三而再看來看去終久有日看至前如銀山萬仞後如鐵壁千疊要進進不得要退退不得到者裡然後向萬仞頭挨得一線入千疊中拶得一縫開如此白汗出得幾身再將主人公與釋迦(老子)鼻孔比一比那個長那個短可是一洞通風不復又申出手腳看看我手可似佛手我腳可似驢腳那時那裏痛喚釋迦老子與我揩一揩那裏痠喚釋迦老子與我搥一搥那裏癢喚釋迦老子與我爬一爬動轉施為任你自己不然徒在東箇藂林攪到西箇叢林西個叢林攪到東個叢林聽得行者鼓嚮三通長老上坐諸人旁立眼盵瞪地看著上頭兩片皮動或將古人公案囫圇念上一個或將陳爛葛藤東扯西拽扒上一頓或拈拄杖卓一卓喝一喝或揚一眉瞬一目豎一拳動一指便道長老為我說秪問你東村王大姐滿面水粉一觜胭脂終日深藏閨閣見人低頭縮頸是為你說不為你說不見古人道牛動尾巴便將作等閒殊不知簷聲不斷前旬雨電影還連後夜雷又道你是那裏人曰新羅人曰未跨船舷早已三十棒能向未跨船舷早已三十棒處爬得些子痛癢方才許你展開驢腳申出佛手好喫山僧手中痛棒其或未然漫道我瞞你你更瞞我太殺也若到諸方分明舉似。

　　中秋上堂僧問天上月正圓人間月方半既是天上月正圓因甚人間月方半師遂展兩手云此夜甚分明便下座。

　　九日小參獨在異鄉為異客每逢佳節倍思親遙知兄弟登高處遍插茱萸少一人大眾且道者一人是阿誰羞將短髮還吹帽笑倩旁人為整冠。

　　大悲誕日師過回龍菴丹崖方水玉淵半偈祝髮請陞座丹霞燒木佛冷灰豆爆撥取一堆灰舌頭拖地院主鬚眉墮落築著磕著山僧適過回龍喜值大悲降誕翠竹黃花各呈欣容不須木佛燒火亦不見有一人鬚眉墮落秪見伊一隊初地菩薩苦被鬚髮纏繞請法去縛吾今不教伊成佛作祖去亦不教伊向驢胎馬腹去亦不教伊情識漏盡苦樂雙忘去亦不教伊智過鶖子察盡秋毫去但各將一把斷命刀子教伊向無始劫前把命根一刀兩斷更向波波吒吒羅羅城中重重打過然後見佛殺佛見祖殺祖見魔殺魔殺盡始安居若有纖毫便是翳生所以道你若無心我便休畢竟以何為驗觀世音菩薩將錢買胡餅放下手卻是饅頭擊拂子下座。

　　示眾數月以來雪峰道的未及與諸人說佛法今晚稍暇試問我提爾挈我遍爾接我坐爾歇阿家嘗醋三尺喙新婦洗面摸著鼻因甚山是山水是水僧是僧俗是俗咄三尺浪高魚化龍癡人猶戽夜塘水。

　　開爐年年十月十五諸方結制開爐永鎮不入保社依舊東壁胡蘆整日東撈西摝廚庫升斗未儲八字尚無一人人人徒手憤呼此事不是兒戲軍行一馬一夫如同背水縮軍臨陣上天無途雖然殊不知盡大▆是個大冶紅爐只要諸人自己刻刻照顧眉毛不消山僧那遂咳嗽一聲云謾謂釋迦老子三世諸佛歷代祖師天下諸大善知識天地日月星辰山河大地草木藂林森羅萬象情與無情將根斷貫索子縛作一束拋向大洋海裏頓時火發燒至三十三天化作一堆灰試問諸人喚什麼作自己喚什麼作釋迦老子喚什麼作三世諸佛歷代祖師天下諸大善知識喚什麼作天地名象說什麼西天四七唐土二三到者裏直饒諸方分得門辨得戶無論甘與不甘悉要喫山僧手中痛棒何故劍為不平離寶匣藥因救病出金瓶復舉法昌以一力撾鼓陞座曰法昌今日開爐行腳僧無一個惟有十八高人緘口圍爐打坐不是規矩嚴難免見諸人話墮直饒口似秤錘未免燈籠勘破不知道絕功勳安用修因證果喝一喝云但能一念回心即脫二乘羈鎖師云大小法昌通身泥水要脫二乘羈鎖自己作賊禁人犯夜永鎮者裏惜無者輩古錐有則無論凡聖推向大冶紅爐鍛鍊一過何故要識真金火裏看遂連聲擊竹篦云鄱陽湖裏火發各人照顧眉毛。

　　此峰和尚至小參師喚監寺云向辱此峰和尚見過永鎮他出失待今者畢竟如何家貧難辦素食事忙不及草書向下文長付在來日。

　　請此峰首座小參天得一以清劈開華嶽連天碧地得一以寧放出黃河徹底清聖人得一以治天下也是君子務本所以西伯而興渭水蜀帝以起南陽永鎮得一則且置扶起剎竿一句作麼生道良久云大家歸堂問取東單第一座。

　　起七小參罵人莫點心打人莫打臉要做過量人事事要打點成佛作祖要打點參禪學道要打點燒香掃地要打點合掌搖頭要打點沽鹽買醋要打點運水搬柴要打點穿衣喫飯要打點屙屎放尿要打點迎賓送客要打點人前召沸要打點莫待三十夜到來見著黑面閻老子只恐諸人打點不徹有召難沸拙上座有生以來時時事事無不打點即論日前起期告香之夜被爾諸人自朝直忙到晚秪一刻不曾打點三陣擊子迎至堂中信口胡說亂道自家不知道在那裏去了末後舉個法昌開爐的公案舉至但能一念回心即脫二乘羈鎖截然忘卻了也由是默坐良久待得心回箭去久已只得召起大眾曰鄱陽湖裏火發各人照顧眉毛大家懡㦬一場今夜起七無端說到者裏又是漏逗不打點試問諸人那底是脫得羈鎖處遂高聲云大眾你看永鎮眉毛還在麼。

　　解七小參大眾閉門家坐禍從天來昨夜山僧夢見伽藍告報鄱陽僅三百年來不聞甚麼佛亦不知甚麼法汝乃何方知識帶此一班婆羅門來我永鎮終日說黃道黑晝夜遶百千匝踏翻鄱湖振得地搖陸動須彌倒卓撼落帝釋花冠帝釋罔措乃遣燒香童子具將上事命下鐵圍閻老子聞得誠惶誠恐稽首頓首手圭膝步仰對天庭曰請息天怒此事不難臣等立差五方惡卒往永鎮伽藍追索上齎昨夜永鎮伽藍追得無處迴避只得告稟山僧山僧再三勸勉不得伽藍即刻領五方惡卒來與諸人索取花冠眾中何人拾得預與山僧通個消息不然待彼到來吾亦無奈各人自掃門前雪不管他人瓦上霜。

　　沙彌戒本空大德請上堂僧問擬申一問師還答否師云用得龍王幾點風進云佛祖玄機即不問浮山九帶事如何師云記得話頭麼如何是佛法眼藏帶竹頭木楔佛法藏帶殘羹餿飯理貫帶循途守轍事貫帶撒土揚沙理事縱橫帶魔宮虎穴屈曲垂帶披毛戴角玅協兼帶金聲玉振金針[靄-曷+隻]鎖帶寒山拾得平懷常實帶穿衣喫飯進云九帶已蒙師指示三玄三要再披宣師云又是一題頭第一玄天第二玄地第三玄人第一要生事之以禮第二要死葬之以禮第三要時祭之以禮進云萬古碧潭空界月再三撈摝始應知師云赤土塗牛奶問涅槃心易曉差別智難明如何是差別智師云杖失雙瞳瞽進云那伽常在定無有不定時秪如女子在定文殊出他作麼師云死水不藏龍進云文殊既為七佛之師因甚出女子定不得師云滿罐不動進云罔明下方菩薩因甚卻又出得師云半罐丁東進云恁麼則一聲石磬喚聾天下人耳朵去在師云多年曆日問因戒生定因定發慧請問還有不從戒而得定慧者麼師豎拂子云會麼進云某甲不會和尚道師云你擬追上我壁進云是何心行師云山僧罪過進云謝師指示師云少選隨例餐䭔子也得三文買草鞋問舟航鄱水新無蹟霹靂豐城舊有聲維摩丈室容三萬二千獅子座因甚永鎮戒壇僅容十數輩師云寸長尺短進云如何是沙彌戒殺如何是比邱戒盜如何是菩薩戒淫進云三戒蒙師指宗乘事若何師云我更問你如何是妄進云恩大難酬師云就來妄乃云今朝臘月一殺盜淫妄畢山僧無法說般若波羅蜜遂顧左右云者裏浮山九帶得麼臨濟三玄要得麼諸子戒定慧得麼所以世尊道止止不須說我法玅難思諸憎上慢者聞必不敬信是說未說摩尼珠人不識如來藏裏親收得不問你罔明出得女子定文殊出不得即今珠在甚處良久云萬古碧潭空界月再三撈摝始應知復舉清淨行者不上天堂師云和身屎裏滾破戒比邱不入地獄和身屎裏滾龍池珍祖云清淨行者卻入地獄和身屎裏滾破戒比邱卻上天堂和身屎裏滾大小珍祖好人不肯做直要屎裏臥帶累永鎮今日亦在廁坑裏頭出頭沒乃召本空大德云聞得些子臭氣麼復云穿過你髑髏。

　　因雪早參呀大眾普天匝地昨夜被雪山白牛一口吞盡了也敢問汝等即今向什麼處安身立命眾無語乃以竹篦作李三娘涓水勢且歌且嘆曰天既要發風就不要下雪既要下雪就不要發風有朝太陽一出雪雪那時你在那裏復召大眾云你看狂風飄雪又來了遂旋風打散。

　　因伐樹晚參古云有句無句如藤倚樹樹倒藤枯句歸何所汝等向者裏如何下一語愜得老僧意眾下語皆不契師云自道去也永鎮伐木鋸舞三台觸犯月光童子遂舒十指云掩卻太陽向大洋海裏攃一把塳塵黑風從中猛起鄱湖白浪滔天拍倒芝城薦福寺張睢陽見陶侃母古塚偃臥不安風雨山拈起磨刀石向楊子江裏一擲折斷五老峰鐵梁脊頃刻廬山三百六十菴主悉來與諸人從事試問諸人向甚處回避得過。

　　托缽歸粥後示眾諸兄弟昨日托缽心苦永鎮無甚犒勞現前公案舉似僧問趙州學人乍入藂林乞師指示州云喫粥了也未僧云喫粥了也州云洗缽盂去其僧大悟師云此話如金矢法悟者如金不悟如矢所以徑山云如今諸方有種瞎漢往往向洗缽盂去會了敢問大眾不向洗缽盂會向甚處會乃喚監寺云昨日托缽歸得米多少寺云二石八斗師叱云永鎮好監寺數也不會算八斗二石也不識且聽一頌喫粥了也洗缽盂此僧粗糙失威儀叮嚀諸人牢拈柄打破明朝將甚持復云咦更參三十年。

　　臘八日早參剎塵心念可數知大海中水可飲盡虛空可量風可繫無能盡說佛功德乃顧左右云還委悉麼復云雍正五年歲在丁未十二月佛成道日是冬雪少風景晴暢恭惟諸人戒期起居多福珍重。

　　菩薩戒清泰大德請上堂師拈拄杖云山僧今日佛來也打魔來也打神來也打鬼來也打來也打不來也打參頭纔出師收杖云可惜打你不著頭便喝師云臨濟四喝是那一喝頭又喝師亦喝進云如何是金剛王寶劍屍橫萬里如何是踞地獅子狐兔潛蹤如何是探竿影草識得你如何是一喝不作一喝用師連聲喝退進云者老漢生怕爛卻師云養子不及父家門一世衰燒香問古人道一不殺生因甚南泉斬貓師云莫驚恐二不偷盜因甚臨濟白拈先師曾踏腳跟去三不婬慾因甚阿難入摩登女室好個入路四不妄語因甚世尊虛設化城不得你成佛香便喝師云幾乎打破我香爐問世尊道未出母胎度人已畢因甚世尊復睹明星始悟師云待打破髑髏再向你道進云畢竟悟個甚麼師云髑髏水出進云者是舊句如何是新句師云今日冷似昨日進云如何是奪人不奪境雪奪境不奪人寒人境俱奪臥人境俱不奪賞進云好個作家宗師師云有甚共話處問清泰大德請法舍那如來放光還是兩彩一賽還是別有淆訛師云天左轉地右旋進云因甚永鎮門外水自古向西流師云不妨奇特進云莫是和尚家風麼師云莫謗他好進云看者阿師納敗師自掌嘴乃云清泰大德請法舍那如來放光還是兩彩一賽還是別有淆訛天左轉地右旋所以世尊未離兜率已降皇宮未出母胎度人已畢因甚臨濟又道有時奪人不奪境有時奪境不奪人有時人境俱奪有時人境俱不奪臨濟大師五戒也不持何得逢人便喝千喝萬喝也是胡喝亂喝永鎮門下一喝用不著佛來也打魔來也打神來也打鬼來也打來也打不來也打打打直要打破你底髑髏髑髏水出不向你道何故永鎮門前水自古向西流饒你有白拈斬貓設化城入得摩登伽女室一齊按下雲頭有個漢出來道看者老漢生怕爛卻養子不及父家門一世衰又來納敗師自掌觜復喝一喝云幾乎打破我香爐。

　　上堂師舉保寧禪師上堂云山僧今日入拔舌地獄去也遂以手拽舌云阿㖿阿㖿師云大小保寧慣用鬼家活計以當平生極則若山僧當日在旁只輕輕向彼耳朵云和尚今日方纔識得我黑面老子那直饒保寧通身是口無處比數無令今日個個杜蠻禪。

　　上堂舉德山小參云山僧今日不答話問話者三十棒一僧纔出山便打僧云某甲話也未問因甚便打山云你是那裏人僧云新羅人山云未跨船舷早已三十棒師云德山本欲覓箇咬人獅子無奈者僧是個逐塊底韓盧當時若是山僧待他道問話者三十棒秪消道個謝師答話竟直要德山口似懸河到者裏也要舌結自合倒戈卸甲去也何故人平不語水平不流何須彼云未跨船舷早已三十棒帶累德山絆入葛藤窩裏至今無出頭分在。

　　電機大師至上堂舉五祖綠雨和尚住廬山九奇峰大乾和尚入山相訪纔坐次乾問云居此深山窮谷有何意思綠云若無意思爭引得人到者裏乾云這裏將謂老兄忘卻綠云若不忘卻到不得者裏乾云領教綠云又是從頭起師云二老若無後語險些被這裏活埋至今無有轉身處何也既是家裏人安得灶前坑之深東廁▆之高在這裏也不識一個東邊瞎衝一個西邊瞎撞幾乎將露柱鼻孔撞去半邊山僧昨承大師遠過正所謂一回相見一回老能得幾時為弟兄自是炊無米飯點沒油羹問以詩答以禮何必驢唇馬觜至論者也之乎山僧只合一笑且道笑個甚麼與人恭而有禮復云又是習氣不除。

　　元旦上堂元正啟祚萬物咸新一句作麼生道復云顛倒顛新婦騎驢阿家牽借婆衫子拜婆年遂對露柱作女人三拜復舉香嚴云去年貧未是貧今年貧始是貧去年貧猶有卓錐之地今年貧錐也無真淨云去年富未是富今年富始是富去年富唯有一領黑驂布衫今年添得一條百衲袈娑歲朝抖擻呈禪眾實謂風流出當家香嚴貧則貧矣只是不合家醜外傳逢人嘆氣真淨富則富矣又不合賣弄家私逢人誇豪若論貧貧不過永鎮富富不過永鎮富不過永鎮滿堂阿師那個衣裏無珠奈彼不能舍用貧不過永鎮滿堂無位真人那個身挂寸絲奈彼無繩自縛雖然但貧不嘆貧富不誇富仲尼曰素富貴行乎富貴素貧賤行乎貧賤即如今日山僧同大眾處此堯風舜日天下晏然正謂一人有福兆民賴之當唱萬年歡豈非素快活行乎快活眾中還有知得山僧快活處麼撫掌大笑下座。

　　解制上堂舉有佛處不得住無佛處急走過師云白雲萬里三千里外逢人不得錯舉白雲萬里恁麼則不去也白雲萬里摘楊花摘楊花白雲萬里永鎮明日設有人來告假各與草鞋一緉白雲萬里何故不見達觀穎禪師云諸方鉤又曲餌又香奔走猶如蜂抱王因聖者裏鉤又直餌又無猶如水底捺葫蘆永鎮尤不然鉤又禿餌又窮猶如落葉舞狂風復云白雲萬里。

　　退院上堂世事悠悠不如山邱作麼生是山邱底事漁翁傍晚曲嵒宿曉汲青湘然楚竹煙消日出不見人款乃一聲山水綠遂與大眾拱別作搖艣勢云款乃款乃款乃下座。


嘉興大藏經（新文豐版）第 40 冊 No. B493 磬山牧亭樸夫拙禪師語錄


磬山牧亭樸夫拙禪師語錄卷之二

　　住霸陵白鷺渡西汀寺語錄

　　比邱(我莊源白石帆達川)等編

　　師於雍正八年春在鄱陽永鎮寺受請至四月初八日入院。

　　山門此是雲門一字關試問諸人作麼生得入振威喝一喝云一踏鴻門兩扇開。

　　佛殿日面月面覿面相見纖毫擬議君往西秦我之東魯驀喝一喝云何得入門便觸忤遂大展九拜。

　　伽藍大覺為伽藍身心安居平等性智復云深山藏獨虎淺草露群蛇。

　　達磨隻履西歸鈍置黃面老子九年面壁氣飲天下兒孫且道過在甚麼處遂又十指掩面作窺勢云阿姐阿姐。

　　入室書頭教娘勤作息書尾教娘莫瞌睡坐斷中間不落窩臼未免法報化身叫屈摩竭阤親行此令毗耶離已現神通還委悉麼以拄杖卓一卓喝一喝。

　　是日山主公請上堂師指法座召眾云者是什麼所在驀喝一喝云獅子吼時芳草綠象王行處落花紅便陞。

　　拈香云此一瓣香山河為壽日月是心端為祝延今
上
皇帝聖躬萬歲萬歲萬萬歲陛下伏願高履羲皇之世永戴陶虞之天。

　　此一瓣香西汀第二回拈出供養靈虛堂上殺人不眨眼的古雲沛老和尚以酬法乳之恩斂衣就座維那白椎云法筵龍象眾當觀第一義師云第一義蚊子上鐵牛無你下嘴處眾中莫有不甘者試申嘴看。

　　僧問法不孤起仗境方生道不虛行遇緣即應和上今登寶座應個什麼因緣師云堯天舜日進云域中日月縱橫挂一亙晴空萬古脊師云瞎老婆吹火進云如何是先照後用師云猴愁摟搜頭先用後照狗走抖擻口照用同時溪西雞齊啼照用不同時屋北鹿獨宿進云照用蒙師指那事更如何師云大眾看者僧忘卻了也進云低聲低聲師云纔學搓彈子便要捏金剛問天垂寶蓋地湧金蓮帝釋散花牧女獻供且道西汀有何祥瑞師云五日一風十日一雨進云又道世尊說法四十九年未曾說著一字師登曲盝今說何法師乃良久進云莫是和上受用處麼師云參進云文不加點工豈浪施師云謝三娘秤銀問舉步涉千岐孤坐又成迷如何得恰好師云饑得食寒得衣進云如何是海裏泥牛啣月走剜肉作瘡崖前石虎抱兒眠喫鹽救渴鐵蛇鑽入金剛眼敲冰取火崑崙騎象鷺鷥牽掘地覓天進云獅絃方一奏曹源正脈通師云學語之流乃云海裏泥牛啣月走崖前石虎抱兒眠鐵蛇鑽入金剛眼崑崙騎象鷺鷥牽高峰大師云此四句中有一句能殺能活能縱能奪眾中若有檢點得出管取參學事畢遂顧左右云大眾且道是那一句試出檢點看良久云如無今日山僧打令之初豈肯顢頇不惜口業與汝諸人註破若論參學二字笑不成哭不就未出門平地喫交便證古云者一交者一交萬兩黃金也合消頭上笠腰間包清風明月杖頭挑既出門復爾築破腳指亦云悔不慎當初誰道九九八十一依舊無盡居士曰趙州八十猶行腳秪為心頭未悄然及至遍參無一事始知空費草鞋錢總是打鼓弄琵琶還他一會家木人能撫掌石女解煎茶雲散天邊月春來樹上花善財參遍處黑豆未生芽是以退養三江海福一任春去秋來三十年不紀褌無襠褲無口頭上青塵三五斗只見雙雙瓦雀行書案點點楊花入硯池閒坐小窗讀周易不知春去幾多時間與士大夫一觴一詠亦足以暢敘幽情無端被一陣業風吹至鄱陽永鎮菴到此間又有此間境界雲橫不斷青山潮落無邊滄海日與四海高流共譚般若夜載扁舟明月獨臥蘆花至落霞孤鶩齊飛秋水長天一色斯時也豈憐猶有身于人世中相將兩載詎意今春修褉又蒙諸君以斯席見招余因撫掌而笑曰好事堆堆疊疊來不須造作與安排落溪黃葉水推去橫谷白雲風捲回眾中還有知得山僧快活處麼良久云是處是慈氏無門無善財復舉龐居士參馬大師云不與萬法為侶者是什麼人大師云待汝一口汲盡西江再向汝道師云大師雖則唱高和寡未免難遇知音西汀也要狗尾續貂今日設有問不與萬法為侶者是什麼人但向道萬國醉心嘗大鼎相逢攜手上高臺遂合掌向空云願以此功德普及於一切我等與眾生皆共成佛道結椎下座。

　　當晚小參舉古德云六十年前狼籍東壁打到西壁而今收拾歸來依舊水連天碧師云古人雖得一場孤峻未免露出家醜山僧固且臂長袖短從來不肯低人亦有一偈舉似諸方凍膿昨夜東風狼籍飄撲花殘四壁直眠日出通紅萬里天空一碧大眾二偈還有優劣也無若道有辜負古人道無違背山僧畢竟如何良久云莫將閒學解埋沒祖師心。

　　安兩序上堂萬法歸一一歸何處東澗水流西澗水南山雲起北山雲揮拂子下座。

　　上堂鶯啼燕語水綠山青人人懷滄海之珠個個抱荊山之壁龜毛拂子拂兔角扇子扇又誰管你米裏有虫麥裏有麵盞子撲落地碟子成七片狗子無佛性問伊是誰見見不見倒騎泥牛入佛殿。

　　陞座師問萬法歸一一歸何處眾下語皆不契師曰自道去也蜻蜓許是好蜻蜓飛來飛去不曾停被我捉來捏去兩邊翼恰似一枚大鐵釘。

　　上堂拈拄杖云芭蕉和上云你有拄杖子我與你拄杖子你無拄杖子我奪卻你拄杖子既無拄杖子奪個甚麼復橫拄杖云橫按莫邪全正令太平寰宇斬癡頑。

　　小參萬里八九月一陣西北風空庭飛亂葉返景叫孤鴻噫自南自北自西自東。

　　因雪晚參千山鳥飛絕萬境人蹤滅孤舟蓑笠翁獨釣寒江雪遂以拄杖作釣勢云眾中若有錦鱗不妨沖風破浪一僧纔出師收釣云慣釣鯨鯢沉巨浸卻嗟蛙步輾泥沙便下座。

　　謝諸山供大衣上堂師拈香云此一瓣香如天普蓋似地普擎直透我
皇大清國裏上下四維八表之外六合之內君君臣臣父父子子和上阿闍黎同壇尊證上中下座信施檀樾善惡知識情與無情煥然等現更有針鋒許山僧今日不得如來衣之所覆何故不見道八花毬子上何用繡紅旗白椎竟師曰更有瑪瑙階前佈赤砂者麼。

　　僧問古人道終日著衣未曾挂著一縷絲是如何師云行到水窮處坐看雲起時進云今日和上全披法服那師云你猶妄想在進云不妄想時如何師云好披法服僧拜下云謝師受記師云萬里望鄉關乃云七斤布衫毫不假十方世界覆無罅可憐一輩杜蠻禪賺殺陳年衣線下遂提起袈裟角召眾云現前諸兄弟個個盡披如來法服須知衣線下有一大事因緣若論者一大事因緣豈敢覆藏拙乃一介駑駘道昧德微過承諸師友千般至誠萬種曲愛阿譽化工錦彤雲襯白練水路通天河針線抽晝夜鉤新月環紅日剪尺清風斗柄剎那間造成一領萬德莊嚴無上福田大衣挂向須彌山上長短寬狹金針玉線從頭至足周身四體正合其宜所以迦文昔日以丈六金斕袈裟披千尺彌勒佛身佛身不長袈裟不短復召眾云諸兄弟丈六袈裟千尺佛身燭然有異因甚長短不殊透得者個針孔過方知衣線下事其或未然莫謂辜負諸師虔誠秪恐帶累山僧披此法服脫落梵志沒底靴換取雲光破藍衫復喝一喝舉僧問東山岡祖云龍披一縷金翅遠遁比邱全披法服因甚被狗咬祖云再犯不容盡謂我祖雖有滄海之量卻無決斷之才難免白玉無瑕當時若問小孫向道現大人相豈不毅然丈夫彼此不令矛盾還愜得祖意麼復云鴛鴦各樣針線一般擲拂子下座。

　　師至萬年回龍菴值九月十九初度日監寺請上堂淨法界身本無出沒大悲願力誓現受生遂以雙拳置額云大眾看看山僧今日向山前檀樾家作頭水牯牛去也相救相救就中設有個漢出來道陋巷不騎金色馬回頭卻著破藍衫咄過去諸佛亦如是現在諸佛亦如是未來諸佛亦如是復搖手云莫不是麼永鎮若不披毛戴角汝等諸人今日爭得見大悲降誕復云山僧髫齔學佛子職多虧今母難之辰羞見賓客遠避回龍又蒙律菴監寺設齋更請陞座激揚佛法若論佛法二字老胡未曾夢著豈拙者哉擬效諸方吟哦幾句奇新妙語對眾喃喃便道利益人天其奈私心未降莫若就事論事即將己躬五十年親歷親證揭露一上紀得古人有則公案諸方喚作香嚴上樹恰恰于拙分上描也描不成畫也畫不就如人上樹口啣樹枝手不攀枝腳不踏枝設樹下有人問西來意答他喪身失命不答違他來意畢竟如何始得遂以手作云那捻攏拳頭攃開手看是容易做是難也不難也不易憶昔廣南喫荔枝殼核剝教干淨了送君口裏何猜疑。

　　上堂舉汾陽示眾云夫說法者須具十智同真若不具邪正不辨緇素不分不能為人天眼目決斷是非如鳥飛空而折翼如箭射的而斷絃絃斷故射不中的翼折故空不能飛絃壯翼牢空的俱徹作麼生是什智同真與諸人一一點出一同質二同大事三總同參四同真智五同遍普六同具足七同得失八同生殺九同音吼十同得入還有點得出底麼不吝慈悲試出來道看若點不出未具參學眼在卻須辨取要識是非面目見在喝一喝下座汾陽與麼說話大似藞苴與虛空安耳穴殊不知虛空無體法身無相試問耳穴作麼生安帶累後代兒孫個個向耳穴裏覷阿姐要見法身待打破虛空著喝一喝眾中還有與汾陽老子吐氣者麼試出問看僧問如何是十智同真待你脫下孃生褲再向你道一同質朝勞洗面暮勞裹腳二同大事與你商量不得三總同參一雙窮相手未揖等閒人四同真智躡足附耳六出奇計五同遍普量周沙界六同具足不欠一毫頭七同得失輸贏今生八同生殺割肝療姑九同音吼闍黎莫召沸十同得入莫在門外立與甚麼人同得入東村王大姐與誰同音吼狐郎野干作麼生同生殺劍為不平離寶匣藥因救病出金瓶何物同得失剜肉醫瘡那個同具足碌磚何物同遍普大如芥子許何人同真智瞎老婆吹火孰能總同參十字街頭破草鞋那個同大事綱常一擔肩何物同一質者一語被你問得口啞汾陽老子只得縮頭去也復云㘞便下座。

　　浴佛日上堂舉城東有一老母與佛同生不欲見佛每見佛來即便回避雖然如此四顧東西總皆是佛遂以手掩面乃十指掌中無不是佛師代云誰家別館池塘裏一對鴛鴦畫不成又云兩個無孔鐵錘又別云不是冤家不聚頭復頌云狹路冤家不奈何從來丈夫怕老婆摣破者些關捩子兩口無舌會也麼。

　　小參師以拂子打○此相云盡大地不出者個復中間點一點云但有一人真證實得墻壁瓦礫悉生光輝不見世尊道一人發真歸源十方世界悉皆消殞何須更待撾鼓入室拈椎豎拂人天圍繞凡聖交參山禽聚集牛動尾巴便將作等閒雖然到者底千手大悲摸不著摩醯三眼豈能窺所以諸佛三昧眾生不知眾生三昧諸佛不知何故要使葛藤窩裏作竊不是白拈十字街頭拾遺亦非正賊直饒向猛虎口邊奪食饑鷹爪下翻身別有出格神機終不守株待兔眾中莫有與麼人麼擊拂子云龍生金鳳子衝破碧琉璃。

　　尼僧領眾女弟子上堂法不孤起仗境方生道不虛行遇緣即應諸仁者還會今日的境緣麼良久云我會耶我會邪十箇指頭八箇又織錦迴紋擲金梭豈比江上浣銀紗縱解㨢攏復撥挑莫向馬上訢琵琶牡丹一捻紅妒殺石榴花和丸劃荻訓雖別剪髮嚙指誼尤奢嗄嗄嗄賣扇婆日將手遮卓拄杖喝一喝云是大明咒是無上咒是無等等咒以杖劃一劃云能除一切苦真實不虛舉昔臺山路上有一婆子每逢僧問曰臺山路向甚處去婆曰向那驀直去僧乃去婆曰好個師僧又恁麼去也趙州一日曰待老僧去勘過者婆子遂至臺山路上值婆趙州亦如前問臺山路向甚處去婆亦如前答曰向那驀直去州便歸婆亦曰好個師僧又恁麼去也州至家舉似大眾曰臺山婆子為汝勘破了也師云敢問諸人那裏是趙州勘破處知得不妨舉似山僧不然山僧不惜三寸與你諸人說破者則公案盡謂趙州勘破婆子殊不知趙州未出方丈早被婆子勘破了也何待更向臺山路上打一之遶便是落七落八不見道一念未生全體現六根纔動被雲遮有念盡為煩惱鎖無心端坐水晶宮又道未跨船舷早已三十棒向者裏拶得一路開挨得一線入許你諸人看得趙州勘破婆子其或未然只恐諸人被婆子勘破也還委悉麼牢聽一頌婆子萬里不見草趙州出門便是草帶累山僧草裏輥好好好昨夜霸陵日杲杲還知山僧樂處麼呵呵大笑下座。

　　晚參舉趙州路逢一婆子問曰甚處去婆曰偷趙州筍去曰設遇著趙州是婆便掌州乃休去師召大眾曰趙州頻日說禪瀉屎相似因甚遇此臭婆一掌懡㦬便休須知婆子貪觀江上浪失卻手中橈然趙州雖是苟忍一時私心好不欣幸猶乞兒見小利若是山僧向他掌後更問曰再偷筍麼他若擬議我隨連掌何故殺人須見血為人須為徹且不令後人個個虎頭蛇尾。

　　退院上堂古人道盡大地收來只一芥子許敢問諸人者一芥子消歸何處云處處楊柳堪繫馬家家有路透長安又云是水皆歸海無山不帶雲喝一喝下座。


嘉興大藏經（新文豐版）第 40 冊 No. B493 磬山牧亭樸夫拙禪師語錄


雍正辛亥年豐城慶雲寺弘戒語錄卷之三

　　戊午今年五十四十年前眼睛生刺皓皓鬚鬢白似銀行行腰膝痠于醋無端白日被鬼迷一病通身爛似泥天網恢恢針不漏井中做事有人知使我棲廟蜆子般睢陽神前酒臺盤鄱陽九汎惟天塹破浪乘風滾雪團告諸人骨毛寒口似血盆訢得乾詎意慶雲李山主同法雲監寺忽向枯木糝花寒崖發焰請拙代佛毘尼激揚佛法拙自受請以來回首鄱陽故事肚角內不啻癇了一箇無名腫毒懷在衣裏行住坐臥痛腫不樂想此慶雲昔蒙彼師孔嶼和上召賃先師今又蒙彼召賃拙上座扶起剎竿高挂招牌舊舖新開主顧齊來不惟貨物不備要且慮米慮柴慮至今日展了舖面聊陞此座復見新戒到來眾師安單將人事一齊畢了不覺衣內無名毒上自穿一竅頃刻流落多少膿血以上毒氣漸漸消除其奈患處難於收工又慮三十日結壇并比邱壇裏見說道高一尺魔高一丈況拙薄德尟修素所不能拒口內中設有一個氣粗行者觸怒大力魔王挑唆禪和子毛病再加喫些發物攻發拙上座無名舊毒者包膿血沒處可消然則畢竟如何良久云有了有了不免喚湯藥向東灣余家中三官贖他一張膏藥將此爛處緊緊貼著省得流膿流血以後爛越不說何故曾經霜雪苦楊花落也驚舉芥菴禪師閱老和上語錄問火頭火作麼生燒頭無語老和上代云冷灶著一把熱灶著一把侍者在傍問和上火作麼生燒芥就地拈起一莖草作吹勢者云莫弄虛芥云著也著也者擬議芥云燎卻面門師云漫謂燎卻者僧面門不知芥菴老官眉毛還在麼今日設問拙上座火作麼生燒亦就地拈起一莖草作吹勢待他云莫弄虛攔腮便掌云瞎漢我弄虛你今日爭得慶雲寺裏齋喫他若擬開口連掌問云還委悉麼隨托開云手執夜明符幾個知天曉擊拂子下座。

　　開鐘板驀喝一喝召大眾云什麼聲復云獅子哮吼聲象王蹴踏聲鐘鈴鑼鼓聲琴瑟箜篌聲不是牛聲馬聲豬聲狗聲雞聲貓兒聲不是風聲水聲火聲天籟聲地籟聲熱碗鳴聲亦不是什麼聲且聽遂擊三板一鐘云堂中三板止靜爾等不得高聲。

　　開雲板顧左右云諸仁者參禪如甑蒸飯一氣便要蒸熟豈不見一聲雲板堂中響清淨法身輥將來驗在目前遂擊雲板指眾云那千二百五十人俱皆是大阿漢。

　　謝衿紳黃次山男秀初入山供米上堂投佛毘尼學四禪法輪未轉食輪先饒伊粟粒須彌重硬著肩頭一擔肩要是恁麼人方行恁麼事所以演祖道人之性命事第一須是○欲得成此○先須妨於○若是真○人○○演祖雖是一個救世良醫究竟說真方賣假藥也是瘡疣瘢上著艾灸若是人之性命事漫謂六個○即就千個○萬個○出不得我黃護法喬梓者一個○何故他只知行好事不必問前程誰管你慶雲寺裏細切冬瓜爛煮蘿蔔橫咬豎嚼飽睡鼾鼾雖然如是但古云入道不通理復身還信施長者八十二其樹不生耳沙門佛子口喫施主飯身穿施主衣將什麼報答施主良久云佛祖位中留不住錦衣藂裏任逍遙。

　　衿紳蔡渭賓漢奇質先露賡書存宣侯九瞻天緯贊堯遜修友蘭上堂古德云二十年前著意猜幾回曾把此心灰而今潦倒成知己李白原來是秀才大眾你道太白先生當日作秀才時所恃何長恃在一管花筆三升酕醄臨池雨洒青鸞白鳳左右翩翻三墳五典九邱八索六韜三略諸子百家傍門小教倚馬而待偶呈知章即解金貂換酒飲之然者些伎倆猶是日用邊事賢在殿上使力士脫靴蓋謂氣吞宇宙明並日月是氣也至大至剛塞乎天地之間直透堯舜禹湯文武周公孔子一線耳後人因此一線仰高鑽堅仰線將太白以上那些絡索一貫貫卻挂向翰苑東壁上文不加點惟在羹墻樹赤幟者魯班雖巧傍線而行雖不中不遠矣其餘仁者見之謂之仁智者見之謂之智百姓日用而不知故君子之道鮮矣何也豈不見東壁圖書府西園翰墨林誦詩聞國政講易見天心位竊和羹重恩叨醉酒深再歌春興曲情竭為知音仲尼曰吾禱久矣舉雲巖示眾云有個人家兒子問著無有答不得者洞山問云他家屋裏有多少典籍曰一字也無山云爭得恁麼多知曰日夜不曾睡山云問一段事得麼曰道得即不道後楚石禪師云道得即不道作麼生會長恨春歸無覓處誰知轉入此中來拙上座別行一路去也應知村店酒難醉玉樓人。

　　舒中會護法過訪上堂舉昔有秀才問長沙某甲曾看千佛經百千諸佛但見其名未審居何國土長沙召秀才才應諾沙云黃鶴樓崔顥題後居士還曾題否才曰不曾沙云得閒題取一篇好師云長沙本擬道個崔顥題黃鶴具有多少奇特殊不知秀才仰他來意作個順水著篙輕輕答個不曾設沙無後語洎乎打破蔡州帶累天下衲僧千古被個不曾活活埋卻山僧今日黨理不黨親且聽不曾唐言非梵語天下衲僧提不起累得石人口啞開不銷知人一掉嘴爭似我舒護法冒雪見訪促膝談心細切清風薄▆明月也不題詩也不答對何故伯牙與子期不是閒相識。

　　羅象坤鄉賓請陞座天地以氣為主氣候一齊運化合節四時行焉百物生焉人身以心為主心王一正形神晏然塵氛不擾動止安庠萬邦以天子為主天子一御風調雨順國泰民安一方以父老為主父老一端風俗敦厚鄉鄰和睦所以我鍾陵羅長者為人方正處世和平可以躡屩朝天子杖藜謁相公孰不瞻之仰之今日特特入山飯僧更請山僧陞座說法且道說何法要以上所供皆是詣實復舉陸亙大夫問南泉云弟子家中有一片石有時坐有時臥擬鐫作佛得麼泉云得亙云莫不得麼泉云不得南泉矮子觀場隨人起倒陸亙貓兒捕鼠鼠逃蹤忘一個半斤一個八兩今日到來一齊按下雲頭何也慶雲門下我羅公家中也有一片石坐就坐臥就臥也不屑問山僧鐫作佛得麼山僧固不肯驢唇馬嘴無事到來閒說話一杯茶後一杯茶相逢自有知音知何必清風動天地。

　　新戒石壇朗文上堂僧問清淨行者不上天堂是如何師云妙在不上天堂進云破戒比邱不入地獄又作麼生師云妙在不入地獄進云未在更道師云何不更問清淨行者不上天堂劈開華嶽連天碧又云漆桶放光破戒比邱不入地獄放出黃河徹底清又云放光漆桶僧擬議師云何不更問僧無語師云帶累山僧口啞乃云粗言及細語皆歸第一義山僧有語一則非黃非黑非紅非白非遠非近非粗非細非上非下非在中間是那一則語試道看遂問二引請在眾麼云在適纔羯磨詣白方丈昨夜諸沙彌未曾盡情發露今當人天眾前必須決擇分明煩召眾上眾立定引請曰胡跪合掌師云沙彌等清淨默然故是事如是持能持否答曰能持師云恐後無憑立此存照驀喝一喝下座。

　　外翰李雙峰掌亭文諭遣使入山飯僧陞座僧問昨日師舉曰粗言入細語皆歸第一義如何是第一義師向使者曰諸位老爺在家安否曰安師云吾常於此切眾不散復舉龐公問馬祖云不與萬法為侶者是誰祖云待你一口吸盡西江再向爾道師云馬祖道雖太煞道也只道得一半那一半秪為分明極翻因失照遲今日設問山僧不以萬法為侶者是誰向道饒伊筆參造化鐸振三千不向伊道何故彼自無瘡慎勿傷之復召專使云歸對諸位老爺分明舉似名上國學祈嗣上堂僧云慶雲靉靆即不問露柱懷胎事若何師云鐵鳳產金雞進云恁麼三玄齊合掌五位盡歡呼師云諸方聞得眼睛出火喉嚨生煙進云五位則且置如何是第一玄跛鱉抓漁船第二玄瞎驢鐵索拴第三玄猴子學跳圈第一要碑壓贔屭笑第二要螳螂擒蟬叫第三要蠟蚤褲襠跳進云大似西來意師云雞啣燈盞走鱉咬釣魚竿僧禮拜師云慣釣鯨魚沉巨浸卻嗟蛙步展泥沙復二僧並出師云一點水墨兩處成龍一僧歸位一僧復擬問師云只恐不是玉是玉也大奇乃云昨夜燈花結蕊今朝喜鵲噪簷看是阿誰來到誰知應我鄒君入山祈禱請法飯僧佛云止止不須說我法玅難思諸憎上慢者聞必不敬信如有信得及者諦聽諦聽上大人邱乙己化三千七十士爾小生八九子佳作仁可知禮也驀拈拄杖云說猶未了拄杖子在旁涌身高七多羅樹佯狂叫云好笑好笑牧亭長老嘗見你氣吞宇宙眼蓋乾坤今乃何得將三尺童子順朱底上大人來人天眾前當法說不惟妄談佛法東溪令貴遊活活被你羞殺我見諸方孰不攢花簇錦四六章句噫頻素伎倆今在何處山僧被他一拶直得無言可對無理可申退身三步只得扯個淡云拄杖子你一生秪解助強凌弱胡溷打人究竟佛法何曾夢著此語如金矢法信者如金不信如矢不見道應以佛身得度者即現佛身而為說法應以宰官身得度者即現宰官身而為說法應以童男童女身得度者即現童男女身而為說法佛身宰官則且置童男女身法作麼生說金雞抱子離霄漢玉兔懷胎入紫微以何為驗遂以手作鬥勢云鬥蟲蟲蟲蟲飛鬥蟲蟲蟲蟲飛更聽一偈昨夜東風發得惡五更掣斷麒麟索六丁六甲拏不住走向君家露頭角擊拂子下座。

　　檀樾舒位中君木義行平宇公望上堂攪長河為酥酪變大地作黃金且道供養什麼人十方薄伽梵一路涅槃門更要問你路頭在甚麼處求長壽得長壽求富饒得富饒求官位得官位求男女得男女或有水火盜賊侵擾併獅子虎狼熊羆惡蝎蜈蚣蚰蜒蚊蚋等怖惡夢惡相諸不吉祥皆悉隱沒不能為患更有一事不曾道著且道是何事良久云忘卻了也遂合掌向空問訊云南無佛南無法南無僧你又作麼生便下座。

　　上堂維那白椎云法筵龍象眾當觀第一義師云第一義鴻濛未判兩儀未分混沌一毬你肚裏有我我肚裏有你大家一團和氣剛被維那一椎百雜碎了也如今天是天地是地日月星辰山河大地草木藂林森羅萬象情與無情煥然等現君君臣臣父父子子昆弟夫婦有賓有主有人有我門戶競開各自分疆列界中間無端突出一個嬴秦氏蠶食天下併吞六國子房先生旁觀不分一擊博沙嬴秦水中打失無位真人鼻孔沒半邊無位真人寬洪大量依舊無我相無人相無眾生相無壽者相乃至無無明亦無無明盡所以無手人行拳無舌人解語忽無手人打無舌人無舌人連忙道個不必不必裏事作麼生黃顛仙入山飯僧請法懺罪驀喝一喝云顛仙懺罪畢。

　　原書闕

　　阿誰會著倩他教你著去乃云露胸跣足匙挑不上爛東瓜干屎橛總是慶雲寺裏廁坑糞渣滓觀諸人雖與山僧相處未久卻被臭氣熏拶不已分付直歲打三陣普梆勞我新戒諸位大德普請出坡一一揚向七星墩之下坡之上來年春至禾秀麥實使我監寺也博一笑曰去臘戒期別無所餘只落得一二百擔惡濁今者贏來一番好收成眾請歸堂想亦無分眾禮拜內有叩頭作聲者師云是誰撲碎常住臭糞桶賠須賣身

　　乾隆丙辰元年冬月浮梁圓通菴弘戒法語

　　指法座云高懸古鏡列萬象於臺前橫按莫邪截群機於句下且道阿誰境界拽杖便陞。

　　祝
聖畢五龍法翼大師白椎云法筵龍象眾當觀第一義師云言下未申霹靂舌鋒前已泄法王機西河獅子把斷要津客作僧作麼生得過。

　　大師問獅幢邂逅降昌江振起圓通大道場草木昆蟲咸被化燈籠絕倒放慈光昔日漁父誤入桃源啟問和尚未審得甚麼邊事師云石筍抽條進云後來張騫汎槎誤入斗牛宮中又得甚麼邊事師云鼻頭依舊向下垂進云今日和尚誤入圓通開爐設戒又得甚麼邊事師云你看山僧眉毛還在麼進云且道與二老是同是別師以手招云歸去來歸去來進云火燒松樹烏龍現雪覆巉巖白虎蹲師云絕好一聯進云蒙師慈答伏惟珍重師云毋煩久立問向上宗乘即不問如何是圓通境師云鵓鳩林吞紫雲嵒進云如何是圓通事師云莫犯波夷提進云
聖主命天下衲僧精進毘尼以何報答師云鐵樹開花是一年進云謝師證盟師云
聖德自主張乃云諸佛未出世祖師不西來佛法遍天下談玄口不開天左轉地右旋日日日東昇月月月西墜潮落無邊滄海雲橫不斷青山空谷傳聲虛堂習聽墻壁瓦礫大地山河草木昆蟲剎說塵說熾然說無間歇何須更待雲門關捩子法眼惟心識曹洞五位臨濟三玄溈仰父子嬉戲不見道無邊剎境自他不隔於毫頭十世古今始終不離於當念處處無非佛事頭頭悉是道場酒肆淫房毫無罣礙魔宮虎穴任便逍遙到個裏不妨隨處作主遇緣即宗法隨法行法幢隨處建立于一毫端現寶王剎坐微塵裏轉大法輪理無礙事無礙心亦如境亦如有時拈一莖草作丈六金身有時拈丈六金身作一莖草釋迦不先迦葉不後文殊普賢觀音彌勒聻喚來與老僧洗腳了腳跟下各領二十拄杖一齊趁入水牯牛隊裏去也何故我不曾向紫羅帳裏攃珍珠與汝諸人在今者圓通監寺嵩胤請拙毘尼飯僧陞座適纔者些說話不是索鹽奉馬還是指煤為墨敢勸諸人記得六祖在法性寺見二僧議論風旛話一云風動一云旛動祖云非風旛動仁者心動適師打一噴嚏乃問眾云還見祖師麼聽記一頌尋春並轡出東郊帶得詩來馬上敲著意尋春春不見東風吹上海棠梢揮拂子下座。

　　據室師指云者是什麼所在隨躂一交云將頭不猛帶累三軍參扶我起來乃顧左右云無人知此意令我憶南泉即今南泉聻遂據座以杖作把梢勢云行船須是把梢人。

　　上堂第一句下薦得佛祖乞命第二句下薦得天魔膽落第三句下薦得猛虎當路坐三句外更有一句諸人若還薦得能殺能活能縱能奪有照有用有權有實有賓有主且道是那一句山僧五處住山未曾舉著三藏十二部一切修多羅未曾道著今日布施諸人去也試道看浮梁圓通寺說戒劍江本嶽芝城普聖二乃求戒領袖設齋一筵供眾顧左邊云少選你也有分顧右邊云你也有分燈籠有分露柱有分磨盤有分碓臼有分十字街頭破草鞋有分泰山廟裏石敢當有分以至帡幪之下八表之外六合之內情與無情悉皆有分秪是無位真人無分何故奈他無舌頭我更要問你將甚麼說法復云急著眼聽便下座。

　　上堂問三腳驢子弄蹄則且置八角磨盤空裏走此理如何師云河清海晏進云南泉斬貓因甚不守殺戒師云大用現前婆子偷趙州筍因甚不守盜戒忍俊不禁阿難入摩登伽女室因甚不守淫戒以己妨人世尊設化城因甚不守妄戒被你帶累進云毘盧心印謝師指示師云杓卜聽虛聲問圓通戒壇佛聲號號如何是佛師云金剛腳下泥鬼子進云如何法師云王道士手中令牌進云如何是僧師云吹月引鸞鳴進云佛法僧已蒙師示三玄三要再披宣師云又是從頭起第一玄是你家大父第二玄是你家令君子第三玄是你足下第一要請進第二要告茶第三要多慢進云果是作家宗師師云蒼天蒼天乃云大通智勝佛十劫坐道場佛法不現前不得成佛道諸仁者即如圓通戒壇夜夜佛聲號號知得個佛是什麼佛者覺也覺者悟也悟又悟個什麼一日十二時中語默笑傲知得是個什麼冷地回頭皆藉佛力直如冤仇平等方纔許你名為出家衲僧不見道夜夜抱佛眠朝朝還共起起坐鎮相隨語默同居止纖毫不差移如形影相似欲識佛去處只者語聲是驀喝一喝云庫司在眾麼曰在昨夜伽藍告報山僧米裏有虫麥裏有麵廚庫僧堂三門佛殿盞子撲落地碟子成七片你作庫司因甚不去照管少選廣盛真愿新戒設齋將甚家伙使用謾道景德鎮磁器賤煞在一日即燒九千九百九十九個若無那一個汝等諸人將甚麼喫飯你若道得那一個則已道不得罰齋一堂供眾司擬議師云念汝戒期勤勞代為說破復云父母所生口終不與汝說。

　　摘鐘板急水灘頭蹴繡毬靜不如動焦磚打著連底凍動不如靜到個裏孟八郎漢也用不著徐六擔板也用不著令自山僧復云封。

　　比冬十二月崇仁天竺寺說戒法語

　　指法座云為法來也為座來也駕頭已入[尒/口]元殿猶向空街擊淨鞭便陞。

　　白椎竟師云水向石邊流出冷風從花裏過來香百花藂裏過還有不沾身者麼問鄱湖風送來天竺天竺勝境即不問祖師如何不會禪師云誰教他鼻孔沒半邊進云夫子如何不識字師云美食不充飽人餐僧禮謝師云劄問世尊拈花意旨如何師云點起滿堂紅進云迦葉微笑又作麼生師云吹滅暗中行進云百萬人天且道悟有幾人師云尖斗量不盡進云謝師指示師云兩個是一雙進云勘破了也師擲杖示之一僧出以坐具打圓相云是甚麼師云杜撰禪和如麻似粟僧拂袖歸位云無人知此意令我憶南泉師云家富小兒嬌問壇中說戒即不問且道向上事如何師云扇子𨁝跳上三十三天築著帝釋鼻孔東海鯉魚打一棒雨似盆傾進云某甲即不然師云你又作麼生進云扇子𨁝跳上三十三天築著帝釋鼻孔東海鯉魚打一棒雨似盆傾師云獅兒端的掀獅案鳳子果能宿鳳巢僧指師云者老漢納敗師召後堂云養子莫惜飯米多問剎竿頭上深深禮拜如何接待師卓杖云拄杖透過三十三天進云二十四諸天文的文武的武向那裏安身立命師云急須禮拜進云教曰是法平等因甚又有僧相不一師云那裏是不一處僧擬議師云作家作家乃云八角磨盤空裏走黃河一度清金毛獅子化作狗笑殺旁觀擬欲將身北斗藏死水不潛龍背手合掌南宸後憐兒不覺醜拙上座連月以來自覺慚皇不啻一個失婚女子終朝與人做媒自家頭白所以道只知事逐眼前過不覺老從頭上來昨在蠙川拖泥帶水今來昭武帶水拖泥知者道是牽犁拽耙不知者道是利鎖名韁仔細低回自家好笑且道笑個甚麼笑那十字街頭打關王卦的劉鐵嘴手裏捏了兩片筶子終日砐磕敲午炊未舉早餐消行遍長街并短巷沒個秕錢插在腰泰山廟裏石當敢聞得從空躍出激切指責而呵曰樸夫長老盡謂你是一個明眼宗師誰知你是一個流俗阿師我天竺寺從彌勒下生今日請戒始作稀有廣大佛事請你華王座上打卦把將一把火照看臉皮厚多少山僧被他一拶通身汗流誠惶誠恐如面至尊曰酒逢知己飲詩向會人吟相識滿天下知心能幾人他說事則事只是未在隨向井裏把一把塳塵一攃紫氣騰空騎起山上鯉魚而高歌曰黯淡灘黯淡灘十隻船兒九隻翻惟有三山陳上舍肩把傘兒岸上行奈我何莫把是非來辯我浮生穿鑿不相關復云實拙才疏德寡一向仰臥雲霄無愿入廛垂手今者何幸。

　　寵遇恩光更喜大城菴求戒融星請拙陞座不免河邊賣水米店誇糠豈能盡善舉宋太宗皇帝幸相國寺問看經僧是什麼經對曰人皇經曰既是寡人經卻在卿手裏僧無對師云太宗雖是日月無私奈明珠投暗爭似我
皇
聖德浩蕩　詔以毘尼示天下衲僧芟榛淨穢緇素分明使巖穴之士枯木回春寒崖發焰孰不
嵩祝萬萬年臣即駑駘難逃
至化且遇現前諸位縉紳先生共將補袞調羹手撥轉如來正法輪。

　　據室者裏雖是與汝諸人解粘去縛底處所然座上無老僧目前無闍黎石火電光擬議之間喪身失命何故看腳下復云滑。

　　開鐘板盡謂頂門眼正肘後符靈馬大師傳八十四員善知識箇箇屙漉漉地惟有歸宗略較些子今日到來一齊按下雲頭逐一勘過了打到個裏無論他甘與不甘山僧秪要令行遂擊一聲。

　　開雲板古人云變熟成生則易變生成熟則難難易則且置不立生熟一句作麼生道冷灶著一把遂擊一聲云此乃金石之言。

　　上堂白椎竟師云山僧未出天竺方丈早是第一義了也待諸人三陣擊子迎至大乘堂上豈止落二落三直得七花八裂去也不見道有念盡為煩惱鎖無心端坐水晶宮雖然直饒截斷古今葛藤掀翻是非窩臼猶是泥裏洗土我更要問你諸人撫州東文昌橋與西文昌橋終日鬥額則且置千金坡水滸寺前獨角鐵牛時時刻刻在汝諸人鼻孔出入是第幾機道得者先師缽囊子對眾兩手分付試出眾道看眾無語如無山僧自道去也大乘寺傳旺設齋供眾少選隨例餐鎚子也得三文買草鞋。

　　上堂問山河
天子壽日月
聖人心　詔天下衲僧悉以三壇具滿以何報謝
聖恩師云
陛下萬歲萬歲萬萬歲進云設高沙彌到來又作麼生正好與他然香九炷進云恁麼則難逃　至化師云幾乎撞破露柱鼻孔問萬法歸一一歸何處師以杖約住云諦聽一歸何處宿日殘年茅堂何其月冷今冬臘月竹戶不甚風凄冰枯雪稿之時正覺珠溫玉暖鼓寂鐘沉之候翻成蜀錦吳綾到個裏正是補處彌勒卍字當胸又有何戒可受何道可悟何佛可成祖師鼻孔撩不著仲尼舌頭說不申然雖如是畢藉阿誰之力藂林寺揭王字升濟菴得飽參薦福梵剎一棒擢瞎以何為驗擲下拄杖云是甚麼是一枚鐵釘有個漢出來道不是不是是個蜻蜓許你不枉見牧亭。

　　上堂一僧出師云作家相見則且置赤眼撞著火柴頭是如何僧便喝師云好箇護身符子僧復問鬧哄哄天崩地裂靜悄悄鬼家活計正恁麼時如何施設師振威一喝進云世尊睹星悟道未審睹何星而悟師云切忌錯認定盤星進云天竺今日三壇完備眾中果有幾人具慶師云無星盤子打不下進云末二位請法飯僧領何福慧師云燈籠跳上梵闕問拄杖在曲盝床上佯狂大叫作什麼師云打破髑髏草鞋在十字街頭亂打𨁝跳作什麼師云四條筋未斷進云磨盤放戒燈籠發心東西南北向何處皈依師云虛空釘橛樁僧禮謝師云切莫詐明頭師以拄杖東邊卓一卓云明星現耶復向西邊卓一卓示世尊悟耶放下拄杖云總是瞎貓撞著死老鼠推車就壁如靈龜負圖自取喪身之兆不見道夜半風霜壞肚皮青白地上屎離離渠儂不自知慚愧猶向空街訴潔詞所以家無白𤢟之圖必無如是妖怪就中有個漢出來道長老坐不知立飽不知饑秪會坐家說太平話向道蒼天蒼天我固不敢輕於汝等汝等皆當作佛乃高聲喚云義竭慧鶴空將未歸意說與欲行人。

磬山牧亭樸夫拙禪師語錄卷之三終


嘉興大藏經（新文豐版）第 40 冊 No. B493 磬山牧亭樸夫拙禪師語錄


磬山牧亭樸夫拙禪師語錄卷之四

　　住臨川青雲艸菴語錄

　　比邱(鹿柴本嶽石床融星)等編

　　師於乾隆丁巳年二月在淵默艸堂受請至四月初八日入菴。

　　山門盡大地是個華藏世界海立一門字便是之遶拙上座卻要錦上鋪花彈指一聲云重重樓閣門開復云步。

　　韋馱昔日靈山付囑共著一條破褌還是你行我行泥多佛大水長船高。

　　佛殿老胡到一處便痾遠孫把一幅抹巾隨後拂亦不徹遂以臥具作拂勢云又加一層搕𢶍。

　　伽藍清淨伽藍孰敢攃沙無柴無米問你當家。

　　祖堂適見者一堂老古錐好不慚惶居下者越鼻瞎眼返憎長上斷臂缺齒致令門風斷絕香火寥落擬將藞苴大家捏起又恐傍妒喫醋道我下房新婦入門便來邀媚阿翁爭似門前瑞草好事不無連作女人拜云少敬少敬。

　　入室百尺竿頭一布巾分明寫出酒家春相逢不飲空歸去洞口桃花也笑人以杖挂幅巾高聲喚曰賣酒賣酒眾無語遂放下眾禮拜師云甕也未臭你者一隊漢在。

　　拈本山耆舊書田地千年八百主郎當屋舍沒人修家聲慚愧楊岐後雪老冰枯又出頭者是從上諸祖賣身底契券子因甚得來王老師手裏一字入公門九牛拔不出以上所供並是詣實復云也須維那宣過。

　　指法座云泥牛吼處天關轉木馬嘶時地軸搖要提無為毗盧印須向千峰頂上行且道如何進步便陞拈香云日月光天德山河壯帝居太平無以報願上萬年書開書劈頭第一句作麼生道今
上
皇帝聖躬萬歲萬萬歲滿朝文武合國公卿并現前垂護諸位衿紳先生一爐炳卻伏願天長地久。

　　此一瓣香喫果問種飲水思源供養開山歷代老古錐。

　　懷中出香云者從無始劫來搕下一星火種今當人天眾前撥開燒盡山河大地去也供養靈虛堂上古雲沛老禪師以酬法乳之恩。

　　維那白椎竟師云第一義大道無向背至理絕言詮盡華藏世界海窮虛空邊際都盧是個金剛眼且作麼生觀若爾觀者名為正觀不爾觀者名為邪觀設有邪正不分者出眾請益問答不錄師召侍者云今日初幾者云初八師云阿呵呵堪笑釋迦老子在摩耶夫人腹中病入膏肓非世所醫及生下時正覺起處不得遂以一手指天一手指地週行七步目顧四方道天上天下惟吾獨尊如虎戴角如龜負圖橫身宇宙絕地遮攔所以雲門道當時我若在傍一棒打死與狗子喫貴圖天下太平到箇底盡謂定光招手識者點頭離相離名絕塵絕跡殊不知金烏東逐玉兔西征恰似赤眼撞著火柴頭何故老胡好肉剜瘡雲門抱薪救火一向大洋海底走馬一向須彌山頂行船總是節外生枝無風起浪若據山僧見處各與二十拄杖貶入無生國裏庶幾達磨一宗不至掃地其或未然直得寸絲不挂猶有赤骨律在萬里無片雲處猶有青天在不見道無邊剎境自他不隔於毫端十世古今始終不離於當念明明歷歷物物頭頭放大寶光開正法眼運般若力復太古風大眾時平道泰天清地寧一人高拱無為萬物各得其所即今現前維摩居士諸山老宿命拙陞座舉揚個事林下衲僧如何圖報共持清淨無為化仰祝吾
皇億萬春復舉三聖道我逢人即出出即不為人師云具虎頭興化道我逢人即不出出即便為人師云收虎尾堪笑二大老共行山路各看風煙山僧今日拼將通身泥水且道出即是不出即是便下座。

　　當晚舉臨濟示眾云赤肉團上有一無位真人嘗在汝等諸人面門出入未證據者看看一僧出問如何是無位真人濟下繩床搊住云道道僧擬議濟托開云無位真人是什麼乾屎橛師云大小臨濟幸遇者僧是個逐塊底韓盧及弄至前不得連忙拋個屎橛至今不得開交設使今日得個咬人底獅子弄至山僧前如何合散向道三十年作儈子手要箇肥漢剮不可得。

　　示眾靈光未兆萬彙含太虛一氣既彰華開世界起是以八字打開抖擻葛藤心不是佛智不是道開口即錯動念即乖不是心不是佛不是物是個什麼祖師心印狀似鐵牛之機去即印住住即印破振威一喝云者是靈山單傳正音少室密付的旨牛頭沒馬頭回千聖不知前三三後三三河沙莫筭將東弗于逮掇過西瞿邪尼南贍部洲拍板北鬱單越起舞觸著扇子𨁝跳上天東海鯉魚發怒雨似盆傾所以道有一物上拄天下拄地明如日黑似漆長在動用中動用中收不得且道過在甚麼處曰過在動用中洞山掇退果榼用盡平生爭似貓兒上露柱金刀剪不破彩筆畫難成火不能燒水不能溺騎聲蓋色玉轉珠迴直得如天普蓋如地普擎如日普照如風普涼乃至山川社稷河洛星辰人物魚鳥草木昆蟲亭臺沼沚市廛車馬墻壁瓦礫竹頭木屑龜毛兔角魑魅魍魎森羅萬象情與無情莫不輝騰今古迥絕見聞所以一家有事百家忙如我按指海印發光不見道有物先天地無形本寂寥能為萬象主不逐四時凋既不逐四時凋因甚教中又道譬諸卉木藂林皆一雲所覆一雨所潤然有大根大莖大枝大葉中根中莖中枝中葉小根小莖小枝小葉紅底自紅綠底自綠薰者自薰蕕者自蕕甜者自甜苦者自苦春生秋殺夏榮冬枯荊直棘曲鵠白鳥玄鶴脛自長鳧脛自短車不橫推理無曲斷即如現前大眾出一藂林入一保社成佛作祖披毛戴角菩提涅槃靈苗智種是龍上天是蛇竄草將為隨一切性一任憤憤悱悱卻成煩惱不煩惱聻摩尼珠人不識如來藏裏親收。

　　即今珠在甚麼處那良久云海神知貴不知價留與人間光照夜。

　　示眾舉釋迦老子靈山會上說大般若舍利弗於佛前問須菩提夢中說六波羅蜜與覺時是同是別須菩提云此義幽深吾不能說會中有彌勒大士次補佛處可往問之彌勒云誰為彌勒誰是彌勒者師云堪笑者隊囈語漢誡人起早自己犯夜只管夢中說夢殊不知開口咬舌此地無銀二兩俗人沽酒三升然則是你者隊漢佛法不得到今日不是你者隊漢佛法不得到今日鴛鴦枕上兩行淚半是思君半恨君。

　　示眾高超十地不歷僧伽物我一如身心平等披毛戴角異中行只恐回來自不識遂作牛叫三聲云咦南無佛南無法南無僧南無麻三斤南無干矢橛南無庭前柏樹子南無青州做領布衫重七斤復云願以此功德普及於一切我等與眾生皆共成佛道。

　　示眾兔角不用無牛角不用有兩兩不成雙三三亦非九夜來空手把鋤頭天曉面南朝北斗驀喝一喝云九九八十一皆歸有道君。

　　示眾一元和二佛馱三達磨是什麼碗脫丘到個裏喚作函蓋乾坤句得麼喚作隨波逐浪句得麼喚作截斷眾流句得麼三句則且置如何是碗脫丘急急如律令。

　　示眾驢事未了馬事又催風吹石臼遍界走燈籠沿壁上天台直得歇去一聲木魚單前響曷囉咀那滾將來擲下拄杖云今古長如白練飛一條界破青山色。

磬山牧亭樸夫拙禪師語錄卷之四終


嘉興大藏經（新文豐版）第 40 冊 No. B493 磬山牧亭樸夫拙禪師語錄


磬山牧亭樸夫拙禪師語錄卷之五

　　勘辨

　　僧參師遂展兩手僧便去師云且緩去我有事與你商量僧回首師起身便去。

　　僧參師驀拈拄杖橫案上僧云與麼不著便掉身便出師云緩去商量得一事麼僧回首師便打。

　　復一僧參師亦拈拄杖橫案上僧亦出師云緩去有事商量僧徑去師隨後作聽勢僧回首師亦打。

　　僧參師喚侍者遞棒來僧隨困倒侍者高聲云諸方火葬我這底活埋師打云不快漆桶。

　　僧參師喚侍者遞棒來者遂遞棒與師接纔接者便縮卻師連掌云不快漆桶。

　　僧參師云作麼僧云特來禮拜和尚師云鬼打十七僧便喝師云掙麼漆桶僧禮拜師云了。

　　一僧參入門便喝師云𡰪沸僧以手捏鼻作噁勢師遂鳴指二下。

　　適傍一舌士云請師喝我一聲看師便喝士云𡰪沸師連唾作聲士云請侍者師快將杖來趕狗師連棒趁出復召云居士何在士應諾師云再啖嚃看。

　　僧參半展坐具云展即是不展即是師喚侍者云你看這僧一隻腳在門裏一隻腳在門外者云作麼師打云打你腳跟不穩僧罔措者云你還喫得棒也未師擲棒不顧。

　　僧禮罷師云喫茶去僧云口不乾逕去師云擔板漢一僧方丈門過師招手云喫茶去僧云喫了茶師云何妨再喫杯僧作噁勢師云你昨夜睡寒了僧仰空一唾師喚行者將苕帚糞箕來僧罔措師云拽出病僧去。

　　僧參師云你是那裏人僧云臨川師云原來是我同鄉侍者點茶來僧云美食不充飽人餐師下座搊住云你因甚早朝喫粥晚叫饑僧無語遂打出。

　　僧拜起師驀喝一喝僧亦喝師云我喝你也喝何得與麼無去就僧云棒下無生忍臨機不見師師遂遞棒與僧云請請僧擬議連棒趁出。

　　僧纔進門師便招手僧拂袖便出師云作家作家僧轉身向露柱作女拜師連打三棒云且道是賞你是罰你僧擬議師云作家作家。

　　僧參師掉面向壁不顧僧云可煞不撞彩師云如今靈山是阿誰主教僧云豈不是老胡師云又道不撞彩僧便喝師云撞彩。

　　僧入門師便喝僧隨掩耳師云不快漆桶僧云謝師指示師云庭前綠樹囀黃鸝僧作重聽勢師云不快漆桶。

　　機緣

　　此峰首座大師至師云今日什麼風座云東風西風南風北風師喚侍者快點茶來與我大師濕口座云啼得血流無用處師云請坐莫使性座推倒桌子云今日不是和尚窮到底師吐舌。

　　一日又與首座同過鄱湖座詰云師於此間度人今日因甚又假他人舟楫過湖師云家無小廝不成君子座便喝師云喝什麼座又喝師云只見波濤湧不見龍王宮座撫膝云在這裏師云釘樁搖櫓膠柱調絃座云劍去久已何勞刻舟師云作家作家座云賊賊師揮一拳云賊在這裏贓在甚麼處座推倒師師喚三老云相救相救三老推開座云你做甚麼座云今日不是三老相救又要窮到底師乃吐舌良久。

　　師一日獨處屏處一僧寂然經後過師云是人是鬼僧鳴指一下云苦瓜連根苦師便休去僧尋舉似首座座云汝被和尚掘坑深埋了也聞至師師使侍者喚座至問果是否座云是少選師挈杖扯座同至廁窖前遞杖與座云將我打殺推此中則已否則將你打殺即推此中打麼打麼座云甜瓜徹蒂甜師復休去少選座以抹巾搭右肩背手向師問訊師云山僧那裏落節你更這裏拔本痛棒趁出。

　　一日師枕肱隱几上昆池元座近前作聽勢師舉首云座喫就喫啗啄甚麼適侍者階下掃地座至階向者云和尚那裏勞你這裏逸師云白雲萬里座便喝師云白雲萬里座連喝兩喝師云白雲萬里曰白雲萬里。

　　一僧同師行經狹路值人牽老牛相撞僧撫牛背云這畜生誰教得師於地上拈一莖草啣口中僧乃頓足作悲聲云和尚因甚到與麼地師云我不如此爭麼得你為人。

　　侍者侍師于花下徙倚見貓兒捉蝴蝶戲者以扇撲蝶飛去貓遂叫連聲師向者云漫謂眾生苦更有苦眾生者云誰教他憐春色師云可是熟處難忘麼者噓一噓師云撞了你那裏者擬議師引手與心頭摩一摩。

　　郢川侍者因事遠出依路雪裏輥至家值師飯粢師問盡大地被雪山白牛吞卻了也你從那裏得來者高聲號云冷冷師云鑊湯無冷處者云教我從那裏吐氣師與粢一盤云我更要矢上加尖者云不受一番寒徹骨爭得梅花撲鼻香。

　　師患河魚疾夾月不愈渡參頭侍藥師語云連月申冤叫苦一十八重地獄重重打過今困沸屎如何得過帶累子于波波吒吒中度時頭云某甲願替和尚師云待你打破糞桶著頭云奈和尚不痾硬底師云你更驅我入無間還道替我頭云也是和尚熟處難忘師云你近前來我說示你頭來前師遂扭鼻痛令失聲云相隨來也。

　　問念佛是誰師云火裏跳出鐵烏龜僧云某甲只管看師云惟恐不是玉是玉也大奇。

　　問不思善不思惡正恁麼時如何師云冰枯雪稿銀世界僧云和尚在裏安身立命那師云雪上又加霜。

　　問趙州道我在青州做領布衫重七斤意旨如何師將僧一腳踏倒云趙州道我在青州做領布衫重七斤速道速道僧擬議師復扶起云我不相救洎被七斤布衫蒙殺。

　　問無夢無想無見無聞主人公落在什麼處師云我更要問你萬里不挂片雲青天也須喫棒喫得棒也未僧云喫得又如何師云待你無夢無想無見無聞再向你道。

　　問大通至勝佛十劫坐道場佛法不現前不得成佛道曰洎合停囚長智。

　　問文殊出不得女子定曰夾岸桃花風雨後馬蹄何處避殘紅又曰項上著枷腰上著械罔明卻又出得曰相逢盡道休官好林下何曾見一人又曰腰上著械項上著枷出與不出是如何曰逼塞殺人又曰劄。

　　問牛頭未見四祖百鳥啣花獻供曰一家有事百家忙又曰閒見後因甚杳無消息曰掩息如灰功幹畢又曰了。

　　問正法眼藏帶曰無孔鐵錘佛法藏帶曰揩𡰪故紙理貫帶曰秀才說書事貫帶曰蟻子食鐵理事縱橫帶曰褲襠蠟蚤屈曲垂帶曰拖泥帶水玅協兼帶曰公不離婆金針雙鎖帶曰船不離柁平懷常實帶曰破絮換薑。

　　問如何是五家宗旨曰我只知一家曰和尚莫擔板曰你穿鐵草鞋曰臨濟宗曰晴空轟霹靂雲門宗曰滂沱倒翻盆曹洞宗曰落花繡水面溈仰宗曰骨肉遇長亭法眼宗曰鄉談帶鳥音僧擬議曰何不更問永鎮宗曰留與和尚自家道曰只謂吾辜負汝誰知汝卻辜負吾。

　　問德山托缽意旨如何曰商鞅立法雪峰作飯頭適晒巾次見山托缽至堂曰者老漢鐘未鳴鼓未響托缽向甚處去山乃低頭歸方丈曰自斃是以雪峰舉似崖頭頭曰老漢未會末後句在曰安贓坑陷遂聞於方丈山命侍者喚頭至曰你不肯老僧那頭密啟其意曰官法如爐明日德山陞座果與尋常不同曰所供詣實頭云且喜老漢會末後句然雖如是秪得三年活曰劃地為牢德山三年果化去曰據款結案代古。

　　五臺山秘魔巖和尚常持一木叉每見僧來禮拜即叉頸曰那個魔魅教汝出家那個魔魅教汝行腳道得也叉下死道不得也叉下死速道速道僧無對師代云這老漢何得見人攃屎攃尿。

　　臨濟大師因入軍營赴齋門首見員僚師指露柱問是凡是聖僚無語師代云恭候大師久矣。

　　南泉上堂云王老師賣身去也還有人買麼一僧出云某甲買師云不作貴不作賤汝作麼生買僧無語師代云東風暗點頭。

　　宋太宗因僧朝問甚處來僧云廬山臥雲菴宗云朕聞臥雲深處不朝天因甚到此僧無對師代云日月無私照。

　　昔有官人入鎮州天王院睹神像問院主云此是甚麼功德主云護國天王官云秪護此國遍護餘國麼主云在秦為秦在楚為楚官云臘月三十日打破蔡州城天王向甚麼處去主無對師代云到底老成。

　　裴相國啟建法會問僧看甚麼經僧云無言童子經裴云有幾卷僧云兩卷裴云既是無言因甚卻有兩卷僧無對師代云三段不同收歸上科。

　　昔道士在佛殿前背佛坐僧云道流莫背佛士云貴教中道佛身充滿於法界向甚麼處坐僧無語師代云無你安身立命處。

　　玄沙在雲峰時有光侍者問沙云師兄參得禪某甲打鐵船下海去沙住後問光云打得鐵船也未光無對師代云若要了大納小。

　　仰山一日指雪獅子問眾云有過得此色者麼眾無對師代云將謂將謂原來原來。

　　溈山令侍者喚第一座座便至溈云我喚第一座汝來作麼座無對師代云老漢忘卻了也。

　　疏山因僧問如何是諸佛師山云何不問疏山僧無對師代云貓。

　　欽山與巖頭雪峰坐次洞山行茶來欽乃開眼洞云甚麼處去來欽云入定來洞云定本無門從何而入欽無語師代云遣去又呼來。

　　僧問趙州毘目仙人執善財手見微塵佛時如何州乃執僧手云你即今見個甚麼僧無語師代云深領者一語。

　　佛眼問僧云上座未來此間時無一人上座既來此間後有一人上座秪是一人為甚麼成有成無僧無對師代云用盡自己心笑破他人口。

　　雲蓋山僧乞瓦造殿有官人問既是雲蓋何用乞瓦僧無對師代云莫作野狐見解。

　　投子示眾云汝等諸人盡道我實頭若出門三步有人問你作麼生是投子實頭處作麼生道眾無語師代云依教奉行。

　　昔有僧到曹溪因守衣缽僧提起衣云此是大庾嶺頭提不起底溪云為甚卻在上座手裏僧無對師代云東家死人西家舉哀。

　　昔有僧持缽至長者家偶為犬傷長者因問龍披一縷金翅不吞大師全披法服因甚卻被狗咬僧無對師代云因被法服。

　　宋太宗幸開寶塔問僧卿是甚人僧云塔主帝云寡人塔為甚麼卿作主師代云幸陛下親諡。

　　高麗國來錢塘造觀音聖像及舁上船竟不能動因請入明州開元寺供養後有設問無剎不現身為甚麼聖像不去高麗國無對者師代云急水灘頭下釣絲。

　　昔有古德垂語云我三十年前曾斷一人命根而今日夜憂愁如何免得眾無對師代云驢年著。

　　昔有僧化金鍍佛有官人問云本望佛度弟子因甚要弟子度佛僧無對師代云可作佛弟子。

　　寂大師進三界圖帝云朕居何界寂無對師代云天子萬年。

　　洞山行腳次見一官人云弟子要註三祖信心銘得麼山云纔有是非紛然失心作麼生註官無對師代云一狀領過。

　　雪峰問僧甚處來僧云覆船峰云生死海未渡因甚覆卻船僧無對師代云他家曾踏上頭關。

　　僧問龍牙如何是祖師西來意牙云待石烏龜解語即向汝道僧云石烏龜解語也牙云向汝道甚麼僧無語師代云問和尚尊位若何。

　　陳操尚書齋僧次乃自行食僧方展手操卻縮手僧無語師代云明公哭邪。

　　昔廣南有僧住菴偶大王出獵吏人報云菴主大王來請起主云非但大王佛來亦不起王聞乃問佛豈不是卿師主云是王云見師為甚麼不起主無語師代云未是報恩處。

　　宋太宗幸相國寺問看經僧曰是甚麼經曰人王經曰既是寡人經因甚卻在卿手裏無對師代云皇恩是普。

　　僧入對次奏曰陛下還記得麼曰甚處相見來曰靈山一別直至如今曰以何為驗無對師代云野老含哺鼓腹牧童擊壤謳歌。

　　京寺回祿藏經燬僧乞宣賜召問昔日摩騰不燒如今為甚卻燒無對師代云符到奉行。

　　神人報曰請陛下發菩提心因早朝宣問左右街菩提心作麼生發無對師代云人王說法竟。

　　或問僧承聞大德講得肇論是否曰不敢曰肇論有物不遷義是否曰是或人遂以茶盞就地撲破曰這個是遷不遷無對師代云好個血性漢子。

　　有一行者隨法師入佛殿行者向佛而唾法師曰行者少去就何以唾佛行者曰將無佛處來與某甲唾法師無對師代云劈面便唾。

　　台州六通院僧欲渡船有人問既是六通為甚麼假船無對師代云不得放過。

　　死魚浮於水上有人問僧魚豈不是以水為命曰是曰為甚卻向水中死無對師代云葉落歸根。

　　聖僧像被屋漏滴有人問既是聖僧因甚麼有漏無對師代云不得眾生成佛。

　　偃臺感山主到圓通院相看第一座問云圓通無路山主爭得到來無對師代云左右不曾離。

　　有僧入冥見地藏菩薩地藏問是你平生修何行業僧曰念法華經曰止止不須說我法妙難思為是說是不說無對師代云親得能仁證盟。

　　鷂子趁鴿子飛向佛殿欄杆顫有人問僧一切眾生在佛影中常安常樂鴿子見佛為甚麼卻顫無對師代云可憐愍生。

　　一僧與童子上經了令持經著函內童子曰某甲念底著向那裏無對師代云明日上經又請來。

　　先淨照禪師問楞嚴大師經中道若能轉物即同如來若被物轉即名凡夫秪如昇元閣作麼生轉嚴無對師代云被汝一拶直得上壁。

　　有人問僧點甚麼燈僧曰長明燈曰甚麼時點曰去年點曰長明何在無對師代云爭怪老僧。

　　附高峰大師六問著語

　　大徹底人本脫生死因甚命根不斷。

　　師云矢上加尖。

　　又不須重下註腳。

　　大修行人當遵佛行因甚不守毘尼。

　　師云因大修行故。

　　又好喫山僧手中痛棒。

　　杲日當空無所不照因甚被片雲遮卻。

　　師云大用現前。

　　又和尚又打成兩橛。

　　盡大地是個火坑得何三昧不被燒卻。

　　師云正是安身立命處。

　　又何處不稱尊。

　　佛祖公案是一個道理因甚有明有不明。

　　師云不許夜行投明須至。

　　又墮坑落塹。

　　人人有個影子寸步不離因甚踏不著。

　　師云驢年。

　　又待汝腳跟紅線斷再向道。

　　拈古

　　舉世尊在靈山會上拈花示眾是時眾皆默然唯迦葉尊者破顏微笑世尊曰吾有正法眼藏涅槃妙心實相無相微玅法門不立文字教外別傳付囑摩訶大迦葉。

　　拈云大小世尊好似越人于長安市上搓泥丸捏粉孩只博市兒一哂金色頭陀佛口蛇心隨邪逐惡帶累後代兒孫一盲引眾盲相牽入火坑至今分為五家各自門風高峻稱楊稱鄭當時見他拈花即向前去咄這野狐精少賣弄要他自縮頭去倒退三千貴圖天下太平你道正法眼藏涅槃妙心是甚麼大黃巴豆砒霜鴆屎也不識。

　　舉世尊一日陞座默然而坐阿難白椎云請世尊說法世尊云會中有二比邱犯律行故我不說法阿難以他心通觀是比邱是遂乃遣出世尊還復默然阿難又問適來二比邱犯律是二比邱已遣出世尊何不說法世尊云吾誓不為二乘聲聞人說法便下座。

　　拈云重疊關山路。

　　舉世尊在忉俐天為母說法優填王思佛命匠雕旃檀像及至世尊下來像亦出迎三喚三應乃云無為真佛實在我身。

　　拈云依稀似曲又被風吹。

　　舉經首題八字昔有僧問地藏琛和尚以字不成八字不是未審是甚麼字藏曰看取下註腳。

　　拈云地藏道雖恁麼道仍未發明大藏意旨永鎮與汝詮破不二門無向何用破吞頭。

　　舉般若心經是大神咒是大明咒是無上咒是無等等咒能除一切苦真實不虛。

　　拈云山鬼伎倆有盡老僧不見不聞無窮。

　　舉圓覺經居一切時不起妄念於諸妄心亦不息滅住妄想境不加了知於無了知不辨真實。

　　拈云夜夢不祥書壁大吉。

　　舉大通智勝佛十劫坐道場佛法不現前不能成佛道。

　　拈云早朝喫白粥晚間又叫饑。

　　舉常啼菩薩賣心肝學般若既賣卻心肝將甚麼學般若。

　　拈云泥裏洗土。

　　舉豐干禪師欲遊五臺山向寒山拾得云你共我去遊便是我同流若不去不是我同流山云你去遊作甚麼干云禮文殊山云你不是我同流。

　　拈云五更侵早起更有夜行人。

　　舉昔婆子供養一菴主經二十年常令一二八女子送飯給侍一日令女子抱定曰正恁麼時如何主曰枯木倚寒崖三冬無暖氣女子舉似婆婆曰我二十年秪供養得個俗漢遂遣出燒卻菴。

　　拈云婆子即有憐璧之心此僧決無割城之意一向輞川雪圖露出破蕉一從瑤臺月下襲出天香饒是好手相呈活了的死不得死了的活不得難免紅爐點雪又怪得婆子放出撒尿的手腳遣出燒菴以為千古佳話若向女子抱定時輕輕道個你若無心我便休不惟婆子一番疑了一番疑要令天下人疑到大盡三十小盡二十九。

　　舉雲門文偃禪師因僧問如何是諸佛出身處師云東山水上行。

　　拈云鯨吞海水盡露出珊瑚枝。

　　舉雲門因僧問如何是超佛越祖之談門云餬餅。

　　拈云虛空背上穵窟竉。

　　舉南泉住菴時有一僧到師向道我上山作務待齋時作飯自喫了送一分上來少時其僧作飯自喫了卻一時打破家伙就床臥師待不見來遂歸見僧臥師亦去一邊臥僧便起去師住後曰我往前住菴時有個伶俐道者直至如今不見。

　　拈云赤眼撞著火柴頭。

　　舉趙州因僧問學人乍入藂林乞師指示師云喫粥了也未曰了也師云洗缽盂去其僧大悟。

　　拈云大小趙州把佛法禪道即當小兒舐涕總是不奈便何這僧從缽盂柄上沾得些子涕餘以當平生與麼批判設有不甘底別甑炊香飯。

　　舉文遠侍者禮佛次趙州見之便打者云禮佛也是好事州云好事不如無。

　　拈云侍者妄空啟告趙老矢上加尖一對無孔鐵錘難免旁觀者哂。

　　舉南嶽讓禪師遣僧驗馬祖祖曰自從胡亂後三十不少鹽醬。

　　拈云祖父從來不出門還家依舊兒孫事。

　　舉馬祖一日陞堂百丈卷卻席祖便下座。

　　拈云父要剔起滿堂紅子要吹滅暗中行殊不知燈臺日日擎燈盞水架朝朝架水盆還委悉麼便下座。

　　舉祖因僧問離四句絕百非請師直指西來意祖曰我今日勞倦不能為汝說問取智藏去僧問西堂西堂曰何不問和尚曰和尚教我來問西堂曰我今日頭痛不能為汝說問取海兄去僧問百丈百丈曰我到這裏卻不會僧回舉似祖祖曰藏頭白海頭黑。

　　拈云犀因玩月紋生角象被雷驚花入牙。

　　舉臨濟義玄禪師出世後唯以棒喝示徒凡見僧入門便喝。

　　拈云驢鳴犬吠作麼。

　　舉德山宣鑒禪師凡見入門便棒。

　　拈云待他棒時不消輕輕道箇我見鍊師紅爐頭箇箇會禪聻要他自去倒干卸甲不徹。

　　舉臨濟會下兩堂▆座齊下喝僧問還有賓主也無濟云賓主歷然。

　　拈云口是禍門。

　　舉清涼法眼禪師舉柏樹子話問覺鐵觜承聞趙州有此話是否覺云先師無此語莫謗先師好師云真獅子兒。

　　拈云法眼認奴作郎鐵觜證龜成鱉撿點將來二俱不無滲漏各罰搬柴三轉。

　　舉溈山僧又是水牯牛喚作水牯牛又是溈山僧喚甚麼即得。

　　拈云好箇匏瓜印子試問阿誰打得。

　　舉楊岐方會禪師問僧栗棘蓬你作麼生吞金剛圈你作麼生跳。

　　拈云千人排門不如一人拔關千人萬人得到無為安樂之地雖然顧左右云諸兄弟還知險麼狡兔營三窟假雞唱四更。

　　舉圓悟佛果禪師舉僧問雲門如何是諸佛出身處門云東山水上行若是天寧則不然忽有人問如何是諸佛出身處只向他道薰風自南來殿閣生微涼。

　　拈云百花毬子上何用繡紅旗永鎮則不然如何是諸佛出身處南昌故郡洪都新府。

　　舉雪嵒祖欽禪師問高峰萬法歸一一歸何處峰云狗舐熱油鐺欽云那裏學得這虛頭來峰云和尚疑則別參。

　　拈云欽祖從半空拋個塹子高峰望空一口咬著緊緊不放不得連慌向老鼠尾巴打一秤錘至今兩人無有出身之路。

　　舉藥山久不陞座院主曰大眾久思和尚示誨師云打鐘著眾纔集師便下座歸方丈主隨後問曰和尚既許為大眾說法為甚一言不措師曰經有經師論有論師爭怪得老僧。

　　拈云此則公案諸方盡謂院主未具眼在殊不知院主把住定星盤子要大眾與藥山立定行市然藥山本是個知行識市底人秤頭半斤秤尾八兩準準斤十六眾中還知得藥山公道處麼若使毫釐有差山僧敲個牙齒湊你諸人以拄杖劃一劃復謦欬一聲下座。

　　舉南陽慧忠國師因代宗命試驗西天大耳三藏師問曰汝得他心通邪曰不敢師云汝道老僧即今在甚麼處藏曰和尚是一國之師何得卻去西川看競渡良久再問曰汝道老僧即今在甚麼處藏曰和尚是一國之師何得卻在天津橋上看弄猢猻師良久復問曰汝道老僧即今在甚麼處藏罔測師叱曰這野狐精他心通在甚麼處藏無對。

　　拈云風恬浪靜驂飛塵起花開蝴蝶飛樹倒猢猻散驀撫膝云這冤家還會這走馬燈麼如不會試吹滅燈看。

　　舉汾陽昭禪師示眾云識得拄杖子行腳事畢曉菴和尚識得拄杖正好行腳綠雨叔翁云二大老總被拄杖折倒。

　　拈云永鎮則不然識得拄杖子挈或有分喫則未然此理如何龍門不宿死屍得被拄杖折倒。

　　舉高峰原玅禪師謁雪嵒欽入門欽便問誰與你拖這死屍來聲未絕便打出。

　　拈云黃鶴樓中吹玉笛江城五月落梅花後因睹五祖演真贊云百年三萬六千朝返覆原來是這漢驀然打破死屍之疑師云黃鶴樓中吹玉笛江城五月落梅花一日欽問日間皓皓作得主麼曰作得主師云黃鶴樓中吹玉笛江城五月落梅花欽云睡夢中作得主麼曰作得主師云黃鶴樓中吹玉笛江城五月落梅花欽云正睡著無夢無想無見無聞主在甚麼處峰無對師云黃鶴樓中吹玉笛江城五月落梅花一時不覺手之舞之足之蹈之高聲而言曰落梅花落梅花待汝正睡著無夢無想無見無聞主在甚麼處再向你道直得六▆▆同宿道友推落枕子墮地作聲廊然打徹師云也是赤土塗牛奶。

　　舉大慧宗杲禪師舉竹篦問僧曰喚作竹篦則觸不喚作竹篦則背速道速道僧曰和尚放下竹篦即道師放下僧拂袖便出師曰侍者認取這僧又舉問僧僧曰甕裏何曾走卻鱉師下禪床擒住曰此是誰語僧曰實不敢瞞此是竹菴教某師連打數下曰分明舉似諸方。

　　拈云杲禪師畫地為牢竹菴安贓坑陷各與前三三二僧一得一失各與後三三設有個漢出來道和尚聻向道不少何故鑊湯無冷處遂連卓拄杖三下云永鎮門下恰似個打油翁張打油李打油不打渾身只打頭復卓拄杖三下。

　　舉韓大伯一兔橫身當古路蒼鷹纔見便生擒後來獵犬無靈性空向枯樁舊處尋箬菴問祖云衲僧須恁麼始得天笠珍和尚云恁麼衲僧正好喫棒。

　　拈云二大老意在重賞必有勇夫殊不知一言既出駟馬難追若在永鎮門下攜瓶挈溺未得在。

　　舉東山岡祖陞座顧左右云山僧一向語人以目不以口便下座蕉叔翁云大小先師打作兩橛。

　　拈云堪笑岡蕉二大老處番揖讓之境聞著彈冠便欲洗耳假使如仲尼動則伐檀削蹟舉皆耳食饒你語人以目不以口抑亦視為魔魅何暇叔翁小為兩橛得似永鎮一向慣以頂門語人倩孰聽之所以道啼得血流無用處。

　　舉乾峰云舉一不得舉二放過一著落在第二雲門出眾云昨日有人從天台來卻往徑山去峰云分付典座來日不得普請天笠和尚云一人向狐峰頂上撈蝦一人在大洋海底搏兔直饒好手相呈也是泥裏洗土理安今日總不放過普請搬柴三轉且道與古人相去多少揮拂子云鐵輪天子寰中敕帝釋宮中放赦書綠雨和尚云乾峰雲門不得放過理安和尚放過不得東山今日一齊放過去也擲拄杖云三十年後。

　　拈云四大老無論放過不放過拄杖惡有分在苕帚柄人各難免三十何故據款結案。

　　舉國師三喚侍者侍者三應師曰將謂吾辜負汝誰知汝辜負吾玅喜云國師還見侍者麼侍者還見國師麼南澗問祖云大小玅喜前不遘村後不迭店要見國師侍者三生六十劫綠雨和尚云玅喜不見國師侍者則且置試問諸人還見南澗師翁麼三生六十劫。

　　拈云諸人要見南澗師翁拼將三生六十劫或有扶籬摸壁依稀彷彿若是綠雨瞎驢要見諸人須是驢年始得諸師聞恐叫屈向道同坑無異土。

　　舉南澗箬菴通問禪師因僧問大悲千手眼阿那個是正眼問云急水灘頭下釣絲。

　　拈云問祖極力道只得半傾若要螺紋十足還欠小孫一火試道看曰急水灘頭下釣絲大眾以為如何復云共行山路各看風煙。

　　舉冬日慈明挂榜僧堂前作此字<<PIC>J40p0518_01.gif</PIC>其下註曰若人會得不離四威儀中首座見曰和尚今日放參慶雲先師曰慈明向虛空裏畫成五百尊羅漢個個神通自在首座不知好惡喚作酆都城裏鬼子母貶向二鐵圍山山僧忍俊不禁放出與諸人相見擲下拂子云急著精彩。

　　拈云鼓弄毒氣藂林無論河北江西大若到了冬日儘有幾個姑娘禪和須將牛欄馬櫪破稿薦爛籬笆瓜棚豆架都要打掃一番此是慈明本意首座不諳時務且去禪堂悉啟明窗亮几鋪張蒲團席子大衒體臉驀拶遭著先師窮神那吒與婆竭鬥寶其奈窮氣未降擺出許多泥罐瓦灶竹頭木屑塹子碌磚正所謂糞掃堆頭重添搕𢶍永鎮恰值時荒歲歉睹此傷心要與慈明雪屈聊將一把火向馬櫪牛欄左右前後蚊虫蠟蚤蒼蠅貓貍盡情驅除了也更于禪堂垂簾捲席釘他一道桃符曰覺天敕旨寶篆秘蜜金章唵伽囉帝邪莎阿急急如律令若到諸方分明舉似。

　　頌古

　　世尊初生雲門要一棒打殺

野地荒田人懶耕一犁耕動競相爭斜陽畫破青山色楚尾吳頭界現成

　　世尊睹明星

恭賀雪山老不才無端見鬼說奇哉眼睛留不一雙住幾點明星煥失迴

　　世尊陞座文殊結椎

爺做賊子出首告到官官不究

　　世尊因五通仙人問如何那一通

那一通汝問我仙花敢礙動礙動即成禍

　　世尊因外道問不問有言不問無言

川流晝夜不差池冷暖年來只自知片片落花隨流水悠悠流水照花枝

　　文殊三處結夏

塵塵剎剎盡圓融萬別千差一貫通拈起珊瑚枝上月光明炯炯照無窮

　　維摩示疾佛使文殊問疾

纏枝牡牡纏枝縱使洛陽誇國色也須綠葉相扶持

　　善財初詣娑羅林中參文殊

善財參遍處黑豆未生芽再去禮文殊散宅又破家

　　清淨行者不上天堂破戒比邱不入地獄

君住湘江頭妾住湘江尾相思不相見共飲湘江水

　　殃崛產難

鬆髻斜簪茉莉花琉璃井裏釣蝦蟆咬臍生下何知母寄與劉郎不在家

　　即心即佛非心非佛不是心

樹頭樹尾覓殘紅一片西飛一片東自是桃花貪結子卻教人恨五更風

　　麻三斤

一句家常語佛親道不到三藏十二部未必盡其奧

　　乾矢橛

你道不是貨我道不是貨驀拶相逢劈面便唾你也沒量罪過我也沒量罪過

　　匙挑不上

聞汝行藏是何模樣一堆爛泥匙挑不上

　　臭糞桶

這個臭糞桶誰人打得破直下便承當猶憐是滯貨

　　南泉斬貓

口似秤錘問著啞貓頭爪切血交洒趙州戴履早歸來免得兩堂狼藉下

　　文殊普賢昨夜相打

淨裸裸赤灑灑人到不識羞寸絲都不挂

　　喫茶去

蘇張無謀只憑舌頭喫了茶去塞卻咽喉

　　狗子無佛性

楔不楔甕裏何曾走卻鱉金剛腦後一秤錘拶出泥牛遍體血

　　東山水上行

世有冒名人妄號佛出身跣膊吊考打一領鐵頭巾

　　鎮州出大蘿蔔頭

御溝拾紅葉陽關贈弱鞭楊州瓊花觀栽頭見毒消

　　不與萬法為侶者甚麼人

一口吸盡西江水吐卻舌尖縮卻頭只謂臨崖看滸眼誰知特地一場愁

　　一喝耳聾三日

偶被耶𢞞步步相隨屋倒崖崩魂喪膽飛

　　明頭來明頭打

黯淡灘黯淡灘十隻船兒九隻翻唯有三山陳上舍肩把傘兒岸上行奈我何

　　代宗命忠國師驗西天大耳三藏

魚行水濁鳥飛毛落一入西山杳無消息

　　保壽開堂三聖推出一僧便打

逢人且說三分話未可全拋一片心不見相知臨白首幾番按劍意沉吟

　　大顛擯首座

枇杷不是這琵琶只為當年識字差若使琵琶能結果滿城簫管盡開花

　　興化擯維那

翻穿沒底靴倒著破蓑衣窮到無窮處虛空剝了皮

　　德山托缽

德山真好笑父子同賣俏及俏賣不去性命都不要

　　二婆豎拳有麼有麼

眾鳥高飛盡孤雲獨去閒相看兩不厭只有敬亭山

　　靈雲見桃花敢保老兄未徹

年來劍客趁啼鶯爛熳桃花灼眼睛向道莫行三峽路果聞猿叫斷腸聲

　　三頓痛棒

瞠開阿傍眼吐出老婆心毒氣無消處風雷勢欲沉

　　常啼菩薩賣心肝學般若

罪從心起將心懺心若忘時罪亦忘心忘罪滅兩俱空是則名為真懺悔

磬山牧亭樸夫拙禪師語錄卷之五終


嘉興大藏經（新文豐版）第 40 冊 No. B493 磬山牧亭樸夫拙禪師語錄


磬山牧亭樸夫拙禪師語錄卷之六

　　偈贊傳

　　示石幢航後堂沒底海航好渡波法門八萬四千多含靈蠢動皆身肉拍手大家唱凱歌(一字渡波)。

　　示非子蕃書藏非子非子是阿誰依舊鼻孔向下垂慣在虎頭截兔角欣從鐵鳳產金雞。

　　示律菴和都監前三三與後三三牽牛老翁是同參翻得孃生面皮轉文喜斷不住律菴。

　　示石壇模書記折鼎克模樸且頑苔痕蠹蝕自斑斑家聲慚愧韶陽後個個跛行成肚蠻(一字鼎銘)。

　　示石丈崑燒香源頭本自發崑麓不悉川流遶嶽香且待禹門三級浪為雲為雨任風狂。

　　示石床星侍者天佈景星夕影斜求珠輾轉向泥沙虎頭戴角出荒艸咬殺南山鱉鼻蛇。

　　示石陵▆真子白拈父子揚家醜無有舌頭無有口天下由茲起禍胎家門滅卻瞎驢手。

　　示我莊白真子橫挑楖栗兩肩痠擬擲漁翁作釣竿交摺人天明白了從今齒不向人寒。

　　陲亭茶緣起綠楊樹裏蟬聲亂紫陌塵中日影斜謾道白雲無個事逢人便與一甌茶。

　　募經偈▆▆▆▆不相宜了義義何得了時四旬才離非百絕渾身▆已墮泥犁。

　　募橋引銀漢仙槎通弱水青雲坦道透長安參天喬木寸苗養貫日白虹萬里看達人自審。

　　達磨像贊

　　西天無站話分流落東土賣樣鬍臊眉麤目突面黑齒版氣行胸無一點墨水做的瞎眼和尚問著口似秤錘對聖不自揣量及乎渡葦少室裝聾打騃停當玷辱兒孫飲氣個個懸吊壁上咦看你如何下來遍地羊頭價長。

　　題岳武穆墨莊神跡

　　憶辛巳如武林禮將軍墓吟詩一絕追維英風悵望不已今明經萬緯持神跡屬題展對之下如面鐵甲將軍征西時鬚眉欲動英風逼人側視良久難著一辭書舊句為贊以還之辭曰聞著金牌草木泣靖忠化作靈芝汁風波亭上等尋常萬古上風輸檜立。

　　題鍾馗

　　先生文出武歸筆投秦氏𨍏轢咄嗟斯文掃地仗劍星斗芒落龍蛇所恃文章妖孽全憑韜略氣虹怒髮沖冠鬚眉劍戟倒卓日月乾坤磨肩山河社稷楔腳真真口吐白鳳莫莫蝙蝠飛卻天上功名靡求人間活鬼難捉君不見一股虫尸忙萬蟻味如嚼蠟蠟偏嚼日出湖山咨息爝。

　　本師廬夢沛老人頂像贊

　　釋迦彌勒將活剮文殊普賢叱行者終不於此取泥洹一心願去作馬牛咦你也只到得者裏。

　　又佛祖冤家枷鎖項下活剝泥牛鑽龜打瓦半邊鼻孔落在誰者作驢作馬可知禮也。

　　業師洞虛光老人頂像贊

　　梁園蛙吠月塞曲雪征鴻孤艇繫煙柳黃鸝囀雨松除此一人任大清國裏遍尋一轉若有一箇與此老共鼻孔出氣者王老師燒牛糞香點狗尿茶大展九拜乃高聲三唱曰你是我底的的薙染也你是我底的的薙染也你是我底的的薙染也薙染者誰麻姑老人洞虛也𠻜此老不解與俗人拭涕時雍正己酉春王廿有二目心喪徒實拙氏識於鄱湖雪舫。

　　再題鼻孔打失何處著筆桃兮不夭柳兮不條蘭又靡香梅又靡椿日高花影兮斯重風動松濤兮斯濃噫水中鹽味色裏膠青彌高彌堅無聲無臭屬誰手玅拙自不肖(相頗不像)。

　　藏祖頂像贊

　　湖山蕉倚夕陽煙草閣鶯花人醉眠杜宇啼殘楊柳月雲霞片片擁漁船。

　　會師太贊

　　這瞎驢是何年瞎衝上雲居撞著異木老瞎賊瞎棒瞎打打折伊打折伊回來三腳弄跛蹄(師參話頭)產子不專鳴與飛然則角者鬣者爪者牙者骨高毛長特來齊一二屎尿遍離離(謂楚琦樵水兩知識)不惟毒氣鼓藂林黧奴白牯實相知嗚乎這瞎驢蹄跛沒了期若非茂也(謂嵩安茂)孟八郎驀地張弩架箭孰敢為(弩箭山名嵩安奉師休老是山故云)。

　　五龍和上傳贊

　　王維嘗以敗蕉繪雪圖世皆以為異絕余曰否何者不見坡公云木有臞石有暈犀有通以取妍於人皆物之病也若輞川豈非其病乎昌江五龍菴禪師曰月菴者諱朗歙縣程氏子奕葉居宦師年十八輒嗟曰一榮一枯一寒一暑循環理也晴晦不爽耳卒外形骸遂投紫雲和上薙染焉是以百城煙水直踏草鞋筋斷頗飽藂林其後嗣法仍復歸於五龍紫雲之門下逮據室猶以實際理地不受一塵佛事門中不舍一法住五十餘年師固無所要於世然僧俗不異師而師亦不立異於僧俗也但知穿衣喫飯屙屎放尿而鼻孔與仲尼瞿曇一洞通風而已矣所以七尺烏藤未肯輕易打人何故曰好事不須頻話會留將和氣暖丹田即或間有墨人韻士例以一江楓瘦吟無跡孤館燈寒夢有聲乃來問於師師又安惜綠楊芳樽高樓遠笛并與煙蓑雪舫之興也歟至若平居皆與常人等所謂即此用離此用是也繇此思之蓋輞川雪圖跡爾故有坡公之說焉若夫師之念水族憐枯骨長於景薄西山惟以蓮邦指家者其皆赤子之本性匪妍病也夫何異之有待乾隆二年十一月十二日豫知時至剃浴更衣坐匡床說偈謝眾曰七十九年洒洒落落無禪可參無道可學絕聖離凡任緣而泊左之右之光明極樂眾尋請命後事曰事事例我以生惟語錄行當鄭重語畢乃吉祥睡復曰請大眾為我念佛眾纔舉佛號遂脫化因贈以偈曰素琴本無絃藕船作導師黃金終古貴難鑄鍾子期所以師之後裔濟人多用藕花船云其贊曰老古錐無縫罅鐵圍是道場烊銅為般若眉栽眼下癡聾聵啞拈椎豎拂敲磚打瓦狼藉堆頭糞疊山錦羅帳裏珠交灑無上正覺臭魚敗鮓昌江鼓筏五龍拽耙黧奴白牯參同契文殊普賢侍衛者佛來呵魔來打簉破虛空鐵面門飛紅彈子出爐冶猛虎鈴頻繫逆鱗珠慣下愛摘蓮花供彌陀百八珠迥絕晝夜撥動髑髏根塵喚醒鱗甲變化關西子沒頭腦認奴作郎指鹿為馬戴角虎鱉鼻蛇紫胡狗水牯牛與楊岐驢到箇底遠避三舍誘兒投櫃學做賊兒能脫櫃粧鼠詐瞎驢逐隊黑地唱喏鐵圍天子笑呵呵拼將永劫作驢罷。

　　白雲鐵觜像贊

　　嗟乎人只在白雲三門外望見竹苞松茂未曾窺見室家之好盡謂曰白雲深處老僧窩一犬吠虛千猱啀實誰知你背地裏鎮日拈一把苕帚東邊一揮西邊一拂是箇以字不成八字沒一丿爭奈者漢平生毫髮難瞞拙上座不但尋常見你拖一條黑黲布衫有前沒後猶見你甑箄頂上鼠穿一竅到今日定星盤上著一無孔鐵錘豈非懸羊賣狗肉高抬時價正眼看來只含捏鼻一笑何故人平不語水平不流莫怪臊鬍當門齒缺從來不肯驢唇馬觜半斤償你八兩還有信得及者麼諦聽諦聽鳥啼春盡蝶西東二十四番花信風秪見主人常醉客不聞客醉主人翁。

　　火柴頭贊

　　髼頭赤腳垢衣裳諸行苦空號覺皇折腳鐺虛封上首尖頭屋小眇諸方松風萬本吟丘壑竹月高枝奏鳳凰三個柴頭架火裏天然文字已全彰題若海廣闍黎像廣也廣也老凍膿八十年來興頗濃緉鞋獰似虎烏藤活於龍放下普化木鐸挂起投子油筒床腳下種菜鐘樓上念贊碓觜頭栽松霜鬢不裹頭項與楊岐同拈卻口塞卻鼻屏卻咽喉不通風臉上刮得霜花落氣飲蝦蟆吞大蟲晝夜摩挲一百八偏袓危坐於其中有人問我西來意半天吊下黑雷公黑雷公砌下霜柑一顆紅。

　　傳

　　余家甲寅兵燹之餘繼丙寅先母終堂先子視此絕無子女態意志豪放飄然攜琴書如子由周覽四海名山大川過秦漢之故都求燕趙之豪俊恣觀終南嵩華之高聳顧滹沱黃河之奔流而後知天地之廣大曰天下奇聞壯觀盡出於山奔海立沙起雷行雨鳴樹偃幽谷大都人物魚鳥其無一而不從意志豪放中而得之矣何其獨不見一人乎哉迨辛巳復歸梓里作八截句留別師弟故舊猶記第二章云不揣敝貂問計非夢魂盡是白鷗飛扁舟四海為家舍滿載月明何處歸由是解纜破彭蠡煙洞庭弄月又欲上峨眉玩雪不果至巫峽聽猿夜啼悵然返棹轉荊南夜登王粲樓斗酒自勞解襟對明月而詰曰天地無人耶天下豪俊匪無也誠難合者也自此遊興稍倦然意志愈加豪放凡所得錢飲之餘悉與之貧人適孟仲二兄子英子輝亦從客歸聞此由家趨荊南知父意志並受室於沙市養父老焉遂各有子女二人辛卯秋不肖片瓢定省竊喜健飯起居皆便利堅於迎歸恨貧不能攜家返故里且老年眷孫蓋終無歸志年八十四歲己酉二月十一日無病而終痛二兄皆先世賴孫力葬於王粲樓之西二里許嗚乎余既削而髡矣僧俗殊途又迎歸不果願每一念及但紀古人云粉骨碎身未足酬一句了然超百意且道是那一句唯合什向空而號曰先子玉生李公諱善別字荊山先母曾氏字西田二位肉身菩薩同入大光明藏云耳。

　　佛事

　　設幻祖供舉祖一日因事著褊衫舉椅子作女人拜云汝上座我拜你為師時修祖失笑呈偈云木人提唱笑呵呵更著衣衫誰識他昨日覸來是男子今日還作老婆婆祖云此偈甚愜老僧意師云者是二大老平日咬豬狗底手腳今日被遠孫一齊捉敗有班杜蠻禪和背地裏捏鼻一笑何故江南人唱鷓鴣詞認作胡笳十八拍還聞麼若不聞側起牛耳。

　　供修祖真驀召大眾云要識瞌睡虎面目現在(以下皆祖語)披衣得大床大座儘堪舞袖迴旋著錦看某水某山不負敝貂馳走風轉滯帆得勢丹成拔屋皆仙花木瓜長孫生子有王謝一種風流白芙蕖集鷺藏鷗用晉宋諸賢故事毛錐子敵連城玉價非兔園冊裏學成皮栲栳作擲地金聲是黃鶴樓前悟得唱樓煩三百首別傳草木被文章繡虎起西江十八灘怒漲風雲隨棒喝崩崖蟄戶有雷霆看清涼亦避三舍洞門無鎖鑰笑雄峰自隔重關(祖語止)雖然一字入公門九牛拔不出拔得出也是虛空背上穵窟遂拈香炷爐云莫道腳下兒孫無長處好。

　　設問祖供鰲頭納敗興偏濃自臭不覺稱性專能打脫空夙習難忘臉上刮得霜花落懸羊賣狗令行吳越氣吐虹做盡伎倆遠孫今日因爇一爐香要與吾祖棒下血淋淋冤魂髑髏通一線氣恨祖自無鼻孔掃崗祖塔行岡千仞望之畏然故云高山仰止景行行止雖不能至然心鄉往之復讀祖語錄至參無字話忽有省說偈云狗子無佛性莫道說得好閨女學做媒自身也難保又讀夾山參枕子落地機緣頌曰久憶并州是故鄉而今身已到咸陽若教忘卻來時路不是愁人也斷腸師云惟記來時路自身故難保不見蕉叔祖拈香云千仞巖高疲殺人冤魂遍界髑髏新比時因得未超薦白日至今鬼見身如何是鬼復云聻念道真言次第陳。

　　棲雲師翁忘供真腦後見腮莫與往來小孫雖未見師翁腮寬腮狹面短面長只聞昔住東山常在東廁後細洗㾾瘡爛腳天下衲僧未有一箇不被臭氣熏拶逼來小孫未入社保聞得也須作惡今日要與諸人雪屈去也仰師翁者盆惡水澆潑一上遂插香過捏鼻云臭。

　　靈虛本師老和尚計音至上供我生不願見伊直逃入羅剎鬼國當時性命在伊手裏一任敲骨取髓生也由伊死也由伊我向何處雪屈乃拈香云好向者裏雪屈麼伊死不願見我即躲入驢胎馬腹今日鼻孔在我手裏一任橫拖倒拽生也由我死也由我伊又向甚處叫冤復以香炷爐云莫向者裏叫冤麼良久云牛糞燒香狗尿茶忤逆生死是冤家黧奴白牯來薦饗脹殺蚯蚓與蝦蟆遂搥胸三下。

　　設此峰首座大師供生時行汝不贏今日汝來行生時說汝不贏今日汝來說生時喫汝不贏今日汝來喫請請復云不喫了遂搥胸大號曰是我命也夫是汝命也夫嗚呼哀哉嗚呼痛哉尚饗。

　　設昆池元座供舉僧問趙州真如凡聖皆是夢言如何是真言州云唵部林㗶師云恁麼恁麼鐵輪天子寰中敕帝釋天宮放赦書不恁麼不恁麼富嫌千口少貧恨一身多何故不見道去年貧未是貧今年貧始是貧去年貧猶有卓錐之地今年貧錐也無雖然去年正當恁麼時多前年三件事今年正當恁麼時多去年七件事者十件事數不過者甚多瑛大師若不同床睡焉知被底穿拙上座雖是一箇不識羞的男子也要緇素分明去卻七三存一無觜猢猻吹觱栗遂側耳作聽勢云依稀似曲又被風吹。

　　火小園春侍者十八上破家十八上作活未是好手爭似我春侍者十八上圓具戒月孤高十年內孰不瞻之仰之迨廿七上不惟破家散宅恰值三十夜只道貧無立錐之地他竟錐也無恨山僧命薄太息早折遂搥胸二下然雖如是攃手時猶示眾曰小園小瞎禿換手摸多年摸到三十夜火中生白蓮大眾可是山僧謬語麼以炬打圓相擲下云藉你證盟。

　　封龕法王法力超群生嘗以法財施一切久積淨業稱無量導眾以寂故稽首恭惟雪峰堂上月菴大和上大圓鏡智同古同今流注真常契物契我體竭形消而不滅金流朴散以長存本如來無所住心蓋念風火地水由眾生有以合感惟憐濕化卵胎是以住世七十九年不舍法界闡化沒休歇處遍入塵勞高名千古重如山泥就泥水就水行普賢之願海棄國一身輕似葉去就去來就來等觀音之慈心脫殼烏龜飛上天金毛獅子(化作)狗泥犁苦趣逐類隨形餓鬼道中他方此界藏身處沒蹤蹟沒蹤蹟莫藏身到個底果熟豈自昌江花開何由歙縣雖然直得紅霞穿碧海白日遶須彌須知更有不動尊如何是不動尊今古長如白練飛一條界破青山色夫如是則生未嘗生滅未嘗滅去未嘗去來未嘗來都盧是個如來藏體真如正性敢問我月和上即今在什麼處現前諸位桂子蘭孫并諸山老宿還委悉麼白玉毫歸安養國黃金骨鎖蓮花臺遂遞封皮云封。

　　供月菴和上飯說奢說孤特郎當情義爭似道義長太息相逢一宿晚令人飲恨到泉鄉小弟今日炊鐵釘飯和木札羹聊表殷勤未審伊人還來鑒格也無遂插香云過。

　　火靈智大師個老兒真卓犖孤松挺秀三千綽打雨敲風長鱗角百尺懸崖上根露詎可托樵牧苦折攀野火燎天灼靈大師誰家灶裏火無煙以炬打圓相擲下云者個本無著。

　　無著大師起龕隻履西歸未免觸途狂見九年面壁猶為滯殼迷封未有久動而不靜未有久靜而不動所以道若能轉物即同如來且道物作麼生轉金毛獅子喋屎狗雪白象王推磨驢。

　　行腳僧起龕桃灼灼柳依依浪遊子不肯歸驀喝一喝云汝今還向何處去復以杖擊龕云相隨來也。

　　起龕來來來燈籠沿壁上天台去去去生鐵秤錘被蟲蛀也不來也不去饑來喫飯困時睡阿呵呵笑甚麼八十翁翁入場屋真誠不是小兒戲孰又得似我聖登阿闍黎罏韝慵開自是呵佛罵祖鉗鎚惜運豈止打雨敲風一物不將來那肯囫圇吞卻三番復趁出真正無主孤魂雖未九叩洞山亦乃三登投子及乎歸來頭著枷腰著械拼將拖泥帶水醫死馬弄死蛇幾乎犯手傷鋒彩鳳舞丹霄陽春賡白雪到個裏白日作竊底站過一邊清風下載底徒勞競出說甚滴水不沾寸絲不挂直饒休去歇去冷愀愀地去寒灰枯木去古廟香爐去一念萬年去一條白練去猶是生死岸頭事須知更有向上事在畢竟如何是向上事驀撫龕云鷂子過新羅。

　　入塔狐峰嶺上一輪秋影倒東灣截眾流七十九年收不得化條白練濟南州顧左右云眾中還見吾師大人相麼禮拜起云塔藏動也遂下龕。

　　瑩觀引請師封龕諸行無常是生滅法生滅滅已寂滅為樂世尊只解淨地打繡毬何能荊棘翻筋斗若是我西來引請師逍遙死生優游人世十字路頭縛草菴逢人便與一甌茶夕陽景裏架長虹一任渡人渡馬雖未開田說大義亦乃驅水牯種田博飯穵得一塊畬秧得一籮芋何適而不樂所以事師以孝為樂課徒以慈為樂撫弟以義為樂接友以信為樂有時艸帽麻衣青鞋白襪背手流觀鳶飛魚躍揚眉瞬目語默笑傲穿衣喫飯屙屎放尿沽鹽買醋運水搬柴燒香掃地合掌搖頭頭頭有出身之樂何暇與俗人拭涕雖然秪見葫蘆棚上挂東瓜麥浪堆裏釣得蝦誰在畫樓沽酒店相邀來喫趙州茶實拙不是情識未乾分上有所難逃六十二年之卓卓應酬阿師自己一盞遂遞杯云還受用麼復云掩息如灰功幹畢大悲千眼莫能窺云封。

　　封龕一念普觀無量劫無去無來亦無住如是了知三世事超諸方便成十力到個底恰值冬至前後際斷添也添一絲毫不得減亦減一絲毫不得若要添減自由縱橫無礙須是我會師太今日涅槃堂上生死途中螺紋結角千層合尖去來也由伊逍遙也由伊悲愍也由伊華嚴海會也由伊玅法蓮花也由伊玅湛總持也由伊喝囉怚那也由伊般若波羅。

　　伊超佛越祖也由伊泥豬疥狗也由伊極樂國土也由伊直至滴水不沾寸絲不挂明如杲日寬若太虛千聖不攜萬機寢削一念萬年萬年一念總由伊何以不見華嚴偈云若人欲了知三世一切佛應觀法界性一切惟心造更有一事未曾造著實拙即墮拔舌也須道破風吹石臼遍哮吼泥捏金剛水裏走拋卻楊岐三腳驢翻身跨上子胡狗會師太遶膝兒孫悉在祖餞但西出陽關無故人牢記一偈趙氏連城璧由來天下傳送君還舊府明月滿前川遂遶龕一匝云封。

　　象舉師封龕和尚子莫妄想起心動念是妄想澄心息念是妄想成佛作祖是妄想往往將妄想滅妄想無有了期直饒掀翻海嶽踢倒須彌攪長河為酥酪變大地為黃金在天普蓋在地普擎於日燭晝於月照夜有時劫火變遷不存毫髮有時於一毫端現出娑婆彈一指便開毘盧樓閣拈莖草即為丈六金身植旃檀林於八識田中種鐵蒺藜於無明山上有如此神通如此玅用如龍得水如虎靠山玉轉珠迴誰能得彀所以道有一物上拄天下拄地明如日黑似漆常在動用中動用中收不得且道過在甚麼處過在動用中遂謦欬一聲復喚云理謙客來了快擎茶來豈不是生死岸頭業識邊事若果是出家血性漢子自是迅雷不及掩耳驀喝一喝以拄杖卓一卓云塗毒鼓撾無手人龍門那許死屍宿。

　　起龕文殊出不得女子定死了活不得罔明出得女子定活了死不得畢竟如何我有明珠在我者裏撥著動著放光動地遂振龕云無毛鷂子拍天飛鑽破虛空腦後皮復云起。

　　師徒同入塔顧左右云盡大地是一隻沙彌眼睛試問諸人向甚處與象公寶塔合尖若有道得者對眾商量如無山僧卻要錦上鋪花遂下師復云更有瑪瑙階前布赤紗者麼又下徒云龍生金鳳子沖破碧琉璃。

　　塵空維那封龕如來涅槃心祖師正法眼衲僧奇特事知識解脫門總是十字街頭破草鞋無端被汝拋在門角落裏多年狼籍不堪今日呈似本山檀樾諸山老凍膿孰敢正眼覷著眾中還有不甘者麼若有不妨起死回生如無填溝塞壑試聽一頌懶攜瓢笠餐風露一病通身爛似泥千手大悲扶不起假饒靈藥也難醫咦且待漆桶放光著。

　　起龕十方薄伽梵一路涅槃門未審路頭在什麼處送以拄杖劃一劃云鐵蛇橫古路復喝一喝云蝦蟆𨁝跳上天蚯蚓驀過東海。

　　火塵空塵空南北西東信腳踏翻遍界火紅以炬打圓相云艸木昆蟲八面玲瓏。

　　移靈骨就塔顧左右云諸仁者還識者顆蜣螂丸子麼是我空維那昔從糞掃堆頭失卻今從糞掃堆頭拾得拙上座忍俊不禁要與百雜碎了也使他無復得失遂以杖擊之云還受用麼復卓一下云用之則行。

　　火耕雪畝不思善不思惡到個底無棲泊透出紅罏金彈子簉破虛空腦後㲉。

　　奠典輿籍姪憶汝八齡來海福夜坐團圞輒戲先師膝前默默如愚師摩頂與棗栗啖曰吾老矣恐不能望此子成立汝當成禠拙乃良久勉旃此一空望也九齡十齡送塾師訓詁明句讀齒清章熟能辨字訛此二空望也十一齡時石橋輔樵水主雲興寺三十初度廬夢老人往賀老人偶問石橋念佛是誰汝傍答曰破狗缽老人深項之曰然此三空望也時人間屬予草書命汝立旁或牽紙或研墨飛舞間苟有力不到者其必曰敗矣吾不能辯至十四十五汝自能書已後每一出必駭能書長者此四空望也因小智慧不免性剛岸幘幼慣不可易及至終身受病之原豈非在斯乎嗚呼今年八月十六日年方二十所恨父母兄弟業債難還為悵及至終身速汝命亦非在斯乎直自去冬受具歸秉智慧刀執堅固箭示病週期霜面皚皚冤親杜絕菩薩曾親接引鬼神無處摸索只留一語臨終曰汝我茶毘場上再請相見此非謬言事事是吾二十年中同師血心撫汝空望成立今日參來成個果熟風殘公案然吾向汝從不肯搬果子話亦非家富兒嬌正所謂信道莫行三峽路果聞猿叫斷腸聲汝還聞麼其或未然驗在目前遂頓足以袖拭涕隨展兩手曰那復喝一喝鳴指二下云吽吽。

　　受業師洞虛老人封龕高聲重號師曰出世難未是難入世難始是難何緣舐犢來塵寰五十九年靡頃閒今日勞薪底所間且搥胸淚漫潸杜鵑啼血染山斑實拙不孝罪豈容誅聊具無縫一所說甚一念萬年任教安眠打鼾復云關。

　　設供花街柳市一慵僧狼籍鼻擁絕愛憎識得麻姑端的處(老人家居麻姑一號麻姑一小峰)三江六月踏層冰遂咳嗽一聲喚廣籍云師翁和尚歸也快展匙缽。

　　起龕驀召大眾云拙上座昨夜適夢老人絮絮叨叨授命平生顛末并身後數椿極緊要事今當人天眾前盡情揭露當陽曰老人姓詹氏家居麻姑山麓乳飲益藩裔苗年十一塵氛旰水流亡豐城哭蒼冥兄弟生離爺娘骨暴胸中松竹雲幙眼裏茅土血腥勞生三江白業海福嘆師早世奮志自立承先藏祖臨年卸眾授家委業嗣後一味謹慎忍辱十方檀那不棄癡愚至三月十八日亥時打破鎮州始得螺紋結角拈卻炙脂帽子卸卻鶻臭布衫展開驢腳申出佛手明日即向無影樹下為萬靈▆▆長夜燈衝遍五無間獄去也遺有平生顛末并身▆▆▆極緊要事未曾向汝道破後繼海福總務者▆▆▆▆一要僧行見人有禮二要晨夕鐘鼓分明▆▆▆時粥飯精潔四要勤編松竹園籬未晚巡照門戶▆▆▆▆▆燭更有不可說不可說阿僧祗劫已前▆▆▆▆▆案尤當▆▆▆▆▆。

　　▆▆▆▆▆▆▆▆▆▆▆▆▆▆▆山鬼伎倆終▆▆▆▆▆▆▆無垠汝當珍重拙忽夢驚汗背銘於心曰詩有之高山仰止景行行止雖不能至然心鄉往之又曰雲從龍風從虎聖▆▆▆萬物睹乃顧左右云眾中還睹麼良久云若▆▆▆▆▆高聲云起

　　入塔平生與世不相宜影水寒梅▆▆枝不是東風窮徹骨虛空捉得倒翻皮所以道▆▆▆未是貧今年貧始是貧去年貧猶有卓錐之▆▆▆貧錐也無召大眾云既是錐也無因甚無影塔幢尾插天良久云豈是西天無位次要留東土作規模。

　　附洞虛禪師塔銘

　　師諱心光字靈鑒號洞虛旴江詹氏子其大父為益府儀賓國初挈家避亂吾鄉死喪殆盡遂剃染於海福菴師既戚於天潢風度閒雅而天性樸真僧腦益高戒行清苦隨順世緣絕無罣礙海福菴當▆▆▆隘但儈雜作紛拏叫囂而菴復貧分衛周旋師▆▆恬如也數十年僧俗不異師而師亦不立異於僧俗也辛丑年三月十八日預言時至趺坐示寂壬寅年正月廿五日塔於慶雲菴之西偏燉故與師往來而牧亭大師者於師為剃度師今浮屠合尖皆其力也并令予銘之銘曰。

莫提起徒亂人重拈出禮白雲

　　時
　皇清康熙六十一年歲次壬寅春王正月壬午士擇選文林郎劍邑法弟李燉拜撰

磬山牧亭樸夫禪師語錄卷之六終


