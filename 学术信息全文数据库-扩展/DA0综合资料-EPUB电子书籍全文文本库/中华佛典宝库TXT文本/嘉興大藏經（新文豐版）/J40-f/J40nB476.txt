嘉興大藏經（新文豐版）第 40 冊 No. B476 別牧純禪師語錄


　　序

　　<<PIC>J40p0057_01.gif</PIC>

　　<<PIC>J40p0057_02.gif</PIC>

　　<<PIC>J40p0057_03.gif</PIC>

別牧純禪師語錄

　　門人福月等編

　　住全州南源洪聖寺

　　康熙己巳年師在三吾曹山受全州眾紳衿及同門兩序諸山耆宿等請於十月望日入院。

　　據室拈拄杖曰先師於此打鳳羅龍烹佛炰祖直得浪湧三湘雷轟百粵今日不肖到來合作麼生卓拄杖曰大地火發也喝一喝。

　　當日唐山主法弟行檀率姪唐輔唐瑋唐璇世機與眾檀護及本山法屬等請上堂師拈疏曰此是曹溪逆流來底先老人一十五坐道場闡揚不盡今被現前諸護法筆端點出諸仁直下薦得便可龍驤雲起虎嘯風生設或未然試聽饒舌宣疏罷指座曰者座七金山子壁立當陽多少人攀攬不及山僧今日略顯神通為諸仁透頂透底去也遂陞拈香曰摘破香囊薰大國掣開天竅吼真風專祝
佛心天子萬壽無疆次拈香曰此香植眾德本現隨類身奉為本省當道文武尊官縉紳士庶檀越山主列剎耆宿兩序大眾速悟本真同明般若復於懷中出香曰此香廿載追隨含冤未報一生受屈飲恨難伸今日對眾拈出爇向爐中端為供養
傳洞上正宗三十一世開南源理山第一代
逕庭宗老和尚以酬法乳白椎竟迺拈拄杖曰祖翁田地四至分明樹子中心千秋榮茂雖然須是真正血脈始可受用穩密若是豹膽熊心終難相續所以先師於此拶開錦繡乾坤放出斬新日月山僧雖欲通津把斷寶劍光寒其奈今日子承父業事在當行且道轉位回機承先啟後一句作麼生道卓拄杖曰鈯斧劈開天地秀靈苗花發未萌枝結椎下座。

　　當晚小參若論此事向山僧未出曹山已前薦得略較些子若待山僧拈個死貓頭與你橫吞豎咬早是萬里崖州所以青原一見曹溪便道階級不落藥山再到石頭始知一物無為雲巖於良久處而豁示全機洞山於睹影時而深明的旨以至我龍華瑞祖出四十餘員知識個個門風壁立惟有石澗老祖崛起百丈雄峰跌落九嶷山勢玲瓏峭拔轉見孤危故我先師不顧危亡嘗以百問質之師翁翁深器之所以室中用險崖機煆煉衲子山僧二十年前曾遭毒手今日被業風吹到者裏只要覓個勇敢漢為山僧出氣有麼有麼良久曰縵天網子百千重。

　　曹山受南源請小參寶印未彰文彩已露鋒鋩不犯至化無為近時短販一味說心說性明眼檢寶冷灰終無豆爆山野一向退埽閑雲投老嵒壑何意高賢降心孤陋既無遜避之門只得勉力相承以了先師未了公案且先師有甚公案未了聻故園田地雖平坦慚愧兒孫未易耕。

　　開爐上堂問青獅久冷白壁垂秋昨日雙峰𨁝跳今朝天柱回翔未審是何宗旨師曰缺鼻金針穿玉線鴛鴦繡出五更啼曰一枝無孔笛吹起少林春師曰銕酸餡子莫囫圇吞好曰秖如開爐結制又作麼生師便打曰恁麼則浯溪浪湧灕江月照徹孤松獨秀寒師曰休念篇章問選佛場開龍驤虎驟四眾駢闐施何法要師云霹靂過頭猶瞌睡曰一眾咸驚師曰惜取眉毛曰洞簾高捲寶鏡重輝去也師曰讚歎即得乃曰青獅久冷白壁垂秋驀地雙峰𨁝跳直得天柱回翔橫身拶入底裏許暗穿玉線放情平地底鴛鴦繡出金針無孔笛子兩頭吹豈是五音六律若或囫圇吞個銕酸餡子霹靂過頭猶作瞌睡更來選佛場裏念篇章寶鏡臺前施鑑覺有甚麼語話分然則洞簾初捲爐鞴弘開作麼生是條令斬新一句卓拄杖曰照顧眉毛。

　　臘八上堂豎拂子曰夜半正明天曉不露者裏直下承當一任丹霄獨步昨夜正覺山前悟底恰是妄想執著且道智慧德相在甚麼處良久云勘破了也。

　　元旦上堂拈拄杖曰新年華新氣象頭戴寶華冠手執吉獠棒趁雲嵒獅子跨嘉州大象拍手高歌慶有年誕生王子喜難量山中佛法苦無多雪裏烏雞啼柳上卓拄杖一下問祖師西來不立文字千七百葛藤因何而有師曰莫𡱰沸如何是誕生王子師曰花冠映奪天光赤如何是朝生王子師曰儘力推爺向裏頭如何是末生王子師曰十載辛勤擁敝裘如何是化生王子師曰玉關風動月華明如何是內生王子師曰黃閣簾垂不露顏曰五位王子蒙師指新年佛法是如何師打曰拄杖開封大吉利市。

　　解冬上堂今朝正月十五拄杖無端起舞打開金鎖玄關放出南泉水牯一任谿東谿西莫犯國王水土直饒隨分納些些卓拄杖曰拄杖子猶未敢相許。

　　浴佛小參問世尊纔生便乃指顧稱尊古人尚喚他作傳語人是不師曰鬌髻童兒早白頭曰秖如雲門一棒是報恩是雪屈師曰玉笛橫吹天地曉曰與麼則棒下無生忍臨機不見師師打曰者傳言送語漢乃曰鬌髻童兒早白頭玉笛橫吹天地曉指顧稱尊顯妙機傳言送語入荒草撞著雲門報不平當頭一棒實難討且道是報恩耶雪屈耶卓拄杖曰喫李慣向赤邊咬。

　　天中節小參今朝五月五不打薅耘鼓瑞草長闌干金鍬不動土忽然走出個岑大蟲以拄杖攛向眾前作怖勢云切莫認作沙老虎乃驟步歸方丈。

　　開爐小參拈拄杖曰今朝十月十五處處霜花遍普好看露地白牛變作南山猛虎吞卻三世如來有甚眾生可度遂擲拄杖下座。

　　臘八上堂祖意纔出師拈拄杖作釣勢曰垂絲千尺意在深潭離鉤三寸子何不道曰賴遇某甲不似夾山便抽身歸眾師曰已被柳條穿卻乃豎拄杖曰秖者個撐天拄地耀古騰今雪山六載摸索不著少林九年覷他不破山僧今日拈來障回曹源萬派鼓起洞水逆流多少人向者裏覓他起處不得小子識之硬卻脊梁轉為流通勿令斷絕聽吾偈曰曹溪一滴洞澤之源超越兼到不落正偏臨機殺活迥絕廉纖全提正令魔佛齊蠲寶鏡輝空光愈遠南源正脈永流傳。

　　佛開光伯昌蔣居士祈嗣請上堂問權挂垢衣云是佛卻披珍御復名誰師曰一切人瞻仰有分曰即今毫光閃爍又作麼生師曰且喜珠迴玉轉曰恁麼則因齋慶讚去也師曰晝三夜三好著力乃曰迢然玉樹鶴不棲巢寶劍橫揮寧容湊泊直使苔生古殿祖佛平沉放一線道便見瓶抽玉印花發長春且道摩耶夫人生下五百太子畢竟那個合作主中之主豎拂子曰容顏甚奇妙光明照十方復舉裴相國一日托一尊佛請黃蘗安名蘗召云裴休休應諾蘗曰與汝安名竟師曰黃蘗雖是作家怎奈錯過者多今日蔣護法鏤此旃檀瑞像請山僧陞座只要出他古人一頭地遂高聲曰居士士舉首師曰檀越已後踏毘盧頂上行復揮拂子下座。

　　師誕日上堂問兩輪日月懸天燭大地山河拱玉盤拈來慶祝南山壽未審吾師意若何師曰放鶴出銀籠不知天地曉曰與麼則鵬飛程九萬桃熟歲三千師曰舌上覆金錢問昔韓公問大顛春秋多少顛舉數珠公不會顛曰晝夜一百八此意如何師曰今朝熱似昨日熱曰秪如擯首座又作麼生師曰你也須具慚媿始得曰與麼則杖頭別有金剛眼指出須彌作壽山師曰吐得黃金堪作甚問慶祝南山即不問君臣五位請師宣師曰我不解打瓦卜曰如何是君師曰九重深處不知尊如何是臣師曰鵠立甚分明如何是臣奉君師曰直扣堯階卻借勳如何是君視臣師曰密室常懸鉅鹿心如何是君臣道合師曰明月蘆花仔細看乃曰那畔一著露柱懷胎今世門頭燈籠發笑驀拈拄杖曰昨夜山僧拄杖子向望佛峰頂打個噴嚏驚起湘山無量壽佛放一十二道寶光射到南源寺裏復於光中而屈指曰甲乙丙丁丁丙乙甲欲窮壽量了不可得大眾見麼者裏見得說甚不萌枝上桃熟三千無影林中鵬程九萬一任橫吹玉管韻出青霄轉南山作北極也得協正偏合君臣也得所以道今日熱似昨日熱其或不然直饒吐得黃金也是三家村裏打瓦卜漢擲拄杖下座。

　　先老人十周忌上堂師良久曰雲巖秖者是睹水妙逢渠體向朕兆未分際寶劍橫抽用在功勳不犯時金針密刺於此見得始知我先老人於甲子秋踊身入雷奮迅底作略至今尚在只是盡大地人不敢正眼覷著茲值十周忌辰山僧不免全機露布喝一喝復舉漸源一日持鍬上石霜法堂從東過西從西過東霜曰作麼曰覓先師靈骨霜曰洪波浩渺白浪滔天覓甚靈骨曰正好著力霜曰我者裏針劄不入著甚麼力源便出師云二大老儘力激揚要且覓先師靈骨不著南源今日或有人持鍬覓先師靈骨直向道先師肉猶暖在你作恁麼去就便與連棒打出不惟頓使枯木龍吟抑免後人向髑髏裏瞠眼。

　　臘八圓戒上堂問波羅提木叉曲為中下如何是向上全提師便打曰三教家風還有優劣也無師曰你即今問那一教曰如何是牟尼家風師云破草鞋無耳如何是仲尼家風師曰錦上繡金龍如何是希尼家風師曰萬壑清風一溪明月乃曰識得則事同一家不識則理有千差揀點將來總是捏目生花優波離尊者常在諸人鼻孔裏放光動地你等還信得及麼如未信且把缽袋子高高閣在眉稜尖上急著眼覷忽然覷亦不見打失缽袋子拄杖不在苕帚柄聊與三十。

　　元旦上堂問元正啟祚萬物咸新如何是新年頭佛法師曰紅日光天德曰萬邦咸稽首齊賀聖明君師曰萬人家外鳥啼春問金鑾贍天斗玉笏奏瑤階如何是丕贊皇圖句師曰一朵優曇呈瑞彩滿天花雨落繽紛曰秪如雙角峰高鶴翀霄漢湘江水急魚透龍門正恁麼時還有賓主也無師曰臣在門裏王不出門曰恁麼則漁樵歌滿路野老賀豐年師曰放子三十棒乃曰天高地厚日月維新燈籠發笑露柱揚聲仰祝
當今皇帝萬國來賓驀豎拄杖曰且道木上座還有新舊也無擲下曰黃河三千年一度清。

　　師誕日上堂問萬象之中能作主春秋不涉事如何師卓拄杖三下曰恁麼則不逐四時凋也師又卓一下曰秖如未離兜率已降皇宮未出母胎度人已畢和尚今日陞堂又作麼生師曰八十翁翁入場屋真誠不是小兒戲僧擬議師打曰者掠虛漢問先天地而不老後天地而不少較師壽量若何師曰昨日薰風涼殿角今朝紅日上雙峰曰與麼則雙峰崢百粵一滴湧三湘師曰狗子尾巴書卍字乃曰蘇州有常州有萬象之中師子吼從來不逐四時凋萬里青天棒不饒昨宵拄杖生光怪要打雪山個褦襶未離兜率降王宮笑殺明州憨布袋且道薰風南來明甚麼邊事卓拄杖曰狗子尾巴書卍字。

　　普同塔合尖謝唐山主昌翁護法及闔府眾文學緇素等上堂問法不孤起仗境方生如何是目前無法意在目前師曰有眼無耳朵六月火邊坐曰秪如今日陞座畢竟得何利益師曰天不能蓋地不能載問乘駿駟掃妖氛抽寶劍斬癡頑秪如海晏河清又作麼生師曰浮圖今日合尖曰恁麼則永劫清涼總賴和尚也師曰三十棒留待別時曰曹溪白浪滔天地獨秀清風貫古今師曰無鏃箭穿紅日影休將脂粉媚秋波曰和尚是何心行師曰闍黎也不得艸艸乃豎拂子曰者所無縫塔在威音已前早是圓落落地只為諸人工力不到所以荊蓁荒穢不能發現幸有大力檀越不惜隻手親為諸人從地湧出可謂欄楯五千寶鈴萬億煙霞絢綵日月流輝山僧到者裏只得慶讚有分遂揮拂曰此日浮圖成七級他時福壽永千秋復舉昔有二菴主一日下菴主問上菴主曰者幾日在菴作甚麼曰造一座無縫塔曰我亦要造一個借塔樣看曰何不早說適被人借去也師曰者沒擔當漢可惜放過若是南源待道借塔樣看便叉手近前而立擬議不來拳到便行豈不俊快。

　　山主唐文學昆仲為先太君入殮請陞座拈拂子左揮曰儒中聖賢請過者邊右揮曰玄流仙客請過者邊中間橫案曰黃面瞿曇一齊按下還有向者裏轉得身吐得氣的麼問老善人謝世畢竟生何國土師曰日輪正卓午曰與未生時是同是別師打曰你道是同是別曰與麼則剎剎塵塵皆淨土也師曰噇酒糟漢乃豎拂子曰秖者一物豎窮三際橫亙十方散乾蓋以無遺入微塵而罔措所以天得之以清地得之以寧君臣父子得之各發其真老善人得之淳懿貞潔半世孀居茲值撒手之際特召山僧舉揚末後一段光明殊不知山僧是個杜拗子語言文字總沒交涉只好向第二門頭與諸公通個消息遂以拂子擊几曰囉哩哩囉哩剎剎塵塵知幾幾光前裕後謾商量物物頭頭自家底既是自家底又商量個甚麼同到棺前據款結案。

　　封棺昨日蓮池雨今朝日鼓昇六十餘年事分明燄裏冰權且為蓋覆一任廕兒孫。

　　退院上堂山僧自來清湘一味種田博飯不敢將禪道佛法教壞人家男女且喜逗到今朝唱個歸山曲子乃扣杖而歌曰千年田八百主幾番耕遍經風雨而今犁耙已全拋剩得溈山個水牯短笛橫吹歸去來高歌一曲忘今古適有僧出師以杖挃退曰前村煙雨裏別日再商量擲拄杖下座便行。

　　三吾曹山集聖寺

　　師於康熙甲子春住院至甲戌冬十月十五日開爐上堂拈香祝
聖畢次拈香曰此香拈出則分文不值蓋覆則遞相辜負供養開山第一代受業弘覺先師髑髏打得丁當嚮莫怪兒孫意氣豪復拈香曰此香冰稜上度來火燄裏拾得次第二回拈出端奉
傳洞上正宗三十一世逕庭宗先老和尚不圖明冤雪屈秖貴徹始徹終遂趺坐白椎竟問師唱誰家曲宗風嗣阿誰師曰木人夜半繡花冠石女天明打破鏡僧乃進前三步作女人拜師曰我不可承嗣先南源不得問爐鞴弘開即不問如何是子承父業師曰鐵牛生玉象曰未審有何祥瑞師曰石馬產金猊曰與麼則天子峰前龜鳳舞鴈王岐下普門開師打曰切忌妄流通問釣擲清湘即不問網羅曹嶽事如何師曰離鉤三寸何不道僧禮拜師曰山僧今日失利乃曰釣擲清湘網羅曹嶽浯溪渡口截斷要津直得鐵牛生玉象石馬產金猊此猶是我弘覺先師二十餘年燒折腳鐺煮廬陵米接待往來的閑家具不肖今日就爐打鐵秪要撥轉天下衲僧碧落青霄的▆計有麼有麼卓拄杖曰後五日看。

　　當晚小參圓通不開生藥鋪單單只賣死貓頭山僧即不然曹山開個生藥鋪單單不賣死貓頭且道圓通是曹山是定當得出許你具參學眼如定當不出拄杖子九十日後算飯錢打折驢腰去在。

　　起七小參舉雲門餬餅話畢乃曰三六九一五七餬餅饅頭仔細疑金沙灘頭馬郎婦一雙紅杏換消梨喝一喝。

　　上堂恁麼也不得不恁麼也不得手指空時天地轉恁麼也得不恁麼也得回途石馬出紗籠到箇裏始知誕生王有父不墮功功金輪寶華冠寧容借借蘆花了無異色月船不犯西東正恁麼時如何是密移一步待天子峰向你點頭好來喫曹山痛棒。

　　遂如上人為父祝壽請上堂瀑布流青山走一片白雲不露醜昨宵王母暗拋梭驀地翻身過北斗等閒桃熟歲三千覿面相逢張果叟報諸人還知不踏著葫蘆顛倒顛翻然一笑無何有問未生已前是甚麼師曰打破鏡來與汝相見曰早已相見了也師曰觀音峰那邊為甚不見僧乃彈指一下歸眾師曰浣盆浣盆。

　　雪霽小參雪覆嵛峰雲開衡嶽無位真人凍得七花八裂驚起曹山顛酒漢𨁝跳上非非想天忽地轟個晴空霹靂直得死蛇驚出艸枯骨作龍吟你等還覺眼瞬耳熱也未遂拈拄杖下座。

　　洪明山主請上堂拶碎功勳全超一色雙鎖金針紅爐片雪名不得狀不得藏鋒出就當頭截維摩老子解翻身缽盂走過香積國倒一說對一說明暗雙雙的時節秪如名不得狀不得又作麼生少間洪明居士為汝辨別問如何是賓主相見句師曰山僧自來浯溪未曾遇著一人如何是賓中主師曰同行無伴侶如何是主中賓師曰枯木卻逢春如何是賓中賓師曰瞎子遇盲人如何是主中主師曰從來不出戶曰賓主蒙師指慶讚作麼生師曰少頃僧堂裏與你一頓曰謝師荅話師打曰情知你要先喫。

　　臘八小參豎拂子曰正覺山前做艸賊底喚者個作智慧德相你諸人喚作甚麼直饒向者裏見得分明說得透脫正好朝打三千暮打八百何故不見道只許老胡知不許老胡會。

　　解冬上堂拈拄杖曰三世諸佛口挂壁上卓一下曰黧奴白牯放光動地劃一劃曰截斷許多葛藤放你轉身吐氣一任腰包頂笠緊帩艸鞋竿木隨身逢場作戲只是前面撞著石敢當問你如何是本來面目你作麼生抵對若抵對不得切莫道我從曹山來復舉弁山瑞祖解制因僧問金鉤玉線將收挽鯨鯢忽現時如何祖曰虛空撒下縵天網縱有飛鰲怎出頭曰拏雲攫霧去也祖曰霹靂一聲魄膽碎曰三級浪高魚化龍漁翁空戽夜塘水祖曰已被柳條穿卻泰春沄云寧可倒嶽傾湫斷不把赤稍鯉魚濡沫在虀甕裏先弁山真個口苦心甜拈拄杖劃一劃曰於今浪靜雲開山僧未要作者般行戶秖如絲綸池上還獲得有幾點鳳毛擲拄杖曰千師曰弁山固是口苦心甜泰春亦乃口甜心苦曹山為你㓟腹剜心還知落處麼拽拄杖下座旋風打散。

　　圓藏經啟萬佛懺蔣陽生茂生居士報親請上堂豎拂子曰輝天鑑地括古囊今範圍四生梯航三有總不出山僧拂子頭上於此薦得無恩不報無罪不懺其或未然豎起金剛鐵脊骨萬人叢裡好加參揮拂下座。

　　啟萬佛期開先曾居士為母設齋請上堂問問似雲興荅如瓶瀉猶是鼓粥飯氣未審絕韻之音如何舉唱師曰饑來喫飯渴時飲水曰庭前古柏棲丹鳳屋後蒼松隱臥龍如何是曹山境師曰一溪流水冷萬壑竹松青曰頭戴華冠人不識耳垂卓朔少知音如何是境中人師曰從來不合伴曰浯溪逆浪裏復睹洞簾開師曰你且信取一半乃曰雲封四野凍鎖千谿文殊堂裏萬菩薩鎮日擁毳圍爐驀地被人覷見將缽裏飯桶裏水傾在面前天寒日短兩人一碗你等若也沾他點滴管取一飽忘百饑然雖如此米裏有沙莫言不道。

　　上堂師據坐驀拈拂子向虛空點𠁼便擲良久旅門出眾展拜師豎拂子門收具拂袖歸眾師放下拂子曰汝因甚不白椎門曰將謂和尚忘卻師曰我聽不清你再說看門卻結椎云諦觀法王法法王法如是師便下座送至方丈師曰今日好一場曲調只是不著便門曰且喜天下人不奈老漢何師曰來日不得普請。

　　分座秉拂

　　康熙辛酉秋老和尚赴廣西命師代主南源席秉拂問子承父業即不問如何是出格為人句師曰翻身獅子大家看曰龍生金鳳子翀破碧琉璃師曰有棒不打你者驢漢問紹隆師位萬指欽依五位正偏願垂指示師曰洞山過去久矣如何是正中偏師曰清湘潭底火燒天如何是偏中正師曰白面峰頭霜月靜如何是正中來師曰倒跨泥牛上五臺如何是兼中至師曰雪刃籠身無所畏如何是兼中到師曰鶴翀霄漢乾坤老曰正偏五位蒙師指紹隆師位是如何師曰石女夜拋梭織錦於西舍乃曰從來把住信難通爭肯輕為擅露鋒今日無端開線道卻令鐵馬吼金風驀卓拄杖曰如今翡翠簾開絲綸妙轉明月堂前鸞啼玉樹太陽門下鳳舞丹霄作麼生說個轉位投機句子秪奉一人天地貴從教諸道自分權。

　　中秋示眾心月孤圓光吞萬象南源拄杖子化為龍攪翻乾坤去也且道光境在甚麼處者裏若不翻轉面皮爭得與古人相見。

　　結冬小參拈拄杖曰收回大地春風打個丁香結子四方八面迥絕孤危向者裏挨過荊棘林伐卻旃檀樹始信臘月蓮花不爾欺也卓拄杖一下問紅爐迸出鐵蒺藜舌劍唇槍難下口不犯鋒鋩請師速道師曰老僧打退鼓曰定乾坤劍沒人情擒虎兕機忘聖解且道是甚麼人作略師曰莫是上座麼僧擬對師便打。

　　起七小參須彌山高突兀虛空裏釘鐵橛截斷天下衲僧腳跟拶透歷代祖師命脈鞭起海底泥牛耕破碧潭皎月別別打刀須是邠州鐵。

　　策發新戒還丹一粒點鐵成金至理一言轉凡成聖遂豎如意曰者裏薦得何必威儀三千細行八萬直下掀翻優波離窠臼穿過盧舍那腦蓋方知高沙彌終日晏坐長安大好一場曲調如或不然饒你走到赫赫天光獅子座上古佛與你授記過來也只是個三家村裏撮馬糞漢有甚麼限擲如意。

　　臘八小參問明星未睹時如何師曰照破髑髏曰睹後如何師曰黑漫漫地曰正睹時如何師曰瞎曰千年無影樹今時沒底靴師便打乃曰明星未睹髑髏破睹後依舊黑漫漫正睹時眼睛不離眉下耳朵只在面傍山僧不解掠虛與你道個瞎正是千年無影樹今時沒底靴若更說迷說悟分妄分真大似渴鹿逐陽燄南源拄杖子未到你在。

　　示眾若論此事本來現成毫沒造作所以四十九年未曾說著一字末後拈花早已為蛇添足何況三乘十二分千七百絡索與他有甚麼交涉雖然如是你等莫見恁麼說便作無事會直須單提一句無義味話如大火聚相似觸不得背不得眨眼即燎卻眉毛果能如是管教克期取證不然只知事逐眼前過不覺老從頭上來。

　　除夕示眾舉牛過窗櫺話問眾曰頭角四蹄俱過為甚尾巴過不得祖意出曰爆竹聲中金鳳舞師曰牛頭語牛尾語意曰一拶粉碎師曰皮毛在什麼處曰陽燄烹新綠春光炙嫩紅師曰放子三十棒又問旅門曰你作麼生門曰燈燭煇煌師曰牛頭語牛尾語曰和尚幸是大人師曰須還我皮毛始得曰直得天下人摸索不著師曰也好與三十棒曰和尚是何心行師不顧乃曰適纔山僧恁麼問諸人恁麼答正是向洪波浪裏採取鎮海明珠且道明珠即今在甚麼處驀卓拄杖曰菩薩龍王行雨潤遮身向上數重雲旅門行腳回茶話師問三登九上煙水百城不過要明向上一著秪如向上一著作麼明門曰到江吳地盡隔岸越山多師曰到即不問如何是隔曰請和尚喫茶師乃笑顧眾曰此子昔年隨侍山僧將謂諸方佛法別有奇特今日歸來依舊眉生睫上諸人還信得及麼若信得及不動步而遊遍剎海不然歷盡天涯總是癡狂外邊走是事且置秪如明月堂前子轉身而就父為甚父全不顧白雲籠嶽頂渾不露崔嵬。

　　除夕晚參舉太平法演禪師示眾曰太平不會禪一向外邊走臘月三十日贏得一張口太平雖是本色為人爭奈舌頭拖地山僧別有道處南源卻會禪一向但高眠臘月三十日閻王算飯錢且道與古人相去多少。

　　解七師卓拄杖曰進堂今一七大事都了畢石女夜生兒正好通消息旅門出師曰昨日有一問在闍黎處還記得麼門曰將謂和尚忘卻師曰即今道看曰老婆心得恁麼切師曰座上無老僧目前無闍黎子作麼生會門便喝師便打門約住曰今日起動和尚師便休祖意出師曰子作麼生意禮拜了卓然而立師曰參甚麼話頭曰沙彌主師曰如何是沙彌主曰虛空吞皓月師曰虛空粉碎又作麼生意便喝師打曰者沙彌猶挂唇齒在。

　　機緣

　　一日問自曇大師那裏來曰钁地來師曰無陰陽地作麼生钁曰正好著力師曰著甚麼力曇擬議師便掌。

　　到龍城華容寺岐應和尚問大師是洞宗那師曰和尚莫寱語岐曰山僧今日卻被大師折倒師曰立魚峰高多少岐曰者是龍城底如何是大師底師曰老老大大作者個語話。

　　旅門出關茶次師舉洞山掇退果桌話問洞山道常在動用中動用中收不得子作麼生會門喚沙彌曰與我過茶瓶來師曰首座道過在動用中因甚不得果子喫門曰洞山合喫某甲手中棒師曰情知你要果子喫門作嘔勢師曰你已後疑殺天下人去在。

　　甲戌臘八日召眾入室旅門纔作禮師便問啐啄同時即不問如何是正中偏門曰枯木龍吟午夜前如何是偏中正曰日裏霜花迷曉鏡如何是正中來曰倒騎鐵馬過天台如何是兼中至箭鋒相拄無迴避如何是兼中到曰大地撮來無剩少師乃拈起手卷曰向者裏更道看門又作嘔勢師授之曰要且殃累你。

　　祖意行腳回師問者數年到那些所在曰南岳天台湖北天然南京天界揚州天寧師伸手曰還我艸鞋錢來曰某到天寧被索此錢直得無言可對無理可伸師打曰瞞天寧即得意珍重下去次日復謂曰泗洲大聖為甚卻向揚州出現意曰問者不唧溜漢作麼師曰也不得艸艸意曰和尚也不得杜撰師曰你已後向老僧頭上屙去在。

　　晚參可紹出禮拜師問汝參甚麼話曰竹篦子師曰不觸不背畢竟喚作甚麼曰兩眼對兩眼師曰離卻兩眼向甚處相見曰今朝雨打階前溼師以竹篦劃一劃曰更向者裏道看可拂袖便行師曰掉棒打月己卯臘八眾入室禮拜次師舉僧伽黎謂可紹曰大庚嶺頭提不起為甚卻在山僧手裏紹曰蓋覆乾坤師曰石頭路滑人難到子因何得到者裏紹曰足下無私師曰座上無老僧目前無闍黎如何是覿體相承句紹曰難瞞大眾師遂付以信物。

　　到粵西邂逅雲外上座師曰既是雲外因甚卻在者裏曰今日小出大遇師曰作家雲擬對師笑曰休。

　　雲石問大師是何心行教人看話頭師曰你見個甚麼道理便與麼道曰適纔堂中喫茶咬得舌頭痛師曰別日來與你一頓曰恩大難酬師曰識甚好惡。

　　雪夜垂問朔風凜凜逼人寒且道天寒人寒雲石曰大家在者裏師曰恁麼則寒時寒殺熱時熱殺石便喝師曰三十年後無人處斫額望汝。

　　僧參師問那裏來曰溈山師曰溈山笑裏有刀是不曰和尚何得自傷己命師曰阿㖿阿㖿僧曰蒼天蒼天師乃大笑。

　　僧參師問那裏來曰南嶽師曰思大禪師曾向汝道甚麼僧茫然師曰汝不從南嶽來。

　　問誦經坐禪是一是二師曰千峰勢到嶽邊止萬派聲歸海上消。

　　二僧參師曰那裏來曰丹霞師曰木佛燒卻也未僧佇思師打曰丹霞火燒我者裏活埋一僧曰他不會和尚意師曰你又作麼生僧禮拜師曰院主眉毛在麼僧無對師亦打。

　　一僧送菩提葉師曰菩提本無樹葉從何處來曰和尚謾學人即得師曰保福道底。

　　問如何是家鄉消息師曰夜半木雞啼曉戶三更紅日照階庭。

　　問寒松凍鎖音韻在甚麼處師曰若將耳聽終難會眼裏聞來方始知僧不領師示以頌曰此事明明絕見聞寒松凍鎖露真音霜鐘昨夜傳消息誰是其人著眼聽。

　　居士問弟子欲出家得不師曰擬問即不得曰為甚麼不得師曰你是那裏人曰衡陽師曰待回雁峰點首即向汝道士罔措須臾又問弟子有疑未決師曰將疑來與汝決士佇思師笑歸方丈。

　　佛事

　　南源開鐘版舉椎曰法王號令佛祖箴規把住則河清海晏放行則電掣雷奔適蒙老人垂命把柄在純上座手裏且道放行是把住是驀擊鐘板曰縱橫全在我收放更由誰。

　　曹山懸鐘新出紅爐千靈共仰高陞寶殿萬聖同欽而況圓音落落妙體如如忽有人向楗椎下打著本命元辰落處也不辜負今日檀信脂膏即今正合當行作麼生是大用全提一句遂擊鐘曰匉訇直下當頭截萬派千江水逆流。

　　曹山前殿上梁師以拄杖向上指曰一莖艸上現瓊樓玉殿不是神通妙用亦非法爾如然且道憑何節目得恁麼撐天拄地者裏委悉得始知一梁一柱一瓦一磚無非先業師願力之所成就純上座不過圓成未了舊案且鼎新輪奐一句作麼生道遂昇梁曰無影林中撐玉柱從教劫石紀春秋。

　　戊辰冬嶷山握師翁訃至設供人從衡嶽來接得嵛峰信報道師翁老和尚於十月廿四日入師子奮迅三昧去也佛日潛暉祖燈匿耀乃豎拂子曰看看老和尚卻向純上座拂子頭上出現大眾還見麼若見可謂五色祥麟步大千竺土仙心密相付其或不然潭潭禁殿無人侍忍俊韓盧空上階。

　　埽上方握師翁塔拈香曰蓋覆將來未免遞相鈍置不如當陽拈出供養我洞上三十世開嶷山上方兩祖庭先師翁老和尚從教石傘高撐一任遮天蓋地不肖純親從南源而得師翁所遺折腳鐺子隨處住山甲子入浯溪己巳上雙角皆祖力也今以瓣香杯茗向師翁窣堵波前盡情陳白且道師翁還肯鑑照也無拈拂子向空點一點曰秖憑一本無根樹放出湘源萬派春。

　　聞先和尚訃到南源龕前上供拈香曰此乃針劄不入斧劈不開自三月拜別座前擬向千人萬人把不住處相續主中之主豈知老人而遽全機獨脫雲▆古殿月鎖松岑正恁麼時作麼生兩得相見以坐具打○相曰寶鏡光寒湘水遠金風體露桂林秋。

　　先和尚三周燒香幾回受屈冰腸斷特地思量特地驚當時錯怪茅長短今日原來地不平不肖㓟肝瀝膽奉重遺謨不意老人於甲子九月七日覆卻無▆鐵船獨步東山水上致合古鏡無輝千光失照茲▆三周聊焚海岸且道先師還納受也無玉堂夜靜▆尊貴想到清湘月更明。

　　住南源日先和尚塔前設供千峰齊突兀灕水吼雷霆枝派暗流注靈苗匝地春洞源血脈自古自今喚作報德酬恩管教入地獄如箭。

　　雲天雲程埽先老人塔請師拈香云金花開玉樹瑞艸長靈根親稟金剛地難酬至訓恩正與麼時作麼生與先和尚相見乃顧二上座曰莫戀舊窠窟何處不逢渠。

　　為業師造塔合尖黃金世界白銀碧落端居拱密須是其人合縫磨稜還他妙手不肖酌水然香豈但酬恩報德乃以拄杖指塔頂曰層落落影團團千古萬古與人看。

　　業師靈骨歸曹山設供龍歸大海就位忘功鳳返丹山回途得妙驀顧左右曰還識先師面目麼南山竹北地水一任花簇簇錦簇簇牛產麒麟雞生鸑鷟。

　　獅峰諍和尚訃至設供師拈香云獅巖峭拔勢凌空獨步全超不借中驀地翻身天地窄石人衫破沒人縫喝一喝便燒。

　　為御文璽兄厝骼秖者物非他物分明一具黃金骨同根莫怪急相煎翻身踏碎琉璃國而今照盡月潭空正是歸根得旨底時節咄咄咄。

　　聚賢菴覺悟起龕乍雨乍晴春三月和風拂拂為君決生緣湖楚路頭窮住持全粵人人悅律行精嚴誰不知冰清玉潔人中月今朝撩起行便行恰是清明好時節喝一喝。

　　毘盧菴正權起龕以拄杖擊龕曰還知者上座數十年行履處麼始則輔弼先老人開爐鞴煆煉聖凡繼則翼贊南源輸丹衷共打車牛不意今日向無影林中唱還鄉曲子去也且道如何是他轉身一句又擊龕一下云出門不踏來時路玉鳳穿開碧落天。

　　含明起龕光含萬象明明炭裏藏身體露金風莫守寒巖異艸密移一步看飛龍那畔今時渾不照。

　　靈源起龕觸目不會道運足焉知路以杖指曰直入千峰萬峰去。

　　心融封龕師拈封條云有佛處不得住無佛處急走過三千里外摘楊花曹山為你重說破不萌枝上玉花開炭裏藏身光閃爍便封。

　　至福起龕掣開金鎖劈碎牢關玉轉珠回隨緣自在直踏毘盧頂上行夜深紅日凌虛碧。

　　埽先慈行仁比丘尼塔粉骨碎身未足酬一句了然超百億且道是那一句者裏緇素得出方知我母戒凜冰霜不露末山之頂純上座汲水供薪總成旱地蓮花如或未委遂炷香曰泥牛吼落三更月石女天明淚濕衣。

　　長齡尼封龕放下閨閣物懸崖便撒手渾不挂機絲全身藏北斗。

　　頌古

　　世尊初生。

　　當陽拋出鐵蒺藜電走雷奔天地黑跛腳阿師正令行雲收雨散空狼籍。

　　南泉斬貓。

　　寶劍橫揮佛魔齊殄換骨抽筋風飆電捲縱是克家兒也被血腥染。

　　靈雲見桃花。

　　眼裏瞳人踢繡毬從教何處不風流三郎撥轉桃花浪更下深潭月一鉤。

　　趙州狗子佛性。

　　吹毛在握夜光走盤鴆蜜並施有無俱掀變化蒼龍兮不容宿于死水閃爍白雲兮豈肯戀于窮山看看看直須坐斷雨頭關。

　　大明寶禪師上堂輪王寶藏如赤窮底人酒店腰帶如大富底事掉轉身來撞著沒面目漢要拳便拳要踢便踢又誰知我洞上宗風別有踞虎頭收虎尾的宗旨會麼玉犬徹夜行不知天上曉。

　　機輪轉處絕周遮電閃星馳羨作家白骼樹稍魚扇子碧波池上鳥翻車。

　　西京少室雪庭裕禪師問僧面壁石還有看見達磨影者麼僧曰今日幸遇和尚師曰拄杖子幸遇上座乞供養他一頓僧曰恩大難酬師擲拄杖曰脹殺懷州牛。

　　釣鰲須是釣鰲手透網還他透網鱗霆激雷轟風雨後滿船明月照通津。

　　雲居膺禪師參洞山山問甚處來曰踏山來山曰那個山堪住曰那個山不堪住山曰國內總被闍黎占去也曰不然山曰恁麼子得個入路曰若有路即與和尚隔山去也山曰子後千人萬人把不住在。

　　鸞鳳翱翔六合雲天旋地轉海山昏夜明簾外清風遠鶴出銀籠玉殿深。

　　雪峰嵒頭欽山同參德山欽山問天皇也恁麼道龍潭也恁麼道未審和尚作麼生道山曰汝試舉天皇龍潭底看欽擬議山便打欽山被打歸延壽堂曰是即是秖是打我太煞嵒頭曰你恁麼他後不得道見德山來。

　　劈面來時白浪掀棒頭落處見淵源神駒十影追難及獨許祥麟步大千。

　　高峰枕子。

　　天無路上地無門罔象重逢墜險坑回首不知天外曉珊瑚杲杲煥龍睛。

　　芙蓉楷禪師上堂拈拄杖曰者裏薦得猶是諸佛建立邊事直饒東涌西沒卷舒自在也未夢見七佛以前消息須知有一人不受教詔若識此人參學事畢。

　　蛻甲鯨鯢不滯灘翱翔六合倩誰看芙蓉江上秋風冷只許嚴陵把釣竿。

　　太原王山體禪師發明洞上宗旨曰既有尊貴底位須明尊貴底人須知尊貴底人不出尊貴之位方明尊貴不落階級。

　　禁殿苔封夜未央珠簾倒捲一天霜鐘沉鼓寂綸音靜月皎晴空下玉堂。

　　達磨見梁皇。

　　御爐香暖紫雲屯寶髻從教豌豆傾爛壞眉毛收不得至今紅臭染楓庭。

　　投子青禪師上堂洪波浩渺白浪滔天鎮海明珠在誰收掌卓拄杖曰百雜碎。

　　機輪轉處乾坤窄大用全彰電火遲拄杖揭開紅日眼離婁空墮一雙眉。

　　西京還源遇禪師因僧問如何是西來大意師曰風送泉聲來枕畔(天然沄云錯)月移花影到窗前(沄云錯)。

　　枕畔風生窗前月落花影泉聲都來是錯且道還源錯何似天然錯祥麟只有一隻角。

　　天童玨上堂劫前運步世外橫身妙契不以意到。

　　秋風秋雨上林稍葉落寒潭夜泣蛟回首不堪明白裏憑闌醉飲寫芭蕉。

　　石霜諸因僧問如何是頭師曰直須知有如何是尾師曰盡卻今時有頭無尾時如何師曰吐得黃金堪作甚麼有尾無頭時如何師曰猶有依倚在頭尾相稱時如何師曰渠不作個解會亦未許渠在。

　　口甜心苦論家私王庫從來豈有斯傍戶癡獃徒側耳累他空墮兩莖眉。

　　少室凝然改禪師辭眾偈曰壽年八十七出息復入息撒手威音外綿綿與密密。

　　凍齈臨死不甘休嘔出心肝挂樹頭轉向那邊惆悵望滄浪無限漲深秋。

　　雲門湛祖因僧問如何是超然不借借祖曰我聽不清你再說看曰學人不肯在祖曰此是借僧喝祖曰猶是借僧又喝祖曰百喝後作麼生僧拜曰推散大眾去也便歸眾祖曰三十棒且待別時。

　　暴虎憑河徒誇敏手寶鏡當臺難逃妍醜。

　　百丈澗和尚參瑞祖因聞梆聲有省祖曰道道師曰石女吹簫聲喇喇祖曰子轉身而就父為甚父全不顧師曰夜深雲掩岫木女睡鼾鼾。

　　夜深雲岫睡鼾鼾師子翻身星斗寒石女一聲無孔笛從教千古競頭看。

　　南源先和尚因僧問爐鞴弘開煆盡聖凡秖如沒身心人來和尚如何安置師曰不可錯怪山僧曰不到紅爐裏焉知火後毛師便打。

　　賞罰分明白棒饒通紅爐鞴不曾燒聖凡情盡無餘事火裏方知有鳳毛。

別牧純禪師語錄(終)

　　行實

　　康熙丁丑夏門人福困等請師說行實師再三不允困等益請曰伏望慈悲啟迪後昆師乃曰予楚之三浯人族姓李父字德吾母劉氏生於明崇禎戊寅五月二十日詰旦有老僧過廬而問曰君家昨生兒是否父曰是僧曰此是善中之寶宜名善寶父稽首謝之在襁褓不茹葷丱角時常隨母入菴聞經聲輒合掌跪聽且好跏趺里人多異之五歲父亡而多病母常禱于佛曰此兒成人即捨為僧及年十五一夕夢金甲神持杵追至險絕之處曰汝速歸依三寶方應諾即驚寤于是出塵之志決矣遂辭母母不許一日自忖泡幻不真無常迅速乃宵遁福緣菴禮弘覺師薙落時順治乙未歲也未幾侍師往嶷山秉沙彌戒山令隨眾作務自念大事未明豈可唐喪光陰即入方丈求指示山開示看本來面目話久之無所入一日忽聞貓叫有省山問父母未生前那個是你本來面目予便禮拜山曰意旨如何予推散大眾便出山顧眾曰你看者沙彌卻有些氣息山一日又問今日作何務曰作飯山曰如何是作飯底事曰供養大眾山休去明年聞嶒山講楞嚴經余趨座下問楞嚴妙旨即不問如何是大佛頂山便打余一喝山又打余約住棒曰莫錯打某甲山曰錯不錯且置還我清切句來予曰和尚也須珍重山曰汝曾見甚麼人來曰一向親近嶷山山曰怪得恁麼滑頭予噓一噓便出期畢聞逕和尚碧雲菴結冬往禮拜尚問汝聽楞嚴耶曰是尚曰如何是常住真心曰不變易者尚曰作麼生是不變易底余珍重而出尚曰大好不變易是歲順治己亥臘八圓具明年隨尚主席嶷山壬寅同創南源充堂司職入室時尚問堂中事作麼生曰後園驢喫艸尚曰你那裏得者消息來余曰不辭向和尚道恐墻壁有耳尚打曰記取者一棒予噓一聲便出尚一夕舉南泉斬貓話未了余近前曰和尚低聲尚曰趙州戴艸鞋明甚麼邊事予曰某終不作者野狐見解尚曰你又作麼生余一喝尚曰住住且莫艸艸要做洞上兒孫直須機紐含於樞口錦絲吐於梭腸始得不是一棒一喝一語一默便為了當予聞悚然復倍精彩至五鼓聞鐘聲忽汗下如雨從前所得當下冰釋黎明入方丈尚見笑而已明年命掌監院事示偈曰綱維四眾已多年荷擔楊岐邁古賢撐拄法門堅似鐵何須更問祖師禪急努力莫遲延異日兒孫遍大千自荷院事雖祁寒溽暑未嘗少憚一日念劬勞罔極莫可報答出家兒能引親回頭同出苦海庶可報之尋於寺左建松煙閣延母入山薙染圓具禮華嚴彌陀精勤熏修日夜匪懈者十年至康熙丁巳先師令侍者喚入方丈囑以偈曰法王正合鼻祖真宗超越兼到蕩盡功功劈明暗而勦空借借埽正偏而破除空空滅有見絕無蹤南源正脈永流通余以力不堪任懇辭再三尚曰勿多言爾異日南源主人也仍命典西堂至辛酉尚誕前三日榜示四眾命予代席甲子春退居曹山自謂刀耕火種以了餘生不意已已又有南源之請於是拆東補西六年甲戌復有曹山結制之請至今年登耳順欲卜嵒棲未遂素志茲因爾等堅請只得將從前敗闕漏逗一上福困等率眾禮謝而退。


