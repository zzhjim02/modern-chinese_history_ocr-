嘉興大藏經（新文豐版）第 26 冊 No. B185 浮石禪師語錄


　　浮石和尚語錄敘

　　昔張文定謂三代以下儒門澹泊收拾不住英靈漢子盡歸釋氏舉馬祖坦然丹霞輩以實之張無盡賞為名言然達磨西來不立文字形於紙墨何有吾宗諸方說禪浩浩徒以組章織句為工其去經生家掇拾餖飣詫為洙泗淵源者何殊燕乙也夫五宗之盛莫如臨濟自應菴華密菴傑諸老而降一條白棒直接人天大用大機實心實行舍密雲老漢外寥寥不少概見近則首服膺報恩浮老和尚蓋其天懷日朗道氣風疏早歲餐糲蘸鹽神枯形瘠發甘死禪席之願入定終日如寸香頃脫白未幾固已人法雙忘矣後從七女尸陀林有省旋於殿角薰風公案打失鼻孔得大休歇得大解脫覺從前陳爛葛藤看破都只尋常密老人猶未輕相印可復取靈苗根本二語俾作義理禪論直至表裏洞然手口無礙始有隨處開堂代余為眾之記莂其間啐啄同時鍼芥相取真不啻古人拽倒繩床輾車直過矣從此全提正令八坐道場用賞用罰劈面惡鉗魔來佛來驀頭生按海內有是父是子之目今全錄具在掀翻窠臼洞揭真源斫伐稠林都無死句詎承虛接響一流所能彷彿哉蓋如玅峰親見德雲莖艸能操殺活宜乎虞山老毘耶以善財南詢文殊採藥為斯編譬喻說法也夫曹谿之後分為二枝而臨濟獨盛臨濟之後分為二枝而楊岐尤盛可見委曲垂手不如直截提持者之於今為烈矣試讀師諸錄如百尺孤桐無枝可蔭如懸崖萬仞迥絕攀緣雖不離文字而依然不立文字之綱宗彼監寺受記於慈明廝兒受記於黃檗一則謂異曰兒孫遍天下一則謂吾宗到汝大興於世或者與師後先合轍乎築土應占分燈現瑞黃園五色金蓮之徵庉村浮來石佛之讖彰彰若彼豈偶然已哉予才讓髯蘇莫殫參寥之蘊悟慚無垢寧窺妙喜之藏因師法嗣拳石沃公之請謬弁數言於首他日名載傳燈偕垂不朽澹泊儒門藉以生色矣。

　　四明弟子史大成立菴父薰沐敬題

　　浮石禪師諸會語錄序

　　浮石禪師刻福城語錄竟請余為之序既而檇李松陵廣陵諸會語錄次第刻成復以全錄序為請余之序福城錄也舉善財南詢因緣謂師於妙峰頂上親見德雲了畢大事再舉文殊採藥因緣拈出師一片老婆心與四海禪宗點眼此中是草是藥能殺人能活人明眼人試一著眼如數家珍如觀掌果福城一會如是檇李松陵廣陵諸會語錄亦復如是即由此陞座說法坐盡此世界微塵剎數道場亦一一如是故知師雖坐福城不起於座而歷檇李松陵廣陵諸會師雖現說福城語錄不動舌本而遍說檇李松陵廣陵諸會語錄何處不是草何處不是藥何一味不能殺人不能活人東澗老人自笑舌頭短為此老作福城語錄序如是乃至作諸會語錄序亦復如是若於此處會得正不妨一莖草上定綱宗也老人說是言已有人笑曰文殊師利勸善財南行於妙峰山頂求見德雲善財至德峰經七日已迺見德雲比丘於別山。

　　康熙改元嘉平月朢國子司業兼掌祭酒事前戊辰二甲進士虞衡郎副廷尉冏少卿曹溪憨祖親侍弟子福徵譚貞默槃談譔時年七十有三

　　浮石禪師語錄序

　　不慧憶從丙子初夏走四明天童覿面密老人迨己卯初秋復晤於吾里黃闇翁素園中值余匆遽赴召時聞之闇翁云適夜夢園池雙開五色金蓮恰得浮石林野兩和上為老人同日囑付的的莫大因緣余歡喜讚歎云此真祗樹給孤獨園也嗣後滄桑幻化蹤蹟越寥丁亥冬日余從雍廂假還晤林和上於東塔方丈始知東塔為浮和上舊道場迨壬辰秋日復假還聞牧和上繼林天童之席浮和上復繼牧席始知天童為浮和上新道場矣既得從東谷堅法嗣通一番天童消息莊誦五會餘錄始知自當湖青蓮而松陵報恩而海門廣慧而嘉禾福城而入主天童祖庭說法浩浩早已傾溟渤而倒須彌矣迨丁酉春日吾檇李諸檀信虔從報恩延主棲真雲谷和上道場不慧特放遠棹竟日落草盤桓矜式孤峻高標祖風丕振未幾而還主報恩矣話到威音那畔直是竿頭進步徹底掀翻薑桂天性到老逾辣入泥入水無非為人九鼎在法門千秋所希有也即有善頌者對蜜說甜徒作合頭誑語庶幾據實敘事聊當晏坐麈談云爾。

　　經行自在公于福城諸會見浮石和尚安知和尚在德峰住地耶在別山經行耶佛不云乎如人持尺量虛空復有人隨計其數公將持尺量虛空乎抑亦將隨後而計其數乎余聞之大笑并書之以為敘。

　　歲在壬寅五月朔日虞山蒙叟錢謙益撰

　　浮石和尚語錄跋

　　<<PIC>J26p0573_01.gif</PIC>

　　<<PIC>J26p0573_02.gif</PIC>

　　浮石禪師語錄目次卷一住嘉興府平湖青蓮禪寺語錄蘇州府吳江報恩禪寺語錄卷二蘇州府吳江報恩禪寺語錄卷三揚州府海門三仙廣慧禪寺語錄嘉興府東塔禪寺語錄卷四寧波府天童景德禪寺語錄秀州棲真寺語錄常州府宜興善權寺語錄卷五蘇州府常熟福城禪寺語錄卷六小參卷七入室問荅機緣勘辨垂代代古卷八拈古頌古法語卷九偈贊佛事雜著行實卷十詩偈

　　浮石禪師語錄目次(終)

浮石禪師語錄卷一

　　嗣法門人行浚等編

　　嘉興府平湖縣青蓮禪寺語錄

　　師於崇禎己卯歲十二月十七日入寺。

　　山門門門門出入無過只這重今日山僧來把斷管教凡聖不相通為甚不相通水歸巨海波濤靜雲到蒼梧氣象閒。

　　佛殿城東老母不欲見調達比丘長怒嗔且道佛有什麼過展坐具云當初只道茅長短到此方知地不平。

　　伽藍伽藍神護法主拈起香云此是法作麼生護躡足進前須急急執鞭當鞅莫遲遲。

　　祖師六耳不同謀三人已話墮不肖兒孫到來盡情都捉破且道捉破在什麼處呈臥具云聻。

　　據室拈拄杖云據新條行新令天下衲僧齊乞命一條白棒盡打惺卓一卓。

　　指法座云從空放下就地升高不向須彌燈王借來惟用當人己力有眼者見遂陞拈香云這瓣香高而無上仰不可及爇向鑪中端為祝延
今上皇帝聖躬萬歲欽願福基永固地久天長惠澤溥施兆民樂業這瓣香內毓三綱外涵五德奉為滿朝文武天下勳臣本府本縣各位尊官伏願民戴無私之治童謠良牧之年這瓣香多生自昧半世辛勤今日一回拈出耑為現住明州天童景德堂上傳曹溪正脈三十四世本師密雲悟老和尚用酬法乳之恩就座問荅畢乃云當陽顯露更不囊藏就體知歸和聲揭示黃鶴樓中吹玉笛不墮宮商江城五月落梅花豈同春色到恁麼地知歸有分若向青蓮門下一點也用不著既用不著且道用箇什麼拈拄杖云滴水興波滔天作用若能恁麼便是撒手懸崖洞明大法的漢已過關者不妨撩起便行未過關者且聽新青蓮為汝道破良久云橫按莫邪全正令太平寰宇斬癡頑卓拄杖下座。

　　上堂僧問禹門殿裡上堂大唐國裡打鼓今日單提正令和尚如何為人師劈頭一棒問萌芽未發老梅早已知春如何是知春消息師云杖頭指出花無數問如何是天得一以清師云雲散家家月如何是地得一以寧師云春來樹樹花如何是君王得一以治平師云位臨南面進云和尚得一又如何師云倒著袈裟閒拍掌進云未審年朝祝聖一句作麼生道師云一人有慶兆民賴之進云恁麼則金枝永茂三千界玉葉常敷萬古春師云且喜闍黎得話會乃云舊年離未遠新歲恰三朝新舊不相參世相得常住所以道旋嵐偃嶽而常靜江河競注而不流野馬飄鼓而不動日月歷天而不周花根本豔虎體原斑雖然不改舊時顏未免人人添一歲大眾新舊且置如何是世相得常住卓拄杖云千古長如白練飛一條界破青山色。

　　施主請上堂繁興大用舉必全真不審低聲無非了義因機有異法有差殊半滿偏圓悉皆平等故曰佛以一音演說法眾生隨類各得解是以維摩大士以一缽▆飽三萬二千菩薩只如甘贄行者設粥南泉打破粥鍋且道是繁興大用不是繁興大用豎拂云等閒識得東風面萬紫千紅總是春。

　　西林菴上堂夏日初臨四月天村庄那個得安閒衲僧分上無餘事秪要知歸便放參莫有知歸者麼良久云自是不歸歸便得五湖煙景有誰爭。

　　接濟菴上堂遶菴溪水深千尺四裏村庄得萬家饑餐渴飲前朝事亙古流香掛齒牙復云昨日正法來今朝留接濟菴寺雖有殊主人原不異要明不異主春風吹柳絮於此豁雙眸洞明第一義還知第一義麼日高花影重風暖鳥聲碎。

　　上堂佛佛授手無別授祖祖相傳無別傳炎蒸六月如臨火誰不通身汗似泉說到行不到鐘中無鼓響行到說不到鼓中無鐘聲行說俱到鐘鼓得交參句句無先後行說俱不到用盡自己心笑破他人口且道離卻四句又作麼生喝一喝云大抵還他肌骨好不搽紅粉也風流。

　　上堂無相謂法身無見謂法眼以無相故隨機現形以無見故隨照鑑物了無造作不假安排亦名天真佛性向上玄機於中聖凡不立人我本空世法佛法融成一片情與無情混作一團自然上無攀仰下絕己躬髑髏常干世界鼻孔摩觸家風便能一為無量無量為一於一毫端現寶王剎坐微塵裡轉大法輪且道是什麼人得恁麼地還委悉麼披簑側立千峰外引水澆蔬五老前。

　　蘇州府吳江報恩禪寺語錄

　　佛殿先覺非先後覺非後先後一如彼此成就且道成就箇什麼展具云撒開坐具大家看。

　　方丈老維摩於此杜口妙吉祥於此納敗山僧於此據令而行凡聖到來總教喫棒為甚如此報恩門下令不虛行卓拄杖便據坐。

　　指法座云當陽顯露達者方知從地昇高阿誰無分正恁麼時便乃掀翻寶座喝散大眾豈不俊哉其或未然也怪山僧不得遂陞拈香云此一瓣香根盤沙界葉覆大千端為
今上皇帝祝嚴聖壽惟願鎔劍戟為農器歸汗馬於桃林四方歸化八表稱臣次拈香云此一瓣香奉為闔國采僚蘇州府縣諸位高官伏願乃忠乃孝惟德惟仁又拈香云此瓣香丹青描不出千聖覓無蹤二回拈出供養天童先師密雲大和尚用酬法乳之恩就座懶住深山與市廛村居鬧靜兩無關分明拈出先師案誰是知音得解參今朝重整舊魚竿垂絲意不在深潭箇中如有衝波鯉好向竿頭𨁝跳看僧問古時大義即不問今日開堂事若何師拈棒云看取令行時進云如何是十方同聚會師云汝眼在什麼處進云如何是個個學無為師云你在什麼處用心進云如何是諸佛出身處師云速退乃云假使頂戴百千劫身為床座遍三千若不傳法度眾生畢竟無能報恩者豎拂云報恩今日傳法也大眾一齊擔荷擲拂子下座。

　　臘八上堂堪笑釋迦文長年摸壁行雪山今夕午方得睹明星自累還自可那堪又累人乃云奇哉眾生皆有如來智慧德相良繇妄想執著不能證得若是窺籓不入據鼎不嘗的向未有生佛已前轉身於今時大官路上闊步終不向葛藤窠裡頭出頭沒眾中還有如是漢子麼如無報恩只得據款結案為汝諸人指出一條大路敢問諸人除卻妄想執著如何是智慧德相舉拂子云會麼莫待夜行剛把火直須當道與人看。

　　歲旦上堂僧問吳中石佛浮來瑞靈鷲花香詣報恩二途即今俱不問新年佛法若為論師云東家打鑼西家放炮進云恁麼則高提祖印光寰宇大闡洪音唱楚歌師云迅雷不及掩耳乃云今日新年頭昨日舊年尾新年與舊年年年只如此所以道十世古今始終不離於當念無邊剎境自他不隔於毫端于此見得便知佛祖之道本是平夷大解脫門原無關鑰於此不見菩提路上荊棘成林般若光中迷雲蔽日拈拄杖云幸有者箇木上座迷悟聖凡俱坐斷新年舊歲總無拘輕輕撥轉無為化萬姓謳歌樂有餘下座。

　　童文芝薦母請上堂僧問百骸俱潰散一物鎮長靈正恁麼時姚氏淑人在什麼處師豎拂云在山僧拂子頭上進云老梅枝上含春象百草頭邊露月輪師云了沒交涉進云末後牢關親覷破縱橫無處不風光師云轉見不堪乃云數點吳山髻未撒一溪同水鏡忘收頭頭盡是閨中物法法從今不用求傾蓋如故白頭如新本無延促那落死生如水投水似空合空遍界了無痕跡毫端普現色身舉起拂子云正恁麼時姚氏淑人在山僧拂子頭上成等正覺現大人相放大光明口唱偈云百骸潰散雜塵泥一物長靈復是誰不得此時通線路髑髏著地幾人知現前大眾還有和得者麼良久云陽春雪曲非凡調不是知音和不齊擊拂子下座。

　　結夏上堂師至法座前以拄杖畫云畫斷千聖路頭直踏毘盧頂上任你須彌燈王也只退身有分且道是什麼人境界喝一喝遂陞拈香畢乃云四月十五日以前春寒愁雨水四月十五日以後夏熱愛薰風正當四月十五日報恩寺裏禪和子也不寒也不熱灑灑落落饑則有飯渴則有茶遊戲圓覺伽藍安居平等性智敢問大眾因什麼到者般田地還會麼不因刖足曾三獻那得連城價倍高。

　　上堂今朝五月一那事分明極擬意欲承當料掉沒交涉有交涉八面兵戈一齊出且道正當恁麼時報恩還在裡許也無良久云數聲清磬是非外一箇閒人天地間舉興化云我逢人則不出出則便為人三聖云我逢人則出出則不為人此二尊宿一箇遇文王施禮樂一箇逢桀紂動干戈雖則兩得其宜未免各分疆界報恩則不然有時逢人則出出則便為人有時逢人則不出出則不為人還知報恩落處麼有意氣時添意氣不風流處轉風流。

　　上堂舉德山和尚一日因飯遲托缽下堂雪峰見云者老漢鐘未鳴鼓未響托缽向什麼處去看孔著楔山低頭歸方丈猶是驗知音峰舉似巖頭將謂是同儔頭云者老漢未會末後句在熱涎當面唾山聞令侍者喚頭汝不肯老僧那千聞不如一見頭密啟其意始信不訛傳山明日上堂果與尋常不同疑殺天下人頭撫掌呵呵大笑云且喜老漢會得末後句也天下人無奈此老何堆上更添土雖然如是也只得三年活極力讚歎山果三年而逝誰肯恁麼承當看他德山父子一箇箇如師子遊行象王縱步旋機活脫大用現前報恩雖則鼠尾續貂秪要諸人啟目驀卓拄杖云意氣不從天地得英雄豈藉四時摧。

　　上堂六月熱五穀結目下輸他汗似漿秋來嬴得倉廩實報恩寺裡雖種田不比他家兢得失七尺單眠露地牛八功德水濟枯竭雖然自利利他未是衲僧巴鼻如何是衲僧巴鼻一湖同水當門鏡數點吳山入案青。

　　解夏上堂僧問古人道若論此事三賢未達十聖難知今日報恩解夏未審有何方便師云看腳下乃云鋤禾日當午汗滴禾下土今此盤中餐粒粒皆辛苦舍利弗云我觀三千大千世界無有如芥子許非是菩薩捨身命處方乃得成菩提以見世間法出世間法無有一法不從辛苦中得拈拄杖云惟有這條拄杖子不屬世間法不屬出世間法亙古亙今撐天拄地不涉功勳不假修證且道即今解夏一句作麼生道鶴有九皋方展翼馬無千里謾追風。

　　上堂以拂子打圓相云大眾見麼靈山話曹溪指寒山比惟有盤山云心月孤圓光吞萬象光非炤境境亦非存光境俱忘復是何物復豎拂云鑒光境未忘復是何物放下拂云瞎還知報恩落處麼果也知得不妨拗折拄杖高挂缽囊隨緣散誕任意逍遙脫或未然報恩為伊更通一線以拂作弓絃勢云盈虧總在雙絃內隱顯還歸一炤中。

　　結制上堂報恩本無制可結秖為諸人情未瞥隨例攀他從上條龜毛繩子縛跛鱉以拄杖○云若能箇裡翻身出脫體無依大事畢了得無依無不依倒用橫拈盡軌則所以道一法若有毘盧墮在凡夫萬法若無普賢失其境界要在那邊擔荷者裏行持驀拈拄杖云且道是擔荷耶是行持耶卓一卓云會麼吾家自有通霄路不向前人行處行。

　　上堂結制來經一七日那事明明無間隔霜風剪得樹頭光遠近樓臺俱露脊秪如僧問玄沙學人乍入叢林乞師指箇入處沙云汝聞偃溪水聲麼僧云聞沙云向者裏入且道與報恩相去幾何擊拂一下云萬派千溪皆渤海七金五嶽總須彌。

　　上堂釋迦已過去彌勒猶未來現前火把子落在報恩手中拈起也萬象不能藏覆放下也千聖無以等階正恁麼時有不被其轉變者出來道箇出格句報恩便分半院與伊何則不見道不逢別者不開拳一遇知音便分付其或未能布袋裏老鴉雖活猶死也怪報恩不得便下座。

　　上堂霜風凜凜金剛王劍劈面揮來凍日洋洋大圓鏡智平空輥出正恁麼時森羅萬象咸為古佛家風碧落青霄全是道人活計打開自家庫藏運出自己資財與佛與祖同心同行同德同誠同境同機同炤同用並無他事還委悉麼竹密不妨流水過山高豈礙白雲飛。

　　臘八上堂一年一度臘月八天上明星夜朗然釋迦一睹便已悟諸人睹之何不然星是一般星眼是一般眼燒了方知地不平未燒竟道茅長短以拂子打圓相云明星現也大眾還見麼擲下云若將眼見終難會耳處看來方始知。

　　立監寺上堂僧問烹金琢玉須還作者鉗鎚闡教扶宗必假股肱任運如何是高低普應句師云月印千江進云若然則草偃風行得自由師云更須著力進云雪後始知松柏操事難方表丈夫心師云可知禮也乃云水因風而生紋火就薪而發焰以大千界為一招提不以為寬以恒沙佛同一舍那不以為眾直得文殊普賢交光相待觀音勢至彈指贊襄泥豬癩狗悉歸從白牯狸奴咸稽首方好演無生曲唱太平歌正恁麼時不退轉一句作麼生道佛殿階前石獅子大洋海底鐵崑崙。

　　上堂雪後連朝雨天寒括地風箇中無所取獨抱冷冰冰大眾且道是什麼人境界還知麼九年面壁無人識五葉花開遍界香。

　　春日上堂僧問三陽開泰鳳曆重頒如何是斬新條令底句師云石筍抽條進云如是則堂前露柱翻筋斗壁角燈籠笑滿腮師云木人重撫掌進云無根樹上消殘雪沒底潭中解凍流師云石女又梳頭乃云今年四季今日盡明年四季今日起時人若不了今日隨世遷移無定止若能當下了今日洞山麻三觔雲門乾屎橛趙州柏樹子臺山驀直去一了一切了更不煩心力只如傅大士云須彌芥子父芥子須彌爺山水坦然平敲冰來煮茶又作麼生了還會麼梅吐玉英香馥馥柳藏金線冷沉沉。

　　歲旦上堂僧問如何是新年頭底佛法師云拄杖頭增白問年新月新日又新誰識頭頭是舊人舊新即不問如何是祝聖酬恩一句師舉拂云但將者點真消息用保吾王百億春進云三腳泥牛耕陸地大家齊唱太平歌師云醉後添杯乃云道在人明非人無以明道法由智了捨智無以了法道法不二人智奚雙一明一切明一了一切了庭前盧橘正芬菲江上寒梅早漏洩無一法不彰般若無一物不露真常古今不異凡聖同途於此明得了得便知年年是好年月月是好月日日是好日時時是好時上祝一人之壽下祈萬姓之安四恩不報而自報三有不資而自資回歲旦於今朝挽豐年於此日正當恁麼時衲僧分上又作麼生舉拂云拈起一枝無孔笛等閒吹出萬年歡復擊一擊下座。

　　沈煥一居士請上堂僧問春到人間處處花不知何處是春家請師拈出分明示休使群生汩浪沙師舉拂云還見麼進云昨夜梅花開殿角風搖素影入簾寒師云清白眼中重著屑問大海波深絲綸難下透網金鱗如何收取師打云一釣便上進云攪亂千江成一派尾巴搖動震乾坤師云盡在竿頭乃云老梅枝上露全機曾無識者嫩草頭邊橫利刃那敢當鋒高高處觀之不足低低處平之有餘十地尚乃糢糊三賢豈能洞達人境不到處特地全彰炤用既立後杳無消息望州亭烏石嶺僧堂前徒言相見不是心不是佛不是物枉自猜詳向上一路千聖不傳學者勞形如猿捉影且道什麼人方堪擔荷以杖架肩云楖栗橫擔不顧人直入千峰萬峰去下座。

　　清明上堂報恩本無法可說執事請我應時節夜來曾作一篇詩拈出今朝去塞責乃云清明時節雨紛紛路上行人欲斷魂借問酒家何處有牧童遙指杏花村忽有箇漢出來道長老大好一篇詩咄報恩口裡道誰敢道不好。

　　佛誕上堂今朝正是四月八淨飯王宮生悉達只因我佛太欲速纔出娘胎便[口*忉]𠶒毘藍園裡少知音黃金擲卻無顏色獨有雲門跛足師道見一棒定打殺盡道知恩解報恩將此深心奉塵剎報恩若見又不然拈拄杖下座一時打散。

　　端陽歸院上堂仲冬出孟夏回俄經半載通海雲淞陵雨同共一天所以十世古今始終不離於當念無邊剎境自他不隔於毫端佛法本現成何必強安排且道如何是現成底法年年五月五艾虎懸當戶。

　　祈睛上堂僧問昔年相見禮三拜今日重來復再參超越古今一句子請師拈出大家看師云未啟口時明歷歷進云禪堂佛殿門相對瑞像階前花藥欄師云墮也墮也進云恁麼則庉溪流出同里水月上東山玉一團師云蝦跳不出斗乃云梅雨經旬水沒田桔槔聲吼叫蒼天為僧若解為農苦淡飯黃虀也愧餐古人道有句無句如藤倚樹樹倒藤枯句歸何處眾中還有透得者麼良久云如無報恩未免逐句下箇註腳有句無句陰晴有異如藤倚樹泥裡洗塊樹倒藤枯赤腳波斯入大唐句歸何處生鐵秤錘被虫蛀若是銕眼銅睛當陽覷破便乃把斷要津不通凡聖不向他語言裡作窠窟機境上受羅籠直下如大香象擺脫枷鎖了無羈絆如師子王遊行不求伴侶得大自在到恁麼地須是恁麼人始得且道如何是恁麼人趙州勘破處驗盡天下衲僧玄沙蹉過處揀辨諸方作者魯祖一生面壁俱胝秪豎一指從上諸老如生鐵鑄就撼搖他半點不得何則秪為他悟處真實見處透脫履踐處綿密故也透與不透則且置即今應時一句作麼生道卓杖云水退禾苗長雲開雨腳收。

　　上堂舉無著往臺山文殊問云上座何來著云南方殊云南方佛法如何住持著云末世比丘少持戒律殊云多少眾著云或三百或五百著問文殊此間佛法如何主持殊云龍蛇混雜凡聖交參著云多少眾殊云前三三後三三妙喜云我當時若在即向他道和尚如此主持甚是不易師云不易且置即如前三三與後三三畢竟是多少良久云雲門道底。

　　上堂僧問明不犯之令還許他悟也無師云猶落第二進云恁麼則易開終始口難保歲寒心師云自領出去乃云子月一卉木叢林咸失色只為霜風快似刀纔入青林成敗葉時人盡被境緣奪換卻烏珠也不識若要識何待當來問彌勒阿呵呵瞥不瞥黃鸝上樹一枝花白鷺下田千點雪。

　　冬至上堂從是金風入洞房鴛鴦日繡不成雙今朝仍理前針黹始覺新添一線長恁麼時可謂全機獨露正眼宏開就手拈來了無餘事林下人正好休心歇意直下坐斷報化佛頭饑餐渴飲閒坐倦眠一切時中得大自在當陽有句不可重宣趨避無門直須漏洩大眾還會麼天上月團圞人間冬至節。

　　臘八上堂自捨皇宮入雪山六年冷坐絕追攀誰知今夜蒲團上紺目無端發眚斑山僧恁麼告報秪要諸人拈卻炙脂帽子脫下鶻臭布衫便見古釋迦不先今彌勒非後一切時中不倚一物淨裸裸上無攀仰赤灑灑下絕己躬千聖不能知萬靈安可測一切坐斷不漏絲毫雖然在報恩門下正好朝打三千暮打八百何以如此不見道橫按莫邪全正令太平寰宇斬痴頑。

　　上堂僧問坐斷千差孤峰獨露覿面相呈乞師一接師打云一棒一條痕乃云臘月半庭際臘梅花已綻寒雀知人不自惺假意相爭遞相喚聞者渾如在夢中幾箇知歸能顧盻惟有林間抱道翁年頭年尾自惺惺雖無奇異驚人世自有清香散四鄰大眾還聞麼不向此中尋落處象王鼻孔漫撩天。

　　上堂諸佛非我親誰是最親者識得最親者是為真報恩諸佛非我道誰為最道者識得最道者是為真報恩誰知真報恩原無恩可報秪在日用中不昧於自心所以祖師云汝能於心親父母非可比汝能與道合諸佛心即是臨濟大師云佛者心清淨是法者心光明是道者處處無礙淨光是三即一皆空而無實有若真辦道人親證不惑念念心無間斷是為真報恩者達磨大師特特西來秪覓個不受人惑的山僧因明巖師及眾護法相延至此更無他事亦秪覓個不受人惑的眾中如有不受惑者趁此人天眾前略露風規以滋法化有麼有麼如無山僧自露去也拈拄杖卓一卓下座。

　　上堂客歲秋收薄荒涼禪院深眉頭終日鎖忽到賞心人大眾還知賞心意旨麼喝一喝云萬丈冷門庭仗此橫開豎闢又喝一喝云一條大官路出他邪徑迷流復喝一喝肩拄杖下座。

　　上堂時值溫和三月天一輪明月正逢圓祖翁田地都迷卻誰識青黃間目前大眾還有識者麼若乃識得大千震動花雨繽紛萬象點頭虛空粉碎能使天上五衰不現人間八苦停煎有求皆遂無願不從其或未能山僧更為諸人通箇消息豎拂云蛇生繩上還因識旛動竿頭不是風。

浮石禪師語錄卷一(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷二

　　嗣法門人行浚等編

　　蘇州府吳江報恩禪寺語錄

　　元旦上堂昨日舊年今朝新歲凍筍抽尖寒香遠遞秖因不變舊時顏正合人間添一歲處處兒騎竹馬家家門換桃符鄉村野老放酣歌林下道人靜無語所以天不言四時行地不言萬物生聖人不言垂衣拱手萬國來王衲子不言坐斷溪山包羅風月且正恁麼時如何是裕國祐民一句驀拈拄杖云杖頭撥轉無為化闔國謳歌樂太平。

　　上堂有句無句朝為田舍郎如藤倚樹暮登天子堂樹倒藤枯將相本無種句歸何處男兒獨自強向此四句中見得徹去便知向上宗乘具超方眼目千聖羅籠無處萬法繫綴無由直下坐斷塵情意想不落見聞覺知自然機用雙行十虛通透其或未然不免向他語言上卜度機境上摶量業識茫茫無本可據何則不見道言無展事語不投機承言者喪滯句者迷且道二俱不涉又作麼生了取平常心是道四威儀內坦堂堂。

　　結夏上堂僧問承師有言無禪可參無法可聽未審今日結制又作麼生師云事不重科進云恁麼則掀倒禪床去也師云還有轉身處麼僧喝師云也是泥中洗塊問天地未判朕兆未分未審向什麼處結制師打云正合其宜進云何得錦上添花師又打云為要闍黎著眼進云黃金自有黃金價誰肯和沙賣與人師云也須驗過問古人云盡大地都是覓作佛的要尋個無心道人了不可得未審如何是無心道人師云問從何來進云莫謂無心云是道無心猶隔一重關師云過得也未乃云三春已過九夏方臨了則便了何用勞神只要九十日內莫動一步十二時中莫生一念一念不生安居平等性智一步不動遊戲圓覺伽藍如斯履踐自然箇箇常光現前各各壁立萬仞不與諸塵作對不與千聖同途是以廣額屠兒日宰千羊放下屠刀便云我是千佛一數雲門大師見釋迦老子便要一棒打殺與狗子喫貴圖天下太平二俱不受則且置如何是衲僧正眼良久云纔逢立夏後是處綠陰多。

　　復舉僧問睦州高揖釋迦不拜彌勒事如何州云昨日有人問趕出了也僧云恐某甲不實那州云拄杖不在笤帚柄聊與三十師云不是師子定然逐塊若是報恩待他道昨日有人問趕出了也便合掌進前云高揖彌勒不拜釋迦又如何待擬開口拂袖便出非但笤帚柄短縱使拄杖子長也打不著還有為睦州出氣者麼縱然出得也是同坑無異土。

　　上堂時逢五月芒種時節東家插秧西家刈麥賓頭盧尊者剔起眉毛達磨大師剛言不識佛法世法打成一片檀那遠供亦可消得眾中還有恁麼人麼有則出來道看若無山僧自道去也漠漠水田飛白鷺陰陰夏木囀黃鸝。

　　西堂白嶠請上堂六月熱五穀結大有之年驗在今日將謂世俗之談未具衲僧眼目所以道言無展事語不投機承言者喪滯句者迷報恩到者裡不敢望空啟告節外生枝是故世尊說法四十九年談經三百餘會末後乃云始從鹿野苑終至跋提河于此二中間未嘗說一字達磨大師見梁武帝帝問朕自即位以來造塔度僧有何功德磨云著相外求非真功德如何是真功德磨云淨智妙圓體自空寂如是功德不以世求又問如何是聖諦第一義磨云廓然無聖帝云對朕者誰磨云不識有般漢聞恁麼舉強作主宰總不恁麼大棒打不回頭千般羅籠不住大似十字街頭石敢當秪成得箇頑漢若真丈夫眼裏有觔皮下有血一年十二月一月三十日一日十二時時時如是日日如是月月如是年年如是單單只守箇閒閒地饑來喫飯困來打眠寒則向火熱則乘涼上無諸聖可慕下無眾生可度人與非人性相平等忽然撞著明眼道流輕輕拶著直得山頭浪起海底塵生且道據箇甚麼道理便乃如是舉拂云會麼自從踏著生前路便向威音那畔行。

　　上堂僧問昨日迅雷鳴涼風到處生我師登寶座賓主歷然分如何是賓中賓師云此去西天十萬程如何是賓中主師云龍袖拂開全體現如何是主中賓師云象王行處絕狐蹤如何是主中主師云歸家盡是兒孫事祖父從來不出門進云賓主已蒙師指示向上宗乘事若何師云日午打三更進云恁麼則出群須是英靈漢敵勝還他師子兒師云如何是敵勝處僧便喝師便打僧禮退師云更與一頓乃拈拄杖云一回拈出一回新一度用來一度快你有拄杖子我與你拄杖子你無拄杖子我奪卻你拄杖子芭蕉老漢但能繼富不能周貧致使後代兒孫節目上更生節目報恩則不然有也不與無也不奪驀拈杖云吽一種平懷有誰能及。

　　解夏上堂休夏九旬功圓三月以杖敲空云打開方便門俱從者裏出乍見陰疏嫩柳俄聞蟬噪秋條節令推遷陰陽反覆無生曲調不越宮商智體如如離聲絕色從來未嘗覆蓋今日豈有遮攔秪要一念不落情塵頓證自家境界如龍得水似虎靠山有佛處羅籠不住無佛處呼喚不回正當恁麼時作麼生即是打開布袋無餘事秪要勤看水牯牛。

　　香山濟長老至上堂昨夜燈花爆今朝喜鵲噪將謂有客來恰是門人到到後事如何慇懃為解丁香結放出枝頭自在香。

　　回山上堂春去秋來事若何寒江▆釣興偏多不將香餌輕相誘要獲竿頭稱意魚既不將香餌稱意魚作麼生獲鶴有九皋方展翼馬無千里謾追風。

　　開爐上堂年年小春月望日復開爐近水不近山柴炭兩俱無那容諸衲子僵臥起為甦只要當下了觸處自溫和溫以自利和以利他自利故上無攀仰下絕己躬利他故上合十方諸佛同一道力下合六道眾生同一悲仰自利利他則且置即今作麼生了任從滄海變終不與君通。

　　上堂僧問三條椽下則不問七尺單前事若何師云急須領話進云恁麼則掀倒禪床去也師云腳跟痛與一頓乃云三世諸佛說不到處歷代祖師提不起處一大藏教詮註不及處無大得大一段光彩盡在山僧拄杖頭上把住則四聖六凡莫辨放行則狸奴白牯瞻依且道不把住不放行又作麼生山河天眼裏世界法身中。

　　接待寺上堂僧問如何是奪人不奪境師云丹青描不出進云如何是奪境不奪人師云千聖覓無蹤進云如何是人境俱奪師云胭脂落漢家胡女無顏色進云如何是人境俱不奪師云龍袖拂開全體現象王行處絕狐蹤進云今古應無墮分明絕覆藏師云切莫詐明頭乃云未到接待早已令人疑著既到接待果然門開八字殿閣精嚴諸上善人咸集於此一箇箇文殊普賢一箇箇釋迦彌勒晝開香積飯似雪山夜滿參堂十方雲水山河大地發歡喜心蠢動含靈咸霑厚德一切無漏勝善俱從這裏流出有佛處敲枷打鎖無佛處痛下針錐且總不恁麼時又作麼生了達天高群象正海闊百川朝。

　　費英仲送法衣請上堂千梭織就萬縷合成不假苦工焉成世用有為之法尚爾無為之道亦然故云以思無思之妙反思靈燄之無窮思入無思性相平等所以三世諸佛也恁麼歷代祖師也恁麼天下老和尚莫不恁麼惟有山僧不恁麼且道恁麼不恁麼還有優劣也無提起衣云大庾嶺頭藏不得如今也要大家知。

　　禪智寺上堂未有常行而不住昨日在報恩未有常住而不行今朝來禪智報恩禪智雖有殊行住從來沒兩箇既沒兩箇行時即是住時目下不離報恩住時即是行時向已早來禪智行無所行住無所住行住兩忘報禪不二所以云動若行雲止猶谷神既無心於彼此寧有象於去來正當恁麼時一句作麼生道域中日月縱橫掛一亙晴空萬古閒。

　　上堂僧問隨處作主遇緣即宗不落棒喝語默請師直截指示師云高著眼進云若然則超今越古師云拈卻今古又作麼生僧喝師便打問止持作犯即不問本元心地事如何師云腦後著眼進云恁麼則鳳羽沖霄漢神龍便解飛師云更須進步始得問坐斷須彌頂掀翻海底天木人擎日月未透衲僧關如何方得透關師云竹溪水秀進云龍得水時添意氣虎逢山勢長威獰師云料掉沒交涉乃云臘月天寒霜花滿目袖手當胸了無思筭無思筭誠思筭衲僧分上渾無事冷坐蒲團著眼看大眾既然無事看個什麼擲下杖云切莫瞌睡。

　　上堂靈光不昧萬古徽猷智鑑洞明十虛普應所以遇緣即赴隨處立宗有時向孤峰頂上嘯月披雲有時向十字街頭拋沙撒土卷舒在我縱奪臨機把住則乾坤黯黑放行則日月爭光正當恁麼時把住是放行是良久云是處是慈氏無門無善財。

　　上堂最初機末後句亙古亙今覆天載地了即便了會終難會恁麼說話已悟者聞之如水投水似空合空未悟者聞之如熱見重裘寒遇絺綌且道不落迷悟又作麼生以拂打圓相云到頭霜夜月任運落前溪。

　　上堂饑者易為食渴者易為飲不饑不渴者飲食自無心大眾且道誰是不饑不渴者拈杖云上大人丘乙己尒小生可知禮也。

　　歸院上堂大道只在目前要且目前難睹欲識大道真體不離聲色言語豎拂云大眾看看誌公和尚來也即今在山僧拂子頭上橫說豎說汝等諸人還聞麼若道聞且道他說箇什麼若道不聞汝等諸人豈無耳耶向這裏轉得身吐得氣許汝少分相應其或未能山僧未免聊通一線前月十七去今月十三回當此何時候臘梅滿樹開喝一喝擲拂子下座。

　　歲旦上堂元正啟祚萬物咸新年新月新日新時新纖洪長短莫不皆新拈杖云且道者條拄杖子還有新舊也無諸方盡道本無新舊也是布袋裡老鴉山僧即不然閑時倚壁渾如舊拈出當陽宛似新喝一喝下座。

　　解制上堂制有結有解法無古無今有無之義雖殊水月空花俱幻天下東西十三省南北有兩京中間一條大官路盡在諸人腳下行踏著踏不著置之不論前程忽有人問從甚處來切莫道報恩來因甚如此不將平實對秪要使他疑。

　　佛誕結制上堂瞿曇為眾不尋常纔出娘胎便舉揚千古相傳無別事鄉村四月正農忙眾中如有為眾竭力者不妨出眾互相激揚以啟後昆豈不為妙如或未能且聽山僧新令今日報恩結制開出三條新例第一肚饑須向齋堂裏噇飯第二內逼須向東廁頭屙屎更有一條不說破也要諸仁各自知復舉芙蓉太毓禪師因行食到龐居士前士擬接師乃縮手云生心受供淨名早訶去此一機居士還甘否士云當時善現豈不作家毓云豈干他事士云食到口邊被人奪卻毓便下食士云不消一句師云太毓因行掉臂用力不多居士相孔著楔甚得其便二俱作家置之勿論只如末後道不消一句且道是那一句良久云信心檀越一餐齋薄供應消四兩福。

　　普淨庵上堂二十年來離此菴秪因箇事詰諸山而今老大歸何得灑水成冰大伏天大眾見即見覓還難捕風捉影莫追攀無孔鐵錘當面擲金剛寶劍逼人寒猿抱子歸青嶂外鳥銜花落碧巖前分明披露者消息秪為時人不解參正當恁麼時歸家穩坐則且置為物興慈又若何良久云會麼陣雲橫海上拔劍攪龍門。

　　上堂僧問二十年來喜復旋眉毛鼻孔尚依然錦衣故里人爭望盡道吾師得正傳一句正傳則不問即今相見事如何師云戶外秦峰秀進云恁麼則猿抱子歸青嶂外鳥銜花落碧巖前師云是什麼意旨進云自是不歸歸便得五湖煙景有誰爭師云大有人未肯在乃云饑者食渴者飲不饑不渴者請進雲水堂上單好安寢不安寢普淨檀林飯似山飽上加餐終作疹不作疹惟有通方過量人非但吸盡東海水猶把秦山一口吞且道東海水作麼生吸秦駐山作麼生吞大眾還會麼鶴飛千丈雪龍起一潭冰。

　　上堂施主一粒米大如須彌山若人不了道披毛戴角還卓拄杖云薰風自南來殿角生微涼。

　　馬鳴菴上堂本是無形咸曰神靈本是無聲咸曰馬鳴風來則草偃水到則渠成不假半點安排寧許絲毫湊泊伶俐漢領在言前薦於機外便知長安自鬧我國晏然脫或未能山僧未免為現前四眾別開一路豎拂云大眾看看三教聖人盡在山僧拂子頭上牽枝引蔓說妙談玄言有千殊理無二致仲尼云吾道一以貫之老子曰聖人抱一為天下式瞿曇曰惟此一事實餘二則非真三教聖人雖則把手共行同鼻出氣在我衲僧分上又且不然何故二由一有一亦莫守日午打三更面南看北斗喝一喝。

　　範維那請上堂僧問不屬陰陽界無形本寂寥今日和尚高陞寶座所為何事師云秪為你者瞎漢進云相識滿天下知心能幾人師云不打自招進云將相本無種男兒當自強師云痴人說夢進云蒼天蒼天師云叫屈作麼乃云客棹泛秋波芙蓉兩岸敷眾公能了達何異老頭陀便知佛佛授手無別授祖祖相傳無別傳無授無傳明底事了無奇特惑人間蒸砂不成飯掘地難覓天鈍鳥逆風飛蝦跳不出斗所以雲門大師云扇子𨁝跳上三十三天築著帝釋鼻孔東海鯉魚打一棒雨似盆傾斯皆直下發明世尊拈花之的旨豈逞奇特哉既然無授無傳箇事阿誰了得豎拂云會麼報恩堂上曾分付除卻知音更有誰擊拂子下座。

　　松陵護法留住報恩寺請上堂居士問棒頭落處點鐵成金喝下知歸轉凡成聖更有出一頭地的人來如何接待師良久進云如斯荅話已沐深恩格外之機更求垂示師云頂門更著錐士禮拜乃云迷則一切迷悟則一切悟迷時迷悟底悟時悟迷底迷悟悟迷水中鹹味色裏膠青所以當時黃山谷一日訪晦堂求示時值月落金莖香飄丹桂晦堂曰聞木樨香乎谷曰聞堂曰吾無隱乎爾黃山谷即便打失鼻孔今日松陵護法得得造山設供請山僧上堂為留久住眾居士若向晦堂提攜處了得不枉耑意而來如或未會山僧更為通箇消息只知開口易不覺舌頭長。

　　歸院上堂至道無難唯嫌揀擇但莫憎愛洞然明白吳江城裏諸信士趁水和泥庉村鎮上眾檀那設供羅齋只為報恩堂上石佛一味清清淡淡朴朴實實毀之不嗔譽之不喜八風吹不動端坐若須彌大眾且道作何行業得到這般田地還會麼三條椽下忘寒暑七尺單前著意參。

　　孝子行淑為父從心請對靈陞座青靄靄碧叢叢根盤沙界葉覆乾坤中心樹子無多子十界眾生隱現中劃然諦信其中旨汝生之號不虛稱歸家穩坐切勿問程生也在其中死也在其中迷也在其中悟也在其中凡也在其中聖也在其中其中本自恒清淨眚眼看來便不同故永嘉云大千沙界海中漚一切聖賢如電拂正恁麼時還識中心樹子麼若也識得入魔入佛原無二人間天上總清涼其或未然山僧今日為汝點破豎拂云還會麼天上有星皆拱北人間無水不朝東。

　　沈孝則居士請上堂禪智回山已八旬雲堂法鼓未經聞今朝打著鼕鼕響不是英靈孰善聞不見香嚴老人云一擊忘所知更不假修持動容揚古路不墮悄然機處處無蹤跡聲色外威儀諸方達道者咸言上上機達道即不問如何是上上機喝一喝云須知鼓響鐘鳴後一一旋歸眾妙門。

　　上堂十月應小春籬邊菊尚新若將時境會塵夢幾能醒眾中還有不作境會者麼良久云三界無別法唯是一心作豎拂云者箇是法喚甚麼作心擊拂云者箇是心喚甚麼作法如是則住法無心住心無法心法不住是名大覺所以道萬法是心光諸緣唯性曉本無迷悟人只要今日了若能了得自然頭頭顯露物物全彰一道孤光貫通今古咸令一切有情有求皆遂無願不從正當恁麼時作麼生道紅蓼汀邊棲鷺穩白楊堤畔臥雲深。

　　開爐上堂報恩堂上復開爐銅銕金銀一火鎔等閒伸出分金手倒用橫拈事莫窮大眾如何是莫窮之旨還會麼指鹿為馬喚鐘作甕。

　　上堂箇事明明絕覆藏錯肩行李扣諸方昔年看去多奇特今日觀來甚坦然所以道三十年前山不是山水不是水僧不是僧俗不是俗三十年後山即是山水即是水僧即是僧俗即是俗箇中有箇漢出來問今昔融和作麼生見報恩向他道動容揚古路不墮悄然機又問不涉今昔又作麼生見喝一喝云鶴飛千丈雪龍起一潭冰。

　　臘八上堂煉得身形似鶴形柴然枯坐悟明星人誰不似瞿曇老只欠依他樣子行所以道奇哉眾生皆有如來智慧德相良由妄想執著不能證得可見言中有響句裏無私且道除卻妄想執著作麼生證得智慧德相豎拂云會麼太平原是將軍致那許將軍見太平。

　　新正解制上堂纔拴意馬不多時頃刻隆冬又過之耳畔只聞鑼鼓鬧聲聲敲入鬢成絲大眾還有不隨聲色轉變者麼喚甚麼作聲色既不喚作聲色畢竟喚作甚麼等閒識得東風面萬紫千紅總是春到恁麼地可謂知歸報恩門下未肯點首在何也欲窮千里目更上一層樓。

　　高郵萬居士祈壽請上堂德布人間世仁敷天地間欲明無量壽須透祖師關大眾且道如何是祖師關擊拂云水向石邊流出冷風從花裏過來香。

　　上堂舉五祖演和尚云夫為禪客須是出陣大將軍相似你拈得一片雲門餬餅來我者裏與你半座須彌山若拈不出焉敢稱禪客師云五祖恁麼說話雖是激發後昆急於進道大似倚富欺貧壓良為賤何則人人有血樹樹有皮那箇男兒不丈夫定要拈他雲門的餬餅敢問大眾如何是你自家的餬餅良久云信手拈來無不是秪因擬議隔千山。

　　臘八結制上堂雪山放參報恩結制兩彩一賽終始不二且道如何是一賽之旨張郎衫袖大李老帽簷高舉世尊在雪山睹明星話畢乃云世尊可謂以己推人理無二致檢點將來不無望空啟告捏目生花驀豎拂云且道者箇是智慧德相耶妄想執著耶現前大眾試定當看。

　　師六旬壽誕洪衍上座請上堂春日融和景色新嫩紅嬌綠鳥添聲老僧不用安排力六十年來任變更以拂子擊香几下座。

　　脫粘禪人請上堂僧問奮佛祖爪牙三尺龜毛剛似銕剖人天肺腑一條拄杖利如錐者段家風還是師翁處得來還是本分中流出師良久云汝剖析看進云掬水月在手弄花香滿衣師云也是湊泊來進云越嶺抽條吳地秀天童果熟報恩香師云猶帶累老僧乃舉雲門因僧問如何是諸佛出身處門云東山水上行圓悟云薰風自南來殿閣生微涼妙喜聞之豁然大悟南石云雲門圓悟恁麼提持正是鄭州出曹門妙喜恁麼悟去真州望長蘆南石見處也要諸人共知諸佛出身處更不假思惟早晨喫白粥如今肚又饑師云山僧早年亦從此悟入有頌云薰風自南來殿閣生微涼我今看破處也只是尋常且道與南石見處是同是別若道是同三十棒若道是別亦三十棒為甚如此要將未歸意說與欲行人。

　　解制上堂百日安居限已圓四威儀外別無禪春風三月河堤上楊柳依依盡帶煙且出門一句如何道良久云但有路可上更高人也行。

　　上堂莫訝山僧結制遲懶將三限縛同居但教脫體無依去便是孤光絕待時故經云以湛旋其虛妄滅生伏還元覺得明元覺無生滅性為因地心然後圓成果地修證修證則且置如何是元明覺豎拂云千山勢到嶽邊止萬派聲歸海上消。

　　元旦上堂祝聖拈香畢師云茲歲維新輪行甲午四方交泰萬彙昭蘇非厭故以趨新第無往而不復如旋火輪無有休息正恁麼時且道是誰使令不見道萬法是心光諸緣惟性曉本無迷悟人只要今日了了與不了則且置如何是新年頭底佛法千門萬戶曈曈日總把新桃換舊符。

　　新正八日上堂東篩鑼西擊鼓節拍成令村歌社舞此是新年頭底佛法如何是舊年尾底佛法還委悉麼霜風剪得樹頭光遠近樓臺俱露脊只將此旨報檀那檀那所願皆如意擊拂子下座。

　　上堂冷坐孤村經九冬較前面壁意還濃尋常落草求知己贏得人間斷臂翁昔日陸亙大夫問南泉云肇法師也奇怪解道天地與我同根萬物與我一體南泉指庭前牡丹花云大夫時人見此一株花如夢相似大眾此便是尋常落草邊事還知南泉指處麼若也知得趁此人天眾前吐露消息老僧為汝證明其或未能且看老僧舊有一頌纔見花顏識肇顏花顏怎比肇顏鮮肇顏不在花顏上萬紫千紅盡失顏蔡居士請上堂數載頻徵三日聾橫開地面使人通多時不見相酬者將謂今朝有蔡公所以傾蓋如故白頭似新兩鏡相炤不隔纖塵豎拂云還隔著者箇麼喝一喝云春色滿園關不住一枝紅杏出墻來。

　　上堂春風蕩蕩春雨霏霏桃英雖未綻梅玉已飄香頭頭吐露真機為甚時人不薦良久云為視尋常景偏教蹉過多。

　　師誕上堂六十餘年一剎那剎那之內事堪呵為僧不作離塵行無奈多生熟習魔故經云一者刳其正性二者除其助因三者違其現業欲愛乾枯根境不偶現前殘質不復續生震威一喝云當時黃面老子下得者一喝則不見有我人眾生喚甚麼作現前殘質果到恁麼田地如來禪許汝少分相應祖師禪猶未夢見在且道如何是祖師禪還會麼動容揚古路不墮悄然機。

　　解制上堂擦褲摩裙又一番可曾於此透重關頂門有眼如還合解制虛消信施難何也不見道施主一粒米大如須彌山若人不了道披毛戴角還了則且置將何為道左右顧視云還委悉麼春天不問路雨過便行程。

　　佛誕上堂舉世尊初生時一手指天一手指地周行七步目顧四方云天上天下惟我獨尊雲門云我當時若見一棒打殺與狗子喫貴圖天下太平師云世尊創業垂統道化萬方那慮後人之顛覆雲門鳳曆新頒肅清宇宙輒翻上祖之遺規雖則光先裕後有祖有孫簡點將來不無自累畢竟如何得恰好去遂頌曰天然習氣最難忘纔出頭時燄熾張將謂無人能抗拒誰知後代有韶陽。

　　上堂水旱連年供米稀法堂鐘鼓面生灰掃盡客塵頻打盹世間出世總無知庭前桃李還仍舊人老精神異昔時有可見兮無可見不遷移內恰遷移天然一種難思法千聖從來獨自知且道如何是獨自知底事會麼鶯囀上林花滿地客遊三月草侵天下座中元上堂喜逢自恣日處處建蘭盆孝哉目犍連遺規使後遵自孝令人孝度親度眾親彼此忘岐見親疏一坦平建會諸仁者功勛豈易論大眾還有不假追修親自生天者麼良久云拽杖寧虛往因過覓此人卓拄杖下座。

　　居士送法衣法被至上堂十載良緣住報恩一山清澹可超群僧堂未及容千指佛殿無能乞四鄰荒田數頃勤耕種為供林間抱道僧錦上鋪花早已見雪中送炭晚纔逢我今年耄知休去遺與當來接上根大眾且道上根作麼生接喝一喝下座。

浮石禪師語錄卷二(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷三

　　嗣法門人行浚等編

　　揚州府海門廣慧禪寺語錄

　　山門豎高三際橫闊十方從上諸佛歷代祖師天下老和尚俱從這裏入拽拄杖便進。

　　佛殿城東老母與佛俱生生不面佛新廣慧與佛俱生生不背佛大眾且道不面底是不背底是又喚什麼作佛以坐具拂云數聲清磬是非外一箇閒人天地間。

　　伽藍虛而靈寂而炤事無巨細一切管到拈香云凡有施為盡出公道。

　　祖師心相印氣相求不用陳年爛葛藤舉香云拈起分明便知有。

　　禮淮海祖師昔日聞名今朝覿面且道如何是覿面底事不說不知不識廉恥。

　　據方丈從上諸大老盡向這裏龜背上拔毛馬頭上截角且道新廣慧到來又作麼生卓拄杖云有條攀條。

　　指法座云人天寶座三次親登要坐便坐要行便行遂陞拈香祝聖畢次拈香云此一瓣香從尸陀林裏得來向千聖出身處決了不敢囊藏對眾第三回拈出供養天童堂上先師密雲大和尚用酬法乳之恩。

　　僧問海門獅子吼龍象總來參如何是接物利生句師云瞎進云一片定光輝宇宙直教四眾盡沾恩師云誰是知恩者進云學人有賴去也師云別日再驗問德山棒臨濟喝除此二途有何指示師打云喚作棒喝入地獄如箭僧喝師又打問離四句絕百非時如何師良久僧罔措師打云鈍置阿師乃云收拾吳綸到海門垂鉤秪為釣鯤鯨直饒戴角獰龍至且向竿頭聽處分所以古人道你有拄杖子我與你拄杖子你無拄杖子我奪卻你拄杖子有則偏與無則反奪得失是非誰能辨別欲得梅花香撲鼻定要一番寒徹骨然雖如是忽有箇不受煆煉底到來又作麼生拈拄杖卓云美玉不雕難作器旃檀受刻始成形。

　　上堂法身無相般若無知無相故隨類現形無知故遇緣即炤三元山高不過十餘丈日日煙雲靄靄福山渡闊不過百餘里時時波浪滔滔海門與寺門貼對潮音共梵音齊響旭日炤高樓衲僧得暖朔風吹古柏幽鳥添寒豎拂云大眾看看者箇是拂子那箇是法身指香爐云者箇是香爐那箇是般若直繞道得溪聲盡是廣長舌山色無非清淨身拄杖子未肯點頭在何也曹溪波浪如相似無限平人被陸沉。

　　上堂年初三好事不相瞞平常心是道何用更加參門裡出身易身裡出門難五臺山上雲蒸飯佛殿階前狗尿天且道是出身句出門句驀豎拂云竹密不妨流水過山高豈礙白雲飛復舉鵝湖問諸碩德曰四威儀中畢竟以何為道有者曰知者是鵝曰不可以智知不可以識識何謂知者是或曰無分別者是鵝曰善能分別諸法相於第一義而不動何謂無分別者是或曰四禪八定是鵝曰佛身無為不墮諸數何謂四禪八定是眾皆杜口妙喜云相罵饒你接嘴相唾饒你潑水天寧曰僧投寺裡宿賊打不防家師云廣慧又不然端坐受供養施主常安樂。

　　上堂舉六祖大師因僧問曹溪意旨什麼人得祖云會佛法人得僧云祖還得否祖云不得僧云為甚不得祖云我不會佛法妙喜云還見祖師麼若還不見為汝指出乃云蕉芭蕉芭有葉無丫忽然一陣狂風起好似東京大相國寺裡三十六院東廊下壁角頭王和尚破袈裟師云且道有指示無指示若道有指示指示在什麼處若道無指示妙喜老人豈是妄言良久云出頭天外看誰是我般人。

　　上堂心無自性假境而彰舉拂云喚作拂子則觸物無自體因心而現不喚作拂子則背心境俱泯性體亦忘畢竟喚作什麼搖拂云還會麼若也不會更通一線良久云明月堂前垂玉露水晶宮裏撒珍珠復舉于頔相公訪紫玉禪師問如何是佛玉召于頔公應諾玉云更莫別求公不契藥山聞云于家箇漢可惜埋卻紫玉山中公聞之竟造求決依前問如何是佛山亦呼于頔公應諾山云是什麼公于是有省師云藥山秪知紫玉埋卻于頔殊不知于頔埋卻紫玉于頔但知向藥山處求救而不知反被藥山埋卻何也不見道向第三句中薦得自救不了。

　　解制上堂僧問九旬禁足魚投網三月安居鳥入籠如何是出格為人一句師便打僧云白拈手段憑師顯更整綱宗利有情師云將謂別有麼僧云頭頭垂示處仔細好生觀師云元來元來僧云一等擎天手當機各有奇師云猶是詐明頭乃云剔起少林燈誰不生歡悅吹殺暗中行各要知時節奮佛祖鉗錘提衲僧巴鼻咸謂頂門眼正肘後符靈不肯深培厚蓄急欲播弄唇皮大似靈龜負圖自取喪身之兆鳳縈金網欲趨霄漢何期正當解制一句作麼生道春色滿園關不住任他紅杏出墻窺更有一偈舉似大眾腳下草鞋肩上包輕鬆那怕路途遙轉身換步無多子試看春風度柳梢。

　　彌勒院請上堂二月二瓜菜荳茄齊落地來朝受用在今朝今朝不辦來朝悔世法佛法沒兩般唯有禪家不等閒赤體挨開無縫塔常把南辰向北看更有一般奇特處寒時向火熱乘涼忽有箇傍不甘底出來道長老既是向火乘涼有什麼奇特只向他道茫茫宇宙人無數幾箇知歸到此間復舉甘贄行者往南泉和尚處設齋黃檗為首座者請施財檗云財法二施等無差別者舁錢便出須臾復入云請施財檗云財法二施等無差別者即行嚫妙喜云一等是隨邪逐惡雲居羅漢卻較些子師云且道雲居羅漢即今在什麼處大家指出看良久云如無廣慧自指出也彌勒院裏也不識。

　　師誕日上堂舉龐居士問馬祖不昧本來人請師高著眼祖直下覷士云一種沒絃琴唯師彈得妙祖直上覷士禮拜祖歸方丈士隨入云適來弄巧成拙妙喜云馬祖上覷下覷則不無爭奈昧卻本來人龐公作禮也是囫圇吞箇棗祖歸方丈士隨入云適來弄巧成拙也救得一半天寧云說什麼救得一半他日換手槌胸去在師云龐居士高高峰頂立馬大師深深海底行妙喜老漢眼空四海傍若無人不料被天寧覷破且道覷破意作麼生三級浪高魚化龍痴人猶戽夜塘水。

　　上堂一春三箇月二月多風雨此月不同前芳菲遍桃李桃豈自能紅李豈自能白紅白分明不在花在花卻被他埋沒不埋沒從茲透露真消息非但覷破古靈雲亦乃覷破老迦葉所以陸亙問南泉云肇法師道天地與我同根萬物與我一體意旨如何泉指庭前牡丹云太夫時人見此一株花如夢相似南泉點醒陸亙廣慧點醒諸人且道廣慧點處與南泉點處是同是別若道是同未具參學眼在若道是別亦未具參學眼在畢竟如何易分雪裏粉難辨墨中煤。

　　上堂今朝三月半春月光繚亂穿花過柳落前溪是處澄潭無不現所謂相元虛恒泯一體性雖實常在萬緣且道如何是萬緣底性以拂子打圓相云本無偏炤處剛有不明時。

　　上堂三春已過九夏初臨聚玄徒與林間扇真風於世外篆不雕之心印提出格之宗乘且道出格宗乘作麼生提還有道得者麼良久云麥子頭垂春熟好荳花口吐莢前心。

　　送法被莊嚴至上堂清淡廣慧寺莊嚴半點無通州季菴主成就化檀那供養三寶尊得福非小可為眾請說法度人還自度此是大乘因定獲大乘果山僧無法為人說陞座無非告真實鵲噪鴉鳴代舉揚柳綠桃紅呈妙訣箇事從來不覆藏臨濟德山徒棒喝輸他鼻祖自知羞獨坐少林唯面壁此是人間大丈夫令余千載常相憶常相憶內外身心如鐵石大眾身心既如鐵石為甚又常相憶良久云是精識精是賊識賊毫釐有差天地懸隔。

　　到虎丘上堂僧問針芥相投師資契合隆祖家風重為克振師云綠樹陰濃夏日長進云龍得水時添意氣虎逢山勢長威獰師云也是依他做就問潑天門戶龍象奇逢舊國新王即不問子承父業事如何師便打進云擊開金殿鎖撞動玉樓鐘師云勞而何用進云秪如坐致太平又作麼生師云月明簾外轉身難進云四海浪平龍睡穩九天雲靜鶴飛高師云許汝一半進云這老作家猶在師云累及老僧不少士問法王法令今日重新睡虎遺風乞師垂示師豎拂子云還見隆祖麼進云法窟窟中獅子子一聲哮吼萬人驚師云低聲低聲進云恁麼則水秀山明地靈人傑去也師云猶是兩重公案乃云纔入空門慕此山到來果爾不尋常石頭塊塊生公列綠樹條條露祖顏先聖時時陞紺座梵天日日繞華筵眾中莫道無聞見剎說何曾有間然所以道諸佛道不及處人人開口道著諸佛行不到處人人舉步踏著既然道著又能踏著因甚問著十箇有五雙不知落處只為分明極翻令所得遲卓拄杖下座。

　　上堂僧問打鼓弄琵琶相逢一會家清風拂白月地角接天涯賓主相逢即不問願聞法要請師宣師便打僧便喝師又打僧又喝師云三喝後又如何僧禮拜云舉頭天外看誰是我般人師云果然乃云挈杖沿場事不凡豈貪香供入人間一條白棒求知己果是英靈出眾看拈拄杖卓一卓云不向此時親決了空教兩鬢著霜寒。

　　上堂前宵愁夜雨今日喜天晴了達其中旨高低一坦平所以道藏身須是沒蹤跡沒蹤跡處莫藏身塵塵盡是毘盧佛色色無非觀世音海中有月毋撈捉腳下無舟努力撐既是無舟撐箇甚麼下坡不走快便難逢。

　　開爐上堂廣慧寺裏復開爐出礦精金會也無直下不生顛倒見管教凡聖兩情枯所以古人道凡聖情盡體露真常事理不二即如如佛且道佛在甚麼處塞北千人帳江南萬斛船。

　　上堂天上月圓人間月半欲隱彌露擬晦全彰是以釋迦掩室于摩竭無剎不現淨名杜口于毘耶聲震大千無舌人方能解語無手人正好行拳德山棒如雨點臨濟喝似雷奔正是好手手中呈好手紅心心裏中紅心恁麼事須是恁麼人若得恁麼人自然舉一明三目機銖兩面南看北斗低首望青天拈起時纖塵不立放下時萬彙齊彰且道不拈不放又作麼生當陽皎潔無回互一道孤光朗太虛。

　　上堂海門何可羨所羨是諸山屢捐清淨貲作供到三仙三仙無所長何德報諸山呈拄杖云只將這條棒棒棒棒諸山棒下忽翻身所酬非可量不是涅槃心亦非正法眼千聖不能名萬靈徒渴仰獨有過量人到此絕伎倆大眾既是過量人為甚卻絕伎倆四海浪平龍睡穩九天雲靜鶴飛高。

　　歲朝上堂舉香嚴云去年貧未是貧今年貧始是貧去年貧尚有卓錐之地今年貧連錐也無真淨云去年富未是富今年富始是富去年富只有一領黑漆布衫今年富添得一條百衲袈裟歲朝抖擻呈禪眾實謂風流出當家鳳林云香嚴貧未是貧奈何猶有箇渾身真淨富未是富家私未免俱呈露鳳林這裏不說富不說貧隨家豐儉沒疏親豎拂云收來兔角長三尺放去龜毛重九斤師云可謂蚌鷸相持俱落漁人之手廣慧鼠尾續貂也要出一頭地也說富也說貧客來管待驗疏親豎拂云時逢瓠子彎彎曲纔遇冬瓜儱侗伸。

　　解制上堂舊冬結制遲今春解制速只要己事明毋論期延促筆描菩薩火中行泥捏金剛水底宿不作奇特商量已得見超佛祖阿呵呵會也麼解開布袋口放出甕中鵝。

　　海安廣慧寺上堂纔過新春與上元臘梅開了白梅開柳眼纔青桃萼綻莫教錯過好生看眾中還有善看者麼不妨出眾與拄杖子相見無則山僧別行一路去也世尊四十九年說法未嘗道著一字雖然不道一字函函翰墨淋漓祖師十萬餘程西來未嘗接得一人雖然不接一人箇箇頂天立地權實雙行性相不二縱奪自由主賓互換所以天龍秪豎一指秘魔一味擎叉德山入門便棒臨濟入門便喝斯皆藏身須是沒蹤跡沒蹤跡處莫藏身如能諦信無疑管取一生了辦復舉白雲端和尚云若端的得一回汗出一莖草上現瓊樓玉殿若未端的一回汗出縱有瓊樓玉殿被一莖草蓋卻山僧今日拈卻一莖草且道瓊樓玉殿在甚麼處拈拄杖云還會麼海門到此二百二更加二百到揚州。

　　上堂春風習習春雨霏霏陣陣示古佛家風點點演今時妙義法無異相即色全彰時無異緣和聲吐露上根利智一聞千悟獲大總持撒手懸崖更無餘事且應時一句作麼生道芍藥花開菩薩面棕櫚葉散夜叉頭。

　　上堂目前無法正體昭然所以山不是山水不是水人不是人物不是物萬象歷然神機廓爾所以山即是山水即是水人即是人物即是物提起金剛王斬斷有無見向名言未立文彩未彰已前一時坐斷如天普蓋似地普擎等虛空之寬廣同日月之恒明一切處無不圓滿一切處無不周遍淨裸裸了無得失赤灑灑併絕見聞上無佛道可成下無眾生可化向威音那畔藏身卻在聲色門頭吐氣等閒現出三頭六臂橫拈倒用逆行順化隨機赴感於一毫端現寶王剎坐一微塵轉大法輪正與麼時且道如何指示一言難啟口千古意分明。

　　啟建龍華大會眾居士請上堂師云法無定體遇緣即宗祖意全提十方坐斷從上佛祖有口只堪挂壁眾中有超佛越祖者麼出來道看僧問世尊靈山會上說法慈氏龍華會上說法是同是別師云分身兩處聽進云聽後又如何師云便能獅子吼進云獅子作麼生吼師豎拂子云聞麼進云某甲不聞師云正是有耳不聞華藏語乃云昔投嘉會已堪誇此日還過喜更多建設重重勤接引現生同遇入龍華現前大眾既與老僧同入此會當與老僧同見同聞龍華教主三會說法度無量百千億眾即今在山僧拂子頭上現大人相放大光明初會說法大眾還聞麼若也聞得且道說甚麼法若道不聞是為有耳不聞華藏語既不能聞則不能見是為有眼不睹遮那身既然不聞不睹雖入而不入雖遇而不遇便成空過有何益哉已過關者不在其數未過關者若是眼裏有筋皮下有血聞恁麼話便能奮起新鮮志氣咬緊牙根捏緊拳頭豎起脊梁晝三夜三定要討箇分曉討來討去忽然討著便見身心本空見聞莫及上無攀仰下絕己躬便與龍華教主把手共行非為分外到恁麼地始不負入此大會使建會眾姓各獲無量不可思議之福是則名為福田僧也敢問大眾討來討去忽然討著底事作麼生還會麼屋上直排三道麴門前低叫一聲糕卓杖下座。

　　海門眾居士請上堂師云百年難遇歲朝春生世罕逢龍華會歲朝春不遇於我何損益龍華會不逢福因無處植是以諸位善信來入三仙發此莫大之勝心協力建此龍華大會成就一切宰官長者善男信女種此莫大之善因可謂萬善同歸六度齊修自利利他之佛事皆悉圓滿矣何也欲引一切成就檀波羅蜜故建此龍華道場欲引一切成就毘梨耶波羅蜜故建此戒堂欲引一切成就忍辱波羅蜜故建此般若堂欲引一切成就精進波羅蜜故建此大悲堂欲引一切成就禪波羅蜜故建此觀堂欲引一切成就智慧波羅蜜故建此華嚴堂雖然欲窮千里目更上一層樓不見梁武帝問達磨祖師朕自即位以來造塔建寺供佛齋僧有何功德磨云此是人天小果有漏之因非真功德帝云如何是真功德磨云淨智妙圓體自空寂如是功德不以世求帝問如何是聖諦第一義磨云廓然無聖帝云對朕者誰磨云不識今有一頌舉似大眾鷓鴣啼處百花香信步閒行踏帝鄉寄語途中未歸客休將此語錯商量下座。

　　上堂龍華教主無我執故得分身千百億百億世界坐道場百億世界莊嚴具百億世界化群迷百億世界修供養身放百億大悲光六道眾生皆解脫何故聻獄道眾生遇此光轉苦趣為樂土鬼道眾生遇此光轉饑虛為飽滿畜道眾生遇此光轉愚癡為智慧人道眾生遇此光轉十惡為十善羅道眾生遇此光轉嗔心為慈悲天道眾生遇此光舍快樂而修菩提師驀豎拂子云即今彌勒世尊又放一光了也大眾還見麼若也見得便與彌勒齊肩脫或未然龍華大會難遭遇報本酬恩在目今下座。

　　上堂龍華會啟慈雲彌覆於娑婆水陸堂開法雨普滋於震旦一毫頭上現寶王剎莊嚴別是一乾坤一微塵裏轉大法輪梵唄永歌於晝夜還有騎聲蓋色者麼良久云不見道心如法亦如無實亦無虛有亦不管無亦不拘不是聖賢了事凡夫若據龐居士如來禪則可祖師禪未在且道如何是祖師禪陣雲橫海上豎拂云拔劍攪龍門擊拂下座。

　　上堂僧問龍樹枝頭光赫奕全彰箇段真消息果能直下便知歸何待當來問彌勒直下知歸則且置如何是箇段消息師豎拂云會麼進云恁麼則四方八面活潑潑縱橫沙界露堂堂便拜師云未是這箇消息乃云昔年去去實不去土山嶺上多柏樹今歲來來實不來山門依舊向南開不去不來成底事大家出手建龍華所以昔日龐婆入鹿寺設齋維那請意旨回向婆子拈梳子插髻後曰回向了也便出頌曰牙梳反插鬢雲斜文綵分明莫點加堪羨老婆多伎倆能將公道驗龍蛇大眾且道如何是龐婆底公道豎拂云橫按莫邪全正令太平寰宇斬癡頑下座。

　　上堂纔過初一又逢月半流光易邁幻境非堅大家好整歸鞭莫待手忙腳亂販夫灶婦懇切瞻依外道魔人誠心歸命庶免閻老子打算飯錢其或不然打鬼胐臀有日在敢問大眾歸鞭作麼生整不見古人道百骸俱潰散一物鎮常靈百骸潰散終歸土一物常靈何處安頌曰一物常靈何處安白雲散盡見青巒排空聳翠磨今古剔起眉毛仔細看如其不會正好加參。

　　上堂言言見諦八角磨盤空裏轉句句超宗三腳驢子弄蹄行不落離微一句作麼生道天高群象正海闊百川朝復舉昔時法華和尚終日誦法華一日誦至諸法從本來常自寂滅相豁然大悟添後兩語春至百花開黃鶯啼柳上據老僧檢點將來是則也是是則未是何也只為冬行春令老僧亦續二語諸法從本來常自寂滅相十月天漸寒綿衣及早辦不敢與古人鬥巧只要應箇時節下座。

浮石禪師語錄卷三(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷四

　　嗣法門人行浚等編

　　寧波府天童景德禪寺語錄

　　師在華山同葉受天童眾護法請上堂報恩擔子纔交卸已入西山養病軀閉戶不聞塵俗事開門接見大檀書細揣力微難荷重追思祖席豈容虛目昏齒落誠無用自有金湯永護持大眾且道如何是護持的事山門鎮靜燈無盡祖道重揚葉有光。

　　到山上堂至座前拈疏云天無私蓋地無私載乾坤既爾人理亦然公正分明再煩維那宣過宣畢陞座拈香祝聖畢復拈香云此一瓣香第四回拈出奉供本山先師密老和尚用酬法乳上首白椎云法筵龍象眾當觀第一義時海眾沸騰遂止問話乃云遞代相承古今不易法門重荷貴在有力大人山僧年當衰邁時值秋晚已甘退居同葉忽蒙檀護見招因念先人法席扶病入山賴有遠近檀那合山大眾協力相扶使法輪與食輪共轉福性與慧性同修其或不然未免旁觀者哂此事且置到山一句作麼生道豎拂子云月愛谿聲流不去雲懷山色復飛來上首復白云諦觀法王法法王法如是。

　　師至南翔萬壽寺請上堂自忘衰朽赴天童匍匐諸山興轉濃賴有法嗣咸出手大家扶起破沙盆祖翁叢席非輕視浙省名藍第一山天上卿雲生泰嶽人間福水長滄溟正恁麼時一句又作麼生豎拂云水向石邊流出冷風從花裏過來香。

　　開爐上堂僧問祖庭創闢萬山巔七十餘燈續後先此日爐開烹佛祖沙盆意旨請師宣師云日輪正當午進云一句歸宗萬國朝虛空合掌森羅拜師云如何是拜的事僧呈坐具云和尚也須著眼始得師云你是箇瞎漢問清光匝地簇錦攢花風雲際會且置如何是天童境師卓拄杖云失卻你眼進云和尚也須著眼看師打云還見麼進云日輪正當午白雲覆青山師打云總是眼花乃云天童主法已頻更今臘開爐屬老僧一眾同參須努力大家扶起破沙盆沙盆扶起不尋常八面玲瓏盡放光四聖六凡無可避大千沙界箇中藏大眾藏即且置為什麼無可避還會麼天上五衰相現人間八苦交煎。

　　上堂僧問海眾雲臻即不問擊鼓陞堂事若何師打云要你薦取進云應時及節一句又作麼生師云仲冬猶寒乃云老僧出世至於今化主相煩數百僧惟有迥然真出類到頭不昧始初心六年苦行緣方就萬里關山覓施人自利利他辦箇事總教當下契無生大眾如何是無生之旨良久云玲瓏巖上石飛去復飛來。

　　元旦上堂僧問一元來復百福俱臻慶時納祐一句如何道師云歲朝東北五禾大熟進云恁麼則人安物阜海晏河清去也師云時清休唱太平歌乃云元旦一萬事吉衲僧不用加參管取通身眼徹因甚如此不羨銕牛耕陸地慣能井底種林檎。

　　解制上堂僧問繩頭把住滴水冰生布袋解開珠迴玉轉妙手僧繇描不就請師點出大家看師便打進云謝師一棒當陽妙覿面還他作者知祗如解制一句又作麼生師復打進云恁麼則一條拄杖子隨處立乾坤師云如何是你拄杖子進云孟春猶寒伏惟珍重便禮拜師云好與三十棒問三月安居今已滿。

　　解制一句乞師宣師云晴乾不肯走直待雨淋頭進云踏得故鄉田地穩何須向外去馳求師云如何是你故鄉田地進云無影樹頭花爛熳春光不與四時同師云如何是你不同處進云一句迥超千聖路萬靈何處謝無私問渡頭喜得水聲息古國梅花香滿林布袋解開雲水去清關橋翠鎖何人師豎拄杖云見麼進云和尚則恁麼學人又不然師云又作麼生僧頓足師便打進云拄杖點開新日月芒鞋一任破青山師云切莫亂走乃云獨釣寒潭過一冬竿頭稱意幾回逢從今且聽隨流去等待風雲自受擒眾中還有不受擒者麼良久云千山勢到嶽邊止萬派聲歸海上消。

　　上堂太白峰頭煙雲靄靄清關橋下澗水潺潺潺潺非聲靄靄非色非色非聲誰能薦得若也薦得便知天地與我同根萬物與我一體可與靈雲香嚴二大老把手共行同門出入到恁麼地只可自利未得利人若要利人須知更有向上事在且如何是向上事豎拂云天上有星皆拱北人間無水不朝東。

　　上堂本是沒量人一切難描摹從出母胎來將錯而認錯合掌云大眾會麼我不敢輕於汝等汝等本來是佛。

　　佛誕上堂大患莫重於迷為病良劑莫善於悟為藥直教脫體輕安藥病一齊拈卻所以經云破有法王出現於世隨眾生欲而為說法只如世尊初生一手指天一手指地週行七步目顧四方乃云天上天下唯我獨尊且道隨眾生欲不隨眾生欲若人道得貼體句天童拄杖子即今兩手分付其或未能莫將閒學解埋沒祖師心。

　　上堂箇事明明不覆藏青山疊疊正當陽衲僧具有超方眼蓋色騎聲脫體彰所以陸亙告南泉云肇法師也奇怪解道天地與我同根萬物與我一體南泉指庭前牡丹花云大夫時人見此一株花如夢相似諸人還知南泉指醒大夫處麼若知南泉指醒大夫處便知老僧指醒諸人處若知老僧指醒諸人處便知佛佛授手祖祖相傳處脫或未能不免老僧再為諸人下箇註腳若將眼見終難會耳處看來方始知開爐上堂僧問法幢高豎利物利生爐鞴重開烹佛烹祖向上鉗錘知玅密當機不讓且如何師云好與三十棒進云一喝分賓主炤用一齊行如何是炤用齊行底事師打云還識得者箇麼進云恁麼則百戰場中誇獨勝萬人叢裏奪高標師云未許汝在進云怎奈龍吟大海虎嘯高原去也師云正好喫棒僧禮拜云沾恩有分師乃云萬古長空一朝風月萬古長空渾不動一朝風月任安排眾中還有出手者麼良久云如無老僧獨弄去也朔日開爐謂結冬無端掘窖陷諸人如能箇裏翻身轉便是林間出世僧大眾還知翻身底意麼不見道至道無難惟嫌揀擇但莫憎愛洞然明白既明白已正好朝打三千莫打八百▆則譬若牛過窗櫺頭角四蹄俱已過還有尾巴過不得在過得過不得則且置如何是即日開爐底意百爐鞴鉗錘全不用不加火力自相鎔。

　　臘八上堂我佛世尊四月八日降生臘月八日成道降生時便乃一手指天一手指地周行七步目顧四方乃云天上天下惟我獨尊成道時乃云奇哉眾生皆有如來智慧德相良由妄想執著而不能證得世尊初生時早已揭露人天眾前臨末稍頭復言成道者何也正見世尊乃是古佛再來度生為急務故纔出胎時便乃全體揭露獨尊之旨欲使一切天人悉皆領悟怎奈根器未純聞如不聞見如不見世尊只得隱聖同凡捨四海之富萬乘之尊辭恩割愛離皇官入雪山隳肢體黜聰明六年勤苦於臘八夜睹明星方云成道此道非我一人獨有乃人人本具具而不能證者只為汝等二六時中不思善便思惡不思善惡便落無記一切有為之法如夢幻泡影頭頭執著事事認真所以不能證得更見世尊慈悲之至婆心之切為汝諸人猶未悟去即今在此討箇甚麼以拄杖一時旋風打散歸方丈。

　　上堂急景凋年候朔風凍雨天雪中來送炭千里不辭艱為甚肯如是只為閉門造車開門合轍憶昔南院顒和尚上堂云諸方只具啐啄同時眼未具啐啄同時用有僧出問云如何是啐啄同時用顒云作家不啐啄啐啄同時失僧云未是某甲問處顒云汝問處作麼生僧云失顒便打僧不肯師云南院可謂孤高者僧亦為希遇雖然仔細檢點將來二俱未在何也不見道有諸己然後求諸人無諸己而後非諸人即今有傍不甘者出理前問老僧向他道髑髏常干世界鼻孔摩觸家風且道老僧與南院還有優劣也無如有緇素得明即今分半座與伊其或未能莫將無事為無事往往事生無事中下座。

　　解制上堂大盡三十日小盡二十九解制在歲終方木逗圓孔如能句下翻身不枉摩裙擦褲果乃見得透信得及擔荷得去如龍得水似虎靠山逆順縱橫隨緣自在其或未能他日閻老子算飯錢打鬼胐臀有日在此事且置即今解制一句作麼生道蚯蚓驀過東海泥鰍倒上須彌卓拄杖下座。

　　師誕日古余維那請上堂那問爪牙久伏在深林未肯輕將露與人今至法王獅子窟當陽聊且一嚬呻遂一喝師云好喝那作圓相師便打那云棒頭有眼須辨龍蛇師云瞞他不得那又喝師云再喝看那云不勞再驗師便休去乃云本自無生慶有生有生方得契無生有無坐斷非為妙有有無無建本宗所以紙衣道者參曹山山問如何是紙衣體衣云寸絲不挂山云如何是紙衣用衣便脫去山以手拍肩云只解恁麼去不解恁麼來衣便來問山云一靈真性不假胞胎事如何山云未是妙衣云如何是妙山云不借借大眾還知不借借麼不見華嚴云相原虛恒泯一體性雖實常在萬緣敢問大眾如何是萬緣底性如有道得恰好老僧拄杖子兩手分付脫或未能老僧自道去也豎拂子云會麼掬水月在手弄花香滿衣下座。

　　上堂今朝六月一箇事紛紛俱漏泄柳陰深處噪新蟬池上荷香襲幽室嘶風木馬空成夢喘月泥牛醉未知所以當年缺齒翁曾對梁王道不識佛心天子雖聰敏至此茫然如面壁何以不見經云盡思共度量不能測佛智且道如何是佛智笑裏一毛無間斷毫端十字路縱橫。

　　天童退院上堂師云昔夢先師喚老僧老僧出接見先人手持雨傘忙撐起頻喚來來與共撐是故聞呼予即至果遭此地兩無秋冥中猶仗先師力不覺怡然二載周自揣暮年難獨荷敢邀碩德繼先猷遙請木兄承己諾殘棋一局適將收敢辭大眾出山去莫訝相逢未有期須知無去無來者千里何曾間一絲大眾既千里之遙為何不間一絲豎拂云會麼定光金地遙招手智者江陵暗點頭卓杖下座。

　　秀州棲真寺語錄

　　上堂拈疏云好事不瞞人對眾親拈出復呈云大眾會麼恐有不會再煩維那宣過指法座云峭巍巍壁立萬仞孤迥迥突露當陽和盤托出無人會曲彔重登再舉揚喝一喝便陞拈香畢維那白椎云法筵龍象眾當觀第一義乃云纔入西山又出山天緣於此孰能攀去住不生留別念一道孤光萬境含所以道萬法是心光諸緣惟性曉本無迷悟人只要今日了既是本無迷悟要了箇甚麼豎拂云還會麼雖然舊閣閒田地一度嬴來方始休白椎云諦觀法王法法王法如是下座。

　　上堂僧問太白破沙盆舊話棲真今日又重圓破沙盆話即不問棲真新令請師宣師云門前一對金剛進云蒙師指出新條令普使群英盡飽餐師云如何是你飽餐底事進云百戰場中誇獨勝萬人叢裏凱歌回師云未許你在進云和尚不得壓良為賤師便打進云杖頭點出摩醯眼爍破晴空亙古今師云今日且放過進云大眾證明去也乃云捏不成團裂不開孤光耿耿絕塵埃丈夫如未超方便徒使瞿曇空歎哉是以浮談萬卷不如至理片言腐藥千箱豈若還丹一粒還丹一粒點銕成金至理片言轉凡作聖秪如目前天是天地是地山是山水是水僧是僧俗是俗作麼生轉撒開一切浮名目著著拈來不是塵卓拄杖下座。

　　浴佛上堂僧問海天浩渺法界無邊未審瞿曇又在何處降生師云腳跟下薦取進云赤體風前烏律律放光動地豈繇人師云莫眼花進云恁麼則旃檀林裏香風發錦上鋪花三兩層師云轉見不堪僧喝師便打乃云一番拈起一番新今日瞿曇得降生此事明明無間隔頻燒香水浴金身眾中有知恩者貼體道將一句來良久云如無山僧自道去也指天指地令人會七步周行示獨尊卓拄杖下座。

　　上堂僧問綠樹陰濃夏日長子規聲裏好商量臨濟三玄來啟問請師一一為宣揚師云風吹不響鈴兒草雨打無聲鼓子花進云三玄三要承師指末後一句事如何師打僧喝師又打僧云有意氣時添意氣不風流處也風流師云退後著乃云青悠悠蘆葦四遶白茫茫秀水一灣庭前古柏參差閣後新篁直豎即此便是棲真境擬問棲真成自昧問既成昧不問不知正恁麼時如何即得舉起拂云會麼三級浪高魚化龍癡人猶戽夜塘水。

　　上堂荷葉團團擎翠蓋蓮華灼灼鬥紅粧馨香越格無人薦又逐薰風過埜塘可謂婆心太切迷子何知是以世尊退兜率而降王宮脫珍御而著弊垢達磨西來折葦渡江面壁九載已見慈悲之極損己而益人如母念子靡所不至故經云達一切法即心自性成就慧身不由他悟香嚴擊竹靈雲見桃長慶捲簾百丈扭鼻斯皆達法自性者也雖然只如傅大士云須彌芥子父芥子須彌爺山水坦然平敲冰來煮茶且道明甚麼邊事豎拂云還會麼陳年骨董無人問拈出當陽也怖人擊拂子下座。

　　龍池掃塔眾請上堂僧問象駕入山林木盡皆失色正法眼藏一眾仰望匡扶報德酬恩則且止祖禰不了事如何師云不勞上座擔憂進云秪如三聖推他保壽出頭為甚瞎卻鎮州人眼師云秪為流通進云恁麼則有意氣時添意氣不風流處也風流師云倒一說進云謝師荅話師云今日老僧失利問春雨如膏新點黛和風樹老正垂陰蓋覆乾坤則不問歸源一句請師宣師云放汝三十棒進云古塔喬松迎瑞靄生機獨露杖頭尖師云非汝境界進云與麼則龍池一脈源流遠萬派聲歸海上消師云遠之遠矣進云一雨三根皆普潤大千無處不霑恩師云知音者少僧禮拜歸眾乃云遞代相承古至今法音三世布寰中禹門堂上師親印太白峰前兄繼燈惟有老僧緣甚尟半生清淡寄松陵戊春為作翁兄奠努力登山惜暮齡茲因古帆侄同合山勤舊禮請老僧陞於此座老僧素不知道何法可說但盡偷心洞然明白是以釋迦為此掩室於摩竭淨名為此杜口於毘耶鼻祖為此對梁武道箇不識且道老僧見處與古人見處還有優劣也無良久云犀因翫月紋生角象被雷驚花入牙。

　　常州府宜興善權寺語錄

　　上堂至法座云法無定相遇緣即宗事無一向有請則赴呈疏云大眾既已洞明何煩維那再讀以拄杖指法座云從空疊就平地敷陳祖令既行當仁不讓遂陞座拈香畢復拈香云此一瓣香多生種植半世辛勤今當第五回拈出供養天童堂上明故先師密雲大和尚用酬法乳之恩斂衣就座上首白椎云法筵龍象眾當觀第一義師云法幢經偃已多年眾手相扶豎不難世出世間功德聚勸君莫作等閒看眾中還有出手者麼僧問離墨峰高連太白曹溪浪湧漲荊溪把定封彊則且止隨方導物事如何師云看孔著楔進云如是則一句無私今古共清風匝地四簷生師云從來不敢擔當進云曾經白汗出莖草現瓊樓師云說得不如行得進云今日親領和尚師云只恐孤負老僧乃云法幢境界絕思惟碧眼黃頭竟莫窺任是三賢并十聖也應到此豎降旗大眾且道法幢境界有甚奇特不見教中道法幢者乃表根本大智此智為諸佛之師即如來清淨法身此身即釋迦如來本然自性此性非獨如來有之一切眾生皆已具足只因一點無明當面覆卻遂成迷昧苟非大智光明炤了何能轉凡成聖永脫輪迴是以諸佛如來由此大智光明力故頓獲本妙明心契同毘盧法界諸大菩薩由此大智光明力故廣修萬行頓成滿足菩提一切聲聞緣覺由此大智光明力故圓修四果獨證單空一切凡夫由此大智光明力故炤空煩惱徹悟自心天下宗師由此大智光明力故據坐猊床弘揚祖道是以從上佛佛祖祖莫不由此大智而發行由行會理證理成果凡有動作施為莫不由此大智而得成就所謂百億毛頭師子智一莖艸上現全威茲因明如商谷等自念為僧不寓於十科事佛徒消於百載是以發弘誓願恢復久廢之古剎恭同闔邑縉紳文學居士遠招老僧主法自揣年邁無力擔荷再三推委推委不下只得勉力詣山陞於此座證明如上之功德莫不皆從大智而發行事成功倍則證理成聖不難矣凡為善權捐捨一椽一柱一磚一瓦所獲功德與眾上人功德無異雖然眾上人與眾施主還見得三輪體空不住於相麼卓杖云因該果海空心量果徹因源報莫窮下座。

　　監院設齋請上堂僧問洞壑空山無聲不應洪鐘在架有扣則鳴學人擬興數問請師一一為荅師云逐一問將來進云墀偃千年柏碑題三世因如何是善權景師云兩洞真仙界進云眉橫離墨翠衣掛國山雲如何是景中人師云遊人接踵來進云任他崖石爛終古為誰通如何是人中意師云到此方知學人未問已前一句又作麼生舉揚師云秋深黃葉落進云將謂春歸無覓處依然轉入此中來師云不可妄通消息乃云進院以來經六日長宜風俗毫無別渴飲饑餐事事同謙和到處生歡悅個事從來不覆藏擬議低頭成自隔不自隔冷灰豆爆豁雙眸天上人間無等匹今日慈炤監院設齋供眾禮請山僧陞座要與大眾結般若緣若有人問結緣且止如何是般若向他道林空山露骨風動水生紋卓拄杖下座。

　　浪木靜主領溧陽舊縣上興埠董張史三居士設齋請上堂師云子月一西來祖意分明極赤體條條不覆藏玉容點點無遮隔舉拂云信手拈來不是塵擊拂子云從來撲落非他物只要當人見得真曠劫無明當下息三世諸佛本同參歷代祖師元氣合聖見凡情一并消涅槃生死空依號到恁麼地且道還假修證也無雖然舊閣閒田地一度嬴來方始休。

　　臘月結制上堂師云善權臘月結制不效諸方舊例亦非特出一頭秪要諸人共會且道作麼生會昔年迦葉為阿難倒卻門前這剎竿今日大家共扶起做個兒孫不枉然卓拄杖下座。

　　出山回上堂師云出山經月始回山舊歲新年莫異看胸次不存來往跡超今越古事無難所以古人道不執有相弗住空寂二邊不住中道迥立脫體無依孤光絕待眾中還有到恁麼地者麼良久云有無且置如何是超今越古不難底事豎拂云莫待夜深剛把火即今當道與人看。

　　解制上堂師云老僧無福又無能人事攀緣念似冰秪可杜門延暮景那堪搖尾乞諸鄰今朝放出英靈漢散與諸方繼祖燈他日有緣再相聚親疏惟驗棒頭痕大眾且道有痕者親無痕者親有痕者疏無痕者疏試檢點看良久云作麼生檢點試玉須經火求珠不離泥卓拄杖下座。

浮石禪師語錄卷四(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷五

　　嗣法門人行浚等編

　　蘇州府嘗熟福城禪寺語錄

　　山門云豁開戶牖內外通徹凡聖交參龍蛇互入遂喝云須知香海寬洪那比污池淺迮便入。

　　佛殿云佛者覺也佛在者裏覺在甚麼處呈臥具云無相國中留不住月華影裏覓還難。

　　伽藍云拈香禮拜神明自知昔受靈山囑今當大護持。

　　祖師云隻履西歸後兒孫滿大唐不肖忝於斯慚拈者瓣香。

　　方丈云據此室行此令驅耕奪食拔楔抽釘任他隱勝現劣以劣作勝明鏡高懸妍醜自現。

　　即日鎮臺楊護法設齋請上堂師指座云只此華王座人人盡可登但能真悟徹足下便升騰且道悟箇甚麼還見麼便陞拈香云此一瓣香端為祝延
今上皇帝聖壽萬安惟願堯風清六合佛日炤三千復拈云此一瓣香奉為滿朝文武闔國公卿乃至本府本縣各位尊官咸作王家砥柱永為佛法金湯復拈云此一瓣香奉為護法檀越縉紳孝廉文學人人獲堅固之身各各悟毘盧之性復拈云此一瓣香奉為本山肇建浮圖寶殿大功德主現生五福咸臻他報二嚴克備復拈云此一瓣香第七回拈出奉供天童堂上明故先師密雲大和尚用酬法乳之恩師歛衣就座維那白椎畢僧問法雷大震猊座高陞虎驟龍驤即不問入院風規事若何師舉拂云看取令行時進云古虞山色千層秀新塔風光七級高如何是福城境師云親言出親口進云隨宜所說法如雨太白源流一派長如何是境中人師云一人上座萬人參進云意氣不從天地得縱橫何處不風流師云切莫詐明頭進云解下虎鈴驚大地象王鼻孔謾撩天師云料你也不識僧禮拜退乃云昔年曾住福城寺今日依然住福城彼此處殊名不異百千諸佛一燈明故經云我見燈明佛本光瑞如此敢問大眾如何是本光良久云不明自發則諸暗相永不能昏喝一喝下座(師昔曾住嘉禾福城)。

　　結制毛德卿同眾居士請上堂師拈香畢乃云福城寺裏始開爐七事元來一事無衲子如能真辦道三餐供給有檀那故曰聲和則響順形直則影端門內有君子門外君子至秖如道本天然如何用功方為真辦不見古人道若起精進心是妄非精進若能心不妄精進無有涯心不妄者以見真參之力也因真參力故故心無妄經不云乎諸妄消亡不真何待豎拂云會麼未明有說皆成謗明了無言死水中擲拂下座。

　　久隱禪人同童聖修包祖瑞陸志一吳超惺眾優婆夷請上堂云一年四季已過三惟剩隆冬又將去衲衣下事豁然惺拍掌呵呵成笑具既已得惺為甚反成笑具只為踏破草鞋無覓處得來全不費工夫舉世尊昔日在靈山會上說無量義經入無量義定是時天雨四花地搖六震世尊從眉間放白毫相光炤見東方萬八千土於是彌勒騰疑文殊領荅乃云我見燈明佛本光瑞如此即此本光人人本具箇箇不無在聖不增在凡不減迷之則生死始悟之則輪迴息迷悟兩無干方堪入廛垂手接物利生昨日夜叉頭今朝菩薩面逆順總成權折攝皆方便此猶是建化門庭邊事畢竟歸根得旨一句作麼生道震威一喝下座。

　　梁父王居士壽誕請上堂僧問福城初興一物無般般應用仗檀那今朝虔設雲廚供慶讚因齋事若何師云風來草偃進云竺國西天增壽域須彌頂上𡎺金隄師云水到渠成進云大家一缽和羅飯鼓腹謳歌頌太平師云分明聽取僧禮拜退問放行也是處是慈氏把住也無門無善財請問和尚即今放行則是把住則是師豎拂云汝道看進云恁麼則兩頭俱坐斷八極起清風師云是把住是放行進云和尚是何心行師云路遙知馬力進云學人禮拜去也師云日久見人心乃云朔風凜凜歲將周新舊相交秪一旬雪月霜花無限意誰能於此悟天真是以陸亙大夫問南泉云肇法師也奇怪解道天地與我同根萬物與我一體南泉指庭前牡丹云時人見此一株花如夢相似大夫無語大夫無語則且止南泉荅處大眾還知麼若也不知老僧為汝下箇註腳不離花顏識肇顏花顏怎比肇顏鮮肇顏不在花顏上萬紫千紅盡失顏還知老僧見處麼若知老僧見處便知南泉荅處若知南泉荅處便知陸亙問處如總不知不可丟在無事甲裏不見道若人生百歲不會諸佛機不如生一日而得決了之此事且置今日因齋慶讚一句作麼生道壽山增聳福海添流。

　　啟明劉居士薦義兄恃雲金居士三七之辰設齋請上堂云從苗辯地因語識人極盡今時方堪成立眾中還有極盡今時者麼有則不妨露箇消息良久云無則老僧自露去也管鮑分金世所稀名標青史貴無欺男兒誰不應如是獨讓金劉二士為只此一點無欺之正氣充塞三界包括二儀萬聖千賢莫不從茲流出故經云一切諸佛及諸佛阿耨多羅三藐三菩提法皆從此經出此經者即正氣之謂也吾人眾生從無始來迷背此經名曰無明頓起三細六麤造十習因受六交報生生死死死死生生如旋火輪無有休息故曰情生智隔想變體殊金劉二士生則重義謂之君子死得正氣必為仁神在人世中可謂出類拔萃者矣較於出三界聖人便有霄壤之隔何也只為未盡輪迴隨業流轉但能回心向道一念回光頓破無明二死永亡五住究盡上無攀仰下絕己躬淨裸裸赤灑灑正恁麼時如何通信不見一法即如來是則名為觀自在。

　　解制司理嘉生許護法同詹太夫人請上堂云正月纔過二月臨流陰半點不饒人耳邊又覺添霜鬢生死循環悟始停眾中還有正悟者麼良久云不見古人道悟則不無怎奈落第二頭敢問大眾如何是第一頭以杖駕肩顧左右云楖栗橫擔不顧人直入千峰萬峰去。

　　季齊王居士請上堂僧問說戒期逢二月初端然依樣畫葫蘆是凡是聖須分別彼丈夫兮我丈夫如何是丈夫底作用師云一人有慶兆民賴之進云如何是聖賢底心行師云地獄未空誓不成佛進云戒光從口出是何意旨師云蹉過不少進云如是則千江有水千江月萬里無雲萬里天師云又是從頭起問師將七十古來稀妙旨當堂接上機新塔善權同一體分身兩處道巍巍如何是道巍巍底句師云楖栗橫擔不顧人直入千峰萬峰去進云桃花應節放黃鳥遇春啼師云兩彩一賽問浮圖聳霄漢萬象悉迴旋如何是新塔境師云門對虞山添秀色進云皓然霜雪鬢四海衲僧歸如何是境中人師云龍蛇混雜凡聖交參進云人境蒙師指真機又若何師便打進云舉頭天外看誰是我般人師云低聲低聲僧禮拜退乃云頭頂天腳履地漢語胡言誰不會觸境生情事事垂言前領旨般般慧阿呵呵會也麼棒打石人頭嚗嚗論實事且道如何是實事良久云暮春三月朔桃蕊已將麤卓拄杖下座。

　　信女超琪請上堂僧問妙峰孤頂即不問特地風生事若何師便打進云一條界破青山色今古長如白練飛師云承言者喪進云龍吟霧起虎嘯風生去也師云滯句者迷乃云老年晝寢覺身安春雨頻頻興自闌未得純修無上慧人間天上福為先故經云修有為福捨一而得萬報況修無上慧耶且道如何是無上慧不見道覿面相呈第一機纔然眨眼便差違擬心動作投坑阱開口分疏落是非有法尚猶縈見網無疑未可脫情圍捲簾袖手當軒坐禪板蒲團為發揮且道發揮事作麼生震威一喝云但看江南三月裏鷓鴣啼處百花香下座。

　　信女吳門曹氏請上堂云花期三月已輕過立夏仍交四月初識得薰風南面起莫將冷熱較親疏故經云居一切時不起妄念於諸妄心亦不息滅住妄想境不加了知於無了知不辯真實所以道身世悠悠不繫舟得隨流處且隨流今朝有酒今朝醉明日無錢明日愁所以僧問法眼如何是曹源一滴水眼云是曹源一滴水頌曰曹源一滴有來因荅處無如問處親但見桃花隨水去不知流出洞中春且道如何是洞中春卓杖云頻呼小玉元無事秪要檀郎認得聲。

　　明虛禪德同丁用卿鮑玉泉居士請上堂僧問千里迢迢送供來忘勞為法世希哉請師展演超方句指點當人得意回師便打進云有意氣時添意氣不風流處更風光師云被汝道著進云覿面無私一句子令人千載骨毛寒師云負恩者多僧便喝師亦打乃云昨日曾將今日期秪因檀信遠臨扉須知箇事離言說請說令余暗皺眉所以僧問馬祖云離四句絕百非請師直指西來意祖云我今日勞倦不能為汝說問取智藏去僧問藏藏云我今日頭痛不能為汝說問取海兄去僧問海海云我到者裏卻不會僧復舉似祖祖曰藏頭白海頭黑者僧問處欲向白拈手裏分金卻被馬家父子當面換卻雙睛全然不曉末後舉似馬祖重納敗闕只如祖云藏頭白海頭黑意作麼生豎拂云會麼黑白口開成話墮分明土上更添泥。

　　啟建蘭盆勝會鎮臺楊大宗請上堂僧問中元節屇一雨涼生和尚高陞此座畢竟將何舉揚師便打云向者裏薦取進云恁麼則情與無情皆承此恩力也師云只恐說食不療饑問法幢高豎四眾雲臨普利一句請師速道師云唵啞吽進云恁麼則有水皆含月無山不帶雲師云平地上死人進云謝師荅話師云放汝一頓乃云至孝無如目犍連度親親到銕圍間手持缽飯消饑火業重徒將母手牽白佛垂慈須仗眾方堪釋汝母深愆趁此良辰僧自恣廣設蘭盆供眾賢但得十方雲水至消除母業頓生天勝事留傳千古後永為孝子度親緣由是鎮府楊公及眾護法遵依佛制恭就新塔福城禪寺建盂蘭盆會福國裕民廣孝報恩普利道場七晝夜於中幢幡間列衲子交參演誦神章歌揚梵唄設香羞供養十方賢聖然明燈煇煌七級浮屠遍施摩伽斛食賑濟大地孤魂正當人天普集躬臨法筵虔請山僧陞於此座特為表揚作諸佛事所集功德專申報薦揚府先遠宗親乘斯法力速離幽冥往生蓮界面見彌陀得蒙記莂更冀在任為國交征殺戮官民等眾各各解冤釋結咸遂逍遙伏願皇圖鞏固帝道遐昌甘雨時調民災永息四方黎庶樂昇平一國生靈歌至治雖然萬法最初無不善一心才動有差殊即今善惡俱拈卻妙性空空體自如大眾且道如何是空空底妙性豎拂云還會麼聲前有語難容舌惟許頭陀一笑傳下座。

　　結制知浴勤修領居士許雲翼請上堂云今朝重整沒弦琴非水非山孰解聽果有超群出格者不妨假指助徽音僧出問久仰琴川最上宗特來千里得相逢懇垂的旨超方眼幸冀吾師一線通師打云便與你通者一線進云者猶是老漢陳年作用拈向一邊斬新條令合作麼生師復打云且道者是新是陳僧一喝師連棒云胡喝問鐘鼓鳴時集聖凡潑天爐鞴實非常金毛不懼臨危事便請當軒善舉揚師便打進云棒頭擊開諸聖眼去也師云喚作棒入地獄如箭射僧一喝師又打僧禮拜歸位乃云九旬結制今朝起寢息諸緣究本參㘞地一聲開頂目超凡入聖剎那間然雖具隻摩醯眼腦後應須痛著鞭為甚如此不見道欲窮千里目更上一層樓舉昔日寶壽開堂三聖推出一僧壽便打聖云恁麼為人非但瞎卻者僧眼瞎卻鎮州一城人眼在壽便下座歸方丈可謂陷虎機深擒龍手疾雖則埋兵索戰怎如箭定天山正是棋逢敵手琴遇知音若在老僧分上又且不然眾中忽有推出一僧只向他道八十翁翁入場屋真誠不是小兒戲恁麼為人非但瞎卻者僧眼瞎卻一城人眼在更向他道啼得血流無用處不如緘口度殘冬且道老僧與古人用處還有優劣也無有則不妨檢點看良久云檢點且置即今結制一句作麼生道缽袋暫將高掛起草鞋仍曬待春風卓拄杖下座。

　　佛成道日知浴領居士請上堂僧問佛身充滿於法界普現一切群生前世尊為甚卻降皇宮師云豈不聞普現一切群生前進云世尊未生度人已畢因甚雪山六年師云只為你者瞎驢僧便喝師便打僧又喝師連棒云胡喝問世尊初生便道惟我獨尊因甚麼睹星方悟師打云你還知世尊獨尊處麼進云恁麼則知恩方解報恩師又打云如何是你知恩處進云覿面無回互當機任卷舒師云猶道得一半問悟道雪山成話柄惟明生死絕淆訛曾聞兜率三關語還許即今請益麼師云一一問將來進云撥草瞻風秪圖見性和尚性在甚麼處師打云我也不識進云恁麼則掬水月在手弄花香滿衣見性之人能脫生死眼光落地時作麼生脫師云待汝眼光落地即向汝道進云恁麼則雲駛和月運舟行連岸移能脫生死必知去處四大分散時向甚麼處去師打云向者裡去進云恁麼則潮去還歸海月落不離天三關已蒙師指示頓超生死句如何師打云退後看取進云一句了然超百億拈來恩大實難酬師云閒言語進云莫將鶴唳擬當鶯啼師不顧乃云苦盡甜來孰不然香糜麻麥豈輕餐出世世間底事業雪山有志定方圓彼既丈夫我亦尒不應自卑生退屈豎拂云大眾明星現也還見麼若也見得徹去便乃光吞萬象氣絕諸塵其或未然不免略通一線當陽見定無毫髮擬議尋思隔萬山卓杖下座。

　　上元解制上堂云天上月圓人間月半體用雙彰理事一貫相原虛恒泯一體千差攝入而無礙性雖實常在萬緣一多緣起之無邊花根本麗虎體原斑雖然不改舊時顏未免人人添一歲既添一歲為甚不改舊時顏任他日月縱橫掛一亙晴空萬古閒更有一頌舉似大眾百日禪期幸爾圓雲廚乏供事難全七旬老矣應休去此席從茲遜後賢。

　　監院慎獨為和尚慶誕領居士設齋請上堂師云上堂擔子已經辭今又重挑為甚底只為遠來檀信願那容固必且隨宜上與不上法元同畢缽羅巖峙水中玄辯樞機空蕩蕩少林門下路方通或謂單傳直指全無委曲今又說個隨宜得非委曲耶豈不聞德山見僧入門便棒臨濟見僧入門便喝雖然覿體提持直截分付不知正是第一委曲也故曰便是猶倍句動目即差違欲問曹溪旨猶成第二機大眾如何是第一機良久云還會麼任教滄海變終不與伊通公魯周居士設齋慶誕請上堂師云印心莫若楞伽玅蕩相無如般若親會得二經真的旨千紅萬紫一般春雖然譬如暗中寶無燈不可見佛法無人說雖慧莫能了且道如何是說底佛法雨水正月中驚蟄二月節。

　　陳家市眾居士請上堂師云投老年來事易忘任他烏兔兩頭忙飢餐渴飲隨時過無力閒遊到別方舉昔日同安丕禪師因僧問如何是和尚家風同云金雞抱子離霄漢玉兔懷胎入紫微僧云忽遇客來將何管待同云金果早朝猿摘去玉花晚後鳳銜來同安老漢雖善荅問在自己家風了沒交涉設有人問福城如何是和尚家風只向他道老年住箇破院子有鼓無鐘響不全忽遇客來如何管待非惟盤內無蔬果廚下無糧煮飯餐且道與古人是同是別試檢點看良久云檢點且置即今因齋慶讚一句作麼生道七旬祝誕檀家福一句伽陀佛種緣。

　　信女葉氏法名寂廣請上堂千聖從來有一機當陽見徹絕離微試看倒用橫拈處奮怒那吒亦失威所以昔日僧問乾峰十方薄伽梵一路涅槃門未審路頭在甚麼處乾以拄杖畫云在者裡僧至雲門復理前問門云扇子𨁝跳上三十三天築著帝釋鼻孔東海鯉魚打一棒雨似盆傾看他二尊宿一人要伊覿面搆去一人要伊暗中領悟雖則各有為人處檢點將來二俱未善何故聻一人辭簡轉使信莫能及一人辭繁翻令摸索不著若到福城門下總不恁麼忽有人問未審路頭在甚麼處只向他道一片白雲橫谷口幾多歸鳥自迷巢。

　　上堂向上一路千聖不傳直下了達只在目前還識目前意旨麼不見僧問玄沙學人乍入叢林乞師指箇入處沙云還聞偃溪水聲麼僧云聞沙云向者裡入目前雲水浩浩識得古人指點處麼如未識得更為頌出東瓜直儱侗瓠子曲灣灣將來一鍋煮普請大眾餐。

　　上堂桃李春風錦萬機遊人正是賞芳時王孫不惜黃金彈拈出林間打雀兒試看王孫欲獲林間一雀尚且不惜手中金彈況我林下人圖出生死悟明大道豈反有所惜耶是以神光問道于初祖便乃斷臂船子接人于洙涇便乃覆舟斯皆自利利他不惜身命之樣子也出類拔萃之英雄求道豈王孫獲雀可比雖然老僧見處又且不然上無佛道可成下無眾生可度數聲清磬是非外一箇閒人天地間揮拂下座。

　　上堂空劫已前一段事明明動植共宣揚道人胸次機輪活變腐為奇別有方是以世尊拈花迦葉微笑南泉斬貓歸宗斷蛇禾山打鼓雪峰輥毬趙州茶雲門餅曹山酒金牛飯斯皆變腐為奇者也且道老僧變腐為奇又作麼生良久云更有一般難信處腳尖踢出佛如麻。

　　上堂師云一念纔生一佛成河沙煩惱總歸真等閒唱箇還鄉曲禪板蒲團子細聽聽則且置還鄉曲作麼唱良久豎拂云會麼千山勢到岳邊止萬派聲歸海上消。

　　上堂師云小玉聲中得路時揭開藏海顯全提須知琴水溪邊意白鳥雙雙度柳枝所以昔日魯祖尋常見僧來便面壁南泉聞云我尋常向僧道佛未出世時會取尚不得一箇半箇他漝麼驢年去師云魯祖若無南泉但得其用南泉若無魯祖但得其體向魯祖處會得活了死不得向南泉處會得死了活不得如何方得體用一如死活一貫去豎拂云有水皆含月無山不帶雲。

　　上堂烏飛兔走急如梭明暗何曾昧得他箇裡本來無可說謂言無說已成多豎拂云大眾且道是有說是無說擲拂下座。

　　為五空徒起龕師以杖擊龕三下云三年冷坐如彈指久屈方伸事易為轉身爍破無明㲉入聖超凡趁此時。

　　舉火云五空五空五法既空則上無攀仰下絕己躬天上人間惟吾獨尊還知獨尊之旨麼以火炬打圓相云能為萬象主不逐四時凋。


嘉興大藏經（新文豐版）第 26 冊 No. B185 浮石禪師語錄


浮石禪師語錄卷六

　　嗣法門人行浚等編

　　小參

　　結制小參僧問龍蛇混雜凡聖同居今日結制如何辨的師打云者裏著眼進云如是則棒頭薦取師云釘樁搖櫓漢進云煆煉須憑宗匠手真金終不混泥沙師云瓦礫不勞拈出乃云十方同聚會箇箇學無為此是選佛場心空及第歸此四句語正是發明今日結制安禪的意旨世間有為之法可學出世無為之法又作麼生學現前大眾可有心空者麼若或未然山僧不免為汝葛藤一上世間之學純用見聞覺知出世無為之學全截見聞覺知然而有為與無為其體無二秪因最初一念不覺忽起見聞覺知即將無為真體轉成有為妄法復起憎愛取捨之情塵遂感沉淪三界汩沒四生如旋火輪無時休息今日要在一念迴光截斷見聞覺知即將有為妄法元歸無為真體若得默契神會則與諸緣無礙故經云覺見即眚覺非眚中此實見見云何復名覺聞知見今學無為欲截見聞覺知只者箇欲截之念早墮於見聞覺知之中矣是以古人別資一種善巧方便將箇無義味話頭拋向學人面前令其參究學人但知參究話頭則與見聞覺知不期截而自截故曰十方同聚會箇箇學無為從上諸祖亦有不因看話頭起疑情而於一言之下頓悟無生者蓋其為生死大事之心真切腳未跨門早有一種莫可自決之念梗塞胸中雖千里萬里撥草瞻風孜孜只欲洞明己事或十年二十年不能自決此念愈久愈堅終不肯須臾忘卻因有如是之志力斯得於一言之下頓悟無生故曰此是選佛場心空及第歸且道一言之下作麼生頓悟良久云分明薦取。

　　除夜小參僧問日從東上月向西沒作麼生是不遷義師云自西自東進云與麼則年年是好年日日是好日師云好在什麼處僧喝師便打問歲朝即不問正當臘月三十事如何師云滿堂添瑞燭進云恁麼則鼻孔撩天去也師云且莫草草乃云今古人如新舊年去無歸所古何遷須知結角羅紋處盡在今宵爆竹邊香嚴老人云淨潔打疊了卻近前向我覓我即與你一棒我有一棒到你你須生慚愧我無一棒到你你向甚處會雪竇云有一棒到你你即受屈無一棒到你與你平出向者裏會有者商量道坐在淨潔處急須打疊向前覓的喫棒有分覓的是病棒即是藥如此見解盡是義學之流杜撰禪和了沒干涉殊不知二大老一箇埋兵掉鬥一箇偃武修文各欲坐致太平誰知反招怪笑卓拄杖云爆竹豈圖催獵去梅花無意挈春來。

　　小參舉金州操禪師一日請米和尚齋不排坐位米到即展具禮拜操下禪床米就操位而坐操即席地而坐齋訖米去侍者云和尚受一切人欽仰坐位卻被人奪去操云若三日後來受救在米果三日後來云前日遭賊師云金州失位米胡遭賊秤鉤打釘剛是拽直好箇伶俐侍者惜其龍頭蛇尾若是山僧見米和尚道前日遭賊便問和尚失卻什麼米若擬議便與掌云祖禰不了殃及兒孫非但米和尚欽服直使金州退身有分大眾還知山僧落處麼如或未知更為頌出陷虎機拔山力行無禮必反爾失火難教不及魚覆巢須識無完卵。

　　晚參古人道昨日晴今日雨時分不相應三日後看取報恩結制已來不覺又過三日大眾還知三日後看取底意旨麼知得底不在此限不知底各各提起本參話頭如撞著生冤家相似生與之俱生死與之俱死行也如是參坐也如是參住也如是參臥也如是參參來參去參到茶不知茶飯不知飯寤寐俱息動靜兩忘忽然㘞地一聲心花發現方知古人早已為吾漏逗了也今人不能妙悟者只為人心不古口說參禪但欲讀熟幾則機緣以資談柄做幾首詩偈干譽於人初無一點真實為道之心決志出生死之念所以言語轉多窠臼轉深葛藤轉盛生死轉熾永無證悟之期報恩不惜多言為眾說破莫墮時流各須猛省久立珍重。

　　晚參內外大眾精勤辦道常住澹薄無可供養報恩將盡大地為麵四海水為酵太虛空為蒸籠做箇饅首大如須彌硬似頑鐵熱若猛燄供養大眾且作麼生吞若吞得便可饑來喫飯困來打眠寒則向火熱則乘涼水邊林下散誕逍遙長養聖胎如或未然有寒暑兮促君壽有鬼神兮妒君福。

　　晚參僧問有句無句如藤倚樹時如何師云兩頭俱坐斷樹倒藤枯句歸何處師云八面起清風進云秪如溈山呵呵大笑又作麼生師打一拂子乃云報恩昨晚將無大得大一箇饅首供養現前兄弟不料現前兄弟客氣猶存更不加餐遂成虛設今晚怪不得報恩翻轉面皮反要與眾兄弟索取飯錢以見報恩冤有頭債有主有麼有麼良久云且道報恩是何心行不見道你有拄杖子我與你拄杖子你無拄杖子我奪卻你拄杖子趁此清宵明燭之下人天大眾之前不涉分毫思筭輕輕還出便可以攪長河為酥酪變大地作黃金婢視聲聞奴呼圓覺不為分外倘或不能更聽二偈既然無麵為饅首那要開囊出飯錢乂手向前輕吐露方堪撥轉上頭關纔看結制已經旬日後工夫要認真㘞地一聲非小可人間天上獨稱尊。

　　小參巍巍不是高堂堂亦非露坐斷路千岐踏翻雲萬斛大矣哉不借二儀之覆載明矣哉不藉三光之炤燭出類也千聖難與同居拔萃也萬法安能為侶淨裸裸卷舒自在赤條條去住何拘無可以名其名無可以色其色無可以知其知無可以識其識不是心不是佛不是物恁麼也不得不恁麼也不得恁麼不恁麼總不得到這裏作麼生稱謂作麼生比擬作麼生提攜作麼生舉唱縱然有口秪堪挂壁何以如此只為他朕兆未形成露布言詮纔立便乖張雖然如是亦不可盡法無民向異方便中聊通一線驀豎拂子云還見麼諸佛以此出世祖師以此西來歷代宗師以此接物利生天下老和尚以此鉗鎚衲子拈起也吒吒沙沙放下也平平貼貼不拈不放又作麼生吒呀卓朔能哮吼便是金毛獅子兒。

　　小參清寥寥白滴滴曾無障翳靜悄悄空豁豁那有形聲大悲千隻眼從者裏豁開釋迦百億身從者裏分出初無前後一印而成若是大根大器底聊聞舉著剔起便行呼喚不回羅籠不住直下不疑天下人舌頭便可以籠罩古今大方闊步其或根器未純尚留觀聽猶滯皮膚直須向己躬下一一透脫步步腳踏實地頭頭洞徹根源金剛圈有什麼難跳栗棘蓬有什麼難吞自無諸聖可慕無己靈可重無見聞可落無聲色可隨淨裸裸常光現前赤灑灑壁立萬仞全體恁麼來全體恁麼去喚什麼作生死喚什麼作涅槃喚什麼作煩惱喚什麼作菩提恁麼也得不恁麼也得恁麼不恁麼總得為甚如此當體如如不變不動所以張拙云斷除妄想重增病趣向真如亦是邪隨順世緣無罣礙涅槃生死等空花推此以導四生推此以資三有正當恁麼時利他一句作麼生道擊拂子云不須他處覓只此是家鄉。

　　除夜小參報恩今夜分歲不效諸方舊例也不烹露地白牛也不裏鐵酸饀饅首但將清水茶白米飯和盤擎出管教一箇箇飽齁齁地倘有箇漢未諳本分更向者裏索鹽索醬秪向道演若只因曾炤鏡無端疑失自家頭明年更有新條在惱亂春風卒未休。

　　小參妙性沖虛神機炳煥非垢非淨不變不遷迥出斷常全超今古纖塵不立遍界難藏擬議思量當面覆卻若論當人分上者一著子本來具足覿體現成心佛眾生三無差別因迷悟有殊致聖凡有異眾生因迷而昧故曰生死諸佛因悟而了故曰菩提菩提生死其性無二無二之性量等太虛包括二儀含攝萬物為群生之府作沙界之依窮始極終無一法而不從此建立若乃當下了悟豈不慶快其或未能亦不可向別處尋討只將一箇本參話頭頓在眼前如靠一座須彌山相似生亦與之俱死亦與之俱時時參究刻刻提撕日久月深確志勿移如人行路行到水窮山盡處自然有箇轉身的時節那時㘞地一聲始信我不相賺故經云有能受持此一法隨順菩提正修行因持一法功德故速得成於無上道各宜珍重毋勞久立。

　　結夏小參一春風雨阻歸期久客他鄉獨抱悲非是石頭偏路滑便舟蹉過幾多時還有不蹉過者麼良久云待汝刻舟劍去久矣我輩衲子等是拋卻故鄉捨離恩愛擔囊負缽度水穿雲那邊經冬這邊過夏若不把自己腳跟下一件大事究教徹頭徹尾也只是徒受辛苦枉喫清淡於己何益報恩者裏初本無意結夏但恐同居衲子空喪光陰虛消信施又念得人不在眾多是以復為結制已過關者不在此限耑為未過關者設也更有一種兄弟坐在半青半白似有似無認得目前昭昭靈靈一些影子自謂了辦及乎被人把斷咽喉又去不得此病最難所以雲門大師道光不透脫有兩般病一切處不明目前有物是一透得一切法空隱隱地有物相似亦是光不透脫法身亦有兩般病法執不忘己見猶存墮在法身邊是一直饒透得法身放過即不可仔細撿點將來有甚氣息亦是病雲門大師慈悲太煞向人無插手處痛下一錐秪要諸人自肯知非急忙下手究竟窮極方為諦當不然逗到臘月三十日一點氣上一點氣下眼前墨黑肚裏慚惶當此之時悔將何及莫言不道久立珍重。

　　小參舉古德云結夏來三七日寒山子作麼生又有道結夏來三七日水牯牛作麼生復有道結夏來三七日燈籠露柱作麼生報恩即不然結夏來三七日己躬事作麼生若識得己躬事便識得燈籠露柱若識得燈籠露柱便識得水牯牛若識得水牯牛便識得寒山子若是攢花簇錦五色鮮妍還他從上尊宿報恩者裏一點也用不著。

　　解夏小參一夏九十日四十五日病因茲罷上堂亦無請說者諸人還覺空過麼若覺空過則不知有塵說剎說熾然說無間歇烏待老僧鼓兩片皮然後為說法諸人側雙耳然後為聽法斯乃緣心聽法此法亦緣非得法性須向老僧未入堂諸人未雲集時若乃聞得會得方可以縱橫宇宙獨步大方其或未能本參公案急要翻身胸次疑團直須打破那時入此鞴中銛利豈比今日便乃舉一明三目機銖兩鑒辨邪正偏枯賞罰鉤錐收放古云雖然舊閣閑田地一度贏來方始休復舉溈山問仰山一夏不上來作麼生仰云掘得一疄地種得一籮粟溈云也不空過仰云和尚作麼生溈云午後一餐晚後一宿仰云也不空過說了便乃吐舌溈云寂子何得自傷己命師云溈山父子雖則父作子述盡善盡美正眼觀來大似父不慈子不孝報恩又不然若道一夏空過卻又終日生病若道不空過實無斯須所作且道與古人相去幾何擲拂子云空將未歸意說與欲行人。

　　除夕小參一年一年又一年人老何曾再少年今日不知來日事好花能得幾時鮮大眾臘月三十日本分事作麼生良久云了即便了不用沉吟者一條大路千聖共由自古至今曾無二致所以道莫不從茲法界流一一還歸此法界不見昔日舜老夫好罵天衣懷和尚秀圓通為之不平一日舜老夫上堂秀圓通出眾問云豈不見圓覺經中道舜老夫遽云大眾久立便下座歸方丈秀圓通云者老漢通身是眼罵得懷和尚也可謂隔墻見角便知是牛臨機轉變如獅子遊行得大自在諸人若善參詳管取千了百當其或未然來年更有新條在惱亂春風卒未休。

　　解制小參結有終始制有修短迷悟同源聖凡靡間即在此時無不了辦久參宿學舉著知歸後進初機卒難湊泊只如威音那畔空劫已前生佛未分還有結解也無到者裏三世諸佛口掛壁上歷代祖師緘口結舌那邊且置秪如現前大眾坐立儼然鑪中是火盞內是茶花開庭砌燕語梁間與威音那畔空劫已前是同是別但能者裏緇素分明自然目前無法胸內無心外不見器界內不見根身上無攀仰下絕己躬一種平懷泯然自盡到者裏說箇結制解制長期短期不覺付之一笑且道見何道理便乃如是豎拂云會麼乍噴石榴紅似火新抽蒲草利如刀。

　　小參廣慧寺裏初安眾不比諸山事事全淡飯麤茶聊款客無床少帳地開單蕭然輕脫無餘事正是諸人入道緣曠劫秪因耽厚享祖師公案未嘗參從今翻轉娘生面反覆追尋仔細看看到水窮山盡處冷灰荳爆霎時間忽有箇漢到這田地便是佛佛授手祖祖相傳本來成現何必多般山僧向他道雖然舊閣閒田地一度贏來方始休復舉僧問大隨劫火洞然大千俱壞未審者箇壞不壞隨云壞僧云恁麼則隨他去也隨云隨他去又僧問修山主劫火洞然大千俱壞未審這箇壞不壞修云不壞僧云為什麼不壞修云為同大千師云相元虛恒泯一體性雖實常在萬緣大眾恁麼會得如來禪許你祖師禪未夢見在要會麼二由一有一亦莫守日午打三更面南看北斗。

　　歲夜小參一年將盡夜萬里有歸人途路忘辛苦風霜意不禁祗謀今夕裏事事得圓成且圓成一句作麼生道自攜瓶去沽村酒卻著衫來作主人復舉五祖示眾云去年底今年用不著今年底後年用不著用不著重遭撲自古至於今誰錯誰不錯忽有箇漢出來道白雲不是今日錯向他道錯古林和尚云扶豎臨濟正宗揭示楊岐奧旨還他五祖始得雖然也是泥裏洗土塊山僧即不然去年底今年用得著今年底後年用得著用得著重拈卻一步闊一步一著高一著或有箇漢出來道長老恁麼說話也是無孔鐵鎚向他道若是無孔鐵鎚正好用得著師云二大老雖然各出手眼扶豎宗乘撿點將來不無擔板廣慧又且不然去年底今年底後年底箇中無欠亦無餘用著用不著冷暖自家知饑餐渴飲吾生事醉後添盃誰道癡或有箇漢出來道長老你底說話大似水面葫蘆只向他道門前定不栽荊棘免使人來沾著衣合掌云大眾萬福承勞久立。

　　小參僧問把斷要津不通凡聖未審還許學人出一頭地麼師云你試出看進云金毛不距獅王窟翻身直上絕羅籠師云猶未出在僧喝師云正好喫棒進云學人知歸有地師云且放汝一著乃云廣慧未啟口葛藤遍天下若更之乎也誰能透祖關所以藥山問石頭云三乘十二分教某甲粗知嘗聞南方直指人心見性成佛實未明了乞和尚慈悲為我指示頭云恁麼也不得不恁麼也不得恁麼不恁麼總不得子作麼生山佇思頭云觀子因緣不在此江西有馬大師汝往彼去應為汝說山禮辭徑往江西復理前問馬祖云有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是山有省便禮拜祖云子見箇甚麼道理山云某在石頭時如蚊子叮銕牛祖云子既如是宜善護持妙喜云好箇話端阿誰會舉舉得十分未敢相許天寧云藥山秪知蚊子叮鐵牛不知鐵牛叮蚊子露柱親遭一口燈籠無地藏身嚇得馬大師變作老妙喜我且問你話端從何處說起師云話端且止秪如蚊子叮鐵牛鐵牛叮蚊子且道是什麼人語是藥山語是天寧語要透祖關未有日在擊拂子云欲得不招無間業莫謗如來正法輪。

　　解制小參世尊不說說迦葉不聞聞春天莫問路雨過便行程與麼與麼天共白雲曉不與麼不與麼水和明月流與麼中不與麼不與麼中卻與麼處處綠楊堪繫馬家家有路透長安且道路頭在甚麼處震威一喝云只此一喝如大日輪昇於虛空有眼者莫不睹其清淨光明雖與空色同居而不與之和合當恁麼時還著得結解二字麼還著得參禪二字麼還著得佛法二字麼還著得世法二字麼還著得冬期夏期長期短期數字麼灼然著不得不見道般若如大火聚近之則燎卻面門又如塗毒鼓聲聞之則喪身失命直饒佛佛祖祖競出頭來顯大神通作大佛事橫說豎說莫不在此清淨光明之中發現於衲僧分上了沒交涉且道衲僧有什麼長處自主自賓還自僕空菴空榻復空鐺。

　　冬至小參四序遷移於中有不移之體一陽來復於中有不動之源洞徹其源了達其體者則不見有遷移之四序亦不見有來復之一陽等閒懸明鏡于高堂運神珠于掌上萬象森然舉無遺照從此撥轉路頭便可隨機赴感脫或未徹其源未了其體未免隨波逐浪循境漂流一切時中無本可據須省流陰瞬息時不待人一失人身萬劫難復真真痛念生死發大勇猛起大精進奮大疑情不計寒暑一往直前忽爾冷灰荳爆㘞地一聲方信肇公云旋嵐偃嶽而常靜江河兢注而不流野馬飄鼓而不動日月歷天而不週物既不遷我何生死之畏哉雖然到此如人入海愈入愈深何也不見古人道學道以悟之為難悟之以養之為難養之以利他為難故經云理則頓悟乘悟併銷事皆漸除因次第盡果真見道之後須向水邊林下長養聖胎消除舊習候龍天推出方可為人如其不爾秖可自了大眾各當記取毋自遺忘縱使千聖出來必以吾言為則珍重珍重。

　　除夕小參兩冬除夕在廣慧臘去春來總一般惟有面皮成老色始知世相本無遷忽有箇漢出來道面皮豈非世相既成老色寧不變遷向他道今歲今朝盡來年來日新復舉僧問香林如何是衲衣下事林云臘月火燒山雪竇云臘月燒山萬種千般翹松鶴冷踏雪人寒達磨不會大難大難佛果云雪竇隨摟搜不能截斷淆訛道林則不然臘月燒山特地無端綿包特石鐵裹泥團師云這兩箇老漢一箇醬中著鹽珊瑚瀲灩十洲春一箇雪裏送炭蟾蜍映奪驪龍窟然雖各得其宜未能使人頓了廣慧又且不然臘月燒山葛藤盡然清涼片石憑坐臥間且道廣慧與古人還有優劣也無卓拄杖云若將優劣較錯過目前機。

　　吳定之請小參一鉤橫似月三點燦如星不將心字會方是契心人心符居士還知山僧底落處麼若知山僧底落處便知歷代祖師底落處知得祖師底落處便知三世諸佛底落處知得諸佛底落處便知自家底落處所謂識得一萬事畢脫或未能山僧未免為汝重添註腳諸行無常示生滅法生滅滅已寂滅為樂於寂滅中體若金剛量同法界同天之覆同地之載同日月之炤臨同山川之秀麗等萬象而不遺齊古今而一致流金爍石而不熱折膠墮指而不寒迥離蓋纏超出言義居士能向者裏一肩擔荷洞徹無疑便見即凡身而證法身了世智而明真智高超三界永絕四流然後為人父者即以此教子謂之至慈為人子者即以此報親謂之至孝為人君者即以此撫民謂之至仁為人臣者即以此事君謂之至忠本無罪可懺罪自冰消本無福可修福如川至無恩不報無冤不釋無行不圓無果不克頭頭合轍法法圓融花中摘其優曇寶中獲其如意更無有過上者故經云是大神咒是大明咒是無上咒是無等等咒且道因甚如斯此法能超一切一切不能超於此法卓拄杖云千峰勢到嶽邊止萬派聲歸海上消。

　　除夕小參去年除夕在三仙今年除夕在報恩去年除夕恁麼道今年除夕道恁麼伶俐漢向聞所未聞見所未見處瞠開隻眼洞鑒玄微便知釋迦如來四十九年說法未曾譚著一字達磨祖師九年面壁未曾合著口唇如未能委直饒你乾坤坐斷一念萬年正是陰中活計縱使懸崖撒手自肯承當大用現前也須勘過何也干將非九冶鋒利只尋常昔日大慧舉香嚴示眾云如人上樹口銜樹枝手不攀枝腳不踏枝樹下有人問西來意荅他則喪身失命不荅他又違他所問是時香嚴纔恁麼道便有傍不肯底喚作虎頭上座出眾云樹上即不問樹下道將一句來大慧云險香嚴呵呵大笑大慧云險徑山這兩險有一險如天普蓋似地普擎有一險料掉沒交涉還有揀得出者麼若揀得出非唯親見香嚴亦使虎頭上座無安身立命處如無徑山將現成公案為你諸人下箇註腳喚著竹篦則觸不喚著竹篦則背師云大慧老人可謂好手手中呈好手紅心心裏中紅心豈肯自誇秪要求人報恩亦因行掉臂打草驚蛇會中可有透此關者麼有則不妨出來道看無則報恩自道去也豎拂云爆竹喜聞仍送舊來朝共賀太平年。

　　小參通身是病通身藥藥病端端只此身此身無相亦無形藥病從來沒處著藥病無著身亦無即是諸人真面目真面目休卜度擬涉意根便成錯舉拳云若能於此解翻身物物頭頭俱透脫透脫即不無如何是物物頭頭底句良久云玉欄杆上青獅子紅藕花間白鷺鷥。

　　小參僧問金粟山中無底缽天童寺裏破沙盆今日東塔意旨乞師指示師云腳下薦取僧以腳打地師云錯乃云一二三四五六七智愚老少俱明白忽然問著明白底鼻祖也曾道不識識與不識盡掀翻無位真人不用參認著依然還不是低頭擬議隔千山大眾且道如何方得諦當噫箇中若是白拈賊他要偷金定不難。

　　小參僧問四境相逼時東塔向什處出身師云別有通霄路進云學人不會請師直指師云忘卻話頭了乃云心本是佛計較即乖道不用修污染不得只此不污染底現前諸佛之所護念過去諸佛亦然未來諸佛應爾恁麼道早已污染了也早已落思惟計較了也故曰若人欲知佛境界當淨其意如虛空遠離妄想及諸取令心所向皆無礙大眾還知佛境界麼山空雲自在天淨月孤圓。

　　建薰塔大會小參四楞著地八面玲瓏巍峨逼塞虛空爭奈時人不薦山僧寓居於此雖則閉門打睡那肯獨善其身法堂前草親手芟除敢問諸人圖箇甚麼且喜文殊大士暗識機宜把住楗槌未嘗輕下何則雖有鎡基不如待時茲遇本山護法宰官善信捨難捨之貲精彩浮屠嚴飾殿宇夜燃七級明燈晝禮三千諸佛明明洞地放光歷歷和聲吐出斯亦未見未聞之勝舉末法之難得者也雖然猶是有為之事直須頓契無為方得事事究竟何也只因曾見籬邊菊自不重論九月天復舉世尊一日與阿難行次路見古塔世尊便作禮阿難云此何人塔世尊云過去諸佛塔阿難云是誰弟子世尊云是我弟子阿難云應當如是大眾既是過去諸佛為何又是現在世尊弟子既是世尊弟子為何又作禮如是推求一一相反阿難為何又言應當如是能向這裏明得透得一切有為法當體即無為卓拄杖起身。

　　眾請晚參師云結制來經一七瞬息流陰駒過隙頃刻蒼顏變老顏此時不徹何時徹隱實施權善導師教人自扭自家鼻扭上單扭落地遶佛經行扭不易扭來扭去扭不休自然扭徹自家鼻扭徹鼻兮非等閒跳出樊籠入祖位腦後還須喫一槌方可利生作佛事所以百丈懷海禪師參馬祖侍行次見一群野鴨飛過祖云是甚麼丈曰野鴨子祖曰甚處去丈曰飛過去也祖遂扭丈鼻負痛失聲祖曰又道飛過去也丈於言下有省次日祖陞堂眾纔集丈出捲卻席祖便下座丈隨至方丈祖曰我適來未曾說話汝為甚便捲卻席丈曰昨日被和尚扭得鼻頭疼祖曰汝昨日向甚處留心丈曰今日鼻頭又不痛也祖曰汝深明昨日事師云馬祖如善點龍睛不點則已點則飛去百丈如世良馬見鞭影而趨師資道契更無過者此事雖不屬師非師而莫契故黃檗云不道無禪只是無師六祖云迷時師度悟時自度南嶽偈云心地含諸種遇澤悉皆萌我此一眾人人眼裏有觔箇箇皮中有血聞恁麼舉當下盡該瞥地如有瞥者到方丈通箇消息如未能者亦不可太迫何也將心待悟其悟轉遲雖然舊閣閒田地一度贏來方始休久立大眾伏惟珍重。

　　冬至晚參師云劍輪揮處日月潛輝寶杖敲時乾坤失色正恁麼時無佛可尊無法可說萬象不能藏覆四時何以變遷說甚群陰剝盡一陽來復不見道旋嵐偃嶽而常靜江河競注而不流野馬飄鼓而不動日月歷天而不周以見太陽門下日日三秋明月堂前時時九夏既是群陰剝盡盡從何去一陽來復復自何來大眾還會麼擊拂云觀方知彼去去者不至方復舉趙州問寰中般若以何為體寰云般若以何為體師云好手手中呈好手長水問瑯琊清淨本然云何忽生山河大地琊云清淨本然云何忽生山河大地師云紅心心裏中紅心伶俐漢聞恁麼舉撩起便行以見天空地闊海晏河清其或未然有寒暑兮促君壽有鬼神兮妒君福莫言不道久立大眾。

浮石禪師語錄卷六(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷七

　　嗣法門人行浚等編

　　入室

　　師問孤卓汝字孤卓是誰證明若有證明難以言孤若無證明誰知孤卓卓云瞞和尚一點不得師云既瞞老僧不得墮在難以言孤卓云早被和尚道破了也師云又墮在難以言卓卓云試為行浚分析看師云好與三十棒卓云不妨起動和尚師云知恩便是負恩人卓禮拜而出。

　　師問範圍汝字範圍即今在什麼處安身圍云遍界不曾藏師云汝範圍耶範圍汝耶圍云唯我獨尊師云低聲低聲。

　　師問了幻前境若無心亦無則幻是何物了是何心幻云幻何必了了亦無幻無幻無了是名了幻師云無幻無了誰名了幻幻云鳥在枝頭啼花在瓶中笑師云與汝何干幻云和尚莫瞞人好師云也是帶累老僧。

　　懏侍者進禮拜師喝云四喝中是那一喝分析得出許汝參學事畢懏云紫羅帳裏撒珍珠師云未在更道懏云明破即不堪師云如何是你明破處懏一喝便出師休去。

　　師問百可南泉斬貓趙州頂草鞋而出二人意旨如何可云不因媳婦揚家醜那曉婆婆腳短長又問本源源云劍為不平離寶匣藥因救病出金瓶問國山山云一條拄杖兩人扶問鑒可可云兩彩一賽問志篤篤云和尚珍重學人禮拜師云老僧不恁麼道眾云請和尚道師云落霞與孤鶩齊飛秋水共長天一色。

　　師問百可世尊未出母胎度人已畢如何又說法四十九年可云從前汗馬無人識秪要重論蓋代功老僧不恁麼道可云和尚作麼生道師云不會作客勞煩主人又云勞後如何知恩者少負恩者多。

　　問荅機緣

　　僧問如何是佛師云三腳驢子弄蹄行如何是法師云八角磨盤空裏走如何是僧師云十字街頭等箇人。

　　問四山相逼如何是出身一路師云獨步大方。

　　問世尊拈花意旨如何師云風行草偃僧云迦葉微笑意旨如何師云水到渠成。

　　問牛頭未見四祖時如何師云花園擺宴見後如何師云茅屋疏籬。

　　問龍得水時添意氣虎逢山勢長威獰忽然山崩海竭時又作麼生師云渠儂得自由。

　　問物有榮枯歲有新舊如何是不遷義師云昨日今朝事不同僧無語師云死漢。

　　問猛虎以肉為命為甚不食其子師云方以類聚。

　　問不是一番寒徹骨怎得梅花撲鼻香師云猶為貪餌客未是絕求人僧云如何是絕求的人師云衲被蒙頭睡正濃此時山僧都不會。

　　問法身有三種病二種光未審甚病甚光師云若不同床睡焉知被底穿。

　　問雪覆千山為甚孤峰不白師云從來不受人瞞。

　　問現成公案因甚趙州八十行腳雪峰九上三登師云不因弓矢盡那肯豎降旗。

　　問佛未出世祖未西來單傳一脈何人護持師云從來無間斷不落有無邊。

　　問四大互融因甚道水火不同器師云車不橫推理無曲斷。

　　問如何是正中偏師云燈籠呈笑面如何是偏中正師云露柱恰懷胎如何是正中來師云寰中天子敕如何是偏中至師云閫外將軍令如何是兼中到師云太平無象野老謳歌僧云五位既蒙師指示向上宗乘事若何師云向前來與汝道。

　　問所飲母乳如四海水身所積骨如毘富羅山未審誰是最初父母師云開眼也著合眼也著。

　　問歸來飽飯黃昏後不脫簑衣臥月明且道是什麼人境界師云有些認得想不起來僧云恁麼則逢場作戲去也師云還過得者裏麼僧便喝師打云畢竟過不得僧云一任縱橫師云看腳下。

　　問盡大地是箇解脫門為甚時人不入師云盡大地是箇解脫門更向甚處入。

　　問如何是夜半正明天曉不露師云突出難辯。

　　問突然揣出虛空骨驚起須彌折斷腰意旨如何師云重重疊疊上瑤臺幾度呼童掃不開。

　　居士參師問牛過窗櫺頭角四蹄俱過為甚尾巴過不得士云和尚師云山僧也替你不得也須要自過始得士云過也師云也是囫圇吞箇棗。

　　問一句明明該萬象如何是一句師云鷂子過新羅。

　　問函蓋乾坤即不問目機銖兩是如何師云薰風自南來。

　　問清光炤眼尚迷家明白轉身猶墮位未審天童意作麼生師云金屑雖貴落眼成翳。

　　問向上一路千聖不傳萬象之中迥然獨露未審獨露箇甚麼師云覷著則禍生。

　　問楞嚴經佛訶阿難汝雖歷劫熏修諸佛如來秘密妙嚴不如一日修無漏業未審無漏業作麼生修師云不慕諸聖不重己靈。

　　問行住坐臥不離者箇如何是那箇師云放汝三十棒僧云過在甚麼處師云垛生招箭。

　　問如何是西來意師云風過樹頭搖。

　　問久秘法音請師一震師云分明聽取僧云恁麼則喧天動地去也師云未是知音者。

　　問如何是第一義師云戲論僧云如何是某甲戲論處師云但有言說都無實義僧禮拜師便喝。

　　問無問無荅時如何師云死漢進云有問有荅時如何師云狂徒進云畢竟作麼生師云放汝三頓棒。

　　問著相修行多劫終成敗壞無心體極一念頓契佛家如何是佛家境界師云四智不能識五眼不能窺。

　　問諸佛諸祖權設方便不離世諦隨順世間會則途中受用不會則世諦流布流布且置受用一句作麼生道師云頭上笠腰間包。

　　問任他天下樂忻忻我獨不肯未知不肯何人師云闍黎失卻一隻眼。

　　問五宗極則機齊貫如何是齊貫之機師云一葉落天下秋。

　　問不用兩片皮向上一句道將來師云曾問人來麼僧云不曾師云誑語漢。

　　問古澗寒泉流不盡尋源到底事如何師云乾嚗嚗。

　　問家親作祟是如何師云秪要個護身符子僧云如何是護身符子師云但恁麼舉。

　　問朕兆未萌要會借功明位既是朕兆未萌為什麼借功明位師云太平無象野老謳歌。

　　問挨身入劍戟之場如何得不犯鋒鋩去師云切勿自生荊棘僧云忽遇軍兵圍繞時還有出身路也無師云求出即不堪僧云恰值囊空物盡向什處追尋師云轉轉沒交涉僧云恁麼則住在白雲最深處依然流水到門前師云也是虛張聲勢僧云和尚切莫壓良為賤師休去。

　　問報恩勝剎石佛浮來為是神通妙用為復法爾如然師云兩頭俱坐斷露出自家底進云古佛浮石而來今師浮石而住未審是同是別師云一點水墨兩處成龍。

　　問大地無寸土因甚妙高峰頂草離離師云只為無人能到。

　　問無為無事人猶是金鎖難如何脫得師云早起晏眠。

　　問從上門庭即不問濟下相承事若何師便打僧喝師又打僧云今日親見和尚師云猶少三十棒僧云作家宗師天然有在師云莫污老僧僧云適來觸忤和尚師云又作者箇見解僧作禮云者一禮也少不得師云喫茶去。

　　問一口吸盡西江水因甚波浪滔天師云吞吐不由別人。

　　問因甚不疑言句為大病師云不愁劍戟從空下只恐藕絲絆殺人僧云秪如攢簇不得底病如何療治師云不消報恩一劑。

　　問大地無寸草水牯牛向甚處牧師云本來無住著遍界得安眠。

　　問老人帶眼鏡看書隔了一層為甚反見分明師云明知不是伴事急且相隨。

　　問滿堂僧不厭一箇俗人多為何地藏容得十箇師云君子坦蕩蕩小人常慼慼。

　　問施主一粒米大如須彌山若人不了道披毛戴角還且道作麼生了師云驢膫子短馬膫子長。

　　問無夢無想無見無聞主人公畢竟在甚麼處師云南山起雲北山下雨。

　　師問雪岑覿面相呈即不問如何是賓主句雪云伯牙與子期豈是閒相識師問趙州訪二菴主又作麼生雪云尋常一樣窗前月纔有梅花便不同師云怎見得不同底事雪云瞞和尚一點不得師問南泉斬貓即不問趙州頂草鞋意旨如何雪云幸遇中郎鑒非同野舍薪師云趙州勘臺山婆子什麼處是勘破處雪云子規夜半猶啼血始信東風喚不回師云諸大士各說不二法門因甚維摩默然雪云效顰豈是良家女師乃頷之。

　　問三千七百則公案且道那一則了得生死師云三千七百則公案那一則了不得生死僧無語師打出。

　　問參禪不用心意識如何得不落去師豎拳云者樣用便不落。

　　問有一人終日喫飯不道飽終日不喫飯不道饑且道是甚麼人師打云者箇也不識。

　　問須向六句外鑒如何是六句師云你尋常用底。

　　問大善知識神天莫測為甚被人夢見師云長安自鬧我國晏然。

　　問既是寶塔因甚拆了一角師云一人傳虛十人傳實。

　　問千不是萬不是如何得是師云因有是可得不是有千般。

　　問三藐三菩提皆從此經出唐三藏因甚又往西天師云已知燈是火假意覓鄰家。

　　師至開先靜室額云空色同觀師問開云觀空非色觀色非空作麼生方得同觀開呈起數珠師云此是色空又作麼生開走出少頃復入作禮師云未在開云和尚作麼生觀師拈數珠云此不是色指空云此不是空恁麼許汝同觀開一喝師云馬祖一喝百丈因甚耳聾三日開亦喝師云汝會得百丈耳聾之旨方許汝會馬祖一喝汝既不會百丈耳聾之旨妄加兩喝太煞粗心大膽開無語。

　　揚古問言前薦得猶為滯殼迷封句下精通未免觸途狂見去此二途如何即是師云出頭天外望誰是我般儔問本色道流原無一事為甚衲子入門非棒即喝為是門庭施設為是本分生涯師云分身兩處看問從古作家慣布漫天網子打鳳羅龍如何方得出身一路師云斫額望扶桑秪要知天曉。

　　僧問云夜間有虎忽被拖去時如何師云四大本空何處下口。

　　蠱門問既是無位真人因甚向古寺棲泊師云金鉤拋四海玉燭續明燈問既云羅漢松因甚不向齋堂裏應供師云乞兒籮易滿問嵩山塔雲谷塔左右交參且道誰主誰賓師云含元殿裏問長安問未過范蠡湖清波無透路作麼生與棲真老人相見師云合掌庵前問世尊問山門頭金剛目不息怒拳不伸掌且道甚麼諍心不了師云舉起軒轅鏡蚩尤失卻威。

　　問東石橋與西石橋恰是對頭為甚過溪庵坐觀成敗師云踏開生死海跳出是非門。

　　復初問若人散亂心入於塔廟中一稱南無佛皆已成佛道既是散心念佛為甚亦能成道師云大海不擇細流問以我此物周給一國如何是周給的物師云破沙盆問於菩薩法遊戲神通淨佛國土如何是菩薩遊戲神通師云昨日夜叉頭今朝菩薩面問是法住法位世間相常住如何是常住的道理師云太白峰高清關橋短問此法華經深固幽遠無人能到如何是深固幽遠處師云海枯終見底人死不知心。

　　問大通智勝佛十劫坐道場佛法不現前不得成佛道如何是現前佛法師云去去西天路迢迢十萬程潯侍者問獅子山與虎丘山相咬且道和山說個甚麼法便得息諍師云秪消一笑問天無私蓋地無私載為甚蓮子峰崢崢嶸嶸天平山坦坦蕩蕩師云本自無私任其力量問一雨普施根莖有異即如無根之草還潤澤得他也無師云全仗渠力問近聞者裏有虎覿面撞著如何迴避師云畜生自有分疏問前面綠荷背後青松朝朝相見夜夜參隨未審他為何事師云秪要老僧點首問良醫之門足病夫爐鞴之所多鈍鐵如何方得消頑除瘥師云只為分明極翻令所得遲問昨日園中鋤斷蚯蚓今朝失足蹋殺蝦蟆懺悔即是不懺悔即是師云全靠老僧不得。

　　無奇問善卷洞遊者甚多為甚不肯停留師云未得空情識安能與石投問虎山日日被人敲鑿還有知痛癢者麼師云一塊鐵心腸老僧渾不顧問庭前柏樹子天下人榜樣因甚掩在泥裏師云只為韜光後芳名天下傳問雷書殿柱有甚麼人證明師云自有前朝士分明傳至今問澗水長流不竭且道源頭在甚麼處師云四海歸皇化千差起杖頭問既是離墨峰因甚黑漆漆地師云因明肯且拙方保一生安問獅子窟中無異獸如何容得許多外道師云歸依同一體存此善陶鎔。

　　僧問臨濟宗旨即不問如何是善權底奇特句師云三門騎佛殿進云恁麼則鯨吞海水盡露出珊瑚枝師云如何是汝露出底枝進云禮拜和尚師云放汝三十棒。

　　師問眾云婆生七子六箇不遇知音只者一箇也不消得便拋下水中既遇知音因甚者箇也不消得眾荅不契自荅云知之一字眾禍之門。

　　僧問倩女離魂阿那個是真底師云從來無假何用問真。

　　僧問虛空為鼓須彌為椎誰人打得師云無手人善打。

　　僧問南山起雲北山下雨意旨如何師云同道者方知。

　　僧問無情說法作麼生說師云春至百花開秋來林葉落。

　　僧問青青翠竹鬱鬱黃花且道誰人受用師云不見一法者。

　　僧問懷州牛喫禾益州馬腹脹意旨如何師云畜生同一體。

　　僧問古人未出方丈莊上喫油餈意旨如何師云明修棧道暗度陳倉。

　　石門參問云向叩庉村親聞法要今過天童舊面重逢兩上三登即且止破沙盆句請師通師云如何是親聞底事門震威一喝師云再喝喝看門云學人禮拜去也。

　　靈常禪人以十二問呈師垂荅頌示之。

　　問龍女獻珠忽然變成男子即往南方世界化度眾生為何如此快速。

　　師豎拳云是男是女。

　　頌云是男是女莫分疏遲速寧非妄見乎直下了然親透徹聖凡元是眼中沙。

　　問欽師點破馬師那一圈那裏是他點破處。

　　荅斫額望扶桑。

　　頌云欽馬相馳本偶然拳來踢去兩無偏但能識得無偏旨斫額扶桑事了然。

　　問雲門餅趙州茶是何意旨。

　　荅有口難嘗。

　　頌云趙茶雲餅布諸方味本無形舌豈嘗多少衲僧空自反誰能於此細參詳。

　　問恍恍惚惚其中有物喚甚麼作物。

　　荅驢膫子短馬膫子長。

　　頌云驢馬之膫定短長杳冥恍惚妄追攀未能直下超方便徒自區區覓大唐。

　　問破灶墮和尚以杖擊三下其灶為甚墮破。

　　荅焦磚打著連底凍。

　　頌云灶坍因擊事何疑打凍焦磚恰逗機不向此中直下領那及閑神野鬼兒。

　　問仰彌高鑽彌堅瞻在前忽在後是何等境界。

　　荅也是鬼窟裏作活計。

　　頌云道出尋常日用間渾然一體絕鑽研擬心測度堅高者竟日情存鬼窟邊。

　　問心不在內不在外不在中間畢竟喚甚麼作心。

　　荅春色滿園關不住。

　　頌云三處求心竟沒蹤滿園春色豈朦朧擬推內外中間得關住陽春始許通。

　　問能為萬象主不逐四時凋萬象以何為主。

　　荅舌頭不出口。

　　頌云萬象另有主舌頭應出口兩彩元一賽何用更追求。

　　問泥佛不度水木佛不度火離卻水火作麼生道。

　　荅還我佛來。

　　頌云離卻水火佛還來震威一喝絕疑猜高山流水古來調舍卻子期善聽誰。

　　問一切眾生皮褁骨這箇眾生骨褁皮以草履覆龜背上是何意旨。

　　荅一盲引眾盲。

　　頌曰皮骨從來兩不離強分內外陷當機前人遺落今人問引起諸盲無止時。

　　問道也者不可須臾離也須臾之間道在甚麼所在。

　　荅墻壁瓦礫。

　　頌云說個須臾便間然須臾問道孰能諳信口荅他墻瓦礫未悟之人正好參。

　　問二十年坐破七個蒲團不明此事如何一日捲簾忽然大悟。

　　荅時節若至其理自彰。

　　頌云昧卻當人坐臥間蒲團七破尚蒙然捲簾若不因時至其理如何得自彰。

　　勘辨垂代

　　僧參師問報恩在水鄉非舟莫至還有不假舟楫而到者麼。

　　有時云既到報恩無禪可參無道可學畢竟圖箇甚麼。

　　因春雪不消師垂問古人道直待雪消去自然春到來今日已是春為甚雪不消眾下語不契師代云只為春前無雪。

　　二僧到參師問三人行必有我師焉二人同行意作麼生僧無語代云同行無彼此共住不知名。

　　師因秋收日忙垂問貪利圖名滿世間不如破衲道人閒為甚終日忙得徹困眾無語卻問師師云須知有不忙者在僧云如何是不忙者師云下了麥子又栽菜。

　　眾搬磚次師問昨宵意旨則不問今日搬磚事若何眾無語自代云不是一番雙手黑難教風雪不來侵師一晚問眾截斷天下人舌頭即不無怎教無舌人解語如何是無舌人浚維那云風吹石臼演摩訶又問內傳法印以契證心外付袈裟以定宗旨如何是內傳法印那云請和尚尊重師云法印與宗旨相去幾何那云一手猶分掌與拳師云歸堂去。

　　行濟呈偈師接云更有長處麼濟云盡在裏許師翻轉云未見奇特濟云文彩已彰師云不露文彩處道將來濟云覿面全彰更無回互師休去。

　　僧參師問那裏來僧云蘇州師云蘇州有有個甚麼僧便喝師云除卻喝聻僧拍桌師云除卻拍桌聻僧拂袖而行師云呸秪是這個戎形。

　　僧參師問那裏來僧云棲真師云棲真因甚不棲真僧茫然師問眾眾荅不契師代云為要竿頭進步。

　　北寺僧參師云既是北寺因甚門向南開僧無語。

　　因天雨垂問雨落天留客天留人不留且道去是住是眾下語不契侍僧云和尚作麼生師云不從天意豈近人情僧云畢竟如何師云老僧自有安閒法不落尋常去住間。

　　問趙州一向喚人喫茶且道是好心不是好心一僧云大家在者裏又僧云珊瑚枕上兩行淚半是思君半恨君懏侍者云太平無忌諱何處不風流。

　　室中舉琅琊問舉上座那裏來舉云兩浙琊云船來陸來舉云船來琊云船在甚麼處舉云步下琊云不涉程途一句作麼生道舉以坐具摵一摵云杜撰長老如麻似粟拂袖便出且道那裏是瑯琊杜撰處泓書記云得人一牛還人一馬明知客云龍蛇易辨衲子難瞞一僧云若不同床睡焉知被底穿澤維那云其奈增金以黃。

　　問城東老母與佛同生因甚不欲見佛從維那云頭上不安頭沐都寺云求人不如求己澤維那云全體露風流一僧云水不洗水潮侍者云腰間自有青萍利懶見時人舞太阿一僧云金屑雖貴落眼成瞖師云總不恰老僧意僧云請和尚代一轉語師云見則成錯。

　　問踏翻大海踢碎須彌因甚平地上抬腳不起眾不契師代云只謂用力太過。

　　師一日云一人發真歸源十方世界悉皆消殞未審三仙寺還在不在眾無對復舉僧問大隨劫火洞然大千俱壞未審者箇壞不壞隨云壞僧云恁麼則隨他去也隨云隨他去未審大隨者語有為人處無為人處眾荅不恰佛階云識得東風面拈來總是春眾問師云畢竟還有為人處也無師云有眾云如何是他為人處師云無孔鐵鎚當面擲。

　　問趙州勘二菴主庵主齊豎一拳為甚肯一不肯一眾荅不契師代云菴主眼裏有筋趙州舌頭無骨。

　　僧參師問千里同風則不問覿面相呈事若何僧云相識滿天下知心有幾人師云如何是汝知心處僧云開口見膽師云放汝三十棒。

　　師到天童便出三問驗諸衲子荅者甚眾曾未契合江北高源禪人再三禮請代荅師云汝逐一問來問云太白峰千古長然為甚麼眼眼看來色是青底師云千聞不如一見二問古人道橋流水不流為甚清關橋端在者裏師云承言者喪三問玲瓏巖遠近皆聞山中人為甚不知漏逗師云我嘗於此切源踊躍禮謝而退。

　　代古

　　韶山見白頭因問莫是多口白頭因麼云不敢山云有多少口云遍身是山云大小二事向甚處屙云向韶山口裏屙山云有韶山口即從無韶山口又作麼生因無語代云喚無口韶山得麼。

　　玄沙在雪峰時光侍者謂沙曰師叔若學得禪某甲打鐵船下海去沙住後問光曰打得鐵船也未光無語代云若無某甲鐵船今日怎得有玄沙。

　　雪峰在洞山做飯頭每日曉色未分大眾喫粥山問曰你因甚麼日日不失者個時候峰云瞻星望月山曰忽遇雲霧靉靆又作麼生峰無語代云師子咬人韓盧逐塊。

　　雪峰問僧近離甚處僧云覆船峰云生死海未度為甚覆卻船僧無語代云和尚莫錯好。

　　昔有僧持缽到長者家因犬咬長者問云龍披一縷金翅不吞上座全披法服因甚被狗咬代云雲月是同谿山有異。

　　昔有僧到曹谿因守衣缽僧提起衣云者是大庾嶺頭提不起底僧云為甚在上座手裏守衣缽僧無對師代云也須驗過。

　　末山尼因僧到問云誰僧云獅子兒尼云既是獅子兒為甚被文殊騎卻師代云君子能屈能伸。

　　有僧化金飾佛官人問云從來只有佛度弟子為甚卻要弟子度佛僧無對師代云捨得自己贏得他人大寂進三界圖帝問云朕居何界寂無對師代云願王頓超三界。

　　續語四則

　　興化問雲居云權借一問以為影草時如何居無語後住山二十年方云當時何不向他道何必興化聞云何不道箇不必大慧云何必不必綿綿密密覿面當機(請續末句)。

　　師云喚龜作鱉。

　　天童悟和尚頌夾山參船子云離鉤三寸如何道一橈打下洪波跳忽覺來時自點頭(請續末句)。

　　師云死中得活方希少。

　　天童悟和尚示眾云莫立程途別用功行住坐臥看何從忽然看出何從的(請續末句)。

　　師云越古超今第一人。

　　南泉示眾云王老明明自賣身一時分付兩傍人可憐天下爭酬價(請續末句)。

　　師云盡是韓盧逐塊僧。

浮石禪師語錄卷七(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷八

　　嗣法門人行浚等編

　　拈古

　　舉世尊初生時一手指天一手指地周行七步目顧四方云天上天下唯我獨尊雲門云我當時若見一棒打殺與狗子喫貴圖天下太平師云世尊纔出頭來只要起家立業那顧垛生招箭雲門大師雖則據令而行剛成賊過張弓豎拂子云大眾見麼不因樵子徑怎到葛洪家。

　　舉世尊在靈山會上拈花示眾是時眾皆默然唯迦葉尊者破顏微笑世尊云我有正法眼藏涅槃玅心實相無相微妙法門不立文字教外別傳付囑摩訶迦葉師云世尊拈花眼空四海迦葉微笑傍若無人且道正法眼藏是什麼乾屎橛。

　　舉外道問佛不問有言不問無言世尊良久外道歎云世尊大慈大悲開我迷雲令我得入作禮而去阿難云外道有何所證而言得入世尊云如世良馬見鞭影而行後來百丈恒舉此話請益法眼語未終眼云住住汝擬向世尊良久處會麼丈從此悟入師云不向良久處會向什麼處會復顧左右云百丈悟處與外道悟處是同是別若道是同天下宗師盡為外道伴侶若道是別東土衲僧不如西天外道者裏緇素分明許汝參學事畢。

　　舉世尊因波斯匿王問勝義諦中有世俗諦否若言無智不應一若言有智不應二一二之義其義云何佛言大王汝於過去龍光佛時曾問此義我今無說汝亦無聞無說無聞是為一義二義師云世尊雖則善荅帶累波斯匿王墮在死水山僧則不然待問一二之義其義云何豎拂子云喚作拂子則觸不喚作拂子則背此是一二之義畢竟喚作什麼匿王若向者裏透得非唯不落一二之數亦且慶快平生。

　　舉文殊起佛見法見被世尊威神貶向二鐵圍山千巖和尚云大眾不起佛見法見還免得貶向二鐵圍山麼世尊也是憐兒不覺醜師云千巖恁麼道也是自屎不覺臭敢問大眾起也貶不起也貶作麼生免得眾無語師湧身云觀世音菩薩將錢買胡餅放下手卻是饅頭。

　　舉教中道未離兜率已降皇宮未出母胎度人已畢師云此是黃面老子閨閣中物罄底搬出與諸人面前了也還見麼若也見得必自信自肯脫或未能不妨更為諸人下箇註腳落霞與孤鶩齊飛秋水共長天一色。

　　舉世尊一日陞座大眾集定文殊白椎云諦觀法王法法王法如是世尊便下座師云世尊雖是頭正尾正卻被文殊使令若是山僧纔見文殊出眾便乃震威一喝即歸方丈直使文殊一場懡㦬何也我為法王於法自在。

　　舉永嘉云江月照松風吹永夜清宵何所為佛性戒珠心地印霧露雲霞體上衣大慧云者箇阿師好與三十棒且道過在什麼處不合將常住物入衣缽下師云大慧老人雖則捉賊獻贓棒不虛發怎奈不顧自家失利大眾還知失利處麼不許他人富甘得自家貧。

　　舉陸亙大夫對南泉云肇法師甚奇怪道天地與我同根萬物與我一體泉以手指庭前花云時人見此一株花如夢相似師云陸亙將此勘驗王老師卻被王老師勘驗陸亙雖是無語其旨了然若會得陸亙了然處要識天地同根萬物一體有什麼難。

　　舉僧問風穴古曲無音韻如何和得齊穴云木雞啼子夜芻狗吠天明徑山云者黃面淛子恁麼荅話也做他臨濟兒孫未得在今日或有人問徑山古曲無音韻如何和得齊只向他道木雞啼子夜芻狗吠天明師云富而好禮以見無驕財不苟得方無濫取徑山老人是不能逃二者之咎只欲抑人揚己不懼旁觀雖然還知徑山為人處麼若非舍己從人那見婆心太切喝一喝。

　　舉雪峰仁禪師云終日忙忙那事無妨且道如何是無妨底那事良久云心不負人面無慚色師云報恩則不然終日閒閒那事難安且道如何是難安底事上床落地日應三餐且道與古人是同是別若道是同未免喫報恩棒若道是別亦未免喫報恩棒為甚如此不是報恩硬與棒大都緇素要分明。

　　舉千巖示眾云老僧如猢猻種樹種了便拔看大眾根生也未眾無語自代云根生也師云根生則不然未免自起自倒山僧也不種也不拔秪問大眾如何是無根的樹子眾無語師云無根樹子也不識。

　　舉百靈問龐居士云石頭得力句曾舉似人否士云亦曾舉似人來靈云阿誰士點胸云龐公靈云直是妙德空生也讚嘆不及居士卻問百靈阿師得力句曾舉似人否靈云亦曾舉似人士云阿誰靈戴笠便行大慧云者箇話端若不是龐公幾乎錯舉似人雖然如是畢竟百靈輸他龐公一著何故若不得箇破笠遮卻髑髏有甚面目見他龐公師云百靈戴笠子正要與龐公相見為甚大慧道不得者箇破笠遮卻髑髏有甚面目見他龐公還會麼欲得不招無間業莫謗如來正法輪。

　　舉臨濟上堂兩堂首座相見同時下喝僧問還有賓主也無濟云賓主歷然復召眾云要會臨濟賓主句問取堂中二首座師云臨濟大師卻被者僧覷破報恩則不然者僧纔恁麼問劈頭便棒非但使者僧脫洒亦且與二首座相見。

　　舉興化謂克賓云汝不久為唱導之師賓云不入這保社化云會了不入不會不入賓云總不與麼化便打云克賓維那法戰不勝罰錢五貫設饡飯一堂次日自白槌云克賓維那法戰不勝不得喫飯即趁出院師云興化法令若不如是之嚴何以見他克賓所謂父為子隱子為父隱直在其中矣。

　　舉丹霞於慧林寺遇天大寒取木佛燒火向院主訶云何得燒我木佛霞以拄杖撥灰云吾燒取舍利主云木佛何有舍利霞云既無舍利更取兩尊燒主自後鬚眉墮落師云丹霞燒木佛冷煖自知院主墮眉鬚其禍難了盡道木佛本無舍利誰信丹霞以杖撥底喝一喝云青天白日切莫眼花。

　　舉趙州訪道吾吾見來著豹皮褌把吉獠棒在三門前等候纔見州來便高聲唱喏而立州云小心祇候著吾又唱喏而去師云道吾勘驗趙州卻被趙州勘驗雖然趙州輸他一著何故著賊也不知。

　　舉深明二上座同行見一鯉魚從網跳出深云俊哉好似箇衲僧明云何似當初未入網時好深云明兄猶欠悟在明行三十里方省師云結交須勝己似我不如無。

　　舉靈山會上有一女子於佛前入定佛敕文殊出之文殊遶女子三匝鳴指一下女子入定儼然文殊遂運神力托至梵天撲下女子亦復儼然佛云非但汝一人出此女子定不得設使百千萬億文殊亦出不得下界有罔明菩薩能出此定佛語未竟罔明從地涌出佛敕令出定罔明遶女子三匝鳴指一下女子遂出定師云文殊自文殊罔明自罔明女子與瞿曇從來不異心一箇點即不到一箇到即不點一箇亦點亦到一箇不點不到向者裏分析得明方具得參學眼然未具透關眼在且道如何是透關眼一氣不言含有象萬靈何處謝無私。

　　舉臨濟問洛浦云從上一人行棒一人行喝阿那箇親浦云總不親濟云親處作麼生浦便喝濟便打師云臨濟探竿在手深淺預知洛浦死坐竿頭不求進步還有知恩者麼直饒有也只是喫棒底漢。

　　舉趙州訪黃檗檗見來便閉卻方丈門州即於法堂上叫云救火救火檗開門搊住云道道州云賊過後張弓師云二大老相見可謂碁逢敵手落子非輕一箇把住雙關一箇頻連虎口雖能各展奇謀到底不無優劣且道在阿誰分上試檢點看。

　　舉南陽國師云說法有所得斯則野干鳴說法無所得斯則獅子吼師云大小國師只解瞻前不能顧後有所得無所得則且置畢竟喚什麼作法啼得血流無用處不如緘口度殘春。

　　舉僧問雲門如何是驚人句門云響師云雲門老漢接機甚便秪是閉門不落閂空費己力忽有人問報恩如何是驚人句只向他道低聲低聲。

　　舉雪峰示眾云盡大地是箇解脫門因甚把手拽不入師云雪峰老漢可謂千鈞之弩不為鼷鼠而發機。

　　舉僧問高安澄禪師舊歲已去新歲到來還有不受歲者麼澄云作麼生僧云恁麼則不受歲也澄云城上已吹新歲角窗前猶點去年燈僧云如何是去年燈澄云臘月三十日師云高安老漢被者僧看破且道看破在什麼處臘月三十日。

　　舉黃檗因南泉問什麼處去檗云擇菜去泉云將什麼擇檗豎起刀子泉云汝只解作賓不解作主檗以刀子點三下師云二大老雖是互相勘驗賓主歷然檢點將來南泉輸卻一籌若是廣慧見他把刀子點三下只道箇轉見不堪雖然碁逢敵手方堪著琴遇知音始好彈。

　　舉溈山因仰山摘茶次謂仰云終日摘茶只聞子聲不見子形仰撼茶樹溈云子只得其用不得其體仰云未審和尚如何溈良久仰云只得其體不得其用溈云放子二十棒師云溈山陸地興波仰山隨邪逐惡若無末後二十棒直至於今沒勦絕何則一把柳絲收不得和煙搭在玉欄杆。

　　舉黃檗因百丈問什處來檗云大雄山下採菌來丈云還見大蟲麼檗作虎聲丈拈斧作斫勢檗把丈一摑丈笑歸陞座為眾曰大雄山下有一大蟲汝等諸人也須仔細老漢今日親遭一口師云捨己從人真大丈夫若非刖足曾三獻怎得連城價倍高。

　　舉僧問大隨法真禪師劫火洞然大千俱壞未審者箇壞不壞隨云壞僧云恁麼則隨他去也隨云隨他去僧不肯後到投子舉前話子遂裝香遙禮曰西川古佛出世謂其僧曰汝速回懺悔僧回大隨隨已化再轉投子子亦遷化師云者僧不肯大隨甚是難得反被投子害他一生。

　　舉李駙馬問慈明我聞西河有金毛獅子是否明云駙馬甚處得者消息來李便喝明曰野干鳴李又喝明云獅子吼師云問也問得好荅也荅得妙只是末後猶欠收機未免落他彀中還有出得者麼試𨁝跳看。

　　舉唐代宗問忠國師百年後所須何物忠云要箇無縫塔子帝云請師塔樣忠良久云會麼帝云不會忠云我有付法弟子耽源卻諳此事召問之國師圓寂後帝召耽源問源呈頌云湘之南潭之北中有黃金充一國無影樹下合同船琉璃殿上無知識師云可謂字經三寫烏焉成馬要會無縫塔樣麼向國師處見則易向耽源處見則難何也毫釐有差天地懸隔。

　　頌古

　　世尊初生。

　　右脅初生不肖兒罄將家醜布寰區只因半點難瞞昧殃及兒孫無盡時。

　　女子出定。

　　女子慣自粧妖瞿曇沒點氣息帶累罔明文殊至今遭人甄別。

　　教中道未離兜率已降皇宮。

　　雲散家家月春來樹樹花不勞些子力當處足生涯。

　　世尊不說說迦葉不聞聞。

　　鍼芥相投絕易難師資道合本天然靈山多少奇男子誰敢輕酬作指南。

　　阿難倒剎竿。

　　金襴之外更何傳平白阿難起釁端誰道飲光無把捉呼喚門前倒剎竿。

　　今說無心處不與有心殊。

　　擬用無心墮有心通身荊棘入荒林吾今真得無心旨聲色頭頭不自昏。

　　國師塔樣。

　　囫圇塔子甚分明豈是尋常捏聚成從來有樣堪描畫小似須彌大似針。

　　青源米價。

　　廬陵米價荅何難貴賤高低當處看若是久經行販者自然輸價兩家懽。

　　馬祖不安。

　　身橫竹榻懶跏趺酬酢情懷謾道無玉質不分梅笑雪鷓鴣啼得客心孤。

　　百丈再參。

　　擬喝多云震若雷天懸秪為錯毫釐誰知百丈翻身處日午三更悟大機。

　　南泉牽牛入堂首座拊牛背三下南泉出趙州放一束草於首座前座無語。

　　千聖從來只一頭南泉為眾自忘羞引他首座成顛倒打正還輸老趙州。

　　破灶墮。

　　灶神冷地賣聰明問著聰明當下昏不經棒打泥團破縱有聰明何日惺。

　　溈山水牯。

　　人牛互喚兩無拘智理雖分共一如直下見超無別伎快教扶起淨瓶來。

　　南泉斬貓。

　　提起剛刀問兩堂眾中誰敢露鋒鋩輸他趙老這些子赤腳悠悠獨占強。

　　南泉云馬祖說即心即佛王老師不恁麼說不是心不是佛不是物。

　　不是心佛物王老師兮親口說是甚麼沒交涉清白眼中休著屑。

　　中邑獼猴。

　　無事生端驗作家獼猴內外喻偏賒若非捉手言相見辜負當年小釋迦。

　　鹽官索扇。

　　扇子破也索犀牛侍者茫然絕應酬誰道更闌秋夜永蘆花月色正綢繆。

　　龐居士到芙蓉太毓禪師處毓行食與居士士接食次毓縮手云生心受供淨名早訶去此一機居士還甘否士云當時善現豈不作家毓云非干他事士云食到口邊被他奪卻毓乃下食士云不消一句。

　　不消一句意如何甘不甘兮沒兩塗下食了時無後語誰知龐老出常徒。

　　趙州狗子。

　　問處孤巍荅自然。強生擬議隔千山。昔年趙老原無意。莫效韓盧逐塊間。

　　趙州柏樹子。

　　庭前柏樹子。粒粒甚分明。相識滿天下。知心有幾人。

　　夾山參船子。

　　煙水茫茫擲下鉤。多年難遇我般儔。點頭忽得金鱗現。跳入滄浪即便休。

　　子湖狗。

　　子湖烈犬正當門。終日橫身不露形。觸著直教惡性發。無分上下與卑尊。

　　德山托缽。

　　春滿乾坤花滿林。綠楊冉冉亂啼鶯。湘江一曲漁家樂。不涉宮商調更清。

　　睦州擔板。

　　丈夫意氣本無拘。自畫隨人喚即違。欲識睦州相會處。豈容擔板衲僧窺。

　　臨濟三頓棒。

　　三遭問話三遭打。冷汗通身沒可把㘞地歸來氣象新。𡎺拳鼓掌賣瀟灑。

　　臨濟入滅。

　　正法眼藏是何物。父子相酬滅不滅。臨終被喝心纔冷。罵做瞎驢誰透徹。

　　香嚴擊竹。

　　裹足雲林大似呆。生前消息強安排。若非擊竹一聲㘞。滿耳聞來總是乖。

　　靈雲見桃花。

　　春風舒笑豔陽天。逐水桃花爛熳然。可惜一雙清白眼。無端擉瞎在桃邊。

　　趙州勘二菴主。

　　古制焦桐彈到今。調中翻覆驗知音。高山流水分明極。未識于今孰解聽。

　　芭蕉拄杖。

　　一條拄杖滑如油。與奪從教得自由。有意氣時添意氣。不風流處轉風流。

　　保壽開堂。

　　棋逢敵手休輕下。優劣全昭一著間。兩將未分先覷破。徒教車馬各爭先。

　　荊棘林中堪獨步。馬能千里故追風。直饒翻轉無情面。似向南離聽處分。

　　雲門須彌山。

　　一念不起須彌山。光前絕後沒遮攔。雲門忒煞傾肝膽。那個男兒肯荷擔。

　　玄沙問小塘長老。昨日許多喧鬧。向甚麼處去。塘提起袈裟角。沙云。料掉沒交涉。

　　畫虎畫皮難畫骨。知人知面不知心。小塘提起袈裟角。心骨何方徹底傾。

　　首山竹篦。

　　拈卻兩頭會也麼。輕輕踏著別無他。轉身須是英靈漢。不被渠瞞始作家。

　　婆子燒庵。

　　抱住慇懃問最親。供他死漢少知情。若還具有羅空手。一彈分明落一禽。

　　黃龍三關。

　　我手何似佛手。曾盜淨瓶楊柳。露出白拈嘴臉。天涯無處藏醜。

　　我腳何似驢腳。步步全無好惡。早經踏著烏龜。箇箇都是硬殼。

　　人人有箇生緣。良駿何待加鞭。迅速穿花過柳。追風逐電如煙。

　　五祖云。譬如牛過窗櫺頭角四蹄都過了。秪是尾巴過不得。

　　透得尾巴過。牛身方始全。縱橫泥水裏。毛色轉新鮮。看得尾巴透。方傾參學心。百花林裏戲。片葉不沾身。

　　破沙盆。

　　沙盆既破量寬洪。包括乾坤更可容。一切聖賢收不得。秪因沙界覓無蹤。

　　僧問本師密和尚。如何是三寶。密云。一餐胡餅兩餐粥。僧云。不是者三飽。密云。老僧日日奉持。

　　問得分明荅得親。奉持那肯別殷勤。茫茫宇宙人無數。幾箇知歸不外尋。

　　本師一日上堂。舉世尊初生話畢。乃云。汝等不見黃面老子。更向者裏討甚麼碗。下座一時打散。

　　彼丈夫兮我丈夫。有何虧尟向人圖。枉教喫盡伶俜苦。到底衣珠外得無。

　　末後句。

　　末後句透何難。臘月梅花帶雪看。箇中若善尋梅者。不用寒香到鼻邊。

　　和普明禪師牧牛頌十首。

　　未牧。

　　蹉過聲前這一哮。反生邊見歷途遙。披毛帶角渾無慮。糞草何曾識稼苗。

　　初調。

　　纔識牛兮鼻已穿。翻然自肯更加鞭。暫時不在頻偷走。猶把芒繩緊緊牽。

　　受制。

　　渡水穿雲不亂馳。任他呼遣總相隨。雖然已是堪調治。未許山童暫放疲。

　　回首。

　　一回入草一回頭。可比初時性已柔。滿徑落花思踐履。客途煙雨豈羈留。

　　馴伏。

　　玲瓏石畔古松邊。任運騰騰始貼然。手裏有鞭須放下。鼻中去索不須牽。

　　無礙。

　　觸處逢渠得自知。入泥入水又何拘。饑餐渴飲困來睡。底事從來無欠餘。

　　任運。

　　己眼撐開宇宙中。胡來胡現任茸茸。山童閒唱還鄉曲。不覺令人歸思濃。

　　相忘。

　　喪盡偷心豁達中。人牛何異復何同。從今兩絕隄防力。可以西兮可以東。

　　獨炤。

　　脫盡皮毛赤體間。堂堂獨露笑談間。不是渠儂能了達。秪因透徹上頭關。

　　雙泯。

　　空空寂寂杳無蹤。一點靈機盡埽空。智理不存悲化普。一輪明月炤幽叢。

　　世尊陞座文殊白椎。

　　法王之法若何觀。已見文殊彊指南。不是瞿曇大慈愍。潑水教收智者難。

　　世尊睹明星。

　　以己方人世盡然。瞿曇未越見還偏。不思愧點胭脂額。故把硃砂畫雪顏。

　　外道問那一通。

　　那通不識五通虛。樹本無根豈有枝。仙人不遇大慈父。兩足懸空步步虛。

　　靈雲見桃。

　　因桃起見見非桃。桃既非桃見亦消。桃見兩消是甚麼。靈雲從此得逍遙。

　　栴檀瑞像。

　　情與無情共一真。木雕泥塑解飛迎。世尊親手曾摩頂。你我原非有二人。

　　婆生七子六個不遇知音只者一個也不消得便拋下水中。

　　婆婆抱子問來原。撫棹酬機見不偏。不遇知音猶自可。知音知處道情乾。

　　僧問首山如何是佛山云新婦騎驢阿家牽。

　　新婦騎驢阿家牽。因邪打正道方圓。曲高不落尋常調。越色超聲契別傳。

　　法語

　　天植駱居士五十懸弧之辰作佛事薦其先嚴請說

　　公今年五十。上天一晝夜。天方夢夢然。不知有佛法。公反勝於天。知苦修解脫。自度能度人。先從度親始。非但一世親。世世親皆度。追思曠劫來。循環六道苦。備知異類身。曾昔為父母。所以調御師。普度於一切。公能效佛行。大孝莫可喻。

　　示鈍斧禪人

　　非剛打就。豈鐵鑄成。八風不動。四相無侵。收放自由。佛魔難近。只這一著。無可標名。喜子老大執侍三稔。欲離吾右刈茅蓋頭。孜孜無倦操持實乃僧中之龍。和羅飯骨董羹隨家豐儉暢子平生。

　　金沙眾居士以念佛米供齋求法語

　　向來米價貴如珠。此米超珠珠莫及。一句彌陀一粒米。一粒米動一佛出。若將供養老趙州。定然有口也不食。何故聻念佛一聲漱口三日。還會趙州此言麼。秪為念佛人不得理致。心外有法取捨情生。反污己口不若不念。故道此爾要知得理之念謂之正念。失理之念謂之邪念。須是得正去邪始得。且作麼生方乃得正去邪。如大勢至菩薩云。都攝六根淨念相繼。如是念佛是為得理。何謂都攝六根淨念相繼。淨念者。念無雜念。相繼者。念無間斷。六根者。眼耳鼻舌身意。都攝者。因眼貪色耳貪聲鼻貪香舌貪味身貪細滑意貪法塵。貪即是愛。經云。有愛則生愛。盡則死。故知貪愛為生死本。如今要斷生死。先斷貪愛。貪愛作麼生得斷。即將一句阿彌陀佛念念相繼。則自然眼不取色耳不取聲鼻不取香舌不取味身不取細滑意不取法塵。總歸一句彌陀謂之都攝六根。貪取謂之亂。一句彌陀謂之淨。淨以掃亂。亂除愛盡則生死之因自空。輪迴之果自息。如是念佛方得斷生死出沉淪趣菩提證涅槃。纔是究竟念佛是為得理正念。趙州祖師要人明取念佛之理。接引盲修瞎念之輩。故曰。念佛一聲漱口三日。汝等善人擔柴運米助我雲廚。老僧特為發明此理。得明是理。歸家一心念佛。無雜無斷。各各得生唯心淨土。箇箇得見本性彌陀。當生珍重。記取記取。

　　徹空上人持卷乞法語

　　上人號徹空。法名曰慶秀。慶則慶其徹。空則空其秀。慶徹徹於空。空秀空於有。於法為真空。於有為妙有。妙有原非相。真空即是物。始知一貫錢。依然兩五百。真空不住空。妙有不住有。空有兩不住。藏身於北斗。真空不離空。妙有不離有。空有兩不離。頭陀自抖擻。喚甚為真空。喚甚為妙有。空有兩誰喚。露出本來面。無空說真空。無有說妙有。空有兩俱說。機用安可測。身心本一如。身外更無餘。但有空可徹。土上又加泥。到此際非容易。報恩猶未輕。相許擊破如來藏裏珠。掀翻祖師關捩子。會盡古今三術闍。方可利生施法雨。

　　示監收

　　常住田疇賴汝監收。一人輕著力。眾得飽齁齁。雖然粥足飯足。未是汝足。直教嚼著無米飯。普使人天香滿腹。

　　示潤芳

　　後生家須早計。莫把光陰虛自棄。為僧若不究根源。生死循環豈兒戲。聲名動有何好。添得眼前鬧炒炒。貴圖身世事奢華。不顧業識來牽繞。闖驢胎穿馬腹。一旦囊藏俱露布。徒教受苦萬千般。有口難言向誰訴。莫待角生悔已遲。即今休把青年蹉。終朝捏箇無手拳。打破虛空見碧天。從教混入黃河裏。那日隨流衣自乾。

　　回山示眾

　　師云。古者道三日不見亦須刮目相待。老僧出山已來。不覺八月矣。院中事務不無幹辦。未審各各本分事。亦有深契否。百丈老祖道我被馬大師一喝直得三日耳聾。如何是耳聾底意旨。速速道來。若有道得貼體者。老僧拄杖子兩手分付。如或未能不可輕易放過。

　　示新戒

　　師豎拂云。諸佛子看看。諸佛出世只為發明者箇。汝能會得者箇。三無漏學悉已具足。其或未然。且依經云眾生受佛戒即入諸佛位。新戒依佛言是名真菩薩。所以道三業清淨。佛出世。步步踏著黃金地三業不淨。佛滅度。黃金地上難移步。依教奉行。眼前明歷歷。不依教奉行。腳下黑漫漫。依而不依。口中說食終難飽。不依而依。身上穿衣方免寒。四句百非俱坐斷。千生業海頓枯乾。到恁麼地喚甚麼作菩提煩惱阿那個為生死涅槃盡大地人齊斫額國山峰月炤人寒。

　　解期示眾

　　七日禪期雖已周。本參未透豈能休。直須洞徹西來意。生死牢關一筆勾。後生晚進忌聰明。且要虛心學老成。記取古人好言語。要渠癡鈍過平生。大道本天然那許。妄穿鑿離心意識。參出聖凡路學參。須真實參直待冷。灰中豆爆悟須真。實悟更加絕後而再甦。方堪繼續祖燈。永作人天龜鑑。切不可半塗而廢得少為足。貪他利養要人禮敬。假粧知識粉飾無聞不慚不愧。錯因錯果未得言得未證言證大妄語成造無間業。一時苦事臨頭。他日悔之晚矣。諸仁者當聞是語。銘刻在心。依此而行超凡入聖。出類拔萃得大受用。庶不辜負生平大眾久立。伏惟珍重。

　　迎龍庵求開示去歲承招今日齋貴圖一飽了余懷誰知眾請重開示須信談玄口不開大眾既是談玄為甚口不開。不見教中道是法不可示言辭相寂滅諸法。從本來常自寂滅相。所以昔日外道問佛。不問有言不問無言。世尊良久。外道云。世尊大慈大悲開我迷雲。令我得入於此見。得是謂上根於此不見可謂東土衲僧不如西天外道。山僧未免更向第二門頭別通個消息。正是教中道我有異方便助顯第一義。故世尊初生一手指天。一手指地。周行七步。目顧四方。乃云。天上天下。唯我獨尊。是異方便助顯第一義。年登十九念世無常。捨王宮居雪嶺。苦行六年因睹明星忽然大悟。歎云。奇哉。眾生皆有如來智慧德相。良由妄想執著不能證得。是異方便助顯第一義。隱勝現劣經行樹下三七思惟云。若但讚佛乘。眾生沒在苦破法不信。受墜於三惡道。我寧不說法疾入於涅槃。尋念過去佛所行方便。力亦應說三乘作是思惟時。十方佛皆現梵音慰諭我。善哉。釋迦文第一之導師。於是機分大小道殊半滿。說法四十九年。談經三百餘會。末後於靈山會上百萬眾前。拈一枝合歡梧桐花。舉示四眾。唯有迦葉破顏微笑。便云。我有正法眼藏涅槃妙心實相無相。教外別傳。付囑與摩訶大迦葉。是異方便助顯第一義。於此會得是謂中根。如其根器淺劣不能領會。且看昔日有智閑上座聰辯過人。問一荅十。問十荅百。一日參禮溈山。次山問。聞子聰辯過人。問一荅十。問十荅百。此皆冊子中語。向父母未生前道一句來。閑乃杜口無對。禮請溈山說破。山云。我若與子說破。他日罵我在。乃禮辭溈山併去。所習結茅於忠國師遺跡終日呆呆地討箇父母未生前消息。日久月深。忽於掃地次拾瓦礫擊竹作聲頓然打破疑團。洞徹生前消息。便設香望溈山禮拜云。當時若與我說破。怎得有今日。此便是鈍根人參禮善知識做工夫悟道的樣子。蓋因入道遲速不同。故分根器有三種。雖說有三。於悟處無有異。大眾。古人如是。爾豈不然。各宜憤悱。急自究取。莫將閒學解。空費好時光。

浮石禪師語錄卷八(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷九

　　嗣法門人行浚等編

　　偈贊

　　古林寺募糧

世界未成此寺先。興歲序既行不動。此林中有偉人勞。構軒楹頓空我相。善接雲朋百事皆具。一切現成。十方歸望。若故居亭駢肩接踵絡繹如雲。日給不敷用告檀那儘力施來泥多佛大。

　　十二時

夜半子。昨日纔完今日始。唯有無為學道人。終日凝然貓捕鼠。

雞鳴丑。一覺翻身便抖擻。無端豎起銕脊梁。驚得泥牛銜月走。

平旦寅。披起衲衣開大門。踢醒巖前睡菸菟。佛祖都來一口吞。

日出卯。萬仞山頭先已炤。入廛垂手沒疏親。兔兒不食窠邊草。

食時辰。一眾都餐不溼羹。偃鼠飲河非吾種。大鵬劈海取龍吞。

禺中已。萬行花敷普賢智。豈做尋常鱉鼻蛇。養長頭角興雲雨。

日南午。分明打出三更鼓。金毛獅子忽翻身。木馬嘶風叫冤苦。

日昳未。大白牛車平等賜。雖有小根小莖來。不效瞿曇羊鹿濟。

晡時申。打得獼猴箇箇惺。直教不外攀花手。便是如來清淨身。

日入酉。窗禽也解尋窠走。須臾大地黑漫漫。千聖從來不知有。

黃昏戌。我家獵犬當門立。管你千賢萬聖來。劈面一口要見骨。

人定亥。野豬帶箭攻人稼。震威一喝豁然惺。一輪明月當空掛。

　　山中四威儀

山中行。楖栗橫擔破白雲。上層巒。遠眺愈精神。

山中住。卓立懸崖無所繫。者一層。那個人敢履。

山中坐。爐焚柏子香易過。峭巍巍。冷眼俱覷破。

山中臥。月移松影穿窗過。蝶夢斷。不識人間路。

　　示鑒可禪人

屈指參隨已十年。鵬程尤滯半途邊。直教展翅南溟候。得座披衣事事全。

　　觀音大士

稽首大悲王。能拔諸有苦。一手援一道。六道悉安妥。欲與一切樂。是樂等於我。若有一不肖。罪自心未普。眾生何所之。但向染邊趣。捨自尊貴身。說法示同類。日月掌中擎。晝夜永立佇。引入聞思修。共證圓通智。

　　又

眾生好染不知非。大士隨機現白衣。瓶瀉柳頭甘露水。得霑一滴世間稀。

　　又

鬚髮青疏。慈容滿月。跏趺端坐。度諸苦厄。將錢買餅人盡知。拈出瓦瓶誰測識。要測識。問取嘉禾孫和石。

　　又

誰家籃裏無金鯉。賣弄人前努著嘴。不辭提得臂兒酸。要使人人暗相委。暗相委一段風流徹骨髓。

　　又

渺渺洪波不易尋。多年撈摸始相親。今朝豈是閒提出。要使閻浮人見真咄。

　　又

普門大士示多身。遍歷塵間六道行。逆順強良慈一體。故將多手接多情。

　　又

普門大士狀千般。隨相生情被孰瞞。昨日入廛今出海。何曾異卻半毫端。

　　又

不向街頭賣。冷坐待人來。問著籃中物。言魚口錯開。

　　達磨

一函經一拄杖。一箇缽盂隨身放。梁皇殿上聖亦無。少室峰前法豈剩。默然趺坐語如雷。九十六種俱膽喪。接得神光一個兒。斷臂安心作榜樣。

　　又

杖頭經腳下葦。褰裳濡足誰相委。不因走入驚人浪。那得竿頭稱意魚。

　　又

採寶須憑識寶人。陽春雪曲孰曾聞。不是祖師來太早。要留樣子曉兒孫。

　　壽亭侯

協力匡先主。全憑偃月刀。七軍謀已決。三足鼎時操。破壁光炎漢。封金壓魏曹。書中明底事。儘可悟英豪。

　　天童密和尚像贊

一條白棒不離宴坐。是聖是凡毫無放過。打斷命根猶未歇手。直待再蘇有出身路。出身路。未舉棒前都蹉過。

　　又

世壽七十七。說法二十五。萬指常繞圍。半字何曾吐。牽出楊岐三腳驢。便教認取玄沙虎。

　　邵先生遺真

心宇邵先生。余生未相識。所以睹尊容。是非莫能決。或曰是先生。余乃未敢諾。或曰非先生。余亦未敢別。不諾不別間。恰與先生合。先生達生理。故曰帶不來。先生達死理。故曰帶不去。不來與不去。此是無生訣。無生無不生。生生繼不絕。臨行三囑言。子孫遵未歇。於此見先生。先生奚生滅。

　　冶堂孫居士小像

童子倚杖而立。冶翁執拂而坐。余欲發其高誼。未敢輕意露布不露布午夜正明天曉不露。

　　一空禪師小像

秦山曾結社東塔共參。隨破家散宅後。天涯各自趨。愧我多飄泊。羨君獨掩扉兀坐。三十載陶然如一日。生平不露頭角。臨終稍吐風規咄。莫待夜行剛把火。直須當道與人知。

　　湘南居士乞題行樂

長松下怪石旁。揮羽扇坐琴床。一段天機急須自薦。討盡世間便宜。不落思筭徬徨。待伊轉得身時。方好喫余痛棒。

　　明湛法師像

聽出聲。見超色。一點孤明湛然不息。有時陞座談經。有時跏趺靜默。欲識阿師行履。不落聖凡階級。

　　俞秋來小像

是僧非僧。是俗非俗。三教精通。百氏咸熟。突出烏珠仔細看。展開兩手是什麼。非但淨名杜口鼻。祖也道不識。

　　白齋律師像

四大本空人人著相。五蘊非有。念念攀緣著相故。莫肯捨其一毛攀緣。故誰能空於一念。一念若空捨全身。不吝四相。不著燃諸體。何難顧爾白齋。其見是歟。兩手秪存五指。一身備及萬行。古之藥王善見即今白齋。今之白齋即古藥王善見。分實不分相。原無相。渾古今為一體。濟五濁而無方。

　　先老和尚贊

銅棺山頂大徹。禹門堂上親傳。一條白棒振起。濟北將墜之綱宗。六坐道場直指積劫沉埋之故寶。若貧兒遇王父受用無窮。似病子得良醫了生脫死。慈悲莫及恩大難酬。當年不遇提攜。今日何從得識。寤寐尋思無可酬。舍己從人堪報德。

　　又

若言是我師。我師已去世。若言非我師。面目渾不異。是與不是總皆虛。我師之真紅冶知。

　　又

老漢從來沒樣。丹青妄描其狀。若還是我本師。那有閒功坐上忙。忙六道拯迷流。度盡眾生方了願。

　　又

描也描不成。畫也畫不就。通身一條棒。棒下令人透。果能透體露。堂堂無別有咄。

　　巖芝師小像

纔出龍池門。開闢罄山去。今將四十年。撐天并拄地。有耳誰不聞。有眼誰不見。露柱掛燈籠。山門朝佛殿。一生參學事已成。兩手相扶猶不放。

　　護法鎮府楊公像贊

堂堂楊公。維周之虎。世出名胄。在夫子所。爰及公身。繼光乃祖。不煩一矢。定茲南土。吳民艾安。辭祿養素。德望信人。功烈遠播。晚歸法王。作法金湯。追美大年。為紀為綱。物外世間。並濟休光。眉宇豐隆。實維楊公。南山有松。媲美斯容。

　　侍者純素為師祖洞然請題像贊

欲識洞然師。從來未常晤。忽見紙上的怳然。如會過者個即洞然。只恐成差誤者個非。洞然眉目誰遮護。直須掇轉太虛看。萬象光中全體露。亭亭兮玉樹丰標。凜凜兮冰壺襟度。琅玕山裏建叢林。玅泉堂上真慈父。輪珠靜坐默無言。從教海底旋烏兔。咄懸向高堂。松蒼石古。

　　雲停耿居士像

身居濁世意尚清閒。屠刀放下與佛齊肩。參禮多方知識。唯求一著機先。誠為法門弟子。世儒拱手推賢。仁廉義廉。青草卓卓白雲邊。道弘德弘。綠水涓涓。碧澗中。踏翻大海。踢倒孤峰。咄。這裏識得。不枉覿面相逢。

　　見月律師像

持戒但束身。非身何所束。當頭能坐斷。是名真見月。

　　雲山居士像贊

雲山自古兩相依。雲作山裳山作居。脫去遍空籠宇宙。收來小塢可藏伊。花開碧軸家常畫。水瀉清泉供客炊。彼此互為誠自得。天然一種不思議。

　　自贊

　　孤卓首座請

行也然。坐也然。語也然。默也然。行坐語默體安然。從來本體難描畫。畫出誰知失本然。欲本然。卓卓孤峰獨頂天。

　　範圍首座請

者漢本來沒樣。丹青怎生描狀。認取者個便是摘花。碓杵頭上不假摩。醯隻眼。洞徹元初意況。總然畫得成渠。也是範圍模樣。

　　無奇西堂請

自他有異。形影還同。兩沒交涉。吞吐虛空。隨緣不變兮突出難辨。不變隨緣兮觸處皆逢。咄。正恁麼時。隨緣耶。不變耶。今日斬新翻舊案。曹谿無底水無痕。

　　均實監院請

先天不生後天不滅。正恁麼時。丰姿越格。握臨濟之吹毛。截野狐之窠窟。乘慈明之巨舟。拯苦海之沉溺。慣將一喝驗來機。耳聾三日求人識。

　　拳石都監請

者老漢禪不明教不諳律不持佛不念脫體無依道方一貫噫到底還他肌骨好不搽紅粉也風流

　　山衣書記請

不譚玄不說玅三拜得髓鼻祖已道整衣就座又如何千古萬古令人造

　　古余書記請

咄哉者漢全沒思筭聖亦不希凡亦不厭好不自誇歹常自見輕輕拈出口頭句落草求人續正傳

　　祖田知客請

前三三後三三一領袈裟搭半肩剛然洞徹其中旨天上人間事不凡

　　碧岑禪人請

手持麈尾默無言一領袈裟搭半肩直視兩傍筵下眾箇中誰不占機先

　　玉田知客請

諸佛出世唯為一事脫珍御服著弊垢衣隱勝現劣捨淨入穢者漢無端走入群隊被人問著一事料你開不得嘴

　　雪屏知客請

智者不自贊自贊即是愚除卻愚與智於中作麼題欲題題極處惟有自家知

　　白菴維那請

咄哉者漢無一可羨自幼家貧失學未老氣血先弱不貴門庭熱鬧秪圖賢衲數人各各冰霜節操永繼太白傳燈

　　楚雲西堂請

天童一會人惟汝不唧溜祖師向上事晝夜苦參究鈍置二十年方識自家醜欲作他家兒莫效伊做就徹底盡掀翻斬新成活計針眼裡𨁝跳剎竿頭遊戲始可入廛垂手定然出類拔萃

　　孤巖副寺請

太白峰前事分明舉似伊手中拈白拂腳下謾針錐那邊別有真消息只許渾家父子知

　　古天知藏請

影從形生形從心生心若不生形影皆空空原不空玅化無窮無窮妙化背覺合塵一條白棒天下縱橫啟迷為悟點銕成金能所不立物我互融上行下效永繼祖燈

　　松源書記請

手拈白麈尾用處不思議未具超方眼誰人識得你

　　蠱門書記請

眼裡無觔皮下沒血原來似箇傀儡抽牽便露醜拙咄誰知正法眼向者瞎驢滅

　　白嶠西堂請

者漢幼愚拙文義全不識老大自知非心常懷映雪半點不相瞞盡情為伊說春風原不在花枝至體從來無簡擇

　　育焉知客請

者漢為人別無指示一條白棒令人悟去悟與不悟有何憑據獅子解翻身韓盧唯逐塊一一檢點分明豈肯懡㦬放去放與不放自家知珍重兒曹莫效伊

　　佛階書記請

本來無面目特地五十七半點不相瞞渾身皆露出江南去復來刺腦入膠漆若再打之遶何日是休日今欲作退藏佛階代我劃

　　雪岑書記請

像像像者裏寫得著方顯真見量非但出人頭地千聖無不遜讓

　　法喜長老請

十九出家三十見道正眼看來堪發一笑且道笑箇甚麼一片白雲橫谷口幾多歸鳥自迷巢

　　演教退長老請

咄哉者漢無一可羨禪未經參道豈預諳唯喜恬退善推過量榮辱不形毀譽莫辨不掩他長不遮己短一切時中二空為觀若真吾嗣理當一貫

　　鈍斧禪人請

者漢從來不住相妍妍醜醜非其狀蓋色騎聲絕見聞塵塵剎剎自呈樣功德天黑暗女癩狗泥豬咸共體只為初時一念迷直至於今立彼此巧施爐鞴▆情襟大舉鉗鎚鎔固執縱逢錯節事難分自有人間鈍斧子

　　雪衣知客請

道為率性之源身為載道之器器潔則形端影直源淨則響順聲和影直故皈從者眾響順故感化者深凡為化導之師荷擔法門之任莫不從修身養性始惟閒居慎獨乃為得之且道如何是慎獨底事一領布衣光似雪雒陽歸後不曾緇

　　靈常書記請

雖坐鬘徑峰實在國山院彼此沒囊藏拈出與人薦直下識得渠真假俱是幻緇素若分明堪為我法眷撮土作香焚是名真供養

　　五空侍者請

無道可尊無法可說得座披衣應箇時節眾中雖有玅吉祥擬欲白椎遭點額

　　大圓書記請

這老漢沒崖岸法界以為身虛空是其量五湖衲子孰知蹤四海高人咸罔測惟有丹青顧周望妙筆輕輕能寫出拈條白棒按來機打得心空及第歸更有一般相為處入門頻喚點茶來

　　了幻知客請

老漢從來據實不會無端捏出蕩除佛祖玄妙掃空魔外妖孽手拈白拂按來機覿體為伊渾莫測唯有禪人字了幻多載相隨方始諳冷地思量無可酬權請丹青寫模樣他年懸向草堂前管取野狐自潛狀

　　法音侍者請

麤眉細目髮白齒落老老大大何勞做作不若放下身心隨處逍遙快樂

　　寄菴首座請

描不成畫不就這個阿師從何逗漏三尺麈尾信手拈七尺烏藤豎背後識得伊家親做處方堪踞坐獨稱尊

　　佛杲後堂請

最甘清淡絕攀緣一種平懷樂性天高據猊床提正令橫拈麈尾驗來賢燈傳太白堂中焰花吐祇園樹裏顏見徹老僧真面目滿林綠葉蔭春巔

　　其生書記請

咄哉者賊有甚奇特指鹿為馬喚龜作鱉禪不用參法無可說慣將三日耳曨案要使衲僧當下徹

　　梵點知藏請

老僧無面目從緣示幻蹤夢中瞠笑眼筆底現慈容悟真元無體了相亦非身身體兩無處分身遍剎塵

　　慎獨監院請

者漢從來無相恰被丹青描狀處已唯好謙和待人專於敬讓說法不通文義治家一味小樣元是沒搭煞的阿師何用焚香供養

　　竺堂後堂請

者箇阿師不立規則鬧市裡安身深山裡作活慣用烏豆法擒取白拈賊佛魔俱掃鬼神莫測今朝圖出在人前一生醜拙難埋沒

　　石丰維那請

你若是我有文無質我若是你有質無文你我不二文質彬彬非學就是天生一團錦繡五彩粧成乾坤有改至體常存信手拈來無剩法明明一道古猶今

　　大育知事請

幻寓七十翁潦倒渾無用強應別山招始見慈悲重頗有濟眾心奈無法可剩若更打葛藤豈有休歇分

　　履冰知客請

老僧真面目原非有相狀迥出於言思亦超於限量卻在筆尖頭露出者模樣若道是我真眚見空花像若道非我真覓波離水上忽被無舌人喚作浮和尚

　　用中知客請

不落有無中間突出拋鉤撒網不徒自得在頃刻間坐七處道場於剎那際了我為僧事今朝收起絲綸方可逍遙自適

　　文瑞侍者請

昔緣不昧今還覲侍奉多年若最初願子時時頻返炤有朝忽悟趙州無

　　曉宗侍者請

人我相空是非莫論善應來機說法無吝七坐道場宛如一眴此是阿誰福城老漢

　　陳羽翀居士法名行岑請

見月休觀指歸家罷問程空堂唯獨坐對面孰知音噫指天指地沒人會七尺藤條兩手扶

　　疊山西堂請

鏡裡花水中月看去則有拈來是無明眼漢向未落有無之際見得徹去便自拍掌呵呵大笑云元來老和尚在者裡

　　頑衲知藏請

天庭髮短地角鬚長上下勿稱笑倒傍觀言中有深意笑裡露吹毛一句括人天幾曾容眹跡

　　純素教授請

撥轉上頭關佛眼覷不見惟許過量人可通者一線氣類自相投風神全體現拈起一莖草便作吹毛劍

　　蹈先侍者請

瘦有精神老無倦態鼓兩片皮說法無礙掃不空習驅自欺怪世出世間人重事老僧看去總成獃

　　慧曉知藏請

渠不是我眼裏無觔我不是渠未到無心從來自家斷何用他人評多少阿師聞是說端然趺坐學無心莫謂無心便是道無心猶隔兩三重識得隔頓超出者點機須透徹

　　周公魯居士請

渠無我不立我無渠不尊渠我原無異法界示分身四生等一子三界視同人故拈者條棒棒棒啟迷津

　　若雷知藏請

尸陀林案閱知歸聞舉薰風永絕疑不是兩番霜雪冷怎教五葉競芳菲

　　梵音禪人請

日中陽焰火裡晶冰從無而有隨處現身有既不有無豈真無手持一柄拂終日嘴盧都

　　默化禪人請

咄者裡那個落得一點墨著得一毫色卻向皮毛上寫幾筆也道像者老賊若要像者老賊須向三日耳聾中透徹始得

　　天籟禪人請

手拈玉麈面朝南正坐當軒孰敢攀縱有佛魔難近傍天然氣概出人間

　　恒悟禪人請

默時說說時默大施門開無壅塞者裡分明見得親便是渠儂真面目

　　雪苔副寺請

者老漢真自在世出世間法看得總平懷唯拈箇拂子要人明主宰劫石可移動此心寧變改咄

　　石門維那請

天庭無剩髮地閣有長鬚少小不勤學老大徒傷悲一片疑情時難撒手十七年來未嘗解帶不透諸佛出身處直至如今安慶快原來是箇鈍根阿師石門何用焚香拜

　　佛事

　　報恩結制掛板師呈板云此乃百丈之遺規祖庭之號令懸之則天長地久為紀為綱鳴之則應時識候有收有放等古今於一致齊寡眾於一儀正當恁麼時一句作麼生道一陣薰風吹古殿五葉優曇開報恩。

　　廣慧結制掛板叢林始建法席初開凡聖交參龍蛇共聚若無規矩難正方圓是以丈祖置此為僧堂之號令一眾之紀綱嚴整威儀肅恭齋法推窮諦理以悟為期諸佛因此以圓成列祖藉此以了徹天龍欽此以護持魔外仰此以歸從誠萬世之良規千塗之妙轍亙古亙今永無移易者舉板云大眾直下了得奚假繁詞脫或未能再通一線遂擊一下云祖令既行於此日五葉千燈事轉新。

　　天童本師密和尚忌日拈香生無親死無間千里同風我道一貫人人盡道今日是天童先和尚三週不肖徒未免隨世倒見雖然菜羹糲飯不成奠唯願吾師展笑顏。

　　雪嶠和尚訃音至拈香語風居千指庵長年快活懶下人間一管筆壓倒五湖騷客半肩髮濫同三界愚凡纔見灑灑落落已上凌霄峰頂俄然痴痴憨憨又在五老峰前也不管佛殿荒蕪也不惜祖庭秋晚六合藏於胸次靈符懸於肘間有人問著西來意怒目睜睛痛詈言末後受黃公三請幡然辭卻徑山法幢豎於四處法語播於塵寰非唱導之日促乃世壽之年高家離久而應歸轉鶴髮而童顏如是則當以奠為慶以悲為歡惟冀常寂光中瞠開笑眼。

　　本師密和尚十週掃塔拈香十載親而不到一朝到而不親從來別館池塘內一對鴛鴦畫不成象王回旋獅子嚬呻出頭外望為覓知音幸入吾師鑒恩深莫可論插香云權焚一撮土聊爾塞人睛大眾且道因甚如此不捐世俗常情見誰敢當堂面至尊。

　　一空師起龕師以杖敲云敲開龕板便見舊人指出衣珠方知故寶知也見也如人飲水冷煖自知敲兮指兮信手拈來和盤托出吾兄雖則二俱坐斷一亦不居簡點將來未為盡善何則不見道枯木巖前端坐易夜明簾外轉身難且道如何是轉身一句又敲龕云到江吳地盡隔岸越山多。

　　舉火性火真空性空真火既為一體無處可躲所以道人人常光現前箇箇壁立萬仞吾兄留心此道三十餘年以火炬打圓相云還知有者箇消息麼如或未然不妨更下箇註腳擲下云烈燄光中親透過從今撒手坦然行。

　　徹空禪人火徹空徹空快便難逢風行草偃水到渠成不假半點安排力自然露出本來珍以火炬作圓相云更向者裡透徹涅槃生死俱空。

　　德行典座起龕當陽坐斷未是到家平坦游行猶然錯路直須向荊棘林中透出方名勇猛丈夫且道荊棘林中作麼生透出以杖畫地云何勞滄海變當下與君通遂引龕而行。

　　十方禪人火十方十方無可比量縱橫自在洞達無疆處生死流驪珠獨耀於滄海踞涅槃岸桂輪孤朗于碧天你我聖凡盡是虛聲生死涅槃同於昨夢擲火炬云若向者裡薦得便能獨步大方。

　　息塵茶頭火息塵息塵塵息名空空雖不住住亦非塵然雖如是非為究竟且道如何是究竟處頻燒鍋底湯纔熱灶若停煙水自涼果能諦信其中旨觸處光明遍界香。

　　純覺禪人火以火炬敲空云敲空作響擊木無聲於茲薦得純覺遺身其生也春枝發萼其死也秋葉歸根不入榮枯之相安知己力乃充擲火炬云咄。

　　隱凡靜主火諸行無常示生滅法生滅滅已寂滅為樂於寂滅中無聖可成無凡可隱一味平懷泯然自盡其生也春萌夏茂其死也秋收冬藏天有四時而成一歲人有四相而成一生還知不隨四時之榮枯不被四相之生滅者麼舉火炬云佛殿階前石獅子大洋海底鐵崑崙擲下火炬。

　　得心火頭火寒是火熱是冰者裏會得是真得心若還不會以火把打圓相云難逃者裏安身噫泥牛昨夜遭漂泊直至如今不見蹤。

　　南天竺國僧羅漢揜龕弗住西乾入大唐驅驅萬里為參方腳跟未動身先到四座名山掌上看不避寒暄尋古跡但隨信施結良緣我今雖把龕門揜正體何曾有間然。

　　起龕當陽曉示同道方知覿體提持全資識者卓拄杖云若向者裏透得便可以撒明月珠噴旃檀氣如或未然更通一線拽拄杖引云隨我來也。

　　舉火打圓相云括盡乾坤包藏萬有任爾十聖三賢儘力跳他不出茲者亡過羅漢托生西域圓寂中華兩土勝緣資生頗足雖不能光揚佛日接物利生一片仁慈十方修德蒲團午夜淨念堅持正好百年聚首誰料一旦告終如今既然到此可謂世緣畢備末後殷勤截斷路頭一堆猛燄且道畢竟向什麼處去劫火洞然毫末盡青山依舊白雲中。

　　淨如禪人火憶汝曾參金粟禪灶紅眼豁識生緣而今老大都忘卻天上人間快活仙纔聚首已三年箇事須知一著先脫體本無元字腳生來死生總脩然攛下火今朝撇下娘生褲一道紅光燼目前。

　　映山禪人火纔入空門未幾年便招此疾日長眠行學兩途難已已無奈多生業力牽不逢點出金剛體奚識輪迴沒變遷以炬打圓相中點云咦汝能諦信其中旨臘月梅花到處鮮。

　　了幻上座起龕師以杖敲云寸板藏身未是長直須赤體露堂堂藏露兩途俱坐斷翻身便是法中王隨我去莫遲延復敲云只將者點真消息永作人間脫苦方。

　　舉火了幻幻緣何必了緣生生處即無生劫火洞然毫末盡青山端在白雲中今日為汝重註破人間天上任縱橫復打圓相云須記取莫朦朧自從撥出寒爐火世世將來續祖燈。

　　靈虛禪友封龕師詣龕前以杖擊三下云葉落林空霜滿天西風吹沒渡人船今朝撇下娘生褲收拾龕中假我關復擊云假我關靈虛當下絕塵凡喝一喝拽杖便行。

　　聖恒知客火一生參學事將成長夜昏沉忽爾侵了得此身原是幻誰生誰死絕諸塵虛明自炤非心力脫體無依孰聖恒轉身句子親相示月掛秋空分外明。

　　慧覺火慧覺兄慧覺兄春風吹暖柳垂青景德堂前曾覿面歸家自不涉途程所以道只此見聞非見聞無餘聲色可呈君我今更助一把火管取通身手眼明遂攛下火炬。

　　古余維那父母姊靈骨入塔一子出家九族生天古人垂語話不虛傳舉靈骨云大眾會麼不因樵父指怎到葛洪家。

　　彌勒慈氏開光法身無相法眼無涯無相故端居兜率無涯故普現人間本有常光爍太虛從來不受塵遮掩只因隱實施權一任有開有閉不妨錦上更鋪花有意氣時添意氣隨身布袋沒些些等施所求無不遂十字街頭等個人自笑至今猶未遇大眾且道還有遇底時節麼豎拂子云時時示時人時人自不識。

　　慧津上座火師舉火炬云來無所從去無所至巍巍不動分明舉似所以道處處真處處真塵塵盡是本來人真實說時聲不現正體堂堂沒卻身慧上座向這裏薦得自然上無攀仰下絕己躬生死涅槃同於昨夢一切蕩然無罣礙便是逍遙出世人其或未能老僧贈汝一把火留取人間作慧津。

　　法孫等即掩龕半生參學事方周正欲陞堂啟後眸不把音聲為佛事便將身教示同流老僧為汝將龕掩惟恐令人錯較量以杖三卓云關。

　　龍池萬如和尚入塔云無生而生者法性之隨緣生實無生者隨緣之不變隨緣不變故山光水色頭頭彰古佛真機不變隨緣故鳥韻松聲法法演圓常妙偈所謂性相平等體用一元從來無我無人畢竟誰生誰滅惟我法兄萬翁大和尚以淨法界為身本無出沒大悲願力示現受生既受生已作人天之模範為末世之津梁由是三坐道場說法二十餘載所化弟子得一知半見者不可枚舉親承印可續佛慧命者五十餘座可謂光前裕後越古超今者矣私謂說法既久化導日長所化之機不生難遭之想懈與進脩反荒道業是以上年十月二十九日身示微恙忽爾告終嗚呼頓令山花失彩松檜生愁白雲低影黃鳥哀鳴致使七眾無依如失怙恃欲求耳提面命之誨安可復得凡有心者莫不追悔而進修正見我兄去留得所順逆皆權以杖指塔云大眾看看還有這個光明幢在高不可攀堅莫能動生凡育聖之胚胎袪邪怖惡之標幟天龍擁護神鬼欽崇正恁麼時我兄全身奉重石室安居一句作麼生道地靈出人傑源遠定流長卓拄杖起座。

　　五空徒封龕師以杖指龕云生從這裏出死從這裏入生死本來空焉有真出入故經云性真常中求於去來迷悟生死了不可得真常之性則不問且道這裏是甚麼所在還會麼鄉村四月閒人少採了蠶桑又插田且喜吾徒撥轉生機別行一路世出世間俱坐斷管教凡聖不相通。

　　仲濂汪居士封龕師以杖擊龕云一生為眾太忙生累得身心兩不寧予昔有書曾己勸今朝欲作豈能行人天福果雖勤辦佛祖單傳荷未能以手掩龕云老僧親手將龕掩待汝抽身喝下明。

　　雜著

　　報恩齋單引

　　赤烏始創無三寶處建立三寶石佛浮來可思議中不可思議嚴淨莫先於毘尼宏範孰過於禪道欲使法雲常聚戒月恒輝大開香積廣接雲臨須憑善信竭力施來一任衲子橫咬豎嚼助我飽參報君多福。

　　禪智齋單引

　　夫叢林者乃聚眾之所也草聚而有靈芝木聚而有巨材水聚而有鯤鯨僧聚而有聖賢草孤則偃木孤則斜水孤則臭僧孤則野未見少法不仗相資相助而成也草木以雨露為資鯤鯨以水深為資僧眾以信施為資一缺所資道無可辦福無可求是以僧仗信施而辦道俗仗眾僧而求福所以財法二施等無差別。

　　題十八羅漢圖

　　余聞十八大士曾領旨於靈山俱登四果權現形於苦海迥絕諸緣廣度有情入深無漏化導他方此土應供天上人間妙用難思神通莫比平履於波紋之上橫身於峭壁之間虎錫振時鎔寒冰為煖地龍盂灑處解熱惱作清涼跨鱉附蝦騰雲駕霧遨遊龍宮海藏步武南嶽天台隱顯以時去來無定忽無心而觸目擬有意而難窺驗仰山於集雲峰巔拋圓相而全機頓契偕黃檗於瀑漲渡口擲篷笠而伎倆全施如今落在山僧手頭也要借渠鼻孔出氣偈曰聖賢不落有無邊恰被丹青畫得全擬是擬非俱未在春風吹出樹頭鮮。

　　題成岵吟尊慈王宜人節孝

　　節孝撫孤幼先賢未易全海門岵公母賢中之最賢教子已成名奉姑樂有年尤勝柏舟誓報夫非一端子亦固無負天理之循環予知成氏門忠孝永綿延。

　　題錢聖月所居𠁼丆

　　德不孤必有鄰𠁼丆從此得題名未舉筆時先覷破聖凡無地可容身好男不看春好女不看燈擬向明中坐還輸暗裡行丈夫須具超方眼莫被時人換卻睛。

　　題崔曰可家藏東洲先生墨蹟

　　東洲先生乃先朝砥柱明代才翁文壓歐蘇詩凌李杜字邁右軍忠烈貫於杲日仁孝著於海邦予生也晚聞而慕之每抱不得識荊之嘆茲寓三仙得晤曰可居士為先生之曾孫出先生墨蹟詩章見示為之摹寫其筆外之意吟詠其句外之趣直使白雲低影黃鳥添聲湖山拱秀翰海停波黯然而思惕然而會令人神清目朗垂老益壯怳如面對尊顏親聞謦欬可以釋我曩時不得識荊之嘆矣因題數語歸曰可居士。

　　和勝因禪師拄杖子

　　惺惺寂寂者條杖情與無情沒兩樣死死生生涉險夷一念知歸心膽壯壓塵泥透荊棘卓卓孤標為眾格冒雨衝風不記年歷盡冰霜成就力別同儔離巉岳隨流得妙忘驚愕聊把尋常鄙見施偶值英資方許摸欲埋頭推領眾縱橫與奪儘拈弄殺活擒拏向上機狸奴白牯咸知痛策上下點疏親榮辱無拘為利生將此深心奉剎塵癩狗泥豬共一身或時喜或時嗔大施常開折攝門輕輕撥轉無為化聖見凡情總不存。

　　牧牛

　　牧牛兒好著力牛不馴兮誓不息從來烈性恣咆哮權把繩兮緊緊執按春秋調歲月牛始淳兮繩始撇雖然卓卓在伊前不侵苗稼方端的淨裸裸赤灑灑體露堂堂忘管帶直入千峰與萬峰白雲堆裏真瀟灑水也足草也足隨意餐兮隨意宿閒將頭角向人施露出本來真面目脫簑衣解箬笠悠悠芳草閒吹笛笛聲吹出舊宮商分明洩漏者消息得恁麼且休歇好箇牛兒待時節忽然大地一聲雷耕遍乾坤在掌握童牛兒何所立人自空兮牛泯跡一段孤光亙古今都盧只是無孔笛阿呵呵會也麼眨得眼來滿眼花若還透過者些子不妨隨處作生涯。

　　善權寺齋單

　　世尊遺教命持缽以資身檀度修因施齋糧而祈福身失資則慧命無依福不祈則樂果無由是以祈樂果者應施糧以齋眾續慧命者當持缽以受施內外交需彼此努力。

　　又

　　叢林復建衲子雲臨常住必仗施主之齋糧成就衲子之修行施主必仗衲子之修行成就施主之福果交相成就如鳥之二翼車之二輪缺一則不能行矣。

　　掛鐘板

　　師執板云敲空作響重整百丈老祖之儀規擊木無聲始契波離尊者之軌範斯乃入聖超凡之正路斷情截集之良方諸佛因之而得證列祖藉此以悟真今之學者必也仗此而參修是以天龍擁護魔外歸從某也謹遵遺命呈板云將此高懸擊板云大眾聞之各宜珍重。

　　行實

　　師戊子誕日大眾袖香請說行實師固辭眾固請不已師不獲辭乃云若論此事本自現成在俗出家原無二致秖因未得入頭要了本分若非出俗求師何由洞了因是背親投師其間歷盡苦辛不及枚舉然亦不必舉今因大眾固請略舉大概予乃趙氏子父文母李氏世居虎林移徙當湖父年向老艱於嗣息禱神得生生後家業漸凋六歲破學學名重光家益寒七歲遂經營度日十三歲不茹葷屢欲辭親出家顧鮮兄弟不忍遽離因習課誦晨昏不輟十九歲父母欲為我完娶嘆曰此時不行他日難脫矣于是背親至南海普陀禮紹宗禪師薙髮將三月即歸省親親泣絕而甦者幾幾遂不忍相離便育髮以慰母心日閱楞嚴兼持大悲神咒一日在母前講因果言出家有如此之益在俗有如此之累母笑曰汝既決志出家終難苦留但不遠去我心即安矣由是得行己志復禮武原普淨庵乘白法師剃度受雲棲蓮大師沙彌戒從明耶二法師習教上鶯窠山禮一初禪師是師慈悲踰等因發心親侍三載時值枯淡日餐糲粥箸蘸生鹽致染腸瘋不果所願適值湛和尚開講鹽官天寧遂往天寧乞圓具足大戒次參聞谷老宿于靈祐示我參父母未生前面目是夏結制秦山逼拶太過得勞力傷寒纔痊又值湛和尚于嘉禾東塔開堂復往求單進堂身甚尪羸眾拒不得入予曰得死禪席是大幸也眾皆嘆服因而得入由是隨眾二旬身體輕安精神復舊入定一日如寸香頃後往鶯窠山結制與法林禪友矢志夜不放參一夕昏重難遣因同堂禪侶閱五燈會元值七賢女觀尸陀林因緣有省遂說偈曰一池蛙鼓夜喧喧歷歷明明道口邊通報五湖林下客從今不必更加參下山急欲遍參知識以求印可因父母年耄無倚借繆居士書院養親纔一年母去世次年父亦相繼告終喪葬事畢復參湛和尚于天寧入門便問達磨一宗只者是還別有湛云還別有予便喝云還別有麼湛云還別有予即退身三步合掌云還別有麼湛云還別有予曰某即如此還別有請和尚道湛云我要去拜客待我轉來向汝道予時不諳作實語會私計果若別有予之見處未為徹法源底待其說破不值半文矣必須自己參透方為真得重理前工冬上雲門結制進方丈求單湛問如何是佛法的的大意予云老老大大還問者箇話湛休去命余為參頭予一日領眾入室湛問古人有三句如何是第一句予曰帶累某不少湛云如何是老僧帶累處予曰落二落三湛又休去次參本師密雲和尚於金粟予問如何是即此用尚打一拂子予曰如何是離此用尚亦打一拂子予曰恁麼則儱侗不少尚云難道有兩箇予禮而出明日進方丈求侍者單尚允之一日侍立次尚云古人問如何是諸佛出身處荅薰風自南來殿角生微涼汝作麼生會予不能荅尚曰快還我下落予瞢然力參三晝夜連呈數偈尚俱言未在予亦自慚後果有箇會處便入臥室禮云某會也尚云如何是汝會處予曰鷂子過新羅尚云未在還我偈來予即書云薰風自南來殿角生微涼我今看破處也只是尋常尚然之予禮而出從此自知前來悟處一一無差因錯會湛和尚一言還別有又苦數年始信古人云早知燈是火飯熟幾多時自此金粟常住有不周者予出外募時或少有所補發心供眾為浴主一年維那三年隨師赴閩而旋尚赴育王請予辭掩關普淨菴又因受業師得恙甚重破關侍奉不久過世尚復至金粟結夏予禮覲尚留予領眾為教授尚應天童請金粟乏主尚意屬于予隨命朱柏臺費孝廉等堅請三次余皆不諾後子穀蔡居士痛哭堅請余領之交過三日忽發眼疾力辭去上秦山住靜越三載赴嘉禾和石孫居士請住東塔進院日眾請上堂予力辭秪為眾說小參三稔畢謝院事復上天童省覲尚仍命為侍者一日天雪尚問好雪因甚不落別處予曰秪為大地無寸土尚曰既無寸土畢竟落在甚麼處予曰前山與後山師亦然之後命知客一年冬辭出山掩關尚出二題一曰靈苗秀巧動止俱妙二曰根本庸麤舉措乃孚授予曰能作義理禪二篇許汝閉關予蘊之旬日莫能下筆一日隨眾出坡因冒風疾熟睡單次忽得題意即起搆燈信筆而成明日呈尚尚閱畢云太明白了予曰猶恐其晦也尚曰存之次日辭出山請題頂相尚曰汝自題罷予曰某題是某底尚即索筆親書是夜三更尚同侍僧玄玄扣予寮門予啟戶尚入坐曰汝年四十七三年關滿恰是五旬老僧許汝隨處開堂予曰和尚雖是慈悲相許某自量力可出福緣不足則不出也福緣頗足量力未充亦不出也必候兩可方出尚笑然之遂拜辭往武原陳仲修家菴閉關明年秋尚因事出山至蘇寧波海道持書請尚還瑞屏顧居士親送入山路轉嘉禾尚患腹疾履素黃居士請留家園調治予聞特破關至黃園值尚齋次命侍僧曰教大家莫散咸集花廳上眾集尚執拂而出整座而坐舉拂曰浮石我用不了底付汝為眾去予曰某何人也敢當斯任尚曰知汝持重不必過謙予拜而受之履素對尚曰弟子昨夜夢見小園池中開五色金蓮不知何瑞乃應今日在此付浮大師豈不異哉眾皆聞而驚喜是冬即應當湖青蓮寺請次遷普度今往報恩此予一生之醜拙也本當自掩因爾眾懇不能諱卻用是忉怛至此惟願大眾莫效予之狼狽也眾皆忻躍嘆服禮謝而退。

浮石禪師語錄卷九(終)


嘉興大藏經（新文豐版）第 26 冊 No. B185 浮石禪師語錄


浮石禪師語錄卷十

　　嗣法門人行浚等編

　　詩偈(共計一百六十二首)

　　五言四句(計十三首)

　　龍池十景

　　禹門橋

為鎖清溪水虹蜺駕碧空遊魚如過此頭角自崢嶸

　　娑羅樹

禪林多古樹絕少是娑羅殿角亭亭立心空綠蔭多

　　中龍池

水靜知龍隱山高暑亦寒乘時雷雨動變化入雲端

　　分賓嶺

道人絕迎送賓主若為分極目遙千里相看嶺上雲

　　白雲巖

片片風難動玲瓏若墜雲幾多人過此入眼不能分

　　避暑窟

石窟藏深處炎蒸氣不侵涼風何日至颯颯動長林

　　試心石

塊石懸空半雲根萬丈深未能忘我相到此盡沉吟

　　憑虛閣

奇崖搆小閣時被白雲埋拾級聊憑眺天風腳下來

　　伏虎石

怪石形如虎當途也畏人一朝能覷破從此兩忘情

　　玉昜臺(玉陽本名預昜以日出先炤得名因字音相似遂誤為玉)

朝登玉陽臺上下一輪日俯仰萬波紅令人動心魄

　　丁堰往如皋

聯舟風送穩天晚趁晴和行盡千株柳如皋路不多

　　大林五旬

一片清涼地大林為所依從來塵不染何用更知非

　　送白巖

不惜燈前別何勞訂晤期但依松竹老遠隔未曾離

　　五言八句(計十三首)

　　賦莖虀庵

濁富人多競清貧世見遺只知千石酒誰顧一莖虀道向淡中得詩從閒裡思二途雖見徹取舍貴能離

　　次荅藍田叔(用古韻)

崔白登山暖頭陀入寺寒昨朝千嶂雪今午一溪湍凍解承和惠情忘仗力參人心多好智誰似石頭頑

　　留別松陵眾居士

依依解纜日握別病來慵身汎嘉禾棹情留舊隱蓬巖花空自玩蘿月暗相通千里休云隔雲開露碧峰

　　侍師過虎溪

不辭肩負錫且喜命隨舟蒼翠雨中樹飛鳴水上鳩但將心並洽莫論事難周山色湖光裡寧堪作浪遊

　　宿雲岫庵遇雪

高臥不成寐唯嫌衾尚單幾翻爐內火頻壓枕邊寒窗色疑殘月籬聲誰折竿曉來山寺外一片白林巒

　　過祇園庵

一入祇園路迢迢直向前不經樵父指獨往杏花天抱拙應忘世尋賢豈論年蓬門三下響打透竹籬邊

　　過青螺庵

一村又一村過盡見籬門野路依然闊閒花元不繁雨添新水漲風起晚鴉翻若問青螺事波心印月痕

　　送鼓峰之徑山

解瓢分碧澗冷處自能知未得同山住臨行怨路歧崚嶒蠻石面屈曲老杉枝泉水聲長暗雲中聽者誰

　　師住三仙眾以詩賀次韻酬之

老朽多飄泊恬然了宿緣豈耽塵世欲猶寄海門天廣惠前朝寺三仙昔日賢逢人恁麼舉離此別無禪

　　賦得有約不來過夜半

白日空閒放故將今夕期琪花難獨賞珂月待聯詩風響如敲戶月移疑到墀三更空倚望不省竟何之

　　寄族兄

殊居無百里相見每更年自覺情疏淡誰知惜比肩鶴髮成閒事童心了舊緣一條家裡路須省快加鞭

　　次詹叔臧居士

於世惟甘弱干戈不用持失猶吾所貴得豈彼能遺道自情空著才因壓眾辭母煩他處覓只禮自心師

　　秋雨赴請

好日晴偏少貪程帶雨過黃花庭賞未紅蓼岸看多否極時當泰年高志不磨世緣唯我薄難免笑懡㦬

　　七言四句(計七十三首)

　　山居

一庵結搆四山中面面芙蓉插碧空秪許野人歌白雪更無遊客駐青驄

　　又

掃除轇轕坐山窗列祖因之建法幢大道本無取舍執初機習重要渠降

　　又

巢雲野鳥下階墀知我生臺有法施漸近僧雛就手食一回食飽上高枝

　　又

抬頭秪見白雲飛舒卷無心為發機塵點劫來何所住隨風聚散竟忘歸

　　又

烽煙不到此山居墾土栽蔬得自如時摘野花供佛眼清香滿室襲人裾

　　又

霜飛木落孰無吁道者隨時卻自娛黃獨深深埋糞火不知山雪壓吾廬

　　又

山深午夜不聞雞暗揣人間夢不齊誰得此時能自醒轉迷成智不勞提

　　又

居山豈是把頭埋要把工夫自己揩一得此心渣滓盡縱橫三界了無乖

　　又

山居無主亦無賓清理田園亦認真身寄閻浮如旅泊肯將夢事較疏親

　　又

一身謝事似浮雲雲去雲來莫與群不用安排延歲月徑松窗竹自成文

　　又

終朝默默坐蒲團澗水山花代我言不識此時誰領悟頓教直下息心猿

　　又

屏絕夤緣夢亦安山窗簾卷看巑岏不愁貧到無衣食荷可為衣松可餐

　　又

徙倚門前只見山層層積翠隔人間吾生居此非圖靜要養天機出等閒

　　又

山居無事學栽蓮看取花開盛夏天一陣好風池面過清香送到鼻頭邊

　　又

門外漻漻水一條參差榆柳夾谿橋過橋飲水眠雲去不厭風吹樹上瓢

　　又

莫道山廚太寂寥客來野菜作佳餚天生一種真滋味嚼著令伊不肯拋

　　又

獨行獨坐意何豪聖見凡情俱已消日夕閒閒無所事逢場作戲似兒曹

　　又

不覺山翁髮已皤閒消歲月在巖阿柴門綠蔭啼黃鳥一段天機會也麼

　　又

亂雲堆裏我為家遶戶寒梅歲歲花坐對清香消瞌睡不知人世換年華

　　又

閒攜竹杖步高崗遠見車塵亂夕陽富貴目前誰不競到頭輸我善修藏

　　又

野鳥關關弄巧聲山床猶未道天明窗前積翠翳朝日不是耽安懶惰生

　　又

萬緣無染始相應擬重些些便不能取舍兩忘方契道順吾取舍可分燈

　　又

繩床不動坐長林細聽枝頭自語禽恰是老僧談不到好從徹證祖師心

　　又

山居道者沒虛譚截去浮詞住冷庵信重一言追年布生全五語效瞿曇

　　又

野草閒花驀地拈毋容擬議涉廉纖造車合轍從來少為道求人自要嚴

　　又

煙雲抹過老松杉一軸丹青卷入函妍醜不分消息斷飛來燕子自喃喃

　　又

玅理玄言水瀉缾何曾用得一星星任他惹動天花落蚤力何能振祖庭

　　又

門前一徑向雲開萬壑千崖腳下來行到翠微深絕處數聲啼鳥喚人回

　　又

丹青描得舊時容掛向空堂覿面逢心境相融何所見黃花翠竹滿庭中

　　又

閒看青山青幾層短笻隨步一身輕莫言此事沉空寂到處風光總現成

　　又

碌碌奔馳沒了期不如歸隱得便宜山林一段悠然意未許寰中達者知

　　又

心空事事皆無礙日用何曾不現成野叟盡情言不及山禽啼處太分明

　　又

岌岌峰巒四悄然就中別是一壺天現成祖意無人會寫作山居詩百聯

　　夏日送雪竇和尚還山

蓬門深掩為誰開雨歇黃梅法駕來瀹茗正堪談契闊匆匆冒暑又南回

　　又

雪頂髼鬆驚老顏同參能幾導人間東南法道惟兄振攜杖應須歸故山

　　次佛慈禪師蜜蜂五韻

一年活計在春時李白桃紅盡采歸眾口嗷嗷何所倚豈貪遊戲向空飛

　　二

穿花過柳快生涯趁此春光采入衙兩腿酸麻安敢息只愁天雨未回家

　　三

同餐同作又同時去去來來不斷飛義氣十分成一夥人能如此快心脾

　　四

正逢三月好風光努力營為日夜忙採滿花心應足食隆冬天氣自相當

　　五

君臣道合眾和同少有參差便不通彼此掉頭施冷刺難教傷處不流紅

　　贈既明禪人

劫初收得光明鏡蘊在靈臺方寸中若也一鎚都擊碎是非形相盡皆空

　　贈慧幢禪人

掀翻般若悟天真閒卜幽居遠世塵不動舌根渾吐露從教花雨自紛紛

　　送德合省親

秋風吹汝上歸程我有何言贈汝行明月杖頭能著眼面痕端不負娘生

　　落梅

零落枝頭春已窮或沾泥上或飄空莫言桃李多顏色盡在東風幾日中

　　其二

才見東君嫁玉真惡風毒雨妒來頻莫愁香色消磨盡更有枝頭無盡春

　　登煙雨樓

買得扁舟度上樓遠煙浮碧水悠悠憑闌有意何人薦忽見沙邊數點鷗

　　其二

石級層層仰面看野花無數雨漫漫客心盡向波心泊只恐朱顏不耐寒

　　其三

湖鳥湖雲盡悄然何人得意晚樓前看來個個皆遊客誰得憑欄到暝天

　　其四

徙倚樓前見遠村煙花雨色混無痕時時變換湖中景白鳥飛來不厭繁

　　登軍山

楊子江邊石一團誰人錯指喚軍山若非野衲藏修上鶴冷雲孤孰往還

　　其二

海水周遭路不通恍如蓬島在波中若非買個漁船渡那得親聞頂上鐘

　　其三

危危卓立亂波中盡日寒當八面風振古如斯常不動性情恰與道人同

　　贈雪爐

道人舉步絕無蹤不與時人行處同焰起紅爐消積雪誰知雪積燄爐紅

　　贈百峰

頂笠腰包到石鷗劈空一棒若冤讎峰頭百朵通皆占恰落尋常第二頭

　　天台老僧乞偈

滿頭黑髮已成霜何事區區下石梁不是住山心不了秪因未了度人腸

　　體素乞偈壽乃師圓朗五旬

一段孤光炤剎塵剎塵圓朗孰為塵從來壽量原無筭誰道伊師五十春

　　示慈音

萬象之中獨露身鳥啼花落盡慈音不能箇裡承當去徒用工夫向外尋

　　送聚之遊黃山

七十二灘一客舟上崖不必問徽州白雲成片風吹散三十六峰多露頭

　　其二

怪松怪石兩爭奇如此黃山誰得知他日吾兄停策處春鶯也要索吟詩

　　送一拙歸徑山

白雲堆裡冷難辭鍊得身心百不知試問凌霄峰頂月何人先見上松時

　　送初弟之吳門

折得梅花滿袖還春風吹上虎丘山為余問取松頭月誰是生公昔日顏

　　送林野和尚赴請

數載參隨太白山神珠瑩淨絕追攀萬松關裡春雷動草木昆蟲盡展顏

　　送僧

離離黃葉滿山秋干木隨身信步遊踏得故鄉田地穩清光炤徹萬人頭

　　荅偶僧居士戲題蝴蝶入窗

纔過西園又復東穿花戲蕊興無窮誰教誤入閒房內紙上尋門卒未通

　　其二

逗入窗櫺作網羅倉忙求脫奈情何趁時斂翅凝神去應發天機透露多

　　扇語

出入從君秪半年面皮粧點也徒然願存他日思今日不自輕拋鼠糞邊

　　示熙凡居士

靜把浮生世景看有誰能保此身安尋常閱遍古今事寵辱憂歡幾萬端

　　示永侯居士

拜相封侯身世雄百年富貴剎那中何如修省祈真悟頓使多生業性空

　　詠萱花

任他桃李鬥芳菲且自藏頭靜養機直待一朝時雨至滿身披出赭黃衣

　　示本源居士

本來自性天真佛不假修為向別求但要尋常無愧已自然處處徹源頭

　　贈勇蓮老禪師

握別鹽官二十秋知公白髮已盈頭熾然重整參尋念世上新添一趙州

　　示習之顧居士

一點靈機觸處陳百工技藝習來純龍官雖具千般寶采者須求如意珍

　　示玄穎朱居士

尋常日用占機先擬議相違路八千但得此中親薦取寒林仍舊百花鮮

　　七言八句(計六十二首)

　　日中食

望煙乞食向前村出缽平持立近門但得一餐隨厚薄便收雙足度黃昏不徒磨我驕奢習更要知人榮辱根人世盡緣謀食苦眼看湯火競頭奔

　　樹下宿

遠承遺範宿林墟午夜悠悠得自如細草成茵趺坐軟野花為帳夢魂舒微微月出懸枝後淡淡風來動葉初為省長安珠履蹟陶然于此絕躊躇

　　糞掃衣

淨洗堆頭搕𢶍塵絲絲寸寸惜如珍綴成一片渾無破衲就千針勝卻新披出不愁風似箭擁來偏覺煖于春任他寒暑忘更換愈見風流道不貧

　　腐爛藥

為道忘軀固有因幻形扶得道方親饑來缽有施貧食病起囊無買藥銀他棄殘渣仍細拾我投宿疾可輕身蘇通不假岐黃手人我山空效自神

　　參金粟本師密老和尚

日腳垂來雨腳收幾村晴樹引孤舟問津曾未迷前路到寺疑如見昔遊桑鼓遠聞金粟外海光直射石鷗頭幸生斯世逢斯老得入拈花第一流

　　隨師入閩赴黃檗山次葉臺山太師韻

一回溪逕一回盤黃檗山開地勢寬雲過嶺頭空鳥道水瑩澗底逼人寒神珠久隱獅林下化日新懸麈尾端負錫不辭千里外草頭祖意指人看

　　其二

客棹南來興不窮青山兩岸一帆風衝開巨浪魚方現劃破洪濤景亦空竹色溪光相映綠花明霞燦各成紅隨師豈浪奔州邑欲把心宗播海東

　　其三

乍入山來天尚陰雨侵瓢笠度崎嶔靈淵水瀉腳邊去佛座峰高杖底尋紺殿已藏林樹老疏鐘曾共海濤沉無緣此地何能到到此毋勞更覓心

　　天童十二景

　　太白峰

群峰難學此峰靈未雨先雲信可徵自有龍潭通海脈更無鳥道引人登崔巍削出空中骨攀陟爭來象外僧天上長庚今在是放光如雪蔭千燈

　　龍隱潭

聞說神龍隱有年水深潭靜竟茫然一漚滅處消空界點滴興時潤大千頭角藏來從未露風雷頻起絕無緣抱珠默養休光在贏得山靈世上傳

　　萬松關

截斷紅塵松作關層層夾立遞分班濤聲亂落高低路翠色晴連遠近山萬里鶴歸興有托五湖僧到動忘還世人不識從茲叩匍匐何途入此間

　　玲瓏巖

翹首巖前接見新白雲四出一嶙峋麤頑偏怪能生竅穿鑿尤奇不破真化士湧空身出眼飛猱伏竇石窺人松聲竹色相呼映靈洞寧容虎豹蹲

　　活眼泉

石上涓涓一眼通不知流出自何從隔林聽去聲疑雨到澗看來勢若龍萬畝山田分可救千村煙火汲能供曹源一滴真相似落在吾家用不窮

　　獅子柏

庭前老樹忽嚬呻踞地撐天欲驗人枝葉枯時看骨力爪牙露處識根因風來抖擻生靈籟雨過髼鬆占好春狐兔絕蹤纖草盡蘢蓯特出趙州身

　　萬工池

一方碧玉印門中開鑿當年動萬工頭上有天沉作底地中生月走如空深山草木如經雨古路塵沙不起風滌膩洗愆曾未吝幾人於此露心胸

　　清關橋

漫延松逕到清關頂笠腰包好息攀古柏兩行中截斷深溪一帶接潺湲掠虛水燕雙飛去吠實山猱獨往還橋內不知橋外事且遺塵境入青山

　　缽盂峰

何人擲缽踏空行化作孤峰得此名盡地托來猶尚重普天裝入豈能盈有時出霧疑初展鎮日藏雲似失擎我欲借來常乞食好煩飛下一囊盛

　　鎖翠亭

未到但知亭鎖翠到來方識翠含亭孑然鶴立渾無倚忽爾雲歸若有扃清冷石泉堪掬漱虛徐林籟可憑聽凄其風雨何人過獨有叮叮殿角鈴

　　祖印崖

不惜懸崖舉似君祖師心揭萬重雲鳥章龍篆蒼煙合漢刻秦鐫碧蘚分點畫未彰先有印陰陽已判尚無文絲毫錯誤終難契九上三登不厭勤

　　問水石

水石從來不共謀石常鎮靜水常流石根偏向水邊出水勢爭歸石處投決決長年渾未息頹頹終日獨成幽相離相合緣何事突兀臨湍問得不

　　即事

滿巖桃李別人間秪許幽棲道者攀翠嶠插空無鳥度蒼松匝地有船灣昔人居竇消貪暴此日藏舟息冥頑禍福信知非外召且將末路寄春山

　　二

避暑無如傍柳陰幽居水閣孰相尋凝然獨坐涼生案莞爾忘言物會心荷小易撐一葉艇林深容宿四來禽此間莫訝真深邃更有人家住最深

　　三

群峰疊疊勢爭雄幾所樓臺隱樹中一帶斷垣閑菊逕半空飛瀑亂松風呼童石上尋芝草問路谿邊見野翁知有別峰最高處暫容老衲得相通

　　四

閉戶垂簾卻畏寒爐添榾柮始相安已知入谷塵囂遠豈識登山途路難雪後看雲迷草樹雨中聽竹雜風湍逶迤曳履雲根上聲色迢然耳目寬

　　友人過訪

依依楊柳綠成叢取次桃花爛熳紅深掩柴門誰剝啄漸回春夢自矇矓枝頭好鳥來窗下天外孤峰落檻中幾度東風吹獨坐今朝石上詰諸公

　　客舟夜雨

舉棹剛逢夜雨侵風聲和葉戰溪陰遠隨漁父尋歸路歷盡煙波見客心紅蓼汀邊棲鷺濕白楊堤畔臥雲深世間總是荒涼境好向江天放意吟

　　送僧之越

草鞋結束即飄然踏破前村幾里煙滿目青山開越地一林黃葉落吳天探津自買雲邊棹得句誰聞月下舷知爾面前山水別不將到處作三禪

　　送僧入山

雪裡相逢話竹邊離歌又動柳堤煙生前再會寧無地別後添愁自有天杖撥亂雲知路逕笠移明月到林泉素懷未必還山慊談及人間便不然

　　送雲藏住山

南北東西走一場竟將瓢笠入山藏芒鞋踏破參方眼布衲披回濟世腸英氣卻成寒谷彩道風偏和野梅香萬松林裏雲常滿不必頻頻掩竹房

　　送等呆住徑山

行盡雙溪筏不通杖藜登岸即山中閒時常識雲興處忙裡偏聞鶴唳空頭髮養長成稚子身心煉得作衰翁呆師沒點安排力出語應如谷口風

　　寄講師

一局楞嚴事若何躬慚婬席扣禪那因無靜默真修力尚有多聞狂慧魔愛見不生因克果心言俱直水同波欲詢大覺初方便一喝臨機細揣摩

　　荅可參座主

兀坐寥寥想舊容犬聲忽爾到庭中去時曾指春堤約來日當看秋蓼紅滿徑菊香生客思一林葉落露家風直須截舌還能語撥轉宮商調自同

　　過尹山禮永隆禪師塔追次

皇明太祖韻

道行高標千仞松便將烈火顯真功多生積愛誰能捨宿世良緣豈偶從一片栴檀香世界兩行血字動皇宮信非般若薰修力怎得瑩然出色空

　　西園赴約

湖水湖山路正繁不辭跋涉到西園當年招隱曾相許此日探幽踐昔言近水遙山相映帶長林豐草絕攀援敢將叢席都拋卻曳杖從茲隱石門

　　偶僧居士以詩章見惠書此荅之

佳句咿唔口不離恍如春酒泛酴醾不由警枕揩磨力那得揮毫立就奇衛玠善譚深自愧子平絕倒有誰知從來名下無虛士往往聞人說項斯

　　贈明巖大師

片帆高掛向吳來湖水瀰瀰眼豁開風送白雲籠古寺鳥銜金粟遶香臺道全不礙魔來擾禍盡應知福自回毀譽兩忘堪住世一輪明月絕塵埃

　　示講主

從來不貴說為行默默還須履踐真曠劫塵緣應自淨等閒習氣莫容侵一條脊骨如金鑄百折衷腸似銕淋造到言窮辭絕處再來喫棒與安心

　　次韻荅叔鼎沈居士

寒燈午夜火猶清炤著令人徹本生光影門頭休駐足色聲叢裡好撐睛不須他處求分曉但向其中了識情山埜為公重指月棒痕突出玉蟾明

　　輓夾山林皋和尚

分襟角里廿餘年遠隔溪山思罔然將謂同條常接麈誰知一箭竟離弦踏翻幻海升兜率剔起真燈續正傳顧我寒林孤吊影何時重見火中蓮

　　輓福嚴費和尚

太白峰前別有年豎幢吳越共南天正期退老還攜手豈料翻身蚤息肩林鳥變聲啼不輟野花作色落還旋雖然贏我一籌去他日綱宗孰定傳

　　輓永泰模公法侄

去年留得老僧來周折殷勤見大才自謂百年燈有賴誰知一夕事都灰青松雨折傷巢鶴白雪晴飛痛嶺梅歎息祖庭賢已隱雲堂何日鼓重雷

　　張公洞

張公昔日居崖穴愛選峰巒布室中遺跡有軒丹灶冷迎賓無路白雲封高低巧設懸空石起伏深藏走地龍始信仙源在人世到來何事覓無蹤

　　玉女潭

青山疊疊樹叢叢玉女何緣隱此中潭水一泓澂似鏡野花無數映如空只因清冷遺珠翠長得風流伴竹松渴鹿趁來隨量足年年深淺底相同

　　仲春大雪

寒衣才減復加身頭帽仍添一幅巾窗上乍聞聲颯颯屋頭已見白鱗鱗臘中到地方稱瑞春半飛空秪益顰惟願蒼天息災眚忍于斯世苦良民

　　荅太平庵同塵禪人

六十餘年混世塵為尋知己歷艱辛乘風欲作投林鳥破浪欣逢出網鱗獅窟正宜留象跡雞園且喜絕狐身門開合轍非容易唯仗懸崖撒手人

　　荅聖月錢居士送入天童之作即次原韻

祖庭主法責非輕投老何堪任大名自分山樗宜退守敢煩國士遠相迎就途正怯三冬冷駐錫聊安一眾情太白依然雲外聳到來最喜是天晴

　　過芙蓉莊訪錢牧齋太師

柴門流水杏花香絕勝當年綠野堂一代經營真事業片言嬉笑即文章非因避俗居東海且為怡神對夕陽放鶴養魚閒不了樂遊原上望晨光

　　贈劉啟明居士

性天忽爾識雲收獨露蟾光皎似秋乍見眉痕懸碧落還看鏡影墮清流從教太白拋雙手一任南泉縱兩眸午夜和盤都托出幾人於此悟根由

　　贈髻珠嚴公

浮世光陰若水流霜花不覺上人頭還丹好向真金煉優缽須從烈燄求髻上一珠非易得掌中滴乳豈能酬直須吐出如山嶽亙古凝然事始周

　　寄湛淵耆德

道眼精明學有師自甘長隱掩柴扉但教一念空情界須信渾身在寶池定起倚闌觀菊處閒來俯檻聽泉時頭頭盡契天真玅不用從人覓指歸

　　贈醫士

知公久抱活人心築室多年指杏林入市懸壺因病發還山采藥撥雲尋往來子母無心計配合君臣用意深樹德傳家持此術靈樞註就作規箴

　　山居

一從孤跡寄虞山贏得遮頭屋數間生死瞖空雙眼淨是非機息寸心閒懶拈柏子酬僧話獨對梅花破老顏更喜白雲如有意幾回飛去又飛還

　　又

放下烏藤懶出山山中無事涉塵寰投巢野鶴穿巖竇借榻閒雲擁竹關半卷殘經完月下一聲清磬落松間溪光草色全身露不假黃金鑄面顏

　　除夕

一爐松火伴山翁坐到三更候歲終短髮數莖強半白疏牙幾個大多空年華易見更新令人面何能駐昔容不向有無尋活計杖頭花發用無窮

　　遊善卷洞

五色相宣迥異常昔賢曾向此中藏看來突兀疑蓬島聽到潺湲似石梁覓路已徵張祐句尋蹤未裹宿春糧早知龍壑深無限著屐探幽抵夕陽

　　善權寺志感(有序)

　　寺以洞得名後更卷為權相傳自齊梁間開刱有雷書偃柏之異至今猶存惜乎法席久虛屋址半為魔民割據因而賦此。

丹雘樓臺絕比鄰幾多靈異出崚峋山開帝主稱齊武柱記雷神識謝均將謂完全歸法化那知強半屬魔民令人睹此生惆悵偃柏埋頭亦動嗔

　　題古仙庵

欲訪仙蹤何處尋一庵隱入白雲深遙看石虎途中踞細聽泥龍木裡吟藥杵有聲迷霧艸丹爐無火覆煙林誰知即此人間世卻望遼天朱頂禽

　　贈楊總戎

寓形隨跡泊西東總在乾坤化育中秉鉞麾旄能事畢尋山問水世情融卜居避地希高尚轉位行權鎮亂風靜裡豁開空界眼揮金振起梵王宮

　　荅南廣和尚遣候次來韻

莫春風雨日頻來新塔眉頭難打開契闊未能伸寸楮慚惶秪為乏長才庭空那許棲凡鳥心冷常懷入野梅惟有同門老兄弟殷殷寤寐幾多回

　　壽人六十

天氣晴和晷運長花開紅樹映華堂長生煙裊金爐篆不老漿浮玉斝香鄉里爭推鳩作杖兒孫齊列雁成行衲衣林下無何祝願採松枝一寄將

　　壽人七十

兩頰硃砂色更鮮誰知杖國是今年松筠自茂冰霜後金玉應成天地先綠水青山移白眼黃芽紫雪出丹田漆園椿樹何堪羨秪說春秋有八千

　　題眼鏡

老眼昏花無可商幸逢一物出西洋只知去翳無真法豈料添明有玅方額上帶看分早白面前失視亂青黃拈針不假求穿線運筆何憂寫隔行助我臨軒翻細字好將鈿匣自珍藏

浮石禪師語錄卷十(終)


