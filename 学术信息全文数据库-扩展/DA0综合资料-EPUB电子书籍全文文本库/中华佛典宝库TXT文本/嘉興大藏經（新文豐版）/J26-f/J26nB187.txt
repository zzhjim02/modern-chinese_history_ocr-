嘉興大藏經（新文豐版）第 26 冊 No. B187 天岸昇禪師語錄


　　青州天岸禪師語錄序

　　<<PIC>J26p0659_01.gif</PIC>

　　<<PIC>J26p0659_02.gif</PIC>

　　天岸昇禪師語錄目錄序第一卷住青州大覺禪院語錄第二卷住青州大覺禪院語錄第三卷住青州大覺禪院語錄第四卷住青州大覺禪院語錄第五卷住青州大覺禪院語錄第六卷住青州大覺禪院語錄第七卷住青州大覺禪院語錄第八卷住青州大覺禪院語錄第九卷再住青州法慶禪寺語錄第十卷再住青州法慶禪寺語錄第十一卷再住青州法慶禪寺語錄第十二卷大覺首座寮秉拂第十三卷大覺首座寮秉拂第十四卷示眾第十五卷機緣第十六卷頌古第十七卷華嚴頌古第十八卷讚第十九卷偈第二十卷佛事法語雜著

天岸昇禪師語錄卷第一

　　侍者元玉記錄

　　住青州大覺禪院語錄

　　師於順治乙未春即大覺首座寮。受請於四月朔旦，眾請主院事。

　　佛殿。丹霞矢上加尖，老母心頭著熱，大丈夫總不必大人境界。普賢知禮周樂備為標格。遂炷香大展三拜。

　　伽藍。赫赫厥聲濯濯厥靈。君既知我，不用叮嚀，但信乾坤奉一人。

　　祖堂。一燈燄起，千燈續長。一瑞華開，五葉流香。新長老又排場，嫩綠駸駸過短牆。

　　據室。據此室，行此令。坐卻佛祖咽喉，斷盡衲僧性命。有包天括地之才，無門入作。具奪角搴旂之用，腦後添錘。新長老不是盡法無民，滴涓竭盡。滄溟裏要見鯨鯢浪潑天。

　　拈疏。不是學而第一，何須子曰宣揚。毛錐未動，文彩全彰。若欲重宣此義諦，聽右經一章。

　　法衣。脫珍著敝，全潮坐青嶂，辭雲入鬧藍。從此通身俱是縛，為誰辛苦為誰甘。還有為新長老雪屈者麼。雞足雲開慈氏還。

　　法座。法界高無量。此座高無量，法界廣無邊。此座廣無邊，因甚同門出入者迎之不見其首。把臂共遊者，隨之莫得其後。新長老今日為諸仁揭示。一上師子步，象王蹤聲光，落落逼塞虛空。遂驟步登座。

　　拈香。此一瓣香，高而無上，貴而無價，奉為北闕之至尊。敬祝無疆之聖壽。伏願德充寰宇，道洽華夷，河海晏清，普天同慶。次拈云，此一瓣香，金為枝，玉為幹，從不可思議中拈出，奉為闔國公孤，宰執一州牧伯尊官。伏願嘉謨協贊乎皇家，願力不忘乎付屬。復拈云，此一瓣香，自從七剎追隨，一十三載執侍縣崖，攃手仍遭毒棒麤拳。絕後再穌，轉喫千生萬受。既爾冤各有頭，今日理應昭雪人天。眾前特為拈出供養，即此堂上本師山翁大和尚，用酬法乳之恩。維那白椎云，法筵龍象，眾當觀第一義。師云，是義非思量分別之所能解，非語言寂默之所能通。既不能通，又不能解，還有向金不博金處與新長老相見者麼。問，釋迦說法多寶證明，和尚開堂老人在席，如何是續燄連輝句。師云，勒回河北千年運，直接曹谿萬派春。進云，如何是提挈同條句。師云，玅舞不須誇遍拍，三臺須是大家催。進云，如何是接引後昆句。師云，風行艸偃。進云，昔日臨濟大師在滹沱河側住一小院，謂普化克符曰，我欲於此建立黃檗宗旨，汝二人須成褫。我祇如師子遊行，不求伴侶。因甚要人成褫。師云，獨掌不浪鳴，兩掌鳴摑摑。進云，三日後普化上來問曰，和尚前日道甚麼，濟便打，意旨如何。師云，鐵輪天子寰中敕。進云，三日後克符上來問曰，前日和尚因甚打普化，濟亦打，又且如何。師云，玉鎖重重金殿開。進云，今日和尚出世如何建立大覺宗旨。師云，斬釘截鐵。進云，如是則不惟善為繼述，抑且振起從上風規。師云，久矣向懷。蘧伯玉問，提斬新條令雨驟緇黃，整濟北家風，雲臻士庶。正當恁麼時，如何是開堂一句。師云，雷轟電掣。進云，師子未出窟，萬獸已潛蹤。即今出窟也，又作麼生施設。師云，天高群象正，海闊百川朝。進云，恁麼則道泰不傳天子令，時清休唱太平歌。師云，阿誰不願。進云，將謂少林消息斷，桃華依舊笑春風。師云，且得共相證明。進云，昔日寶壽開堂，三聖推出，一僧意旨如何。師云，金將火試。進云，壽便打，復作麼生。師云，玉本無瑕。進云，三聖道恁麼為人瞎卻鎮州一城人眼去在，且道是肯伊是不肯伊。師云，同聲相應。進云，壽擿下拄杖便歸方丈，且道是為人是不為人。師云，韻出青霄。進云，今朝新大覺亦不用棒，亦不瞎卻人眼，且道還有為人處也無。師云，相逢自有知音知，何必清風動天地。進云，舊時海外風雷震，今日臨場更作家。師云，不勞贊歎。問，高縣慧日新天外，百億須彌入彩紅，望盡慈風今日到，萬靈俱攝一光中。為復是把斷要津，為復是放開一線。師云，南斗七北斗八。進云，手執夜明符，幾箇知天曉。師云，確。進云，如是則龍得水時添意氣，虎逢山勢長威獰。師云，何用為它人喝彩。進云，昔日僧問投子如何是一大事因緣。子云，尹司空與老僧開堂，意旨如何。師云，句裏無私。進云，今日和尚一大事因緣聻。師云，腦後拔箭。進云，可謂百尺嵒頭探虎穴，千尋海底攫驪珠。師云，罕遇虎子。乃云，問答俱備，總涉繁詞。賓主歷然，未稱好手。不見道，金不博金，水不洗水，佛不求佛，心不傳心。是處有慈氏華柳叢生菩薩雲。無門無善財，瓦礫遍圓華藏界。於此信得，及去便見古釋迦不先，今彌勒不後。如鏡炤鏡，如空合空，萬古徽猷，真風不墜。直得如天普蓋，家家雲月是同。南北本通途而合轍，似地普擎，在在封疆不隔，齊魯不待變而同風。然此猶是區隅自守，未堪紹續門風。若欲倒接無根樹，振滹沱舊日風規，橫挑海底燈，行河北斬新條令，直須撥轉天關，掀翻地軸，糝華枯木放出曹谿，浪裏春橫按吹毛，活逼生蛇頭帶角。別有生機一路，不攀從上枝條，方能遇緣即宗，隨處作主子。四生家三界，艸偃風行。安家國，定乾坤，珠迴玉轉。正當今日，芳猷克紹，正脈流通，一句作麼生道。卓拄杖云，寶杖撐開新日月，從教大地眼同明。起身云，本昇自揣愚蒙，學疏才淺，兼性多戇直，復年值富強，是以決志林泉，山崖藏拙。不意本師老和尚法幢東指，化日南移。既輿情攀輓以無從，念河北法運之久替，特命本昇繼席。屢涕泣而堅辭，仍為四眾攀轅，再登車而復阻。茲者重承嚴命，指呼緇素，交章勸請開堂祝聖佛事。幸周敢將谿澗細流增入天池浩瀚，伏願帝業日隆，金甌永固。堂上老人德彌尊，道彌大，千秋仰慧日之高縣。現前昆仲金為振，玉為聲，法社喜真風之不墜。緇素同明正眼，見聞咸發勝心。久立眾慈，伏惟珍重。復舉昔日馬大師出世，江西南嶽讓和尚問眾曰，道一曾為眾說法否。眾云，己為眾說法。讓和尚曰，再無人持箇消息來。乃命一僧至馬師座下。待馬師陞座出問曰，作甚麼馬師云自從胡亂後三十年不少鹽醬。師云，義出豐年，還它馬祖。然未免帶累南嶽和尚縣挂心頭。今日新大覺出世，堂上老人且喜未離丈室。現前昆仲尚乃鷺立鴛行，有華當面插，不用送語傳言，白手並空拳，也不著鹽蘸醬。生平列列挈挈，畜得一條拄杖。遇聖好與三十，當下空其聖量。遇凡好與三十，當下滌其凡情。直使箇箇如師子兒，哮吼自在，且道與馬師相去多少。喝一喝云，掀翻海嶽求知己，撥轉乾坤見太平。復白椎云，諦觀法王法，法王法如是。師卓拄杖下座。

　　當晚小參。問靈山佛法付王臣，敲唱須憑過量人。華蓋今宵臨寶座，宗乘向上乞施陳。師舉拂子云，有眼皆見。進云，彼此相逢，全意氣攢眉何必羨淵明。師云，卻被闍黎道著。進云，三尺莫邪橫宇宙，洗清魔佛逼人寒。師云，今日親行此令。乃云，白雲嘗念舊嵒阿，幾度乘風歸綠蘿。誰信業緣無避處，牽犁從此水泥拖。既事不獲己信，口說伽陀。高地麥後園蔬，碧桃華發滿山坡。一自悟心人去後，幾箇迷逢達磨。復舉雪峰示眾云望州亭與汝相見了也，烏石嶺與汝相見了也，僧堂前與汝相見了也。師云，大小雪峰有年無德，屈抑多人。新長老即不然，望州亭也不須相見，烏石嶺也不須相見，僧堂前也不須相見。何故。茫茫宇宙人無數，那箇男兒不丈夫。喝一喝。

　　請冰心雪禪師都寺上堂。獨掌不浪鳴，兩手鳴摑摑。提綱挈領聲氣相求，須是雪操冰心，毋意毋必毋固毋我，方能屈尊就卑，裁成輔相，相與建法幢，相與定宗旨。且道甚麼人能行，恁麼事打麵還它州土麥。唱歌須是帝鄉人。

　　晚參。十方同聚會，箇箇學無為。此是選佛場，心空及第歸。前彌勒，後釋迦，左阿難，右迦葉，大覺今日築壇為你諸人分茅錫土。若承受得，子牙慶遇風雲會。儻更躊躇，浩然歸去老襄陽。

　　上堂。澗水遶山房，白雲抱幽石。此時林下人，活計天然別。卻怪德山臨濟星布棋列，摝蜆撈蝦行棒行喝，好與捉來朝打三千莫打八百。因甚如此。清平世界不容艸竊。

　　晚參。旃檀叢林，旃檀圍繞。非其種者，鉏而去之。師子叢林，師子圍繞。非我族類，其心必異。南來者南去，北來者北歸，一任山門路絕，法堂艸深。真金自有真金價，終不和沙賣與人。

　　結夏小參。未有長行而不住，門未入常在家中。未有長住而不行，戶不出遍周法界。通上下徹古今，破明暗絕疏親，如是則何生可護，何足可禁。然雖恁麼去，未過荊棘林，謾云誇好手，平地陷多人。畢竟如何大象蕅絲突出，神龍鍼眼翻身。

　　上堂。問重頒祖令，揭日月之光輝，克紹宗猷，為四生之調御，安居結夏，則不問如何是一言天下化。師云，七尺枯藤為君決。乃云，大丈夫秉慧劍，般若鋒兮金剛燄，非但能摧外道，心早曾落卻天魔膽。魔膽既落，天清地寧。三條椽下，七尺單前，一任坐臥經行。是名禁足，是名護生。然雖如是，設遇釋迦老子現三十二相八十種形，喚你遊蓮華國土玅莊嚴城，你還肯去不肯去擿下拄杖云，不得動著，動著禍生。

　　于郡侯至請上堂。問為佛法金湯，必也靈山付屬，作蒼生福佑。當知金粟種來不滯二途，請師一句。師云，閭丘親見寒山子進云，昔日李駙馬問谷隱禪師云，某甲還參得禪不。谷云，參禪乃大丈夫事，非將相之所能為。未審意旨如何。師云，車不橫推。祇如李駙馬從此悟去，復作麼生。師云，理無曲斷。今日若有人問和尚某甲還參得禪不，如何對它。師云，卻許參得。進云，作家宗師，天然迥別。師云，太宰贊仲尼，乃云以大圓覺為伽藍，統率十方而聚會。忘尊卑，一貴賤，泯凡聖，絕異同。各各據菩薩乘修寂滅行。性相平等，身心安居。所謂有現宰官身者，有現比丘身者，有現居士長者身者，有現優婆塞優婆夷身者。乘時于其中間作大佛事。有持香積而來者，有擎拳致敬者，有散華供養者，有焚香行道者。吹大法蠃，擊大法鼓，示最上乘，闡第一義。卓拄杖云，拄杖子涌身七多羅樹，高聲唱言，善哉佛子，希有佛事，我於靈山會上親見親聞。今此一會儼然未散，諸人還信得及麼。豐干不是閒饒舌，閭丘親得見寒山。復舉昔日李牧主請風穴和尚于衙內度夏。普設大會，請穴上堂。纔陞座乃曰，祖師心印，狀似鐵牛之機。去即印住，住即印破。祇如不去不住，印即是，不印即是。還有人道得麼。時有蘆陂長老出問云，學人有鐵牛之機，請師不搭印。穴曰，慣釣鯨鯢澄巨浸，卻嗟蛙步𩥇泥沙。陂佇思。穴喝曰，長老何不進語。陂擬議。穴便打一拂子曰，還記得話頭麼。牧主曰，信知佛法與王法一般。穴曰，見甚麼道理。牧主曰，當斷不斷，反招其亂。穴便下座。師云，風穴正令全行，蘆陂退身賣陣，簡點將來總讓牧主一籌。何故。伯牙縱有高山調，不是知音也是閒。

　　晚參。從朝至莫，熱棒熱喝。萬里無雲，青天霹靂。把斷穆陵關，全齊絕消息。有者進無門面鐵壁，退埋身路已絕，便思南走吳，北走越。泣長途血滴滴。殊不知背水功成，拔幟還壯士，長歌入漢關。

　　晚參。它人住處我不住，三峽月明人暗渡。它人行處我不行，逆風柁子轉江心。不是與人難共住，從來相見不相識。大都緇素要分明，八兩還它是半斤。拈拄杖云，拄杖子憤地不平，道長老休淈𣸩。智即是道，心即是佛。船不離柁，秤不離錘。長老知處我亦知，長老到處我亦到。松自直棘自曲，烏自玄鵠自白，一切現成何須分別。乃擿下拄杖，喚云，拄杖子。自云，諾。你因甚平地喫交，自云相救相救。侍者拾起拄杖。師接得，呵呵大笑云，將謂將謂，元來元來。

　　晚參。一二三四五六七，下坡不走快便難逢。七六五四三二一，撥轉乾坤一勞永逸。有時逆行順取，有時逆取順行。逆取順行也，丹霞逢院主。逆行順取也，師子遇罽賓。只如不涉逆順一句，作麼生道。知音無耳朵六月火邊坐。

　　晚參。雷動中天，雲行雨施。夫雷之為物也，出乎地發乎天，而聲揚乎太虛之內。視之無形，聽之有聲，覓之無處，追之不及。不可以有心求，不可以無心得。蠢然者聞之而駭驚，負疚者聞之而惕厲。諸仁者要識臨濟喝麼，只者是。要識德山棒麼，只者是。造物行此令而雨施雲行。君王行此令而恩滂澤霈。臨濟德山行此令而象舞龍奔。大覺今日親行此令。卓拄杖云，還聞雷聲麼。良久云，欲鼓蟄龍從海出，誰知走入鴨群中。喝一喝。

　　晚參。天下無二道，聖人無二心。道遠乎哉。即事而真。聖遠乎哉。體之即神。真之與神，猶挂脣齒，殊不知道也。者不可須臾離也。可離非道也。故曰，至道無難，惟嫌簡擇。君子之於道也，造次必於是，顛沛必於是。於是而知焉之為道。上士聞道，勤而行之。中士聞道，若存若亡。下士聞道，大笑之。不笑不足以為道。且道如何免得笑去。多言數窮，不如守中。

　　上堂。舉無著禪師遊五臺參禮文殊，至山下投一寺宿，遇一老翁。祇待次問曰，上人從何而來。著曰，南方來。翁曰，南方佛法如何住持。著曰，末法比丘少奉戒律。翁曰，多少眾。著曰，或三百或五百。著問曰，此間佛法如何住持。翁曰，龍蛇混雜凡聖交參。著曰，多少眾。翁曰，前三三後三三。乃命童子將玻璃盞點茶度著。遂問曰，南方還有者箇不。著曰，無。翁曰，尋常將甚麼喫茶。著無對。時天色已晚，著曰，擬投一宿，得麼。翁曰，汝有執心在，不得宿。著曰，某甲無執心。翁曰，汝曾受戒不。著曰，受戒久矣。翁曰，既無執心何用受戒。遂命童子送出門外。著見寺無額，問童子曰，此寺因何無額。童子指背後金剛。著回首，忽失童子并山寺，只見身在林中。師云，文殊熱謾無著，卻乃移華兼蜨至。無著錯過文殊，已曾買石得雲。饒後來明招和尚頌曰，廓同沙界聖伽藍，滿目文殊接話譚。言下不知開佛眼，回頭只見翠藍山。要且不識無著。雪竇和尚頌曰，千峰蟠曲色如藍，誰謂文殊是對譚。卻笑清涼多少眾，前三三與後三三。要且未見文殊。諸人要見文殊麼。大覺為你頌出。長夏山窗綠正肥，楊華偏愛逐征蹄。關山不盡情難訴，燕子銜將水際飛。然雖如是，要見文殊則易，要識無著則難。要識無著則易，要見大覺則難。何也。共行把手不同途。擊拂子下座。

　　晚參。拈拄杖云，如世良馬見鞭影而行。擿拄杖云，鈍鳥莫棲蘆。便下座。

　　晚參。日中必篲，操刀必割。日中不篲，是為失時。操刀不割，失利之期。汝等朝悠悠莫悠悠，不顧祖翁田地，歲月如流。今有一椿喜事，勸汝同仇。杜宇啼春去，熏風到樹頭。常住有幾畝薄田痠地。麥熟有秋普請共出手，及時收刀頭，擔頭東坵西坵。西來祖意，塞壑填溝。

　　晚參。問眾今日割麥鎌下割得多少祖師說。眾云，車推不盡。師微笑。乃云，學道先須要學勤，一勤百事可能成。猶如蠶麥，肥高隴不盡，登場功莫停。前日大覺勸諸仁者割麥蓋徹彼桑土綢繆牖戶之意。現前諸仁有發勝心者，則安而行之。有護常住者，則利而行之。有力不足者，則勉強而行之。雖其行之之不同，及其成功，一也。惟學道亦然。勿以鈍根而生下劣之想，勿以敏慧而生驕矜之氣，勿以博聞強記而生滿足之情。此三者皆非入道之基也。然則畢竟如何即得。肯心若辦如農事，安有臨場不熟時。

　　晚參。恁麼也得太平寰宇多奸賊。不恁麼也得射虎不真羽沒石。恁麼不恁麼，總得重添腦後三斤鐵。畢竟如何即得截斷紅塵水一谿，衝開碧落雲千尺。

　　上堂。彌勒真彌勒，化身千百億。時時示時人，時人自不識。因甚又道天上無彌勒，地下無彌勒。良久云，誰家別館池塘裏，一對鴛鴦畫不成。擊拂子下座。

　　晚參。忌口自然諸病減，多情未免有時勞。貧居動便成違順，樂得清閒一味高。古人一期方便，似覺可觀。若到大覺門下，未放過在。何故。桶箍爆斷且自由它。東司淨籌阿誰洗刷。

　　祈雨上堂。拈拄杖云，雲門拄杖子久置之高閣，便見塵土坌𡋯。世間焦芽敗種望救無門。今日令它興雲吐霧看。乃卓拄杖云，南山起雲北山下雨。顧左右云，諸人各各炤顧袈裟角。復卓一下。下座。

　　晚參。舉楚石禪師上堂云，通身是眼因什麼看不見，通身是耳因什麼聽不聞，通身是口因什麼說不到，通身是心因什麼鑒不出。報恩有一道聰明神咒布施諸人去也。便下座。大覺即不然。通身是眼有什麼看不見，通身是耳有什麼聽不聞，通身是口有什麼說不到，通身是心有什麼鑒不出。大覺也無聰明神咒布施諸人。珍重歸堂喫茶去。

　　上堂。喫粥了也，洗缽盂去。接響承虛，其僧大悟。悟即不無，落在第二。何也。還家盡是兒孫事，祖父從來不出門。

　　謝雨上堂。慈雲纔覆，殷雷遍震乎郊原。一雨普滋，萬彙悉霑其潤澤。便見江湖澎湃，何止丘壑皆盈。廬陵米價賤如泥，羅睺羅兒喜望外。冬瓜直儱侗，箇箇添肥。瓠子曲彎彎，條條增大。欣逢時節，慶謝良緣。諸仁者要知，此事亦猶農夫之望雨也。方其未雨，山焦石裂。憂心惕慮，惟雨之是望，不可以語言計也。及其既雨，黍秀苗興。擊壤謳歌，惟雨之是喜，不可以名狀得也。若要如是，卻須如是。既然如是，方能如是。不見昔日有一人悟後問古德曰，此事本來現成，何須教學人百計搜求。古德曰，若不如是，子安能有今日也。幸各勉旃，不煩久立。

　　晚參。法離言說，道絕方隅。大海不著死屍，龍門豈有宿客。曹家女美無敵，奯公妻嬌欲滴。皓齒明璫嫁少年，少年不解加珍惜。浪蕩天涯何日歸，室中空有人如玉。喝一喝。

　　上堂。舉承天嵩和尚示眾，第一單槍甲馬，第二甲馬單槍，第三攃星排陣，第四衣錦還鄉。有僧便問如何是單槍甲馬。嵩云，不是金牙作，爭能射尉遲。僧云如何是甲馬單槍。嵩云，金簇馬前落，樓煩喪膽魂。僧云，如何是攃星排陣。嵩云，陣雲橫海上，未辦聖明君。僧云，如何是衣錦還鄉。嵩云，四海無消息，回奉聖明君。師云，承天雖有圖王定亂之謀，不免為太平奸賊。大覺無者許多般去就，卻能坐致太平。乃豎拂子云，還會麼。吾寧鬥智不鬥力，一紙賢於十萬師。

　　因事上堂。有轉凡成聖之功，方可權衡佛祖。無點鐵成金之手，那能掌握乾坤。得大機，明大用。羽檄星馳全殺活，善卷舒奔流度刃。有時光風霽月，有時電掣雷轟。除此二途向甚麼處與大覺相見。知恩者少，負恩者多。

　　晚參。君子千里同風，因甚東山頭喚不應西山主。眼光爍破四天下，因甚菴內人不知菴外事。良久云，手握金鞭問歸客，夜深誰共御階行。

　　上堂。問人人本具箇箇不無，因甚有迷有悟。師云，幾人平地喫交來。進云，如何是悟。師云，貪觀天上月。如何是迷。師云，失卻手中橈。正當迷悟俱忘，如何是學人轉身句。師云，速禮三拜。進云，即今和尚陞座，有甚佛法惠諸人。師云，無甚佛法見惠。進云，多蒙和尚指示。師云，承虛接響漢。乃曰，欲說又成剩語，不說又成鈍置。且道說即是，不說即是。若道說，即今曾說甚麼來。若道不說，現今牙齒敲嗑何。且道是已說，是不曾說。於此倜儻分明，方知佛法無多子。其或未然，山僧別資一路去也。片葉飄庭際，西風何處秋。

　　晚參。拈拄杖云，啟解脫門開無盡藏，大包無外細入無間，令汝諸人一得永得，一見永見。宜各乘時飽腹觀光，瞻仰取足。會中莫還有欠缺者麼。山僧更為平等分付。卓拄杖下座。

　　中元供水陸上堂。拈拄杖云，天人群生類，皆承此恩力。夫此力者，如天普蓋，似地普擎，如日普炤，如風普吹。有承此力而為佛祖身，有承此力而為天人身，有承此力而為威德自在身，有承此力而為貧窮下劣身。應以佛祖身得度者，即現佛祖身而為說法。應以天人身得度者即現天人身而為說法應以威德自在身得度者即現威德自在身而為說法應以貧窮下劣身得度者即現貧窮下劣身而為說法且道拄杖子即今現甚麼身說甚麼法卓一下云劍為不平離寶匣藥因救病出金缾。

　　解夏小參疏雨滴梧桐秋聲滿院中炎飆驅戶牖涼氣入簾櫳聚首成何事支笻又別峰光陰能有幾為子惜匆匆敢問諸仁者昔何所聞而來今何所見而去去也須知去處來也須識來處若能去來不涉中道不居直下覷透山僧許你會得箇入門句未會出門句在若是兩眼𥉌眵來不知來處去不知去處是名無地頭漢既是無地頭漢則業識茫茫無本可據東西不辦南北不分依舊向三家村裏說黃道白十字街頭點肋點胸山僧卻也許你許你甚麼許你大膽。

　　上堂四月十五日結也結箇甚麼七月十五日解也解箇甚麼結亦不可得解亦不可得諸方老禿奴以此為極則大覺者裏敢保未徹何故范公泉水日淵泓雲門山子常青碧。

　　開山忌上堂昔年今日此時開山和尚已為諸人真實揭示了也諸人還薦得也未若也薦得開山和尚與諸人同得同失同食息同起居從來不離寸步若也不薦山僧借開山鼻孔為諸人重說偈言去也死乃生之源生乃死之本若達其本源無生亦無死既無生又無死且道即今向什麼處與開山和尚相見下座同到真前燒香上供。

　　晚參古人不唧溜言多成漏逗百喻不能詼指注天涯走天涯走殺人逐燄事何有本是金毛兒無端變作狗一念自知非便解大哮吼且知非一句如何道若也道得不用畫地為牢擔枷帶杻若道不得各各向七尺單前剔起眉毛自然有日知羞識醜。

　　上堂問烹佛烹祖大爐韝鍛凡煉聖惡鉗錘設遇箇無面目漢如何鍛煉師云痛與三十拄杖進云可謂處處摧魔外逢人善舉揚師云你還覺腦門痛麼進云人人鼻孔撩天箇箇腳跟點地師云飯店裏匙箸問向上宗乘即不問爐韝宏開事若何師云少柴沒炭進云如是則不費心力坐致太平去也師云上座正鬧在進云荊棘林中曾進步夜明簾外早翻身師云不易念得來乃云諸方此日開大爐韝用大鉗錘一千五百左探右窺有者圍爐商量無賓主話有者聚頭高譚火燄轉大法輪或云我善摧殘峻峭或云我善銷爍玄微大覺門下極猒者般施為既不商今確古也不添炭添煤總有數百衲子一任東倒西擂因甚如此冷灰爆出黃金豆卻勝諸方熱鬨禪。

　　上堂問古人入門便棒進門便喝大覺入門如何指示師云將錯就錯進云意氣不從天地得英雄豈藉四時推師云你還出得大覺門也未進云龍生金鳳子衝破碧琉璃師云且緩緩問教中道二諦融通三昧印如何是俗諦師云成佛作祖進云如何是聖諦師云殺狗屠牛進云如何得融通去師云屠子成佛問大事未明如喪考妣即不問大事已明因甚亦如喪考妣師云香嚴道底進云有已明大事者和尚如何相接師云正好喫棒進云不勞錦上更添華師云黑地裏穿鍼問人人鼻孔撩天箇箇腳跟點地因甚臨濟大師在黃檗會下喫棒師云偶然著跌進云男兒自有衝天志不向如來行處行因甚大愚肋下還拳師云翻身鷂子過新羅進云祇如黃檗還有為人處也無師云知音者少負恩者多進云教外親行越格令五湖四海悉沾恩師云禮拜了退問鼓聲纔罷四眾雲臻今日上堂有何分付師云鐵棒撐驢眼進云為眾竭力禍出私門師云也不虧負你進云恁麼則人人壁立萬仞箇箇眼蓋乾坤師云獨你扶籬摸壁問有眼因甚麼不見師云瞎有耳因甚麼不聞師云聾有鼻因甚麼不嗅師云塞有舌因甚麼不知味師云木有身因甚麼不知觸師云坐冢行屍有意因甚麼絕思想師云石頭厭艸僧禮拜師云便恁麼去也乃云佛者覺也空生大覺中如海一漚發且道覺從何生琉璃殿上紫金容千古萬古人誰識。

　　上堂問古釋迦過去新彌勒未來正與麼時誰行正令師正身端坐進云恁麼則淺艸深藏賓能看主師便喝進云忽有箇大悲菩薩到來千手千眼一時俱現和尚如何答話師云令它無著手眼處進云禹門三級浪平地一聲雷師云休嚇山僧問叢林既佛為尊因甚麼不居正位師云隨你顛倒所欲進云無處不稱尊師云此章重出進云如何是賓中主師云直歲梆椎子進云如何是主中賓師云門外白雲深進云賓主雙忘復若何師云兩眼對兩眼進云一堂風冷澹千古意分明師云聽事不真問從上諸佛即今在甚麼處安身立命師豎拂子云還見麼進云恁麼則諸聖各得其所因甚今日更安佛位師云差排古佛離窠臼進云既安位也度生一句作麼生商量師云見聞普熏皆寂滅進云恁麼則願常處此菩提座隨緣赴感靡不周師云過進云觀世音既是過去正法明如來則金不重礦因甚重發誓願師云渠無人我相進云恁麼則慈航倒駕逆流上度盡眾生願始休師云徐六擔版問萬法平沈如何是本來面目師云秋空獨露問金剛經云凡所有相皆是虛妄因甚麼又喚作佛師云以楔出楔問世尊說法十界齊聞和尚陞座有何施設師云一雨普滋三艸秀進云還是有佛法無佛法師云枯木不逢春進云多蒙和尚指示師云冤苦叫蒼天問混沌未分之始陰陽未判之先還有佛法也無師云有進云大通智勝佛十劫坐道場因甚佛法不現前不得成佛道師云為你眼裏無筋進云太白峰頭月青齊萬古寒師云大蟲看水磨問玅句奇言即不問當機酬唱時如何師云喫得棒也未乃云佛身充滿於法界普現一切群生前隨緣赴感靡不周而恆處此菩提座昨夜毗盧遮那佛不起於座向觀音院裏將錢買燒餅放下手卻是饅頭主林神主山神忽地生疑道說是毗盧遮那又在觀音院裏說是觀音大士又是毗盧遮那手中燒餅因甚卻作饅頭會中有彌勒大士向它道山神林神你只喫饅頭罷休那解是甚深義二神懡㦬而退然則畢竟如何是毗盧正體擊拂子云家家門裏觀世音。

天岸昇禪師語錄卷第一


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第二

　　侍者元玉記錄

　　住青州大覺禪院語錄

　　上堂問大善知識能調物情因甚眾生尚有梗化者師云山僧行年在坎進云外道天魔夜叉羅剎四方八面一時俱來和尚如何扺對師云山鬼伎倆有盡我之不采無窮進云恁麼則厭石推山只等閒果然世出世中尊師云卻是闍黎會得問向上宗乘即不問願聞父母未生事師云眉毛八字分進云生後又如何師云仰面看天不見天進云生前生後蒙師指當陽一句請師宣師云香煙堆裏乾坤大進云謝師指示師云夢裏說惺惺問宗乘教乘即不問如何是大覺境師云青鎖綠圍關不住飛沙時點碧琉璃進云如何是境中人師云土面灰頭人不識逆風吹了順風吹進云還修行也無師云不修行進云日用作麼生師云殺豬殺狗進云學人會也師云你作麼生會進云太平本是將軍致不使將軍見太平師云錯會不少問盡大地是清淨法身因甚麼有天堂地獄師云因你置得進云天堂誰人住師云是你住進云地獄誰人住師云住天堂者進云佛言鬚髮落地超五百大劫因甚某甲居地獄師云惟人自肯進云和尚如何救濟師云山僧救你不得進云恁麼則天堂地獄都無實抬眸三界一真如師云屙屎見解乃云狂風一夜吹不歇匝地風沙劈面來耳裏雖然鬧聒聒眼前瀟灑絕塵埃既是風沙劈面因甚又道瀟灑絕塵臘月青蓮火裏開。

　　晚參本是金沙灘上客山雲海月共忘機無端誤蹈黔驢尾哮吼聲如埜犴啼埜犴啼鬧青齊然卻有箇好處好在甚麼處不見圓通門大啟驢鳴犬吠示全提。

　　晚參問鼓聲纔罷猊座高登利生一句即且止濟宗玄要請師宣師云山僧幸開雜貨舖進云如何是一句中具三玄師云埜色更無山隔斷進云如何是一玄門具三要師云天光直與水相連如何是第一玄師云前山門如何是第二玄師云後佛殿如何是第三玄師云一蹋鴻門開兩扇如何是第一要師云閻羅業鏡如何是第二要師云泰山簿子如何是第三要師云三皇塚上艸芊芊進云恁麼則一種沒絃琴惟師彈得玅師云錯下名言問楖栗橫擔不顧人直入千峰萬峰去畢竟走向甚麼處為止師云千峰萬峰進云豈有常行而不住者乎師云待你有住處即向汝道進云者裏還許行鳥道也未師云險進云西去濟南三百五無限行人恨路長師云走殺闍黎問欽奉覺皇令掀翻魔外疆錦衣歸故里稽首謝君王時如何師云誰是其人進云有功之臣為甚麼不賞師云李陵不是漢家臣乃云玄玄玄十四十五月嬋娟玅玅玅霜天永夜無私炤也不玄也不玅信口道來無不好達磨西來的的意二祖親傳曾斷臂曾斷臂血常流直至而今痛未休會中還有知痛癢者麼若有祖宗門風不至埽地如無將謂山僧說玅譚玄喝一喝。

　　上堂問開鑿人天眼目闡揚佛祖宗風人天眼目即不問如何是臨濟宗師云棒打髑髏痛徹髓如何是雲門宗師云須信山高水又深如何是溈仰宗師云金鎖玉環鉤不住如何是曹洞宗師云寶鏡堂前炤絕功如何是法眼宗師云萬象森羅無一法進云五家宗派蒙師指未知和尚是何宗師云點鐵使成金問如何是得力句師云淺如何是不得力句師云深進云截斷兩頭時如何師云淺深不識問天上月圓人間月半腳跟下事請師決斷師云七棒對十三進云人人自有光明在何故日用而不知師云麻木症從君自害進云心佛及眾生是三無差別為甚有迷悟之分師云七顛八倒更出誰進云恁麼則木人高拍雲中版石女空吹海底笙師云餿茶剩飯不勞拈出問從無住本立一切法如何是無住本師云問從何來進云如何是立一切法師云你問我答問終日。

　　上堂端為何事師云為憐松竹引清風進云本來無得亦無失指示學人箇甚麼師云劈開漆桶進云開後如何師云大眾笑你問如何是學人最初一步師云適纔眾裏來如何是末後一句師云少頃歸堂去進云大洋海底現明月萬里無雲萬里天師云那裏學得來問昨晚小參今日上堂如何是格外全提句師云昨晚小參今日上堂乃云不慕諸聖不重己靈罔譚彼短口吞佛祖眼蓋乾坤靡恃己長大丈夫逢強即弱遇柔即剛荊棘林內坐大道場無可不可混俗和光且道憑甚得到與麼田地褌無口褲無襠。

　　晚參問十方同聚會箇箇學無為此是選佛場心空及第歸龐居士恁麼道還有為人處也無師云有進云畢竟在那一句師云龐公在你腳底進云如何是十方同聚會師云面面相覷進云如何是箇箇學無為師云只你閒進云如何是選佛場師云橫亙十方進云如何是心空及第歸師云你是孫山外人進云只如大覺今日十方聚會選佛場開畢竟有何祥瑞師云瞻之仰之問德山晚參不答話未知大覺意如何師云卻許答話進云雲門大師有三句還許學人請益也無師云念得清楚來如何是函蓋乾坤句師云日炤千門如何是隨波逐浪句師云前谿水急如何是截斷眾流句師云合取狗口進云三句己蒙師指示向上宗乘是如何師云炙背可以獻天子問多子塔前全正令師今登座有何施師云胡餅進云覿面相承阿誰不薦師云胡餅討汁乃云十方無壁落四面亦無門因甚釋迦老子又道惟有一門而復狹小可以出得頻呼小玉元無事祇要檀郎認得聲。

　　因雪上堂問耿耿寒空即不問雪月交輝事若何師云日出後看取進云正恁麼時還有過也無師云罪犯彌天進云謝師指示師云羅公炤鏡進云處處清風襲人面家家門首月團圓師云猶有向隅人問雪覆千峰因甚孤峰不白師云壺中別有天進云三界無安一火宅因甚大地雪漫漫師云出頭天外看進云雪山白浪碧海青蓮師云添得闍黎眼裏華進云浪裏波濤浪裏淨不是知音人不知師云只知渡水不覺泥深問水底有天藏世界潭中無物映山河時如何師云認影迷頭漢乃云前日清寥寥昨宵白滴滴山山樹樹結瓊瑤大地山河成一色有者便道普賢瑞象騰輝有者便道迦葉門風漏洩無奈今朝日出瓦解冰消全無巴鼻一似一似一似箇甚麼一似禪和子底琉璃架子一時倒折。

　　冬至小參明頭合暗頭合明暗雙雙箇時節英雄豈逐四時推意氣不資造化力慈明揭牓僧堂虛空塗墨洞山掇退果卓和氣盡失休休五湖煙景有誰爭自是不歸歸便得。

　　上堂問靈山涅槃心少室西來意大覺棒下無生忍未審是同還是別師云從來不畜閒家具進云十方婆伽梵一路涅槃門師云路頭在什麼處進云和尚還了學人青州布衫錢然後學人還和尚鎮州蘿蔔價師云路頭也不識進云書雲一曲又如何師云不遇知音者徒勞話歲寒問有物先天地無形本寂寥能為萬象主不逐四時凋如何是有物先天地師豎拂子云還見麼如何是無形本寂寥師放下拂子云喚作拂子即不中如何是能為萬象主師便打如何是不逐四時凋師云頂門擊碎永劫莫忘進云恁麼則天上有星皆拱北人間無水不朝東師云引不著問古人道佛來也打魔來也打學人即今禮拜和尚是佛是魔師云未有喫棒分在進云實際理地一物不存喚什麼人作魔佛師云情知你不識痛癢進云棒頭有眼明如日要識真金火裏看師云鸚鵡卻能言問秋去冬來寒暑陵奪還是暑能奪寒寒能奪暑師云誤吞弓影卻成蛇進云門外山河秀菴中坐寂寥師云口冷心頭熱問斬新條令即不問如何是和尚家風師云吹來對面寒進云學人即不然師云你試說山僧家風看進云等閒拈出還丹粒燒盡人間藥汞禪師云山僧沒者閒氣力乃云君子道長仲尼之後無仲尼小人道消盧杞之後有盧杞爭奈何爭奈何忙忙世事擿如梭白日易催人漸老朱顏能得幾時過惜蹉跎莫蹉跎磁石引鐵兔不離窩不見陽回大地不改元初枯椿華發香透藤蘿阿呵呵好大哥。

　　晚參昨日夜叉頭今朝菩薩面菩薩興夜叉不隔一條線譬如鏡中華水中月月無炤水之心鏡無含華之意屠子立地成佛不名性燥良馬見鞭而行已屬鈍根有等小根劣子毛道凡夫自信不及平地生疑時如何好人不肯做只要窌裏坐。

　　晚參問方以類聚物以群分因甚選佛場中龍蛇混雜凡聖同居師云天高群象正海闊百川朝乃云大覺無狀村夫一些長處全無不是華劈桼桶便買趙氏葫蘆要者全然不采退者兩手招呼招呼招呼葫蘆葫蘆其中是甚麼藥汝但劈破葫蘆。

　　上堂問法幢肇建祖令當行正恁麼時如何舉唱師云山僧今日傷風進云昔日普眼因甚不見普賢師云誰名普眼誰是普賢問祖師直指人心見性成佛天覺門下未審如何師云龜毛拂子長一丈進云天下宗風與和尚宗風是同是別師云姑蘇綾絹盡屬諸方乃云昨日三十今朝初一明眼衲僧鼻孔打失不打失卓拄杖云釋迦老子來也報道吾有正法眼藏涅槃玅心付與摩訶大迦葉擿下拄杖云呵呵一場狼藉。

　　說戒上堂問濟北宗風即不問光明寶戒請師宣師云戒香慧香解脫香進云昔日盧行者即黃梅於糟廠持來高沙彌不登壇而便名具足還是神通玅用法爾如然師云撞著從前自家底進云今朝毗尼普施未審壇上諸師是戒邪衲子衣缽是戒邪師云東家點燈西家暗坐進云恁麼則自從盧老收歸後須信人人總有之師云頂戴奉行乃云大庾嶺頭提不起底兩手分付雞足峰前等箇人底盡底傳持既盡底傳持復兩手分付則彼彼男子各各丈夫何必承稟釋迦讓美彌勒快騎駿馬先逢得意之春驟步高樓頓窮千里之目豈非寒儒脫窶平地登僊者哉其或未然富貴故鄉歸不得夜行衣錦待如何。

　　成道上堂問金剛寶戒少刻圓成悟道睹星乞師指示師云良馬已窺鞭影去進云黃面老瞿曇得什麼消息便道奇哉眾生具有如來智慧德相又且眾生本來清淨何故更有妄想執著師云阿難猶立世尊前進云如來德相從何而證師打云向你頂門裏證進云圓覺經云成道亦無得本性圓滿故此理如何師云五九盡日始逢春進云卷盡白雲歸洞府一輪紅日挂山河師云酒畔乞兒乃云臘月初八釋迦眼錯帶累兒孫胡斟亂酌喫紅糟底膽大心麤喫雞羹底通身疑著看來總與十三免被旁觀咀嚼不咀嚼出群須是撩天鶻喝一喝。

　　上堂問臨濟大師有賓主句還許學人請益也無師云快打魚子念將來如何是賓中賓師云悅眾魚槌子如何是賓中主師云朝念楞嚴夜施食如何是主中賓師云你是山僧悅眾如何是主中主師云炤顧頂門轟霹靂進云賓主已蒙師指示格外全提更若何師云鐵鷂過新羅問滿座風生湖海客願聞一曲萬年歡師云石人無耳朵進云如何是和尚為人處師云木馬痛加鞭進云好看太白峰頭月閃爍青齊萬古寒師云不炤覆盆人進云祇如臨濟大師有四料簡如何是奪人不奪境師云見月休觀指如何是奪境不奪人師云歸家罷問程如何是人境俱奪師云船子和尚如句是人境俱不奪師云打地禪師進云昔日臨濟今朝和尚師云你道山僧鼻孔在甚麼處進云捏住將來沒半邊師云摸索不著問古佛說法歷祖傳心未審大覺有何言句師云開口見膽進云不是心不是佛不是物又作麼生垂示師云好曲不重唱進云和尚與古人是同是別師云你自理會去進云是同各家語句歷然是別此事豈有二邪畢竟合作麼生師云黃梁夢破知天曉進云恁麼則追風木馬空中吼逐浪泥牛海底行師云依然寱語不少問日中夢中俱能作主正當睡著無夢無想時主人公為甚不知落處師云胡天雪厭玉麒麟乃云待要說心說性好便好祇是不脫座主氣待要行棒行喝好便好只是不脫禪師氣除此二途如何指示達磨師不是祖。

　　晚參問學人者一點在天地已前天地已後師云是那一點僧擬議師云了乃舉玄沙示眾云盡大地都來是一顆明珠時有僧問盡大地既是一顆明珠因甚學人不識沙云全體是珠更教誰識僧云雖然全體是珠爭奈學人不識沙云問取汝眼師云者福建子生平一條鐵脊到者裏和身折到若論此珠不但此僧不識敢保玄沙未徹何故民可使由之不可使知之人莫不飲食也鮮能知味也山東地面除卻小米子飯其餘都是麵湯麵餅麵饃饃麵䭔子麵曾聞一飽忘百饑其奈諸人太無猒。

　　晚參問昨晚簷廡熾然火起眾皆驚疑莫測未審是何宗旨師云喚起睡中人進云灰飛煙滅火光在甚麼處師云穿過髑髏進云辨的不須縣白澤森羅何處避菱華師云知即得問有問有答孤負己靈舉古舉今埋沒先聖除此二途如何指示師云一箭過西天進云恁麼則無影樹頭撐明月不萌枝上舞清風師云三歲嬰兒先學走乃云嚼飯餵嬰兒把手復與杖權作死馬醫究竟不成樣不如鉗口過殘冬和氣丹田留自養復舉長沙和尚示眾云我若舉唱宗乘法堂前艸深一丈師云何止艸深一丈山僧若舉唱宗乘直得盡大地人謗訕不已然雖如是不入驚人浪難尋稱意魚。

　　晚參萬物無過出處好福州橄欖兩頭尖味又慳皮又老算來何似青州棗遠取不如近得宜到口甜時卻又飽問諸人好不好莫教箇箇囫圇吞引得山僧肚皮好笑又好惱。

　　晚參年窮歲盡大雪封門倉無剩穀廚少積薪監院叫苦副寺酸心知賓眉蹙直歲眼瞠諸行者零零落落禪和子冷冷清清惟有山僧東行西步對景高吟吟箇甚麼君子憂道不憂貧復舉僧問古德年窮歲盡時如何德云東村王老夜燒錢師頌云有例不可缺無例不可起王老夜燒錢無佛法道理。

　　除夕小參問今宵臘月盡明朝日又新嶺上梅華放門前柳眼青如何是送舊迎新句師云百囀黃鶯舌進云如何是舊年尾師云柏子香消燭影紅進云如何是新年頭師云疏鐘聲答月樓鼓進云新舊交際時如何師云煙華已作青春意霜雪偏尋舊客鬚進云不涉新舊一句又作麼生師云梅華應可折惜為雪中看進云學人即不然師云你試亂統看進云但自無心於萬物何妨萬物常圍遶師云引不著問一陽已動萬物發生一陽未動時如何師云小盡二十九進云且喜寒嵒枯木秀梅華幾點送春歸師云看到梅華春已遲進云爭奈除夕家家然火苣候春處處獻椒茗師云俗氣不除問年窮歲盡貧富一般忙送舊迎新僧俗同條例正恁麼時如何舉唱師云儺翁儺母舞當陽進云恁麼則天上年光回北斗人間春發向南枝師云且應箇時節進云活剝泥牛誇先德歲分大覺更如何師云山僧不打者鼓笛進云學人禮拜和尚去也師云也好一場筵席問欲識佛性義當觀時節因緣即今是甚麼時節師云臘月三十夜進云歲盡年窮日死生交謝時未審如何逃得出師云緩行快步進云恁麼則人人腳跟蹋地箇箇頭頂青天去也師云虛空猒殺你問殘年過去新正未來正恁麼時如何指示師云拄杖今日未開封進云識得一萬事畢將甚麼作一師云者是鐵如意進云二由一有一亦莫守又作麼生師云者如意隨山僧指使能便問臘盡年窮即不問閟門打睡事如何師云你是堂中悅眾進云一聲爆竹轟天地驚動人間艸木知師云魚子打得恁麼響進云昔日有問趙州一物不將來時如何州云放下著且道者老漢還有佛法也無師云有進云僧日一物不將來放下箇甚麼州云放不下擔將去是何心行師云是者般心行進云春眠不覺曉處處聞啼鳥師云者瞌睡漢乃云今日臘月三十日也古人喻此事如欠人債相似若是己曾還過債底人臘月三十日到來自然寬腸大肚暢飲歡呼若是不曾還過債底人臘月三十日到來未免抑抑逼逼下氣低眉祇如禪和家債又作麼生還莫是尋經討論還得麼莫是修禪入定還得麼莫是明心見性還得麼莫是成佛作祖還得麼若恁麼祇是伶俜乞丐之子那能還得債來不見古者道道遠乎哉觸事而真聖遠乎哉體之即神即今休去便休去若覓了時無了時復舉龐居士一日云難難難十石油麻樹上攤龐婆應聲云易易易百艸頭邊祖師意靈炤女云也不難也不易饑來喫飯困來睡師云三箇俗漢各各好與三十拄杖何故者是甚麼所在說難說易即今還有出得難易者麼良久云設有也是臘月扇子。

　　歲旦上堂問三陽開泰萬物生輝北洋水淼依舊東歸正當恁麼時喚甚麼作新年師云天無二日進云悟了還同未悟時依然不改舊行履未審是甚麼人境界師云民無二王進云蹋破寒雲千嶽秀和風纔動百華香師云家家門外透長安問庭際嫩條抽玉葉嵒前枯木糝銀華封疆不改還依舊新春正令請師宣師云東君須仔細遍地發萌芽進云如何是新春境師云曉風吹綻隔年枝進云如何是境中人師云不可白日謾你去也進云人境交加時如何師云逆行順行天莫測進云除卻人境一句又作麼生道師云大禹惜陰周公待旦問毗盧頂上迦葉門前有何商量師云兩重公案進云眼蓋乾坤口吞佛祖時如何師云我者裏不貴進云大覺門下直指人心見性成佛如何直指師云莫謗大覺好問天得以清地得以寧君王得以平治天下未審衲僧得箇甚麼以脫塵瀟灑師云天無四壁進云如何是元旦佛法師云春入萬年枝進云祝延一句又作麼生師云皇帝萬萬歲問王登寶殿野老謳歌太平一句請師速道師云五日風十日雨進云如何是金佛不度爐師云人火則鎔進云如何是木佛不度火師云一燒便了進云如何是泥佛不度水師云沒頭浸殺進云真佛聻學人禮拜去也師云錯問佛真法身猶若虛空如何是法身體師云寬廓非外寂寥非內進云頭頭華藏界步步釋迦尊如何是法身用師云東涌西沒南涌北沒進云體用雙彰時如何師云頭頭垂示處仔細好生觀進云箇中消息蒙師指慶遇春朝事若何師云露柱頂冠燈籠束帶乃云第一句薦得堪與佛祖為師第二句薦得堪與人天為師第三句薦得自救不了諸仁得第二句諸祖得第三句作麼生是第一句元正啟祚萬物咸亨。

　　上堂問嶺梅笑雪就中幾箇知音大地回春萬木齊舒青眼昔日世尊降生今朝和尚壽誕且道是同是別師云虛空莫釘橛進云世尊纔出母胎便能指天指地雲門卻道我當時若見一棒打殺與狗子喫未審過在甚麼處師云赤眼撞著火柴頭進云大覺門下忽有惡手腳漢來和尚如何回避師云山僧退身有分僧擬進語師打云果然不是玉是玉也稱奇問淨法界身本無出沒大悲願力示現受生既無出沒作麼生受生師云初三初四月如鉤進云如何是和尚乘願再來事師云為你打鼓陞堂進云鐵棒開彰三要印縱橫殺活利群生師云八華毬子上不用繡紅旂問鳥啼砂磧梅放嶺巔未離兜率早降人間撾鼓陞堂即不問良辰慶贊請師宣師云有眼皆見進云威音那畔空王劫前如何是未生時面目師云眉橫鼻直進云巍巍端坐普光殿萬指圍遶法中王如何是己生時面目師云鼻直眉橫進云敢問和尚據甚麼令得恁麼行師云火官頭上風車子乃云諸供養中法供養最以拂子指云前雲門後馬驛左白洋右西嶺湛湛山明水秀澄澄滿目風光山僧和盤拓出供養諸人了也設有人道和尚不得將境示人大覺今日失利復舉僧問鏡清禪師新年頭還有佛法也無鏡云有僧云如何是新年頭佛法鏡云元正啟祚萬物咸亨僧云謝師答話鏡云鏡清今日失利又僧問明教寬云新年頭還有佛法也無寬云無僧云日日是好日年年是好年為甚卻無寬云張公喫酒李公醉僧云老老大大龍頭蛇尾寬云明教今日失利師云一人道有一人道無二俱失利膽大心麤大覺有三十拄杖一時發付且道在鏡清分上明教分上二僧分上若簡點得出可與古人把手同行其或未然更為頌出有利無利不離行市明教鏡清小兒子戲新年佛法百無禁忌唵吒吒諦諦都都諦。

　　晚參問斬新日月方外乾坤信手劈開阿誰境界師云是你底境界進云東風晴卷千品雪萬國江山入畫圖師云且緩緩問流水下山非有意片雲歸洞本無心如何是無心一句師云印版上打將來乃云心隨萬境轉轉處實能幽隨流認得性無喜亦無憂作麼生是諸人隨流得性良久云馬上相逢無紙筆憑君傳語報平安。

　　立春上堂問淑氣流芳陽春布德不隨時變不逐境遷一句乞師舉揚師云大地撮來無硬土進云古人拈一莖艸說無邊春未審大覺指甚麼為春師云放憨作麼進云春色無高下華枝有短長如何是春色師云盲人那得見問新春佳境六出飛華格外之機請師拈出師云貓兒打筋斗進云既是菩提本無樹因甚一華開五葉師云春風吹轉律筒灰進云恁麼則春色滿園關不住一枝紅杏出牆來師云引得太早生問凍開北岸華發南枝正恁麼時撾鼓陞堂未審商量箇甚麼師云春宵一刻值千金進云言前薦得已是落二落三那堪曲彔木上東語西話師云喚作語話入地獄如箭進云依經解義三世佛冤離經一字即同魔說和尚如何道得師打云只要你識痛癢進云蹋破寒雲千嶽秀放開梅柳萬家春師云座主見解問春風浩浩東園桃李爭鮮春雨濛濛南隄梅柳滋秀為作佛法商量邪抑作世諦流布邪師云一任顛倒進云祇如燕語鶯啼又作麼生師云家家門前觀世音進云恁麼則等閒識得東風面萬紫千紅總是春師云朱文公來也乃云過去諸如來斯門已成就卻似真箇現在諸菩薩今各入圓明錯下名言未來修學人當依如是法且莫教壞人家男女還會麼一聲雞報五更鐘何人不坐春風裏。

　　晚參纔過春朝又近燈節天朗氣清燈輝月白好事堆堆疊疊全彰本有風光揭露諸人巴鼻如不會更重說以如意東西指云汝眉得恁麼麤汝口得恁麼闊復云隔。

　　元宵上堂問燈月交輝喧闐萬戶應時及節佇聽洪音師云有意氣時添意氣進云橫抱沒絃琴請師操一曲師云不是知音者進云果然韻震青霄師云聾人那得聞進云爭奈宮商不犯師云鷂子已穿雲進云不用頻頻舉須知闇裏驚師云半夜熱螢火問一輪皓月長空炤寶炬家家烈燄燒為是神通玅用為是法爾如然師云我見燈明佛本光瑞如此進云譬如闇室一燈能破如何是一燈師云雲峰造底進云燈燈續燄事如何師云金吾不禁玉漏初傳問燈月交光處處輝太平景象請師說師云大好一聯詩進云古人道一燈能續百千燈如何是能續底燈師云用力添油進云又道我當時如在燈影裏行相似離卻燈影向甚麼處安身立命師云青天白日問承古有言不見一法即如來是則名為觀自在如何是自在底事師云你連日做燈忙乃卓拄杖云我見燈明佛本光瑞如此晝是日光夜是月光室內是燈光甚麼處是本光驀喚大眾眾舉首師云待山僧別有會處來向汝說復舉東坡居士問蔣山佛慧泉禪師如何是智海之燈泉說頌曰指出明明是甚麼舉頭鷂子穿雲過從來者碗最希奇解問燈人能幾箇大小蔣山擔版見解設有人問大覺如何是智海之燈但向它道風吹不滅雨打不溼夜夜元宵朝朝佳節。

　　解冬小參慚媿與諸人共住一冬山僧從無一字到諸人分上諸人分上亦不曾受山僧一字教誨尋常總有一言半句盡是家常說話來朝罷爐東去西去它時後日莫道大覺不為人好復舉黃檗禪師上堂云汝等諸人盡是噇酒糟漢還知大唐國裏無禪師麼時有僧問諸方尊宿匡徒領眾又作麼生黃檗云不道無禪只是無師諸人還會黃檗意不如或未會一任東行西行若也會得切不得離我者裏。

　　上堂問本無有結云何名解師云人貧智短進云一輪皎潔何曾彼此之分萬古長空寧受煙雲之蔽師云猶隔須彌在進云不二門開放出泥牛耕夜月大千界展嘶回木馬驟清風師云一聯又一聯問有結有解祖庭邊事無結無解甚麼邊事師打云是你髑髏邊事進云一期九十日內未審是誰克證師云不快桼桶進云即如龍女當下成佛為是自性宗通為是師承秉受師云不是自性宗通亦非師承秉受進云善財既是一期取辦何故又經一百一十餘城師云須知遠煙浪別有好商量問向上宗乘即不問覿面相逢事若何師云腳跟下泥深三尺進云如何是正眼師云著你不得進云者是甚麼所在師連棒打退問把住則乾坤失色放行則瓦礫生輝即今把住是放行是師云水面按葫蘆進云祇如不結不解又作麼生師云瞌睡作麼進云向上一路千聖不傳如何是不傳之旨師云山僧卻不謾你進云善用點鐵成金手滴水興波浪潑天師云你純是頑鐵在僧喝師云好響鐵問制解今朝即不問威音那畔事如何師云你適纔從堂裏來進云白雲消散盡明月一輪圓曹山三墮請師拈出師云不拈出進云為甚麼不拈出師云村農何必問朝堂乃云春山青春水碧鶯有聲鵑有舌臺山路上寒山子東行西行芳艸渡頭水牯牛左觸右觸幸然天朗風清全無荊棘我有一條楖栗贈與諸人作別擿下拄杖云扶過斷橋伴歸明月。

　　晚參舉昔有二僧論風旛義一曰風動一曰旛動議論不已時遇六祖謂曰不是風動不是旛動是仁者心動師云大小祖師惡口拶著便說心說性若是風旛話非但二僧會不得散保祖師也未徹在大覺今日為你分明剖露不是風動不是旛動不是心動道得出身句合受人天供。

天岸昇禪師語錄卷第二


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第三

　　侍者元玉記錄

　　住青州大覺禪院語錄

　　到萊府大悲閣啟建千佛道場請上堂眾罪如霜雪慧日能消融若有沈冤者依實好供通問法不孤起仗境方生道不虛行遇緣即唱未審如何是東萊境師云兩州六縣進云如何是境中人師云龍蛇混雜凡聖交參進云人境已蒙師點出格外全提更若何師云撇卻蘋婆果沿山摘酢梨問昨日大覺受請今朝福慶上堂緇素雲臻請師舉唱師云一字兩頭垂進云法筵龍象即不問如何是聖諦第一義師云達磨師不是祖進云釋迦過去彌勒未來正法眼藏乞師拈出師云鞦韆架在綠楊院進云如何是先炤後用師云恰好日卓午如何是先用後炤師云拶破髑髏如何是炤用同時師云爐紅炭熱如何是炤用不同時師云點鐵成金進云福慶門開三要印向上宗乘喜得聞師云莫謗大覺好問不說通身是口無言遍界瀾翻通身是口即不問如何是遍界瀾翻師云絕滲絕漏進云人人鼻孔撩天箇箇腳跟點地到者裏因甚麼緇素不下師云只緣業識未脫在進云達磨未至之先那裏得者消息師云填溝塞壑進云達磨已至之後即今何處存焉師云鈍置不但闍黎進云恁麼則棒頭迥出暉空日爍破江天萬樹春師云你尚在寒嵒之下乃云華不生空枉翳病夫之目月無二相徒勞水面之波淨嬴嬴赤灑灑海闊從魚躍無繫絆絕遮攔天空任鳥飛蓋緣業從惑生惑因境有惑破境亡如夢斯覺夢斯覺已還同佛智文殊仗利劍逼如來秉此智也師子遇罽賓而發藥用此智也二祖往鄴都償宿債安此智也僧璨於言下滅前愆明此智也所以道此罪性不在內不在外不在中間果若於此明辨得出便可坐斷三世諸佛舌頭直使轉身吐氣不得其或未然三千諸佛於此道場內成正覺度眾生轉大法輪去也諸仁各著精彩卓拄杖下座。

　　上堂問昔日華嚴會上法界同宣今朝福慶道場若為施設師云箭穿紅日影進云如何是一點寰中炤極微師云日月同明如何是智無功處卻存知師云天長地久如何是緣思淨盡無餘事師云一天雲散進云到者裏更須轉身未審如何進步師云八面絕遮攔進云謝師指示師云分明記取問撾鼓陞堂即不問西來大意是如何師云六合乾坤大進云為憐三歲子不惜兩莖眉師云知恩者少進云貧兒不戀家中寶客旅經營自暢懷師云負義者多進云如何是有漏之因結無漏之果師云今日堂中禮懺如何是無漏之因結有漏之果師云自求多福如何是無漏之因結無漏之果師云你若無心我便休如何是有漏之因結有漏之果師云笊籬甑箄進云因果已蒙師指示其中還有勝劣也無師云莫道山僧說因果好僧喝云楖栗橫擔不顧人直入千峰萬峰去師云放過即不可便打乃云夫子之牆數仞不得其門而入不見宗廟之美百官之富夫子門牆高則高矣已被端木覷破若是山僧尋常一味平坦坦地卻是孤峰壁立雖是孤峰壁立卻是平坦坦地蓋緣不與諸塵作對萬法為侶無論普楚失其富良平失其智蘇張失其辯賁獲失其勇直得三世諸佛一時齊立下風且道據甚麼道理得與麼慶快乃喝一喝云莫怪從前多意氣它家曾蹋上頭關。

　　上堂問蹋翻滄海大地塵飛喝散白雲虛空粉碎正恁麼時如何舉唱師云白狼河畔音書絕進云祇如臨濟大師有四喝還許學人請益也無師云你試舉看進云如何是一喝如金剛王寶劍師便喝僧擬進語師連棒打退問未離兜率已降皇宮且道承誰恩力師云馬便搭鞍進云未出母胎度人已畢受度何人師云驢便拽磨進云金雞未鳴時作麼生師云天曉猶瞌睡進云鳴後又如何師云日午打三更進云紅爐力盡無煙燄萬里平田水自通師云看腳下乃云說到不如行到見到不如蹋到此事貴乎說到行到見到蹋到山僧昔日在青州則見雲門山子之崔嵬范公亭水之淵碧到萊府則見大澤萬松之名勝瀛洲海市之奇觀所以道登山須到頂入海須到底登山不到頂不知宇宙之寬入海不到底不知滄溟之大即今還有到頂到底者麼卓拄杖云欲窮千里目更上一層樓。

　　上堂問昔日僧問趙州和尚甲子多少州云蘇州有意旨如何師云山東亦不少進云設有人問和尚甲子多少如何扺對師云趙州和尚笑你進云今日相國張太夫人誕日請師陞座祇如太夫人未生已前生緣在甚麼處師云蘭馨幽谷進云生後如何師云春滿皇都進云因齋慶贊一句又作麼生道師云世間甲子拘不得劫外風光常自如進云學人即不然師云你又作麼生進云常將日月為天眼指出須彌作壽山師云我不如你乃云昨晚群僊會集同赴瑤池為西王母慶蟠桃之會西王母曰向來群僊聚集共慶良辰有者炮鳳烹龍有者摘華獻果有者奏天音技樂有者奉玉液瓊漿皆是僊家之樂已所熟聞但我輩未識佛境界今與群僊共詣無量壽佛所聽聞法要可乎群僊敬諾乃乘龍乘象乘師乘馬或駕大鵬或騎青鳥同詣無量壽佛所請轉法輪頂禮佛足遶座三匝各住一面無量壽佛為說偈曰佛身無數等法界有福眾生所能見如是無數一一身壽命莊嚴皆具足於是群僊共西王母各悟佛知見入佛知見獲無量樂證無量壽踊躍歡喜作禮而退散問大眾佛語僊悟即且置祇如群僊見甚麼道理便得悟去擊拂子云千年桃核裏元是舊時仁。

　　闔郡法師諸山大德請上堂問殷勤請法傾都邑祖意西來願欲聞師云春來草自青進云如何是奪人不奪境師云細眼乍舒門外柳如何是奪境不奪人師云錦衣公子醉扶歸如何是人境兩俱奪師云烏江力盡難回首如何是人境俱不奪師云帶礪山河屬漢家進云人境已蒙師指示向上宗乘事若何師云晴天不肯走直待雨淋頭問久處叢林己事未明乞師直指師云長老決定男子做進云水盡山窮橋斷路絕時如何進步師云退身看取進云二祖立雪斷臂為求何事師云如猿捉影進云還親見鼻祖也無師云脫賺重重進云從上已蒙師指示慶齋一句又如何師云一飽忘百飢乃云窮諸玄辦若一豪置於太虛竭世樞機似一滴投於巨壑周金剛只是艸裏漢良遂知處諸人不知諸人知處良遂總知小良遂也是管窺天不見道透過銀山鐵壁鬧市可以橫身若欲鬧市橫身透過銀山鐵壁高高處觀之不足低低處看之有餘和泥合水展拓全機有權有實全放全收即且置正當恁麼時如何展演擊拂子云五十三人咸在席善財何必更南詢復舉有王問波羅提曰佛性幾處出現提曰其現有八在胎為身出世為人在眼曰見在耳曰聞在鼻瓣香在口譚論在手執捉在足運奔遍現橫詼沙界收攝在一微塵識者喚作佛性不識喚作精魂師云大小波羅提祇識得精魂佛性未夢見在今日設有人問佛性在甚麼處但向它道趙錢孫李周吳鄭王。

　　大悲誕日上堂問格外玄機即不問大悲願力事如何師云西天梵語東土唐言進云三千大千世界無有一處不是設供之處菩薩受供當在何所師云有水皆含月進云只如福慶院裏菩薩還來受供也無師云無山不帶雲進云有箇孟八郎漢上來屏卻咽喉何處出氣師云孟浪無過於你進云除卻語默動靜棒喝交馳請師直指西來大意師云禮拜了退問年年二月十九慶賀大悲生辰且道是古觀音聖誕今觀音聖誕師云非古非今進云楞嚴會上二十五聖因甚獨選觀音耳根圓通師云海底涌金烏榑桑最先炤進云一根既返元六處成休復用許多手眼作麼師云覆藏不得乃云聞聲悟道大似望梅止渴見色明心何如畫餅充饑大悲院裏日日有齋燒餅饅頭頓頓成現不勞大士費手費腳提起放下祇如東海鯉魚為甚棒打不回頭休休一領羊裘釣白月江湖空老使人愁。

　　萊府歸上堂問三旬離院即不問歸來一句是如何師云馬蹄蹴碎榆錢綠進云忽有箇截斷路頭漢和尚如何措足師云看君不是金牙作爭解彎弓射尉遲進云坐斷十方猶點額密移一步看飛龍師云腳下泥深一丈進云夜船不犯東西岸須信篙人用意良師云泥裏出頭堪作甚麼乃云山蒼蒼水茫茫正值春三二月村村煙樹芬芳馬蹄蹴碎榆錢綠拄杖敲殘海面霜相公府太守堂供茶獻飯滿座輝煌是則是卻有一種不及處是那一種不見道為客總然諸事好清貧在舍更安康。

　　晚參問知見立知即無明本知見無見斯即涅槃且道無明涅槃相去多少師云風恬林自直永嘉道無明實性即佛性如何是佛性師云樹靜月彌新乃云昨晚副寺向山僧道倉中米麥都完了眾日繁糧已缺奈何山僧也無處置一夜躊躇到天明忽然記得遠祖有箇鐵酸餡拈出供養諸人若是當下咬嚼得破非但百味具足抑且永絕飢虛若是咬嚼不破愁人莫向愁人說說向愁人愁殺人。

　　晚參問昔日馬祖住江西三十年不少鹽醬大覺今日因甚柴米俱無師云濁富不如清貧進云眾中忽有箇漢滿槃拓出大眾如何領受師云雷聲浩大僧擬進語師喝云雨點全無乃云鍋是鐵做飯是米做大哥是男子做嫂嫂是女人做十箇九雙到者裏卻易會鍋不是鐵做飯不是米做大哥不是男子做嫂嫂不是女人做十箇九雙到者裏卻難會若向難會處入自然玲瓏八面若向易會處入卻成立地死人祇如不涉難易又作麼生入家貧顯孝子國霸有謀臣。

　　說戒上堂有持有犯如煤與炭有持無犯如龍在豢有犯無持如馬失羇無犯無持絕慮忘知能絕慮又忘知芍藥華前春漸老牡丹亭畔月移枝錦衣公子不歸去猶認華胥眼𪾾眵喝一喝。

　　浴佛上堂問未離兜率已降皇宮未出母胎度人已畢為甚靈山會上譚經三百餘會說法四十九年師云為你不唧溜進云佛佛授手祖祖印心如何是印心一句師云牽牛上壁乃云指天指地甚來繇毒氣縱橫遍九州將謂無人能勘破誰知身後有同儔遇同儔別咎休倒傾浩瀚千江水難洗今朝一面羞。

　　晚參昔大意為眾生故發意入海取明月寶珠以濟眾生初入海中至白銀城龍王與明月珠有二十里寶復至金城龍王與明月珠有四十里寶復至水精城龍王與明月珠此珠有六十里寶復至琉璃城龍王與明月珠此珠有八十里寶師云大意志大而願小不見道從門入者不是家珍大覺門下有一寶能令三千大千世界瞻仰無不滿足卓拄杖云看看良久云見之不取思之千里。

　　晚參問昔日臨濟大師以探竿在手影艸隨身殺人刀活人劍四事接衲子敢問如何是探竿在手師云龍牙遭活埋如何是影艸隨身師云雲居答不得如何是殺人刀師云腰包上徑山如何是活人劍師云普化送直裰進云四事蒙師親指示師將何法接禪流師云斷麻穿犢鼻僧便喝師云哀鳴也是閒乃云薰風自南來殿閣生微涼諸佛出身處已是錯商量其餘東山行水上劈脊棒頭長也未是親切句在作麼生是親切句赤松子是張良。

　　晚參舉雲門大師道若說菩提涅槃真如解脫是燒楓香供養你若說佛說祖是燒黃熟香供養你若說超佛越祖之譚是燒餅香供養你皈依佛法僧下去後來愚菴及禪師云若說菩提涅槃真如解脫是將黑豆換你眼睛若說佛說祖是將木患子換你眼睛若說超佛越祖之譚是將魚目換你眼睛皈依佛法僧下去師云利刀割肉渾閒事惡口傷人恨怎消。

　　晚參問昔日趙州問南泉如何是道泉云平常心是道未審如何是平常心師云月圓當戶炤進云謝師答話師云驀面唾山僧乃云大通智勝佛十劫坐道場佛法不現前不得成佛道靈山會上屠子好不丈夫大集會中魔王卻有氣概大覺恁麼舉似還有人知落處也未若也知得一盲引眾盲相牽入火阬若也未知利動君子。

　　上堂問結制解制古今舊例不結不解又作麼生師云今之古之進云爐韝之下鈍鐵猶多今朝大覺爐韝宏開忽遇鈍鐵頑銅如何點化師云不點鈍鐵直打頑銅進云恁麼椎邊迸出珊瑚月散作人間不夜燈便禮拜師乃云鐵釘飯木札羹咀嚼無味金剛圈栗棘蓬吞跳實難果能吞得跳得自然八面玲瓏不妨咀之嚼之有朝百味具足西天坐夏以蠟人為驗我者裏九十日內行不許行住不許住坐不許坐臥不許臥恁麼也不得不恁麼也不得恁麼不恁麼總不得還知大覺為人處麼要見黃河六月冰發機須用千鈞弩喝一喝。

　　晚參昨晚山僧夢見然燈佛與釋迦牟尼摩頂授記云汝於來世當得作佛號釋迦牟尼過此百千年後釋迦牟尼佛示現受生成等正覺坐大道場說法三百餘會法華會上授記諸大弟子乃至有學無學悉皆成佛山僧爾時在旁冷笑一聲遂各慞慞惶惶抱慚無地而退山僧醒來猶覺齒冷今晚敢問大眾山僧作夢即且置祇如現前諸仁還曾夢見山僧也未若曾夢見且道山僧鼻孔長多少眾屏息乃云山僧尚不曾夢見何況當時冷笑處邪噓一噓便起。

　　晚參舉趙州和尚道南方來者與它下載北方來者與它裝載所以近上人問道即失道近下人問道即得道兄弟邪人說正法正法亦隨邪正人說邪法邪法亦隨正諸方難見易識我者裏易見難識師云說甚易見難識昨晚雲門山子吞卻四大部洲直得東西不辨南北不分復不動步經過百億須彌盧無邊香水海忽遇婆稚阿修羅王驀頭一摑依然向青州南門外坐地山是山水是水東是東西是西南是南北是北汝輩東瓜茄子驢年得知。

　　上堂但以假名字引導於眾生我不輕於汝等汝等皆當作佛敢問諸人皮下還有血無眾角雖多一麟足矣顧左右云兔亦不遇卓拄杖下座。

　　晚參問放行則瓦礫生光把住則黃金失色且道把住即是放行即是師云旱天多雨勢進云忽遇晴天霹靂又作麼生師云可憐涓滴全無進云一塵纔起大地全收匹馬單槍背城卷土來時如何師云汝不是其人進云誰是其人師云山僧斫額有分僧便喝師云亂喝作麼進云乾城乍涌浮幢界蝸國相爭古戰場師云白骨滿郊原乃云直下是蒼龍依舊澄潭滯擬即非春光立老杜鵑枝本無是有何非一腔心事付誰知與子相期當歲晚殘紅又落釣魚磯故人不來來何遲來也來也相逢相見絕相思天涯流落事何癡鷓鴣啼出深華裏夕陽仍在柳梢西。

　　晚參彌勒真彌勒堪悲堪笑向君說化身千百億等閒占盡大唐國合伴何人不共伊泥豬疥狗盡成佛佛即佛三家村裏臭胡孫鶻臭布衫未肯脫若得脫黃金猶是眼中屑。

　　上堂問提三尺青鋒全殺全活布漫天網子或縱或擒設遇四方八面齊來和尚如何相接聲未絕師便打進云棒上成龍去也師云此去宿遷八百里進云有一句三世諸佛說不到歷代祖師提不起未審和尚如何舉唱師云要道便道有什麼難進云昔日疏山到溈山問承師有言有句無句如藤倚樹忽然樹倒藤枯句歸何處溈山呵呵大笑意旨如何師云忍俊不禁進云今日有問和尚未審如何指示師云換手搥胸進云定光金地遙招手智者江陵暗點頭師云還有一句不曾念得進云知音不用頻頻舉師云一釣便上問牛頭未見四祖時如何師云兩角撐天進云見後如何師云四棱著地進云見與未見時如何師云流水下山非有意白雲歸洞本無心進云和尚未到天童時如何師云青青子衿悠悠我心進云到後如何師云帽無簷鞋無底進云如是則聞名富貴見面貧窮也師云摘楊華摘楊華乃云天高地厚從無纖芥囊藏古往今來那有絲豪變易直得風吹不著雨打不溼束虛空為棒斂手傍觀填河海為辭縮舌有分門風迥別即且置公案現成時如何眨上眉毛復云我本無所希求今此法王大寶自然而至俊哉俊哉不用求真惟須息見快活快活大眾既息見而不用求真則諸仁終日佛見法見人見我見塵勞見清淨見皆妄見也大寶不求而至則諸人終日求佛求法求道求悟求心皆妄求也真不立妄何存絕忮求寶自至一切處蓋色騎聲動用中輝天鑑地如許門風當面諱卻噫止止不須說我法玅難思諸增上慢人聞必不敬信卓拄杖下座。

　　晚參問向上一路千聖不傳未審和尚如何垂示師云黑雲遍野進云恁麼則劍為不平離寶匣藥因救病出金缾師云遮卻你眼睛僧喝師便打乃云三世諸佛不知有黧奴白牯卻知有知之一字眾禍之門何似曹山愛顛酒君不見石鞏張弓要射虎一生碌碌空株守後來射得半箇人依舊困龍藏死水要識活水龍麼擿拄杖云一簇破三關分明箭後路復舉鏡清上堂良久有僧問祖歌如何唱清云拖送醉人酒僧云與麼則孤負和尚也清云猛虎不食伏肉師云鏡清雖是縱奪可觀卻乃添杯醉後大覺則不然今日設有問祖歌如何唱但向它道上大人更云與麼則孤負和尚也向它道可知禮也且道與鏡清是同是別。

　　上堂問達磨西來不立文字為甚有楞伽四卷師云金貂不足狗尾續進云依經解義三世佛冤離經一字即同魔說去此二途請師垂示師云東瓜直儱侗瓠子曲彎彎進云諸法從本來常自寂滅相還假修持也無師云猿猴捉水月進云昔日武帝問達磨朕一生來修寺建塔齋僧布施有何功德磨云實無功德意旨如何師云棒打石人頭進云大覺今日緇素臨筵修齋設供未審當來獲何果報師云箇箇成佛作祖進云打麵還它州土麥唱歌須是帝鄉人師云兔子喫牛奶問新羅打鼓大覺陞堂格外之機請師速道師舉如意云你道者如意喫多少飯進云杲日當空無所不炤師云瞎進云大地拈來無一物師云果然瞎乃云王節級失卻帖東討西尋渾家著跌問著嵩山老達磨啞口無言覷破壁走德山遇臨濟不行棒便是喝堪笑堪憐心勞日拙不如靜處薩婆訶瓮裏何曾走卻鱉復舉洞山云貪瞋癡太無知賴我今朝識得伊行便打坐便搥分付心王仔細推無量劫來不解脫問汝三人知不知後來神鼎道神鼎則不然貪瞋癡實無知十二時中任從伊行即往坐即隨分付心王擬何為無量劫來元解脫何須更問知不知師云恁般說話幸遇不在大覺門下過若在大覺門下打折驢腰未放過在何故既有讓王節何爭洗耳清雖然如是也須是箇人始得。

　　晚參昔日雲門大師示眾云直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得忘知於覺覺即佛性矣喚作無事人更須知有向上一竅在師云諸人要見雲門麼昔日曾擔睦州版一朝伸屈在門樞所以病多諳藥性路遠說途艱若是俊鷹快鷂總無恁麼事會中還有俊鷹快鷂麼若有雲門大師何處置吻若無養子不及父家門一世衰。

　　曬藏經上堂諸人大似蠹魚何也有大經卷量等三千大千世界書寫三千大千中事蠹魚生於斯長於斯食於斯而不知全經在腹全體是經蠹魚蠹魚何太無靈頭大尾小大似衲僧適有底不甘便道和尚何得將人而比物我也知你空腹而高心復舉古者道摩尼珠人不識如來藏裏親收得白底是紙黑底是墨珠在什麼處只見波濤涌不見海龍宮。

　　上堂問金風透骨涼雨吹懷久涉途程請師一句師云白雲斷處見明月進云祇如臨濟大師道第一句薦得與佛祖為師第二句薦得與人天為師第三句薦得自救不了聲未絕師打云你是那一句薦得進云白棒無私恩歸有地師云黃河三千年一度清進云聖凡普利一句又作麼生師云今年禾黍熟千錢一大斛進云學人即不然師云你又亂統進云蹋得自家田地穩高山平地總西方師云看腳下乃云殘暑已退金風漸多樹頭葉落月影婆娑砧聲催薄莫蟋蟀叫藤蘿達磨不傳心印釋迦玅演伽陀何似宣房瓠子歌復云朽木不可雕也糞土之牆不可污也大海波濤涌小人方寸深我若提持宗乘蚯蚓蝦蟆退身無地一向和泥合水蒼蠅蚊蚋撲面撞頭南無佛陀南無達磨南無僧伽七月十五日到也家家門前為你設食金錢寶馬火速登程急急如律令敕。

　　晚參嵩山面壁不遇神光立雪直得有冤難說黃檗痛棒若無臨濟承當直教滿面慚惶所以道鸞鳳和鳴風雲聚會不是當家種艸徒勞抹粉塗硃若遇出格英靈自然龍驤虎驟即今還有為大覺出氣者麼無人處斫額相望。

　　晚參汾陽燒紙錢趁盡閒神野鬼尚覺太費週折何似山東地面諸山法師一封白簡一疋梭布將大覺門下閒神野鬼一時勾盡然雖如是寧可永劫受沈淪莫謗如來正法輪。

　　壽光眾信請上堂問古人云與我同條生不與我同條死意作麼生師云髑髏無眼見明月進云同條生亦同條死又且如何師云不識東斗漢進云即今和尚與學人是同生邪同死邪師云接竹點青天僧擬進語師喝退問僧問古德劫火洞然大千俱壞未審者箇壞不壞德云不壞有人與麼問和尚又作麼生畣它師云不壞進云古人道過底和尚如何也恁麼道師云我與古人同條生不與古人同條死僧喝師便打進云棒頭有眼明如日要識真金火裏看師云三生六十劫乃云種一生十種十生百種百生千種千生萬種萬生億得見諦道我舌如青蓮覆面至頂髮是真語者是實語者無異語者不誑語者君不見尼拘陀樹子下數萬斛高蔭四五里核如一芥微繁育乃如許彼地實無知其報力尚爾況發歡喜心香飯作佛事請法更殷勤見聞皆獲利是所植最大其福不思議然則如何得見諦道去八字橫開甘露門高超直蹋毗盧頂。

　　晚參自笑生來百醜不肯向人低手從它佛祖當前也要生按其首無端一病經年雄心化為烏有雖然潦倒不堪尚有一張好口既有好口對人天眾前說些甚麼即得子午卯酉面向東南眼觀北斗。

　　邠州眾信請上堂問昨夜海晏河清今朝山嶽六震箇中消息即不問虛空粉碎時如何師云項羽渡江東進云雲面揭開紅日眼山眉愁斷白華香師云雪大師底進云那裏是和尚底師云山僧無棒打你者癡漢進云學人禮拜去也師云禮拜直須頭著地乃云打開無盡寶藏運出自己家珍辦成三德六味至心供佛及僧諸惡莫作眾善奉行三歲孩兒說得百歲老人難行信知佛法無多子何事諸人不肯承若肯承打刀現有邠州鐵眉下何人沒眼睛復舉丹霞問僧從什麼處來僧云山下來霞云喫飯也未僧云喫飯了霞云將飯與汝喫底人還具眼麼僧無語後來長慶問保福將飯與人喫報恩有分因甚麼卻不具眼福云施者受者二俱瞎漢慶云盡其機來還成瞎不福云汝道我瞎得麼師云丹霞長慶保福總合喫山僧手中棒獨許者僧出一頭地何故不見道端坐受供養施主長安樂。

　　離幻副寺請上堂震法雷擊法鼓布慈雲灑甘露雲從龍風從虎移香積世界入玅喜國土諸禪流忒莽鹵祇知有口飯堪噇不識缽盂吞佛祖。

天岸昇禪師語錄卷第三


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第四

　　侍者溢元記錄

　　住青州大覺禪院語錄

　　上堂飯頭問大事不明如何修攝師云飯要煮得熟進云大事既明如何行履師云喫飯要知饑飽進云喜餐法施利人天師云三十年弄馬騎今日卻被驢子撲乃云三十年弄馬騎今日卻被驢子撲一撲撲倒地無人扶得起卓拄杖云幸賴拄杖子著力撐住不然直跌倒金剛輪際尚無歇腳處在此時若遇臨濟便須倒退三千里若見德山更須別路讓它還拄杖子道長老長老平日硬糾糾地生按佛祖今日如何者般委蛇呵呵笑云拄杖子你卻不知退己讓人也是大丈夫事。

　　晚參汝等現前一眾盡是吾弟子也既是吾弟子則盡家裏人也既是家裏人則家中所有已盡見也家中所有既已盡見則不可客氣相待也既不客氣相待則有茶喫茶有飯喫飯有床睡床無床打舖豐儉隨時客寮發付然則山僧卻又如何相見又無事不來還憶君。

　　上堂問住世春秋八十五清谿明月炤禪心而今潦倒龍鍾甚且喜真人無故新師云老當益壯進云悠悠古道行人少德雲常在玅高峰善財到頂方親見未悟凡流那見蹤師云八十翁翁滾繡毬問因齋慶贊萬指雲臻大覺宗風請師舉唱師云念箇普同供養乃云未到大覺不妨疑著既到大覺瓦解冰消何故未到大覺將謂山僧有三頭六臂及至到來祇見痿痿羸羸箇村僧山僧實無異乎人人亦無異乎山僧也諸人尋常饑時喫飯困來打眠行便行坐便坐坐時無行時底道理行時無坐時底道理睡時無醒時底道理醒時無睡時底道理飽時無饑時底道理饑時無飽時底道理彼彼不相到各各不相知諸法無自性本來空寂故因甚到此卻言不會會得凡夫法即是聖人法識得聖人法即是凡夫法凡之與聖本來不二但莫憎愛洞然明白然雖如是更須知有轉身句子如何是轉身句子各各歸堂喫茶。

　　晚參賊是小人智過君子山僧今晚為汝諸人捉賊去也釋迦老子是賊首毗盧遮那是賊體文殊是賊智普賢是賊腳觀音是賊耳勢至是賊用迦葉阿難是賊通事三賢十聖是賊走使達磨是賊兒子臨濟德山是賊遠孫且道者班賊漢曾盜甚麼來盜汝諸人眼睛作明珠使盜諸人耳朵作金環使盜諸人鼻孔作筆筒使盜諸人舌頭作黃葉使盜諸人髑髏作溺器使盜諸人手足作拂塵使盜諸人體段作驢鞍橋使盜諸人心肝五臟作膾炙使諸人總被它盜完了猶自不覺不知今晚賊贓現在賊款已供諸人試判斷看若判斷得可謂失之東隅得之桑榆判斷不得可憐歷代好簪纓剛被賊家作行貨。

　　晚參昨晚山僧睡至中夜有一禪和子喧喧嚷嚷不自寧戢被山僧一手擒來卻是一枚大獦蚤觀世音菩薩在被窩裏出頭撫掌呵呵大笑道明頭也合暗頭也合喝一喝云被山僧當時喝住眨向大鐵圍山去也且道過在甚麼處。

　　晚參不動脣皮道一句看一僧出作禮依位而立師云已遲八刻一僧出作掀座勢師連棒打退轉身云慣釣鯨鯢沈巨浸卻憐蛙步輾泥沙。

　　晚參拈拄杖云拄杖子有時價重千金有時分文不值有時七縱八橫有時抑抑逼逼有時盲枷瞎棒有時銖兩分明有時逢彊即弱有時遇弱即彊且道利害在甚麼處卓一下云自出洞來無敵手得饒人處且饒人。

　　晚參今日山門閒行見一丈夫倒騎驢子欲回家舍鞭策愈急步趨愈遠遂至墮阬落塹由是雪峰輥毬塞其去路禾山打鼓奮其精神祕魔擎叉叉其驢項德山拈棒指其要津到底莫能動彈復牽以南嶽之牛驅以大雄之虎依然如故傍有一人向它道只須掇轉驢頭自然不費周折其人忽自疑道掇轉驢頭我頭復背又有一人向它道汝頭掇轉自然順路歸家其人復生疑道我頭掇轉驢頭復背山僧忍俊不禁向它道只須順騎而歸大眾掇轉驢頭人頭復背人頭掇轉驢頭復背順騎而歸指南不貴既是順騎而歸因甚指南不貴蕩蕩一條官驛路何人昧卻眼睛來。

　　開爐晚參問明旦開爐即不問趙州四佛請宣揚師云佛之一字吾不喜聞進云如何是金佛不度爐師云鍛不得如何是木佛不度火師云燒不得如何是泥佛不度水師云溼不得如何是真佛屋裏坐師云動不得進云四佛已蒙師指示同絃別調時如何師云無佛處不得住有佛處急走過進云金輪一舉乾坤定自此歸家享太平師云無佛處稱尊乃云世界闊一尺火爐闊一尺世界闊一丈火爐闊一丈與麼則世界總被火爐占盡了也諸人向甚麼處安身立命若者裏著得隻眼三世諸佛在火燄上轉大法輪其或未然火燄燒殺三世諸佛。

　　上堂問向上宗乘即不問開爐一句是如何師云河無聲狐始渡進云學人則不然師云你試亂統看進云大家團圞頭共說無生話師云如何是無生話僧一喝師云胡喝亂喝問人人本具箇箇不無大覺開爐又煆煉箇甚麼師云一言既出駟馬難追進云恁麼則蹋破艸鞋無覓處得來全不費工夫師云如何是你不費工夫底句子進云大家抖擻精神去親到靈山大徹堂師云太費力生進云謝師畣話師云好惡不識問今朝結制端為何事師云馬頭覓角乃云今朝大覺開爐奉告龍神土地一要叢林無難無災二要禪流少病少惱三要二時粥足飯足四要執事大小和諧更有一要山僧不能說得何故一字入公門九牛拔不出。

　　晚參佩羅山劍張石鞏弓跨西河師子射長沙大蟲寶岸盡蹋倒狐兔死無蹤有意氣添豪雄年來老大疏慵甚順朱村院教蒙童蒙童蒙童莫辱祖翁子不我搆我心忡忡我之悠懷熱炙於衷惟子憫念及第心空。

　　晚參未明心地印難透祖師關作麼生是心地印初三初四月如鉤。

　　晚參金毛師子喋屎狗白象王兒推磨驢應如是知如是見如是信解不生法相直饒恁麼未免陳老師簡點在。

　　上堂問刮去髓存箇甚麼師云描也描不成畫也畫不就進云雖然不離人間世別是人間一洞天師云那裏是別洞天進云大家在者裏師云學語之流一札千行問眾色歸空空歸何所師云寒風劈面急乃拈拄杖云有利無利不離行市我今為汝保任此事終不虛也擿下云不得春風華不開及至華開又吹落。

　　冬夜小參朔風凜凜寒月絲絲書雲節屆大地咸知畢竟陽來何所試看陰去何之好消息露風規何事男兒眼搭眵。

　　上堂問天寒地寒冰霜凜冽佛寒祖寒鼻孔貫穿應時一句便請師宣師云問得卻好進云還許學人請益也未師云祇許一不許二進云拈卻一二義否極泰方來師云客情步步隨人轉進云莫便是指蹤學人處麼師云山僧忍笑不禁問陽極陰生陰極陽生只如陰陽不到處是何消息師云文殊堂裏萬菩薩進云恁麼則塵中能作主化外自來賓師云古人道過底進云借路經過有何不可師云卻借得熟問陽長陰消即不問法筵中義若為觀師云眉長不蓋眼僧指眉云且道學人眼上有幾莖師云面皮厚一尺僧喝師打云慚惶叫苦進云龍得水時添意氣虎逢山勢長威獰師云莫嚇山僧問昨日夜叉心今朝菩薩面如何是菩薩面師云識取夜叉心僧喝師云如何即是僧云異類中行師云要且不識菩薩面乃云冷湫湫地去寒灰枯木去一念萬年去似者般漢搥殺千千萬萬有甚麼過直饒燄吐冰河華開鐵樹條抽石筍正好捉來朝打三千暮打八百畢竟如何衲被蒙頭萬事休此時山僧都不會。

　　晚參左不得右不得進不得退不得上無衝天之計下無入地之謀正當恁麼時如何蘇武回朝李陵背漢。

　　晚參擬欲舉古人因緣與你說又墮古人途轍擬欲舉今時因緣與你說又墮今時途轍抹卻古坐卻今又墮現成途轍有般瞎漢便道上馬見路者裏要且無你措足處阿呵呵汝等父母渾身墮在荊棘朝朝莫莫望救心切速速歸寧方顯孝子慈孫其或未然莫道三冬無霹靂。

　　晚參問說性說心時人功幹行棒行喝上古風規去此二途請師指示師云笑須三十年進云謝師畣話師云笑須三十年乃云說性說心時人功幹笑須三十年行棒行喝上古風規笑須三十年去此二途請師指示笑須三十年謝師畣話笑須三十年有人道長老恁麼舉話也應笑須三十年笑便繇你笑了且問笑箇甚麼若笑得是笑須三十年笑得不是真箇笑須三十年乃呵呵大笑。

　　晚參問一七已前人人拿龍捉虎一七已後箇箇脫體風光拿龍捉虎即不問脫體風光事若何師云冬不寒臘後看進云寒風吹落木枯梗盡撐天師云休將閒學解埋沒祖師心僧喝師打云胡喝亂喝進云長老休得在此躲跟師云卻是你在此躲跟問透過一切時如何師云神爐前領紙僧禮拜師云便恁麼去也乃云昨晚雲門山子與范公泉商量佛法雲門山道此山從混沌未判已前便爾巍巍卓卓輝輝煌煌自秦王劍劈之後乃致元氣盡洩此山之不靈秦王之過也范公泉道此泉自鴻蒙未彰之始便爾澄澄湛湛混混淵淵自范公開鑿以來即苦應用多方此泉之不幸范公之過也山僧當時喝住道汝二人所謂山精水魅受恩而不知戴者也高莫高於五嶽若不封建其長還同土阜丘陵深莫深於四瀆若不溯其源流止成汎濫洪波是以棟梁之材必經大匠之手總使精金無雜也須大冶鎔成所以山僧尋常向諸人道此事直須爆地斷卒地折久久依師決擇得大機明大法方堪入作若不然者只是依艸木精靈無尾巴猴子弄出人前便成笑具幸各成龍上天莫學蚯蚓入地。

　　晚參問古者道大統綱宗中事須識句未審是那一句師云伊蘭作旃檀之樹進云明眼宗師天然有在祇如末後一句又作麼生師云甘露乃蒺藜之園問一七以內緊捎艸鞋一七以後艸鞋繩斷時如何師云胡孫上樹尾連顛乃云世尊云吾有正法眼藏涅槃玅心付與摩訶大迦葉從此西天四七東土二三遞相傳心山僧忝為後裔今晚將正法眼藏涅槃玅心付與現前諸大弟子是則固是切不可使外人聞得若使聞得報與官府捉諸人去問長老傳底是甚麼心卻如何對付對付不得山僧行腳時學得箇海上僊方一併分付乃云樹頭樹頭。

　　上堂問者事從來本無得失為甚學人不得透脫師云木人空撫掌石女不抬頭進云祇如斷臂雪庭人因甚便悟去師云紅爐爆出鐵烏龜進云恁麼則陸地波濤晴空霹靂去也師云看腳下又一僧纔出禮拜師云今日不許喝喝者罰銀五錢進云依教奉行師云羞也不識僧拂坐具便行師拋下拄杖僧拾拄杖送還師云卻也伶俐僧擬議師便打乃云似地擎山不知山之孤峻如石含玉不知玉之無瑕汝等盡是懷寶迷邦棄本逐末背卻自己阿爺到處伶俜作賊夜裏被人家狗咬白日受人家箭射非惟痛癢不相關抑且好惡全不識只如識好惡知痛癢者又作麼生尋常一樣窗前月纔有梅華便不同。

　　陳李二邑侯見訪上堂問佛祖因緣即不問居士分燈事若何師云光生泉石進云祇如大顛叩齒韓文公直下知歸黃檗安名裴相國便知落處今日現前尊官與和尚相見畢竟如何指示師云相逢自有知音知何必清風動天地進云莫便是指示麼師云是指示即領受去進云定光金地遙招手智者江陵暗點頭師云引得卻好進云不是和尚好與一喝師云鼠兒伎倆問如何是自性佛寶師云殿裏看如何是自性法寶師云藏樓看如何是自性僧寶師云堂中看進云三寶已蒙師指示向上一路是如何師云歸依佛法僧乃云汝等諸人未得箇入處須得箇入處既得箇入處須知有出身一路始得作麼生是諸人入處如儒家讀書相似自幼讀得子史經書受盡螢窗雪案之苦一朝雁塔題名身致青雲之上自此腰金衣紫出而為國為民雖無異乎昔人而不可仍謂之昔人也此初心入道之樣子也從此既登仕藉往往有不虞之譽求全之毀所謂女入宮而見妒士入朝而見嫉須是寵辱不驚得失無繫居廊廟不異乎山林氣味處山林無越乎廊廟情懷皆生人之常分何昨是而今非此悟後出身之樣子也然雖如是尤在資格中間未見超方作略如何是超方之作若是陶淵明攢眉便歸去復舉比部孫居士因楊岐會禪師來謁直示斷次公曰某為王事所牽何由免離岐指曰委悉得麼公曰望師點破岐曰此是比部弘願深廣利濟群生公曰未審如何岐示以偈曰應現宰官身廣弘悲願深為人重指處棒下血淋淋公於此有省師云提持恁麼事須是恁麼人始得今日承陳李二邑侯見訪山僧亦有一偈要與古人賽采寵辱不驚神暇豫風流逸格任天真相逢向道休官好林下而今有二人。

　　晚參求驪珠者不懼九洄之深追藍琰者無憚三襲之嶮汝等既稱參禪學道望見縣崖峭壁便乃中路而回聞說劍樹刀山即爾渾身怕怖殊不知涓滴能成大海星火能燒須彌若不偷心死盡安能坐致太平直須斬盡精靈方可歸家穩坐不見道聲聞人悲猶如畫皮菩薩大悲猶如破肉如來大悲破骨徹髓祇如衲僧門下又如何饒君髓骨都捐盡怨恨方教漸漸深。

　　因雪小參古人云雪下有三種僧一種坐禪一種吟詩一種說食此三種僧且道那一種最親切一僧云坐禪親切一僧云吟詩親切師云總不親切坐禪者大似擔雪填井吟詩者何異捏雪成團惟有說食者卻最親切何故曾聞一飽忘百饑此是人間第一義復云昨夜楊岐開舖撒下珍珠無數怪來鑒炤多端紛紛各說相似有說若西崑之閬風有說若北荒之明月有說麵市鹽車有說梨華萬樹有說凝月空階有說玉樓銀世縱饒說得十成不及襄陽居士不見昔日龐公辭藥山出門道好雪片片不落別處既不落別處且道畢竟落在甚麼處若知落處便可坐斷龐公舌頭不知落處反笑普賢騎白虎。

　　晚參有一句子舉似大眾良久云雖鞭之長不及馬腹。

　　晚參適來聞鼓聲上堂要說法忙促失打點一字說不出就此各歸單看來亦不惡但炤顧腳跟恐階前路滑。

　　說戒上堂舉起衣云多子塔前圍繞底只此物無別物雞足山中等待底只此物無別物得髓當年傳授底只此物無別物曹谿昔日承稟底只此物無別物如是則現前人人迦葉箇箇慈尊說甚大小乘分別禪律藏但時當末年室中無立雪之操持世日下趨槽廠無負舂之實履遂使豐城寶劍埋獄而無光九曲明珠入泥而晦色昨晚已為汝等括垢揚塵今朝復為汝等斬新提出若能直下承當可謂功不浪施其或未然卓拄杖云盧行者驀過西天優波離杖頭突出。

　　成道上堂問正覺山前舊案不勞指註法王陞座上新條便請施陳師云一輪紅日到天心進云恁麼則箇箇成佛去也師云你因甚尚作眾生進云且喜傳家最清白直饒佛祖也羞為師云庭前師子雪裝成問爐鞴弘開直接上乘根器毗尼普施曲為後學初機即今四海雲臻未審如何施設師云隨分納些些進云有箇無禪可學無戒可持底漢來和尚又作麼生相待師云此間不是嬴形國進云可謂河北重提佛祖令寰中千古播嘉聲師云山僧不受誣問世尊成道大覺設供未審瞿曇老漢還來受供也無師云阿難笑你進云既來又作麼生相待師云少刻殿上燒香你也隨眾得禮拜進云恁麼則端坐受供養大眾常安樂師云你只解喫飯乃云昔日世尊於正覺山前睹明星而悟道乃歎曰一切眾生皆具如來智慧德相但以妄想執著不能證得我要問世尊當時睹的是甚麼星是紫微星是太白星是北斗星是毛頭星悟得是甚麼道是佛道是天道是人道是地獄道直饒答得分明更向它道禍不入慎家之門若答不得卻有一偈為作解嘲六年冷坐太無端剛睹明星被眼謾大底入山無合殺捏成話杷與人傳然雖如是正法難扶邪法靈驗普請大眾同上大雄寶殿諷經上供非圖報德酬恩就地揚它醜拙。

　　晚參天寒人寒一點不相謾滴水滴凍到底全無用有者便道時節若至其理自彰似者般底漢速向荒郊送君不見老丹霞燒木佛院主鬚眉盡落脫此事從來今古傳試問諸人瞥不瞥若得瞥洞山好佛已舒光若未瞥一班木佛留與丹霞燒火熱。

　　晚參昔有一童子求人學識字人告之曰一字是一畫二字是二畫三字是三畫童子遂向人前誇識字後遇一人問之曰萬字如何寫童子遂欲畫一萬大似今時禪和子學喝底一般問他如何是第一句喝一喝如何是第二句喝一喝如何是第三句喝一喝乃至千句萬句便下千喝萬喝大智若愚大巧若拙達磨不會禪夫子不識字後代兒孫皆成相似雞似鳳蛇似龍狗似師子貓似大蟲衲僧似童子且道童子又似箇甚麼未讀上大人莫問丘乙己。

　　上堂問大覺堂前有一寶千人萬人覷不著未審此理如何師云雪觀音向火僧禮拜師云瓦解冰消復云有句無句百千滯貨如藤倚樹不誤主顧樹倒藤枯卸馱脫籠句歸何處失利失利且道是古人失利大覺失利諸人失利青州紙貴一狀領過。

　　晚參攪長河為酥酪變大地作黃金雖善調有餘而補不足爭似大覺此間朝朝握土成金一錢不肯易使不是慳不是妒要使兒子們各自撐門拄戶免被傍人喚作郎破敗伶俜辱父罵祖。

　　晚參歸宗斬蛇疏山木蛇何似南山鱉鼻蛇弄蛇須是弄蛇手阿誰是弄蛇手擿拄杖云蛇蛇。

　　春朝早雪上堂問向上宗乘即不問西來祖意是如何師云春朝把筆百事大吉進云春行冬令又作麼生師云日日是好日問爆竹一聲催臘去梅華數點送春來如何是送春來底句師云一點謾闍黎不得進云箇中消息無人識獨許通方作者知師云多虛不如少實進云大眾證明和尚此語師云多虛不如少實問陽春纔露布和氣漸來臨冰雪宜枯老時節若為存師云陳摶古洞日高眠問舊日葛藤即且置應時一句是如何師云雪消谿畔水潺潺進云恁麼則寒即言寒熱即言熱師云寒時寒殺闍黎熱時熱殺闍黎進云祇如無寒無暑又作麼生師云冷水浸石頭進云雲散碧空盡江湖萬里天師云直須水底火發始得圊頭問諸法因緣生世法如何盡師云你祇解運糞入不解運糞出乃云東風齊著力吹轉枝頭碧好天孫繡出珊瑚月呈似普賢王菩薩普賢怒其盡把天機都漏洩喚雲光呼六出蓋覆蓋覆令它轉身吐氣不得殊不知添足畫蛇弄巧成拙也是為眾竭力。

　　上堂把斷要津不通凡聖春色緣何入得來天地合其德四時同其序何思也何慮也寂然不動感而遂通鐵牛之機如是如是。

　　晚參問眾纔有是非紛然失心如何是你不失底心印緣云長安雖鬧我國晏然靈石云任它風浪起穩坐釣魚舟師云山僧卻又不然煩惱海中為雨露無明山上起雲雷復云不因訕謗起冤親何表無生慈忍力好事不出門惡事傳千里佛是西天老比丘達磨打落當門齒從古至今同生同死但願你早成阿耨多羅三藐三菩提皇風蕩蕩無彼無此。

　　晚參諸方善說禪能說道大覺此間止說一味若知味絕忌諱不知味須牢記著衣不挂一縷絲喫飯不咬一粒米廬陵米價知幾幾喝一喝云參。

　　晚參太顢頇沒合殺六不收鬧聒聒有權有實有炤有用借人面具舞三臺到底何曾得通達趙州老太潦倒逢人便說青州布衫重七斤何似現前諸人各各有箇破衲襖好不好莫教拾得語寒山饒舌豐干笑不了。

　　晚參年又盡歲方新真薄福笑難停去年貧庫中尚有麤茶三五斤今年貧贏得現前三五百雙光眼睛眼眼相看面面相呈既是你知我見歷歷分明山僧亦不勞脣費舌更將閒事叮嚀但得人情好喫水也歡欣。

　　晚參問已去光陰即不問年窮歲盡事如何師云雪溜谿聲活進云如何是離四句師云十字街頭鬧聒聒進云如何是絕百非師云吹毛利劍逼人寒進云恁麼則男兒不借春風力陸地行舟到岸頭師云撞殺闍黎僧喝師云棺材裏瞠眼乃云空合空水歸水何曾跨出門限裏翻大地覆乾坤依然相隔萬重雲高處入平處放平處入高處放大鵬展翅蓋十洲籬邊之雀空啾啾。

　　除夕小參問年去年來即不問歲除一句是如何師云敲冰取火進云恁麼則心思路絕去也師云百尺竿頭須進步問年窮歲盡即不問如何是目前機師云生鐵鑄成問古人烹白牛分歲未審和尚將甚麼供養大眾師云滿盤拓出進云一物用不盡何必許多般師云且道是甚麼物僧呈坐具師云羞也不識僧擿下坐具師便打乃云愚人除境不除心以拄杖右邊卓云過者邊著智者除心不除境以拄杖左邊卓云過者邊著直饒心境兩俱除來年更有新條在惱亂春風卒未休復云盡乾坤大地是一箇棋局自古至今若佛若祖若聖若凡是弈棋底人但善弈者著著有出身之路頭頭有先見之明然而殘棋敗著者多矣罕見能收全局自釋迦老子於二千年前波波挈挈下得半局達磨大師航海而來辛苦萬端也祇下得半局臨濟德山竭力扶持也祇下得半局山僧一向痿羸過時從不散拈著者一著子今晚適遇年窮歲盡無可與諸人啗啄特特下場與諸人對局還有敵勝驚群出手為古人了此殘局者麼良久云棋高一著縛手縛腳。

　　元旦上堂問元正啟祚即且置斬新條令事如何師云萬人遐仰處紅日到天心僧作圓相云者箇還屬新舊也無師云陳年故紙進云鏡清道有明教道無未審大覺道箇甚麼師云不說有不說無進云學人又不然師云你又作麼生進云孟春猶寒伏惟和尚尊候起居萬福師云卻是你來得香燈問棄舊迎新即不問歲朝一句是如何師云佛殿裏燒香進云拈起則大千俱現放下則法界全收祇如不拈不放又作麼生師云山門頭合掌乃云歲朝把筆百事大吉風調雨順國泰民安此皇家之吉也加官進爵福祿駢臻此臣宰之吉也一舉首登龍虎榜十年身到鳳凰池此士人之吉也五日風十日雨此農夫之吉也生意滔滔長財源滾滾來此工商之吉也作麼生是衲僧門下之吉豎如意云一番提起一番新爍迦羅眼透金塵。

　　晚參九月黃華滿地金風吹香霧溼成勻空生只解嵒中坐錯過南無觀世音。

　　晚參大覺有一竅觸著真奇妙愛弄死蝦蟆致令生叫跳一跳兩跳三跳四跳跳到三十三天依舊莫能窺竅畢竟如何卓拄杖云一心請召。

天岸昇禪師語錄卷第四


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第五

　　侍者溢玄記錄

　　住青州大覺禪院語錄

　　元宵上堂二僧齊出師云一親一疏僧各歸位師笑云不消一捺問一親一疏則不問如何是人中境師云上元定是正月半進云如何是境中人師云嫂嫂元是大哥妻進云蒙師一滴肝腸淚今日方知在額前師云拾涕唾漢老僧問如何是麤師云老大龍鍾進云如何是細師云喫飯防噎乃云天上有月人間有燈應時及節遍界輝騰寒山子便道我心似月漳州權復道我心似燈依稀頗相似彷彿隔千層大覺敢道不是心不是月不是燈面赤不如語直眼見不如手親卓拄杖下座。

　　晚參今晚月光如來與燈明如來眉間放大寶光炤見東方萬八千土所謂阿波波地獄阿吒吒地獄十萬八千鬲子地獄睹斯光者無不獲大清涼除煩惱熱獨有一獄牢不可破光不能入月光如來問曰此是人間何等地獄燈明如來曰茲乃南閻浮提禪和子用心光不透脫邪知惡見蒙覆眼睛或為默炤或墮頑空或戀寂靜或弄精魂不覺不知造成斯獄假饒千佛放光也難救拔旁有德山和尚道如來如來你祇堪入佛不堪入魔待長老舒小神通看乃卓拄杖云擊碎天靈蓋擉翻鬼眼睛不借他人力騰輝耀古今大眾且道德山和尚與二如來相去多少直饒倜儻分明猶隔然燈十萬程。

　　晚參平地上抬腳不起荊棘林中難措足荊棘林中難措足平地上抬腳不起直饒透過兩重關未明向上事在還知向上事麼穆陵山勢嶮黃河水更深。

　　解冬上堂解卻楊岐驢子放出長沙大虫蹋斷趙州略彴收回華頂春風且道寒山拾得姓什麼他方不解通名姓此地何曾識主翁。

　　晚參今日三十來朝初一頭尾不爭多衲僧好辨別不辨別眼裏無筋黑漆漆。

　　晚參貴如金賤如土舉似人人莫睹楊柳何青芍藥何紫良哉觀世音他方與此土擬思量何劫悟。

　　晚參春光已過半綠肥紅漸少鬼怪與妖魔盡渡河去了山門依舊向南開寂寂長廊風自埽庭前陳副使放生野鴈子朝暮念佛僧也解知恩報嗟汝學道人終日沒頭腦業識苦忙忙人而不如鳥如何好莫怪山僧閒絮叨。

　　上堂問如何是善師云蟺在土裏進云如何是惡師云鶚在水裏僧喝師云蟺鳴鶚叫乃云千說萬說左說右說直說巧說顯說喻說不如不說何故芍藥華開菩薩面棕櫚葉長夜叉頭。

　　晚參一向常住澹薄無可管待諸人今晚遇大盡日作一枚胡餅供養現前大眾以拄杖作○相良久云饑逢王膳不能餐。

　　說戒上堂惟香象能截流是天馬能追風果有追風之技何妨蹈空而行若無香象之威那能截流而渡藥山門下放過沙彌剷艸堂前未行正令袈裟下覆卻活祖師缽盂中擎出好菩薩如是信解方稱出格丈夫別作較量祇成名字羅漢各發殷重之心無生慢易之想。

　　晚參說法不隨機是名非時語山僧今晚隨機去也身口意清淨是名佛出世身口意不淨是名佛涅槃驀拈拄杖云大眾釋迦老子來也白狗沖開金井索烏驢繫在玉闌干。

　　佛誕上堂天上天下唯我獨尊向左卓拄杖云過者邊著一棒打殺天下太平向右卓拄杖云過者邊著然後有佛處不得住無佛處急走過但見皇風成一片不知何處有封疆。

　　結夏小參護生須是殺殺盡始安居且道殺箇甚麼若說殺六塵殺六入是墮凡見若說殺佛殺祖是墮聖見若說總不恁麼是墮非聖非凡見若說總恁麼去是墮聖凡兩見畢竟如何即得乃橫按拄杖云太阿在握利斬千絲當斷即斷更莫狐疑菩薩子知不知離四句絕百非了無依倚迥絕攀躋奪得龐公襆頭子馬前喝道狀元歸。

　　上堂山僧昔年行腳于糞埽堆頭拾得一箇布袋子今日將山河大地艸木叢林若僧若俗若聖若凡盡情裝入布袋然後將袋口結卻總不許他轉身吐氣因甚如此不見道絕後再穌欺君不得。

　　晚參電光爍破釋迦眼睛迅雷震碎達磨腦蓋好雨點點不落別處山前麥熟正好收割時雨滂沱又好種穀好事堆堆疊疊來現前時節若為赴休論東家杓柄長莫管西鄰笊籬窄大用現前不存軌則。

　　晚參今晚四月三十日忙忙匝地普天熱堪歎奔南走北徒名利心腸幾時歇適有人道此事阿誰曾欠少噫你眼裏因甚有許多垃圾。

　　海岸道人見訪上堂問撩起便行早遲八刻一錘便就已屬鈍根除此二途又作麼生師云鯰魚上竹竿一日一千里進云垂鉤四海祇釣獰龍忽遇箇吞卻乾坤的來如何相接師云且教立在門外進云古人九旬禁足不蹋生艸今日大覺結夏鋒刃在握斬艸除根未審有何饒益師云鈍根阿師僧擬議師便打進云恁麼則沖開碧落松千尺截斷紅塵水一谿師云依然只在者裏乃云選官不如選佛丹霞忽爾傍瞥無住而生其心行者擔頭忽輕參也魯一唯智愚咸莫睹迦葉貧等閒一笑值千金梵志讀盡百王書死來卻受閻王拷菴主火燒得舍利何似當時一語親是知此道不屬坐禪入定不屬文字語言不屬貧不屬富不屬智不屬愚不屬貴不屬賤不屬僧不拘俗如貓捕鼠有肯心決不相賺如鼠咬彊無滋味滿口流涎山僧如是告報已是土上加泥還有出格英靈者麼吸盡西江歸去後令人千古憶龐公。

　　上堂慧光今日設粽供養現前大眾其中有一粒砂咬著令人牙痛卓拄杖下座。

　　晚參如我身空諸法空千品萬類悉皆同昨日亡僧向甚麼處去也灰飛煙燼後清夜又聞鐘。

　　晚參若論此事如仲夏酷熱農夫汗滴焦土不克避日就陰其心甚苦東鄰有大廈閒房西圃有高樹積蔭望門而投便欲寧止起起到底不是自家底祖翁田地艸盛苗稀切莫乘涼等過時。

　　晚參古人道望州亭與汝相見了也烏石嶺與汝相見了也僧堂前與汝相見了也大覺則不然未渡黃河與汝相見了也未到穆陵關與汝相見了也未跨大覺門限與汝相見了也且道與古人是同是別。

　　晚參豬肉案酒樓頭寥寥一曲萬古千秋何事後來絕響令人抱恨悠悠恨悠悠不解愁你若無心我便休。

　　晚參達磨西來消息久斷山僧今晚為汝等提掇看忽趯下一履云道道眾不出乃云熊耳月輝滿院如不會且還山僧一隻履。

　　上堂長老入山數日回院並無可說宜各謹自護持目今天氣炎熱設有道長老此是世法如何是佛法待長老會佛法時再向你說。

　　上堂雨聲真實為汝說了也滴穿眼睛浸爛鼻孔即且置雲開雨霽是如何日面佛月面佛。

　　晚參安養國中水鳥樹林悉皆念佛知足天上樹相撐觸演說苦空審如是則現前水鳥樹林是汝等真善知識山河大地是汝等真善知識山門佛殿是汝等真善知識前廊後架是汝等真善知識明暗色空是汝等真善知識風動塵起是汝等真善知識乃至一艸一木皆是汝等真善知識長老聻但知隨例餐䭔子也得三文買艸鞋。

　　上堂大覺有一劍逢佛殺佛逢祖殺祖因甚與現前一眾哆哆和和剛刀雖利不斬無罪之人。

　　上堂剛刀雖利不斬無罪之人平地上死人無數汝等諸仁還自甘麼若自甘去大覺失利若不自甘老胡有望。

　　上堂若不自甘老胡有望且道望箇甚麼望你成佛作祖邪望你明心見性邪望你紹續門風邪若如是何處有祖師來既不如是須另著眼始得。

　　上堂天得一以清地得一以寧君王得一而天下平衲僧得一拖犁拽耙泥水通身因甚如此將此身心奉塵剎是則名為報佛恩。

　　上堂有一人孤峰頂上呵佛罵祖我笑它艸裏蹲踞有一人十字街頭哆哆和和我笑它泥裏安身大覺也不孤峰頂上也不十字街頭半村半郭綠暗芳洲晚來雨歇渾無事臥聽莎谿帶月流。

　　上堂問眾今日亡僧向甚麼處去也湛維那云不離當處常湛然覓即知君不可見師云死水不藏龍乃云昨夜傅大士失卻牛擬向楊岐尋討途遇大雄猛虎便乃騎虎頭踞虎尾高聲唱言空手把鉏頭步行騎水牛人從橋上過橋流水不流大眾若道是牛又是大雄虎若道是虎大士又說牛卻憶老子得箇隨流句子呼我為馬者吾以馬應之呼我為牛者吾以牛應之阿呵呵呼之應之顛之倒之左之右之無不宜之即今還見傅大士麼卓拄杖云遲一刻。

　　晚參玄沙門下有三種病也是好肉剜瘡趙老庭前三等接人太殺厭良為賤大覺也不厭良為賤也不好肉剜瘡門風廣大渾閒事分付東君仔細看。

　　上堂文殊拄卻笻竹杖普賢持卷貝葉書觀音提箇竹籃子彌勒肩挑布袋頭且道大覺用箇甚麼卓拄杖云安置土床頭急來打老鼠。

　　上堂廣尋文義鏡裏求形息念觀空日中逃影審如是又何必續鳧截鶴夷嶽盈壑槐榆影裏蟬聲急六月山房冷似冰。

　　上堂騎駿馬驟高樓金甕醅開香馥郁玉盤捧出味珍饈特地留君君不飲投鞭下馬去青樓去去休休畢尚書被鄰家縛李供奉遭水府囚。

　　晚參舉東寺索珠因緣問眾云即今還有收得鎮海明珠者麼一僧出呈坐具師云此是瓦礫不是明珠進云不得厭良為賤師云蜣蜋抱糞團乃云東寺索鎮海明珠仰山傾出一栲栳頗與禪席增光而今不得動著動著則瓦礫相當果係手中知分兩的瓦礫卻成明珠若是眼裏無筋者明珠卻成瓦礫瓦礫明珠是一是二閻浮樹下業龍多。

　　晚參古者道我立地待你搆去又有道中心樹子還屬老僧在相唾饒你潑水相罵饒你接觜將謂是上國觀光無端將驢鞍橋作阿爺下頷殊不知各有祖翁田業原本契書何不自家驗取即今要識原本契書麼卓拄杖云不從人得。

　　晚參大覺今夏下三百六十箇吊桶在白洋河裏意在釣鼇縣一口利劍于山門下志在屠龍下漫天網子在四籬壁下擬擒俊鶻你若退步鉤錐滿地你若進步劍下分身你若不進不退又墮羅網還有出格英靈與大覺相見者麼一僧纔出師喝一喝云敕點飛龍馬跛鱉出頭來便下座。

　　晚參一塵起大地收一葉落天下秋一法透萬法周諸仁要透一法麼風起梧桐能解語雨餘明月炤高樓。

　　晚參問皓月當空一輪寶鏡初開匣明星映水幾幅珠簾不上鉤明星映水即且止皓月當空是若何師云三十日看取進云恁麼則與師相見去也師云秋華容易紛紛落進云昔日汾陽有四句人天眾前乞師拈出師云討甚閒功夫進云如何是接初機句師云成佛作祖如何是辦衲僧句師云呵佛罵祖如何是正令行句師云殺佛殺祖如何是定乾坤句師云佛祖縱橫進云四句之機蒙剖露如何是大覺為人句師云恩多卻成怨僧禮拜乃云舉一不得舉二放過一著落在第二拈拄杖云大眾德山和尚來也急須著眼看仙人莫看仙人手中扇。

　　上堂問古人道你有拄杖子我與你拄杖子意旨如何師云多處增些子進云你無拄杖子我奪卻你拄杖子又作麼生師云少處減些子進云除此二途如何是大覺為人處師云多亦不增少亦不減進云恁麼則超出古人去也師云你試道看進云水歸大海波濤靜雲到蒼梧氣象閒師云秦時𨍏轢鑽乃云你有拄杖子與你拄杖子多處增些子你無拄杖子奪卻你拄杖子少處減些子大覺門下多亦不增少亦不減不圖超出古人免見遞相鈍置還知大覺為人處麼直饒道得也是秦時𨍏轢鑽。

　　晚參問田地更無塵一點是何人合住其中師云此間著你不得進云恁麼則欲窮千里目更上一層樓師云看腳下僧禮拜乃云色非色聲非聲轆轤子機不停食麻食麥者是什麼人食土食泥者是什麼人卓拄杖下座。

　　中元供水陸上堂大道無向背當機有卷舒法性等虛空忘緣無挂礙無挂礙真自在攪長河為酥酪變大地作黃金納芥子以須彌擲大千于方外正當恁麼時白起周王獄中叫苦如何答救卓拄杖云因從地倒還從地起。

　　晚參即總而別隨化現以無方即異而同融十虛為一貫上是天下是地聖是聖凡自凡樂在天堂苦在地獄如何說得一貫的道理卓拄杖云若人識得心大地無寸土。

　　上堂秋山如玉秋水如琴珠露零而嵒桂飄香梧葉凋而金風體露明明百艸頭物物西來意直下一見一切見一聞一切聞一了一切了一證一切證方知心外無法法外無心心外無法也會萬歸一法外無心也以一統萬以一統萬一月普現一切月會萬歸一一切水月一月攝展則普天匝地收來絕釐絕豪行處如火消冰用時如拳作掌只如不涉聞見一句又作麼生道萬機不到處一句迥當天。

　　上堂僧問如何是佛師云高著眼如何是法師云聾人那得聞如何是僧師云不可喚你作俗漢僧禮拜乃云如何是佛高著眼如何是法聾人那得聞如何是僧不可喚你作俗漢恁麼便去已遲八刻儻更躊躕白雲萬里。

　　解夏晚參今歲朝廷放榜考選州縣舉子大覺今夏要選箇禪解元還有作得禪解元者麼一僧喝一喝師云鬧場笞三十良久云若無山僧為你結案去也把住上大人放行丘乙己未會佳作仁難說可知禮。

　　上堂問仰山鉏田下種溈老晝食夜眠古人一夏俱不空過大覺九旬結夏今朝倏爾告終敢問和尚一夏曾作什麼來師云痿痿羸羸但恁麼過進云恁麼則昔日溈仰今朝大覺師云錯進云祇如未解制已前事作麼生師云眉在眼上進云解後又如何師云鼻在觜邊進云學人小出大遇去也師云摸著鼻孔也未問昔日武帝問達磨如何是聖諦第一義達磨道廓然無聖還與第一義相稱也無師云一任描摸進云把斷要津不通凡聖去也師云箭過西天十萬程進云箭過西天即且置祇如少林面壁斷臂安心未審安的是什麼心師云癡人面前不得說夢進云當陽一點明如日萬古晴空絕是非師云遍地荊棘問世尊拈華則不問迦葉微笑是如何師云揚塵播土進云今之與古是同是別師云有願不撒沙僧禮拜乃云參方須具參方眼作麼生是諸仁參方眼承言須會宗勿自立規矩祖師道如牛駕車車若不行打車即是打牛即是今朝大覺解夏諸仁各跨一頭水牯牛牽一輪車子東行西行南行北行觸目不會道運足焉知路行到水窮山盡處墮坑落塹也不知活埋火葬也不知轉得頭來是幾時喝一喝卓拄杖下座。

　　海岸居士病目請上堂居士問佛是三界大師因甚尚有肉眼師云不違世諦而作佛事律陀既得天眼因甚倩人穿鍼師云不因成佛而壞世諦士欣然作禮師乃云佛是三界大師因甚尚有肉眼不違世諦而作佛事律陀既得天眼因甚倩人穿鍼不因成佛而壞世諦果若于此明得如來律陀總在者裏其或未然山僧為你更資一路去也卓拄杖云眼若不睡諸夢自除下座。

　　晚參昔日僧問趙州和尚道大地無塵埽箇甚麼州云埽外來的後來千嵒和尚道若是無明止向它道埽裏頭的師云大覺有二十苕帚柄分作兩分教者兩漢各喫一分何故打它說裏說外。

　　中秋上堂靈山話不盡曹谿指不出惟有普願獨超方分明得來只半橛何也此夜一輪滿清光何處無。

　　晚參經有經師論有論師禪有禪師律有律師且道大覺是甚麼師是瞎師何故不是瞎師如何對著一班瞎廝。

　　晚參富樓那具佛眼守佛心著佛衣遵佛行善星比丘壞佛眼破佛心毀佛衣墮佛行同到大覺門下各與三十拄杖還知棒頭落處麼喝一喝云三十年後懿繁請上堂孟懿子問孝子曰無違佛乃眾生之父眾生乃佛之子子不宜背于父父本不離于子因甚聞者見者咸莫之顧擬顧即違擬不顧亦違擬顧擬不顧總違畢竟如何得無違去狂機內有道人身繁興永處那伽定。

　　晚參問西來大意即不問冬來消息是如何師云朔風吹破鴈門關進云純清絕點無餘事拄天拄地任縱橫師云猶是階下漢進云即今上階也如何相見師云痛與三十拄杖僧便喝師云好喝再喝喝看僧禮拜師云了乃云山僧屢年患病服藥最勤今已病多諳藥性也你有無邊之病我有無邊之藥但汝等有病入門便知自應與藥汝等無病入門便知不應與藥有病而不與藥猶為中醫無病而強與之藥為害不淺今世之庸醫殺人者固不少也佛乃眾生對病之藥眾生有病佛出世眾生無病佛涅槃佛如甘艸亦如食蜜用水勻調其味甚適以之治病則瘥以之常服亦失祇如藥病俱消時如何海鹹河澹鱗潛羽翔。

　　晚參雲門大師道平地上死人無數出得荊棘林者是好手時有僧云恁麼則堂中第一座有長處雲門云蘇嚧蘇嚧後來演祖道平地上箇箇丈夫荊棘林裏坐得底是好手何故乃云格師云一人要出出不得一人要坐坐不得要稱好手總未是在畢竟如何而今四海清如鏡行人莫與路為讎。

　　晚參雲無心以出岫鳥倦飛而知還大覺門下有幾對白鴿棄卻倉中糧場中粟朝朝暮暮向外覓食鷹殘鷂打者不知其幾隨行逐隊淹殺它家齏甕者不知其幾堪笑堪憐且悲且喜男兒膝下有黃金豈肯向無眼人前隨倒隨起顧左右云會中箇箇還鄉底。

　　晚參問世出世法即不問三玄三要是如何師云臨濟何曾有此語進云如何是第一玄師云貴州有如何是第二玄師云福建多如何是第三玄師云早晚時價不同如何是第一要師云小人閒居為不善如何是第二要師云人之視己如見其肺肝然如何是第三要師云君子慎獨進云三玄三要蒙師指向上一句又如何師云賺殺闍黎乃云渡河須用筏到岸不須舟今之望洋而退者比比皆是設有一種猛志欲渡有人指筏與它卻又狐疑不信跂死河邊復有一種既登筏已迨至中途風波險惡棄筏回步遂致沈溺復有一種乘筏而渡既渡河已卻又戀筏不捨此四種人各執一病第一種下劣賤人第二種盲無慧目第三種半青半黃惟有第四種其病最苦何也筏以用渡渡已筏棄戀筏不捨筏反為戾祖不云乎執之失度必入邪路放之自然體無去住諸仁還識體無去住麼喝一喝便起。

　　上堂問吹大法蠃鳴大法鼓長老陞座作麼師云在你眼裏度過僧喝師云在你腳下錯過僧又喝師云無眼翁翁踢氣毬問昔日天人送供今朝居士辦齋是同是別師云天寒日短兩人共一碗進云祇如鐵釘飯木札羹如何喫得師云看你吞吐不下進云恁麼則金雞解銜一粒粟供養什邡羅漢僧師云那裏學來的進云大抵還它肌骨好不搽紅粉也風流師云老女不嫁只生口問如何是言發非聲色前不物師云當陽薦取進云分明知有因甚麼道不得師云只為分明極翻令所得遲僧擬進語師便打乃云若能轉物即同如來青雲禪德從安丘發足到壽光縣領稻田眾居士擔錢負米到大覺院設道吾攢飯點趙州茶供養十方一切羅漢僧豈不是能轉物能轉物卻與如來無差別無差別天真佛信得及不用當來問彌勒卓拄杖下座。

　　晚參大覺說不到的諸仁說到大覺行不到的諸仁行到大覺見不到的諸仁見到大覺所未了的諸仁已了又來大覺作麼良久云秤錘厭出黃金汁。

　　晚參凡夫被愛縛二乘被離愛縛菩薩被破執縛直饒透過三重猶屬然燈後佛畢竟如何破灶和尚。

　　梵音請上堂問如何是從聞思修得證入三摩地師云莫妄想僧喝師云好喝僧又喝師云胡喝亂喝僧云穿卻和尚耳朵師云換卻你眼睛問缽降龍錫解虎還是神通妙用還是法爾如然師云閒言語進云方以類聚物以群分因甚伯牙拊琴而牧馬仰秣瓠巴鼓瑟而遊魚出聽師云一音演唱群機應問古云只恐為僧心不了為僧心了總輸僧請問和尚喚甚麼作心師云問取摩斯吒進云又作麼生了師云霜落樹頭空進云了後如何師云賺殺闍黎乃云教中道于食等者于法亦等于法等者于食亦等山僧說的是法居士施的是食喫飯不曾咬著一粒米聽法不曾聞著一箇字如是見得萬兩黃金也合消其或未然須知盤中餐粒粒皆辛苦復舉天親菩薩從彌勒內宮而下無著菩薩問曰人間四百年彼天為一晝夜彌勒于一時中成就五百億天子證無生法忍未審說甚麼法天親曰祇說這箇法祇是梵音清雅令人樂聞師云天子被彌勒舌頭瞞無著被天親舌頭瞞二大士熱瞞即且置即今會中還有不受人瞞者麼若有彌勒天親一場敗缺若無仍借二大士鼻孔為諸人出氣去也卓拄杖云不因柳毅傳書信何緣得到洞庭湖。

　　開鑪小參問諸法非心如何是本心師云雞寒上樹鴨寒下水進云一切有成有壞那箇不壞師云拆東籬補西壁進云如何是第一義師云適來向汝道了也乃云大海水無異味大冶金無變色因甚擎頭帶角者藥汞交雜江湖谿澗千差萬別毋乃窒其源金作鐵君不見老龐公一口吸盡西江月又不見憨布袋信手拈來逢人賣奇不奇怪不怪請君平步上雲霄莫學獃郎火邊待。

　　上堂客司問向上宗乘即不問結制之儀事若何師云頑銅鈍鐵一時收進云結後如何師云久煉成金進云未結制以前還有佛法也無師云有進云如何是未結制以前的佛法師云知客事繁問垂鉤四海祇釣獰龍萬指雲臻如何利益師云少刻有齋與你喫進云恁麼則四眾承恩去也師云莫謗山僧進云三腳香爐吞佛殿得風流處且風流師云又自謗也問大覺開爐煆凡煉聖還有不假爐韝者又作麼生師云正好喫棒乃云諸方開爐十月十五大覺開爐十月二十二十與十五看來無差別若道有差別渾身墮荊棘若道無差別依舊須彌隔何也未是紅爐一點雪卓拄杖下座。

　　晚參結制已三日也棒打石人頭嚗嚗論實事如何是實事一切眾生生死相續皆由不知常住真心性淨明體用諸妄想此想不真故有輪轉以拄杖畫一畫云截斷你腳跟擉瞎你眼睛常住真心性淨明體在甚麼處良久喝一喝云莫妄想。

　　上堂祖師門下有勝有負有強有弱拳踢相應不饒一著狹路相逢冤家路窄不妨好箇消息是甚麼消息好手手中呈好手紅心心裏中紅心。

天岸昇禪師語錄卷五


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第六

　　侍者一誠記錄

　　住青州大覺禪院語錄

　　上堂。鬥鬥湊湊打算不就。擿拄杖云。無孔鐵錘是大神咒。

　　明心請上堂。問打鼓陞堂即不問西來的的意如何。師云露柱笑你進云。蹋破艸鞋無覓處。得來全不費工夫。師云燈籠笑你。進云笑我者。是我知音。師云面皮一尺。問皓月當空無所不炤。因甚不鑒覆盆之下。師云灼然不借它人力。進云如是則爍破乾坤去也。師云你眼何在。僧禮拜師云。暗問五色雲中師子子直下翻身事若何。師云差異眾生。速須迴步。進云更向前一步是何如。師云穿卻你鼻孔。進云有鼻孔被和尚穿。無鼻孔和尚穿過甚麼。師云金毛變作兔。問你我燒作一堆灰。向那裏相見。師云頭上黑漫漫。腳下黑漫漫。進云炤天炤地去也。師云且炤取自己。問從上佛祖向甚麼處安身立命。師云鎮州出大蘿蔔頭。問大事未明時如何。師云屈進云。大事已明時如何。師云屈進云。將此身心奉塵剎是則。名為報佛恩師云且緩緩乃云。衲僧家須要明心見性。心無形相如何明得。如來大師道。無無明亦無無明盡。祖師道。但莫憎愛洞然。明白如來怕無明祖師怕憎愛要得明心總未得。在大覺敢道無明明之。父憎愛明之母。識你父見你母。一任兒子們憎憎愛愛。有什麼礙無。明亙天有什麼過。見得麼識得麼。見得識得洞然明白見不得識不得只管長連。床上喫粥喫飯。異日家親作祟。莫言不道喝一喝。

　　晚參。問虛空。有體須親證。虛空體作麼生。證。師云風吹大埜乃云臨濟。殺佛殺祖德山呵佛罵祖。祖宗氣宇如王。後代兒孫抱頭。鼠竊。東竊西竊竊得些饞羹餿飯。自謂獨得大似鴟梟嚇鳳凰。鳳凰笑不歇。倒不如三家村裏鬍張三。暗中摸索一朝摸著舊笊籬。細看卻是破木杓。喝一喝。

　　晚參。昨日晴今日雨。那箇是本來天。若道晴的是不合今日雨。若道雨的是不合昨日晴。多少人雲霧裏作活計。便認雲霧為天。及至太陽溢目現。前雲霧瓦解冰消。又有人便道澄清絕點即此是本來天。怎奈古人道。萬里無雲青天也。須喫棒。衲僧家須辦明緇素。始得還緇素。得麼若緇素。得通天有路。緇素不得入地無門。喝一喝。

　　于副使請上堂。佛法根源非正信。妙智不能悟入祖師關。捩非大悲重願何以開通。悲重則願力弘深。信正則智光朗耀。智光朗耀如日輪之處于萬方。願力弘深同虛空之含于眾象。虛空含于眾象于諸境界。不生逆順日輪處于萬方。于諸高下平等悉周。所以道大人得大見大智得大用。直得風行艸偃玉轉珠迴。有權有實能卷能舒。殺活臨時縱奪自在。且道憑甚得到與麼田地。乃喝一喝。云莫怪。從前多意氣。它家曾謁聖明君。

　　上堂問。昨晚有一公案。請和尚拈出。師云。你向那裏瞌睡來。進云恁麼則不費和尚手腳也。師云直須整頓僧。喝師便打問背覺合塵。即不問背塵合覺時如何。師云無端無端僧擬。議師便打乃云。錘大鐘擊大鼓。長老既陞堂。諸仁齊鼓舞滿眼。聲色時見聞。沒可睹於此見。如來依舊如聾瞽。莫聾瞽李廣當年射石虎。

　　晚參。盡。大地是沙門一隻眼佛佛出世。在者眼睛裏祖祖相承。在者眼睛裏天下老和尚說黃道白。在者眼睛裏百億須彌盧。在者眼裏𨁝跳無邊香水海。在者眼裏騰波。佛國天堂出不得者。眼睛三塗地獄壞不得者。眼睛若識得者。眼睛要見無邊剎境。自它不隔於豪端。十世古今始終不離於當念有。什麼難若不識者。眼睛可謂有眼如盲。還識眼睛麼。遂連叩齒云。不合攃沙攃土。

　　上堂。昔日僧問雲門如何是佛門。云乾矢橛者僧沒興無端。上門上戶討得一場骯髒熱悶。又僧問洞山如何是佛山。云麻三斤者。僧悔氣本來灑灑落落。自亡討得麻纏紙裏大眾。沿家覓佛終無所得。設有問大覺如何是佛。驀觜便摑。驀觜摑瞥不瞥。更如何掘掘。掘箇什麼諸方火葬此地活埋。

　　晚參。問自是不歸歸便得。且道得箇什麼。師云鴈過留聲。進云不留聲時如何。師云投子道的僧喝師。便打乃云。凡為善知識者。須要與人解粘。去縛拔楔抽釘驅耕夫之牛奪饑人之食。大覺尋常不用者般。手腳只用一拳。乃豎拳云一拳拳倒黃鶴樓。一腳踢翻鸚鵡洲。有意氣時添意氣。不風流處也風流。設有人道者。是古人的。如何是大覺的。但向它道。堪恨古人無道理。預先偷我一聯詩。

　　上堂。撞鐘撞著老僧心。以拄杖擊禪床。云不可不打著老僧心也。因甚諸天恐怖迦葉攢眉。乃合掌云雙林樹下。

　　晚參。設有一魔王。化作釋迦老子來至僧堂若道是釋迦老子卻是魔王。道是魔王又是釋迦老子。如何發付。即得自云雙破。復云佛是魔王做。魔王是佛做。把火炤面皮。魔佛一時破。破佛魔無處所。翻身鷂子過新羅傳語嵩山破灶墮。

　　上堂。堪恨祖師沒舉止。燈心皁角盡情使。剛剛遺下死貓頭。拋來擿去無人理。有人理滯貨。一朝脫向你。

　　上堂。昔日楊岐和尚道薄福住楊岐。年來氣力衰寒風凋敗葉。猶喜故人歸。囉囉哩拈上死柴頭。且向無煙火。師云好便好。只覺太殺寒酸些。大覺則不然頻年住大覺。拄杖活卓卓。當午日輪紅。人歸已如昨。莫莫莫。柴火一些無真。風自寥廓。

　　晚參。月明星稀。烏鵲南飛。釋迦空著惱彌勒笑嘻嘻。笑又笑箇什麼。惱又惱箇什麼。傷嗟曹孟德被困大江西。

　　晚參。俊的太殺俊。俏的太殺俏。獃的十分獃鈍的十分鈍祇如不俊不俏不獃不鈍的是什麼人。堪嗟楚下鍾離昧。

　　晚參。生從何來。玄關擊不開。死從何去鐵。蛇橫古路正當。恁麼時來無路去。無路作麼生。道得箇出身。句子若道不得。謾說穆陵山勢嶮。前途更有最高峰。

　　晚參。應緣而化。物方便呼為智不可以智知不可以識。識總有百千方便法門。此中也著不得如何。如何鐵壁鐵壁。

　　晚參。喜則清風明月。瞋則雨暗雲愁。且道喜的是瞋的是。有者便道無瞋亦無喜。者箇喚作北俱。盧洲人不堪共語。還知落處麼有時瞋有時喜或喜或瞋無定止。狂機內有道人身。逆順場中急薦取。

　　晚參。諸人須明。本分事好佛祖言句。不是本分事。長老說的不是本分事。諸仁尋常學的解的不是本分事。要識本分事麼。親從宣德門前過。猶向傍人問帝都。

　　晚參。燈是火水是波。恁麼會不較多祇如僧問。趙州道狗子還有佛性也。無州云無是什麼道理。若道不得燈元。不是火水決不是波。

　　上堂。十五日已前萬騎追不回。十五日以後千牛厭。不後正當十五日。森羅拱手萬象咸聽。且道聽箇什麼喝一喝。

　　上堂。描也描不成。畫也畫不就。未稱好手。民可使由之不可使知之。是何言與大覺拈得一箇古本奇方。要使描就畫就。諸仁共見共知。古德道十方無壁落四面亦無門淨裸裸。赤灑灑沒可把描也描就了。畫也畫就了。還知落處麼。若知落處僧繇退後不知落處。可謂畫虎畫皮難畫骨。知人知面不知心。卓拄杖下座。

　　晚參。昔日龐居士道。心如境亦如無實亦無虛有也。不管無亦不拘不是聖賢。了事凡夫大眾。要識龐居士麼擿下拄杖。云但識取者拄杖。

　　冬夜小參。天地之道。有陰有陽有消有長。衲僧門下有一片地。無陰無陽無消無長。晝坐夜眠難背難向。寸步不離不假思想。因甚諸仁三三兩兩。只為分明極翻令所得遲。

　　晚參。相逢不得莽鹵。仔細抬頭炤顧分明臨濟大龍翻作堂前臥虎從頭一一按過。驚得山僧舌吐。

　　晚參。問如何是。有師云雷陳如何是無。師云問取東橋駱。道士如何是不有不無。師云騎牛老子出函關。進云除卻三句外。請師直指師云。彼自無瘡勿傷之也。乃云今晚觀世音菩薩現身。鬼王領眾受食。若喚作菩薩卻是鬼王。若喚作鬼王又是菩薩。喚作什麼。即得假名三十二。八十也空。聲佛是空。聲菩薩是空。聲鬼是空。聲山河大地是空。聲艸木叢林是空。聲長老是空。聲闍黎是空。聲驀喚一僧。僧出禮拜師打云。切忌逐色隨聲。

　　天童專使刻就青州錄回上堂。慈父心縣遊子。切一封書到血滴。滴回皇搵淚不能看傳家。端與時流別卓卓孤風挽世。趨非常建立人難測。可憐求利覓名。徒怨恨滿天。皆反側骨堆平地起。江南謗言諍口如湯沸。豈有曾參果殺人。投梭三報疑難釋。昭昭慧日能消融。雌黃之口如霜雪綿密從前斫不開。笑君枉費多般力。大眾要見綿密處麼。呈語錄云。日可冷月可熱。眾魔不能壞真說。

　　晚參。如來大師道。無眼耳鼻舌身意。老子道器明者。之目。杜智者之口。窒聽者之耳。斬巧者之手。大小二人各成。擔板見解敢問現前諸仁。即今有眼曾見甚麼現今有耳曾聽甚麼。現今有鼻曾臭甚麼。現今有舌曾嘗甚麼。現今有身曾觸甚麼。現今有意曾想甚麼。現今有口曾說甚麼。現今有手曾捉甚麼。於此見得。有眼有耳有鼻有舌有身有意有手有口有甚麼。過其或未然。卻被二尊者舌頭瞞卻。去也卓拄杖下座。

　　晚參。深固幽遠。無人能到釋迦。老子話墮了也既是無人能到。是什麼人知得深固幽遠。大覺此間不深不固不幽不遠。卻許諸人親到。但是到者須進大覺門。既進大覺門。須入大覺室。既入大覺室。須明大覺主。阿那箇是大覺主。設有人道長老話墮了也。可謂孝順重生孝順子。忤逆還遭忤逆兒。

　　上堂從上佛祖。皆以毒箭射人。中其毒者得大自在。迦葉中世尊毒箭射空眉下雙眼。二祖中達磨毒箭射。透心肝五臟。德山中龍潭毒箭射破千年故紙臨濟中黃檗毒箭射透。從上百匝千重大覺。中五磊毒箭射翻空界月輪。其餘盡是依依稀稀彷彷彿彿不堪為的即今莫有堪為的者麼。擿拄杖云看箭。

　　上堂。山僧昨晚放一隻箭射汝一群。還有毒發者麼。良久云。鈍殺養由基。

　　晚參。一九二九相逢不出手。今朝十一月二十有四日正是一九將畢。風和日暖不寒不熱。貧者歡欣富者快活。惟有三老攢眉憂心。不釋今歲臘不寒。來年人有疾。諸禪德臘不寒。人有疾偷心不死終須活。奉勸諸仁不用作祖成佛。還我死灰淋過來。自然平平貼貼。安家樂業信得及。一番受用天然別信不及記取。它年發寒熱。

　　晚參。舉龐居士參石頭禪。師問曰。不與萬法為侶者是甚麼。人頭以手掩其口。士豁然有省。一日石頭問曰子。見老僧以來日用事作麼生。士曰若問日用事。即無開口處。乃呈偈曰。日用事無別唯吾自偶諧。頭頭非取舍。處處沒張乖。朱紫誰為號。丘山絕點埃神通并妙用運水及搬柴。好諸禪德。神通妙用。運水搬柴來朝。普請東莊搬柴。一轉路上泥濘。天寒日短早去。早回不得說長老無情。執事不婉轉。我等參禪禪不會覓心。心不得摧我。東行西行肩疼腳溼。一日一日蹉跎時節。引得龐公從旁大笑。合掌啾啾唧唧。衲僧門下全無巴鼻。喝一喝云。多知老翁未許饒舌。

　　晚參。近日禪門有二種禪。一種河魨禪。一種蝦蟆禪何謂河魨禪。河魨水面遊。忽然撞橋柱。橋柱本無心河魨便納悶。何名蝦蟆禪。蝦蟆遇天雨。叫喚聲如鼓天雨豈有心蝦蟆叫。何苦何苦何苦。一味莽鹵納悶納悶自傷己命。會中莫有江南客麼。好報諸公強扎掙。

　　晚參。舉寶公雞鳴。丑一顆。圓光明已久內外推。尋覓總無境。上施為渾大。有師云。境上施為渾大。有張公帽戴李公首。認著依然眼失睛。精靈窟破無妍醜。

　　晚參。始欲不說。眾生無解脫之期。始欲說之。眾生又隨語生解說。又不得不說。又不得菩提樹下。四十九日。默然思惟肚寬腸熱。從此指柳罵槐。狼狼藉藉心苦口甜。搖脣沸舌喝一喝云。多少人扶籬摸壁。

　　晚參。舉溈山祐和尚。方丈頌云。溈山方丈峭峻難上。若人蹋著氣如樊將。雲峰悅禪師云。作家宗師天然有在僧云和尚作麼生。悅有頌示之。翠嵒方丈曾無遮障。衲子入來便見和尚。師云一人向泰山頂上架梁。一人向龍宮海藏立柱。然雖如是未稱好手。大覺亦有一頌大覺方丈規矩難量。鶻眼龍睛不容顧盼。因湛徹乾三禪有省。上堂問如何是向上一句。師云今日天陰。問天上天下惟我獨尊是如何。師云雲門在你頂門上。進云掀倒禪床。喝散大眾去也。師云你試下手看。進云今日且放過和尚。師云伎倆已盡。乃云參須真參。悟須實悟。有者惟憑少許古人影響。般若所知境界。以為極則。大似鼠子作竊。晝伏夜行。驚驚怖怖。有甚快活。大覺門下有幾箇瞌睡貓兒終朝瞌睡。不知不覺掉下禪床。築著鼻孔忍痛。不禁向青天白日下行走。一遍高聲叫言。虛空有體我今親證。被山僧趁入水牯牛隊裏。縮尾藏頭。有朝一日。露爪張牙咬殺天下鼠子去在。

　　晚參。問文殊。是七佛之師。因甚出女子。定不得。師云大象不遊于兔徑。進云罔明。是初地菩薩。因甚出得女子。定師云三家村裏老婆禪。進云祇如文殊罔明相去多少。師云一箇鼻孔兩箇圈。乃舉須菩提尊者。在嵒中宴坐諸天。雨華讚歎者曰。空中雨華讚歎復是何人。云何讚歎天。曰。我是梵天。敬重尊者善說般若者。曰。我于般若未嘗說一字。汝云何讚歎天曰如是。尊者無說。我乃無聞無說無聞。是真說般若。師云大小須菩提。被梵天換卻舌頭了也。要且當時放過梵天。昨晚山僧高臥寢室。諸天半夜遍布瓊華。若道無說無聞。真說般若。雨華讚歎直是不甘。何故王令稍嚴不許攙行奪市。那裏是諸天攙行奪市。處大眾今朝好雪。

　　晚參。今日閒行山門。見一唱蓮華落者。手拍魚鼓高聲唱云。蓮華落蓮華落狀元原是元和作。一種風流出當家。柳巷華街真快樂。不求清不棄濁。情忘簡擇無拘縛。笑傲乾坤何處家。蓮華落兮蓮華落。山僧聞得覺有味乎。其言乃問曰。你有如此高才何不做官去。渠又唱云。休休休試看為官幾到頭。白屋公卿容易老。朱門將相好擔憂。我無憂也無愁。身輕一似海天鷗。寵辱不關情自健。蓮華落裏度春秋。山僧又向它道。你有如此高志何不學道去。渠又唱云。罷罷罷學道易將知見縛忙忙匝地普天人。幾箇男兒解入作忘悟迷絕穿鑿眉宇。擔頭空索索。總饒佛祖好修持。不如唱箇蓮華落。山僧聞得便欲讓院與它住。渠又唱云。住住住。看君住院非容易。毛頭星現百千般猜疑。謗口滿天地。我無猜不觸忌。雪裏橫眠風裏睡。長伸兩腳大天光。起來唱箇蓮華落。山僧向前再欲與言。渠乃不顧飄然而去。大眾還識此人麼。大千沙界視同漚。步步毗盧頂上遊。佛祖位中留不住。倒騎驢子下楊州。然雖如是。只可與彌勒同龕。未堪與釋迦拽耙。有人簡點得出大覺。與它一鋌金。

　　上堂。文殊得佛智普賢。得佛行地藏。得佛願觀音。得佛悲者四箇漢。各得佛之一體。未得佛之全體。在諸仁要見佛之全體麼。有一無位真人。在汝面門出入。未證據者。看看便下座。

　　晚參。此事如明珠。在盤不撥自轉。大眾春生夏茂秋收冬藏。是轉不轉。阿汝諸仁寒則思衣。饑則思食。從朝至暮波波挈挈上來下去。是轉不轉轉。即且置珠聻。一僧從東過西立。師云專好隨人腳跟轉。一僧出立座前。師云立地死漢。一僧云不離當處常湛然。覓即知君不可見。師云學語之流。一札千行僧禮拜。乃云適來燦燦光生。而今卻成泥彈。

　　晚參。俱𦙆見人豎指。大覺尋常數指顛倒逆順。數來。剛剛只得十指。數它作麼。恐後數目不明。被人東指西指。

　　晚參。拈拄杖。云者是天童送來的拄杖子。若說是天童拄杖子。現在大覺手裏。若說是大覺拄杖子。又是天童送來。畢竟如何道得恰好去。若道得你有拄杖子。與你拄杖子。若道不得你無拄杖子。奪卻你拄杖子。

　　晚參。達磨西來。只覓箇不受惑的人。據山僧看來。普天匝地都是惑人。或覓心。或覓佛。或覓禪。或覓道。或覓向上向下。或覓古今公案。或覓自己。一僧云總不恁麼時如何。師云又一惑人來也。便下座。

　　晚參。問如何是句。師云幾乎錯答闍黎話。如何是句。到意不到。師云詩若會吟無剩語。如何是意。到句不到。師云萬語相逢一句無。如何是意。句俱到。師云季札觀樂如何是意句俱不到。師云伯牙斷琴。進云恁麼則。有句中無句也。師云柳絮隨風自西自東乃云鬧市寰中識取天子百艸頭上薦取老僧老僧且止如何得鬧市寰中識天子去昔吳郡有一鄉盲。甚狡自言曾到京師。見天子來有人問曰。聖上穿戴的是甚麼服色。盲云頭戴金子打就的金冠。身穿金子打就的金袍。腳穿玉石雕成的玉履。傍有一班瞎老婆。聽得遂各驚詫。聖上真是恁般服色。共相傳說。以為實然。適遇智。者憫其愚魯。向它道者是瞎說。無恁麼事。一班瞎漢反共詈其欺己。大眾生長京師不識天子。況吳地盲人去京師三千里外。如何得見聖上來。無怪一盲引眾盲相傳總不真。即今要識鬧市天子麼。蕩蕩仁風扇八方歌謠滿路知何極。

　　晚參。此事如兩家做交易。一般買者急切要買。賣者斷然不賣。交易不成歸家納悶。悶之不已。忽然想著吽家中原有何用將錢別處尋買。此時無著歡喜處也下座。

　　佛會上堂。若人散亂。心入于塔廟中。一稱南無佛皆已成佛道。于此明得阿彌陀佛去此不遠。于此未明此去西天路迢迢十萬餘。

　　晚參。子不見夫逐鹿者乎。今日欄中走出。一鹿直歲打梆普請逐鹿有者忙忙拄撐門戶。有者努眉把斷要津有者謹守牆垣。有者隨鹿趁逐終不得鹿。遂有揭杆持棒架箭張弓。怒喝高呼擎拳拍掌。其鹿驚怖愈不能得乃復用斷貫索。布縵天網。掘平地坑。使鉤錐智。雖暫勉強擒獲。終是跳擿不寧。山僧乃令眾人退後。任它豐艸長林。饑則與之以食。渴則飲之以水。數日人不逐鹿。鹿亦忘人。人鹿兩忘。趁亦不去。于是喚之。左則左喚之。右則右呼之。來則來揮之。去則去乃尒。馴。乎其。馴。善乎其善。然後知向之逐鹿者。皆不可以為訓也。敢問大眾。即今院中。鹿在甚麼處。眾無語。自云。屋北獨宿。便下座。

　　晚參。竊金者誅。竊國者侯。臨濟大師是白拈賊盜。常住物作人情。山僧直是氣不憤。後來古德遇盜索寶乃曰。僧家之寶非君所宜。盜更誅求遂與。一喝盜乃加刃大眾。古德自衒其寶。宜其喪身失命者矣。若是大覺遇盜索寶。但向他道。人人本具箇箇不無。且道還免得喪身失命也。無拄杖子道。長老強盜如何也與它說道理。自云是。是如今禪和子。總是一班不識道理的強盜。

　　晚參。天何言哉。四時行焉。地何言哉。萬物成焉。山何言哉。艸木生焉江何言哉。龍蛇宅焉。海何言哉。寶藏興焉。予何言哉。拄杖子𨁝跳上三十三天。築著帝釋鼻孔。東海鯉魚打一棒。雨似盆傾。設有道前面說的。都出典章。此話是何章句。乃呵呵笑云。可謂仁者見之謂之仁。智者見之謂之智。百姓日用而不知。

　　上堂本是淨琉璃缾。注卻一器清水。應用無不具足。無端著鹽著醬攪為酥酪醍醐。雖然美之至也。已失水性之自然矣。佛祖者眾生之罪人也。靠拄杖下座。

　　晚參。舉僧問趙州。狗子還有佛性也無。州云無。又僧問。狗子還有佛性也無。州云有。師云。合將五百斤鐵枷。枷卻趙州驢項。押向酆都獄中與善星調。達同受三禪天樂。因甚如此謗斯經故獲罪如是。

　　晚參。煮豆然豆萁。豆在釜中泣。本是同根生。相煎何太急。曹子建雖是七步成章。猶有嫌恨心在。大覺也有一偈。瓜從地上生。有甜復有苦。苦者莫怨甜。甜者不嫌苦。拄杖子道。長老失卻拈韻了也。乃呵呵笑云一字不肯放過。又遭上座簡點。

　　上堂。問六戶不明時如何。師云。今晚三十日。進云向上事又如何。師云來朝是初一。進云向上玄機纔撥動百千三昧一豪端。師云。西天人不會。唐言問頭上安頭時如何。師大笑。進云轉身一步時如何。師喝云山頭雪未消問如何。是先炤後用。師云。張華望牛斗如何。是先用後炤。師云。雷煥入豐城。如何是炤用同時師云。風雷閃爍如何。是炤用不同時。師云。劍入潭津問如何是戒。師云。山門臥碑如何是定。師云。堂前石凳如何是慧。師云。東西南北四至分明。進云戒定慧蒙師指示。露柱懷胎意若何。師云。肚膨腹脹。僧喝師。便打。乃云德山和尚道。我宗無語句。亦無一法與人。且道。與入門便棒相去多少。臨濟大師道。大凡演唱。宗乘一句中須具三玄門一玄門。須具三要。且道與入門便喝。所隔幾何。還明辨得麼。若明辨得。臨濟德山一場敗缺。明辨不得且看二大士。七縱八橫去也喝一喝卓拄杖下座。

　　晚參。今歲常住有十種。可喜山門清淨。一可喜僧眾安寧。二可喜執事和諧。三可喜粥足飯足。四可喜內無諍論。五可喜外絕訛言。六可喜龍象駢臻。七可喜用心不雜。八可喜檀護信向。九可喜長老病愈。十可喜適有禪和子出來道可喜。可喜且休提起。我等相隨朝參暮請。參禪禪不明。學道道無影。直待求生不得。求死不得。慞慞惶惶抑逼難忍。可懼可憂可怖可驚。長老聞得不覺手之舞之足之蹈之。因甚如此更添一喜。

　　上堂。釋迦西撮老胡。東撮天下老和尚。南撮大覺。北撮一齊。撮來供養一元和二達磨三僧伽四宛躂。丘且道。撮箇甚麼。良久云東風。

　　晚參。此事直須英靈。擔荷始得。如將一百二十斤擔子放汝肩上。汝便直下承當。一氣走一百二十里。更不回頭轉腦。計較思量擔子重輕。路途長遠。目不瞚視。氣不喘息。輕輕歇下擔來。不妨暢快。若是三搭四兜如何若何。先計擔子重輕路途遠近自然一步也難行也。我今不得中行而與之。必也狂狷乎。狂者志大願高。狷者行不失守而深惡。夫不狂不狷似是而非者其名曰鄉。原非之無非刺之無。刺同乎流俗合乎汙世居之似忠信行之。似廉潔眾皆說之。自以為是而不可與入佛祖之道。所謂焦芽敗種而賊害夫我法者是也。噓一噓便起。

　　晚參。渴鹿趁燄須飲趙州茶。錦鯉翻身不食雲門餅。即今還有翻身鯉麼。喝一喝云。一齊點下。

　　晚參。昔日僧問風穴。禪師道魚隱深潭是如何穴。云湯盪火燒諸仁。向者裏道箇出身。句子看眾屏息。師乃云。如無則山僧親行此令去也。拽拄杖一時打散。

　　晚參。古者道不見一法即如來。是則名為觀自在。又有道不見一法是大過患。因甚一人恁麼道。一人又恁麼道。一僧云頻呼小玉元無事。祇要檀郎認得聲。師云如何是聲。僧便喝師云。貓聲狗氣。僧云和尚不要分別。師云喚你作貓得麼。僧無語。師云者畜生不識主人。在乃云若向前句中會得。許你會如來禪。若向後句中會得。許你會祖師禪。山僧恁麼告報。還是註解古人邪。指示諸仁邪。別有道理邪。良久云。前箭▆▆▆▆深。

天岸昇禪師語錄卷第六


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第七

　　侍者元玉記錄

　　住青州大覺禪院語錄

　　上堂：「大眾，兩箇五百便是一貫。更問如何，癡漢！癡漢！」便下座。

　　上堂：「百尺竿頭須進步，步步直須蹋實地。錦上鋪華又一重，重重春渡大河東。穆陵關出來把住道，早哩早哩。今朝纔是二九中，因甚紅英落如雨。喝一喝，云山精。退後不許多語。大覺院裏尋常，冬行春令一隊。英雄又豈肯隨四時而推數！」卓拄杖下座。

　　說戒。上堂：「適來方丈，打點幾句佛法。發付諸仁，上得座來，一時忘卻了也。拄杖子還記得麼？記不得。如意還記得麼？記不得。侍者還記得麼？記不得。闍黎還記得麼？記不得。引禮還記得麼？記不得。戒子還記得麼？記不得。總記不得，可謂佛見法見一時融。清淨戒珠如朗月，炤空人我是非山，金鎖玄關拘不得。」喝一喝：「是名持戒波羅密。」

　　晚參：「師子不咬糞豬，俊鷹不打死兔，大覺往時也。有上門上戶埋兵掉鬥，山僧直是懼怕，退步讓它。何故？蓋為渠早已通身披挂了也。」拄杖子道：「長老不似臨濟，兒孫未具咬豬狗手段。」乃呵呵笑云：「我笑臨濟太忙，終日咬豬咬狗。」

　　晚參：「大覺有時戴寶冠纓絡，則諸仁驚怖罵詈。不得已而著敝垢衣，則諸仁讚歎歡喜。吾聞越狗吠雪，蜀狗吠日，少所見多所怪，見駱駝猶言馬腫背。既然如是，又爭怪得山僧？」

　　晚參：「人之所棄，長老所取。長老所棄，人之所取人之所取的是甚麼？菩提涅槃佛法心性。長老所取的是甚麼？糞埽堆頭一文不值的骨董。骨董骨董，逢人相送。送去送來，不脫骨董。設有道：『長老放下骨董別通箇消息來？』乃展手云：『骨董骨董。』」

　　成道。上堂，問：「雪山成道，一人傳虛。拈卻葛藤，請師直指。」師云：「推倒門前大案山。」進云：「恁麼則如龍得水去也。」師云：「蛇頭未生角。」僧禮拜。乃云：「昔日世尊睹星悟道，今日大覺指出滿天星斗，令諸仁一時悟入。」拈拄杖云：「拄杖不是星。」舉拂子云：「拂子不是星，山門佛殿不是星，燈籠露柱不是星，山河大地不是星，艸木叢林不是星。于此悟入，依然日午打三更。于此不悟，可謂男兒各有衝天志，不向如來行處行。」卓拄杖，下座。

　　上堂。拈拄杖云：「總是一條拄杖，因甚在長老分上殺，活縱橫得大自在。諸仁分上抑抑逼逼，豪無受用。同是一箇生緣，因甚諸仁知處，長老總知；長老知處，諸仁不知。一般佛法無多子，兩處淆訛試斷看。」

　　上堂：「會中還有姓張的麼？」自云：「有。」「還有姓李的麼？」自云：「有。」拈拄杖云：「柱杖子，你姓甚麼？」自云：「姓杜，名撰你，如何？喚作杜撰。」自云：「被長老帶累。」「長老如何帶累你？」自云：「長老若不杜撰，如何終日與人說張說李？」乃呵呵大笑云：「苦瓠連根苦，甜瓜徹蔕甜。為憐三尺子，卻被木頭嫌。」

　　晚參。問：「趙州狗子，除卻有無句，請師速道。」師云：「但向有無裏薦取。」僧頓足。師云：「是有是無。」僧喝。師云：「何曾夢見趙州來！」問：「生從何來？」師云：「掘地活埋。」進云：「死從何去？」師云：「勘破露柱。」進云：「不來不去時如何？」師云：「墮！」問：「如何是西來意？」師云：「雪鋪滿地。」乃云：「愛之欲其生，惡之欲其死，自是常情。大覺此間，愛之朝打三千，暮打八百；惡之願它作祖，願它成佛，令渠速走它方，免見堂前搕𢶍。」拄杖子道：「長老未出常情，敢問如何得出常情去？」自云：「糊餅。」乃呵呵笑云：「坐斷天下人舌頭，不無拄杖子。若是唱教門中，須讓長老百步。」

　　上堂。問：「如何是橫也布袋，豎也布袋？」師云：「老鴉。」進云：「放下布袋時如何？」師云：「雖活如死。」乃云：「夜來狂風大作，吹起紅塵萬里。一塵一佛剎，一剎一如來，一一如來各出廣長舌相，說般若波羅密門阿那律陀。終日瞌睡，被揭諦神惡發扭轉鼻孔，甚生猒惡。依舊向無人處閟目觀空，擬欲背塵合覺。合來合去終無合。殺更要著艸鞋行腳覓然燈問迦葉。」喝一喝：「錯過風前彌勒。」

　　上堂：「南泉斬貓波羅揭諦，趙州頂鞋揭諦波羅。大覺只知其生，不知其死；大眾要脫生死兩重關。」拈拄杖云：「只向者裏道。道擿下，云屍橫萬里，怎怪當年二首座。」

　　尹中翰至。上堂。問：「虛空體相，無欠無餘，還假修證也無？」師云：「守寒客路，豈非愚僧？」作舞云：「一拳打碎虛空去也。」師云：「邯鄲學唐步。」問：「信為道元功德母，長養一切諸善法。祇如初中後善，還許學人請益也無？」師云：「打埽面前垃圾堆。」僧擬議，師喝退。乃云：「此吾故友芝仙尹公也。渠本越人，邁跡淄川，特特過訪山僧，摳衣問出世法。山僧向它道：『公昔身居鳳凰池上，當明良喜起之時，方且為龍為夔，為皋為稷，子見其榮乎？』曰：『不也』。『自後家國變遷，流離轉徙，幾不免于虎口，日奔走于鋒鏑，子見其辱乎？』曰：『不也。』『迨至新朝定鼎，起復舊臣，叔孫通興，禮樂于今時，馮老子典文章于當代，子見其貴乎？』曰：『不也。』『即今山林遯志，混跡漁樵，居原憲之貧，樂顏子之樂，子見其賤乎？』曰：『不也。』『榮辱貴賤，是人生四重關捩，公既一一透過，可謂不與萬法為侶。既不與萬法為侶，則與諸塵絕對。既與諸塵絕對，則座上不見有山僧。既座上不見有山僧，則目前不見有中翰。既目前不見有中翰，則見山不是山，見水不是水，天不是天，地不是地。一道平等，浩然大均。既一道平等，浩然大均，尚無入世法可得，既無入世法可得安有出世法可得？到者裏用不著。君子無所爭，須是越人關弓而射之，其至爾力也，其中非爾力也。』」大眾：「長老何似孟夫子？」良久，喝一喝：「長老誨人不以規矩。」

　　晚參，拈拄杖云：「我者拄杖只打知痛癢的。祇如知痛癢的，因甚卻要打它？」一僧云：「錦上鋪華。」師云：「喫棒不了。何不道功不浪施？」

　　上堂：「純鋼打就，生鐵鑄成。溈山典座費盡腕頭力，五味饡秤鎚，供養泰山石敢當，雲居土地一點無，靈引得真淨，老子心憤憤，口悱悱，高聲唱言，頭陀石被莓苔裏，擿筆峰遭薜荔纏，滿地葛藤收拾不得。」喝一喝。

　　上堂：「頂門眼正，只知有天，不知有地。腳跟線斷，只知有地，不知有天。南泉大師道我十八上便解作活計。趙州和尚道我十八上便解破家散宅。若到大覺門下，管教動彈不得。何故？蓋為識渠來處了也。設有道：『我也識得長老。』長老要問你：『你在面前識背後識？』你若道面前識，長老立你背後；你若道背後識，長老立你面前。你若道：『大丈夫漢，何必面前背後。』阿呵呵，自是你不識長老，長老何曾面前背後？」

　　上堂：「師子吼無畏說，百獸聞之皆腦裂。埜干化作師子形，師子忽作埜干。屬大者如兄，小者如弟，如何鑒別？山僧有箇鑒別處：但令它向萬仞崖頭一一點過。果係吾家種艸，自然騰擿千峰。若是埜干之流，心膽俱碎，急急走三千里外，遇著五百生前舊魂魄，叉手相迎道：『我乃師子父，汝真師子兒。我有窟宅，與君共之；我有眷屬，與君同之。』阿呵呵可奈何！知恩者少，負義者多。捉象全其力，捉兔母乃過。不如青白留雙眼，橫擔拄杖入煙蘿。」

　　上堂。問：「空劫已前一句是如何？」師云：「胡猻騎鱉背。」進云：「未悟的人，佛法還在也無？」師云：「在。」進云：「在什麼處？」師云：「立地尿出。」問：「六根門頭放光現瑞，因甚某甲不識主人公？」師云：「牛上騎牛。」問：「如何是向上一著？」師云：「掘地活埋。」進云：「晝參夜參，不曾見者箇漢，畢竟者箇漢是何面目？」師云：「瞎。」進云：「恁麼則當陽不昧本來人也？」師云：「杓卜聽虛聲。」問：「如何是正見？」師云：「著你不得。」乃云：「千般說，萬般喻，祇要教君休歇去。因甚東勝神洲打鼓，西牛賀洲不聞；南贍部洲點燈，北俱盧洲暗坐。君子喻于義，小人喻于利。」

　　上堂。問：「透過龍門時如何？」師云：「點。」問：「既生已後，諸相具足。未生已前，是何面目？」師云：「眼睛突出。」進云：「四大分散時如何？」師云：「死。」乃云：「臨濟用金剛寶劍，斬盡癡頑。楊岐將玉笛橫吹，驚天動地。鹽官打破虛空鼓。雲門臘月二十五，雖然曲調也稱奇。若到大覺門下，直令賽采不得。且道大覺將甚麼與它賽采㘞？只者㘞地一聲，天下人賽采不得。」

　　除夜小參。問：「小盡二十九，大盡三十日。東村王老夜燒錢，還有佛法道理也無？」師云：「問取王老。」進云：「和尚因甚不答學人話？」師云：「山僧因汝顛倒。」僧喝。師云：「卻值拄杖不開封。」問：「諸佛非我道，誰是最道者？」師云：「芻狗吠時天地合。」進云：「父母非我親，誰是最親者？」師云：「木雞啼後祖燈輝。」進云：「恁麼，則唱還鄉曲調去也。」師云：「如何是還鄉曲調？」進云：「途中消息盡，遍界任橫行。」師云：「正在途中。」乃云：「今夕除夕，埽除不迭，大雪紛紛，寒風淅淅，吹得普天師吼雷鳴，妝成遍界蛟宮月室。不用露地分牛，何須打鼓弄笛。佛印祖機，天造地設，因甚子湖狗子嗥嗥不歇，咄，眼裏有屑！」復舉：「古者道：『芻狗吠時天地合，木雞啼後祖燈輝。一年光景今宵盡，萬里更無人未歸。』」師云：「歸則歸矣，甚麼劫中離家舍來？記得賈閬仙有一篇『黃絹幼婦外孫』，虀臼舉似大眾：『客舍并州已十霜，歸心日夜憶咸陽。無端更度桑乾水，卻望并州是故鄉。』」卓拄杖，下座。

　　元旦。上堂。問：「如何是新年頭佛法？」師云：「萬年松在祝融峰。」進云：「者一句落在甚麼處？」師云：「真箇不知落處那。」進云：「學人不會閒家具。」師云：「朦袋亂呈，猶嫌少在。」問：「萬指叢叢擁法王，高陞寶座現千祥。古今有箇無私句，新歲新朝乞舉揚。」師云：「天上有星皆拱北。」進云：「恁麼則知歸有地去也。」師云：「如何是你知歸句子？」進云：「人間無水不朝東。」師云：「鸚鵡能言爭似鳳？」問：「舊日葛藤除已盡，斬新條令請師宣。」師云：「但願東風齊著力，一時吹入我門來。」僧禮拜。乃云：「今日元日現前，大眾還識元字義麼？大哉乾元，萬物資始，天之用也。至哉坤元，萬物資生，地之用也。與天地合其德者，惟聖人乎？聖人體元，百執調元。所以道：『君王了了，將帥惺惺，一回得勝，萬國咸寧。』寧後如何？橫按莫邪全正令，太平寰宇斬癡頑。」卓拄杖，下座。

　　春朝。上堂。問：「纔過歲朝，又逢春節。作麼生是慶春一句？」師云：「大地撮來無硬土。」進云：「還是神通妙用，法爾如然。」師云：「神通妙用，法爾如然。」進云：「因甚學人恁麼道，和尚也恁麼道？」師云：「拈尾作頭，有何不可？」進云：「學人拈頭作尾時如何？」師云：「顛倒眾生。」進云：「且莫厭良為賤。」師云：「還我話頭來！」僧擬議，師便打。問：「不問新奇特，不打舊葛藤，請師直捷道。」師云：「春寒嶚峭。」進云：「蒙師指出當陽句，親到長安幾箇知。」師云：「道！道！」進云：「說破不值半文錢。」師云：「坐斷舌頭。」乃云：「春歸也，大地撮來無硬土，柳眼未舒欲舒，桃脣欲吐未吐，黃鶯轉舌立枝頭，粉蜨伸腰學細舞。有一箇正衣冠尊瞻視的老先生向山僧道：『齊一變至于魯。』」乃呵呵大笑，云：「笑箇甚麼？我笑尼山孔聖人，也似西天說梵語。」

　　上堂。問：「截斷黃河水倒流，中興濟北有來由。提綱獨振寰中久，海屋添籌更若何？」師云：「南山春色十分新。」進云：「恁麼則家家同慶去也。」師云：「天上天下，惟我獨尊。」進云：「設遇跛足，阿師和尚如何相見？」師云：「山僧性命在你手裏。」僧擬議，師打，云：「令行依舊屬山僧。」問：「諸佛出世，壽等虛空。未入母胎，壽算多少？」師云：「彭鏗不為長，顏氏不為夭。」進云：「只如諸佛與和尚，還有同別也無？」師云：「山僧從來不識佛。」進云：「設遇三十二相八十種好時如何？」師云：「偏是闍黎見得親。」僧禮拜，云：「也不得埋沒學人。」師喝，云：「忘前失後漢！」問：「無人相，無我相，無眾生相，無壽者相，敢問和尚即今甲子多少？」師云：「七十三八十四。」進云：「恁麼則無壽者相也。」師云：「向道蘇州有，山東卻也同。」乃云：「今朝正月初五，自笑虛生浪死，有煩四眾慶生，只可喫茶喫果。若有問『長老生從何來』，直得渾身怕怖。更問『死從何去』，愈覺寒毛卓豎。設若道『長老既是大善知識，因甚怕說生死？』不是長老怕說，怕汝諸人依樣畫虎。」

　　晚參。舉：「世尊因文殊普賢起佛見法見，被世尊威神攝向二鐵圍山白雲端。和尚道：『世尊無大人相，承天則不然。若有向承天，者裏起佛見法見，不敢動著。何故如此？但得雪消去，自然春到來。』五祖演和尚道：『白雲則具大慈悲。』遂拍手，云：『曼殊室利，普賢大士，不審不審，今後更敢也無？』自云：『一度被蛇傷，怕見斷井索。』」師云：「世尊無大人相，白雲不敢動著。演祖隨情摟搜，猶欠末後一著。若有向大覺門下起佛見法見，令它東方來者東方坐，南方來者南方坐。香華燈燭四事供養。因甚如此？不見道，齊之以禮。」

　　送化士。上堂：「發心須勇猛，立志貴堅確。昨夜普化攃風攃顛向山僧道：『某甲打梆搖鈴去也。』山僧道：『已近元宵，何不且過燈節』渠憤然道：『長老說甚元宵燈節。』撩起便行，已遲八刻。大眾，俊哉！衲子人人勇猛如斯，箇箇堅確如此，敢保無事不辦。因而贈之以偈：『肉案拾得摩尼珍，樓頭撞著好菩薩。橫擔布袋入長安，一似明州憨抹躂。有放收善斟酌跨，鶴歸來錦上蹋。』」

　　晚參：「昨夜虛空向山僧道：『求和尚與某甲安箇鼻孔。向後好向人前出氣。』被山僧驀頭一棒，打得粉碎。緩緩收拾起來，向山僧作禮道：『謝和尚與安鼻孔。』大眾，虛空安鼻孔，今古罕聞，傳到諸方，豈不大笑。諸方笑即且置現前。諸仁還信得及麼？信得及，犀因翫月紋生角；信不及，象被雷驚華入牙。祇如諸方笑又如何？一任諸方口笑歪，不識虛空安鼻孔。」

　　晚參。舉古德道：「吾早年來積學問，亦曾討疏尋經，論分別名相，不知休。入海算沙徒自困，卻被如來苦呵責。數它珍寶有何益。」師云：「數它珍寶有何益，不如珍重便休歇。家家屋裏販楊州，七珍八寶用不竭。」喝一喝，卓拄杖，下座。

　　上堂：「佛祖盡是懵懂漢，遞代相承亂易亂。大覺有箇方便門，諸人當斷直須斷。」擿拄杖云：「看看。」下座。

　　晚參：「彼我無差，色心不二。」拈拄杖云：「喚作拄杖，拔舌有分。不喚作拄杖，入地獄如箭。還道得麼？直饒道得，也與三十。」

　　施主請上堂。問：「諸上善人，請師陞座。如何是教外別傳一句。」師云：「三德六味供佛及僧。」進云：「錦上添華去也。」師云：「莫亂道。」問學人拈出虛空體，請和尚與安鼻孔。師云：「少刻隨眾得飯喫。」進云：「一飽忘百饑也。」師云：「樂則同歡。」問：「推倒須彌山，蹋翻四大海時如何？」師云：「趁出山門外。」進云：「佛祖位中留不住，從教遍界任橫行。」師云：「因甚出不得山僧手裏？」僧擬議，師便打。乃云：「凡夫具足聖人法，聖人具足凡夫法。」豎拂子云：「凡聖同時入此宗，大施門開無壅塞。佛法無多子，只要信得及。信為道元功德母，長養一切諸善根。三界無安，猶如火宅。汝等欲求出離，但信自己是佛。佛是眾生為，眾生是佛作。於此信得，及去，變大地作黃金，攪長河為酥酪。供養無心道人，供養百千諸佛。是法平等，無有高下。既然如是，我不輕于汝等，汝等皆當作佛。」燈夜小參：「天上月，人間燈，光光相炤，無雜無分。燈聯月，月聯燈，燈月交聯，無二無別。三世如來影裏行，百千菩薩光中入。虎咬大蟲，全提時節，卻怪穆天子騎馬走不歇。說道東京燈火盛，西京江南風月勝江北，行盡四大部洲，走遍南天北極，到底人間只一燈，何曾天上有雙月。因甚北地春寒，江南秋熱。」喝一喝，「箇中消息，無人能識。」

　　上堂。問：「海眾臨筵，側聆師誨。如何是燈節一句？」師云：「騰輝遍大千。」進云：「我見燈明，佛本光瑞如此。」師云：「如何是本光？」僧指燈。師云：「瞎。」進云「爍破乾坤。」師云：「還見山僧麼？」僧喝。師云：「不得。」禮拜。僧作禮。師云：「眼私鹽漢。」乃云：「天上月圓，人間月半。若道是月半，則違卻天上。道是月圓，則違卻人間。道得平等句子，許你天上人間。若道不得，萬古碧潭空界月，再三撈摝始應知。」

　　請監寺、知藏、典座、侍者上堂：「捋拳來打我。有意氣時添意氣，鬥劣不伏輸，不風流處也風流。瞌睡虎咬碎摩尼珠，水牯牛拓出鐵酸餡。唱拍相隨，象龍蹴蹋，千古嘉聲，叢林標格。」卓拄杖，下座。

　　晚參：「千人排門，不如一人拔關，何處討者一人來？僧問趙州：『和尚，如何是趙州？』州云：『東門西門南門北門。』趙州指出四座門，門門有路透長安。只是千人萬人無一人出得趙州門。汾陽和尚道：『汾陽門下有西河，師子當門據坐，但有來者，即便咬殺。作何方便，入得汾陽門，得見汾陽人？』汾陽師子太殺威，獰直令前，不搆村後不迭店，無怪千人萬人，無一人入得汾陽門。汾陽門入不得，趙州門出不得，兩重關齊拈出，千人萬人不敢拔，一人拔。臨濟何曾解，白拈天下人，遭馬駒蹋。」喝一喝。

　　晚參：「芭蕉聞雷開，葵華隨日轉，是有情？是無情？枯桑知天風，海水知天寒，是有意？是無意？者裏見得，山僧有口挂壁。若是思而知，學而解，總是鬼家活計。大眾要見不思而得，不勉而中麼？香嚴竹子古今青，靈雲桃華紅似錦。快與快與，百艸頭上薦取。老僧鬧市寰中識取天子。」喝一喝。

　　晚參：「把住也在我，放行也在我。我為法王，於法自在。有時在人不在法，有時在法不在人，有時拈頭作尾，有時拈尾作頭。還有與大覺同生同死者麼？」良久，云：「緣木求魚。」

　　解冬，晚參：「地擎山，石含玉。飽憨憨，道不足。者山望見那山高，溫煖卻勝冷拘束。解開布袋頭，一任走南北。艸鞋費盡不知休，那得皮寬大樹宿。更堪憂，虀瓮毒，撞著華亭老錦麟，咬得赤梢苦痛哭。無舌人，再叮屬，勸君具眼好參方，起倒莫隨人碌碌。」

　　上堂。問：「九旬已滿，聖制告圓。人人似虎靠山，箇箇如龍得水。如何是解結同時句？」師云：「快馬一鞭。」進云：「今古應無墜，分明在目前。」師打，云：「鈍鳥莫棲蘆。」問：「如何是法眼？」師云：「山僧不及闍黎。」「如何是肉眼？」師云：「闍黎不及山僧。」「如何是正眼？」師云：「山僧闍黎總在者裏。」進云：「恁麼則三世諸佛，歷代祖師，無二無別去也？」師打，云：「擉瞎汝眼。」進云：「有意氣時添意氣，不風流處更風流。」師云：「盲人摸象。」問：「生從何來，死從何去？」師云：「猛虎當路踞。」問：「艸鞋似虎，拄杖如龍時如何？」師云：「看你走向什麼處去。」僧禮拜。師云：「蝦跳不出斗。」乃云：「虛空為關，須彌為鎖。透得過者是上大人，透不過者小生而已。吾聞牛山之下有種瓜郎，種得一瓜長丈二，說是金牛洞口鎖鑰匙，至今拋攃煙雨裏。拾得者富比侯王，汝等何必它鄉作窮子？可知禮不信，但聞丘乙己。」喝一喝。

　　送天童專使。上堂：「此去明州三千里，路途遙遠，各各珍重，早去早回，山僧更不再屬。見老和尚，拜問起居。萬福安樂行否？眾生易度否？少病少惱否？近聞海上有警，干戈中立太平基。自是和尚尋常手腳，不煩再問。此間山東地面遺下的不了公案，不肖弟子未能了卻，終日拄拄撐撐，門戶未曾倒塌。鹽醬雖不豐富，到也恰恰彀用。盡此身心，報德酬恩，不煩挂念。其餘若見石大兄、李二弟、張三哥，一一問訊，尊候起居。各埽門前雪，鼇山店裏，鱉鼻蛇口噴毒霧。一度被蛇傷，怕見斷井索。諦當靈雲，敢保未徹。山東地面，無一些子。土儀相送，無錢難做好兒郎。空疏莫怪。一往的言語助辭，焉哉乎也。已是末後句子，不可更提起。天地玄黃，宇宙洪荒的道理。好曲不重唱，彼此出家兒，放教肚皮大事忙。不及艸書，某甲悚惶再拜。」

　　晚參：「臨濟打黃檗不得，道：『當仁不讓。』興化擯維那不得，道：『養子之緣。』還見古人麼？若見子孝父慈，不見以怨報德。」

　　晚參：「春色滿園關不住，一枝紅杏出牆來。且道還有佛法道理也無？」良久，云：「勇施菩薩。」

　　上堂：「許久不說法，口邊生白醭。雙眼盡𥊚眯，兩腳成躑躅。勉強上禪床，欲笑反成哭。哭箇甚麼？九年面壁人，好意翻成毒。」

　　上堂。問：「鼓聲纔罷，四眾雲臻。如何是大覺境？」師云：「塞瞎汝眼。」「如何是境中人？」師云：「坐斷汝舌。」「如何是奪人不奪境？」師云：「不惟眼瞎。」「如何是奪境不奪人？」師云：「且又耳聾。」「如何是人境兩俱奪？」師云：「魚遊釜中。」「如何是人境俱不奪？」師云：「死蛇活弄。」乃云：「清明前，寒食後，土饅頭下哭哀哀，松柏林梢紙翼翼。鞦韆架上，紅粉爭妍。芳艸渡頭，錦衣鬥富。須菩提尊者嵒中宴坐，天眼遙觀，合掌歎曰：『若有我相人相眾生相壽者相，即非如來。』山僧向它道：『尊者只知其一，不知其二。何也？試看昨宵風雨後，馬蹄何處避殘紅。』」

　　上堂：「佛敕波離尊者開清淨法門。雖有惡人，齋戒沐浴，盡可以入此門。慶喜尊者開智慧法門，敏而好學，不恥下問，盡可以入此門。惟有金色頭陀行吟微笑，獨上高臺。吟箇甚麼？門門有路透長安，休撚華枝客舍看。杜宇聲中春去了，思君倚遍玉欄杆。」喝一喝，卓拄杖下座。

　　上堂：「千尺絲綸直下垂，一波纔動萬波隨。」拈拄杖云：「一波動也。」卓一下云：「萬波隨也，還有錦鱗衝浪者麼？」良久，云：「秦水無魚。」

　　晚參：「之子何遑遑，卜居須自審。南方瘴癘多，北地風霜甚。荒陬不可居，毒川難可飲。魂兮歸去，來食我家。園黮！」師云：「寒山菩薩，美則美矣，善則未善。大覺則不然。喫官酒，臥官街，當處死，當處埋。」卓拄杖，下座。

　　說戒。上堂：「盡大地總是窮子，無由自致身于青雲之上。有大智者被之以無價之衣，飲之以無上之味，卻乃慞惶驚怖，背馳遠方。不得已而告之曰：『身無毛羽不可嬴而無衣。腹豈匏瓜，焉能繫而不食？』由是應量與器，相體裁衣。得地者恩大難酬，得名者暖衣飽食。善來菩薩，仔細辨別。」喝一喝。

　　佛誕。上堂：「世尊初生，一手指天，一手指地，周行七步，目顧四方，曰：『天上天下，唯我獨尊。』雲門大師道：『我當時若見，一棒打殺與狗子喫，貴圖天下太平。』」師云：「世尊可謂龍袖拂開全體現。雲門真乃象王行處絕狐蹤。然，雖如是。二俱不了。還有簡點得麼？」顧視左右，云：「丈夫氣宇如王，肯受囊藏被蓋。」

　　結夏。小參：「釋迦老子于二千年前作得一夢，夢于是日率比丘眾，據菩薩乘，修寂滅行。性相平等，身心安樂。東土比丘，準此規繩，每于是日，同作此夢。山僧誠恐現前諸仁夢中作夢，無有了期，特借雪峰鼻孔，為諸人喚醒一上。」拈拄杖，云：「南山有條鱉鼻蛇，汝等夢中切須炤看。」擿拄杖，喝一喝，下座。

　　上堂。問：「安居結夏，選佛場開，大眾之中還有不受簡選也無？」師云：「只你一箇。」進云：「恁麼則學人不入眾數去也。」師云：「你向什麼處安身立命？」僧喝。師云：「叫苦作麼？」進云：「轉見不堪。」師云：「款出囚口。」乃云：「昨日提綱，今朝揭領。敢問透網金鱗以何為食？」良久，云：「看君不是金牙作，爭解彎弓射尉遲？」卓拄杖，下座。

　　晚參。問：「枯木逢春是如何？」師云：「汝運何遲！」進云：「樹倒藤枯是如何？」師云：「汝命何促。」乃云：「四月三十日，打鼓為君說。不用別思量，來朝五月一。」

天岸昇禪師語錄卷第七


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第八

　　侍者一誠記錄

　　住青州大覺禪院語錄

　　上堂：「堪笑祖師巧成拙，古往今來難分雪。迦葉眼裏著空華，百丈鴨子穿卻鼻。阿呵呵，天下衲僧跳不出。」割麥。晚參：「欲識佛性義，當觀時節因緣是甚麼時節。今朝五月初七日，高隴蠶麥盡成實。普天大地沒饑人，喫了共念波羅蜜。」拈拄杖，云：「拄杖子道：『長老未得到口在。』」乃呵呵笑，云：「要到口，須出手。」

　　上堂。舉：「鹽官令僧看見性法門，聞大溈亦爾。密遣二僧往探之。既至，座下凡百，提唱俱不識，乃生慢意。一日，會小釋迦，曰：『你莫麤心。』小釋迦遂作一圓相，以手捧向前。二僧又不識。小釋迦云：『你莫麤心。』遂起去。」師云：「二僧麤心，不識小釋迦三昧大覺。門下莫有識得者麼？」良久，云：「雖是小過，令人大怒。」卓拄杖，下座。

　　上堂：「說得一丈不如行得一尺。敢問現前諸人還曾進得大覺門裏也未？」良久，云：「此到濟南三百五。」

　　上堂：「大覺無禪到你參，無道到你學，只是拈出歸宗斬的、疏山弄的，放汝面前。汝但依樣描畫，畫來畫去，忽然畫就，方知自悔。既是畫就，又悔箇甚麼？添足了也。」卓拄杖，下座。

　　曬藏經。上堂：「今日如來打開寶藏，普施大地眾生。一切眾生自謂各得奇珍異寶。及至前來呈似山僧，山僧向它道：『諸仁只得其子，未得其母。』何也？未曾勘破缽羅孃。」

　　上堂：「昨在山中，雲影悠悠，谿聲聒聒，鳥語喃喃，松風瑟瑟。今日回院，殿閣重重，僧徒濟濟，鐘鼓沉沉，香煙縷縷。且道山中是、院中是？是不是，難指註。須信壺中別有天，堪笑十人九錯路。恁般說話，你也沒量罪過，我也沒量罪過。」卓拄杖，下座。

　　追嚴。請上堂。問：「茫茫匝地覓空華，愛浪波中認作家。不見本生真面目，都盧總是眼中沙。祇如色心眼識，盡情空卻，還與本生面目相稱也無？」師云：「正隔須彌在。」進云：「蹋倒須彌時如何？」師云：「茫茫匝地覓空華。」進云：「祇如亡靈，向什麼處安身立命？」師云：「今日梵慧請山僧上堂。」進云：「恁麼則死生平等也？」師云：「都盧總是眼中沙。」問：「庭前柏子西來意，石上青松古佛心。祖意佛心即不問，薦嚴一句是如何？」師云：「三伏炎炎一片雪。」進云：「大地普滋沾法雨，知恩須是報恩人。」師云：「如何是你知恩的句子？」僧禮拜，云：「大眾證明。」師云：「寒山撫掌叫蒼天。」乃云：「如母憶子，病裏雙眉不展。施如子憶母，哀哀腸斷淚如雨。母慈子孝世所珍，誰信重重立關鎖，關鎖牢子背母愛？河枯竭，死生乾，佛亦不忻，魔不惱。好好好，淨穢二邦俱靠倒，突出當陽面目真，三伏日輪正杲杲。」卓拄杖，下座。

　　晚參。七月十四日，常住設斛食上師，念真言。「大地饑虛絕是甚麼真言？」遂作振鈴勢，云：「以此振鈴功德……」良久，云：「作法尚生，忘卻下文了也。」拈拄杖，云：「拄杖子，救急！救急！」乃呵呵笑，云：「有了，有了，欲救世間苦，念彼觀音力。」

　　中元，供水陸。上堂。問：「清風明月西來意，寒暑交遷古佛心。祖意佛心即且置，應時及節事如何？」師云：「中元定是七月半。」進云：「修齋建會，拔濟幽冥。祇如六道眾生，還有拯濟分也無？」師云：「夜來設斛食，一分少不得。」進云：「謝師供養。」師云：「滄海有枯日，人心無滿時。」問：「第一句薦得佛祖為師，第二句薦得人天為師，第三句薦得自救不了。請問和尚，如何是第一句？」師拈拄杖，云：「者棕竹杖出自溫州。」「如何是第二句？」師云：「今日在山僧手裏。」「如何是第三句？」師打云：「逐狗趁豬全賴渠力。」進云：「看取棚頭弄傀儡，抽牽元是裏頭人。」師云：「那箇是裏頭人？」僧喝師云：「只知弄傀儡，未識裏頭人。」乃云：「我觀三千大千世界無有芥子許，不是菩薩舍身命處。汝等諸人咳吐吐破菩薩面門，動步蹋碎菩薩頂蓋，乃至坐臥菩薩身為床榻，恁麼告報也是祭鬼神茶飯，還有知慚識媿者麼？吽吽！滄海有枯日，人心無滿時。」卓拄杖，下座。

　　解夏小參秋風涼秋夜長未歸客思故鄉思則不無故鄉在甚麼處動步則十萬八千復云諸方貴圖門庭熱鬧每到解夏解冬抬出冬瓜印子將半青半黃不死不活的禪和打上幾箇說是傳佛心印大覺此間住持四載參隨五百會中盡是真心辦道之士不無透網金鱗只是未肯放行待渠瓜甜蔕落果熟香飄成一株大樹蔭覆天下人去若信得及放下腰包說甚三冬四夏信不及一任疾走諸方領取冬瓜印子再作一偈以壯行程金襴今已遍諸方雞足空將眼白光大覺打開門八字鳳麟一任往南翔復呵呵笑云果係鳳麟安肯南翔卓拄杖下座。

　　上堂問寒來暑往即不問打開布袋事如何師云一任東西南北進云恁麼則隨緣飲啄去也師云尾巴因甚過不得窗櫺進云躍翻大地絕消息放收何處不風流師云且炤顧頭尾問金風滿院龍象交參解結同時請師一句師云白雲橫谷口進云與麼則眼界虛明空碧落師云歸鳥已迷巢進云蹋翻鳥道不留影好看平步上青霄師云謹防著跌問如何是情與無情同時音吼師云樹頭縣明月蟬侶喿高秋乃云一夏不說法本來無法說聖制既告圓勉強出丈室曲彔既已登依舊胡淈𣸩箇樣醜阿師也要稱知識醜則不無三十年後自應有人昭雪雪箇甚麼真不掩偽曲不藏直卓拄杖下座。

　　上堂問穩坐中堂即不問艸鞋緊捎時如何師云走殺闍黎進云如是則海闊從魚躍天空任鳥飛師云那裏是你歇足處進云處處總成華藏界腳頭何處不毗盧師云病眼見空華乃云山路開木樨吐吾母隱乎爾山谷鼻孔沒半邊騎驢驀過諸人眼睛裏不覺不知橫覷直捕可謂東土衲僧不及西天外道吾門釋種翻遜儒者家風。

　　中秋上堂人間只一僧天上無雙月揭露已分明重言不當喫卓拄杖下座。

　　晚參大道無言只在目前風鳴墜葉雁叫霜天恁麼會得十萬八千。

　　晚參今晚有百千菩薩騎驢走入釋迦眼睛裏禮拜焚香作大佛事諸人還見麼若見釋迦眼何在不見諸人眼何在喝一喝下座。

　　晚參大覺開爐了也若喚作爐即燒殺你不喚作爐即凍殺你燒殺凍殺如何合殺透過兩重更與一蹋。

　　上堂問鈍鋼打就生鐵鑄成今日開爐何須特地師云闍黎鈍置山僧進云設遇紅爐迸出金彈子簉破諸人鐵面門又作麼生師云山僧鈍置闍黎進云因甚如此師云山僧闍黎二俱失利悅眾問鼓鐘纔罷萬指臨筵結制開爐請師指示師云好生打引磬進云平帖帖地去時如何師云你正鬧在進云還許學人進步也無師云平帖帖地去進云百年三萬六千朝反復原來是者漢師云念言語漢有甚了期問打破禪關句句通翻南作北換西東古人舊案都勾卻結解同時事若何師云汝是山西人不識山西話進云結從何處結師云山僧不識汝語進云恁麼則結解無處所也師云汝不識山僧語乃云往日諸仁鈍置大覺今朝大覺鈍置諸仁何以遞相鈍置只因路見不平還有不受鈍置者麼也好與三十拄杖。

　　晚參昨日遊山有禪者問曰學人見山是山見水是水時如何山僧道好又問學人見山不是山見水不是水時如何山僧道好又問恁麼也好不恁麼也好恁麼不恁麼時如何山僧道好好只者四箇好天下衲僧何處討有處討好事不瞞人無處討重重好事增煩惱喝一喝下座。

　　上堂有拔山舉鼎之力到者裏使不著有七擒七縱之謀到者裏用不著既然智勇俱困直須別作生涯若只株守窮途空憐目有重瞳子孤負當年出艸廬卓拄杖下座。

　　上堂高不在山深不在海遠只目前近隔千里參。

　　晚參僧問某甲無病正好參禪師云參禪也是病進云恁麼則不參也師云不參禪也是病僧無語乃問眾云參禪也是病不參禪也是病參與不參總是病如何免得者病去眾無語乃云俊鶻穿雲困魚止濼。

　　晚參問久聞臨濟金剛劍今日當陽試借看師云朔風吹汝髑髏寒問大悲菩薩千手眼那箇是正眼師云冬月火燒山問如何是佛師云霜月娟娟炤碧空如何是法師云一部十七史從何處說起如何是僧師大笑進云何哂之有師云笑你是箇俗漢乃云冬日閒房靜坐無事欲作山頌當陽舉似萬想千思竟無一字適聞鼓聲又出造次將錯就錯免相鈍置大眾如是告報且道是山頌邪不是山頌邪喝一喝云三尺浪高魚化龍癡人猶戽夜塘水。

　　因丁氏爭地晚參問眾云自己祖翁地拋撇久荒棄無事上山門炒鬧爭閒氣諸人向者裏下一轉語看湛維那云不因一事不長一智師不肯乃自代云人貧智短又云爭之不足讓之有餘。

　　晚參錘錘歇歇鋼變成鐵再入紅爐為你雪屈有志衲子盡力打拍九轉丹成抽胎換骨山僧賺汝定招拔舌。

　　上堂諸方參得的到大覺用不著大覺參得的到諸方合不著何故蓋為買賣不當行祇如諸方參得的大覺用不著則故是大覺參得的因甚諸方也合不著不見葉公好畫龍真龍突出卻驚怖。

　　晚參一東二冬三江四支海天欲雪正好吟詩設有道長老說佛法不是咄俗氣也不知。

　　上堂往時門風壁立近日哆哆和和全無禪道佛法終朝信口哩囉因甚如此年老成魔。

　　至節上堂問今日冬至未審日長多少師云一線進云法長多少師云一線進云既然佛法現前因甚有明與不明師云是你眼華進云如是則杲日當空無所蔽新羅城裏打三更師云揭卻髑髏鬼眼睛問打鼓陞堂即不問陰消陽長事如何師云魯史舊書雲問龍象雖多那箇具正眼師云水母覓蝦乃云今朝冬至節陰陽消長不須說洞山果子一筵掇退不與人喫拈拄杖云大覺有一枚果子上拄天下拄地嘗在動用中動用中收不得莫怪空疏端的端的卓拄杖下座。

　　因雪上堂滿空盡攃雪珍珠粲粲霞光映碧虛貧子依然寒徹骨向人哀告一錢無卓拄杖下座。

　　晚參昔日趙州和尚道佛之一字吾不喜聞大小者老漢小家子禪大覺此間真佛金佛泥佛木佛長佛短佛俗佛惡佛盡皆延接因甚如此大海若不納百川應倒流。

　　說戒上堂自從盧老收歸後須信人人自有之既是人人自有又用山僧傳持作麼不因漁父引爭得見波濤復云不因漁父引爭得見波濤三世諸佛向缽盂中走馬百千菩薩向袈裟上𨁝跳應如是知如是見如是信解不生法相其或未然執法修行如牛拽磨。

　　晚參大覺堂中有五禁一不許進前退後一不許左顧右盼一不許中間立地一不許架箭張弓一不許古廟香爐一種若犯打折驢腰五種全超且居門外既是五種全超因甚且居門外一僧云寒灰發燄枯木重榮師云打折驢腰一僧云隨流認得性無喜亦無憂師云且居門外乃起身云須知遠煙浪別有好商量。

　　上堂壽光劉勝泉領眾善信設齋供眾虔請山僧說法山僧尚未啟口釋迦老子向缽盂中探頭高聲唱言落七落八乃呵呵大笑被山僧一笑滿面慚惶蹜頭而退會中還有解者一笑者麼若解笑樂則同歡不解笑虛消信施卓拄杖下座。

　　成道在然請上堂問今朝臘月八叢林慶悉達慶即且止且道世尊未悟時如何師云只是世尊進云悟後如何師云不可有二世尊進云如是則一切眾生箇箇成佛因甚學人不得成佛師云放下肩頭一片板進云出格丈夫無可不可師云夢裏說楊州問明星睹處道初成大地眾生識眼睛眾生識眼即且置世尊成佛是法身邪報身邪化身邪師云萊州府有法師在進云長安路遠人難識今日當陽問作家師云山僧卻不作家進云恁麼則冷煖自知去也師云如何是你自知的道理進云拗折洞山銖兩稱從今不認定盤星師云緇素要分明僧擬進語師喝退乃拈拄杖云在天同天在人同人湛然常住歷劫恆新因甚釋迦老子被黑豆換卻眼睛若知落處天上有星皆拱北不知落處少刻有齋你也隨例得飯喫卓拄杖下座。

　　晚參終日婆娑佛法荒疏要說兩句連搓至搓搓箇甚麼泥彈子。

　　晚參諸方有五味禪甜酸辛苦鹹咬著甜者便說佛法是甜味咬著酸者便說佛法是酸味咬著辛者便說佛法是辛味咬著苦者便說佛法是苦味咬著鹹者便說佛法是鹹味大覺此間一味也無只有一筵澹話供養諸人設有禪和子出來道不必山僧當設饡飯而供養之。

　　上堂開口成雙橛無言落二三畢竟如何即是手執夜明符幾箇知天曉。

　　上堂有一句子未開口前早向諸人道破了也且道是那一句當戶遠山青又青。

　　上堂阿難似世尊有若似孔子趙昌畫華葉公畫龍皆取其相似者而已似則固似是則未是況此門中求箇是處早已不是了也況欲取其相似山僧恁麼告報還有直下知歸者麼吽吽夜來何處火燒出古人墳。

　　上堂世尊拈華迦葉微笑馬祖上堂百丈卷席且道是同是別同不同別不別彈盡胡笳十八拍知音知後更誰知李陵空望雁門泣喝一喝下座。

　　除夕小參昔日北賢烹露地白牛與大眾分歲牽引爭皮奪角炒鬧盈庭大覺從不見有歲之可分也無白牛可宰一眾肅肅雍雍殿堂香燭紅滿清茶澹飯度良宵免致葛藤招賊款然雖如是更把除夕二字與大眾分疏一上除者去故納新之謂也普勸大眾除人除我除是除非除得除失除妄除真除山河大地除艸木叢林除日月星辰除色空明暗乃至眼耳鼻舌身意盡情除卻是為去故祇如納新一句又作麼生來日便是大年朝不妨一一從頭起。

　　上堂己亥正月初一大眾起居萬福更有一事重宣長老年登四十用宣作麼父母之年不可不知也卓拄杖下座。

　　師誕日上堂生從何來山僧覓箇來處了不可得死從何去山僧覓箇去處了不可得既兩不可得無生亦無死既無生亦無死彌勒是吾孫釋迦是我子拈拄杖云拄杖子道父少而子老舉世所不信阿呵呵從古如斯為之奈何兩字牢關擊不破空令歲月日蹉跎。

　　立春上堂問春到人間事一家寒嵒枯木遍生芽若人會得長春景鐵樹橫開朵朵華如何是長春景師云莫眼華如何是萌芽生師云看腳下如何是放華時師云二月三月如何是歸根葉落師云八月九月乃云去歲立春近年朝今歲立春近燈節年朝燈節一般春幾多不識真端的作麼生是真端的前三三與後三三。

　　上堂春日風和日暖士女尋芳結伴山前山後塵飛鬥艸拈華遍滿驚起雲洞希夷先生欠身唱言春眠不覺曉處處聞啼鳥夜來風雨聲華落知多少被巡海夜叉聞得高聲喝云你者老子得恁麼頑賴拈起手中拮撩棒驀頭一下走入禪堂東單打坐依舊瞌瞌睡睡呼喚不醒因甚如此熟處難忘。

　　燈夜小參如暗得燈如貧得寶趙州和尚道有佛處不得住無佛處急走過且道者老子舌長多少十成好箇金剛鑽攤向街頭不遇人。

　　解冬晚參大家相聚喫莖虀若喚作一莖虀入地獄如箭射大小古人小家子禪大覺九十日內有粥有飯任汝飽餐有舖有單任汝眠坐從不曾問著盧陵米價也不曾提起青州布衫來朝解制東去西去還知大覺為人處麼海闊從魚躍天空任鳥飛。

　　上堂問和尚無一法示人諸人無一法可受今朝解制如何是臨行一句師云築破指頭不出嶺令人千古憶玄沙進云恁麼則楖栗橫擔不顧人直入千峰萬峰去師云腳跟下事作麼生進云推倒面前案山子出頭天外看風煙師云客寮師子雪粧成乃云嘗憶江南杜鵑子春山無限好猶道不如歸擬何歸釋迦老子在柳眼裏張頭探腦靈雲賊禿在桃脣上瞚目揚眉慧超在谿聲裏轉身吐氣香嵒在竹徑裏打瓦敲磚更有龐公俗子叫道春來好雪者一般漢挨肩擦背暗暗商量道久向大覺禪和點胸點肋氣宇如王今日解制待來一一勘過敢問諸人如何發付若發付得橫擔楖栗千峰萬峰有甚麼過發付不得卓拄杖云勸君更盡一杯酒西出陽關無故人下座。

　　晚參可憐新婦子沿門竊繡鞋竊得繡鞋了向人誇自裁本來醜拙婦那善巧安排一見公婆面臙脂汗滿腮大眾參禪切忌學新婦子既不學新婦子卻又如何冤家冤家背地裏向你說。

　　上堂二月中鵑語紅啼破口樹頭風因甚如此彌勒勢至不解變通卓拄杖下座。

　　晚參舉靈雲見桃華悟道有頌云三十年來尋劍客幾回落葉又抽枝自從一見桃華後直至而今更不疑玄沙道諦當甚諦當敢保老兄未徹在試問諸仁若是諦當玄沙因甚恁麼道若不諦當玄沙怎肯恁麼道于此端的許你親見靈雲若不端的玄沙在你腳底。

　　上堂鶯觜啄華紅溜燕尾點波綠皺如是我聞聞箇甚麼依舊依舊人與綠楊俱痠。

　　清明上堂紙錢飄蝴蜨舞潸潸朱淚溼新土孝子慈孫千古萬古往者不可追來者莫可睹惟有華柳無私歲歲年年紅飛綠吐諸佛寂滅性常住不遷義幾多人摸地撈天忒殺莽鹵喝一喝。

　　上堂明鏡當臺森羅自現認著箇昭昭靈靈不堪簡點直饒打破鏡來鬼面神頭你向甚麼處相見不得已而作死馬醫拍膝一下云大覺今日不著便。

　　上堂春已半殘華片片飛嵒畔多口阿師樹頭樹底聲聲相喚公子王孫魂消目斷失打算吾道一以貫。

　　上堂一向不與諸兄弟說話北海龍王憤憤不平驀然轟一箇霹靂直得疾風暴雨振動山嶽苦苦苦箇甚麼可憐懵懂禪和只作一番雷雨。

　　上堂春去也夏初來正當欲去未來之際是甚麼人為萬象主大眾要識其中主麼容顏甚奇妙光明炤十方我昔曾供養今復還親覲卓拄杖下座。

　　上堂凡為善知識者與一切人解粘去縛祇如善知識通身粘縛如何解去楖栗橫擔不顧人直入千峰萬峰去。

　　上堂祖師東葛西葛葛得波斯著跌拾得南海象牙叫道好枝銀燭移來供獻佛前爍爍光流四壁惟有衲僧不見不聞因甚如此少智慧人自信不及喝一一喝下座。

　　說戒上堂法界闊一尺袈裟闊一尺法界闊一丈袈裟闊一丈如是則丈六釋迦千尺彌勒異體同肩豪無欠缺其或未然長者太殺長短者太殺短笑倒優波離無力為緩轉。

　　佛誕上堂釋迦老子擬向虛空穵窟籠雲門大師隨邪逐惡致令千載之下遍界瀾翻總被山僧捉敗了也還見麼事因叮屬起展轉見淆訛。

　　赴天童上堂待要往南行北地人叫苦待要向北住南地人著惱山僧有箇方便門令汝不苦亦不惱是何方便南泉斬貓。

天岸昇禪師語錄卷第八


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第九

　　侍者海嶼記錄

　　再住青州法慶禪寺語錄

　　大內歸上堂問聖主恩及林埜吾師道重宸衷闕庭留供即且置奉旨開堂事若何師云光武與子陵不是閒相識進云但見皇風成一片不知何處是封疆師云你也曾謁聖君來進云昔日梁武帝問達磨云如何是聖諦第一義磨云廓然無聖意旨如何師云棒打石人頭暴暴論實事進云帝云對朕者誰磨云不識又作麼生師云覿體全彰進云和尚前在禁闈皇上設問如何是聖諦第一義作麼生祇對師云皇風蕩蕩進云設云對朕者誰又且如何師云埜老閒閒進云恁麼則達磨一宗於斯復振也師云三臺須是大家摧僧禮拜問如何是法興父母未生前本來面目師云簷頭不斷前旬雨電影還連後夜雷乃云諄奉聖諭再住青州賜額賜金禮出異數況御筆煌煌御珍熠熠尟德涼才深慚聖眷古人道莫怪從前多意氣它家曾謁聖明君大小古人自生怪誕若是昇長老明君也曾謁過意氣卻不多增何故本是舊時人不改舊時行履處且普天之下莫非王土在朝在埜法無異相若寵若辱神旺不驚然則因甚玉殿瓊樓不肯住茆堂僧舍苦思歸出頭天外看誰是我般人卓拄杖下座。

　　晚參國門賈客從縣賦小市耕人笑賣華華簇簇錦簇簇長安市上鬥雙陸六方骰子滿盤紅也是一場空碌碌紫衣何似衲衣輕馬背不如驢背逸土為床茆為屋北窗高枕悠然足尚媿破頭山頂高更慚煨芋人如玉何故誤騎幻馬入重城潦倒一年金網宿。

　　晚參佛身充滿于法界普現一切群生前隨緣赴感靡不周而恆處此菩提座于此明得許你親見釋迦老子了了見無一物亦無人亦無佛大千沙界海中漚一切聖賢如電拂于此明得許你親見永嘉大師二邊俱己見了自己立地處聻貪看天上月失卻手中橈。

　　晚參連日肚皮不緊瀉得毛寒骨冷佛法一字也無相逢道箇不審是你不審是我不審良久云不審不審。

　　挂寺額上堂順治庚子五月初九日恭奉聖諭敕賜本寺為法慶禪寺於今七月二十九日縣挂寺額據山僧看來有十種可慶皇圖鞏固一可慶帝道遐昌二可慶佛日增輝三可慶法輪常轉四可慶海晏河清五可慶年歲豐登六可慶天龍喜悅七可慶山門生色八可慶僧眾安寧九可慶更有一慶家家門首透長安。

　　開爐小參鬧烘烘處有鬧烘烘處的佛法冷冰冰處有冷冰冰處的佛法若是鬧烘烘處依舊冷冰冰地少有些子氣息若是冷冰冰處依然鬧烘烘地可謂太殺辜恩諸方論虛不論實法慶論實不論虛諸方學法慶不得法慶也學諸方不得下座。

　　上堂善知識是火種禪和子是炭團法慶今日開爐大大小小圓圓匾匾黑漆炭團一齊輥入也有在諸方燒得半生半熟的也有從不曾見過火面的也有入火而愈堅牢的也有入火而成灰燼的被山僧一齊安置爐中鍛得內外明徹拄杖子道長老燒者許多炭團作麼自云燒取舍利拄杖子道長老癡也炭團那得舍利乃呵呵笑云長老害癡闔國咸知下座。

　　上堂問如何是第一句師豎拂子云拂子點開千聖眼如何是第二句師擿下拂子如何是第三句師云不得向拂子邊會取進云三句蒙師指忽有箇不會佛法的出來和尚作麼生相接師打云大棒打老鼠進云如是則棒頭有眼明如日翻身師子大家看師云入洞有分問如何是獨露身師云黑暗暗處問打鼓弄琵琶相逢兩會家法慶的的意請師為舉揚師云法慶從不瞎人眼進云拈起總成觸背放下亦是筌蹄且道拈起即是放下即是師云一任顛倒進云胡笳不亂宮商曲玉笛同將劫外吹師云壁上畫棋槃問如何是不可思議落處師云拽脫鼻孔乃云今歲年月不豐有煩諸大德領眾善信擔錢負米到寺設齋虔請山僧陞座說法若道有法向你說是謗山僧若道無法向你說是謗自己若道說而不說不說而說猶是覓涕唾漢直須透過三重許你受人天供養其或未然反求諸己。

　　晚參問大道無言只在目前如何是目前的道師云看你眼睛雙𥉌眵乃云霜天月潔好箇時節快馬追風眼中著屑。

　　成道上堂今日釋迦成道之辰天下老和尚各各陞座拈鎚豎拂鼓舌搖脣謂之慶讚若到法慶門下好與三十拄杖何故三尺浪高魚化龍癡人猶戽夜塘水。

　　除夕小參一向痿羸過時不覺歲之已暮矣古者道發憤忘食樂以忘憂不知老之將至云爾敢問諸仁者憤又憤箇甚麼樂又樂箇甚麼於此明得彌勒惺惺於此未明宰予晝寢。

　　元旦上堂雪霽山眉展雲開天眼青兆民歌舜日四海樂昇平祇如林下人如何報答大家扶起破沙盆解冬上堂今朝二月初三打開金鎖牢關放出貍奴白牯一任看水看山看到水窮山盡時如何須知別有通霄路莫只空歌行路難。

　　晚參殘紅堆徑水平池杜宇啼春聲漸稀獨上畫樓頻悵望此心能有幾人知。

　　說戒上堂披汝無上之衣授汝應量之器多年貧窶一旦消除歷劫饑虛從茲永絕自今以往著衣不挂一縷絲喫飯不咬一粒米是名依教奉行其或未然袈裟下忌失人身缽盂中空埋佛祖。

　　佛誕上堂釋迦如來一張好口雲門大師一雙好手而今坐斷咽喉張口不得奪卻拄杖行棒不得更有出身之路許你天上天下其或未然一棒打殺喝一喝卓拄杖下座。

　　晚參問眾百丈開田說大義今日割麥還有大義也無一僧云一刀兩斷一僧云千粒萬粒皆從一粒生一僧云吹毛用了急須磨一僧云功不浪施一僧云一斬一切斬一僧云大家齊著力師云還更有道得者麼眾無語乃云百丈開田說大義法慶割麥大義無一刀兩斷膽大心麤千粒萬粒勉強支吾吹毛用了急須磨道理今朝說不無功不浪施者計程太早一斬一切斬正在半途普請大家著力莫教孤負老盧。

　　晚參袈裟裏毒藥佛祖盡沈冤薰風自南來好生勤曬㫰趙州和尚道近上人問道即失道近下人問道即得道南海波斯獻象牙時人只作駱駝骨。

　　晚參古者道學道如鑽火逢煙莫便休直待金星現功夫始到頭又有道學道如鑽火逢煙即便休莫待金星現燒手又燒頭大小古人總脫不得煙火氣若有道得無煙火句不妨對眾通箇消息。

　　開爐上堂知浴問開爐一句即不問如何是法慶為人邊事師云浴水要燒得熱乃云法慶今日開爐一些柴炭全無幸有龍神佐助滿天攃下珍珠拄杖子道長老錯也冰炭不相入如何云佐助拄杖子你卻不知直下蓋色騎聲便是紅爐點雪。

　　晚參千鈞之弩不為鼷鼠而發機因甚山僧與東瓜茄子眉毛廝結良久云燕昭築臺。

　　冬夜晚參春有春分夏有夏至秋有秋分冬有冬至冬日寒秋日肅夏日熱春日溫溫故知新可以為師不師其德師其意如何是祖師西來意庭前柏樹子者箇說話經冬歷夏陳爛葛藤舉著害怕何故恐汝無智之人盡向鬼門打卦。

　　上堂問萬卉俱搖落青松不點頭萬卉搖落即不問如何是青松不點頭師云莫就是你進云恁麼則能為萬象主不逐四時凋師云話頭也不識乃云今朝子月一好箇冬至節打鼓特陞堂與人賭一擿一陽來復若有人覓得來處山僧輸它一錠金群陰剝盡若有人覓得去處山僧輸它一錠金拄杖子道覓得也將金子來乃顧視云咦滿盆盡是么三容易要人金子復舉古者道者一片田地分付來多時也我立地待你搆去法眼道者一片田地分付來多時也我坐地待你搆去一人立得腿酸一人坐得臀痛山僧道者一片田地分付來多時也搆得與你三十搆不得也與你三十何故自家一片閒田地叉手叮嚀問別人。

　　上堂見西知客發清淨心作清淨佛事將清淨施供清淨大眾復請山僧說清淨法以此清淨福田用薦亡父亡母往生清淨善地若道有善地可生則埋沒亡靈若道無善地可生則辜負來請方便說箇鏡裏華水中月本無生有何滅無邊剎境自它不隔一豪端十世古今始終不離于當念猶未是亡者安身立命處畢竟如何是亡者安身立命處梅萼枝頭露本真不須悵望白雲白。

　　說戒上堂築基址厚垣牆架華屋有一人拋家散宅浪走天涯把手牽它不肯入有一人富有資財嚴城自衛終身甘作田庫奴阿呵呵有錢不解使解使卻無錢凜凜朔風吹不斷令人長憶老南泉。

　　成道上堂問釋迦睹星悟道未審悟箇甚麼師云天上有星皆拱北乃云日出煌煌遍炤東方森羅萬象發燄舒光堪笑釋迦老子無端六載徬徨直待星輝午夜道與鼻孔相當便自點胸點肋指點辰宿列張殊不知日月盈昃天地玄黃依然輸與齊東老學究孟三郎。

　　除夕小參一向不與諸仁葛藤今晚適遇除夕無可分歲欲與諸仁葛藤一上打疊多時竟無一字豎拂子云拂子憤地不平道長老太殺寒酸看某甲覓些佛法來使用由是拂子徑往西天先見釋迦老子釋迦老子道我從鹿埜苑終至跋隄河於是二中間未嘗說一字只于末上拈華引得飲光微笑後被東土師僧摘葉尋枝分心數瓣轉至眼華撩亂好好一朵鮮華反被逆風吹萎你往別處尋討去罷拂子乃轉詢達磨達磨大師道我破重溟從梁歷魏嵩山面壁冷坐九年後遇神光苦苦追逼計窮力盡斷臂安心我未曾有一法示人你往別處尋討去罷拂子乃轉至東土往謁馬祖馬大師道向來鹽醬頗也豐富近被雞鳴狗盜之徒竊取僭取使得鹽不成鹽醬不成醬已是無可奈何了你往別處尋討去罷乃轉至德山德山和尚道向來有一條拄杖硬糾糾地打雨打風實是慶快近被齷齪之徒盜去使得七蹊八蹺半彎半曲塵土坌𡋯不乾不淨實是不成模樣了你往別處尋討去罷乃轉至洞山悟本大師道我宗有五位君臣正偏回互後代兒孫語不識正偏機不知逆順我宗埽地無處分雪你往別處尋討去罷乃轉至臨濟臨濟大師道大凡演唱宗乘一句中須具三玄門一玄門須具三要有權有實有炤有用近遇知解之徒句外尋玄玄外尋要節目強生胡亂卜度破祖裂宗。辱莫大焉。你往別處尋討去罷。乃轉至趙州。趙州和尚道。我有一領布衫。是你青州做的。庭前柏樹子。是你院中有的。金佛是你殿中有的。木佛是你殿中有的。泥佛是你殿中有的。真佛是你屋裏坐的。更向老僧覓箇什麼拂子。乃轉復山僧。山僧不覺呵呵大笑。且道笑箇什麼。笑你走盡天邊何曾出得者裏。

　　上堂。如來者無所從來。亦無所去。故名如來。昨晚除夕去。今朝歲旦來。來來實不來。去去本不去。阿汝諸仁生從何來。死從何去。若向者裏見得。喚如來作歲旦也得。喚歲旦作如來也得。喚諸仁作如來也得。喚如來作諸仁也得。喚諸仁作歲旦也得。喚歲旦作諸仁也得。取不得。舍不得。名不得。狀不得。同不得。異不得。大海水活潑潑。須彌山把便撲。古之日月即是今之日月。今之山河不改舊日山河。佛本西天老比丘。祖師未是白拈賊。法慶終不將。官路當人情。年年是好年。日日是好日。但願東風齊著力。喝一喝。卓拄杖。下座。

　　師誕日。值雪。上堂。佛真法身猶若虛空。應物現形如水中月。大眾。月來也。還見麼。若見則清光炤徹眉宇。出死入生。得大自在。以死生為遊戲之場而不被死生之所留礙。不見則雲霧翳天。普賢菩薩為諸仁解嘲去也。雪子落紛紛。烏盆變白盆。忽然紅日出。依舊是烏盆。卓拄杖。下座。

　　上堂。雪雪光皎潔。炤破歷劫昏衢。大地山河漏洩。漏洩箇甚麼。十方一路涅槃門。大丈夫兒休淈𣸩。

　　薦嚴。上堂問。如何是釋迦如來的孝。師云。親昇忉利。如何是魯聖人的孝。師云。無違。如何是孝廉孫公的孝。師云。今日特特請法。進云。本來無生死。又用請法作麼。師云。雖然無曲路。卻有夜行人。進云。恁麼則塵剎剎塵無背面。逍遙何處不風光。師云。千聞不如一見。乃云。予昔聞顏神之墟有隱君子焉。曰。贊之孫公者豪如太白。曠若淵明。抱命世之奇才。理亂如鳳。每寄情于麴糱。醉裏分明。去歲仲冬。聞駕鶴仙遊。有哲人其逝之歎。茲者嗣君道宣。請山僧陞座說法。特為莊嚴淨域。據山僧看來。人謂孫公死。予謂孫公實不曾死。有子如仲謀是不曾死。門庭整肅是不曾死。田園無恙是不曾死。琴書楚楚是不曾死。松菊依依是不曾死。況舊遊之水山如昨。春來之華鳥恆新。所以道處處真。處處真塵。塵盡是本來人。真實說時聲不現。正體堂堂沒卻身。諸仁還識堂堂正體麼。須知座下曾參。便是當年曾皙。

　　元宵。普利道場畢。上堂。春光明媚。春霧濛濛。春風澹蕩。春鳥喈喈。無非發明本地風光。一一全彰。妙明心印。欲覆覆不得。欲避避不得。從來無曲路。卻有夜行人。今晚月光如來。費盡腕頭力。燈明如來共相贊助放大寶光。輝天鑑地。無暗不破。無滯不消。無影不攝。無結不解。于斯見得涅槃生死等空華。于斯未明卻被二如來翳卻眼睛。拂子重為指注去也。豎拂子云。不起纖豪修學心。無相光中嘗自在。

　　解冬。上堂。家家門前火把子。炤出大雄山下虎。一任天台南嶽行。堂堂大路全無阻。途中忽遇卒風暴雨時如何。若躲躲得過。不妨任意逍遙。躲躲不過。通身是水猶閒事。腳下泥深愁殺人。

　　晚參。杏華村館酒旗風。埜渡舟橫楊柳東。望斷江南山色遠。人兒不見艸連空。

　　因事晚參。年來嬾病更深。從春徂夏。與睡為伍。幾不知有人問世矣。忽有一禪和子扼腕立地向山僧道。長老終日瞌睡。全不料理院務。直歲將常住物當人情。放出欄中水牯牛。舍其田而芸人之田。是可忍也孰不可忍也。山僧道。不妨不妨。假使百千劫所作業。不忘因緣會遇時。果報還自受。山僧依舊打眠去也。諸仁各各簡點自己好。

　　說戒。上堂。戒如冰雪。能除熱惱。戒如日月。能破昏暗。戒如舀粱。能濟飢虛。戒如舟筏。能賑沉溺。和尚是戒邪。上座是戒邪。搭衣是戒邪。持缽是戒邪。如此傳持正是錯認驢鞍橋作阿爺下頷。然則畢竟如何。撫尺云。龍得水時添意氣。虎逢山勢長威獰。

　　佛誕。上堂。問。昔日釋迦。今朝和尚。是同是別。師云。我與釋迦同條生。不與釋迦同條死。進云。彈盡胡琴十八拍。知音知後更誰知。師云。阿難空合掌。迦葉又攢眉。僧禮拜乃云。清淨法身。圓滿報身。千百億化身。自古及今。不垢不淨。不減不增。一年一度香湯浴。且道是有塵是無塵。良久。云佛即是塵。

　　晚參。久雨不晴。滿路泥濘。沒卻鼻孔。露出眼睛。作麼生是諸仁露出的眼睛。若知落處今年好賤穀千錢兩大斛。不知落處。鼻孔沒卻向什麼處出氣。

　　解夏。上堂問。頑銅鈍鐵久煉成金。如何是鐵。師云。鈍置殺人如何是金。師云。難逢罕遇。進云。蹋著秤錘元是鐵。師云。黃河三千年一度清塔主。問。打鼓陞堂即不問。向上一句是如何。師云。夫子入太廟。進云。達磨大師來也。向和尚說箇什麼。師云。教你好好守塔去乃云。涼風天末生。吹白原上艸。嶺頭千片雲。遙遙去三島。我有徑寸珠。晝夜光皎皎。欲以持贈君。君懷莫能了。穆陵峻而高。黃河深且渺。逝者如斯夫。思之令人老。

　　上堂。問。如何是祈福保安的事。師云。一稱南無佛。皆已成佛道。進云。更乞一語開示四眾。師云。皈依佛法僧。進云以何修證了得涅槃二字。師云。莫妄想。問。自遠趨風乞師一接。師云。你是京師人。好說京師話。乃云。蓬萊丘居士能以盛年清齋奉佛。挈其母兄減口濟貧。賑孤恤寡。種種善行未能殫述。猶復深信大乘。為眾請法結般若緣。非有大智慧人曷以臻此。今此一會。有江西子淮南子孔子孟子朱子程子楊子李老子張子釋子俗子。悉承居士願力。共入大光明藏。知恩者飽德無窮。不知恩者細餐䭔子。緩嚼香齋。喝一喝。下座。

　　晚參。拄杖子向山僧道。近日江南有三種禪。一曰印板。二曰攢簇。三曰蜣螂。印板禪者熟讀圓悟大慧中峰諸尊宿語錄。依稀脫出者是也。攢簇禪者鉤摘奇言玅句鋪華繡錦者是也。蜣蜋禪者不辨東西南北。不識日月三光而薰天炙地。運糞人前者是也。拄杖子你說的是甚麼禪。是破禪。逢印板破印板。逢攢簇破攢簇。逢蜣蜋破蜣蜋。乃呵呵大笑。云。拄杖子你自己合喫三十。何故為它閒事長無明。若是前三種禪。當請渠住大剎坐名藍。用浙中清水白米飯而供養之。何故有功者賞。復呵呵大笑而起。

　　開爐。小參。長老習嬾。諸人亦習嬾。長老貪睡。諸人亦貪睡。長老愛閒行。諸人亦愛閒行。長老閟門靜坐。諸人亦學閟門靜坐。來日開爐將諸人眉毛一齊放入爐中。燒不著者許你學長老。若是一燒便了。不許更學長老。拄杖子道。若燒眉毛先從長老。乃呵呵大笑。云。長老眉毛多時為你落盡。何處更討一莖來。只是你者木頭。大須仔細。卓拄杖下座。

　　督府將軍請上堂。問。如何是法慶景。師云。風吹大纛暗青天。如何是景中人。師云。糾糾武夫公侯干城。乃云。有大檀越發最勝心。邀請善友結最勝緣。各各持雲門餅。趙州茶。盧陵米。不溼羹。供養一釋迦二元和三達磨四十方羅漢僧。種植金剛甚深般若。般若如大火聚。能容一切頑銅鈍鐵。般若如金剛杵。能碎一切無明窠窟。般若如吹毛劍。能斬一切凡聖等情。般若如聖箭。能透百匝千重。去聖時遙。人心澹薄。學般若菩薩。無勇猛心少決定志。今日山僧因齋慶讚為菩薩子立箇榜式。如將軍出陣一般。不論如何若何。便請單刀直入。

　　晚參。連日欲雨不雨。欲雪不雪。霧露成團。地天交接。禪和眼睛遮得漆黑。山僧問東海龍神借箇霹靂。為諸仁分析。龍神道。冬月聞雷恐非時節。山僧道。鐵樹開華又論甚麼時節。然雖如是。子不語怪力。

　　晚參。連日咳嗽。不曾與諸人說話。天帝釋發一陣冷風。滄海吹得壁立。大地變成生鐵。汝等還覺寒毛卓豎麼。若覺得說甚德。山棒臨濟喝。若不覺得。可謂勞而無功。

　　冬夜。小參。十一月十一日。辛巳金斗丸。冬至十一月中。日出辰初一刻十一分。日入申正二刻四分。晝二十六刻八分。夜五十九刻七分。宜會親友。不宜出行。此是刊本曆日。何用長老重宣。只因你者一眾也有從不曾見過曆本的。也有見過而忘失日頭的。也有對曆本而不識曆本字義的。可謂暑寒不變。日月無私。百姓日用而不知。復舉慈明禪師冬日牓僧堂作此字<<PIC>J26p0700_01.gif</PIC>。其下注曰。若人識得。不離四威儀中。首座見曰。和尚今日放參。師聞而笑。師云。慈明老人畫長畫短畫曲畫直。大似道士戴冠。一見便露本相。法慶也有一道靈符。不長不短。不曲不直。若有人識得。不離四威儀中驀。卓拄杖下座。

　　晚參。連日朔風凜冽。凍得地皮俱拆。有一物上拄天下拄地。吹不破凍不裂。是什麼。良久云。盡大地覓一箇知寒識凍的人也難得。

　　說戒。上堂。龍披一縷尚免金翅之難。因甚袈裟下失卻人身。良久云。得之難失之易。有般漢便道。長老。是甚麼所在。說難說易說得說失。華街柳巷。任意橫行。酒肆婬坊橫身直過。有什麼違礙。長老要問你彌勒布袋重多少。其中有什麼物一一簡點得出。許你誇張大口。其或未然。須向得失易難中薦取。

　　成道。上堂。牛羊無角。馬兔有角。師姑不是女人。秤錘那是生鐵。大道無始無終。無迷無悟。無得無失。無成無壞。釋迦老子當時見箇甚麼。一言既出。駟馬難追。苦茗清香。將錯就錯。

　　晚參。舉僧問古德。年窮歲盡時如何。德云。東村王老夜燒錢。又僧問古德。年窮歲盡時如何。德云。依舊孟春猶寒。師云。一人俗氣未除。一人隨時起倒。若有問法慶年窮歲盡時如何。但向它道。三事衲衣雲水外。一壺沈水寂寥中。

　　晚參。欲待向你說即啞卻我口。不向你說則塞卻汝耳。伶俐衲僧一見便見。若到法慶門下。尚隔三千里止止。郭象註莊子。莊子註郭象。令人千古添惆悵。

　　晚參。臘月二十五。禪和正打五。拈卻四。抹卻六。不得坐卻五。向者裏道箇出身句子看。良久。云。無限風流都賣盡。潘郎只是不抬頭。

　　晚參。騎大馬。出官街。戴高帽。插雙華。管絃絲竹琴瑟琵琶。吹的彈的歌的舞的。村的俏的。貧的富的。迎春送臘。箇箇歡欣。卻笑長汀子也去隨行逐隊。肩拖布袋。指點爭差。爭差箇甚麼。華柳叢生菩薩雲。時時示人人不識。

天岸昇禪師語錄卷第九


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十

　　侍者一誠記錄

　　再住青州法慶禪寺語錄

　　立春。上堂。春山明春水生。春樹深春鳥鳴。春雲輕春艸青。春僧俜。拄杖子道。前面說的都是好春。衲僧如何說箇俜字。漆桶光生全不見。試問君家俜不俜。

　　晚參。昨晚直歲向山僧道。稟白和尚明日上山拽碑。山僧道。用牛駕車可乎。曰。不可。牛力雖大不知進退。不識轉移。山僧道。用工人可乎。曰。不可。人工雖眾用力不齊。多費周摺。山僧道。用寺中僧眾可乎。曰。可。眾僧人齊力齊心齊手眼齊。利便十分。輕快十分。最省心力。普告現前大眾。要知此事亦如上山拽石一般。人齊力齊心齊手眼齊。自然容易成辦。有般漢雖具信根。死守善道。往往墮阬落塹。有般漢當斷不斷。半青半黃。往往中路浮沈。若是伶俐漢一撥便轉。發大勇猛。覿體承當。說甚千鈞萬鈞一肩荷負。自然直到家也。到家後如何。各各歸堂喫茶。

　　除夕。小參。臘盡則春回。歲盡則年回。夜盡則晝回。暗盡則明回。唯有衲僧無明無暗。無晝無夜。無年無歲。無冬無春。無休無歇。水浸石頭。拄杖子道。自是長老鈍置諸人。目今江南比丘比丘尼。優婆塞優婆夷。箇箇成佛。若村若巷。若市若廛。盡是紅衣白拂。唯有法慶門下如癡如兀。年尾年頭從不見箇東瓜印子。又不見箇手卷如意。古廟香爐冷湫湫地。夫復何尤。乃呵呵大笑云。拄杖子。你是山東人。好說山東話。長老是江南人。卻知江南事。江南有太湖石。崑山石。茅山石。青田石。大松石。楚石。凍石。皆石之似玉而非玉也。好事者衣之以錦。文之以繡。貴買賤賣只圖熱鬧門庭。父教子承。那管金沙混濫。遂致家珍戶惜。盡是一等石頭。若論希世之珍實所未見。畢竟如何是希世之珍。乃鞠躬云。來朝更獻楚王看。

　　元旦。上堂。天無私蓋地。無私載泰山。為屏黃河。為帶鸑鷟鳳凰麒麟獬豸。物阜民康。君臣交泰。恭惟兩序。頭首知事。安泰貍奴白牯。安泰燈籠。安泰露柱。安泰拄杖子。安泰長老。聻借婆衫子拜婆年。我為法王法自在。

　　燈夜。晚參。百千萬人仰面看月而不見真月。百千萬人對面看燈而不識慧燈。有般漢便道。見月是月。見燈是燈時如何。山僧道。錯。又有道。見月不是月。見燈不是燈時如何。山僧道。錯者兩錯。百千萬人透不過。透得過。更與烏藤三十箇。

　　晚參。一冬以來搬木運石。冒雪披霜。肩星蹋月。長老無情。叫罵終日。佛道祖風。全無巴鼻。來朝解制奔南走北。有問如何。但恁麼說。

　　上堂。問。九旬以內即不問。九旬以外時如何。師云。大似不曾到法慶。進云。行到水窮處坐看雲起時。師云。三歲孩兒學老成。進云。東君昨夜傳消息。綻出紅梅第一枝。師云。摘葉尋枝漢。知客問。大學言善中庸言中。中則不問如何是善。師云。門外讀書人到來。進云。畢竟善歸何處。師云。好生待客。問。但有言說都無實義。如何是實義。師云。你是安丘人。仍回安丘去。進云。三心不可得。如何得見我的真心。師豎拂子云。吾無隱乎爾。進云。世間多少參求者。錯過當陽第一機。師云。後生可畏。問。如何是三車。師云。窺基法師。進云。如何是西來的的大意。師云。達磨初祖。進云。一口氣不來向甚麼處安身立命。師云。觀音勢至。乃云。南嶽天台動經萬里。青山白雲腳頭腳底。杜宇一聲聲。啼入深華裏。叫休不肯休。飛錫雲端起。好回頭。頻記取。青州布衫重七斤。莫教打溼水雲裏。

　　上堂。問。一言之下心地開通。如何是一言。師云。鐵壁。進云。如何得心地開通。師云。透過鐵壁。進云。知心是佛定當作佛時如何。師云。凡夫見解。進云。坐斷凡聖時如何。師云。百尺竿頭重進步。問。擊鼓陞堂即不問。臨筵酬唱是如何。師云。獼猴入道場。進云。現前一眾歡騰。請法得何果報。師云。箇箇成佛。進云。因甚趙州又道佛之一字吾不喜聞。師云。那箇男兒是丈夫。進云。萬古碧潭空界月。再三撈摝始應知。師云。三生六十劫。乃云。二月春將半。歡呼同賞翫。馬嘶芳艸地。人醉杏華天。惟有還朗二禪者。領濱州善信到寺請法。古德道。作有義事是省悟心。現前一眾。僧也省悟。俗也省悟。聖也省悟。凡也省悟。智也省悟。愚也省悟。還有未省悟者麼。處處綠楊堪繫馬。家家門首透長安。

　　晚參。昨日山僧登雲門絕頂。見陳摶憨眠石洞。以德山棒棒之不醒。用臨濟喝喝之不醒。乃至拳打腳踢。依然不醒。遂命侍者用長撚一條探渠鼻孔。不覺噴涕一聲。撐眉豎目云。太多事生。山僧與它劈面一掌道。你多我多。陳摶無語。今日舉似大眾。若有人下得一轉語。許你平步青霄。若下不得。饒君立地惺惺。它時後日有人瞞你去在。

　　說戒。上堂。懷我好音。食我桑黮。披我法服。入我戶門。既入我門。須登我堂。既登我堂。須入我室。作麼生是我室中事。向下文長付在來日。

　　佛誕。上堂。幽鳥語喃喃。辭雲入亂峰。我行荒艸裏。君又入深村。現成公案悉達雲門。試問諸人。誰賓誰主。誰疏誰親。會得釋迦出世。不會彌勒下生。

　　結夏。小參。我觀三千大千世界如一微塵。許汝等諸人行在裏許。住在裏許。坐在裏許。臥在裏許。若有一人跨出門限。不在裏許者。許它是長老同參西天此土。每逢夏日禁足安居。一千五百修寂滅定。大似虛空釘橛。法慶忍俊不禁。欲為諸方拔去此橛。叵耐旋拔旋釘。旋釘旋拔。勞而無功。眾寡不敵。還有與長老同時出手者麼。路遙知馬力。日久見人心。

　　祈雨。上堂。大旱銷金爍石。直得土焦泉竭。枯苗半死半生。農夫抱頭飲泣。張法官。李道士。高叫救苦天尊。打破鐺鼓鐃鈸。燒百道靈符。弄千般咒術。伎倆已窮。全無涓滴。法慶略為助力。咄嗟乖龍。頑邪墯邪。聾邪瞽邪。拈拄杖云。德山和尚來也。急急如律令。敕擿拄杖。下座。

　　晚參。無門之門如何得入。瑞維那云用入作麼。師叱之。復顧眾云。還有道得者麼。眾無語。乃云。良哉觀世音。全身入荒艸。

　　晚參。太陽門下日日三秋明月。堂前時時九夏大小。古人自生怪誕。法慶寒但寒。熱但熱。有甚麼過。今朝正是初伏。夾背汗流。久立空疏。各各歸堂喫茶。

　　化士化鍋回上堂。止止不須說我法玅難思。是增上慢。人聞必不敬信。大小釋迦老子口門太窄。法慶門下鍋是鐵做。飯是米做。長老是男子做。若信得及便能攪長河為酥酪。變大地作黃金。若信不及冷眼看它人富貴。等閒無奈襆頭何。

　　啟建萬佛道場。督府將軍請上堂。問。畫龍似龍。畫鳳似鳳。設遇無面目漢作麼生畫。師云。不用起模畫樣。進云。碧天明皎潔。皓月映寒潭。人人鼻孔撩天。箇箇腳跟點地。因甚瞿曇說三乘法。師云。莫謗瞿曇好。如何是上乘。師云。向下看。如何是中乘。師云。兩頭看。如何是下乘。師云。向上看。進云。佛祖家風衲僧巴鼻。還是放行。是把住是。師云。俱不是。進云。不放不把又作麼生。師云。立地死漢。乃豎拂子云。百億須彌盧。無邊佛國土。俱在一豪端。諸仁齊著眼。著眼親諸佛現。或現丈夫身。或現滿月身。或現威德自在身。或現相好身。或現大梵身。或現人王身。或現宰官身。或現天大將軍身。或現比丘身。或現比丘尼身。或現優婆塞優婆夷身。如雲如蓋。逼塞虛空。發耀舒光。降臨法會。但于其中覓一同相不可得。覓一異相不可得。覓一不同不異相不可得。覓一亦同亦異相不可得。以一統萬。覓一不可得。攝萬皈一。覓萬不可得。祖師道不著。佛求不著。法求不著。僧求作如是禮是名真禮。作如是見是名正見。以此而懺罪無罪不懺。以此而祈福無福不臻。以此而利人天無一人天不利。以此而度幽冥無一幽冥不度。佛事門中。奇特中奇特。殊勝中殊勝。然到衲僧門下。未點頭在何故。直蹋毗盧頂上行。將軍自有嘉聲在。

　　上堂。財法二施等無差別。莫是居士施的是財。山僧說的是法。如是謂之財施法施兩無差別。可謂差之毫釐。謬以千里。殊不知居士所陳供養。茶裏飯裏麵裏果子裏蔬菜裏。無不顯大神通。具大妙用。一一為諸人發上上機。自是諸人沿家覓佛。舍近而求諸遠。諸人要識諸佛。但識自己。若識自己。便同諸佛。作麼生是。諸仁自己日日香華夜夜燈。供養十方無量佛。中秋。上堂。我法平等無有高下。譬如雲中秋月光輝皎潔。遍炤三千大千世界。除暗室盲人。阿誰不知。阿誰不見。審如是則靈山話。曹谿指大似掉棒打月。經歸藏禪歸海。正是水中撈月。攔胸蹋倒。拂袖便行也。是影中弄月。諸人要見真月麼。秋風颯颯。秋雲漠漠。秋雨濛濛。秋光濯濯。卻勝長沙老大蟲。暗裏輸人者一著。

　　本空大威二闍黎領眾菴主請上堂。若人能識本來。空具足威光大無比。若識威光大無比。自知法法本來空。果能如是。方可饑來喫飯。困來打眠。或住叢林。或居精舍。或遊城市。或臥林泉。放曠隨緣。得心自在。其或未然。菴內人因甚不知菴外事。參。

　　滿散上堂。問。五旬期滿。佛事已周。祇如教外別傳如何指示。師云。達磨打落當門齒。進云。世尊譚經三百餘。會說法四十九年。臨末梢頭拈華示眾。又且如何。師云。顯發當陽第一機。進云。恁麼則昔日世尊今日和尚也。師云。我與你有甚冤讎。問。嚫下甘贄收放且自由它。齋設檀那。和尚如何慶讚。師云。一飽便休。進云。恁麼則道出平常。師云。你還識飢飽也未。進云。如何是圓滿一句。師云。菩提薩婆訶。乃云。四十九日前諸佛本不曾來。四十九日後諸佛本不曾去。正當四十九日。豎拂子云。百千諸佛盡在者裏。不見善財參彌勒。彈指閣門開。入已還復閟。善財於中遍禮諸佛。作種種佛事。末後抬頭許多境界全無消息。善財於此證如幻法門。諸仁者人人彌勒。箇箇善財。四十九日道場已畢。證何法門。得何三昧。一一分明。海東親見文殊。若未然者。普賢菩薩騎白象。入諸人眼裏。說普門行願去也。諦聽諦聽。卓拄杖。下座。

　　晚參。今朝十月十四。大眾普皆會集。有從各省來的。有從各府來的。有從各州縣來的。有從城市來的。有從村落來的。未到法慶門下。所聞不同。所見各異。及乎來到寺前。進山門入佛殿。到法堂。見長老。所見既同。所聞不異。可謂親到寶山。莫教辜負。不辜負出海銀蟾正當戶。

　　結冬。晚參。嘗見諸方牧牛者矣。其不善牧者置之穢地。飲以毒泉。飼以惡艸。瞎其眼目者有矣。損其皮毛者有矣。破其蹄角者有矣。壞其心肺者有矣。其善牧者置之淨地。飲以良泉。飼以美艸。然惟恐其牛之不俊也。勤與多與。翻致宿食未消。展轉成疾。牛中復有一種頑皮癡骨。水艸現前。全然不顧。其牧者生按其頭。強項直頸瞪目仰視。凡此皆非善牧者也。法慶門下也有一群乳牯養牧不用別法。但設一欄圈。盡教安置其中。斷其水艸。加之鞭箠。務令絕後再穌。方與本分艸料。黃河二千年一度清。還丹九轉點鐵成金。牛乎牛乎。其毋負予之婆心。

　　上堂。問。出門便是艸。觀音何處討。長期短期拈向一邊。應節及時請師便道。師云。連日都寺事繁。進云。既為佛子。當報佛恩。敢問佛有何恩可報。師云。迢迢客路喚歸人。進云。恁麼則恩大難酬去也。師云。知即得。問。結制安居即不問。大眾臨筵事若何。師云。隨願皆飽滿。進云。恁麼則學道如稱稱物一般。師云。你未識定盤星在。乃云。嬾對人鼓粥飯。青州布衫通身破綻久矣。置之高閣閒房。免被傍人起模畫樣。無端挨逼。將來依舊出呈醜相卻也相像。相像箇甚麼。一像庭前風裏破芭蕉。落落零零全無背向。

　　晚參。千尋峭壁無你攀援處。萬仞縣崖無你措足處。饒是插翅錦鱗。摩騰霄漢。且教按下雲頭。況乎眼目定動之流。直須向獨木橋上熟睡一回始得。

　　晚參。舉目看著。舉口道著。舉手摸著。舉步蹋著。德山棒打石人頭。臨濟小廝得半杓。

　　晚參。東廊下也喝。西廊下也喝。喝到三十三天帝釋天夢中驚起。戴上襆頭。拱著拄笏。直至善法堂中擊動天鼓。集諸天子而告之曰。下方何等世界有佛出世。或是諸大知識登壇豎義。棒喝交加。雷轟電掣。我等天子當持香華往修供養。及乎天眼遙觀。卻是法慶寺中香客。一群驢子叫。帝釋懡㦬而退。卻笑帝釋好箇因緣。當面錯失。何也。驢子叫。祖師喝。仔細看來何差別。眼裏無筋耳中有屑。咄咄圓通門啟。各各端的。

　　晚參。往時多與諸人說話。今歲多病少與諸人說話。且道多說的是。少說的是。多說少說總沒交涉。何也。將軍不下馬。各自奔前程。

　　上堂。朔風凜凜。寒月絲絲。刀鎗遍地。燕雀癡癡。兵法不曰置之死地而後生。置之危地而後安。法慶今日作背水陣去也。

　　上堂。有相身中無相身。現前四大五蘊是有相身。那箇是無相身。乃喝云。有眼如盲。有耳如聾。

　　上堂。佛法大有。只是牙痛。大小古人因有佛法是以成病。山僧佛法全無。只是牙痛。大小法慶因無佛法是以成病。大眾有佛法也成病。無佛法也成病。畢竟如何。今日牙痛不能為汝說。異日與你說罷。

　　晚參。昨日靈石從南方來。說南方年歲甚豐。只是叢林澹薄。山僧道。叢林澹薄也是常事。只恐人心澹薄便不堪也。今歲山東年歲雖不甚豐。常住費用卻不缺乏。只是汝等不能用心辦道。與南方叢席相去者幾希矣。儒者道登東山而小魯。登泰山而小天下。汝等皆是泰山頂上行的。大開眼睛。看腳下是何物。

　　至節。小參。山僧久病。忘年忘月。冬夜到來。失候時節。侍者忽然報知忙忙打點不及。待要書雲卻墮俗套。待要書符又墮禪套。不免用箇急著請晦堂和尚與諸人相見去也。驀豎拳云。道。道。

　　晚參。穩坐家堂。因甚不識主人翁。眾下語不契。師代云。只為分明極。翻令所得遲。又云。識得便成兩箇。

　　晚參。物物上了頭。頭上明釋迦華一頭。迦葉笑一頭。達磨壁一頭。二祖心一頭。馬師醬一頭。南泉牛一頭。臨濟喝一頭。德山棒一頭。道吾笏一頭。祕魔叉一頭。禾山鼓一頭。石鞏弓一頭。東一頭西一頭。南一頭北一頭。者一頭那一頭。何似躬親到地頭。

　　晚參。舉南泉坐次。一僧叉手而立。泉云。太俗。生僧合掌。泉云。太僧生。師云。南泉眼光太窄。俗既著不得。僧又著不得。直令者僧無著身處。法慶此間叉手也得。合掌也得。僧亦不管。俗亦不拘。何故。龐公一口吸酒。江丹霞夙具英靈骨。

　　說戒。上堂。眼睛與眉毛爭長。眼睛曰。我眼光爍破四天下。眉有何德而居吾上。遂向額角坐地。眾詈之不止。眼睛曰。想是眉毛為礙。不如除去眉毛。還歸本位。於是脫盡眉毛。眾復詈之不止。眼睛謂鼻子曰。眉實無用。人皆左袒。何也。鼻子曰。自是你顛倒錯亂。眉毛眼睛本同一體。眉毛少眼睛不得。眼睛少眉毛不得。眉若無眼不成面孔。眼若無眉是何模樣。不如各還本位自然相稱。菩薩子。禪是眼。戒是眉。有戒無禪。眉下無眼。有禪無戒。眼上無眉。眉眼相稱。名之為人。禪是體。戒是用。有戒無禪。得用無體。有禪無戒。得體無用。體用兼攝。名之曰道。禪是解。戒是行。有禪無戒。能解無行。有戒無禪。能行無解。行解相應。名之曰祖。

　　成道。上堂。問。無端雪嶺受艱辛。剛睹明星夢不成。會得山河渾是我。雙眼從茲空古今。眼空今古即且置。直截根源事若何。師云。你向甚麼處得者消息來。進云。此事纖豪不昧。因甚一切眾生自生顛倒。師云。卻是你顛倒。進云。和尚恁麼答話大似貪觀天上月。失卻掌中珠。師云。因誰致得。進云。大地今朝遍香積。普應一句請師宣。師云。少刻有齋。你也隨例得飯喫。進云。智不到處又作麼生。師云。念箇普同供養。進云。萬般艸木根苗異。一得春風便放華。師云。今朝纔是臘月八。乃云。釋迦睹星悟道。山僧謂釋迦猶欠悟在。何也。若是睹星悟道便應說星長星短。星大星小。星闊星狹。星多星少。南斗六北斗七。紫微垣太陰宮。如何卻說如來眾生智慧德相。妄想執著有甚交涉。只者沒交涉。引得後代兒孫異端紛起。有的便道。臘八喫雞羹。纔疑禍即生。谿邊楊柳影。不礙釣舟行。又有道。臘八喫紅糟。叢林意氣豪。酣酣沉醉倒。更不惹風騷。一箇雞鳴狗盜之徒點胸點肋。一箇噇酒糟漢賣弄麤豪。山僧當時若見。捉來好與廿七。拄杖子道。長老須要說明者廿七還是烏藤邪。竹篦邪。乃呵呵大笑云。你各人也須自己簡點。全要長老說明。與你木頭有甚交涉。

　　上堂。問。昨日世尊掀翻大地。今日亡靈浪息風閒。還有優劣也無。師云。狗咬枯骨。進云。昔漸源挾鍬子於法堂上覓先師靈骨。即今亡者靈骨現在。又用特地作麼。師云。癡人眼裏有空華。僧禮拜。乃云。水之積也不厚。則負大舟也。無力風之積也不厚。則其負大翼也無力。不見昔日楊岐參慈明數十年。作監寺。每入室請益。慈明曰。監寺後日兒孫遍天下。在今日楊岐之道果大行于天下。今猶古也。古猶今也。去聖時遙。人心澹薄。短販之徒不能久久依師決擇。求古人風規不道全無卻是罕有。若座下之香都寺其庶幾乎。都寺從予十餘年。行業純一。勤勞備至。律身甚嚴。處眾和協。復爾乾乾於道。日後未可量也。今為其師入塔特請山僧陞座。山僧道。有子如此。其師可以死矣。有子如此。其師可謂不死矣。有子如此。其師之面目益光大矣。況復多子多孫。綿綿奕奕者哉。然則金山上座即今向甚麼處安身立命。乃召眾云。都寺今日設齋普請。大眾同聲共念般若波羅蜜。

　　晚參。昨晚山僧作得一夢。有人以無禮相加。夢中怒甚。怒之不已。忽然醒覺。不覺失笑。汝等參禪學道亦如山僧做夢一般。得箇入頭。自然失笑去也。

　　晚參。拄杖子向山僧道。昔日馬祖開選佛場。我等今日開選祖場何如。山僧道。而今祖師卻不中選。不如省事罷了。拄杖子道。不為多事。徑往嵩山法堂擊動法鼓。隨時有五人前進。一曰道副是得祖師皮的。與它一枚祖師。一曰尼總持是得祖師肉的。與它一枚祖師。一曰道育是得祖師骨的。與它一枚祖師。一曰慧可是得祖師髓的。與它一枚祖師。一曰碗躂丘是得祖師尿臭氣的。拄杖子道。者箇卻不成祖師了也。不堪入選。碗躂丘憤地不平道。我親得祖師尿臭氣的。如何不成祖師。目今江南祖師遍地。各各據名藍。坐大剎。領眾匡徒。浩歸湖海。何曾聞得祖師尿臭氣來。請問還入選也無。拄杖子直得無言可對。無理可申。山僧在傍不覺失笑。且道者一笑是笑祖師邪。碗躂丘邪。拄杖子邪。有人簡點得出。與它一枚祖師。

　　晚參。舉臨濟一日侍立德山次。德山顧謂曰。老僧今日困。臨濟曰。者老漢寐語作甚麼。山擬拈棒。濟便掀倒繩床。雲峰云。二員作家一拶一捺。略露風規。大似把手上高山。雖然如是。未免傍觀者哂。大慧云。雲峰老人恁麼批判。大似普州人。徑山若見。縛作一束送在河裏。何故。不見道蚌鷸相持。俱落漁人之手。師云。一人高高山頂立。待兔守株。一人深深海底行。撈蝦抹蜆。仔細簡點。將來俱未得稱好手。何故。三尺浪高魚化龍。癡人猶戽夜塘水。

　　晚參。近日禪和子好弄虛囂。山僧不耐與它行棒行喝。止用東坡稱子。凡有來者命侍僧將渠鼻孔一一稱過。然後通報山僧。一日有數僧來。頭戴一尺八寸深的帽子。身穿埽地長的春布直身。腳穿八寸高的千鍼繡鞋。侍者問渠甚麼處來。渠云蘇州來。侍者與它稱過。報道帽子一斤。道袍一斤。鞋子一斤八兩。共有三斤八兩。山僧道。鼻孔聻。侍者道。蘇州禪和眉毛眼睛皮肉骨髓從裏至外。從頭至足盡是空的。人氣尚然沒有。何處討鼻孔來。山僧大笑。又有數僧來。油帽油衣油襪油履。侍者問渠甚麼處來。渠云杭州來。侍者與它稱過。報道約有三百餘斤。純是投子道的。鼻孔全然不見。山僧道。一箇小人那討許多油來。侍者道。從渠進叢林參學。堂頭和尚耳提面命。密室商量。茶裏飯裏。菜裏果子裏無非是油。猶恐其油之不飽也。將渠全身浸在油甕裏數十年然後放出。是以耳朵鼻子口舌脣皮腸胃心肺頭面手足無不是油浸透。是以純油而已。何處再尋鼻孔。山僧大笑。又有數僧來。大目濃眉。高擔闊步。舉動村麤。語言直撞。侍者問渠甚麼處人。渠云山東人。侍者與它稱過。上得稱來。稱鉤弔直。稱梗厭折。稱錘跌𤉤。稱紐拔脫。只是稱它不起。不知多少分兩。侍者問渠。你擔帶甚麼物得恁麼重。渠云。一味老實。侍者道。不是老實。卻是癡蠢。渠云。癡蠢即老實之別名也。不善粉飾。不弄虛頭。無詐無欺。不奸不宄。只是愚魯呆笨。推不向前。約不退後而已。有一偈口呈。滿腹春秋。足智多謀。隨機陷阱。舉手戈矛。人生不滿百。嘗懷千歲憂。休。休。蘇空頭。杭油頭。到底不如老實頭。侍者道。子非東方生。何以善自譽也。侍者回報。山僧大笑。只者三笑也。有權也。有實也。有炤也有用。有鼻孔的與它半斤。沒鼻孔的還它八兩。侍者道。長老一笑約重多少。復呵呵大笑云。長老一笑重千鈞。未許時人測分兩。

天岸昇禪師語錄卷第十


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十一

　　侍者一誠記錄

　　再住青州法慶禪寺語錄

　　上堂。昔日南嶽磨磚。引出馬駒風雲。騰蹋光昭。百祀邇來。法慶終日磨磚。引不出一箇驢子。可謂孫臏開舖。無人下顧。三尺龍鬚。喚作破布。

　　上堂。昨晚文殊普賢商量佛法。而今禪和子盡是拖泥帶水。我等當救之以乾爆爆地。遂爾藏鋒斂鍔。一冬以來全無雨雪。引得清涼山中萬菩薩盡道好溫和天氣也。好晴乾時節也。太古之世無春無夏無秋無冬。今復運轉羲皇也。殊不知冬行春令也是無可奈何。年窮歲盡。夢裏蹉跎。阿呵呵。好大哥。

　　晚參。古者道乾坤之內。宇宙之間。中有一寶祕在形山。又有道得到寶山須采寶。莫教空去再來難。法慶要問。古人喚甚麼作寶。又喚甚麼作形山。形山之外還更有寶也無。寶之外還更有形山也無。更問古人。既是寶山。說甚得與不得。到與不到。采與不采。去是甚麼。來是甚麼。法慶向諸仁道。寶山即是諸仁。諸仁即是寶山。還自信得及也無。若信得及。不但捉敗古人。可謂親到寶山。若信不及。難難難。十擔油麻樹上攤。

　　上堂。倚它門戶傍它牆。剛被時人喚作郎。大郎跨卻長沙虎。二郎駕著南嶽牛。三郎騎著楊岐驢。各各倚勢欺人。拄杖子道。我於十二時中不依倚一物。者箇喚作第四郎。何故。未曾解讀天地玄黃。

　　晚參。文殊普賢起佛見法見。被世尊威神貶向二鐵圍山。且道佛見法見有甚麼過。眾下語不契。師代云。金屑雖貴。落眼成翳。復云。金屑雖貴。落眼成翳。文殊普賢貶在二鐵圍山作麼生救得它出。眾無語。師代云。但得雪消去。自然春到來。復云。佛見法見容不得。何況世俗塵勞見。世俗塵勞見容不得。於中尚容得甚麼。所以道豪釐繫念。三塗業因。瞥爾情生。萬劫羈鎖。於此倜儻分明。文殊普賢當處解脫。於此未明。連世尊同時帶累入鐵圍山去也。諸仁各各仔細。

　　晚參。汝等須學河北師子長沙大蟲。無學喋糞狗也。汝知喋糞狗乎。昔有一官下令欲取猿猴五百。其下人覓得四百九十九箇。卻少一箇。以豝狗皮毛與猿相似。遂以豝狗補數上納官長。按視眾猿有跳梁者。有叫嘯者。有弄石者。有上樹者。惟有豝狗東嗅西嗅。嗅至牆下。遇糞便喋。官長曰。是不似猿。下人曰。猿也。是生猿耳。而今諸方好帶生。摘取其皮毛相似便與推出人前。迨至日後成箇生猿而已。法慶此間若有此輩便請疾往諸方。不敢久留尊駕。有麼。有麼。乃左右顧視。云。此眾無枝葉。唯有一真實。

　　除夕。小參。從混沌開闢以至今夕。從今夕至未來際。歲歲年年皆有此夕。且道還除得也無。若除得便不復應有今夕。若除不得因甚又道除夕。釋迦老子道但以假名字引導於眾生。還信得及也無。信得及來年更有新條在。信不及惱亂春風卒未休。復云。古人道老僧二十年前有老婆心。二十年後無老婆心時。有問如何是二十年前有老婆心。問凡答凡。問聖答聖。如何是二十年後無老婆心。問凡不答凡。問聖不答聖。山僧卻又不然。十年前無老婆心。問凡答凡。問聖答聖。十年後有老婆心。問凡不答凡。問聖不答聖。且道與古人是同是別。同別且置。還知從上佛祖竭盡婆心處麼。不見拈華示眾忒殺婆。倒卻剎竿忒殺婆。嵩山面壁忒殺婆。磨磚作鏡忒殺婆。不少鹽醬忒殺婆。扭人鼻孔忒殺婆。六十痛棒忒殺婆。吹滅紙燈忒殺婆。拄杖子道。住住年窮歲盡。那有閒工夫說老婆禪。何不說些丈夫佛法長人志氣。乃呵呵笑云。緣因你者木頭無丈夫氣。帶累長老也不丈夫。你要識丈夫氣宇麼。頭陀微笑好不丈夫。斷臂安心好不丈夫。蹋殺天下人好不丈夫。上堂捲席好不丈夫。脅下還拳好不丈夫。焚卻疏鈔好不丈夫。但從上婆婆尚多如許丈夫氣宇者。不過數人而已。我看現前諸人箇箇佛祖。箇箇德山臨濟。如何甘心巾幗自守。何不效法古人作丈夫子。然雖如是。男兒各具衝霄志。不向古人行處行。山僧恁般說話也覺婆氣了。久立眾慈。伏惟珍重。

　　歲旦。上堂。問。新年佛法請師舉唱。師云。客至無禮儀。蒿湯便當茶。進云。如何是為人句。師云。子產以乘輿。濟人於溱渭。進云。如是則有意氣時添意氣。不風流處也風流。師云。且喜沒交涉。問。辭舊迎新即不問。斬新條令事如何。師云。梅心柳眼同時發。進云。有言有句蒙師指。無言無句請師宣。師云。燈籠露柱齊點首。問。擂鼓陞堂即不問。向上一句事如何。師云。層層蹋步上階梯。進云。如何是西來大意。師云。東邊日炤萬方明。問。達磨西來一字無。全憑心地用工夫。既然心地用工夫。如何又說覓心不可得。師云。熟讀上大人。方識可知禮。進云。既不可得。教學人參箇甚麼。師云。參箇不可得。乃云。元首明哉。股肱良哉。庶事康哉。一年四季。無難無災。河清海晏。萬泰階來。林下衲僧又作麼生。箇箇頂門眼豁開。

　　師誕日。上堂。我與釋迦同條生。不與釋迦同條死。大眾要識老釋迦。今日山僧身正是。拄杖子道。三十二相八十種好。聻若以色見我。以音聲求我。是人行邪道。不能見如來。

　　春朝。上堂。前日妝春。昨日迎春。今日打春。更有人遊春思春。惜春尋春。卓拄杖云。盡道春歸無覓處。不知流入此中來。

　　晚參。昔一士子在京作宦。有投眷弟帖者。士子喜眷字甚新。後上父書。遂用眷男某人百拜。其父大怒。繳回原帖。士子復自疑云。難道做官的人親眷也不許認了。大似近時說禪者。開口便說心說性。說禪說道。說佛說法。求親愈疏。說近愈遠。何異用眷男帖子上其父親哉。然則畢竟如何也無。畢竟也無如何。養子不及父家門。奈若何。

　　燈夜。晚參。風埽雲天雪鋪大地。打疊玉宇銀臺。湧出冰輪海底。更兼燈光遞相贊助。可謂有意氣時添意氣。添意氣也。則神光不昧。萬古徽猷。入此門來莫存知解。若不然者則見月是月。見燈是燈。風是風。雪是雪。成箇擔版闍黎而已。大眾。放下肩頭一片版。長安風月任遨遊。今年節較去年勝。更嫌何處不風流。

　　解冬。小參。去歲十月二十日。將山河大地。艸木叢林。若僧若俗。若聖若凡納入芥子。而芥子不見其窄。今歲正月二十日。將山河大地。艸木叢林放出芥子。而芥子不見其寬。無邊身菩薩欲覓芥子頂。上至非非想天而終不見其頂。欲窮其底。下至金剛輪際而不見其底。欲識邊表。走盡十方而終不見其邊表。乃憤地不平。向山僧道。請長老為我道破。山僧道。要識上下邊表。無如識取芥子。要識芥子。但識取拄杖子。要識拄杖麼。葛坡早已成龍去。獃郎猶自澗邊蹲。

　　上堂。問。埜鶴原無跡。白雲到處家。如何是到家消息。師云。出門一路艸漫漫。進云。攃手到家人不識。更無一物獻尊堂。師云。夢裏說惺惺。乃云。天不言而高。地不言而厚。日月不言而明。達磨不言而斷臂安心。法慶不言而諸人終日瞌睡。睡至百日總不見有醒時。拄杖子道。長老現前那箇不醒。山僧道。既是醒時便請說出一冬以來所作何夢。說得分明。許你真箇是醒。說不分明。可謂夢裏說惺惺。庭前艸復青。百華開爛熳。風雨又黃昏。

　　晚參。清明寒食。風多雨多。近時曬㫰。華事蹉跎。老鶯瑣碎。嫩綠扶疏。靈雲尚立殘紅裏。敢保玄沙不奈何。

　　晚參。諸方與人說禪。法慶與人算日。小盡二十九。大盡三十日。今晚正是三月三十日。二三如六。三三見九。九九八十一。敢問一歸何處。滿地榆錢難買春。光陰流水皆虛度。

　　說戒。上堂。如赫日之破重陰。如青蓮之出泥污。如清涼月。如澄水珠。如薝蔔華。如吹毛劍。果若當斷即斷。可謂鵬入南溟。若復紙裏麻纏依然。蘆棲鈍鳥善自持護。毋怠毋荒。

　　佛誕。上堂。一手指天。一手指地。小兒子戲。周行七步。目顧四方。小兒子戲。天上天下。惟我獨尊。小兒子戲。一棒打殺。天下太平。小兒子戲。法慶恁麼簡點。還得也無。小兒子戲。

　　晚參。舉那吒太子析肉還母。析骨還父。然後現本身。運大神力。為父母說法。佛眼遠云。肉既還母。骨既還父。用甚麼為身。學人到者裏若見得去。廓清五蘊。吞盡十方。師云。佛眼老人半吞半吐。若據山僧見處。盡大地無有芥子。許不是那吒現身說法處。只是要問學人那吒說的是甚麼法。具眼者試道看。

　　晚參。舉迦葉因阿難問世尊傳金襴外。別傳何物。迦葉召阿難。難應諾。迦葉曰。倒卻門前剎竿著。師云。阿難問得恰好。迦葉答得不玅。何也。人平不語。水平不流。

　　祈雨。上堂。今朝六月三十。旱得地皮焦裂。法官換手搥胸。龍神全無消息。不免奉請諸大菩薩。同時為之助力。乃合掌云。南無佛陀。南無達磨。南無僧伽。南無孔子孟子。南無李老子關尹子。設有道長老。但請諸佛菩薩罷休。何以并請儒門道教。咄。咄。不見道有水皆含月。無山不帶雲。

　　晚參。道士登壇。為旱祈雨。雨若不來。斬首謝爾。失節愆期。全然不雨。官府怒發如雷。萬民指摘裂訾。急得道士誠恐誠惶。雙眸淚下如雨。連叫救苦天尊。臣該萬死萬死。忽有一人登壇道。我代爾禱。以免爾死。遂爾持咒書符。應聲而雨。道士不特起死回生。便爾壇前歡忻鼓舞。爾輩禪和子。參禪學道時亦須如道士大著一回死急始得。

　　晚參。苗枯豆亦枯。農心死未穌。黑風吹海立。大地盡歡呼。歡呼歡呼。卻笑空疏。翻手覆手。依舊嗟吁。嗟吁箇甚麼。雷聲浩大。雨點全無。

　　晚參。有利無利。不離行市。麻三斤。乾矢橛。金剛鑽。𨍏轢鑽。貴買賤賣。無人下顧。細細思量。也怪不得。何故。家家門向清江住。擔水河頭賣與誰。

　　晚參。舉鳥窠因白居易侍郎問如何是佛法大意。師曰。諸惡莫作。眾善奉行。白曰。三歲孩兒也解恁麼道。師曰。三歲孩兒雖道得。八十老人行不得。師云。鳥窠不合將俗人待侍郎。侍郎不合以禪師看鳥窠。是以格格不相入。若有人能和合者。許他到法慶門下領喫痛棒。

　　晚參。似地擎山不知山之孤峻。如石含玉不知玉之無瑕。審如是則少林面壁。大會拈華總是順風撒沙。法慶此間有飯喫飯。有茶喫茶。佛法二字終不散挂之齒牙。何故。但使心頭平怗怗。何須眼裏更栽華。

　　上堂。菊老秋殘。雲黃山白。文殊普賢。埋身搕𢶍咄。

　　上堂。連日閱宗鏡錄。永明禪師捧出奇珍異寶。滿案雜陳。欲以給散諸人。傍有尼山孔仲尼呵呵大笑道。長老太貧窶生。不見赤之適齊也。乘肥馬。衣輕裘。吾聞之也。君子周急不繼富。然雖如是。大有東家點燈西家暗坐的。各各歸堂簡點看。

　　晚參。喫橄欖者嫌棗子之甜。喫棗子者嫌橄欖之苦。若到法慶門下。苦者與他三十。甜者與他三十。何故。這裏是甚麼所在。說甜說苦。

　　晚參。我不散輕于汝等。汝等皆當作佛。釋迦老子貢高我慢。小覷夫人。山僧直謂汝等現前箇箇是佛。僧也是佛。俗也是佛。鬍張三也是佛。黑李四也是佛。男也是佛。女也是佛。拄杖子道。長老聻。乃呵呵笑云。你只管作佛罷休。又問長老作麼。

　　晚參。雲門山有雲窟淵深不可測。昔有李山人垂繩千百尺。遂乃窮其源。玉殿曾親躡一念。忽思鄉。依舊墮山側。是知僊凡路。本來元不隔。李清真俗子。共笑無僊骨。法慶寺是禪窟。大開方便門。一一從君入。不用撩鉤撘索。不許回頭卜度。全身與麼來。秤錘元是鐵。能如是。真奇特。不如是。則昔之笑李清者。李清之後而復有李清也。

　　開爐。儒者請上堂。問。心佛物兮俱不是。聖凡絕卻兩頭看。法慶開爐即不問。其中解結事如何。師云。霹靂過頭猶瞌睡。進云。學人平步青霄去也。師云。腳跟紅線未曾斷。問。廣度有情即不問。不展鋒鋩事若何。師云。風刺髑髏寒。進云。雖然如是。土曠人稀。知音者少。師云。卻是闍黎道得親。乃云。雲從龍。風從虎。法慶開爐。風生齊魯。無論德行言語。政事文學。如參之魯師之辟由之喭回之窶空賜之貨殖。一齊打入紅爐。盡成金聲玉振。到者裏則申申如也。夭夭如也。仰不媿於天。俯不怍於人。樂以忘憂。不知老之將至。若夫宰予之晝寢。陳亢之疑有異聞。公孫丑之艷稱。管晏曹交之假館。且教暫居門外。或曰善人也。信人也。祖師門下無哺啜之士。蓋有一絲豪。便有一絲豪。不見君子之於道也造次。必於是顛沛。必於是死生。以之榮辱。以之發憤忘食。專心致志。方能求仁得仁。庶乎其可儻。或藉口於力之不足。中道而廢。得少為足。或畫地自居。則亦見義不為。何勇之有。君子去仁。惡乎成名。幸各勉旃。毋貽訕笑。

　　晚參。山僧昨夜作得一夢。夢行青天白日之下。忽遇卒風暴雨。急急向桃李陰下躲避。仰見結實垂垂。忽憶桃李無言。下自成蹊。但是半青半黃。未可生摘。木上座道。長老今日是十月三十日也。那得桃李成實來。乃呵呵笑云。木頭面前不得說夢。

　　上堂。問。擊鼓陞堂即不問。因齋慶讚事如何。師云。家家門裏觀世音。進云。天龍恭敬不為喜。師云。你出頭來作麼。進云。知音須向知音舉。不是知音不與彈。師云。接竹點青天。問。欲了生死大事。無過參禪。禪在甚麼處。師云。槐榆影裏喿秋風。進云。了大事的人將何為業。師云。朝打三千。暮打八百。進云。大事蒙師指。齊霑法乳恩。師云。莫謗山僧。乃云。今此一會知識。施者受者各各同具金剛正眼。施者若不具金剛正眼。如何來此選佛場中廣修供養。受者若不具金剛正眼。如何來此選佛場中端坐受供。所以道端坐受供養。施主常安樂。卻笑淨名小家子。生心受施。種種呵責。法慶門庭寬廣。爾以歡喜心來施我。以歡喜心攝受。生心也得。不生心也得。終不窮廝煎餓廝炒。不見龐居士道。十方同聚會。箇箇學無為。此是選佛場。心空及第歸。現前一眾箇箇心空。箇箇及第。法筵龍象眾。此是第一義。

　　至節。小參。蘆管飛灰。一陽來復。君子道長。自求多福。衲僧家晝參夜參。若得冷灰豆爆。方知天地合其德。四時同其序。日月合其明。鬼神同其用。爆得也千足萬足。未爆也譬如眾人逐鹿。輸與高材疾足。

　　晚參。今朝十一月十四。雪厭竹枝到地。門庭冷落空疏。且喜會中總是真心辦道之士。但是禪堂寬廠。凍時凍得壁立。執事失於料理。餓時餓得肚直。然雖如是。猶勝煖室。商量者空自足衣而足食。

　　上堂。釣竿斫盡重栽竹。不計功程得便休。休。休。黃河冰已合。四野凍雲流。嘉魚何處。雪覆孤舟。手冷漁磯難下鉤。

　　上堂。斷跟艸鞋。尖簷席帽。買賣不當行。無人肯下炤。風蕭蕭。雪飄飄。試看何人度石橋。

　　說戒。上堂。法慶今日布漫天之網。將蝦蟹魚龍一齊打入。尚恐魚龍不知性命。更將折箸攪滄溟。洪波萬疊。白浪千尋。要且梵音和雅。令人樂聞。祇是諸人當以眼聽。莫以耳聞。聞箇甚麼。擊尺云。即此見聞非見聞。無餘聲色可呈君。箇中若了全無事。體用何妨分不分。顧左右云。洎合打破蔡州城。復云。欲受戒。圖了生死。沙彌壯志如天。不受戒。亦無生死。藥山齒牙墮地。諸佛制戒為箇甚麼伶俐沙彌。咄。這沙彌猶挂脣齒在。屙轆轆地有甚了期。此四轉語一轉語是殺人刀。一轉語是活人劍。一轉語殺活同時。一轉語殺活不同時。有人簡點得出。可謂龍生金鳳子。衝破碧琉璃。簡點不出。山僧為汝念上大人再說可知禮也。

　　成道。上堂。未到雪山也只是者雙眼睛。端坐六載也只是者雙眼睛。睹星悟道也只是者雙眼睛。現前諸人各各同具一雙眼睛。且道與釋迦眼睛還有差別也無。若無差別。因甚釋迦睹星悟道。諸人不悟。若有差別。釋迦播土揚塵。法慶順風攃沙去也。卓拄杖。下座。

　　晚參。月明夜炤青齊路。幾許行人自往還。無限雲山足底過。何人解識祖師關。作麼生是祖師關。洋河凍似雲門石。一滑滑倒扒不迭。

　　除夕。小參。向來除夕與諸人打鼓弄笛。今歲人事匆匆。無暇與諸人鼓粥飯氣。適聞鼓聲抑逼上殿。全然打點不迭。待與諸人說露地白牛獨角泥牛。又墮古人蹊逕。待與諸人說禪說道說事說理。又墮今時途轍。待與諸人說麻三斤乾屎橛。要且不應時節。直得恁麼不得。不恁麼不得。恁麼不恁麼總不得。因而想起諸仁一向悠悠忽忽。生死二字全不關切。儻遇臘月三十到來。將何抵敵。此非小緣。毋自放逸。各各歸堂。不煩久立。

　　元旦。啟建萬佛藥師道場。上堂。據虎頭收虎尾。第一句下明宗旨。河沙諸佛齊立下風。百萬人天座前稽首。諸佛有四弘誓願。彌陀有四十八願。藥師有十二大願。法慶也有四願。風調雨順。國泰民安。佛日增輝。法輪常轉。轉後如何。道泰不傳天子令。時清休唱太平歌。

　　師誕日。上堂。今年四十有五。自笑全無規矩。打人打斷脊梁。罵人罵入骨髓。惡名遍滿江湖。禿丁真箇莽鹵。有人打算飯錢。未審將何抵補。卻有箇抵補處。春山疊亂青。春水漾虛碧。寥寥天地間。獨立望何極。設有道者箇說話有甚麼交涉。沒交涉。有來歷。等閒打破祖師關。逆行順行天莫測。

　　燈夜。小參。萬古碧潭空界月。再三撈摝始應知。不須撈。不須摝。今年燈勝去年燈。去年月是今年月嫂嫂的的大哥妻。上元定是元宵節。古人道我疑。千年蒼玉精。一片化為秋水骨。海神欲護護不得。一旦鼇頭忽擎出。時節因緣。端的端的。

　　上堂。悅眾問。佛法二字即不問。如何是法慶景。師云。悅眾好瞌睡。進云。如何是景中人。師云。更問阿誰。進云。睡中作得主。其心安如海。師云。正鬧在。進云。不風流處也風流。師云。依舊歸堂打瞌睡。乃云。一即一切。一切即一。曠大劫來未曾變易。諸佛世尊是吾弟子。恁麼會明月清風。不恁麼會清風明月。不見昔日廣額屠兒颺下屠刀向世尊云。我是千佛一數。世尊云。如是如是。何似現前眾善信遵佛教。持佛戒。發佛心。作佛事。各各遠持香華來此萬佛道場供養百千諸佛。其為萬佛一數決定無疑。設有問如何是諸佛師。作麼生扺對。驀拈拄杖云。你有拄杖子。我與你拄杖子。你無拄杖子。我奪卻你拄杖子。擿拄杖。下座。

　　上堂。問。不問有言。不問無言。請師指示第一義。師云。庭前柏樹子圊頭。問。萬法歸一。一歸何處。師云。圊房要打埽得乾淨。進云。生死大路還不曉得。師云。早晚尿臭氣也不知。居士問。一界之中尚有方語不對盡世界細若微塵。如何是世界不異底的的句。師云。諸惡莫作。眾善奉行。乃云。柳眼舒眉。杏腮吐舌。杜宇枝頭立。聲聲喚道歸去來。自是不歸歸便得。賤賣麻三斤。貴買乾屎橛。即心即佛。非心非佛。不是心。不是佛。不是物。從上古錐只得半橛。廬陵米價賤如泥。達磨西來無妙訣。君不見塞北春寒江南秋熱。復舉長沙因張拙秀才看千佛名經問長沙曰。百千諸佛但見其名。未審居何國土。還化物也無。長沙曰。黃鶴樓崔顥題後秀才還曾題也未。張拙曰。未曾。長沙曰得閒題取一篇。師云。老長沙雖赴來機要。且只說得秀才家話。若是法慶門下有問百千諸佛但見其名未審居何國土。向它道青州有四座關廂。東關西關南關北關。挨肩擦背長汀子。布袋橫拖風月還。下座。

　　上堂。問。四眾臨筵即不問。如何是西來的的大義。師云。東方來者東方立。問。擊鼓陞堂即不問。生死大事請師宣。師云。眾目皆見。進云。大事未明時如何。師云。不得妄語。進云。大事已明時如何。師云。不得妄語。進云。已明未明時如何。師云。不得妄語。進云。大事已蒙師指示。向上還有佛法也無。師云。不得妄語。問。古人掬沙供佛。果感輪王。今辰眾檀設齋。感何果報。師云。盡蹋毗盧頂上行。進云。三春果滿菩提樹。一夜華開滿苑香。師云。俗氣也不除。乃云。三登投子。九上洞山。世殊代遠。斯道日難。若座下之觀微上座庶幾有古人之風。其始也相晤於越城之大能仁寺。後再相從於苕上之虎嵒。三千里外宿水餐風。芒鞋隻杖。跨穆陵關。追隨予於青州之大覺。別去六載。茲復領密州膠州莒州諸大德眾善信設齋請法大眾。但知隨例餐䭔子而不知䭔子之所由來。今對現前一一說破。古人道打麵還它州土麥。唱歌須是帝鄉人。今遇故鄉人。須說故鄉話。作麼生是故鄉話。楊子江頭楊柳春。楊花愁殺渡頭人。一聲羌笛離亭晚。君向瀟湘我向秦。下座。

　　晚參。你若居平地。與你把手上高山。你若上高山與你生按下平地。自是諸方尋常手腳。法慶即不然。你若居平地卻教荊棘橫生。你若上高山卻教壁立萬仞。你若向壁立萬仞處見法慶。法慶且不在壁立萬仞處。你若向荊棘橫生處見法慶。法慶且不在荊棘橫生處。畢竟向甚麼處與法慶相見。見不見。霹靂聲中光閃電。

　　上堂。對面不寒楊柳風。樹頭吹落杜鵑紅。分明好箇無生曲。堪笑白雲西復東。

　　上堂。鶯梭一聲兩聲。桃萼三朵四朵。唯有杏華滿苑紅。放出枝頭千萬朵。諸方打鎖敲枷。法慶無可不可。因甚如此。狼藉枝頭多少春。寒山尚在石梁左。

　　上堂。桃華紅。李華白。時人只解尋南陌。陌路尋。受苦辛。不識庭前柏樹子。家園空自鎖松筠。

　　上堂。十方同聚會。箇箇學無為。此是選佛場。心空及第歸。大眾。空得也未。空得也一色杏華紅十里。狀元歸去馬如飛。空不得也解名盡處是孫山。行人更在孫山外。

　　滿散解冬，上堂問古德云，有放不收同凡夫，有收不放名聲聞，有放有收名秘密，境界收放總不用。名無戲論。請問和尚，如何是有放不收。師云，十字街頭石散當。進云，如何是有收不放。師云，此中有眼不曾見。進云，如何是有收有放。師云，都寺連日事繁。進云，如何是收放總不用。師云，非公境界。進云，某甲則不然。師云，你又作麼生。進云，法身遍滿三千界，化佛權為十二光。師云，我不如你。乃云，一百五十日內坐禪也。在裏許禮懺也。在裏許禮懺也，人人合掌翹勤。坐禪也，箇箇壁立萬仞。壁立萬仞處不礙合掌翹勤，合掌翹勤時不礙壁立萬仞。可謂，鐘中無鼓響，鼓裏無鐘鳴，鐘鼓互相參，句句無前後。而今打開布袋，一任肩橫拂子。手挈藤條，南嶽天台遊行。自在途中，設遇把關使者。問上座，從法慶來。佛祖鼻孔輕重幾何，短長多少。作麼生扺對。若扺對得，可謂水向石邊流出，冷風從華裏過來，香扺對不得，但知隨例餐䭔子也。得三文買艸鞋。

　　上堂在彼在此，如月臨川。或去或來，如風鳴谷。古者道，佛身充滿于法界，普現一切群生前。隨緣赴感靡不周，而恆處此菩提座。只如山僧南行，慶祝老和尚大誕。是去不去，久參碩德，一舉便知。後學初機，切須仔細。

天岸禪師語錄卷第十一


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十二

　　侍者元玉記錄

　　大覺首座寮秉拂

　　秉拂。師云，出匣青蛇氣吐虹，平移海嶽萬千重。會中誰是沉冤客，直請當陽訴異同。無問話者。乃云，諸公既是。斂衽而退昇上座，不免鼓行而前。何故，遇柔即剛。諸公，若使鼓行而前。昇上座，不免奉身而退。何故，逢彊即弱。所以道，知彼知己，百戰百勝。知己不知彼，勝負相半。不知己不知彼，百戰百敗。諸公，還知得自己也未。知得自己，便知得釋迦老子。知得釋迦老子，便知得堂上老人。知得堂上老人，便知得昇上座。知得昇上座，便能轉南為北，轉北為南。轉北為南也，到齊魯境，登大覺堂，向齊魯人說江南話。鷓鴣啼處百華香，三月四月已過了。轉南為北也，攜江南客，入青州里。酌范公泉，飲江南客。沉痾積痞都消盡，罄快平生好自知。小米飯麵饃饃一飽便休。前日割麥，今日臨場。無非妙用，如或未然。君處東海，我處北海。風馬牛不相及也。

　　秉拂問。振領提綱，大呂已聞。翻白雪推班出色，三臺又聽接新聲。承和尚有言，文殊一莖艸，能殺人亦能活人。離卻語默，二途請師旁通一線。師云，截斷葛藤。進云，空劫以前，艸在甚麼處。師云，三皇墳上。進云，劫火洞然，又作麼生。師云，爍破髑髏。進云，既有如是奇特，為甚在文殊手裏。師云，即今亦不較多。問，叢林表率開鑿，人天表率叢林。則且置。如何是座元師為人句。師云，一鏃遼空擒俊鶻。進云，如是為人，瞎卻青州一城人眼去在。師云，且得同參共證明。進云，祇如臨濟有四賓主句，如何是賓中賓。師云，門前浩浩車馬聲。如何是主中賓。師云，我是堂中第一座。如何是賓中主，本空知客沖虛典座。如何是主中主。師云，問取堂頭和尚去。進云，祇如趙州有無賓主句，又作麼生。師云，庭前一樹石榴紅。進云，如斯舉唱，還當得宗乘事也無。師云，橫看成嶺側成峰。進云，作家宗師天然猶在。師云，我與你有甚冤讎。乃云，九旬禁足，三月安居。諸方常例，有甚希奇。然到大覺門下，躋躋蹌蹌，盡是銅頭鐵額之士。雍雍肅肅，無非正因行腳之人。堂頭和尚為眾竭力，剖腹剜心，頭首知事。提綱挈領，畢志匡襄。現前清眾，打坐的打坐，接待的接待，搬柴的搬柴，運水的運水，燒香的燒香，埽地的埽地。二時版鳴，[打-丁+畣]衣整肅。赴應供堂，齋後洗缽。晨昏課誦，鐘磬兮明法，鼓鳴時簇簇。登堂鴛行鶴立，可謂叢林氣象。重整大智，規模末法。津梁于斯為盛。普告現前兄弟，得人身難，出家難，遇真善知識難，聞正法難。今人身得矣，出家就矣，真善知識遇矣，正法聞矣。況復逢斯盛會，若不刻刻提撕究明，己躬下事。豈不辜負父母養育之恩，師長玉成之誼。此身一失，何時可復改頭換面，相見無期。累他諸佛出世，祖師西來。天下老和尚波波挈挈，縱使石人聞得，也應斷腸。諸兄弟你也覺心酸也未。何不稱此色力康健時，無病無痛時，挺起鐵脊，咬定牙根。寢削萬緣，單提正念，孤迥迥，峭巍巍。如大火聚，一鎔一切鎔。如金剛杵，一碎一切碎。尚有無明煩惱，可得入麼。尚有昏沉散亂，可得起麼。尚有生死涅盤，可得到麼。正所謂，了了常知，目前無法。既目前無法，則內空外空，人空我空，魔空佛空。空亦不立，覺所俱忘。忽然噴地一聲，虛空迸裂，山河大地普現全身。豈非縣崖攃手自肯，承當絕後再穌。欺君不得到此也。只入得大覺門，未許入大覺室。在且道，如何入得大覺室，不見適來和尚，舉文殊命善財采藥因緣，令諸兄弟向昇上座討箇源委。諸兄弟識得源委也未，若未識得，昇上座為你華劈一上。文殊命善財采藥，熱發作麼。云，是藥者采將來也，須忌口。善財遍觀大地，無有不是藥者，刺破眼睛。歸報云，無有不是藥者，妄通消息。文殊云，是藥者采將來，抑逼殺人。善財拈起一莖艸，相隨來也。文殊接得，示眾云，此藥亦能殺人，亦能活人。草本不勞拈出。本師和尚云，有效藥非靈，人參附子一時減價，無病方乃聖，盡大地覓不得。文殊熱瞞善財，善財熱瞞文殊。即且，置放過。即不可且，道，者一莖艸亦能殺人，亦能活人，利害在什麼處。文殊善財分疏不下。若向者裏明得，便能通權達變，應用無方。寒者與之以衣，饑者與之以食，渴者與之以飲，熱者與之以清涼，貧者與之以財寶，病者與之以湯藥。有時變黃金作大地，有時變大地作黃金。有時以醍醐作鴆毒，有時以鴆毒作醍醐。有時全殺即活，有時全活即殺。有時殺活同時，有時殺活不同時。多處增些子，你有拄杖子，我與你拄杖子。少處減些子，你無拄杖子，我奪卻你拄杖子。全賓全主，全主全賓。如師子兒，哮吼自在。如太阿劍，誰敢當鋒。且道，因甚得與麼奇特，與麼受用，與麼縱橫。震威喝一喝云，莫怪從前多意氣，他家曾蹋上頭關。

　　秉拂問，奮迅全威出窟時，金毛潑喇鼓風蹄。是誰緊捎艸鞋去，抱得雲中師子兒。如何是師子兒。師云，蹋殺無邊裴大蟲。進云，雖具爪牙，未聞哮吼在。師云，霹靂過頭猶瞌睡。進云，既具爪牙又善哮吼，因甚被文殊騎卻。師云，斧斫不開。乃云，炎夏已去，金風徐來。白露微微，浦口之歸帆似箭。新煙匝匝，林梢之曉月如眉。砌蛩引出萬家砧，羌笛吹來千里怨。雲出趙州關，一任東穿西穴。秋入雲門普現前。七縱八橫，無力打禾山之鼓。何心拋象骨之毬。德山棒拈過海東，臨濟喝吞聲河北。直得釋迦彌勒無處出頭，文殊普賢退身有分。于斯時也，喚作佛眼中著屑，喚作法千錯萬錯，喚作禪獮猴弄𥻿膠，喚作道癩馬繫枯樁。不見道即此，見聞非見聞，無餘聲色可呈君。箇中若了，全無事體。用何妨分不分。若也明得便見，懷州牛喫禾，益州馬腹脹，天下覓醫人，炙豬左膊上。于此未明，昇上座。灰塗土抹去也，虛而靈，寂而妙。聲色堆頭常了了。淨臝臝，赤灑灑。十方世界明杲杲。既常了了，又明杲杲。則盡十方世界是沙門隻眼，盡十方世界是沙門全身，盡十方世界是自己光明，盡十方世界在自己光明裏，盡十方世界是自己，祇如威音王佛與不動如來。今早在梧桐樹下，商量佛法。說些什麼，▆▆良久云，早立秋，涼颼颼，金風體露，落葉枝頭。你若無心，我便休。下座。

　　秉拂，僧纔出。師舉拂云，不因紫陌華開早，爭見黃鶯下柳條。進云，著忙作麼。師云，大好一員戰將。進云，與麼則退身有分，去也。師云，著忙作麼。進云，話頭也不識。師云，今日事煩。進云，且莫詐明頭。師云，話頭也不識。進云，古人道，第一句中薦得，堪與佛祖為師。如何是第一句。師云，看看已過中天節。進云，第二句中薦得，堪與人天為師。如何是第二句。師云，六月炎炎一片雪。進云，第三句中薦得，自救不了。如何是第三句。師云，一葉落知天下秋。進云，未審座元師那一句薦得。師云，你道盤古皇帝幾時登基。進云，更有一句，速道速道。師云，青州出得好蘋果。進云，不因今日舉，錯過目前機。師云，如何是目前機。進云，青州出得好蘋果。師云，得與麼伶俐。進云，又恁麼去也。師云，卻被闍黎帶累。乃云，世尊拈華，雪裏賣冬瓜。迦葉微笑，鬼門空禱告。若作佛法商量，錯過海門鐵鷂，何故。若道世尊華上有佛法，則春有桃華，夏有榴華，秋有桂華，冬有梅華。一一拈出，佛法在什麼處。若道迦葉笑裏有佛法，則開口人笑，風生虎笑，雨來華笑，春深鳥笑。面面相呈，佛法在什麼處。有般漢聞，恁麼舉便道。聞聲悟道，見色明心。靈雲見桃華而悟道，香嚴聞擊竹以明心。水潦被馬駒一蹋，笑倒平生。白雲被楊岐一笑，打破漆桶。豈不是從上佛祖，由此契證。乃呵呵笑云，如此見解，正是錯認驢鞍橋作阿爺下頷。何處有佛祖來，不見道聲。前有句坐斷乾坤，句後無私永超聲色。直須向世尊未拈華已前，迦葉未笑破已前，一覷覷透。方見世尊拈的不是華，迦葉笑的不是華，靈雲見的不是桃，香嚴聞的不是竹。點火炤看馬祖面皮，捋拳打折楊岐驢腳。然後向一切，壁卓卓處平坦坦，平坦坦處壁卓卓。壁卓卓處平坦坦，不坐百尺竿頭。平坦坦處壁卓卓，移步月明簾外。藏身處沒蹤跡，金針繡出玉麒麟。沒蹤跡處莫藏身，鐵掌挪成銀彈子。拈頭作尾，拈尾作頭。舉一機機機頓赴，示一法法法全彰。然雖如是，若要提持佛祖，號令人天，更有向上事在。如何是向上事。良久云，我行荒艸裏，君又入深村。復舉崔郎中問趙州和尚云，大善知識，還入地獄也無。州云，老僧末上入。崔云，既是大善知識，為甚卻入地獄。州云，老僧若不入，爭救得郎中。應菴和尚云，善知識者，是大因緣。臨垂手時，著著有出身之路。何故如此，不入虎穴，爭得虎子。師云，趙州潦倒，應菴隨邪，祇堪入魔，不堪入佛。那箇男兒不丈夫，何須更借它人力。今日設有人問昇上座，大善知識，還入地獄也無。但向它道，怕入既是大善知識。為甚怕入地獄，向它道，從井救人我不能也。設有人道，上座祇堪入佛，不堪入魔。許它不謬，為大覺禪客。

　　秉拂。舉一明三，目機銖兩。正是困魚止濼，隔牆見牛，隔山見火灼然，鈍鳥棲蘆。承言者喪，滯句者迷，直饒不承言不滯句，已墮現成途轍。所以道，言前薦得，已落今時，句後承當，埋沒自己。蓋緣諸人腳跟下，有一通天大路，彌綸三界，橫亙十方。歷劫絕盈虧，當陽無向背。日月未喻其明，冰雪難方其潔。佛不能侵，魔不能害。諸聖蹋不到，眾眼覷不及。覷不及處瞞諸人一點不得，蹋不到處在諸人寸步不離。增不得一絲豪，減不得一絲豪。向者裏摽指見月，得麼。說迷說悟，得麼。說凡說聖，得麼。說心說佛，得麼。說向上向下，得麼。說別行一路，得麼。不見三世諸佛，祇言自知歷代祖師，全提不起一。大藏教詮註不及，明眼漢沒窠臼。牙如劍樹，口似血盆。眼觀東北，意在西南。端居寰海定龍蛇，卷舒自在。電光影裏分緇素，殺活臨時。殺活臨時于增不得處卻增些子，卷舒自在于減不得處卻減些子。橫看成嶺側成峰，直須親到廬山，方識渠儂面目。打著南邊動北邊，誰道東家點燈，西家卻乃暗坐。只苦睦州道底，眼裏無筋。堪笑投子鋒前，桼桶不快。祇如三乘十二分教，是破故紙千七百，則公案是爛葛藤。昇上座。終日口吧吧地，是故紙邪，是葛藤邪。震威喝一喝云，三尺浪高魚化龍，癡人猶戽夜塘水。復舉昔日外道問世尊。不問有言，不問無言。世尊良久。外道讚歎云，世尊大慈大悲，開我迷雲，令我得入。外道去後，阿難問佛，外道有何所證，而言得入。佛云，如世良馬，見鞭影而行。師云，我有六十拄杖，分作三分。一分打外道不合，平白受人欺瞞。一分打世尊不合，容易與人冬瓜印子。一分昇上座，自喫不合，簡點佛祖。若是阿難，且教向世尊，右手立地著。

　　秉拂問，昨日今朝事不同，炎炎朱夏又金風。不傷物義如何道，便請當陽把信通。師云，千年田地八百主。進云，祇如透網金鱗，以何為食。師云，雲門胡餅，趙州茶。進云，美食不中飽人餐。師云，未必心頭似口頭。進云，金風吹玉管，那箇是知音。師云，知音一句作麼生道。進云，伯牙須是鍾期聽，流水高山調轉新。師云，且信你一半。問直截當陽，即不問濟宗，炤用請師宣。師云，逐句問將來，如何是先炤後用。師便喝。如何是先用後炤。師云，鐵彈打空城。如何是炤用同時。師一喝隨聲便打。如何是炤用不同時。師云，沒氣力答你。進云，炤用蒙師指言，前意若何。師云，錯過也，不知。問，前日示眾，今日小參飽領多矣。請更別為拈提。師云，山前禾黍熟。進云，今日問答，前日唱酬。發揚多矣，更請別轉生機。師云，後園茄子大。進云，恁麼答話，猶是現成途轍。本分家風又作麼生。師云，莫向現成途轍著倒。僧便喝。師云，好一喝。僧連喝兩喝。師云，真師子兒善師子吼。進云，也知慣用此機。師云，明知山有虎，偏向此中行。進云，蒼天蒼天。師云，何須更叫冤中苦。進云，因甚隨人起倒。師云，從來有些子。乃云，轉山河歸自己，一塵起大地收。轉自己歸山河，一葉落天下秋。撞鐘撞著老僧心。落霞與孤鶩齊飛，秋水共長天一色。鐘聲為甚麼披七條衣，潦水淨而寒潭清，煙光凝而暮山紫。總不恁麼道時，如何白雲仍在青山裏。此五種見不無滲漏，昇上座為你一一點出。一人祇明自己，不明目前。以拄杖向左邊卓云，且立者邊著一人，祇明目前不明自己。以拄杖向右邊卓云，且立者邊著一人，活埋聲色。以拄杖約後云，退後著一人，通身理障。以拄杖指前云，且向前立地一人，把攬放船。橫按拄杖云，中心樹子猶屬昇上座。在如今不論搆得搆不得，各各領取三十拄杖。何故，擿拄杖云，須知遠煙浪，別有好商量。

　　秉拂問。結制也，平地生波。解制也，從空起窌。直饒不結不解，猶落時人窠窟。畢竟如何得相應去。師云，腦門著地。進云，洞山道，夏末秋初，直須向萬里無寸艸處去。始得意旨如何。師云，早已和身艸裏輥。進云，古人又道，出門便是艸，又作麼生。師云，無它出頭分。進云，祇如盡大地艸，漫漫地時如何。師云，甕裏石人賣棗團。僧喝。師云，伶俐衲僧一撥便轉。問，解制結制，乃是堂頭老漢為人邊事。祇如作家相見不展戈矛，如何得勝。師云，退身三步。進云，雲門拄杖𨁝跳上三十三天，觸著帝釋鼻孔。東海鯉魚打一棒，雨似盆傾。又作麼生。師云，你是沒鼻孔底。進云，懷州牛喫禾，益州馬腹脹。更復如何。師云，涅槃山側香煙靄。進云，因甚如此。師云，觀音勢至引到西方。進云，今日且放座元師過。師云，者不知死活漢。問，九旬之制今已滿，自恣之儀事若何。師云，今日為眾小參。進云，文殊是七佛之師，因甚三處度夏。師云，渠儂得自由。進云，迦葉是十大弟子，因甚欲擯文殊。師云，不因漁父引，爭得見波濤。進云，我真文殊無二文殊，若有是者，即二文殊。因甚有百千萬億文殊。師云，如天普蓋，似地普擎。進云，世尊云，汝擬擯那箇文殊。迦葉無對，則笑倒傍觀去也。師云，莫謗迦葉好。進云，祇如錯答，一轉語墮五百世，埜狐身大。有人空開大口，妄譚般若。又作麼生。師云，從來有眼不曾見。進云大眾聽取陽春白雪，不同下里巴歌。師云，是何言與。問，連日西堂師小參，書記師秉拂。孰優孰劣。師云，兩曜同行。進云，八龍齊奮迅，誰是透關者。師云，珊瑚枝枝撐著月。進云，座元師又作麼生。師云，喜而不寐。進云，大人境界普賢知。師云，也許你伶俐。進云，祇如臨濟有四料揀，還許請益也無。師云，許。進云，如何是奪人不奪境。師云，范公已去姑蘇遠，千古留泉炤碧空。如何是奪境不奪人。師云，宋主待錢王。如何是人境兩俱奪。師云，楚人滅譚，以譚子歸。如何是人境俱不奪。師云，小白入于齊。進云，料揀已承師指示，中元解制事如何，師云，緊捎艸鞋。進云，恁麼則一缽千家飯，孤身萬里遊。師云，得與麼瀟灑。問，一夏傾腸吐膽，蓋為何事。師云，只要人人知有。進云，長連床上，還曾覓得一箇半箇也未。師云，你道那箇不得。進云，既然恁麼，喚阿誰還飯錢。師云，卻是闍黎還得。進云，艸鞋獰似虎，拄杖活如龍。師云，一任𨁝跳。問，父母非我親，誰是最親者。師云，不可有二闍黎。進云，諸佛非我道，誰是最道者。師云，腳下薦取。進云，畢竟如何即是。師云，拈卻門前大案山。進云，恁麼則雲散家家月，春來處處華。師云，那裏學來的。乃豎拂子云，大眾見麼，文殊師利菩薩，親承佛敕。于昇上座拂子頭上，為諸菩薩簡選圓通。于是諸菩薩各各呈其所證。有從音聲色相而入者，有從香嚴味因而證者，有以觸因法因為無上者，有旋見循元反息循空者，有還味循知純覺遺身者，有解空者，有圓覺者，有降伏魔怨消諸有漏者，有身心通利者，有神通發明者，有塵銷智圓者，有悟水因者，有觀察風力及虛空無邊際者，有無選擇都攝舌根淨念相繼者，有從聞思修入三摩地者。文殊云，一等得世尊眉，一等得世尊皮，一等得世尊肉，一等得世尊語言音聲，一等得世尊骨，一等得世尊髓。簡選已竟，還報世尊。世尊各各為之摩頂記莂。汝當來世，皆得作佛，同號正法明如來，善自護持大眾。文殊簡選，世尊記莂。即且置。祇如圓同太虛，無欠無餘。性智平等，無二無別。因甚所見各異，所證不同，還會麼。人居大國方知貴，水到瀟湘一樣清。復云，趙州和尚道，有佛處不得住，無佛處急走過。三千里外逢人，不得錯舉。師云，是甚琉璃瓶子。歸宗和尚道，諸方有五味禪，我者裏只有一味。師云，鐵打面皮。洞山和尚道，秋初夏末，諸兄弟東去西去，直須向萬里無寸艸處去。師云，先自和身艸裏輥。石霜云，出門便是艸。明安云，直得不出門，亦是艸漫漫地。師云，甕裏石人賣棗團。雲門云，還我九十日飯錢來。師云，何曾咬著一粒米。一班漢屙轆轆地總被昇上座。拈卻了也。而今四海清如鏡，要住底桶裏有水，缽裏有飯。要去底艸鞋獰似虎，拄杖活如龍。然雖如是，前途設有人問，今夏大覺門下，有什麼因緣。如何扺對。良久云，逢人但恁麼舉。

　　秉拂。心同虛空界，示等虛空法，證得虛空時，無是無非法。且虛空作麼生。證秋風清，秋月明，秋聲瑟瑟，秋色盈盈，秋蟬歷歷，秋鳥嚶嚶，秋陽杲杲，秋漏沉沉，秋鐘遲入夢，秋水炤空清，秋華香陌隴，秋露溼雲陰。現前一眾光輝溢目，寂爾無垠。盡凡聖情脫知見，縛赤體擔荷得去。如龍得水，似虎靠山，倚天長劍逼人寒，神威凜凜。杲日當空，無不炤光彩澄澄。便見移法界于豪端，擿大千于方外。小兒伎倆，攪長河為酥酪，變大地作黃金。野老家私，無邊剎境，自它不隔於豪端。話作兩橛，十世古今，始終不離於當念。添足畫蛇，所以道靈光不昧萬古徽。猷入此門來，莫存知解，直下如鴈過長空，影沉寒水。鴈無遺蹤之意，水無留影之心。到者裏，釋迦讚嘆不及達磨有口難宣，二祖承虛道箇覓不可得龐公接響。自誇及第心空，百丈峰頭野鴨子點胸點肋，鼇山店裏鱉鼻蛇擺尾搖頭。黃檗一條拄杖化作獰龍，龍潭半橛紙條炤出猛虎。從上若佛，若祖，若善知識，若老和尚，無不從此，一印印開，一證永證。故經云，若人欲識佛境界，當淨其意如虛空，遠離妄想及諸趣，令心所向皆無礙，非虛語也。祇如竿木隨身，逢場作戲。又作麼生。逢著上大人便說可知禮。復舉雲門大師道，聞聲悟道，見色明心，觀音菩薩將錢買餬餅，放下手卻是饅頭。師云，雲門牙如劍樹，口似血盆。然而只解變通，不解通變。昇上座即不然，聞聲悟道，見色明心。卓拄杖云，拄杖子穿卻溈山水，牯牛鼻孔觸發子，胡狗子嗥嗥不止，作麼生解，交得好。擿下拄杖云，家家門裏觀世音。

　　秉拂。若論者一著子，如中秋月輪相似。在古不增，在今不減。聖見非明，凡見非暗。然或此夕遇雨風驟至，霹靂交加，則雲黯黯以飛揚，霧漫漫而匝地。山林慘澹，星斗潛輝。然于月，本無減也。或此夕值青霄碧落，一亙晴空，萬里無纖芥之塵，千門有當戶之炤。庭樹白以棲鴉，露無聲而溼桂。然于月，亦不增也。其或躬逢勝餞，高集良朋，酌卮酒以問天，櫂輕舟而泛碧。則有歡呼暢飲，集句聯吟之興。然月體不生歡說之相。更或羈人旅客，戀土重遷，懷鬱鬱以多傷，情寥寥而莫訴。則有舉頭明月，低頭故鄉之感，然月體不生愁憫之情。既無愁憫之情，又無歡說之相，則欣猒不生。欣猒不生，則取舍不得。取舍不得，是以光吞萬象。孤輪朗曜于碧天，氣絕諸塵常光直。貫乎今古不見道，古之日月，即是今之日月。今之山河，不改舊日山河。古之人物，即是今之人物。今之見聞，何異古之見聞。審如是，則延一日為億劫，促億劫為一日亦可。何故，輪體空寂。故攝萬年為一念，廓一念為萬年亦可。何故，清光常滿。故到者裏，靈山不話而溢目晴暉，曹谿不指而妙用全彰。天上無雙月，吾毋隱乎爾人間。只一僧脫體更風流。敢問大眾，既是一切成現，一切無私。因甚又道，萬古碧潭空界月，再三撈摝始應知。還會麼，本無偏炤處，剛有不明時。復舉僧問投子和尚道，月未圓時如何。云，吞卻三箇四箇。圓後如何。云，吐卻七箇八箇。師云，投子美則美矣，善則未善。今日設有問，秉拂上座。月未圓時如何，但向它道，蝦蟆吞月。圓後如何，月吞蝦蟆。且道與古人相去多少。

　　秉拂問，除卻身心佛法，請座元師答話。師云，除卻身心佛法，致一問來。進云，杜撰長老。師云，你是第幾箇。進云，蒼天蒼天。拂袖便行。師云，三十年弄馬騎，今日卻被驢兒撲。乃云，我有一句子，舉似大眾，諦聽諦聽。良久云，事因叮囑起，展轉見淆訛。復云，有一句到你你也不增，無一句到你你也不減。且道是那一句，莫是即心即佛麼。佛之一字吾不喜聞。莫是非心非佛麼。當門不用栽荊棘。莫是不是心不是佛不是物麼。何須眼下更栽眉。莫是三玄戈甲五位君臣麼。頭上平添三尺土。莫是理存函蓋事合乾坤麼。杻上何須更著枷。莫是三界惟心萬法惟識麼。眼前依舊漫漫地。莫是德山棒麼。隔靴抓癢。莫是臨濟喝麼。鷂過新羅。若論者一句子，諸人未出母胎早已輝天鑑地了也，未出家時早已通身受用了也，未參學時早已透頂透底了也，未行腳時早已步步蹋著了也，未見知識時早已覿面指示了也。所以道，達磨不來東土，二祖不往西天。未跨船舷，好與三十拄杖。望州亭與汝相見了也，烏石嶺與汝相見了也，山門頭與汝相見了也，僧堂前與汝相見了也。相見且置，祇如古人道，有句無句如藤倚，樹樹倒藤枯。畢竟句歸何處，天無私蓋，地無私載，只許老胡知，不許老胡會。喝一喝下座。

　　秉拂。問，天涯書絕雁淒涼，秋滿梧桐夜正長。歸夢不成人在遠，寒衣未授已飛霜。正恁麼時，還有佛法也無。師云，所供是實。進云，秋風吹不斷，總是玉關情。師云，龍蛇易辨，衲子難瞞。進云，時節因緣則且置，十智同真事若何。師云，勸君莫拾霧煙跡。進云，如何是一同一質。師云，泥多佛大。如何是二同大事。師云，水長船高。如何是三總同參。師云，山河大地。如何是四同真智。師云，如日普臨。如何是五同遍普。師云，填溝塞壑。如何是六同具足。師云，巢知風，穴知雨。如何是七同得失。師云，金彈打下撩天鶻。如何是八同生殺。師云，殺子糾相管仲。如何是九同音吼。師云，虎嘯風生。如何是十同得入。師云，家家門裏觀世音。與甚麼人同得入。師云，十字街頭廖鬍子。與誰同音吼。師云，木人把拍，石女吹笙。作麼生同生殺。師云，蕭何制律。何物同得失。師云，塞翁得馬。那箇同具足。師云，千江有水千江月。何物同遍普。師云，萬里無雲萬里天。何人同真智。師云，泰山石敢當。孰能總同參。師云，何止大覺院裏。那箇同大事。師云，運水搬柴無別。共何物同一質。師云，釵釧缾盤總一金。向上還有事也無。師云，猶嫌少在。進云，與麼則臨濟一宗埽土而盡。師云，秉拂上座，今日敗闕。進云，此話三十年後，擿地金聲去在。師云，自起自倒。乃云，祖師心印，狀似鐵牛之機。去即印住，住即印破。乃喝一喝云，此是鐵牛之機。復喝一喝云，如天普蓋，似地普擎。復連喝兩喝云，百雜碎于此明，得何止汾陽十智。便可華劈臨濟玄要，按下曹洞君臣。拈卻雲門三句，捉敗溈山父子。抹卻法眼惟心，直得皇風蕩蕩，觸處閒閒。飲啄隨緣，浮沈任性。高揖釋迦，不拜彌勒。普賢缾瀉杜口無門，觀音神通傍觀束手。更說甚麼龍樹馬鳴，提婆鶖子，辦似縣河，智如流水。只可喚來洗腳。其餘說心說性，說頓說漸，說妙說玄，說理說事。拾人涕唾，增長無明，便與槌殺萬千。直下如王秉劍，誰敢當鋒。如塗毒鼓，聞者皆喪。如師子弦，撫之則眾音絕響。如大火聚，攖之則燎卻面門。高高山頂立，深深海底行，深深海底行，高高山頂立。握乾坤樞要，換斗移星。用佛祖鉗錘，羅龍打鳳。有時奪人不奪境，有時奪境不奪人，有時人境俱奪，有時人境俱不奪。有時一喝如金剛王寶劍，有時一喝如踞地師子，有時一喝如探竿影艸，有時一喝不作一喝用。且道適纔這四喝，是奪人邪，奪境邪，人境俱奪邪，人境俱不奪邪，金剛寶劍邪，踞地師子邪，探竿影艸邪，不作喝用邪。明辨得出，便識鐵牛之機，其或未然。鴛鴦繡出從君看，不把金鍼度與人。

天岸禪師語錄卷第十二


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十三

　　侍者元玉記錄

　　大覺首座寮秉拂

　　開爐秉拂駕千鈞弩發萬仞機敵勝驚群須憑作者左右顧視云有麼有麼問有結有解已是病鳥棲蘆無解無結猶為困魚止濼祇如出格一句作麼生道師云倚天長劍逼人寒進云醍醐酥酪元同味釵釧缾盤總一金師云且得領話進云三千劍客今何在獨許莊周致太平師云澄潭不許蒼龍蟠進云忽遇傾湫倒嶽時如何師云金翅鳥王當宇宙進云劈開華嶽連天色放出黃河到海聲師云今日無你出頭分問揮倚天之寶劍萬里光寒著定亂之戎衣廓清宇宙正當爐鞴弘開如何是座元師為人句師云秤錘厭出黃金汁進云恁麼則艸枯鷹眼疾雪盡馬蹄輕師云看殺傍觀進云祇如人人是佛為甚麼卻用選佛師云不遇中郎鑒還同埜舍薪進云忽有箇不願作佛的人來未審座元師又作麼生師云腳跟下痛與一頓進云如是則恩深無語懷抱分明師云只恐不是玉乃云八字打開把手牽君行不入十分成現攢眉歸去不多爭恁麼來者秤錘厭出黃金汁恁麼去者相留共喫趙州茶寶劍倚天光雪雪佛來也斬魔來也斬漫天網子布重重龍跳不出蝦跳不出火燄轉法輪如山如嶽諸佛立地聽落塹落阬無賓主句阿誰酬打鼓普請烈燄光中飛彩鳳橫亙十方直得溈山水牯無處躲跟無位真人轉身不迭金佛木佛盡教度爐鐵額銅頭喚來重煉到者裏說甚祇有悟別無迷迷悟都來第二頭正是龍蟠死水鶴入銀籠理無礙事無礙理事圓融真法界未免依稀越國彷彿揚州直饒滴水滴凍敢保老兄未徹在總爾脫籠卸馱更須打破蔡州城四埜分明也中心樹子到你也未點著知有也紫羅帳裏未攃珍珠乾爆爆硬糾糾正好朝打三千暮打八百牙如劍口如盆更與換骨洗腸重新整頓何況雪裝師子琉璃禪藥汞禪灰燼無餘紙畫大蟲傳來的學來的煙飛淨盡佛見法見片雪點紅爐聖解凡情千絲揮利刃不到縣崖攃手那知平地登仙直須絕後再穌方乃欺君不得所以道平地上死人無數過得荊棘林方是好手祇如過得荊棘林的又作麼生大冶精金應無變色復舉昔日天童先師翁云今日禹門院裏結制須與眾兄弟一議不用眾兄弟參禪不用眾兄弟會理單單不容瞌睡若也瞌睡一棒打出骨髓莫言不道師云大小師翁單只怕人瞌睡秉拂上座即不然今日大覺院裏結制也與眾兄弟一議參須真參悟須實悟直饒絕點純清全無瞌睡一棒打你髑髏粉碎何故棒頭有眼明如日要識真金火裏看卓拄杖下座。

　　秉拂昨日有一因緣舉似大眾一人坐河邊叫渴不止昇上座向它道河裏是水其人搖手不信遂至抱渴而死一人坐飯籮邊叫饑不止昇上座向它道籮裏是飯其人亦搖首不信遂至忍餓而終諸兄弟河裏是水渴死不信籮裏是飯餓死不信當斷不斷祇為太近雖有智者不能打正行路難行路難萬仞峰頭君自看。

　　開山達法禪師忌日弟子行俊等請秉拂問山山已抹金風令樹樹經霜盡落輝此境此時即不問歸真一句請師題師云杲日正當午進云恁麼則一片白雲橫海上幾多歸鳥盡迷巢師云自領出去進云大師也不得無過師云你喫不得棒在進云韻出青霄天外響師云且緩緩承當乃云傑出青州老象龍飄然一衲下江東已窺太白源頭活直引曹谿河北通淵默雷聲酬百問風行艸偃下王公至今雨露人心在靈塔年年淚染紅此蓋開山達法禪師有如是氣概故有如是節操有如是節操故有如是向往有如是向往故有如是識見有如是識見故有如是運籌有如是運籌故有如是機用生居無佛之鄉提挈伶俜之子荒田植以嘉穀頑石鑿其混濛插莖茅而變現瓊樓出一語而敬欽神鬼儼若龍王行雨高低普潤亦猶長者施財貧乏悉均其有功於齊魯之邦蓋如日之炤月之臨矣則其感發人心又豈有生存死沒之殊哉既無生存死沒之殊則諸公揮金辦供難盡孝思秉拂闍黎高登法座又向甚麼處下口不免借華獻佛轉伸供養去也豎拂子云鄭州梨青州棗萬物無過出處好擿拂子下座。

　　冬至秉拂問黃鐘纔動一陽來萬象森羅眼豁開日出千峰消積雪一枝春信寄寒梅偃月長蛇謾勞排出因緣時節便請激揚師云黃河連底凍進云華開枯木三冬秀石筍抽條劫外春師云那裏得者消息來進云昔日僧問疏山仁和尚如何是冬來意仁云京師出大黃意旨如何師云瀉盡諸方五味禪進云今朝若有人問如何是冬來意向它道甚麼即得師云衲被蒙頭萬事休進云得即得得即不得師云你又作麼生進云山近朔風吹積雪天寒落日澹孤村師云我不如你問西來大意即不問陽長陰消事若何師云驗在目前進云陰消陽長承師指陰陽未判又如何師舉拂子云能為萬象主不逐四時凋進云與麼則形名雖未兆文彩已全彰師云若將耳聽終難會進云昔日臨濟大師道大凡演唱宗乘一句中具三玄一玄中具三要如何是一句中具三玄師云無鬚鎖子兩頭搖如何是第一玄師豎拳云捏則成拳如何是第二玄師云開則成掌如何是第三玄師云五箇指頭四箇叉如何是一玄門具三要師云鐵輪天子寰中敕如何是第一要師云軒轅寶鏡當堂炤如何是第二要師云神劍一揮千里血如何是第三要師云收如是則臨濟大師面目現在師云高著眼僧喝師云者一喝是喝臨濟喝秉拂喝自己進云何處不為霖師便喝問回天關之妙用萬里陽生轉地軸之寒芳千山蘊秀即今八表披光如何是接物利生句師云麗天杲日炤寰區進云聽盡諸方下里曲始識陽春調不同師云你曾見過幾人來進云利生句子蒙師指五家堂奧乞重宜師云葛藤又葛藤進云劈面來時飛電急迷雲破處太陽孤如何是臨濟宗師云我不可作大覺弟子不得三十三天騰扇子千波影裏卓紅旗如何是雲門宗師云石裂崖崩不是險無影樹頭縣日月不萌枝上辨春秋如何是曹洞宗師云它家自有兒孫在一輪明月澄清影萬朵煙雲作繡衣如何是溈仰宗師云明暗雙雙箇時節散髮夷猶誰管繫太平無事酒顛人如何是法眼宗師云不聞三界總惟心進云一種沒絃琴惟師彈得玅師云千聞不如一見乃云群陰剝盡一陽來復君子道長小人道消此天地否泰之候亦衲僧轉身吐氣之一候也何為天地否泰之候自立冬至長至日朔風極其凜烈之威霜露結其沍寒之體漠漠彤雲四塞飄飄六出飛華鳥獸竄伏山林慘悴可謂物物俱喪事事皆窮者矣逮至今日則陽氣始回便見天宮磬動緹室灰飛艸綠枯枝雲開凍野何為衲僧轉身吐氣之候自結制以至今日雙眉卓朔鐵脊橫撐內不放出牙根咬定外不放入拶定腳頭取不得舍不得在在銀山進無路退無門處處鐵壁可謂前不遘村後不迭店者矣設若今日冷灰豆爆便見條抽石筍燄吐冰河鐵樹開華木人撫掌所以道窮則變變則通然方其正窮時通住何所方其通時來自何方及其既通窮歸何地若於此直下見得便見今亦如是古亦如是窮亦如是通亦如是變亦如是祇如今日還喚作不是一陽來復得麼待汝等各各有轉身吐氣處不妨入室通箇消息。

　　立春秉拂殘臘昨宵去新春今早來野色乍開尚有三冬積雪溪聲已滑衝開此日堅冰柳眼細而舒金鶯舌寒而解語蒼山換骨渾如睡裏楊妃湖水漾青宛若鏡中西子綠無聲而到地風隨令而回東一任把斷趙州關雲霞出海曙果然匝地雲門普梅柳度江春彌勒釋迦前村後巷狸奴白牯送舊迎新東海鯉箇箇翻身後園驢頭頭喫艸不由天造豈屬人為所以此事不可以有心求不可以無心得不於菩薩覓神通不向諸聖求解脫祇貴當人腳跟下雪老冰枯自見春光溢目不見覓心不得腰齊雪也華生碓觜本無物也滹沱浪涌蒿枝拂也竹聲乾處立無錐也桃放千林疑團破也梅子已熟心即佛也諸兄弟冰厚三尺非一日之寒水漲千溪非一日之雨朝聞夕死非一日之功立地成佛非一日之行物久困而自穌人積疑而頓悟因緣會遇時豪髮無差誤正當今日如何是應時納祐一句以拂子畫此○<<PIC>J26p0715_01.gif</PIC>相云新春把筆百事大吉。

　　除夕秉拂一年三百六十日昨日今朝元不別家家戶戶貼桃符桂酒蒸豚敘臘節韓子便作送窮文明皇夢裏虛耗出秦中儺作鬼神形楚地亦云去故日誰知依舊日東昇那見月從西畔出人人鼻孔下頭垂箇箇眼睛烏歷歷師姑畢竟女人為森羅純作珊瑚色諸方長老盡譚玄共把烏龜證作鱉昇公本自不同條打鼓依然循舊律雖然舊律自相循究竟無可為君說不如唱箇漁父詞卻勝北賢一筵席乃唱云爆竹未除今歲曆鶯聲已報杏華節春歸一樹風初綠本不隔釋迦彌勒元無別我本木蘭舟上客眼底波光一萬疊釣竿未肯輕拋擿忘歲月待得長鯨心始歇設有禪客出來道昇上座今日是什麼時節不說些緊要佛法卻自唱歌行樂乃喝一喝云愚人笑我智乃知焉。

　　元旦秉拂春王正月魯史謹筆大書特書要人鑒別民無二王天無二日孔子一片赤心在尊周室人王既尊心王誰識我觀法界眾生滅裂心王歷代佛祖因之僭竊指天指地乃問鼎之沿流也微笑拈華實亡周之漸次也嵩山面壁人而不仁如禮何得髓安心人而不仁如樂何即心即佛非心非佛不是心不是佛不是物三家者以雍徹道吾舞笏秘魔擎叉禾山打鼓雪峰輥毬八佾舞于庭殊不知君子務本本立而道生故林放問禮之本子曰大哉問然則如何是禮之本心王不妄動六國一時通罷拈三尺劍休弄一張弓但見皇風成一片不知何處有隅封喝一喝。

　　解制秉拂雪色初晴春山澹蕩桃腮未滴胭脂雨梅萼先招玉蝶風憶歸期數歸期別時容易見時稀杜鵑枝上啼長相思短相思從前客夢已如癡喚回知幾時諸兄弟同堂共住以來又是一期了也昇上座自愧不才終日絮絮叨叨不是為你破除妄見便是為你剷削情根你欲住卻不許你住用錐錐你用錐錐你也移華兼蝶至你欲去又不許你去用鉤鉤你用鉤鉤你也買石得雲饒正當恁麼時欲住未住欲去未去鉤錐齊歇兩手分付兩手分付也分明月在梅華上看到梅華早已遲所以此事不在久參不在初學直須立地搆去果然立地搆去則何妨跨楊岐三腳之驢朝遊天台暮遊南嶽解彌勒布袋之口橫臥華街倒穿柳巷何故此人通途合轍事同一家對面不相識千里卻同風其或未然相思相見知何日淚落珊瑚正未休。

　　秉拂問風搖雪萼家家月雲漾華魂色色光珍重陽春回足下特呈舊面發清香為復是師資契合為復是啐啄同時師云隨人卜度進云恁麼則龍向洞中銜雨出鳥從華裏帶香飛師云不動如來在什麼處進云祇如正當解制之節臨行一句又且如何師云日中有烏月中有兔進云學人又不然師云你試呈朦袋看進云鵬飛天外千重影鯤向南溟萬派波師云瓊華觀裏鐵師子乃云五里一箇亭十里一箇舖雲水去趨蹌盡蹋來時路翠嵒啜齒粘牙趙州捏鼻呷醋一箇落盡眉毛一箇老無住處那知灑脫衲僧腳下絕無迴互雖無迴互莫忘名顧一句臨行平等分付日中有烏月中有兔擊拂子下座。

　　萬善殿秉拂萬仞崖前冰雪封嬾僧高臥覓無蹤何緣歸省玲瓏畔一櫂風吹到。

　　帝宮皇風蕩蕩南北宗通同堂相聚略展家風不見道雲月是同谿山各異還有解得無舌人語者不妨出眾相見良久眾不出乃云此事不在多言言多去道轉遠諸公既知時節昇上座亦說箇應時及節底說話與諸公醒醒瞌睡得一萬事畢衲僧難辦別竿木既隨身潦倒為君說一元和二達磨三碗脫丘千峰勢到嶽邊止知止而後有定那伽常在定無有不定時罔明出得不離者裏文殊出不得不離者裏者裏是甚麼所在萬善堂中鸞飛鳳舞結制安禪拷鐘伐鼓十方法界一時聞聞者一一歎希有▆按八卦開爐朱雀玄武把門守戶第一不許常州人打爺第二福州荔枝須親到口然後喚臨濟拈錘德山吹火楊岐添煤普化佐助紅爐爆出鐵烏龜山河盡作師子吼阿呵呵還會否知恩者道是一人有慶不知恩者聖人作而萬物睹。

　　秉拂居士問群陰剝盡即不問一陽來復事如何師云君子道長進云箇中端的無人識盡在頭陀一笑中師云無人知此意士便喝師云祇解喝不解笑士云識取鉤頭意莫認定盤星師云過在阿誰乃云連日朔風緊急吹得崖崩石裂雞寒上樹難棲鴨寒下水不得凍折崖前古柏枝拈起卻是波斯鼻堪笑堪憐衲僧落節兩兩三三商量煖室笑倒黃河水神涌起高聲告白河內冰堅且深衲子面皮不別何以故厚一尺復云善言言者言所不能言善說說者說所不能說說所不能說是為真說言所不能言是為真言者道真言釋迦老子四十九年橫說豎說未曾說著一字東土二三未曾說著一字達磨西來面壁九年未曾說著一字天下老和尚未曾說著一字今日昇上座對眾說箇甚麼即得縱饒說盡河沙數爭似譚玄口不開卓拄杖下座。

　　秉拂昨晚昇上座夢見世尊升兜率天宮趺坐已畢敕諸大菩薩各說法要文殊師利菩薩說偈曰舉手攀南斗回身倚北辰出頭天外看誰是我般人彌勒菩薩說偈曰彌勒真彌勒化身千百億時時示時人時人自不識普賢菩薩說偈曰身口意清淨是名佛出世身口意不淨是名佛涅槃惟有觀世音菩薩將錢買下數千箇燒餅發付金剛力士屬令一百日內現前諸天每人與它兩箇佛法一字不說彌勒菩薩問云仁者此是何義大士曰胡餅討甚麼汁昇上座在傍失笑而醒今日小參舉似大眾敢問諸仁昇上座說的是法邪說的是夢邪若說是夢現今說法若說是法昨晚做夢於此明得便可親證無生法忍其或未然觀世音菩薩將錢買燒餅放下手卻是饅頭參。

　　秉拂四大無我心如風現今風聲浩浩風作何狀有者說風是圓底若不是圓底如何轉轆轆地有者說風是方底若不是方底如何四維上下一吹遍滿有者說風是匾底若不是匾底如何窗櫺縫罅橫吹直入有者說風是長底若不是長底如何吹得千里萬里恁般說話總是謗風風不受謗謗即是風昇上座如是而說是有說邪無說邪無說而說說亦是風諸仁立地而聽是有聽邪無聽邪無聽而聽聽亦是風尋常離心意識參絕凡聖路學向無可參處而參無可學處而學參底學底也是風既然如是謗底是風說底是風聽底是風參底是風學底是風真可謂一堂風冷澹千古意分明。

　　金粟首座寮秉拂東土之山以泰山為首移置須彌山下一丘一壑而已東震之水以滄溟為大移置香水海邊一杯一勺而已然善用者一杯一勺便成巨浪千尋一壑一丘直下縣崖峭壁拈頭作尾在法不在人拈尾作頭在人不在法若有頭尾相稱者不妨出眾相見問轉身就父即不問遊子歸家意若何師云九十九峰齊點首進云如何是入門一句師云倚天長劍逼人寒進云如何是門內句師云清風拂日月進云歸家消息蒙師指滿堂大眾盡知音師云還有未出門一句如何不問僧喝師云胡喝亂喝僧禮拜師便打乃云本昇因大和尚壽誕前來慶祝從青州未發足以前早已打迭欲覓一語以為慶讚了不可得及乎發足青州越水度山三千餘里欲覓一語了不可得迨至來金粟寺人事之餘已經半月欲覓一語了不可得何故如此蓋為威音王以前無生尚不可得何況有生從此盡未來際無量壽尚不可名何況歲月日時然則不可以智知不可以識識不可以說說不可以歲月而求不可以算數而得畢竟如何虛空可量風可繫無能盡說壽功德此是昇上座慶祝之微忱也再將途中所歷與諸昆季宣揚一上但不可作佛法商量亦不可作世諦流布昇上座于四月初二日從青州發足車轔轔馬蕭蕭度穆陵關但見鳥道入雲嶮巇欲絕惜不得縣崖攃手絕後再穌者與之共轡由宿遷渡河但見黃河之水天上來鯨波萬里百折不回因念曹谿正脈源遠流長亦復如是從淮水入邗溝正當競渡之辰龍舟奪錦因憶學道先須有悟由猶如曾鬥快龍舟誠哉是言也從瓜埠入楊子江見金焦二山昂藏屹立有砥柱中流之勢浩然擊楫平地上死人無數弄潮須是弄潮人安得弄潮人與之同載到京口萬舸爭先橫截去路詎知君登舟我行陸君行陸我登舟彼彼不相妨過延陵思季子之高風而問轍焉到姑蘇仰隆祖之芳躅而瞻禮焉不意守關使者杜撰巡官把斷要津不通凡聖庸詎知它家自有通霄路君輩其如予何從此快舸輕舠直至雙林竹籬茆舍雞犬桑麻松竹猶存林泉無恙何樂如之然猶是途路之樂及乎詣金粟寺登金粟堂入金粟室見大和尚瞻禮慈容拜問起居萬福真是遠客還家貧兒見父歡喜踊躍生平快樂孰大於是至於現前昆季大者如兄小者如弟同是家裏人共說家裏話作麼生是家裏話不見臨濟大師道有一人論劫在途中不離家舍有一人離家舍不在途中那箇合受人天供養者豈不是家裏話於此見得方知昇上座住青州一十二載不曾一日離卻昆季今日與現前昆季相見要且不曾動步離卻青州所以道不動步周遍十方未入門常在屋裏對家裏人說家裏話又添一番快樂祇恐現前昆季說是道遠途長暑日炎天不勞重舉則昇上座自放自收去也喝一喝卓拄杖下座。

　　啟建華嚴寶懺秉拂居士問臨濟問黃檗佛法大意喫三頓痛棒弟子不為佛法而來又且如何師云滿堂僧不猒一箇俗人多士云不得厭良為賤師云壁上畫棋盤問古佛垂慈坐道場隨流逆順駕慈航當機誰識娘生面一朵曇華撲鼻香曇華撲鼻即不問如何是娘生面師云你是福建子進云恁麼則當陽踢瞎摩醯眼始見前三與後三師云三山半落青天外乃云無邊剎境自它不隔於豪端十世古今始終不離於當念茲者康熙乙巳年八月初一日海鹽金粟寺華藏莊嚴菩提道場成阿蘭若毗盧遮那於中始成正覺坐寶蓮座遍布身雲放光動地十方微塵佛剎諸大菩薩海會雲集一剎那頃從初會以至十會圓融行布行布圓融帝網交羅重重影現說無量世界微塵數偈說不可說不可說微塵數品善才童子遍體諸大知識證無量修多羅法門奇特中奇特殊勝中殊勝諒諸仁者眼無不見耳無不聞既同眼見耳聞則皆諸佛誕生之子既皆諸佛誕生之子則若遠若近若此土若它方禮拜行道燒香散華擎拳合掌歡喜讚歎修齋設供皆是華藏莊嚴但於其中不得作佛想不得作非佛想不得作法想不得作非法想不得作諸相想不得作非諸相想能如是見是名正見如是知是名正知如是禮是名能禮所禮審如是則已親見毗盧親登寶閣已證普賢妙行已得文殊大智何以故蓋為從前所作種種佛事不假它術皆吾心之常分耳若或稍涉遲疑則請同瞻壇上諸師七七日內隨機展隨機演日日是好日時時是好時一切聲是佛聲一切色是佛色色見聲求也不妨機輪轉處絕囊藏信得及無差別信不及則雖智同鶖子通若犍連同居道場耳無所聞目無所見終日瞌瞌睡睡如燈影裏相似喝一喝云要且亦出不得華藏世界。

　　施主請秉拂今辰乃破堂禪師齎持嶺南檀越奇珍異品香華燈燭珍羞供養恭祝老和尚大誕請轉法輪饒益四眾秉拂道即此一念早已饒益四眾了也所陳供養早已轉大法輪了也不見華嚴會上具足優婆夷安置一器涌無量寶萬方來者悉皆滿足今此會中一元和二達磨三十方羅漢僧盡皆隨例餐䭔子各得三文買艸鞋艸鞋上腳且莫東行西行䭔子滿盤豈止口肥腹飽須要一一識渠來處來處若識黃金合消來處不識滴水難受且道現前供養從甚麼處得來從東粵督府劉夫人一念淨信中來信為道元功德母長養一切諸善根然則劉夫人不止一佛二佛三四五佛而種善根已於無量百千萬億佛所種種善法種種善根悉皆成就何以故舉一法而法法全彰明一機而機機頓赴理如是故事如是故法性如是故祇如因齋慶祝一句又如何一念普觀無量劫無去無來亦無住如是了知三世事超諸方便成十力阿呵呵說甚塵沙甲子劫。

　　秉拂更以異方便顯揚第一義而今宗師家不是搖拂子定是舉如意不是行棒便是行喝以為方便極則殊不知嵒前丹桂香透毗盧頂𩕳久雨不晴浸爛達磨鼻孔雲起南山嶺峻不礙分飛水漲低灘竹密何妨直過常住少米無柴諸兄焦心竭慮有一等冬瓜茄子只管缽盂兩度溼又誰問你東家杓柄長西家杓柄短康僧橋畔露華濃庭前秋滿娑羅樹無邊消息幾人知分明月向梅梢度白鷗灘重指注芰荷香散白蘋風箬笠綠簑儘可住君不住涉江又採芙蓉去。

　　中秋請秉拂居士問如何是金粟景師云白鷗灘上露華濃如何是景中人師云俗人頭戴僧冠帽如何是人中意師云少刻有齋居士隨例喫飯進云景意悉蒙詳指示因齋慶讚句如何師云佛壽無量乃云一即一切一切即一今與古一多與少一真與妄一聖與凡一佛與眾生一譬如雲中秋月影現千江唯一月所攝光生萬戶總一光所燭華嚴會上師子頻呻比丘尼拄玅勝光王日光園中八德流泉百華寶木頭頭映現一一示身成就一切智現前普光菴主年登七十有感必應無德不修以平等心作種種平等佛事不矜其功不伐其能今辰設道吾饡飯點趙州茶來此華嚴會上恭祝大和尚壽誕且道與師子頻呻是一是二然則古之日月即是今之日月今之人物不異古之人物乃喚云普光菴主汝願無盡功德無盡法界無盡佛光明無盡壽量無盡勸大眾普惺惺人人各有一光明明明百艸頭邊意著著拈來用最親用未親彌勒真彌勒化身千百億時時示時人時人自不識。

　　胡思黯居士為母誕日請秉拂種穀得穀種豆得豆谷應山呼點滴不漏近日雨水較多農夫嬾惰將祖翁田地荒艸盈坵參禪如種穀學道如種豆趙州祖師道我于二時粥飯外無雜用心處心地不生閒艸木管取隨家豐儉足君不見元清胡道人入塵不染心如玉參尋知識海門東親見文殊得禮足雙眼頭頭是佛乘心心所種皆佛業念念發生歡喜門念念頓超無量劫無量劫超生死空生死空時無延促延促既空佛不殊福也壽也何窮極無窮極孝子賢孫同慶祝。

　　請秉拂問高提祖印說法利生高提祖印即不問說法利生事如何師舉拂子云拂子點開千聖眼進云會者當處受用不會世諦流布世諦流布即且置如何是當處受用的事師云饃饃䭔子滿盤托出僧喝師云飢逢王膳不能餐問華藏莊嚴遍法界老人壽量祝無疆如何是不思議的句師云華藏莊嚴遍法界進云恁麼則壽若須彌福同泰岱師云你那裏見來僧喝師云你也學它喝乃云今辰乃自牧禪師領雲環王檀越設齋修供端為恭祝老和尚壽誕以此勝因回向王公自己壽山高聳福海綿延據秉拂看來是法平等無有高下我師大誕是九月初八王公壽誕是九月初九我師大誕是七十王公壽誕是四十王公四十即是我師過去的四十我師七十即是王公將來的七十七也四也有何殊八也九也實平等過去平等未來平等現在平等我師平等王公平等百千諸佛平等現前四眾平等盡大地眾生平等秉拂以平等心說平等法福壽莊嚴千周百匝。

天岸昇禪師語錄卷第十三


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十四

　　侍者溢元記錄

　　示眾

　　萬善殿示眾捉象亦全其力捉兔亦全其力昨晚山僧落堂見一狡兔突興於前展手捉來卻是一枚死鼠拾得寒山在傍撫掌呵呵大笑且道笑箇甚麼知恥近乎勇。

　　示眾山僧不解說法祇會發笑者一笑也有權也有實也有炤也有用也能殺人也能活人有時一笑如金剛寶劍有時一笑如踞地師子有時一笑如探竿影艸有時一笑不作一笑用敢問諸人作麼生會若也會得功不浪施其或未然山僧失利。

　　冬夜示眾洞山掇退果桌直而無禮慈明揭牓僧堂迂而成誕昇上座不似古人今夜大書一千箇雲字現前諸公每人與你一箇何故會中總是乘雲客不比尋常下劣人然卻有箇說話既是雲中客定知雲裏事敢問天有幾許高日月有幾許大星辰有幾許位大梵天王今日說甚麼法一一洞徹真可謂雲中僊子稍涉遲疑皇天無親。

　　大覺首座寮示眾。

　　示眾昔日僧問楊岐如何是佛岐云三腳驢子弄蹄行諸兄弟世間止有瞎驢黔驢癡驢強驢從不曾見有三腳之驢只可聞不可見最玲瓏通八面能追風驅掣電乃呵呵大笑云且道笑箇什麼笑汝等騎驢覓驢。

　　示眾佛法不是冬瓜茄子與你一頭兩擔不是羊羹臘酒與你細嚼麤餐昇上座平常見人飢時將口邊所有之食盡情奪卻見人寒時將身上所有之衣盡情卸卻且道是為人邪不為人邪一僧纔出乃震威喝一喝云若不藍田射石虎何人識得李將軍。

　　示眾久默斯要不務速說釋迦老子弄巧成拙覓心不得安心已竟達磨臊胡己眼未正本來無物傳得衣缽堪笑盧公一生落節肋下還拳父子成冤滹沱小兒千古眉攢昇上座大似不肖兒孫將祖宗敗缺一一點出還有傍不甘者麼甜瓜徹蔕甜苦瓠連根苦。

　　示眾三日不相見莫作等閒看從前且置即今事作麼生眾無語乃云人平不語水平不流潔淨地上豈可攃沙然還知枯木崖前多錯路麼百尺竿頭須進步麼澄潭月影靜夜鐘聲正是生死岸頭事麼莫謂無心便是道無心正隔一重關麼昨日有人從清涼來卻得南嶽信道石頭大的大小的小翠竹幾莖長幾莖短不得作奇特會不得作平實商量不得拋在無事甲裏于此明得以大圓覺為我伽藍天是天地是地山是山水是水有意氣時添意氣青絹扇子足風涼于此未明今日熱如昨日更把眉毛廝結堂前露柱燈籠好笑同時汗出咄是什麼消息。

　　示眾無法可說是名說法不是心不是佛不是物是說不說虛空有路虛空大可惜時人不解行。

　　示眾問大覺院中三大士利人接物事如何師云眾眼難瞞如何是大智無私句師云日輪正午如何是萬行莊嚴句師云屏風黑桼如何是尋聲救苦句師云東施效顰三句已蒙師指示聲前未舉事如何師云遠觀山有色如何是舉後絕言詮師云近聽水無聲舉後絕言既已曉言答語對又如何師打云截斷葛藤乃云昨夜普賢大士與觀音大士爭長佛法一人道見色明心一人道聞聲悟道一人道頂門具眼一人道肘後縣符一人道我以萬行莊嚴成就修多羅法門一人道我從聞思修得證入三摩地一人道頭上寶瓔無價一人道籃中錦鯉有神一人道峨眉高聳白雲端一人道洛伽雷震千波涌一人道象王回顧落華紅一人道鸚鵡啼時芳艸綠文殊聽得忍俊不禁提起手中劍云任你見色明心聞聲悟道頂門具眼肘後縣符萬行莊嚴聞思修入寶瓔無價錦鯉有神峨眉高聳洛伽雷音象王回顧鸚鵡啼春若到文殊劍下盡教一擊粉碎因而更說一偈小根小智謾疑猜利劍曾將逼佛來富有奇珍俱不貴貧無儋石未嫌虧獨行天外尋知己坐斷千峰動地雷百十一城煙水涸善財何事不來歸來歸且置還識文殊劍麼擿拄杖云冰盤捧出大家看。

　　示眾鷦鷯巢林自謂得所鼴鼠飲河不過滿腹安知天之高地之厚山之峻海之深是以猛虎不食伏肉俊鷹不打死兔你若將臨濟喝來我與你塞斷咽喉你若將德山棒來我與你折作兩橛你有敵國之富我與你破家蕩產你若貧無立錐我與你八寶七珍不見道你纔恁麼我便不恁麼你不恁麼我卻又恁麼平平坦坦處入須向突突兀兀處放下突突兀兀處入須向平平坦坦處放下你若見我恁麼道便云我會也我會也噫唏噓曹谿波浪如相似無限平人被陸沈。

　　示眾天寒人寒凍斷釋迦鼻孔冰團雪塊刺瞎達磨眼睛眼睛既瞎無可描摸鼻孔既斷全失打算阿呵呵轆轆轉不是趙州東壁葫蘆便是秦時𨍏轢鑽。

　　示眾呵呵大笑云且道笑什麼適纔有一山東人問昇上座曰貴處昇上座答曰山東山東人曰貴府答曰萊州府山東人曰萊州府城有多少大其中有幾許人丁戶口昇上座不知也其人大笑有頃昇上座問山東人貴處山東人曰江南昇上座曰貴府山東人曰鎮江府昇上座曰鎮江府城有多少大其中有幾許人丁戶口其人不知也昇上座亦大笑諸兄弟昇上座不是山東人要作山東人即被山東人取笑山東人不是江南人要作江南人即被昇上座取笑何況學無上妙道不曾實證實悟親到地頭如何曉得地頭事即欲勉強支吾何異羅公炤鏡取笑傍觀不見古德見一學者入室請益便云不是不是如此數番一日學者忽然自省入室呈白古德纔見便云是是所以過量人方曉過量事地頭人方曉地頭事即今還有到地頭者麼試出來道看如無昇上座自道去也不離當處常湛然覓即知君不可見。

　　示眾臘月二十五收起雲門普把住趙州關不放大雄虎四海已宴清歸家路無阻謹報參玄人覓甚佛與祖。

　　示眾古者道天地與我同根萬物與我一體昨晚昇上座腳痛移步不得諸公也覺腳痛也未前日昇上座牙痛開口不得諸公也覺牙痛也未若道痛諸公何曾牙痛腳痛來若道不痛如何說得同根一體的道理眾無語乃云諸公盡患麻木症帶累昇公把不定此症從來難治醫盧醫扁鵲拱手回然卻有箇醫處作麼生醫艾瘡瘢上重著蘸以拄杖旋風打散。

　　示眾丙丁童子來求火壬癸忙忙卻與水水火從來不同源童子攢眉訴戊己戊己笑謂童子言須信壺中別有天水底有火卻須發火裏能開萬頃蓮童子轉身仍作禮歸家穩坐心歡喜赤眼撞著火柴頭焦磚打著自家底作麼生是自家的大洋海底紅塵起。

　　示眾心月孤圓光吞萬象光非炤境境亦非存盤山恁麼提持祇得一半歷劫無名說甚麼心月從不欠缺說甚麼孤圓本來無有世界眾生說甚麼光吞萬象盡大地覓一絲豪了不可得說甚麼光非炤境境亦非存昇上座恁麼批判也祇得一半不見臨濟大師道有時奪人不奪境有時奪境不奪人有時人境俱奪有時人境俱不奪拈拄杖云者是境作麼生是人卓一下云者是人作麼生是境橫按拄杖云人境俱奪也作麼生轉身吐氣擿下拄杖云人境俱不奪也作麼生領略得去于此領略得去大盡三十日小盡二十九飽食與高眠不必問卯酉于此領略不去纔看立冬日又是臘月一光陰不待人錯過好時節喝一喝。

　　示眾惟有一門而復狹小可以出得且道釋迦老子是門內語門外語從門入者不是家珍且道從上古錐是入門句出門句一人入得出不得一人出得入不得出得入不得轉身便作遼天鶻入得出不得萬里重雲只一突也不入也不出珊瑚枝枝撐著月既然如是喚什麼作門喝一喝。

　　示眾探神珠於蒼龍窟內豈足爭奇解金鈴於猛虎頷邊未稱好手何也儻遇躍翻大地此時性命何存忽然倒嶽傾湫直得退身無路若只黑水自沉螻蟻欺其失智或爾阱阬自陷狐狸笑其無威苦痛之言希垂鑒聽。

　　示眾鐵鋸𨮂秤錘秤錘痛不禁走入溈山水牯隊觸發雲門拄杖子將山河大地一摑粉碎驚起杜順和尚慌慌忙忙高聲唱言懷州牛喫禾益州馬腹脹天下覓醫人灸豬左膞上乃呵呵大笑云錯下名言。

　　示眾讒言纔入屈子沉骨于湘潭雲夢偽遊淮陰被縛于漢室可惜二子乃小丈夫當時只解步步登高不解從空放下吾見其愚未見其智也功高者必危名重者必忌若使當時知腳跟下有一段奇特因緣富可敵國而敵國不能侵尊逾侯王而侯王不能奪智同佛祖而佛祖莫能窺明如日月而日月不並炤功折怨魔而怨魔莫能害居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈豈不毅然大丈夫哉然雖如是未是衲僧分上事在作麼生是衲僧分上事將此身心奉塵剎逆風吹了順風吹。

　　示眾第一句薦得堪與佛祖為師第二句薦得堪與人天為師第三句薦得自救不了未離兜率已降王宮未出母胎度人已畢者是第一句一手指天一手指地天上天下唯我獨尊者是第二句睹星悟道慨愾眾生拈華示眾說法利生者是第三句若第三句薦得風行艸偃虎驟龍驤若第二句薦得如龍得水似虎靠山若第一句薦得龍蟠死水鶴入銀籠散問現前知識昇上座恁麼告報還是見過佛祖邪拈尾作頭邪倒置諸人邪淆訛在什麼處若簡點得出我當身為床座而供養之。

　　示眾求長生者行至沙丘而亡誇勝武者老上輪臺而悔富有天下貴為天子而不足以解憂超凡入聖看來總是階梯妙唱玄譚到底不離窠臼直饒掀翻世界推倒佛祖毒氣全然未散且道當時秦王覓得長生術漢武生擒古單于還足以解憂也未假使現前殺活自由縱橫莫測還當得宗乘也未良久云為客縱然生計好何如家坐樂清貧。

　　示眾禪可參乎無可參也道可學乎不可學也不可學處卻須學白玉琢成西子骨無可參處正須參黃金鑄就伍員心然雖如是它時後日莫道昇上座教壞人家男女好。

　　示眾古釋迦不先今彌勒不後我本無所希求法王大寶自然而至且道寶在什麼處風鳴簷下鐸梅綻雪中枝龐犬初鐘吠寒雞夜半啼然雖如是觀音菩薩將錢買胡餅放下手卻是饅頭又作麼生幾擬以黃金鑄作鍾子期。

　　示眾禪禪秋風吹落樹頭蟬道道霜天皓月無私炤佛佛胡僧手裏一枝拂法法十字街頭鬧聒聒疏也疏了註也註了還搆得也未直饒搆得也是臘月扇子。

　　示眾識得拄杖子一生參學事畢且拄杖子作麼生識若識得拄杖子則南天台北五臺扶過斷橋水伴歸明月村磊磊落落天上人間逍逍遙遙魔宮虎穴放下也河清海晏拈起也七縱八橫若不識得拄杖子則引入天堂天堂不足牽入地獄地獄難安驅入人間人間罔措由是逼你出家也是它逼你行腳也是它逼你參禪也是它逼你左右不得也是它諸兄弟總是一條拄杖因甚麼識得便恁麼自由自在不識則與你為害為殃且道利害在什麼處不見古人道你有拄杖子我與你拄杖子你無拄杖子我奪卻你拄杖子赤心片片莫辜負也祇如拄杖子畢竟作麼生識乃高聲召眾云諸兄弟眾舉首擿下拄杖云將謂別有。

　　示眾釋迦老子是小脫空達磨大師是小脫空西天四七是小脫空東土二三是小脫空昇上座是大脫空何故豎起拄杖云慣將常住物官路當人情。

　　示眾白雪陽春調不同通方作者始能通若然不遇知音耳徒有枝頭血染紅所以道大唐國裏無禪師噇酒糟者不知其幾醉後添盃者不知其幾萬仞峰頭難措足望崖而退者不知其幾嵒邊打落者不知其幾祇如者一隊漢一總趁去又作麼生顧左右云此眾無枝葉惟有一貞實。

　　臘八示眾霜風吹綻碧雲層山寺初鐘映雪清樹杪垂垂星裏綠普天突出釋迦晴若道是釋迦晴又是天上星若道是天上星又是釋迦晴況何日無夜何夜無星何人無眼何眼不明因甚不知落處好事全屬它人乃拈拄杖云釋迦老子來也在昇上座拄杖頭上高聲唱言奇哉一切眾生皆具如來智慧德相但以妄想執著不能證得乃喝一喝云喚那箇作如來喚那箇作眾生喚什麼作智慧德相喚什麼作妄想執著釋迦老子恁麼告報還免得妄想執著也未然則畢竟如何即得乃豎起拄杖高聲喚云大眾眾舉首星出也擿下拄杖云見之不取思之千里。

　　臘月十六夜示眾節屆星迴時逢鶴語洞庭之門未掩風鴈急寒天金壺玉漏已催雪峰明晚景柳條零落桂幹凋殘禽翻竹葉霜初下寒影落無聲人立梅華月正高孤城鳴畫角七穿八穴觸處達磨眼睛三搭四兜突露觀音巴鼻卻怪楊岐忍餓氣縮項嗟噓堪笑靈雲不識時春風坐待獨有孚上座識機宜鑒休咎口喃喃道知有知有箇什麼悠悠寒角發孤城十里山頭漸杳冥一種是聲無限意有堪聽有不堪聽然雖如是也是聽事不真喚鐘作甕不見道若立一塵家國興盛埜老顰蹙不立一塵家國喪亡埜老謳歌復拈拄杖卓一下云大眾風穴大師來也急著眼覷。

　　示眾歸去來兮田園荒蕪胡不歸顧左右云出門便作還鄉計直至而今歸未成然則白雲嵒下多沈出格之英芳艸渡頭久滯它鄉之客還有人唱得還鄉曲調者麼良久云陶潛不肯休杯去今昔蓮宗枉挂名。

　　示眾擬欲為君說卻被舌頭礙欲不為君說卻又難忍耐既難忍耐不免將從上佛祖所有之法盡情發付得麼錯不免將從上佛祖未有之法盡情發付得麼錯且道是從上錯昇公錯錯錯。

　　示眾千聖頂門一句子絕依絕倚無盡藏中一妙機非色非心非色非心也則亙古亙今了無變異絕依絕倚也則乾坤大地迥絕羅籠于迥絕羅籠處入泥入水陋巷不騎金色馬于無變異處八臂三頭回途卻著破襤衫所以三百餘會如蟲禦木後代兒孫紙上摸面壁九年舍己從權後代兒孫壁上看壁上看好心酸紙上摸無著落不見道說法利生絕妙外甥終是不肖它家自有兒孫將來應用恰好作麼生得應用恰好去直歲今朝普請。

　　拈起瓶梅示眾云江南此日梅如雪江北寒梅華未成肌骨天然元不別只緣時節後先爭昇上座今日用催華鼓要使寒梅盡發只是諸公莫以耳聽當以眼聞乃作鼓聲復拈起華云華發盡也諸公還見馨香撲鼻也未良久云春風一曲杜韋娘司空見慣渾閒事。

　　掩關立雪菴檀越請示眾師云多說不如少說巧說不如直說釋迦掩室於摩竭直說了也淨名杜口於毗邪直說了也達磨面壁於少林直說了也迨至四十九年東說西說曲了也拈華示眾曲了也打地擎扠輥毬舞笏豎拂拈搥行棒行喝曲了也立人立境分主分賓三玄戈甲五位君臣倚它門戶傍它牆剛被時人喚作郎攢華簇錦四六爭奇搖脣鼓吻搆是爭非養子不及父家門一世衰更有一種販賣佛祖之徒縣羊頭賣狗肉到處說禪說道逢人搖尾乞憐是謂師子蟲滅胡種族又何齒焉昇上座頻年方外恥涉見聞每懷西山高遯之風景仰華亭泛舟之役茲者道出松陵逢故友漢公君儀李叟就水結廬當軒下榻欲使泯聞見絕往還於斯時也把斷一切橫截去流直得日月無光星辰黑暗佛祖齊立下風魔外潛窺無路然而蘆汀宿鳥不▆共口譚玄雲影江聲盡是分身化佛要知把住有放行處把住放行也一室大千放行有把住處放行把住也大千一室審如是則昇上座雖端居閟戶本與微塵諸佛菩薩現前大士同得同失同立同坐同食息同起居所謂雖在孤峰頂上十字街頭相逢十字街頭相逢仍在孤峰頂上非是神通妙用從前法爾如然苟或遲疑見網著相尋名則君向瀟湘我向秦從來共住不知名消受洞中閒日月那知人世幾冬春復舉誌公問思大禪師日何不下山教化眾生目視雲霄作麼思日三世諸佛被我一口吞盡何處更有眾生可度師云大小思大口闊被人拶著便盡情吐出設有問昇上座何不下山教化眾生目視雲霄作麼但向它道燕雀豈知鴻鵠之志井蛙那識滄海之淵且教疑去三十年。

　　輪沙彌剃髮請小參禪無可參道不須學剃頭不為出家撘衣未是持戒釋迦老子腳跟自不點地教人念佛持戒精進禪定布施解脫大似虛空穵窟籠好肉剜瘡何故只為人人常光獨露箇箇運用無私然而愚昧者多伶俐者少譬如窮子舍父逃逝出于千里之外若欲歸家須從一里二里三里四里乃至五里十里五十里百里五百里千里登堂入室途中或乘舟楫或御象馬或用車乘駱駝等物所遇之景或洞庭春色或西湖歌舞或帝里風光或閒房古寺所遇之人或有喜面相迎者或有埽席以待者或用語言安慰者或將飲食相延者凡此總是途路之樂未為到家若得到家總無是事然欲到家須覓箇地頭人問路始得若不問過往往十箇九雙南轅而北轍且道那箇是地頭人良久云以吾一日長乎爾母吾以也。

　　檀越因病薦嚴請小參覺性真空真空覺性既真空覺性則古往今來於中覓一生死去來之相了不可得既覓生死去來之相了不可得於中覓一冤親相了不可得既覓冤親相了不可得則誰與你為緣為對既無與你為緣為對則不妨灑灑落落逍遙乎天堂佛國又何必包藏瑕疵沈滯乎鬼趣之鄉自纏而自縛所以道一切眾生皆具如來智慧德相但以妄想執著不能證得執人執我是妄想計有計無是妄想貪生怖死是妄想挾讎懷恨是妄想舍此妄想則一心清淨一心清淨則一身清淨一身清淨則多身清淨多身清淨則世界清淨一世界清淨則十方世界一齊清淨十方世界清淨則千釋迦萬彌勒一時現前昇上座如是告報盡大地有冤對者舍其冤對有辛酸者釋其辛酸有恚恨者消其恚恨陷羅網者解其羅網各各手舞足蹈得大自在神通三昧去也祇如亡者饒覺嵒又作麼生錯認五更風雨亂曉來華笑一庭春復舉一居士問二祖可大師曰弟子身纏夙恙乞和尚懺罪祖曰將罪來與汝懺士良久曰覓罪不可得祖曰與汝懺罪竟師云祖師祇解彈死雀兒卻無回生手段今日李君儀因病追嚴以釋冤愆設問弟子身纏宿業乞師懺罪但向它道過則勿彈改改後如何四海浪平龍睡穩九天雲淨鶴飛高對靈小參直蹋毗盧頂上坐斷報化佛頭迥絕囊藏被蓋不須者也周由金風體露法法頭頭直下承當得去生死去來猶如夢幻薦嚴佛事已周其或未然不免下箇切腳盡大地是華藏莊嚴海盡大地是蓮華國土盡大地是清淨法身盡大地是毗盧正體生也不離者裏死也不離者裏者裏是甚麼所在卓拄杖云千峰勢到嶽邊止萬派聲歸海上消今日乃孝子潘允義因其母曹氏孺人五七之辰自念罔極之恩百無補報遍請諸山碩德轉經持咒廣作佛事猶未足以盡其孝思也特設淨壇嚴備香華遠請山僧陞于此座舉揚向上宗乘指點唯心淨土山僧道孝子未發心時孺人早生淨土了也當發心時孺人已生淨土了也從發心後孺人決定往生淨土了也不見教中道一念普觀無量劫無去無來亦無住如是了知三世事超諸方便成十力又道身口意清淨是名佛出世身口意不淨是名佛涅槃孝子生平雖在塵勞而不被塵勞之所繫縛心心信向大乘念念勤學般若乃至今日欲盡孝思所作種種佛事可謂身心口意無不清淨者矣母齧指子心痛子破足父生天然則子心清淨母心清淨母心清淨世界清淨一世界清淨則十方世界一時清淨十方世界清淨則千釋迦萬彌勒一時現前釋迦彌勒現前則無量壽佛不可不現前既然如是便請無量壽佛為導師更請文殊張帆普賢把舵觀音搖艣勢至撐篙共駕千葉蓮舟現大神通放大寶光作妙寶音樂散妙寶香華樹妙寶幢旛接引曹氏孺人不離當處直入功德池中了也作麼生是到岸一句百寶莊嚴無相身一超直入如來地。

天岸禪師語錄卷第十四


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十五

　　侍者一誠記錄

　　大覺首座寮機緣

　　僧問如何是西來的的大意師云我者裏無甚西來大意進云既無西來大意因甚居一院之首師云只因無大意故居一院首。

　　僧問阿誰拖者死屍來師云我也疑著進云死了燒了又向甚麼處相見師云拖者死屍出去。

　　僧問如何是父母未生已前的事師云明如鏡黑似桼。

　　僧問前日亡僧向甚麼處去也師便打僧云元來在者裏師云棺材裏瞠眼。

　　僧問學人夜行撞破虛空蹋翻明月時如何師云賊來須打。

　　瞌睡次僧問如何是西來的的大意師云恰值瞌睡進云如何是西來大意師云我不患聾。

　　浴次知浴問古者道浴此無垢人既是無垢人用浴作麼師云浴此無垢。

　　僧問不是心不是佛不是物是甚麼師云從前肝膽向人傾。

　　問僧到家消息即且置途中得力事如何僧云芒鞋繩斷師云適遇荊棘林時如何僧無語師云腳跟刺得血淋淋。

　　問僧昨日有一問在你處試答看僧云答過了也師云你喫飯因甚不漱口僧無語師直打退。

　　問僧盡大地是一口吹毛利劍你向什麼處存扎僧云動念即乖師云鈍鳥莫棲蘆僧無語師喝退。

　　問僧露柱喫多少飯僧云隨分納些些師云常住那有許多閒飯與你喫僧無語師云食到口邊被人奪卻。

　　問僧趙州和尚道我在南方火爐邊有箇無賓主句如何是無賓主句僧云不落言詮師云你因甚五戒也不持僧擬議師便打。

　　問僧併卻咽喉脣吻道將一句來僧佇立師云立地死漢僧頓足師云棺材裏瞠眼。

　　問僧一口吸盡西江水即且置你將禪堂吞卻看僧云一粒粟中藏世界師云你得與麼老大尿氣也不除僧擬議師喝退。

　　問僧心如牆壁方堪入道如何是你牆壁的心僧云鍼劄不入師云你背縫綻也僧擬議師打云大好鍼劄不入。

　　問僧昨日有一問在你處試答看僧云只要無風起浪師云你擬向無風浪處躲跟那僧擬議師直打退。

　　問僧眾中有一人坐香不到速速舉來僧云渠本無名姓師高聲云為我喚遍知來僧作禮師云元來元來。

　　問僧路逢達道人不將語默對將什麼對僧云相邀來喫趙州茶師云此人不采時如何僧無語師云了問你者一隊瞌睡漢終日瞌睡試拈出瞌睡呈似我看若拈不出各罰跪香一炷眾無語乃顧尚志云你是瞌睡頭試呈似看志云直得無下手處師喝云千鈞之努不為鼷鼠而發機喫茶去。

　　問殿主你殿裏的佛為甚麼被人盜去僧云不曾師云佛聻僧擬議師便喝。

　　問眾樹凋葉落時如何一僧云皮膚脫落盡惟有一真實師叱之一僧云華發不萌枝師云那裏學來的一僧云脫體風光師云隨語生解。

　　問僧我手何似佛手僧云隨分拈華摘柳我腳何似驢腳僧云行來步步蹋著人人有箇生緣你的生緣在什麼處僧云喫官酒臥官街設遇巡城御史時如何僧無語師云七棒對十三。

　　問僧你我燒作一堆灰向什麼處相見僧云青山綠水還依舊師云山盡水窮時如何進云唯此一事實師云如何是此事僧喝師便打進云將謂別有師連棒打退云者裏無你住足處。

　　問僧拄杖子吞卻山河大地了也你向什麼處轉身吐氣僧云學人吞卻拄杖子了也師云你喚什麼作拄杖僧喝師便打。

　　師經行次喚云徹眉眉應諾師云我叫徹眉你應作麼眉云那有兩箇師云認著依前還不是。

　　問僧你作麼生用心僧云了無依倚師云那裏學來的僧云覿面相呈師笑云呈你箇桼桶。

　　師居金粟首座寮問新到甚處來僧云福建見座元師語錄特來禮拜師云甚處得見僧云兩眼對兩眼師云我瞎你也瞎又見箇甚麼僧云瞎瞎師便喝僧亦喝師云我喝你也喝隨聲便掌僧云禮拜首座師去也師云情知你也是沒奈何。

　　菴居機緣

　　士問法華經云三界無安猶如火宅唯有一門而復狹小可以出淂未審水心菴門有多少高師云居士直須親到水心士云即今已到了也師云投子道的茶次士問如何是毗盧印師拈盤中蕅示之士點頭云拈來便用師云認著依前還不是。

　　僧扇茶次師問唯此一事實餘二則非真如何是此事僧云學人扇茶師云不扇茶時如何僧云隨處得安閒師便喝。

　　問僧一向如何用心僧云看無字不得力師云老老大大終日隨人腳跟轉。

　　問僧穵卻汝眼將什麼見塞卻汝耳將什麼聽割卻汝鼻將什麼嗅截卻汝舌將什麼語言拔卻汝心肝五臟將什麼忖量卜度僧忽大笑師云你見什麼道理僧云早知燈是火飯熟已多時師云未信你在。

　　問僧是法平等無有高下因甚麼南岸高北岸低僧云一任和尚分別師云如何是你不分別的句僧便喝師云喝後如何僧無語師云蝦蟆只得一跳。

　　報恩化士至師問我向與和尚有一因緣汝還舉得麼僧云某甲那時不在師云大小終日業識茫茫。

　　一僧斬藤次師問云生死根作麼生斬僧云一刀兩段師云你向何處下手僧擬議師便掌云何不向者裏下手。

　　師問新到從那裏來僧云天童師云天童和尚末後句子分付阿誰僧云大家有分師云你試舉似山僧看僧云獨某無分師云還是和尚鈍置你你自鈍置僧云直得分疏不下師云儱侗禪和如麻似粟(時林野和尚示寂天童)。

　　僧問城東老母與佛同時因甚麼不見佛師云渠儂卻有丈夫氣僧云後來十指見佛又作麼生師云龍頭蛇尾。

　　與僧閒行至石橋畔僧問趙州略彴度驢度馬和尚此橋曾度什麼人來師云不度驢度馬僧云何故師云驢馬不散度。

　　士問提婆達多既謗佛後來因甚卻成佛師云不是冤家不聚頭。

　　僧問如何是和尚本來面目師云夜叉頭羅剎面僧云因甚如此師云只可聞不可見僧云如何是學人本來面目師云三十二相八十種好僧云學人怎散師云卻怪山僧不得僧云畢竟如何是學人本來面目師云豬鼻狗耳僧云何以如此師云喚不回頭怎奈何。

　　玩月次居士問虛空有體須親證虛空體作麼生證師云此夜一輪滿清光何處無復有一士亦如前問師云孟春猶寒伏惟珍重。

　　居士問久向水心特來參謁師云卻值菴主不在士便喝師乃顧行者云與它一杯茶士云艸賊大敗拂袖便出師云滿堂僧不猒一箇俗人多士乃回身作禮云適來觸忤和尚師云三十拄杖且待別時。

　　七十三翁見自敘曾親近雲門湛大師來師問云即今湛大師在甚麼處翁云何得當面諱卻師乃出位問訊云大師作禮翁面赤乃與一掌。

　　閒坐次喚一僧云近前來與汝商量箇事僧掩耳而出師云伶俐衲僧一撥便轉復喚一僧僧近前師云不是知音者徒勞話歲寒。

　　一僧至自敘曾在能仁住過與師是同參師云如何是同參的事僧云何得忘卻師云我忘卻也你試舉看僧面赤無語師云好箇赤面狐狸。

　　一僧至自敘曾親近天童老和尚永覺和尚過來師云即今永覺和尚在什麼處僧云福建師云老老大大五戒也不持。

　　僧問如何是過去佛師云昨夜三更月正圓如何是現在佛師云橫按莫邪全正令如何是未來佛師云莫妄想進云如是則人人本具箇箇不無去也師云獨你是眾生僧便喝師云再喝喝看僧連喝兩喝師云放過一著。

　　大覺勘辨

　　落堂問眾適纔有一人坐香不到喚它出來眾屏息師云一總外邊打之遶曳拄杖一時打散。

　　問僧今日做甚麼來僧云洗飯桶來師云有一無底桶還曾洗得也未僧云既是無底桶用洗作麼師云若不洗過便見不乾不淨僧擬進語師云果然不乾不淨復云你試將無底桶子呈似山僧看僧拂袖便行師云恁麼去只是桼桶。

　　問僧今日做甚麼來僧云修藏經來師云有大經卷在一微塵此經作麼生修僧無語師云汝不會修經。

　　僧參師問河水暴漲如何到得者裏僧云不曾師云沒頭浸殺也不知。

　　僧參師問汝名甚麼僧云藏石師云老老大大藏塊石頭行腳作麼僧無語師云不是打殺人定被人打殺。

　　問僧汝曾親近大雄麼僧云曾親近來師云大雄近日消息何如僧舉坐具師云脫空妄語漢僧無語師云果然。

　　僧問見聞不脫時如何師指香爐云見麼僧云見復指淨瓶云見麼僧云見師云有甚麼不脫又擊香几云聞麼僧云聞復擊云聞麼僧云聞師云有甚麼不脫僧云某甲恐錯認識心師云識心且置如何是你的心僧無語師叱出。

　　僧參師問黃河水深穆陵關嶮如何得到者裏一僧拂坐具作圓相師喝僧亦喝師云我喝你亦喝便打復云第二位過來僧佇立師云不勞再勘。

　　僧參師問那裏來僧云京師來師云曾見聖上也未僧云不曾親見師云你不從京師來。

　　南方僧求挂單師云我者裏要喫小米飯如何住得僧云栗棘蓬尚且吞得師云道甚麼僧擬議師云看你吞吐不下。

　　把鍼次僧問如何是西來大意師云鴛鴦繡出從君看不把金鍼度與人。

　　僧參師問從什麼處來僧云報恩師云曾到金車山頂也未僧云終日在上師云石頭大小即不問峰巒高下是如何僧無語師云對面熱瞞我。

　　一晚進堂云常住驢子盡走出欄外了也眾人快去趕回來眾愕然師云者班騎驢覓驢漢不打更待何時拽拄杖一時打趁。

　　僧問學人不曉得做功夫師云最親切僧云乞和尚開示師云遠之遠矣。

　　一晚落堂眾下單作禮師喝一喝便出。

　　問眾先行不到末後太過如何得恰好去一僧云含元殿裏更覓長安師便喝。

　　李邑侯問如何是宗門下機鋒師云如居士決訟一般。

　　經行次奪僧手中香版急喚云廣慈廣慈僧連應師云你因甚在我手裏僧擬議師便打。

　　僧參師問諸方何似者裏僧云不隔一絲豪師云一句合頭語萬劫繫驢橛拈拄杖趁出。

　　園頭問如何是妙用師云糞阬裏挑。

　　禮五臺僧拜辭師云你到五臺為我寄一信與文殊僧佇立師云你信作麼生寄僧喝師云你者一喝是喝文殊喝山僧喝自己僧無語師便打復云若見文殊但恁麼舉似。

　　僧問如何是不怕生死的人師云即怕生死者是。

　　湛維那禮拜師云昨晚公案作麼生若說是西來消息卻是山僧一隻履若說是山僧一隻履又是西來消息你試道看湛云有水皆含月師云月落水乾時如何湛擬議師叱之一日問如何是一毛頭師云刺瞎汝眼如何是方便路師云截斷腳跟到者裏計窮力盡時如何師云賊不打貧兒家一日路傍見踢行有省歸呈偈云大用從來在己躬無足人偏解踢行手眼通身元不昧一回打著便為贏師云如何是己躬大用湛作踢行勢師云恁麼又爭得湛云師意如何師作踢行勢湛云者是二轉了也師云你只解一轉不解二轉湛云千轉萬轉只是一轉師微笑。

　　東眼早入臥室云某甲證得虛空體了也師云虛空體作麼生證眼打一掌云天明不起更待何時師云未在更道眼云紅日上三竿師云你喫不得棒在歸堂去又一日呈偈師云我者裏不許作偈眼云者箇不是偈師云是什麼眼云天晴日頭出師云東扯西拽有甚了期復云向後再送偈來痛與三十拄杖進云總不送來時如何師云痛與三十拄杖進云來與不來時如何師云痛與三十拄杖進云過在甚麼處師云祇要你識痛癢師一日喚云汝參禪若徹山僧與汝易名玄徹眼作禮云徹也是玄徹不徹也是玄徹師笑與易名一日禮拜次師云你不及印緣了也眼云它有甚麼長處師云它會踢行眼云我會打鼓師云它踢行有省你打鼓作麼眼云不見道打鼓弄琵琶相逢兩會家師云它會你不會。

　　落堂問眾併卻咽喉脣吻道將一句來湛維那從東過西立師云將頭不猛帶累三軍便出。

　　僧參問一口氣不來向甚麼處安身立命師云你是京東人那僧云是師云你因甚對面熱瞞我僧擬議師顧知客云拖者死屍出去。

　　師問僧從何處來僧云報恩師云你到金車山頂也未僧云山頂蓋了箇關房師云有多少大僧云一間兩配師云你不繆為山東人出去。

　　五臺僧參師云聞五臺狼虎縱橫是否僧云而今已太平了也師云你因甚平地喫交僧云不曾師云不識痛癢漢出去。

　　問眾腳踢腳應拳來拳應設若無手人遇著箇無面目漢如何廝打眾無語師云若無看無手人行拳去也遂打旁僧一掌。

　　問見空汝見既空垂下一足云見麼僧云見師云蹋瞎你眼睛僧無語師便打。

　　茶次問眾云雲門餅趙州茶滿盤拓出供養諸仁了也因甚諸仁到者裏下口不得一僧云信手拈來任意餐師云但知喫果子不識樹曲彔。

　　問透過一切時如何師云未在進云既是透過一切因甚猶說未在師云前言不應後語。

　　問僧設有一魔王化作釋迦老子來至僧堂若道是釋迦老子卻是魔王道是魔王又是釋迦老子你如何發付它僧云魔佛一時埽師云埽後如何僧云天下太平師云設遇寇來時如何僧云干戈不動師連棒打退云太平祇許將軍定不許將軍坐太平。

　　居士問如何是本來面目師云俗人頭戴僧官帽又一日如前問師云滿堂僧不猒一箇俗人多。

　　暗中遇一僧搊住云莫是達磨祖師麼僧擬議師拓開云此去流沙十萬程。

　　靈轡印緣侍語及勞山那羅延窟乃古佛道場五百肉身菩薩居住師問云既是菩薩道場因甚被道士所居靈轡云家無小使不成君子印緣云龍蛇混雜凡聖同參師云也則道得一半山僧卻又不然大海若不納百川應倒流又問印緣汝所住石門坊聞昔有野狐蟠據既是師子兒因甚向野狐窟中居住印緣云象王行處絕狐蹤師笑之。

　　僧請益師閉目不顧僧懡㦬而退。

　　僧問推不向前約不退後時如何師云立地死漢進云如何得活師云你去叫行者拿飯來與我喫僧應聲而出師云活也活也。

　　垂代

　　問尚志不事王侯高尚其志你志作麼生尚志無語代云超佛越祖。

　　問聖能聖則吾不能你因甚如此妄自尊大聖無語代云卻怪某甲不得。

　　問僧你鼻孔因甚打失半邊僧云通天徹地師云通天徹地則且置還我打失的鼻孔來進云者一半也是多的師云亂統作麼何不道即今亦不失。

　　問眾此罪性不在內不在外不在中間在甚麼處眾下語不契代云逼塞虛空。

　　問眾鬼窟商量不堪共語離卻鬼窟道一句看一僧云甜瓜徹蔕甜師不肯代云青天白日。

　　有時云印板上打將來模子裏脫將出我者裏總用不著生機處道一句看眾無語代云和尚放過學人即道。

　　貼單問眾人人本有箇箇不無因甚用此一場特地一僧云龍吟霧起虎嘯風生一僧云錦上鋪華又一重師云山僧卻又不然不是一番寒徹骨怎見梅華噴鼻香。

　　問眾人打七七打人眾無語代云被和尚重重鈍置又云學人今日不著便。

　　問眾如何是不動尊眾下語不契乃自代云朝遊西天暮歸東土。

　　問眾衲僧家羅籠不肯住呼喚不回頭因甚一堂古佛隨山僧驅使一僧云任大也須從地起更高其奈有天何師云你前日寄下三十拄杖不曾打得僧云過在什麼處師云再加三十不為多乃自代云將此身心奉塵剎。

　　問眾參禪如水中撈月還有人撈得者麼一僧云無有著力處師叱之乃云不到烏江畔知君未肯休又云賺殺一船人。

天岸禪師語錄卷第十五


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十六

　　侍者一誠記錄

　　頌古

　　那吒太子析肉還母析骨還父然後現本身運大神力為父母說法佛眼遠云肉既還母骨既還父用甚麼為身學人到者裏若見得去廓清五蘊吞盡十方。

　　雷雨轟轟過曉峰千山洗出碧重重桃源洞口華如霰無數漁郎炤眼紅。

　　迦葉因阿難問世尊傳金襴外別傳何物迦葉召阿難難應諾迦葉曰倒卻門前剎竿著。

　　滿川風雨渡頭船相喚相呼豈偶然誰道金襴無別物剎竿倒卻是真傳。

　　刻薄難弟猜疑難兄好語不說問西答東君不見一斗粟尚可舂一尺布尚可縫兄弟二人不相容。

　　鶴林玄素禪師有僧敲門師云誰僧云是僧師云莫道是僧佛來也不著僧云為甚麼不著師云無棲泊處。

　　鶴林風雨晚瀟瀟竹戶雲深鎖寂寥縱使佛來也不著雪霜橫按有吹毛。

　　為人莫學魯男子一往孤行自見長不見當年柳下惠滿懷風月有何妨。

　　鳥窠因白居易侍郎問如何是佛法大意師曰諸惡莫作眾善奉行白曰三歲孩兒也解恁麼道師曰三歲孩兒雖道得八十老人行不得。

　　俗人酤酒與三升共話桑麻雞犬情若問中書堂裏事侍郎親向鳳池行。

　　馬祖示眾云凡有言句是提婆宗以此箇為主。

　　滿天風雪出門遊疋馬橫身百艸頭聞道平原狐兔狡頻將鷹眼看吳鉤。

　　全憑三寸舌縱橫六國相將賀太平斗大黃金縣肘後蘇秦原是舊蘇秦。

　　松直棘曲鵲喿鴉鳴本非有意不道無情為欲魚龍知性命頻將折箸攪滄溟。

　　鄧州丹霞天然禪師參石頭執役三載忽一日頭告眾曰來日鏟佛殿前艸至來日大眾諸童行各備鍬钁鏟艸獨師以盆盛水沐頭於頭前胡跪頭見而笑之便與剃髮又為說戒師乃掩耳而出。

　　石頭只說鏟艸丹霞錯會不少謾言頭角崢嶸未免行童笑倒。

　　偷心千古是丹霞堪笑石頭被艸遮若使鉗錘真玅密當時逐出較些些。

　　丹霞於慧林寺遇天寒取木佛燒火向院主訶曰何得燒我木佛師以杖子撥灰曰吾燒取舍利曰木佛何有舍利師曰既無舍利更取兩尊燒主自後眉須墮落。

　　木佛何曾有舍利惺惺妝作假糊塗盡言院主招殃禍試看丹霞眉在無。

　　大鵬慣展摩天翅劈海橫將龍子吞蝦蟹一時齊乞命至今千載暗消魂。

　　明月之珠夜光之壁暗投道路按劍嘖嘖清風吹出玉嬋娟炤看面皮是艸賊咄咄咄一箭雙鵰齊打失。

　　丹霞一日訪龐公見女子取菜次師曰居士在否女放下菜籃斂手立師又問居士在否女便提籃去師回須臾公歸女舉前話公曰丹霞在麼曰去也公曰赤土塗牛妳。

　　美如西子離金闕嬌似楊妃下玉樓大義滅親非小小肯教婢子逞風流。

　　大娘劍器太從容矯若遊雲健若龍舞罷華枝輕覆面免人抵喚小桃紅。

　　潮州靈山大顛寶通禪師韓文公一日相訪問師春秋多少師提起數珠曰會麼曰不會師曰晝夜一百八公不曉遂回次日再來至門前見首座舉前話問意旨如何座扣齒三下及見師理前問師亦扣齒三下公曰元來佛法無兩般師曰是何道理曰適來問首座亦如是師乃召首座是汝如此對否曰是師便打趁出院。

　　潦倒疏慵客來生受不奈瓢何打破熨斗。

　　文公讀盡五車書博識多聞號大儒那識神龍能變化風雲騰蹋絕方隅。

　　大顛因文公問如何是佛師曰看。

　　沿家覓佛是文公直指全教雙眼空若道抬頭便見佛文殊笑倒海門東。

　　鳳翔府法門寺佛陀禪師尋常持一串數珠念三種名號曰一釋迦二元和三佛陀自餘是甚麼碗躂丘乃過一珠終而復始事跡異常時人莫測。

　　劣相殊名共一家紅塵鬧市口吧吧犀因玩月紋生角象被雷驚華入牙。

　　深更小玉喚頻頻卻笑檀郎不識聲啼淂血流無用處不如鉗口過殘春。

　　長沙因僧問本來人還成佛也無師曰汝見大唐天子還自割茅刈艸麼曰未審是何人成佛師曰是汝成佛僧無語師曰會麼曰不會師曰如人因地而倒因地而起地道甚麼。

　　人世未逢九五尊春明御杖曉崢嶸時人只識朱衣貴錯認侯門作帝閽。

　　天子刈茅也不奇脫珍著弊想同之只因不遇金牙作放過當年老尉遲。

　　長沙因僧問如何轉得山河大地歸自己去師曰如何轉得自己成山河國土去曰不會師曰湖南城下好養民米賤柴多足四鄰僧無語師示偈曰誰向山河轉山河轉向誰圓通無兩畔法性本無歸。

　　者一轉那一轉尺非長寸非短幾多錯認自家身目前異路難排遣珊瑚瀲灩十洲春覿面無人識深淺君不見陶朱一葉駕扁舟五湖風月無人管。

　　圓覺經云居一切時不起妄念於諸妄心亦不息滅住妄想境不加了知於無了知不辨真實。

　　玉沙瑤艸連谿碧流水桃華滿澗香曉露風燈零落盡此生無處覓劉郎。

　　睦州見講僧乃召曰座主主應諾師曰擔版漢。

　　水流元不競華落亦無心若肯機先會春風別有神。

　　陸亙大夫謂南泉曰弟子亦薄會佛法泉便問大夫十二時中作麼生陸曰寸絲不挂泉曰猶是階下漢復云不見道有道君王不納有智之臣。

　　髑髏喜立枯木龍吟漫言春到水尚成冰襟懷磊落兮不倚疏籬眼目𥊚瞇兮勿自成羈階下漢知不知雲舒海嶽高低雨鵑愛春華遠近啼。

　　百丈野狐。

　　一二三四五六七七六五四三二一顛倒逆順與君看莫證烏龜便是鱉不是鱉撩天鼻轉轉不錯好商量恁麼亦是眼中屑。

　　僧問風穴如何是一稱南無佛穴云燈連鳳翅當堂炤月影娥眉䫌面看。

　　頭痛便將手摸口渴舌抵上齶觀音救苦尋聲處處風前露膊。

　　寶通禪師初參石頭頭問那箇是汝心師曰見言語者是頭便喝出經旬日師卻問前者既不是除此外何者是心頭云除卻揚眉瞚目將心來師曰無心可將來頭云元來有心便言無心無心盡同謗師于言下大悟。

　　龜毛兔角拈不及未涉玄微機最鮮狡兔戀窩籬下死蒼龍出窟上青天。

　　驅耕奪食絕安排飢極還它飽腹回從此梅華清徹骨香風原在舊瑤臺。

　　白水本仁禪師因鏡清行腳到師曰時寒道者清曰不敢師曰還有臥單得蓋否清曰設有亦無展的工夫曰直饒道者滴水滴凍亦不干它事清曰滴水冰生事不相涉師云是清曰此人意作麼生師曰此人不落意清曰不落意是此人那師曰高山頂上無可與道者啗啄。

　　最親切處非親切極分明處未分明飢餐渴飲憑誰力絕學無為一道人。

　　西天有聲明三藏至閩帥請玄沙辨驗玄沙以鐵火箸敲銅爐問是甚麼聲沙曰銅鐵聲沙曰大王莫受外國人謾藏無對。

　　聲前獨露本無名楚館秦樓買卻身可惜玩華人立老不知春已渡前村。

　　雲居膺禪師因僧問羚羊挂角時如何師曰六六三十六又曰會麼曰不會師云不見道無蹤跡。

　　宇宙清日月明萬里風光絕四鄰青鳥不傳雲外信落華空憶夢中人魔覷不入佛智難尋欲識從前消息盡髑髏前驗始知親。

　　清泉禪師因僧問古人面壁意旨如何師云屈僧云恁麼則不費心力師云何處有恁麼人。

　　海底蝦蟆吞月鉤刻舟尋劍幾時休屈雨初收風卷長空雲未淨髑髏一箭更添愁。

　　黃龍機禪師因僧問不問佛祖邊事如何是平常之事師曰我住山得十五年也。

　　無心于事事無心一種平懷山水清華自落鳥不驚秋月春風難贈人。

　　問在答處答在問處呈出家風迥無別路只恐白雲菴上來我住久兮君不住。

　　玄泉第二世和尚因僧問辭窮理盡時如何師云不入理豈同盡。

　　冰壺▆鑒原無影寶鏡雖空秋尚存一片虛凝絕情謂人天從此見空生。

　　韶國師初見龍牙便問雄雄之尊因甚麼近之不得師曰如火與火韶曰適遇水來又作麼生師曰去汝不會我意。

　　霜華時遇蓼華天一片明明俱是白從來善戰不如謀飛騎將軍陷塞北火與火面門徹以水剋之非時節捲甲但歸來玉關自生入。

　　溈山三種生想生相生流注生。

　　閒閒更不涉離微長對流鶯五柳磯神女本無行雨夢襄王空逐彩雲飛紙鳶幻影終歸滅木偶多機徒自疲一念知歸無處著冰消萬劫有何岐。

　　靈鷲閒禪師因仰山問寂寂無言如何視聽師云無縫塔前多雨水。

　　無滲漏絕間歇任運騰騰於八極有何出入可追尋物物示現人難測閒閒不語坐春風鳥啼華落傳消息。

　　南院慧顒禪師上堂赤肉團上壁立萬仞僧問赤肉團上壁立萬仞豈不是和尚道師曰是僧便掀倒禪床師曰這瞎驢亂作僧擬議師便打。

　　一抽金鏃暗稱奇轉換更逢霹靂機楚項用奇走赤帝漢軍乘勢襲全齊出其不意攻無備失在東隅得在西兩兩普州人伎倆從教對面影相欺。

　　臨濟因僧問祇如石室行者蹋碓忘卻移腳向甚麼處去濟云沒溺深泉。

　　絕慮忘緣去路貧孤危猶是眼中塵直須更捲千尋浪好趁春風入渭濱。

　　洞山因僧不安欲見山山遂往看僧云和尚何不救取人家男女山良久僧云四山相逼時如何師云老僧日前曾在人家屋簷下過僧云還有回互也無山云不回互僧云畢竟向什麼處去山云粟畬裏去僧噓一聲珍重便脫去。

　　平步登高易從空放下難果爾聖凡如電埽何緣去住得相關天際雲舒卷滄波月往還眼底家私都蕩盡清風八極步閒閒。

　　萬里秋風鴈一行落華流水太茫茫雖然帶月擔泉去未識歸途總是霜。

　　僧問曹山抱璞投師請師雕琢師云不雕琢僧云因甚不雕琢師云始知曹山好手。

　　清光一片絕情謂亙古無瑕爍太虛更與良工求雕琢豈知衣裏失明珠曹山老大舖舒不動豪端而文煥乎星漢調高雪曲和寡音孤箇裏若逢穿耳客方知脫體在回途。

　　仰山因赤千行者聞鐘聲問有耳打鐘無耳打鐘仰云汝但問莫愁我答不得行者云早箇問了也仰喝云去。

　　行者即事知機仰山慣得其便萬里滄洲下玉蟾行人尚在垂楊院咄流水落華春去也聲前錯過觀音面。

　　曹山因僧問不萌之艸因甚能藏香象山云闍黎幸是作家又問曹山作麼。

　　一簑煙雨綠春眸是處垂楊繫釣舟木人睡重不知曉石女燈挑雲外秋雲外秋諳機酬風前已失南來鴈雨後還同月一鉤。

　　僧問雲門和尚年多少門云七九六十八僧云為甚七九六十八門云我為你減卻五年。

　　不涉陰陽造化中生緣甲子自無窮秋林黃葉隨風埽春路飛華帶雨紅幾見枯株守舊壘誰知蕉鹿夢遙空點金化石僊常遇除卻是非客未逢。

　　雲門在雪峰時有僧問峰如何是觸目不會道運足焉知路峰云蒼天蒼天僧不明遂問師蒼天意旨如何師云三斤麻一疋布僧云不會師云更奉三尺竹後峰聞喜云我常疑箇布衲。

　　秋江白露和煙島終古行人坐荒艸莫邪橫按霜風埽空懊惱些聲未已哭聲號月皎風清歸去好人情薄似秋雲曉電牙劍舌傳家早對君禱出門盡是長安道。

　　一曲離騷腸已斷北邙衰艸更愁時猿聲叫落三更月鵑唳啼紅萬木枝高塚麒麟喚不起路傍華表恨歸遲楚魂斷送湘江上寒食榆煙空所思。

　　白蘋衰艸色客路不知秋若識猿啼處瀟湘水逆流。

　　僧問風穴如何是清涼山中主師云一句不遑無著問迄今猶作野盤僧。

　　深深水底行高高山頂立逢人禮數未曾週抬眸已過新羅國野盤僧野盤僧千里烏騅不用追青山綠水何曾失。

　　鶻眼龍睛覷不及茫茫宇宙知何極雖誇好手不張名直至而今歸不得歸即得鴈聲陣陣來沙塞。

　　僧問風穴禪師魚隱深潭時如何師云湯盪火燒。

　　寒江秋夜碧沉沉映水蘆華兩岸明何處塞鴻來海上一聲啼斷萬家砧。

　　又僧問摘葉尋枝則不問直截根源事若何師云赴供凌辰去開塘帶雨歸。

　　錦刀不簇鴛鴦骨利劍難分水上顏閒卻五湖煙景月黃金何處買家山。

　　長沙因僧問諸佛師是誰師曰從無始劫來承誰覆蔭曰未有諸佛已前作麼生師曰魯祖開堂亦與師僧東道西說。

　　生佛無名古今不落曲為今時應病與藥無影堂前正令提不萌枝上清風廓莫言面壁口何宜萬里天邊飛一鶚。

　　南陽忠國師麻谷來參繞禪床三匝振錫而立師云汝既如是我亦如是谷又振錫師叱云者野狐精。

　　手握青鋒建大功紅旗面面總玲瓏武侯足智能擒縱司馬多謀暫瞽聾割據固由高捷足知機那在並稱雄一天星斗和雲亂送入洞庭煙雨中。

　　三聖問僧近離甚處僧便喝師亦喝僧又喝師又喝僧云用棒即瞎便喝師拈棒僧乃轉身作受棒勢師曰下坡不走快便難逢便棒僧曰者賊便出去師遂拋下棒。

　　是精識精是賊識賊惡人自有惡人魔新羅人遇普州客攙旗奪角饒機先打劫就窠歸勁敵珠走盤活潑潑吹毛橫按雪霜寒收下遼天之俊鶻。

　　兩兩對面白拈各各就窩打劫紅旗閃爍兮先發制人玉轉珠回兮乘虛便襲賊賊打麵還它州土麥。

　　承天嵩禪師因女弟子問金剛經中六波羅蜜那箇第一師云長城齊崩倒方見本來人云學人不會請師直指師云白骨如山嶽滴血見真容。

　　石女抽簪不易為承天言下示全歸情窮淚可銷金石恩重緣能起死灰祇見蒼梧雲慘澹未逢塞北鴈南回王孫攜手無歸路城上空聞杜宇哀。

　　月裏嫦娥難畫眉東君巧借逆風吹胭脂洗盡桃華面欲嫁漁郎不用媒。

　　僧問雲門父母不聽不得出家如何得出家師云淺僧云學人不會師云深。

　　迥無依倚絕躋攀猶隔韶陽一字關若識風前別調者自應天外渡雲間。

　　百丈惟政禪師因老宿問日就窗窗就日師云長老房中有客歸去好。

　　客來掘地討天主人續鳧斷鶴夕陽西下悲風四顧山窗寂寞。

　　湖南祇林和尚每叱文殊普賢皆為精魅手持木劍自謂降魔纔見僧來參便曰魔來也魔來也以劍亂揮歸方丈如是十二年後置劍無語僧問十二年前為甚麼降魔師曰賊不打貧兒家曰十二年後為甚麼不降魔師曰賊不打貧兒家。

　　一劍霜寒八百州沙場苦戰志難酬家園自有琴書在月白風清歸去休。

　　孚上座聞畫角聲有省。

　　歌管弦中歲月荒玉樓人醉杏華鄉分明喚起來時路只道東風有短長。

　　角聲吹落天邊月揚子江頭浪逆行茫茫大地人無數虛憶樓頭別有聲。

　　僧問青林禪師徑往時如何師曰死蛇當大路勸子莫當頭曰當頭者如何師曰喪子命根曰不當頭者如何師曰亦無回避處曰正當恁麼時如何師曰失卻也曰向甚麼處去師曰艸深無覓處曰和尚也須隄防始得師拊掌曰一等是箇毒氣。

　　張顛顛後絕人顛艸聖呼傳醉裏僊斷戟短槍渾不顧至今紙上起雲煙。

　　僧問趙州凝然便會時如何州云老鼠尾上帶研槌。

　　死水有龍藏不得玄中無路阿誰知棄卻百千沉大海一浮漚裏漫狐疑擬會取帶研槌風吹碧落浮雲盡鴈影秋空不繫思。

　　僧問修己禪師如何是祖師西來意答云舶船過海赤腳回鄉。

　　順水張帆潑浪高多年滯貨脫兒曹擔頭贏得輕如葉隻履西歸月半瓢。

　　僧問景清居素禪師如何是末上一句師曰金剛樹下如何是末後一句師曰拘尸城邊向上更有事也無師曰有如何是向上事師曰波旬拊掌呵呵笑迦葉抬頭不識人。

　　末上一句子生佛難提挈無端死釋迦帶累生迦葉別別珊瑚枝枝撐著月。

　　姜山方禪師因僧問如何是不動尊師曰單著布衫穿市過曰學人未曉師曰騎驢蹋破洞庭波曰透過三級浪專聽一聲雷師曰伸手不見掌曰還許學人進向也無師曰蹋地告虛空曰雷門之下布鼓難鳴師曰八華毬子上不用繡紅旗曰三十年後此話大行師便打。

　　賓則始終賓主則始終主如何不動尊觸著無停處明明鬧市頭深深海底渡鐵鷂無毛掠月昏俊鶻穿雲天正曙機蹋機箭鋒拄何如天外展雙眸莫把是非來入耳。

　　僧問長慶暹禪師離上生之寶剎登延聖之道場如何是不動尊師曰孤舟載明月曰忽遇櫓棹俱停時如何師曰漁人偏愛宿蘆華。

　　不留不礙行空月虛舟觸浪無痕跡白蘋紅蓼秋如織無家客絲綸千尺煙波擿羅雲釣月家風別搖搖萬頃蒼波碧夢鎖空江秋瑟瑟忘施設風來荻葦華如雪。

　　淨因成禪師一喝分五教。

　　師絃纔舉眾絃絕一喝雷轟并電掣從教八面總玲瓏頓漸偏圓無不入譬如萬派盡朝宗畢竟千峰嶽邊歇小淨因真巨擘鴻門項羽活埋得普天匝地漢家春千古萬古誰人識。

　　九峰虔禪師因僧問古人云直得不恁麼來者猶是兒孫意旨如何師云古人不謾語曰如何是來底兒孫師曰尤守珍御在曰如何是父師曰無家可坐無世可興。

　　尊貴天然原不共轉身有路涉途中苔封古殿難尋跡體混諸塵不露蹤旋轉華夷皆至化浩然物我總同風舜謨禹績渾閒事那見家尊更計功。

　　僧問投子大同禪師如何是出門不見佛師曰無所睹如何是入室別爺娘師曰無所生。

　　不慕諸聖不重己靈釋迦彌勒幻影虛聲全超功位迥絕疏親金屑雖貴眼中塵須信乾坤奉一人。

　　僧問夾山善會禪師十二分教及祖意和尚為什麼不許人問山曰是老僧坐具曰和尚以何法示人山曰虛空無挂鍼之路子虛徒撚線之功又曰會麼曰不會山曰金粟之苗裔舍利之真身罔象之玄譚是埜狐之窟宅。

　　瘡疣故紙太顢頇彩畫虛空總不堪烈燄那容蚊蚋泊狂猿徒自影空貪靈鋒劍拂珊瑚月胡餅機超佛祖譚點石化金仙遇易教人除卻是非難。

　　夾山在溈山作典座溈問云今日喫甚麼菜山曰二年同一春溈云好好修事著山曰龍宿鳳巢。

　　擬索家常一碗羹平將王膳大鋪陳兩輪互炤千華頂雙桂同飄五葉春丹鳳和鳴歸嶽麓玉龍旋舞出潭津滿盤拓出珍羞供五味均調獻至尊。

　　廬山永安悟禪師因僧問脫籠頭卸角馱來時如何師云換骨洗腸投紫塞雁門切忌更銜蘆。

　　平步登高易從空放下難君不見萬里侯封俱不羨只圖生入玉門關。

　　玄沙侍雪峰山行次峰指面前地云者一片田地好造箇無縫塔沙曰高多少峰乃上下顧視沙曰人天福報即不無和尚靈山授記未許夢見在峰云你作麼生沙曰七尺八尺。

　　師子盤旋象王蹴蹋指出當陽無縫塔好手不沾泥規模真寥廓卓出人前輝煌歷落。

　　長沙岑和尚與仰山翫月次山云人人有者箇只是用不得岑云我倩汝用山云你作麼生用岑劈胸與一蹋山云㘞直下似箇大蟲。

　　一拳打落天邊月就手輕拋陷虎機有意氣時添意氣得便宜處落便宜。

　　大隋和尚因燒山次忽見一蛇以杖挑向火中咄云者箇形骸猶自不放舍你向者裏死如暗得燈遂有僧問云正恁麼時還有罪也無師曰石虎叫時山谷響木人吼處鐵牛驚。

　　無明實性即佛性幻化空身即法身烈燄堆中翻巨浪萬山猿叫斷腸聲。

　　情忘逆順月行空大用從教不立宗落盡眉毛渾不顧為憐松竹引清風。

　　僧問三平忠禪師宗門中還有學路也無師云有一路滑如苔曰學人還躡得否師曰不擬心汝自看。

　　前不搆村後不迭店智不能窺眼不及見心行路絕玲瓏八面本自全身在帝鄉休將閒學擬思量。

　　超方有路人同到不用追攀本現成有意躡時難措足無心任運絕疏親日中逃影就陰歇止沸揚湯減灶薪歇卻馳求心行路腳跟不動御街行。

　　僧問洛浦諸聖恁麼來將何供養浦曰土宿雖持錫不是婆羅門。

　　閒神枉顧謾嗷嗷壁立門庭萬仞高細切清風陳俎豆薄㓟明月當春醪空施三奠酬來意那討分文買紙燒一物渾無將底供雪霜橫按有吹毛。

　　僧問烏牙彥賓禪師未作人身已前作什麼來師曰三腳石牛坡上走一枝瑞艸目前分。

　　空劫已前不較多三春艸自秀平坡石牛繩索無拘束坐臥春風百艸頭。

　　僧問烏牙蝭蝀飲雲根時如何牙曰金輪天子下閻浮鐵饅頭上金華異曰正當恁麼時如何牙曰當今不坐靈明殿畫鼓休停八佾音。

　　赫日蕩妖氛光輝艸木均雷轟天外運大地悉承恩。

　　僧問笑嵒和尚一言道盡更不容其言時如何師曰武陵谿畔杜鵑語十里桃華血染紅。

　　有語非干舌無言華雨嵒到江吳地盡隔岸越山長。

　　又。

　　辭窮理盡舌頭乾海底珊瑚撐著月杜鵑聲裏落華紅多口阿師全漏洩。

　　僧問笑嵒和尚摩尼珠人不識如來藏裏親收得如何是珠師云大千影現中僧云不會師云閻浮樹下業龍多。

　　圓陀陀光爍爍鶻眼龍睛覷不著拈來活潑走盤中帝網交羅光互發塵勞羈鎖暫時暗無明業覆蒼龍窟密移一步看如何頷下驪珠神約約。

　　山翁忞和尚一日牽驢巡堂一匝命眾下語眾下語已仍以艸一束拋向眾前眾不能答乃代前語云寶御珍裝尤尚棄誰能歷劫傍它門代後語但作驢鳴。

　　千般泣露艸漫漫須識吟風總一般臨濟白拈非好手抬眸不共汝同盤。

　　耀古騰今長自由披毛端的為時流水艸現前渾不顧一聲嘯出萬峰頭。

　　臨濟四料揀

　　奪人不奪境

手挈鐵輪天子敕大千何地不歸降射虎斬蛟三害滅山清水肅一林霜

　　奪境不奪人

剷盡從前腳下私立錐無地可維思相知不在千杯酒恩大難酬赤骨時

　　人境兩俱奪

追符奪魄斬妖邪總有奇勳不立家寶惜從前俱蕩盡不萌枝上現曇華

　　人境俱不奪

綠楊芳艸披毛角攜手金階贈玉鞭龍虎風雲光帝德詞臣詩賦獻三千

　　總頌

一拳打倒化城關一腳趯翻玄妙塞南北東西信步行休覓大悲觀自在

汾陽十智同真

　　是何物兮同一質

一法全無萬法真莫將明暗別疏親敲空寂寂還成響擊木丁丁不見聲華鳥無情能怨客陰陽有令善移人就中欲識根源處釵釧缾盤總一金

　　那箇與君同大事

水裏鹽兮色裏青箇中何假復何真火中覓火偏遺火金裏尋金轉失金運斧不開綿密地逃形難卻面前人不勞指注塵塵現擬欲尋源轉隔津

　　孰能與我總同參

帶水拖泥不潑塵一條拄杖任縱橫門開大施無從入路出臺山不計程回首家山雲約約歸途海國月沈沈年來罕見仙陀客所遇頻遭刻木人

　　何人同此一真智

佛眼從來覷莫親阿誰於此認分明佛情未斷須彌隔法見難忘頭角生猛火直教燒令盡大明須與炤無形倘能此際忘周折始謂逢緣不借人

　　是什麼物同普遍

海印全彰絕正偏須知法法已能圓黃鶯共叫春山曉白鷺齊飛秋水天聲色堆頭渾不現剎塵影裏智同玄填溝塞壑無人會流落豐城不計年

　　阿那箇是同具足

從來生佛本無名爍爍圓輝今古明芥子還能納巨海須彌本不立纖塵形山深閟誰能辨逆旅追隨總莫親難免堂前石柱子呵呵拍手笑貪程

　　甚麼物兮同得失

到處相逢卻不識有時不識卻相逢青山雨過峰巒出大海波沈天水迷落魄暫時非有減簪纓列代不多奇長鯨一吸滄溟竭現出珊瑚月滿枝

　　作麼生兮同生殺

半挈全提善轉移紀綱生殺有多岐逢強即弱非為怯遇水登山不是奇袖裏金鍼穿鳳穴眉間寶劍卸龍衣倘明格外機先令月轉東兮日轉西

　　與誰說法同音吼

荒艸橫吹白露深觀音于此現全身世尊不說通身說迦葉無聞遍界間不二維摩且止止雨華鶖子謾紛紛綠楊石馬鳴春渚總屬聾人也解聽

　　與甚麼人同得入

故鄉不住海門國挈挈波波意若何驢本自騎休覓遠頭寧有失漫疑多旅中白髮添霜入夢裏雲山向曉過幾度臨風招隱士淵明何事只長途

　　總頌

極目長安大道賒縱橫十字莫週遮汾陽據令旨條直病鳥棲蘆眼撒沙大火豈容蚊聚撲真金直與鍛無瑕要知十智歸源處空劫春還處處華

　　浮山九帶

　　佛正法眼藏帶

量周法界了無私劫歷恆沙總不移智識測時縣海嶽攀緣斷處絕盈虧杲如千日光難並眼若摩醯見已遲剛道拈華曾屬付泥沙遍界逆風吹

　　佛法藏帶

苦口喃喃說向人只因方便有多門止啼施設聖凡號掩耳裝成頓漸名葉上尋金金豈現指中認月月還沈大千經卷微塵坐勘破金烏夜半明

　　理貫帶

不涉古今無異同誰能於此論窮通語言道斷還成位朕兆無分已共功立字立名呼鹿馬覓玄覓智走西東須知石上栽華發自見冰生烈燄中

　　事貫帶

鶯啼燕語事分明桃李華開一樣春乍見青山帶雨去又逢海月拂潮生塵塵鏡體元無昧剎剎光音透本真法界承恩知己力大千何處不稱尊

　　理事縱橫帶

一波纔動萬波隨得意忘言道不違舉目便令三界靜拋綸那見一絲垂縱橫妙唱非干舌舒卷隨流不借師施設春風無限意珊瑚月現十千枝

　　屈曲垂帶

象龍蹴蹋豈驢堪巇嶮灘頭把釣竿虛設化城來海外空言寶所與身安醍醐毒藥和盤送芳艸綠楊繫馬看多見奴兒逢婢喜罕逢陶令把眉攢

　　妙協兼帶

律呂無分金石奇動絃別曲有推移高低普應忘心手緩急隨時善設施殿陛空多獸率舞梧桐那見鳳來儀師襄一去誰能辨秋月秋風寄所思

　　金鍼雙鎖帶

迥然一句印無私百匝千重透不違三際通該只此旨十虛頓現豈多奇依宗覓語非真子傍戶尋真屬魅癡彼彼英豪豈有外一回舉起大家知

　　平懷常實帶

罷釣歸來不繫舟江風漁笛兩悠悠生緣已付華間蝶埜興先饒海上鷗一枕橫塘飛白水兩眸碧落看清秋閒情須是閒人得不是閒人閒也愁

天岸昇禪師語錄卷第十六


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十七

　　侍者溢元記錄

　　華嚴五十三參頌

　　引

　　予於庚寅度夏棲雲禪院料理先業師塔事土石之餘日閱華嚴經一卷有童子進曰深得華嚴之旨乎予曰否童子曰然則手不釋卷者何與予曰不見藥山道乎止圖遮眼童子退而持善財之五十三參索頌於予予曰盡大地一毗盧法身也至道無難惟嫌揀擇有情共證擬向即乖須知事不礙理理不礙事全事即理全理即事理事無礙事事無礙法界量滅而後可以言頌子不見夫雲林煙島乎鳴風擊鐸乎樵歌牧唱乎山光疏峙水石鏗鏗之雅奏乎屠聲市語之迭出乎晝明夜暗星辰燦爛之布置乎舉夫世間之僧俗男女外道工師以及天僊人王刀兵火宅若出世間法非出世間法凡目所見者已證普賢妙用耳所聞者深入觀音智力發一疑致一問文殊指示親承然則門門彌勒處處善財不離六根雲興三昧皆真實華嚴頌也何待予之葛藤邪童子曰上根已領中下未明不妨更出一手指示愚蒙予曰如是則被子帶累。

　　頌

　　善財童子初詣娑羅林如來師子嚬呻文殊象王回顧六千比丘入大願海五眾益友頓啟初心得根本智指南法門證十信心。

歷劫何曾寸步離娑羅城下始相師悲心早已周沙界智力還須入水泥魔佛絲絲情未透境風浩浩面相欺應無惆悵滄波遠十三玉樓非所宜

　　第二詣玅高峰參德雲比丘尋覓七日方見在別峰上徐步經行頂禮問法得憶念諸佛普見法門證發心住。

只顧登高望月圓誰知夾路鼓風煙山華冉冉飛紅雨澗水潺潺漲碧天步步毗盧頂上蹋頭頭化佛眼中穿別峰七日方相見百艸頭邊得一玄

　　第三詣海門國參海雲比丘十二年中觀海現佛千二百歲說經憶念受持聚筆難寫得普眼法門證治地住。

性海無波蕩蕩平絕思惟處見崢嶸華開世界莊嚴起念舉塵勞佛事成真即幻中仍住幻明無明處本還明普門迸出撩天眼淼淼千波溢目清

　　第四詣楞伽道場參善住比丘現十八變一切智通得普速疾供養諸佛法門證修行住。

行如廣漠度孤鴻往返悠悠絕跡蹤佛國魔宮拘不住銀山鐵壁步還通蕩摩日月祇餘事旋轉乾坤豈費功用處不隨風力轉心融方見萬緣空

　　第五詣達里茶國參彌伽長者散華讚歎放光普炤解釋輪字得玅音陀羅尼法門證生貴住。

一切音聲是佛聲佛聲演出數微塵天人眾口含多舌高下華枝總是春謾說句章猶未發須知文彩已先陳會中欲識彌伽士萬類紛張彙一輪

　　第六詣住林城參解脫長者身中顯現十方佛剎不來不往隨意即見得無礙莊嚴法門證具足住。

剎塵佛事豈多奇曠劫還同頃刻時一月騰輝光遍燭萬川到海水無私長空過鴈不留影寶鏡含華豈有知莫怪雲門乾矢橛莊嚴遍界不相欺

　　第七詣摩利伽羅國參海幢比丘出入三昧其中變現希有奇特得普眼拾得法門證正心住。

法法頭頭備己躬眾生魔佛悉皆同本來清淨成無漏自性莊嚴豈有窮周歷恆沙不動步越超三際絕羅籠堅牢住地能相證任意縱橫遍界中

　　第八詣海潮處普莊嚴園參休舍優婆夷演一解門啟千菩提心得離憂安隱幢法門證不退住。

大海澄波赴百川浮漚切忌認生緣髑髏乾盡方親見識眼未枯正隔淵月渚風柯俱是口雲林煙島盡譚玄生名佛字俱無著一箇閒人天地間

　　第九詣那羅素國參毗目僊人摩頂執手自見其身往十佛剎還歸本處得無勝幢法門證童真住。

金輪御極王中州四海文明至治休社舞村歌非靖獻鳳毛麟角不珍求指揮日月縣諸掌分割河山貫兩眸遊戲不拘真解脫憑渠自在放還收

　　第十詣伊沙聚落參勝熱婆羅門五熱炙身心生疑惑諸天共讚頓悔過愆直上刀山投身火聚得無盡輪法門證王子住。

止堪入佛不堪魔逆境生前奈若何利到嶮難心始歇情因貧困智方多太平本是干戈定攃手還須荊棘過意氣果然增意氣境緣如幻任嵯峨

　　第十一詣師子奮迅城參慈行童女師子宮殿龍勝天衣一一器中佛佛影現得般若波羅蜜多法門證灌頂住。

一塵一剎一如來大施門中無壅財寶座行中呈寶座樓臺影裏現樓臺輪輪互炤輝光等智智同圓微細該豈有甚深不可思心華芬馥一枝開

　　第十二詣三眼國參善見比丘諸相具足天龍圍繞淨修梵行歷劫難思得隨順燈法門證歡喜行。

學無前後不相蒙閟戶裝車轍自同寂寂森羅隨步轉昭昭萬境與神融放開雲月潭無影捏聚湖山風轉蓬箇裏超方也絕勝是誰能解達心空

　　第十三詣名聞河渚中參自在童子八部龍天空中告語十千童子共戲聚沙工巧方術商農算印得工巧大神通智法門證饒益行。

二月春風快剪刀條條垂下綠絲絛酒樓歌妓鶯同舌柳巷神僊醉解袍詩若會吟無剩語水能善沒豈辭濤果知世諦無違相沙聚金毛掌上拋

　　第十四詣海住城中參具足優婆夷敷十億座延無量人安一小器涌無量寶萬方來者悉得滿足得無盡福德藏法門證無違逆行。

洞裏桃華日日春臨風仙子畫眉新善能刺繡成諸服不吝烹調薦比鄰百味一盂皆具足同門就食盡嘉賓莫言仰給承它力須信人人不自貧

　　第十五詣大興城參明智居士處七寶臺仰視虛空如其所須悉從空下一切眾會普皆滿足復為說法得隨意出生藏法門證無屈撓行。

無私雨露布陽春品類欣欣各自新明月何心通萬戶清風觸處動良辰含哺鼓腹知深化蠢動蜎飛戴至仁盡使百華叢裏過更教一葉不沾身

　　第十六詣師子宮參寶髻長者執手觀宅層垣寶閣佛境齊彰因過去修因回向三處得無盡法門證離癡亂行。

層層殿閣列如麻凡聖由來共一家出入同門無二致尊卑住位莫參差月移柳巷千枝水馬過潼關一片霞倒卻剎竿無別事長安市上醉風華

　　第十七詣藤根國參普眼長者調香調藥理身理事運平等智利益無量得普見諸佛法門證善現行。

曉嶂瓊樓脣所吐喧喧車馬蹋王侯不禁病眼空華結卻戀深淵抱石投總有盧醫施妙手何如小白釋閒愁須知仙島終無藥空賺秦王海上遊

　　第十八詣多羅幢參無猒足王詔入宮殿細觀善惡示現調伏令發道意得如幻法門證無著行。

施設門庭別露玄為人徹骨有由然刮皮取髓尋常事摘目刳心慣得便劍樹枝頭呈寶座刀山林裏布青蓮古今一片丹霞水莫認成川血濺天

　　第十九詣妙光城參大光王淨修菩薩大慈幢行是行滿足以此法為王教化世間得隨順世間三昧門證難得行。

淳風匝匝遍娑婆蠱毒全消絕魅魔雷雨以時農播穀江山定位海無波牆垣城塹金為壘阬坎溝渠玉作坡八百諸侯咸嚮化是誰不唱戴堯歌

　　第二十詣安住城參不動優婆夷往劫觀星從空見佛經乎塵劫不生欲念一切法門皆無忘失得求法無猒法門證善法行。

天普蓋兮地普擎清珠四映碧波生塵飛大地光無垢風撼須彌神不驚本未立同那得異絕無虧處豈能盈生情佛智俱摧伏論劫迢迢永自貞

　　第二十一詣都薩羅城參周行外道徐行山頂色相圓明十千天人九十六種觀器觀機方便利益得一切處菩薩行法門證真實行。

異類潛行密行周方圓任器悉能投三千界內無蹤跡九十六人不自由出海分流穿曲岸麗天杲日炤寰區可憐諸趣隨身墮手執還丹送白頭

　　第二十二詣廣大國參優缽羅華長者善知眾香供養諸佛得調和香法門證離眾生相回向。

非玉非金可和調如雲如蓋普周遊門門互入形無礙處處圓融跡不留眉下何人非鼻直聞中普證向誰求不然火歇煙消後一段香光更自幽

　　第二十三詣樓閣城中參船師婆施羅與一切商人共論寶聚酌海深淺於其遠近望月觀星知來識往得大悲幢法門證不壞回向。

千尋淮海夕漫漫日布煙霜遊子寒既善移舟諳水脈自能舉櫂別波瀾鐵航高駕將誰渡寶所非遙縱步寬大地直須涓滴盡珊瑚簇簇現風湍

　　第二十四詣可樂城參無上勝長者在無憂林中理斷世務八部天龍一切人畜無貪無瞋無鬥無諍得一切處無作神通法門證等一切佛回向。

脫珍著弊坐全潮歌管筵中弄玉簫每自移華兼蜨至卻因汲水帶雲挑衣珠不昧呼重惺火宅添薪示見燒因病依然將病藥把竿隨處得逍遙

　　第二十五詣輸那國中參師子嚬呻比丘尼妙勝光王日光園中八德流泉百華寶木頭頭映現一一示身得成就一切智法門證一切處回向。

隨緣赴感攝群蒙心月孤圓法界融大智普施無礙力法雲遍布不留蹤一音纔演機群應萬德非將境本空聞見永離分別相師姑不與女人同

　　第二十六詣嶮難國參婆須密女全身出廣大光明或見或觸貪欲頓空皆獲道果得離貪欲際法門證功德藏回向。

就塵即指證塵心天上人間總不禁寶髻雲環風可即冰壺縣鏡影何尋金沙灘上移舟渡藍水橋頭擿玉沈賺得世間心力盡琵琶又調別鄉音

　　第二十七詣善度城參鞞瑟𦙆羅居士開栴檀座如來堛門次第見佛入菩薩地得不般涅槃際法門證隨順善根回向。

涅槃解脫總深阬見到依然落二門鏡吐菱華觀有色月依流水渺無痕為憐稚竹清風引愛伴孤村晚炤存腦後廓開千聖眼啞人夢破向誰言

　　第二十八詣補怛洛伽山參觀自在菩薩無量菩薩恭敬圍繞宣說大慈悲法令諸眾生遠離怖畏得大悲行法門證隨順眾生回向。

清風明月坐盤陀普應無方遍剎那怖刺重重拔不盡聞塵浩浩日增波謾言慈眼周天視說甚悲心如雨多紫竹敲風君不見醯雞蠓蠛誦伽陀

　　第二十九即於東方有正趣菩薩從空中來身光炤徹無量時觀自在菩薩令善財參問得普門速疾行證真如相回向。

一箭西行十萬程騰波劈嶽許誰爭鵬摩霄漢難追送象截橫流不及迎司馬題橋取漢爵曹沬按劍得齊平若無舉鼎拔山力千里烏騅豈易攖

　　第三十詣墮羅缽底城參大天神長舒四手取四海水自洗其而示現珍寶供養如來調伏眾生離諸貪欲得雲網法門證無縛解脫回向。

等平寶聚別無虞天雨紛紛恣所須網布隨情取不禁雲舒稱意用仍腴寸絲有戀醍成毒脫體無依德不孤試看王都得意者當年原是舊貧儒

　　第三十一詣菩提場參安住地神以足按地寶藏湧出昔善根力佛記無忘得智慧藏法門證法界無量回向。

塞壑填溝從地湧七珍八寶一時拿多年衣錦曾行夜一鼓催春觸處華水力難漂常積嶽風吹不散布成霞從前富貴非人得晏坐嵒中興亦奢

　　第三十二詣迦毗羅城參婆刪婆演底主夜神諸天星辰炳然在體雲霧黑暗現日月明巇嶮惡道作橋梁路得破癡暗光明法門證歡喜地。

無幽不入細全該萬象森羅蘊一胎天曉藏峰絕影像日沈遍界鼓風雷暗中有體同人證夢裏興悲化佛來諸相破除日卓午月窗無路喚君回

　　第三十三詣菩提場參普德淨光主夜神成就十法修四禪定開出家門示正道路得普遊步法門證離垢地。

淨極光通法法生法生生處本無生普遊足住那伽定燕寂身周三有城諸相解空俱不取十門何證又圓成謾於日午三更會好看南辰北斗行

　　第三十四不離菩提場參喜目觀察眾生主夜神一一毛孔涌出身雲現相隨機演它心智入解脫海成希有事得大勢力普喜幢法門證發光地。

同音異口語殷勤遍布多方普立勳莖縷蘸乾煩惱海一毛示現剎塵雲普天同慶知嘉樂萬國觀光絕霧氛秉燭不妨遊達旦風流今古特超群

　　第三十五即眾會中參普救眾生妙德主夜神眉間放光灌善財頂現大人境界知普焰出世妙眼發心得調伏眾生法門證焰慧地。

皎如無量月空行世翳全消海宴清諸趣悉離長夜怖有情普向智光生眉毛罅裏堆山嶽清淨幢中建剎塵若箇不歸歸便得五湖煙景有誰爭

　　第三十六即道場中參寂靜音海主夜神念念出生無邊大喜心心發起無量大悲法藏法義如雲如海得出生廣大喜莊嚴法門證難勝地。

滄江霜落水生顏倒影千重絕往還煙月迢迢波路闊魚龍躍躍浪聲閒風恬喜送滕王閣雞曉愁開函谷關本自無枝堪遶泊南來烏鵲莫躋攀

揚聲止響有多般羽扇綸巾定百蠻莫謂修文盡偃武總因假道破重關光風霽月閒移步短篴滄洲暫解顏究竟何曾得究竟擬心早已鐵圍山

　　第三十七詣如來會中參守護一切城主夜神普現色身演佛法藏聞思修慧令諸含識守護心城得甚深自在妙音法門證現前地。

狼煙盡破指南中善護金甌效至忠無象無形春入律不留不礙月行空智愚所見多分別高下相應絕異同十五絃中彈不盡自南自北自西東

無欠無餘盈法界重重門戶任縱橫因依幻海成諸色為有眾生立化城不舍攀緣一切境永離分別本無生此中欲勘渠儂智好向虛空背上行

　　第三十八詣佛會中參開敷百華主夜神成熟眾生嚴淨佛剎顯因驗果明示前身得出生廣大喜光明法門證遠行地。

離合悲歡也大奇華胥國裏謾遲疑夜明符執忘歸路天曉風來為別吹華粉盡收驅蝶戀槐陰不樹絕蟻癡欲除諸夢先無寐自識寒山仍在茲

　　第三十九詣道場中參大願精進力救護眾生主夜神隨機隨緣一身多身救護罪人獲心眼淨得教化眾生令生善根法門證不動地。

居諸日月炤良辰萬類溶溶各自陳大地撮來無寸土萌芽遍發有多春蟠桃果熟風霜舊石筍條抽雨露新一印印開無別共莫教離幻外尋真

　　第四十詣毗嵐園中參妙德圓滿主夜神普觀十方一切佛降住劫乳母今作園主悟受生藏生如來家得受生自在法門證善慧地。

一家有事百家忙翳不生空眼自狂何物受生曾示現卻將十法喻郎當靈根未種華先發道樹不栽果已霜直待毗嵐方得見瞿曇取次鬢蒼蒼

　　第四十一詣法界講堂參釋種瞿波女一萬宮神俱來迎讚現前法爾過去因緣於香牙園種菩提智得觀察三昧海法門證法雲地。

了了常知何所見謾將延促計方圓雲霞落水紅生浪艸樹依岡綠到天槌跡釘空話已墮棒痕打水覓何玄皇封自古無高下不必吹笙玉女傳

　　第四十二詣此世界中參佛母摩邪聖后在寶蓮華臺樓觀之上廣納法界普現色身為諸佛母得大願智幻生法門。

神女高唐夢未回曉峰漂渺蹋青來紙鳶對對拋湖面木偶雙雙繫楚臺畫裏山形呼厭客杯中弓影禍成胎賺渠夸父追陽燄千里鄧林化可哀

　　第四十三詣三十三天參天主光天女歷劫事佛受持修行恆不忘失得無礙念清淨莊嚴法門。

種穀何曾得豆芽山呼谷應理無差莫言雲散家同月不必春來樹亦華埋璧沖輝尚射斗寶珠四映有誰遮憶持曠劫終無變舉念親承佛似麻

　　第四十四詣迦毗羅城參童子師遍友即時指去參眾藝童子不示一言。

須信壺中別有天桃華如錦柳如煙風雷遍播威音始爻象分明未兆前指指尋聲終失旨言言見諦已成筌樞機玄辯河沙數何似毗耶一默便

　　第四十五不離當處參眾藝童子以無礙智窮世間藝唱諸字母入諸法門鳥獸音聲雲霞氣候得善知眾藝菩薩字智法門。

不必楊朱泣路岐歌童市巷有吾師曲成盡是高山調善聽還須鍾子期一字驚心枯木囀數聲遶屋靜猿悲雍門若箇從中過為覓韓娥一弔之

　　第四十六詣婆呾那城參賢聖優婆夷心自開解利樂眾生六根智性出生功德神通無盡得無依處道場法門。

本無位次絕遮欄盤走珠兮珠走盤漢地不收秦不管觸渠難近背難瞞相看歷歷形山面壁立時時赤肉團莫謂道場同解脫幾人愁處幾人歡

　　第四十七詣沃田城參堅固解脫長者十方佛所勤求正法未曾休息得無著念清淨莊嚴法門。

雷行雨施不居功遍界橫行絕跡蹤竹密豈妨流水過山高無礙白雲通手攀南斗魔宮遠身倚北辰佛國空處處風流渾不染任它啼鳥喚春紅

　　第四十八即此城中參妙月長者不譚法義略示名字得淨智光明法門。

河沙寂炤渺無痕大地虛空一口吞巨細悉投體不昧暗明普合智無昏清波不透撈無路有指難標炤覆盆千日舒光非並立一輪朗耀獨為尊

　　第四十九詣出生城參無勝長者見無量佛得無盡相法門。

恒沙妙喻不能該大用雲興顯化才疥狗泥豬同一體披枷帶鎖舞三臺鑊湯錯喚清涼界莖艸誰呈丈六來調御十身不可見魚腮鳥嘴鼓風雷

　　第五十即此城南聚落參最寂靜婆羅門發菩提心無有退轉得誠願語法門。

梵語唐言事若麻從苗辨地有參差華而未實終多咎聽若無文味甚奢忠悃披陳鎔鐵石讜言不諱定龍蛇傾心說與何人聽長憶將軍季布家

　　第五十一詣玅意華城參德生童子有德童女幻境自性不可思議得菩薩幻住法門。

同門出入不相妨月影華陰宿小窗公案兩重收不得風光一路絕囊藏瑤琴思寄還鄉引玉管聲吹別怨長舉步欲窮千里目登樓更有好商量

　　第五十二詣毗盧藏樓閣參彌勒菩薩合掌讚歎佇立門前菩薩從別處來彈指門開入觀妙境重重映現佛佛全彰出已還閟思議不及得一生佛果三世境界法門。

占斷風光作主人馬蹄步步蹋香塵偶因雷送千峰雨究竟華無三月春日月豈真秦世界山河暫假漢君臣茫茫一櫂風吹去煙曉桃源何處津

　　第五十三詣佛會中參文殊普賢二大菩薩各為摩頂說法具足無量大智光明得一切佛剎微塵數三昧法門。

一事一經長一智相隨得得賺人來重過不見桃華面玅舞空將好手回破鏡豈堪重對炤落華不可更催開昔人非是人尤昔一片丹心已著灰

一豪頭上定乾坤寔際和融顯至尊佛大泥多何足異船高水長有來源碧嵒翻落銜華鳥青嶂啼歸抱子猿法界承恩知己力縱橫蓋代莫重論

　　善財參遍。

千般泣露艸茫茫葉落根歸十月霜海岸已知無果覓樹頭那得有心嘗破沙盆足家常用朱紫貴從熱眼忙遍歷南詢誰可意釣魚船上謝三郎

　　頌畢以示童子童子歡喜踊躍復進而請曰此於宗門中事同邪別邪予曰金屑雖貴落眼成翳若到祖師門下當甚熱碗鳴聲且更有一頌未完爾當續末後句童子曰要道便道有甚麼難予曰不然智者莫於言下覓英雄肯向佛邊求直饒跨過黃金限旛綽依然笑不休既是跨過黃金限因甚又笑不休童子無語作禮而退。

天岸昇禪師語錄卷第十七


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十八

　　侍者一誠記錄

　　佛祖尊宿禪師贊

　　西方三聖

直欲手援天下溺悲同一體願無涯盲龜隊隊波心入只戀漂流不念家

六字橫開甘露門祇緣雜毒滿家園三人耐久為朋侶從井何其不憚煩

水鳥樹林皆念佛知恩應是感恩深此方狹劣眾生甚舍父橫趨荊棘林

無目眾生不識父父來就子也徒然勞勞空炤天邊月處處春山泣杜鵑

　　觀音大士

聞無所聞見無所見楊柳在缾春風拂面如月在而非指不開卷而自現稽首人天大導師慈悲善應諸方便

盈盈兩眼靜涵秋收拾絲綸不下鉤缾柳回春鶯未曉天華無語座難酬金沙夜渡人何在海國魚沉願未休水肅山清如可接又移明月過滄洲

萬竹風搖滿地金秋光籠翠溼無痕勸君莫拾霧煙跡白月橫穿過海門

　　魚籃觀音

影現無端特地來魚腮鳥嘴鼓風雷欲鉤折斷隨波去猶有沙頭人望回

　　大悲菩薩

不坐白華嵒畔終朝鬧市紅塵直得皮穿骨露夜行轉轉多人勞太甚願彌新夫是之謂大悲救苦菩薩現身

　　三十二應(有引)

　　予臥疾西山有一士子攜文三橋三十二應畫卷索讚且曰乞師倣古辭令以作指南憶予少時閱詩餘見其辭令俊美才情贍富每惜其不作有義語徒付之情詞艷曲間也然今古不乏才人能以深情雅思讚歎大乘則習日淺慧日深亦幾幾乎近道矣何浪費翰墨為哉不然伯時之譏魯直之誚不獨前人已也丙申菊月朔日書于凝碧山房。

　　第一童子殷勤禮竹院(浣沙溪)

敲金戛玉翠琅玕妙演伽陀舌不乾有求心欲見還難
　因我須知得禮汝返聞聞處智應寬全身久已白華灘

　　第二偃臥峰頭視毒龍(蜨戀華)

騰波劈嶽勢無已毒燄通身逆橫真無比峰頭偃臥遙相視雄心力盡還寧止
　如斯調伏最為美智巧能降其心未必死惡來慈攝真嘉旨誰言龍性難馴耳

　　第三蓮華遶座(臨江仙)

朝夕橫身險惡道腳頭步步生蓮華臺原不在西天香風吹面面穢土出金仙
　雨過雲收山嶽露坦然兀坐峰顛慈眸下視海方圓魚龍混擾擾何日解憂煎

　　第四老母頂禮雲端佛(如夢令)

彩雲影裏佛露便爾殷勤向慕一天雲散時試看佛依何住莫誤莫誤鶯報杏華深處

　　第五魔子負兒隨後行(憶王孫)

迢迢客路苦爭多指點家山腳底過不須求佛遠諸魔抱雲和夜深喚月出藤蘿

　　第六遙舒一手引童子(魚遊春水)

大地渾遭跌手援能得幾許力霎時倒地童兒望救心急應念隨舒一臂來去天何止百千尺不猒勤勞婆心太切
　丈夫應當自立起倒隨人沒顏色蕩然一物無依透過荊棘又何須借手行拳橫行闊步皆炟赫慶快生平菩薩願息

　　第七韋天按杵立臺前(生查子)

端坐蓮華臺風行艸自偃寶鍔不露鋒怨魔皆已遠

汩汩與滔滔行路胡多蹇當斷不斷時威光乃自損

　　第八攜籃賣錦鯉(魚家傲)

六幅裙拖湘水碧環佩風飄香紫陌可欽可仰不可迫笑落節種情千種空狼藉
　多少英雄埋巾幗滿面春風驅霹靂愛河截斷波千尺愁方釋錦鱗便插摩霄翮

　　第九鸚鵡宿楊枝(醜奴兒令)

百鳥倦飛無處息楊柳輕盈缾水澄清時哉飲啄絕人攖
　寂寂春歸無處覓閒聽流鶯巧奏如箏喚回午夢只三聲

　　第十端坐師子座(風流子)

雄雄王百獸無人近騰踔舞雲中天生質不凡威獰磊落皮毛骨相安肯雷同大方獨步不受黃金索奮迅任西東追隨絕後雙眸迥迥殺裴家虎滅姓胡宗
　身心奉塵剎懦頑無立志師德瞻風也應黽勉自勵莫被癡蒙君不見菩薩端坐師子心安如海指顧從容方信金毛在足失御途窮

　　第十一手捧蓮華佛(菩薩蠻)

翻手成雲覆手雨幻化紛紛不可數玉劍貯冰盤捧出大家看
　外求有相佛與汝不相得月不在別枝見梅早已遲

　　第十二坐石觀水月(木蘭華令)

兀坐臨流興不小石紋如繡綠煙窅江風吹綻碧雲時一抹嵐光天欲曉
　飛華片片座中遶流水潺湲清落沼月在波心說向誰雙眸直視千波淼

　　第十三倚坐綠荷看水禽(搗練子)

青蓮座碧荷擎輕柔影裏不勝情鷓鴣啼出深華裏白水橫塘空淺清

　　第十四圓光內立盛纓絡(雨中華)

陋巷不騎金色馬盛纓絡寶冠都雅還掩掩遮遮圓光晃目無處辨真假
　嗟汝窮兒出大廈心不住情存取舍縱遍體清輝不知不覺明珠成礫瓦

　　第十五渡海立蓮瓣(唐多令)

苦海闊無邊魚龍皆逐羶看波瀾洶涌洄漩業風鼓蕩舟無泊兩岸絕入深淵
　飄然一瓣蓮穩步水中天一險夷任運推遷弄潮果是弄潮手隨逆順解方圓

　　第十六應身長者夢(醉落魄)

大槐樹底無數癡螘為夢使悲歡離合何時已應夢現身喚汝夢中起
　瑤臺蹋月人如水相逢舉手生歡喜只道風光真帝里漏盡鐘殘菩薩亦夢耳

　　第十七獨立龍項(蘇幙遮)

猛虎項毒龍口誰則敢攖就地誇好手奮迅來時山嶽震不動不搖菩薩立其首
　海底鰍宜藏醜勇猛千般蝦跳不出斗吐霧興雲何足貴項下驪珠光燦曾知否

　　第十八行提寶塔小童隨(長相思)

綠簑衣蹋春隄百萬浮圖赤手攜東西任轉移　憶追隨莫追隨指顧乾坤掌握時不說君自知

　　第十九背坐綠楊聽鸚鵡(江城梅華引)

偶來石上聽流泉艸芊芊月娟娟綠柳千條嫋嫋拂輕煙黃鳥啼春春去了人在爾好因緣不著便
　幾多人覓綠楊邊宛在前又隔天輕雲觸處飛舞散如鳶春風不在樹枝縣楊柳渡頭誰是主風露冷谿流碧炤啼鵑

　　第二十石上寶蓮華襯足(蹋沙行)

石上栽蓮塵中罕見須知石即菩薩面一拳如幻碧嵯峨腳頭腳底華如霰
　芳艸夕陽峰頭鶯囀顧盻有懷心眷眷別峰相見竟無人空教獨倚雙眸倦

　　第二十一老人坐石顧兒童(江城子)

春歸消息幾多長大難量石衣香獨坐跏趺有語與誰商為顧兒童莫玩志年華去鬢如霜
　芳郊一路艸茫茫遊蜂狂心日忙回首喚君底事太郎當華藥闌珊君覓路人已隱在高岡

　　第二十二步行露灑童子頂(梅華引)

露盈卮折柳枝春風拂拂向人披不多奇不爭奇子念如饑菩薩心已知
　遍界空馳陽燄鹿盡底甌頃不滿腹最堪悲最堪悲赤腳蓬頭朝朝落盡眉

　　第二十三少女坐前對老子(青玉案)

玉容倏賦天然貌問誰家女郎年少窈窕多情傾燕趙全身荒艸雲腮月臉賭華羞不了
　風流那得日嘗好轉眼扶黎人已老桃萼杏紅都不保朱顏無據曉星殘月一霎何時討

　　第二十四海面坐蓮舟(虞美人)

淮海漫漫夕不曉人在波心杳飄然一葉坐中流示四無畏自在運虛舟
　菩薩為我樹赤幟重重拔怖刺可憐戚戚小兒童悄悄沈溺不自解西東

　　第二十五提筐賣竹籬(千秋歲)

華街紫陌一路鶯聲窄賣竹籬與木杓堪憐無著價蠢愚皆吝惜愁日暮家家閟戶空蕭索
　蝦蜆皆撈摸貴賤都無責走市巷真落魄我欲問菩薩誰家無幾隻又何必南北聚頭多狼藉

　　第二十六手持貝葉坐磐陀(魚遊春水)

葉葉貝文紫義天朗耀春風裏我觀以字不成八字不是喃喃說甚陀羅尼見者聞者都不委如是我聞波波皆水
　因甚離波覓水十七史何處說起可憐一箇普門翻作蔓蔓葛藟須知指月月非指三藏皆拭瘡疣紙作如是觀其直如矢

　　第二十七寶冠纓絡坐沙灘(天仙子)

白沙淺澗流青玉看不盡灘頭紅蓼寶冠纓絡座如雲人穆穆風肅肅貧兒羨不足
　北地竹兮南天木起倒隨人空碌碌華閒有約語分明人如梏忠難告清流炤我辱

　　第二十八兒童隨後求甘露(鷓鴣天)

雨露恩垂不可思普天華柳更無私誰家灶底無煙火錯認黃粱別甑炊
　重指點謾相隨醍醐不在碧琉璃琴心挑得文君至及至相逢調別吹

　　第二十九竹林鸚喚兒童睡(風中柳)

短短長長翠舞琅玕金鳳遇佳人好風相送雲在青天甘露滿金甕君不知為君拈弄
　玉華倒傾狼藉幾多心恫最堪憐惺惺作夢屬鸚哥宛轉將情諷怎奈何依然醉懵

　　第三十回身海底看金烏(南鄉子)

大地黑漫漫金烏海底赤團團前途大有風波險回看面門爍破絕遮闌
　生死海難乾威光無限侵狂瀾何人解拂珊瑚樹奔湍腳頭踢出日如盤

　　第三十一端坐磐陀石(南柯子)

儼坐磐陀石凝然有遠思微塵佛剎睹斯時門啟圓通此心誰得知
　海國魚音斷鶯聲報亦遲一默風雷遍界馳若箇無聞聞聞是我師

　　第三十二琅函置石侍女持缾(驀谿山)

雙荷葉卷不展天華亂識字義炳然覺頑石也應出汗翠屏斜倚悵望碧雲天珠滿案與誰看孤鴻目送斷
　缾有甘露為君頂門灌時時寄羽翰君不來君來當斷復不斷空令相憶相見不相逢重剖析大井索小錢索斷麻總一貫

　　初祖折蘆渡江

降旗高豎石頭城獨自凄凄江上行無數魚龍腳底過可憐不敢更高聲

對朕尚言不識擬欲偷天換日不是靈利梁蕭幾被眼中著屑滿肚無明何處出脫行到大江路又絕情知無可奈何羞向蘆華分說休休歇歇早已泥水通身謾言行不腳溼

鳳闕龍樓難繫留閒華埜艸更添愁君王異日休相憶江上蘆汀不耐秋

　　楞伽在握

直直曲曲半遮半掩雲霧為衣飛龍敕點既一默以辭喪復何憑而竺典楞伽四卷古佛心字字血灑嵩之陰鐔津龍飛怒挾石戽水何人立夜深

傳佛心要愛打閒之繞行到大江波渺渺滿腹高心不了嵩山脫賺神光已復啞口郎當何物楞伽四卷囚手供出真贓

即文字說隔宿黃鶯啼綠樹離文字說十更打盡天難曙即文字說非文字渴鹿空馳陽燄路非文字說即文字皓月依然藏宿霧不可以智知不可以說說奈何臣逢其君子證其父直使魚目明珠混之莫顧老胡老胡唾之不得而辭罪之莫得而恕何況復有扶籬摸壁之夫為之詮為之註為登座而論量為擊尺而分布謂佛心印將在是是真齊東埜人之鄙見訾堯詈舜肆口于不識不知則又卑卑何足數

　　揭缽圖

眾生慧目癡愛所昏死魔心結為害為冤牙如劍樹口似血盆破爾積習壞爾樊垣魔本善誘眷屬雲屯愛不能舍又被佛吞愛子墮缽缽斬愛根愛歇缽揭佛亦不存佛因魔有魔以佛援盡凡聖量徹底掀翻出頭天外極目軒軒

　　渡海羅漢圖

爾何為者腰包杖笠出沒波濤昂昂若有所適天台乎南嶽乎峨嵋乎洛伽乎顯爾神通玅用乎將往山中入定乎但有一問盡大地是一香水海爾欲渡則通身泥水不渡又沒頭浸殺若下得一轉語渡亦可不渡亦可若下不得麤行沙門定當斫折爾足

　　羅漢圖

逐隊隨行山南海北自在安閒動靜語默盡謂各證神通彼彼不知不識我卻識終朝捏定死蛇頭看破分文也不值

　　羅漢

落葉門扃風自清裁雲書梵任天真蒼崖遠見鄰菴叟曳杖相尋未起迎

　　金碧峰禪師

奮師子威拔猶豫箭怪力亂神隨機影現九重知遇渺焉一葉之輕魔外規圖鎔如赫日之霰寵辱既不驚雙眸爍如電即俗明真通權達變咦大人境界普賢知千古萬古無人薦

　　道峰山翁忞和尚(河南僧法航請)

貌若寒嵒古寺松情同皓月臨芳沼大悲院裏老頭陀到處與人鉏荒艸不管河北河南說甚十洲三島駕一隻小航入洪波杳渺幾度黑風吹不沈啾啾笑倒籬邊鳥直饒行不溼腳入室登堂難當暗裏旗鎗而況望崖便退之夫只堪門外打之遶噫下與末法埽秕糠夜行幾箇知天曉

　　棲雲高原普和尚(東剡岳禪師請)

未出荊谿門早識曹谿路霜風剛撲鼻虛空脊骨露打失眼睛總不知坐斷通玄舌不顧從茲賤賣栗棘蓬到處慣拋泥裏刺佛祖結生冤象龍遭肘掣邁跡棲雲十五秋聲名日與泰華峙而況雲從龍風從虎越王城畔如湯沸則又安得波旬不瞋魔子不妒祈其速死之為幸而終無損于豪毛遺風餘烈又非人力之所能掩者矣何以知之月出剡谿雲開岳浦

　　周櫟園司農時觀察青州

大河洋洋雲門天作偉人南來丰度磊落胸藏錦谷神鬼錯愕清同寒梅皎若秋壑蘇黃文章韓范才略隋珠邪卞璧邪身居廟堂之上而懷同乎山林埜逸將作赤松子遊乎其為濂谿夫子香山居士洛中司馬乎其問之幅巾布袍攜笻者獨立

　　聞聞老師

　　此予故友聞聞老師也予與師遊時齒最少而師不以少而少予相見徹以己事相鍼劄每挀著其癢處即心解神怡生平無怒容不揭短不市美不施勞惟樂與人為善其襟度汪洋所謂澄之不清攪之不濁者也予生也晚猶得與師交每瞻其德容蓋欲景仰從事而未能也不幸北上業墮青州而師竟舍我而西矣丙申秋冰心禪師至自吳門攜師頂相索贊于予蓋亦以予言未必足以重師而知師莫予若也乃敬為之贊曰。

瞻彼麻源其水洋洋既澄且泚德音湯湯有隱君子昭美一方君子云何聞師實臧師少而儒為鳳為凰遭時不偶儀羽潛藏既不奮翼歸詠滄浪以耕以讀種麻植桑眼無忤視胸肅冰霜乾坤陡變易我衣裳師義仲連速我行裝捐除鬚髮歸投覺王勤懇求道寧處不遑不恥下問共榻艸堂風燈雨夕肝膈是將我閱人眾雙鬢漸蒼雖睹其美與道實荒誰似我師行解相當惜乎老矣不克舟航雖不舟航我法津梁昔天隨子亦隱是鄉至今千載風高且長惟師潛德其名不彰以方前哲實大而光萬頃澄碧數畝修篁師儀宛在永矣難忘

　　智觀禪師

鐵骨橫撐青嶂裏一生行解果無違千古萬古人誰識鹿峰產出玉麟兒

　　勝果上座

金玉其人鐵石其面無黨無偏熱腸一片將身心兮奉剎塵述先志兮能仁院人無僧俗見春風事無巨細躬親選舒卷兮無痕窮達兮不變雪操冰心力彊神健咦說甚麼普化搖鈴恐不及勝公無倦

　　題東粵楊鶴田捫蝨圖

形臞骨峭神健眉舒吟追梁父客避子魚舌在不譚當世務神交惟讀古人書襟澹蕩韻蕭疏鹿門一榻高千古深淺何人識得渠

　　題陸母像

王陵之母賢王珪之母聖古來賢聖不徒生聲光動地何其盛近代眉鬚罕丈夫盡如嫠婦背公姑安得冰霜同陸母皎皎令德日月扶敬以事夫婦道順義以教子子道正今以氣節扶化風阿母當時曾有命不獨陵母珪母賢義方真不愧三遷有母種德既不朽肯使英雄之子常抱璧而問天

　　自讚

嫌憎滿江湖指罵遍天下少年惡禿丁毒害人人訝面皮四覆三翻舌頭七纏八差已痛愈加錐遇貧越著價平欺佛祖而指為蝦蟆破壞先宗而生機自詫如斯忤逆辱楊岐五月雷聲也不怕

孤芳卓卓烈燄轟轟點胸自肯荷滅先宗有妙喜之機用無演祖之含容父不以之為子弟焉識其為兄無怪乎吠虛逐塊遍滿江東不是天童家業大大千何處著渠儂

雙眸迥迥破衲髼髼齷齪當代賢聖涕吐琉璃寶宮一字不輕假借半豪那肯包容蓋由其太阿在握莫敢當鋒直饒有普賢行願遍滿虛空彈指埽蹤滅跡而何有夫蠅聲蚊觜埜犴神通敢不吞聲飲氣而疾走夫南北西東

崔崩石裂猶說雲門調不高撒風撒顛卻笑曹山未飲酒藐視乎東土釋迦三昧之非玄抹殺夫三界惟心之惡口靠倒大雄峰按楊岐驢首破門滅戶敗家兒無怪與時而莫偶況復脣皮不緊指槐罵柳毒棒獰拳趁豬逐狗侍者報說法堂艸深一丈了也長老道不妨不妨雪曲從前和者稀社舞村歌隨處有

佩覺王正印挈列祖綱宗驅負山之猛虎駕入海之獰龍生緣多澹蕩度量少沖融眉如劍戟面帶稜峰痛狂瀾之既倒障百川而歸東人祇見其風雷閃爍烈燄騰空便欲望崖倒退入作無從而不知慈悲當罵詈霜雪載春風噫知音人既罕舉世好雷同卻許湛然窺半面從教收拾而置之深山大壑之中(印緣湛維那請)

口滿雌黃胸無黑白叩其所以緣性是率甚惡夫胡廣之中庸深快夫汲黯之戇直嗚呼噫嘻斯何時也居是邦而不肯友其賢士大夫之仁處一身而絕無溫良恭儉讓之德宜乎秦令加以逐客之威齊人嚇以誇詐之力安得妙手之盧醫施良藥以消其梗骨

天岸禪師語錄卷第十八


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第十九

　　侍者一誠記錄

　　偈

　　次韻酬二願居士

不昧當人理君有智無師明如日普炤疾如風普吹不從疑悟得何處立根基緣子不自返故為說悟疑悟疑程限說慧刃實君持當斷直須斷起倒莫人隨說食終不飽畫餅亦安宜服藥不瞑眩病乃在心脾古人汲汲志辦道如渴饑此事貴猛烈智識不及推能了一切了處處逢大悲

　　恭祝本師老和尚六旬壽旦

聖賢不徒生生則必為命世英佛祖不徒出出則度生心汲汲尼山木鐸萬古新曹溪一滴化巨渤千派萬派悉朝宗滔天洶涌源不竭世殊代異窒其源一線支分太白前禹門三汲浪重涌嶺南古佛得真傳嶺南自古無佛性選官選佛俱嫌病萬指叢叢奪錦標大地宗風歸一柄道場七坐法筵開不轉法輪動地雷雨露均沾艸木潤無私春色大方該師之說法法不說赤心片片皆成血是以其言金石貞雨洗風磨光不滅師之機用用非機掣電徒勞人佇思是以其機逸群格龍睛鶻眼莫能窺師之肺腑江漢濯澄之不清攪不濁是以魔外莫能侵逆順境緣長安樂師之文章得天真風雷走舌如有神是以雲煙生紙上筆下全無半點塵我欲誦師之德兮天之覆地之載終無以望其門閾我欲誦師之道兮嶽之高海之闊終無以喻其閫奧而況誦其生緣甲子節令佳辰黃華翠竹松柏鶴齡則又何異病目生華望空而禱告豈不聞佛真法身水中月光炤人間無欠闕一念無私空合空佛與眾生無間髮我願眾生刮卻眼中塵共證無生生不生眾生同慶師亦慶共玩良辰百億春

　　次韻答韓媧石進士

蟬影薰風動夕陽維摩對榻譚不二何從天外賞心人扇頭幻出如珠字玄言高致水成文松風拂月韻堪比我本柴林枕石翁挹君丰度能驅睡儀形想像已多時玉骨擬來謫僊類寥寥海內幾人知枯椿死守成何義斯道昭昭亙古今共由人莫知其意十方廓落本無拘麻纏紙褁自成累攃手那邊無一物豈容描模窺其位迷中無悟悟成迷異中有同同有異悟迷同異透重關把手共行不思議因思黃帝失玄珠無心罔象安能致因思朕兆未分時承誰恩力生天地此言人口已多年究竟無能識其自肯究根源眼豁開何人不是曹谿嗣須信居塵不染塵何礙市廛作山寺此事從來貴決烈英靈曠代真難遇此事從來貴信根醍醐承接須佳器鳳凰飛鳥不同倫我待其人從出類三軍帥可奪其威匹夫不可奪其志志堅入道我獨醒我獨醒兮人共醉真如握劍敵萬人此中豪釐不容偽覓玄覓法岐路多生公顯異宗風墜皮髓瓜分亦浪傳此中幽遠無人至心印從來不覆藏覓之無處理難遂珊瑚撐月影團團直指己曲子深愧蘇黃逸格未風流知君自有無師智葛滕舊案不須拈劍出鐔津憑一試此事奇搆并奇逢萬載優曇一現瑞茫茫匝地火生蓮如君氣骨真不易荊山抱玉人未歸簪纓歷代荒郊寄朱夏炎炎日正長珍重予言無可記

　　達法禪師道行碑銘詩

大國洋洋山海錯雲蒸霞蔚英靈拓道尊竺法王公孚德重支曇神鬼愕象法垂秋賢聖厄好音響絕南陽席疏星曉漢奪晨光炎岡何地求崑璧誇詐功利染日深交咻眾楚默齊音祇見青蓮沉火宅誰知焦尾富佳琴應是異人乘願來五濁波中一挽回鐵骨橫撐東海月證心冷地爆寒灰卓卓氣宇逸群翮艸鞋費盡渾不惜三千里外絕淆訛黃金再煆重生色歸揚法化意非輕重得法王勉有成心絕貪求艸可茹情忘愛憎虎同行天人協贊寶坊就傑礎畫梁空自繡規模宏麗狀天童如斯功業六年奏人情仰羨己如飢相國張公更過之兩寺住持不說法意中欲待南禪師追模大智有深衷叢林巨細可為風如雲行舉生平一收養遺孤喪亂中至人導物在一誠幽冥相去不多爭一紙能安伯有鬼祇園夢感國王情不怒而威魔膽慄神訶鬼運候不失唐鐸何人一死生豈固鬻香普化匹是知不奮士不發何地無才多淪沒龍門萬仞壁嵯峨透過自然化巨渤因其所法益崚嶒胸襟浩蕩自清澄毗嵐風起難搖動榮辱情如火裏冰哲人其逝梁木摧遠近皆聞動地雷慈心一片無存沒為喚愚蒙夢眼開光昭日月共爭明雨洗風磨光益清我語非石石非語師之行業金石貞

　　贈葦燈禪師

葦兄質稟若子路兼人氣奪西江怒身才椰大吞廬峰壯志如雲天不住臨濟未喝喝先來德山大棒棒不懼掀倒禪床何足云堂前筋斗不知數幾回鬥劣趙州前幾回決勝龍舟渡人言斗大膽姜維我言此子膽莫喻膽大庸人心易麤此子胸中若武庫有時賦出帝京篇有時詩吐春山句浩浩瀚瀚望無涯纖纖簇簇覓無路吁嗟乎少年人奇不足奇奇如我公真異度陵伽在鷇已先聲何須向後看儀羽莫怪胸中磊落多英雄安肯隨人步

　　即韻酬沈秀才

展轉讀君辭不寘知君胸臆非文字誦堯法舜為醇儒畢志孔孟一生事立身行己貴大端入世綱常無可避但思電拂百年身向後茫茫何所據生死海中沒了期一息不來誰再至去路分明已不知禮樂文章皆幻寄手握黃金指是鋀孰窺鞭影同良驥斯道昭昭亙古今不必多方求巧譬樹有本根泉有源人孰無心口空肆識得心時寸土無目前由我生天地多怪漁翁不放舟一漚便作全潮視君是儒門傑出人埜夫饒舌深增媿

　　村居

一菴卓此地穩僻勝山居水泛經年綠窗仍四面虛忘機情自闊安嬾習成疏誰解浮生理同茲學荷鉏埽徑非緣客編籬雲自穿鳩鳴疏雨後磬響夕陽邊物物皆真趣頭頭合性圓自非同道者那得坐忘筌已謝榮枯事軒窗納柳風無舟塵客遠有徑白雲通岐路休悲路忘弓人得弓須知無別理達本識還空一方開別墅種竹已成龍小摘尋園圃香粳倩水春辰昏勞宿雁陰雨課新農純樸存吾道羲皇不願逢聞說菴前路人言嶮與夷到門知不遠迴望卻多岐漁篴風吹斷版橋人度危頻將華葉露聊償蜨蜂饑一戶竹光綠千村煙火微孤雲無侶伴白鳥與同歸樹密日忘午波平月更輝且于盂缽裏古佛示全機形骸我已外禮貌莫吾拘得意常知足忘言自不誣淺深隨揭厲名字任賢愚試看區區者何年達帝都當戶田華遠空階綠影齊風前聊縱目煙外又聞雞聲色無它共威光已顯提祇緣人自委不覺滯封迷春前三尺雪臘後一聲雷石筍初生子寒梅已脫胎破苔惟鶴跡茂艸少人來剃髮經冬嬾胡鬚已滿腮東鄰有隱者高簡不言文智養桑麻性仁同鳥獸群力耕知稼穡訪道語殷勤自得東村住往還只此君曳杖經行處幽華開滿園人情無瑣細鶯語解寒溫炤戶雲光靜吹池風色喧遲遲聊縱目松火一村村入夏火雲近柳谿當戶寒川流情不竭新燕翼初乾岸靜立漁子交貧絕羽翰身閒無所事日日看風湍良辰黃鳥至喬木鳴喈喈一枕羲皇夢半窗華雨懷不彈雪嶺曲卻笑祕魔叉公案人人現勞生可活埋

　　答侯秀才

駿骨驚千里寒灰埜衲心登途非一轍異響乃同音懷客月常好呼秋雁獨深相如勤作賦何事病泉林中秋昨歲訪昨歲復中秋月宛當時月遊同昔日遊往還情了了今古人悠悠莫悵經年別徒憐江上鷗

　　壽止水禪師得桃字

和風感百物雨露發新條瑞應元宵節願乘華柳朝無瑕人是玉有美佛能超不羨三春月靈雲悟碧桃

　　送善長禪師之淮上

焚卻青龍鈔遂輕良遂知虛空信有口萬象答無時已奪群龍席能恢舊祖基應知三楚地久矣望君儀

　　遊海廟次壁韻贈邊涯上人

乘驢初出郭綠樹有禽鳴引我入山寺寒華炤眼明魚龍沈海黑鐘磬出林清應是歸依處朝朝佛念生僧閒愛習靜潮似雨聲鳴即悟聲非色何愁空不明波搖疑日動龍躍見天清更有怡情處無聞理亂生

　　恭祝本師老和尚壽旦

杲杲秋暘曝桂辰相傳古佛示全身擎來太白峰頭月撥轉曹谿浪裏春何止法門謝太傅直為濟北漢真人風高華嶽難稱頌石筍抽條歷劫新

　　次韻答遠菴禪師

履雪衣霜走越城相逢喜見步猶輕懷中風雨歸何處客裏谿山賦已成楓落滿江空瘦影月臨斷壑別生情愛君磊落負奇骨目對秋空處處明

蒙莊物類大難齊兄處城南弟復西月午怕看潮後白鴉寒愁聽曉初啼縱知垂手塵無滯終歎行廛面有泥何日壤居真定卜君前曳耙我牽犁

千里常懷寄素書萍蹤咫尺轉無如媿同作客仍憐客笑以貧軀惜病軀嘉植候君成大蔭活埋念我應無餘狂瀾末年如何挽日坐寒潮有望舒

門開不見故人車目縱霞紅海色餘蜃市幻看非世界茆廬縛就且安居風霜已飽人情後面目存真利害初且喜歲寒呈晚節同條時寄有鴻魚

於今安望鑒雄雌[斥*(鳥-(烈-列)+(米-木))]鷃依巢便鵠欺已卜丘山雲可種任呼牛馬世安疑金雖沙聚終存價梅不春須別露姿已識虛舟天地共不妨逆順有風吹

　　即原韻酬故崇明侯杜文煥

深慚埜叟媿非才此日逢君在釣臺江海無家情自遠風雷有舌句全該論心早已消塵夢學道應須盡法財肯到縣崖方攃手梅華不在別枝開

　　止檀越修菴之舉

風葉蟲音滿四鄰苔封蘚碧稱閒身只憐多病容藏拙莫猒清貧易告人竹戶艸連雲日靜版橋路斷水恆新況聞征稅民苛甚勿為山僧種苦因

　　送森鑒禪師歸江西

相去依然不隔天春風秋雨又經年祇堪越巘吾埋骨何事江西子種田掘強克賓難折項攃顛普化善揮拳南能庾嶺如相見直使獦獠舌路乾

葛藤相續已如毛那得乘風有利刀為愛逃名先我去誰憐泣玉是人豪月行峴首千山寂秋到潯陽一雁高莫怪送君惜寸步已曾卻埽杜煩囂

　　送友人還歸宗

家本潯陽五老西歸時重看白雲低采薇路熟灣灣谷種樹春藏曲曲谿遠水明帆開夕炤青藜撥霧聽天雞入門問訊歸宗老蛇死而今產狻猊

　　除夕示諸禪

歲月茫茫安可期飄零此際共棲遲一年聚首成何事漸覺蹉跎過好時幾撥寒爐騰赤燄誰遭毒棒拂蒿枝青春不惜如流水白首當知已在茲

　　辭老人大覺之命

缾缽追隨十五年恩深何止戴如天切磋有志追先哲荷擔無能起後賢三十名聞非我福四方風動散云緣逢人不出吾家事豈羨逃名著祖鞭

　　次韻答萬開來副使

胸藏春谷渙凝冰應是玉樓謫未升天或妒才何可問人其憐我不如憎醒中聞見真難識醉裏乾坤較易能翫世即今同阮子襟懷瀟灑豈輸僧

此身煉就火中冰一任熱輪頂上升白璧何妨塵眼摘青蓮不礙淤泥憎榮枯意外看雲幻險惡波中驗己能我自無心物自擾古來蛇虎伴山僧

　　壽聞聞老師

擿去閒名等一毛胸中所證絕絲豪琴留雅道門常掩鶴放秋空天愈高齒德推尊君子社威儀約束小兒曹清風瑟瑟標千古不似東方學竊桃

千崖冰雪凍無痕春長桃谿綠遶門得意滄浪高自詠會心飲水默無言靈禽語細幽堪譜菡萏華開香可餐如幻身心觀物化何須庭下更栽萱

赤貧所到已無錐險處抽身不立危鶯喚上林春有舌月移空界樹無枝逶迤能作斯人主泥水何妨以類隨潦倒生緣師了了插竿高揭信風吹

　　菴居

支公何必買山居著處無喧即我廬放眼直看天接水欹窗時聽烏呼閭望中古木雲從起靜裏孤村峰儼如卻笑住來誰主伴半床明月半床書

　　菴居聞亂有憂予無垣扉者戲為賦此

孤村行盡更孤村村盡橋南小築存自笑冰霜籬有燄不慚風雨舍無門一燈耿耿搖寒影數犬嘮嘮吠夜昏斗室從來餘壁立諸君知我可無喧

　　菴居有僧懼亂辭行因歎之

蘊魔未破目沈沈在處生陰孰可禁人我聚頭胸有膽風雷起處舌無音數年林下逞予智半載菴居見道心謾說亂離離此地前途戈戟更森森

　　絕糧募緣

曾聞受厄有先賢我亦何人共此緣自笑生平真儉德可知恰好遇飢年一人易守固窮志眾口難成辟穀仙周急從前君子事況令福海更綿綿

　　水心菴化修造

屋角雨催聲欲折幾番撐拄力難勝通身泥水堂前佛滿目風煙爨下僧屢空自知還自遣出門人告恐人憎豈無樹德求滋者似此空疏見未曾

　　武林金剛菴募修佛殿磚瓦

精藍久已擅錢塘鸞鳳鏘鏘此地翔坐視佛頭招雨打忍看殿腳砌雲涼楊岐有智徒吁壁雲蓋無謀獨遶廊為報賢于大長者嘉聲好與共流芳

　　席三道者同室人堅修淨業乞偈賦此志美亦志勉也

東土西方不隔天一心清淨便超然孟光乘願勤求法甘贄忘緣愛學禪德必有鄰今已見華開並蔕古難全盡空諸相如來見此是當年佛口宣

　　衝虛上座七旬初度乞偈

甲子人間論大椿我云古佛坐微塵鶯華鬧市年年換風月長安歲歲新除境只因心未遣忘緣方與道為鄰居廛行解能相應歷劫何曾有二人

　　梅道者六旬初度乞偈

卻愛青蓮火裏開信知賦性自天來氣同玄度雅相許人似孤山又姓梅道價每傳非一口德容乍見識多才儻能世諦全空相甲子難將劫數推

　　夢中對菊閒吟有世味盡於濃處薄詩情也覺澹中長之句朝起足成

金螢遶屋曬寒香獨與幽期夢不忘世味盡於濃處薄詩情也覺澹中長雲容漸老蒼山骨鴈字分題丹葉霜瓢笠只今神自健名華招隱正相當

　　再題雲門

次第雄分泰岱邊蘿垣薜戶日高縣青霄有路登金闕下界何人學睡僊鼓角一城春艸綠風雷萬壑洞龍眠我來天外尋知己直欲藏身北斗前

　　將赴匡廬留贈僧裔

錦谷冰華六月麤石龕僧老聽高梧年來未買匡廬舍何事殘宵雨雪俱

寥寥祖道不堪秋年少如君豈等儔冰雪肯埋青嶂骨濺人梅子出常流

　　別友

雞聲帶雨雜江煙分袂依依春水漣本自與君同意氣千山迢遞豈殊天

　　復唐夢賚太史(次韻)

飄飄僊客骨如梅鶴立風前玉一堆欲問生前真面目須將心眼著寒灰

盡知泉水出高原大施橫開不二門但識入塵原不染名場利鎖總家園

箇事如同入戰場一人戰退萬兒郎若能勇敢如斯去不致楊朱岐路傷

已去光陰少水魚百年彈指剩無餘腳跟活計能知足諸葛何曾出艸廬

不須禮誦覓安禪靜坐閒看爐上煙香盡煙消空了了眼前何物更循還

　　贈海南寺繼光法師

何年得兔盡忘筌日對閒雲埜寺眠弟子執經來問義老來無法與人傳

有時不借虛空口譚盡河沙數已周今作海山無事客天華猶自雨床頭

　　贈毗盧閣印潭禪人

毗盧閣架三乂口為眾勤劬已數秋若欲更窮千里目百城回望在高樓

珠米桂薪行路難蹌蹌雲水競頭攢慈心一片海東月夜夜清光炤百灘

　　別唐人韋蟾贈商山隱者詩(附原韻)

　　商嶺東西路欲分半間茆屋一谿雲師言耳重知師意人是人非不欲聞

渭清涇濁不須分空際何曾有礙雲若怕是非來入耳胸中已涉是非聞

木雞煉就境何分蛇虎同眠石上雲縱使風雷鳴大地眼中逆順總無聞

山色蒼蒼午不分紫羅帳裏半堆雲不知身在千峰上只覺天低罕見聞

月色平鋪白不分菴前萬竹埽晴雲興來高唱無生曲崖石點頭箇箇聞

身前身後一無分折腳鐺中煮白雲佛法尚然言不會那來餘事得堪聞

百川到海水無分萬族魚龍欲攫雲待得春雷鳴大地為霖為雨普天聞

綠樹春迷曉不分一枝桃發悟靈雲嵒華吹落紅無數消息知師已熟聞

飄飄桂子落秋分香透嵒前石上雲山谷虛空曾著耳好音不斷與君聞

天入鸛群高不分青霄目視看流雲挂瓢豈欲爭清節佛字猶來不喜聞

蜀魄連宵叫不分鵽𩾗終夜又啼雲圓通門啟全無礙若箇醒醒不共聞

空階月色晝無分雪積千峰石上雲煙島雲林俱是口莫將耳聽自能聞

佛音遍界擬何分華柳叢生菩薩雲記得酒樓歌妓曲至今千載悅人聞

鞭影纔窺緇素分崖崩石裂破迷雲可憐滯㲉迷封者淵默雷聲總不聞

熾然無間說無分隔葉黃鸝喚白雲迷子未歸春又老斷猿聲在隔谿聞

艸深一丈路難分相識惟餘谷口雲百鳥不來華自落此時此景與誰聞

青苔鹿過徑初分細補袈裟剪碎雲時語沖霄鶴止止莫教煙外有人聞

舉頭天外目無分何止青霄絕翳雲萬象森羅俱是口聾人無耳也應聞

谷口煙迷樹不分一重山盡一重雲千峰獨立舒長嘯只許松梢鶴共聞

火燒黃獨意何分榮辱無干只臥雲莫把閒名撩齒頰又成佳話廣傳聞

　　示天池禪人

一笻煙雨度淄河山舍無塵有薜蘿且喜住菴人再見滿庭花藥影扶娑

昨歲到菴秋瑟瑟今來郊埜夏雲屯天池識得源頭活始見曹谿出一門

　　知浴慧光募建甘露菩薩像乞偈

僧繇昔日描難得浴主而今欲立身借得龍王些少便朝朝甘露洗紅塵

　　進水心菴午齋次缶華有新蛛百餘結縷如珠貫申甫徐文學以二偈見寄因口占四偈酬之

主賓相見絕疏親媿我無能指一真不謂蜘蛛太饒舌空中拋下玉絲綸

說有說無渾是夢知之一字禍之門須向聲前明的旨方知大地悉承恩

有無不涉作何觀迸出虛空玉一團猶憶龐公見馬祖西江一吸至今乾

空中樓閣紛紛布何似天華雨滿庭識此幻成如幻理石頭說法老僧聽

　　示王思山居士

箇中原不假思惟直下承當第二機推倒面前案山子雙眸炯炯絕離微

　　贈東剡禪師(為昇受業高原和尚法嗣也)

秋風秋雨謁同門形影相看爾我存數日共君燈下語可憐無處著寒溫

且喜門庭仍肅肅舊時泉石洗新秋先師靈骨依然在傳語諸方莫浪求

祖燈寥落久支離拾得巴歌作雪辭提唱見君多古調令人有路憶楊岐

　　送萬緣知客住菴

常憶先賢撥死灰騰空烈燄走風雷嘉聲應爾追先哲不負吾門有俊才

　　送曇燄煖禪人

秋風索索去何之桂子飄香正此時要見聯芳曇燄發好看華煖最高枝

　　梵慧禪人為三際闍黎造壽塔既成乞偈以志不朽因為賦此

齒德俱尊有幾人戒珠更爾淨無塵逍遙重整來時路一塔長縣劫外春

人間何物最堅牢德潤身時第一高行解應同石不朽千霜永永壽兒曹

　　贈馬織造

誰信居塵不染塵金剛歷劫種多因而今上國稱良弼允作佛心補袞人

　　楚公

親捧丹書下玉京勤勞全不憚艱辛若非慧業多生種安得白雲深處行

　　馮公

摩尼手握布千珍梵行聞君不可倫尤憶西江都吸盡莫教輸與姓龐人

　　張居士

華柳叢中有佛身笙歌宛轉喚歸人何緣門第君偏好雙鳳爭銜鹿苑春

　　示楊鍾秀居士

微塵內有空王佛幾箇男兒見得親欲識家山千古秀嶺梅玉破一枝新

　　示李完初居士

生死崖頭浪潑天隨波古佛有千千但能識得元初面烈燄堆中開白蓮

　　贈大慱禪師

高騎玉象下峨嵋步步凌空絕後隨拾得蒼龍頭上角長安價重幾人知

　　送徹眉知客歸江南

千里來歸信有由江南江北沒同儔從今當作龍門客淺水澄波莫浪遊

門庭六月肅如霜愛子相從已備嘗此去滔滔皆熱浪恐于冷眼不相當

　　募建普同塔

珊瑚林裏福身入意躁天中淨信生充國黃金隨意取湘南潭北路分明

　　贈丘子羽守備

異地相逢亦偶然芝蘭之契是前緣丈夫夙具英雄骨選佛當為第一員

　　贈丘蓬萊居士

生成俊骨邁常流急水抽迴破浪舟驀入青蓮國裏坐萬人爭仰五君丘

　　次擬將韻答房沆菴方伯

擬將蘿薜挂鶉衣萬仞崖前坐石磯目視流雲足底過那知越瘠與秦肥

擬將香芷結蓑衣柔櫓輕舠明月磯直釣釣鼇稱意得歸來江柳綠陰肥

擬將雪鬢臥峰頭茅屋如拳傍斗牛六月雪封山徑斷天荒地老任悠悠

擬將清嘯付重阿孤木寒雲一鳥窩誰識香山心夙契紅嵐翠雨入新歌

天岸禪師語錄卷第十九


嘉興大藏經（新文豐版）第 26 冊 No. B187 天岸昇禪師語錄


天岸昇禪師語錄卷第二十

　　侍者海嶼記錄

　　佛事

　　埽受業棲雲和尚塔松門一徑艸蕭蕭碧嶂猿啼霜月高誰識先師真面目祇堪聞見不堪描祇如不肖到此又如何話會恩逾泰華難稱頌水出瀟湘一樣清。

　　尊月山霞屋二禪師雙劍平分鏡水中霜鋒雪刃氣磨礱太平未斬癡頑賊何事鐔津風雨空情不滯語藏鋒鶺鴒淚灑杜鵑紅遙遙空望南天盡霞散千峰海月東。

　　尊智觀禪師一回相見一回老永訣誰知竟各天難弟難兄今已矣茶筵空設覺留連莫留連嶺外霜鴻啼不斷與君把手月明前。

　　開山忌待文王而後興者凡民也若夫豪傑之士雖無文王猶興且道誰是其人前年九月二十一聞君直下蒼龍窟闔國人追不再來狸奴白牯常相憶休相憶佛殿對山門倉庫傍香積。

　　開山忌沙裏有黃金石中出白璧卓卓天人師叢林為標格嗟爾齊東人景仰胡弗及豈力不足哉人人蓋自畫不自畫指真云面目儼然宜師宜式。

　　開山忌有紀有綱有條有律小大無不周後先何其悉直為一代之偉人豈曰齊國之巨擘一度燒香一度思一回飲水一回噎。

　　挂鐘版赫赫威靈氣似王爪牙遍布絕囊藏千秋號令人天首萬古權衡佛祖場木女吹笙丹鳳集金童把拍蟄龍翔一槌兩當無回互直看雷音震大荒。

　　移鐘版觸著便知有通身俱是口既得之於心自應之於手大眾要見得之於心應之於手麼舉槌云大啟圓通門遍界傳師吼。

　　移鐘版權衡佛祖表率人天趨蹡鸞鳳孰散後先若向未舉槌已前薦得則玅用全彰佛祖罔窺其涯涘其或尚留觀聽則觀世音菩薩展拓全機去也遂擊鐘三下。

　　為新鐘發聲無翼而聲鳴九天無足而雷行大地近者悅遠者來敕制寰中神鬼敬天龍欽威行塞外風規八面何止氣象壯叢林演暢一音直使希聲輝佛日且道承誰恩力紅爐直下翻身轉拍拍皆成玅舞回。

　　為▆藍安位有主有賓有禮有樂魔外潛消叢林安樂叢林既安樂矣如何報答將此身心奉塵剎。

　　為輪沙彌剃落圓陀陀光爍爍亙古亙今巍巍卓卓自是你自劣狹拋家散宅無拘鑰汝今從我歸去來放下笊籬提起木杓將此身心奉塵剎　付衣此是堅誓鎧一名無上衣著斯衣顧斯義我今有語須牢記服堯之服誦堯之言行堯之行是堯而已矣。

　　為志沙彌剃落若欲脫體光鮮須是纖塵不立既到纖塵不立未是脫體光鮮大丈夫須向高高山頂立深深海底行老當益壯窮且益堅且道承誰恩力舉刀云自是不歸歸便得五湖煙景有誰爭。

　　為宗粲二沙彌剃落打刀須是邠州鐵舉起通身光雪雪男兒當斷立斷時皮毛脫落露真實作麼生是真實處心華粲兮吾宗滅。

　　沙彌剃落截愛河出塵網將相莫能為丈夫誠倜儻既倜儻直向毗盧頂上行天然不是閒鹵莽　付衣條條錦縫直簇簇彩霞奇大庾嶺頭奪不去雞足峰前等亦癡何似現前兩手付纖豪不費恰相宜然雖如是頂戴須知謹護持。

　　老少二沙彌剃落七十不嫌老二十不嫌少攃手共歸家無老亦無少老少且置如何是歸家的事我猶昔人非昔人得大清涼除熱惱　付衣披忍辱鎧坐法空座只得其名瀰天罪過作麼生得名實相稱不用再四叮嚀免見人前話墮。

　　沙彌剃落有一豪兮是一豪直須斬盡顯英豪朝生俊鶻穿雲去始信人間有鳳毛。

　　沙彌剃落既為大丈夫須發丈夫志既發丈夫志須行丈夫事如何是丈夫事斬釘截鐵不容情吹毛橫按雪霜利。

　　鼎真二沙彌剃落一柄金刀人天榜樣刮去皮毛露真實相真實相既露矣向後如何應須熟念上大人方識佛身無有量　付衣龍披一縷遂免金翅之難因甚袈裟下失卻人身最苦毒藥醍醐一道行當陽不是小兒戲。

　　沙彌剃落火裏發青蓮炎岡出白璧佛祖盡歡忻怨魔不敢逼且道承誰恩力舉刀云金刀燦燦寒光烈　付衣操智慧弓著堅固鎧射透百匝千重萬人叢裏賽采慎厥終勤自揩古佛形儀常不壞。

　　為羽衣剃落祇恐為僧心不了為僧心了總輸僧作麼生是為僧所了的心舉刀云吹毛橫按雪霜利無限天魔喪膽魂　付衣放下朝天笏卸卻版頭巾汞金俱不煉風吹入我門一領袈裟纔挂體人天從此盡稱尊。

　　沙彌剃落一往東卜西卜起倒隨人碌碌而今咬定牙根慧刃如霜在握斬釘截鐵好男兒不止鬚眉出塵俗。

　　沙彌剃落金刀舉處天魔喪愛網穿時佛國親毋慢易念深恩從今不是等閒人。

　　沙彌剃落一二三四四三二一善哉丈夫偉然自立好記取莫忘失從今不是舊時人天上人間稱第一　付衣著衣喫飯尋常事若說尋常卻又難粒米寸絲檀信施作何消受作何償勤打算細商量前三三與後三三。

　　沙彌剃落只恐為僧心不了為僧心了總輸僧祇如心作麼生了萬仞崖頭親攃手何妨遍界任縱橫。

　　付衣平步登高易從空放下難出難易不多般清淨身披堅固鎧從教一鏃破三關。

　　智玄學聞修聰智光慧三禪師入塔玄路無門已絕學聞思修入證圓通何如慧刃光生處不歷僧祇建大功恭惟三位禪師叢林樹秀矯矯鳳翥而鸞翔塤箎同時卓卓三分而鼎峙特地瞻風以撥艸斬新方外立乾坤幾度櫛風沐雨半生帶月披霜殫心協贊宗猷宗猷克振畢志匡扶法社法社重光正期玉立栴檀何遽後先繼逝既已歸根得旨豈宜常宿艸菴今則於無影山前成就一舖功德如天普蓋似地普擎一人一世界一人一日月輪輪互炤不相妨把手同行無隔礙然則現成公案不必重拈掉臂因行應時相送乃指塔戶云八萬四千非鳳毛兄弟三人入虎穴腦後神光亙古圓雲封嶽面知何極復喝一喝云佛也覷它不出。

　　恭菴上座示寂鄰菴移至寺前起龕生平有志相親傍老病牽纏不自由今日住菴人再見笛聲換步下滄洲重指點漫周繇但信目前無異路它方此土任遨遊　下火諸仁還識者上座麼形如嶺上孤松心似谿頭片月暑寒一衲披身禪誦六時不缺僧無愚智頌其賢俗無貴賤欽其德蓋緣其行己也恭而與人也無莫無適豈非來學之典型實為齊國之巨擘祇如末後一句如何點出春風不待到枝頭火裏白蓮開似雪(立春尚隔八日)。

　　為三際闍黎入塔生緣八十有七一衲暑寒不易霜月遜其清標卓卓孤風自立雖然立著坐不得的也是一病坐著立不得的也是一病我今為闍黎指箇安樂法門從教坐立自由石老雲封不計秋。

　　知殿法音起龕盡大地是音法聻盡大地是法音聻金雞飛出玉欄杆一聲喚起珊瑚月　下火日日香華夜夜燈辛勤佛果也圓成祇緣習氣多生染末後從教不識真要識真紅爐燄裏翻身轉突出元初雙眼睛。

　　司牧滿願火親見溈山老作家涅槃生死等空華而今風雨抽身去滿目家山興轉賒願司牧前途恐你尚周遮為你更資一把火鐵牛索斷好橫行青蓮蹋出千千朵。

　　振空禪人起龕滿肚無明方脫卻涅槃堂裏便翻身星馳電激宜前進勝熱門頭有好音　舉火振衣千仞之岡不用回頭轉腦攃手威音那畔自然七縱八橫恁麼便去不須借手行拳其或未然烈燄光中急薦取轉身抹過太虛空。

　　爾尚禪人起龕三冬病苦一朝脫快活可稱平地僊去國一身輕似葉行程芳艸碧如煙　下火不遠千里相從爾志誠然可尚誰知擔帶得重入門肚䏺腹脹不是汝孤負吾也非前緣業障不見道未跨船舷早已喫吾三十拄杖便恁麼去可謂生平快暢其或未然擿火炬云燒卻從前骨董禪通身煆就黃金相非塵莊主起龕種麻得麻種豆得豆雨過雲收青天白晝還識轉身句麼芒鞋蹤步出郊原田地更無塵與垢　下火空手把鉏頭赤心瀝膽步行騎水牛拽耙牽犁為常住如護眼珠拼自己不惜身命既孳孳而業業終懇懇以勤勤五十六十而扶樹叢林冬月春月而抱病難醒今朝攃手歸休也火裏優曇一朵新。

　　禮監收起龕腳頭腳底事茫然須信壺中別有天蹋得自家田地穩何妨蹤步禮青蓮　下火志亦高量何隘力最勤眼太窄因茲染病深醫藥救不得攃手太殺孤危助汝末後一著有禮無禮一併燒火中突出遼天鶻。

　　古杭睿弘侍者起龕將謂吾孤負汝誰知汝孤負吾雖是婆心太切分明猶在半途作麼生是歸家一句下坡逢快便不用更躊躇　下火看盡六橋風月猶嫌未稱遊情蹋遍臺山路頭到此忽然歇擔信矣人能弘道灼然非道弘人道則且置人聻劫火洞然豪末盡青山依舊白雲中。

　　曉如叡侍者起龕連霄風雨亂枝頭曉來月出千峰白萬里無雲一色新更須換步蒼龍窟叡侍者還知換步也未十方一路涅槃門線斷腳跟活潑潑　下火百骸俱潰散一物鎮長靈巍巍卓卓任運騰騰紅爐燄裏清風起六月炎炎冷似冰。

　　淨慧禪人起龕門裏出身易門外轉身難要識轉身句步步絕追攀　下火必死之症在膏肓走盡南天求玅藥誰知兩腳已梢空到底何曾得半杓沒半杓費驢腳舉起火苣云要識真金火裏看十方世界遏辣辣。

　　禪人起龕來也赤條條去也赤條條一物無依倚信步得逍遙　下火我不知汝名汝熟識我面一病乃經年回首急如箭火裏快翻身歸根句急薦要識歸根句麼秋風一陣來落葉兩三片。

　　玅義營辦起龕有利無利不離行市抹過定盤星腳下盡平等　下火一向攃風攃顛知你是凡是聖今日買賣當行放下大斗小秤真金須向火中看無私玅義權衡定。

　　徹天火果得徹頭地天不隔未得徹頭天地縣隔徹不徹飛入紅爐一片雪。

　　慶元行者火汝擎茶我接盞汝禮拜我合掌得人一牛還人一馬今日慶無不宜拈尾作頭亦可無手人點燈有足人把杖。

　　禁苑閩僧忍僊起龕一隊死人送活人活人須識活人句要識活人句麼手握金鞭問歸客夜深誰共御街行　下火玄沙不出嶺腳頭遭𡎺破東土與西方觀天井底坐何如忍辱僊親為法王佐曾謁聖明君回途不少挫既不少挫作麼生是回途的事黃金煆就赤珊瑚春風影現乾坤大。

　　非乘老僧起龕享年八十八薑桂晚益辣風火乍相煎四路皆通達風火相煎因甚四路通達一生擔帶俱拋卻　下火事師如事佛可謂孝矣遠徒如遠敵可謂慈矣六十出塵孝慈備至九十辭世福壽駢臻攃手為通末後句大千沙界燄騰騰。

　　慧寬禪人起龕本圖你送我誰知我送你逆行而倒施得路休停止莫停止眼前秋色明於水　下火寬廓非外寂寥非內內外一如隨行自在行到水窮山盡時如何慧苣炤破形山界。

　　遍知起龕往時雖活如死今朝雖死卻活擿下拄杖腰包不用扶籬摸壁不摸壁腳頭步步得輕鬆門外三車為汝設。

　　除夕值生戴佛子起龕一生老實頭餧驢并餧馬水艸應及時不多亦不寡更有一希奇臨行識真假事事豫安排纖豪絕牽挂既絕牽挂臘月三十日到來直下紅爐也不怕。

　　成火頭起龕一不成二不是絕遮欄沒門戶堂堂八字打開運足便知是路　下火冷灶著把熱灶著把借婆衫子拜婆年烈燄堆中堪走馬。

　　野夫起龕咄哉是夫性野心麤貪得一口喪卻全軀作麼生是汝出身的路堂堂大道如周砥莫更懨懨苦向隅　下火安穩寺中居苦要出門去化得千文錢乞得一疋布布不及遮身錢不及用度兩腳已梢空到今猶未悟悟不悟點起死柴頭炤出大雄虎。

　　湛然上座起龕去歲東行志彊力健今歲西來神疲身敗自識歸元無二路須信往還祇一人既然如是一任東西南北逍遙自在遊行　下火老成忠厚正直端方為眾如為己老大氣愈剛蓋由心無委曲故能末後彌光百里特來呈舊面果然行解兩相當即今臨行又作麼生一朵優曇開烈燄春風在處送天香(病危呂樂必欲還寺見予然後瞑目)。

　　仰菴副寺起龕離我七八年光陰疾如箭挈挈與波波住菴人再見忙忙別路又重行冬葉如華滿郊甸　下火一生為眾勤勞行若霜天皎月好箇仰菴庫司老來當著不著壽光止宿艸菴患毒經年勿藥直得紅爛通身末後尚欠一著是那一著錦鱗插翅紅爐躍。

　　劫外起龕病到十分只云無病死到頭上尚云無恙似者頑鈍無知今日合喫拄杖何故嬾牛鞭起入雲中免於岐路增惆悵　下火小事糊塗大事糊塗生既糊塗死亦糊塗而今送你入紅爐還見眉毛在也無。

　　無漏起龕一生號無漏老來成有漏漏到皮穿骨綻時臘月始登涅槃路路頭在甚麼處上下四維任爾縱步　下火生緣臨胊而不住受業松菴而不師以叢林為家舍迨時至而豫知也大奇也大奇末後光明急薦之。

　　野雲法師火古貌崚𡾓肖鶴形一庭松柏兩函經門關不許紅塵入只有雲山當戶青此予七年前贈野雲法師偈也法師少遊燕市一缾一缽遍歷講壇號為義虎頗有似於周金剛之未出蜀時也及其受知都憲遁跡南陽卻客閉門人罕窺識則有似于亮座主之入西山垂老數謁予於大覺叩問己躬峭壁縣崖迥絕攀躋則有似於良遂之參麻谷及予南旋北返而法師告寂於茲五年矣雲橫谷口雪滿郊圻且得與法師重圓舊話乃豎起火苣云春風吹活死柴頭一朵優曇火裏現。

　　為寺眾入普同塔者一隊骨董江西湖南天台南嶽撥艸瞻風披霜戴月也有樹績叢林的也有亡身為法的也有畢志參請的也有苦行頭陀的也有道眼初明的也有雙瞳如瞽的也有半明半暗的也有全明全暗的一往南北奔馳到今東西拋攃有㳷然上座發最勝心卜最勝地建最勝法幢成最勝功德如天普蓋似地普擎說甚煙霞無背面任渠星月遶簷楹風雨不能侵霜露不能墜天眼莫能窺魔外不能害一人半人非寬千人萬人不隘奇特中奇特殊勝中殊勝茲乃吉日良辰遠近少長畢集但恐未得其門山僧為汝提挈指塔戶云八字打開縱橫直入華屋匪牢艸菴難宿茲吉祥地堅逾金石天龍擁護神鬼欽悅千古萬古珊瑚撐月。

　　滿堂下火一一豫安排事事前打算歷久病而愈安到臨危而不亂好箇滿堂始終一貫雖一貫須倒斷三冬暖氣沒些些即今更入紅爐煆　入塔生居叢林死入普同汝願已畢汝事已終終後如何枯木龍吟方見道莫教兀坐聽春風。

　　碧輝上座起龕生緣河南住居瓦棺石頭一片未歸心金粟峰頭日打算莫打算浙水吳山總一貫　下火骨剛如鐵面輝似月金粟天童全無欠缺我愛我敬遽言永別末後光明為君點出舉火苣云飛入紅爐一點雪　入塔青霄絕雲翳碧落浸寒輝未是道人活計如何是道人活計打開一路涅槃門南北東西觀自在。

　　法語

　　楊本宣祈嗣乞語

　　若論此事如人求嗣相似家中有無數珍寶無數房舍無數田地無數林園看看桑榆已晚未逢弄瓦之忻白髮垂垂庭鮮斑衣之戲回顧所有財寶所有房舍所有田地所有園林一一未有屬拓況祖宗血食綿延惟恐由我而斬所係甚大自然廢寢忘餐孳孳業業念之所起無第二念心之所思無第二心乃至祈禳告祝無非此事初心學道應當如是迨至一日忽逢蘭桂生芳鳳麟至趾蟲斯羽斯少女懷洞上之春竹子槐孫石筍迸階前之綠則是家中財寶房舍田地園林一一有所屬拓祖宗血食賴以奕世綿延如將千二百斤擔子一時卸卻一生慶快無過於此入道因緣亦復如是然此向後又須知保任始得所謂積德以遺其身撫育以成其長家教以約束之師傅以訓導之然後成棟成梁為霖為雨悟後因緣亦復如是所以古人喻此事如石女懷胎如初生孩子山僧因居士祈嗣盡情向居士吐露了也更借古人一頌與你結案庭前露柱久懷胎生下孩兒頗俊哉未解語言先作賦一操直取狀元回居士還識露柱懷胎麼歸家努力珍重。

　　雜著

　　三玄三要說

　　玄要之於宗門猶鳥之有翼人之有目人無目則不能見鳥無翼則不能飛宗門無玄要則無以利生接物驗邪正辨偽真或見識之滯一隅者或承虛接響于中道者或活而不能死者死而不能活者惟玄要可以解粘去縛拔楔抽釘搗虛襲抗攝伏偷心則凡主持宗教者舍此又奚為焉乃臨濟以上用之而不列其名至臨濟始申而明之奈何字經三寫烏焉成馬而後世之言玄要者節上生枝旁引曲喻認為奇特愈求愈遠殊不顧名思義不見臨濟大師云大凡演唱宗乘一句中須具三玄一玄中須具三要有權有實有炤有用可謂彰明昭著者矣乃于句外尋玄玄外尋要不特玄要之旨不明殊失從上為人之意更或有識三玄之旨而不知三要之歸遂謂玄要不可分祖汾陽之事難分得意忘言為極則竟不看下文云一句明明該萬象是何形段重陽九日菊華新是何落脈乃知古人言句斷不可艸艸昇上座今日路見不平不免重為拈出要識三玄麼鐵蛇橫古路蹋著便驚人要識三要麼秋陽驅霹靂逆探驪龍瞋選佛無斯眼宗門那到今。

　　跋休上人血書華嚴經

　　昔越王勾踐困于會稽用臣種蠡計脫歸國臥薪嘗膽不數年而沼吳嗚呼法道至今日正臥薪嘗膽之秋也而士懷逸豫人習便安將有吝惜其身外所不足貴者又安望其視頭目髓腦舍如涕吐而剝皮為紙刺血為墨書寫數千萬言以炤耀夫人間世哉某上人之志佳矣然吾更有進焉夫華嚴一真法界塵塵剎剎為盧舍那身則上人此身即盧舍那身也經云出佛身血是七遮罪上人於此試下一轉語看。

　　跋與游居士墨書華嚴經

　　事事無礙資生業等現慈氏之全身法法圓融治世語言露善財之巴鼻四五百條華柳巷頭頭華藏莊嚴二三千處管絃樓在在毗盧寶閣咳唾掉臂無非文殊指示親承坐臥起居盡是普賢神通妙用則夫毛錐未動早已文彩全彰何待濃潑墨華始見琅函遍布故知華藏法界與游居士全體備之居士全體華嚴佛真法界攝之然則人存經隱經在人亡又作麼生理論只見波濤涌不見海龍宮。

　　七佛開光榜

　　蓋聞天眼洞明包括恆沙而絕瞖佛身普現不離諸相以全彰乃後先本無二致即今古共一剎那緣眾生目有空華勞諸佛手垂寶印髻珠隨示誰到寶山空手回紺目澄清憐汝貧兒窮乞狀由是剎塵舒妙相拯群迷而共證真常法界現全身攜萬彙而同超苦海皎如寶月凌空入一波而波波皆現浩如春風御野形一物而物物生輝然則一不成兩不是卻因有你得禮我南斗六北斗七何妨借手以行拳是以功德未成僧繇拱手道場既備大智同瞻要知佛眼在汝面未經點出早已爍破太虛聖量即凡情直指當頭依舊雙眉卓豎但願殿裏底鬧市頭莫被一莖覆卻紫磨體金色身正須觸處逢源慎勿坐待當來錯過現前好日。

　　鐘銘

　　現無邊身示廣長舌不譚而譚非說而說宣大法音雷轟電掣啟蟄戶昏號長夜月剎海非遙大千靡隔以破幽途以覺冥域息苦停酸萬年昭式。

　　賑濟疏

　　伏以皓月騰輝萬暗悉消于無影師絃乍展眾音絕響于太虛業不自生從惑而起法非本有因病而施佛無方而不現情有感而必通嗟幻妄之難消指一真之有在千門各向家家路透長安合轍分途處處風生樓閣切念八方億氣未脫生死之輪萬族分門終歸摩竭之口或天道或人道總屬無常若畜生若餓鬼當何究竟修羅惡戰已苦地獄無日停酸壘壘荒郊流水斷橋魂不渡蔓蔓葛路凄風苦雨魄無依聞落葉以傷情聽鳴猿而下涕嗚呼鶴歸華表子規枝上月三更泉炤松門蝴蜨夢中家萬里境風浩浩歸路無期饑火炎炎主人安在是用門開八字快看指月當天飯設七珍莫錯口邊王膳伏願一波涌萬波隨異派聲消于海上南山雨北山雲千峰勢盡于嶽邊一飽息百饑沈淪迥脫久忘忽自憶迷滯全消人已非人孟浪是誰覓食鬼何曾鬼直須當下知歸萎華盡而蓮華生業風息而清風起一時吹入我門莫更別生頭角。

　　為某茶菴募修殿兼造毗盧佛疏

　　體用兼攝寶王剎現一豪端理事圓融毗盧師出三叉口是知華藏界處處圓成灼然丈六身人人本具不蓄一粒米通衢接待十方水赴雲奔打開布袋頭路口等人一任肩摩踵接甑滿金牛飯那問南往北來甌注趙州茶不管冬行夏令樹本既茂何愁華果不繁植福有基不患大功無主會見瓊樓玉殿幻成十字街頭不昧正體毗盧捧出當陽面目拳開別者眼具同人。

天岸昇禪師語錄卷第二十終


