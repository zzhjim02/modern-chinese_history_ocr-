嘉興大藏經（新文豐版）第 32 冊 No. B276 不會禪師語錄


　　清果禪院開堂疏

　　伏以深鼓震空林出迷塗於不夜慈航通彼岸開壽域以無疆至道待人而能弘萬物隨緣而普度群情久企肅啟虔迎恭惟不會大和尚出世苞苻空門龍象闡臨濟宗風識久超夫象外接天童正派悟已徹於言先曩者乘杯吳會法語曾布於山明水秀之鄉今茲返駕蜀川慈雲重覆於白骨青燐之地乃占清果干以誅茅開鑪結制秉莫邪而鍛聖鍛凡續燄傳燈執鉗鎚以降魔降佛誠禪宗之領袖後學之淵源也某等自慚頑石不解點頭共仰法門嘗懷進步惟冀獅駕速臨作四門殷鑒卓期早示為六道津梁用翹首以齊瞻謹齋心而合請兩郡護法信官潘之彪沈燦鄉紳蒲拱宸楊鼎譚性何寧王起蛟何其偉等疏。

　　康熙十年十月初一日具

　　又

　　伏以律轉黃鍾四海寒魚依密藻景添紅線一天賓鴈咽長空芬芳梅蕊暗傳香瀟灑雨華新浥潤一陽既復萬善當崇恭惟不會大和尚六道解空三乘旨透月下譚經千里海龍聽去雲中拈拂一時山虎歸來不獨披緇衲子仰怙慈悲抑使戴髮頭陀共參道法句有句無坐看水窮雲起鍊魔鍊佛當教薪盡火傳願奉香華於塵剎幸來龍象之三千惟冀俯俞曷勝慶幸法弟子陳盛陳昌陳潛思陳起祚王登程陳起裕等疏。

　　不會禪師語錄目次序開堂疏卷第一上堂卷第二上堂卷第三上堂卷第四小參卷第五小參法語卷第六示眾開示問答機緣勘辯機緣卷第七頌古行實佛祖讚自贊參學吟十二時歌分燈卷第八指禪說和牧牛頌雜偈卷第九雜偈卷第十雜偈法派山居船居佛事後跋

　　不會通法禪師語錄目次(終)

不會禪師語錄卷第一

　　嗣法門人性靈等編

　　康熙甲辰年八月二十六日
住潼川州射洪縣金鼇山清果禪院至
三門云者所在闊直直無把鼻古今多少人猶向路頭覓且道路頭在甚處一喝便入。

　　佛殿拈香說甚過去未來現在俱在裏許彼此眉橫眼上三拜不可不禮。

　　伽藍殿炷香三寶叢林全仗著你僧眾和合檀那福慧金風吹我骨毛寒華開清果因時至。

　　開爐上堂師至座前拈請啟示云雖是紙上松煙含了許多大概言言漏洩天機句句令人惺快諸公添炭添煤山僧只得順風扇火披瀝佛祖肝膽拈提人天性命弘揚正法眼藏是今朝大檀越一齊伸出手扶起破沙盆賓主相逢意氣投定是靈山同受記人眾未聞便請維那宣過指法座云坐曲彔高床蹋毗盧頂蓋只因大死幾回來當場纔做者買賣即今祖脈流通毒中兒孫冤害遂陞拈香云者一瓣香鴻濛未判之先陰陽未動之際拈來爇向爐中祝延
今上皇帝萬歲萬歲萬萬歲伏願帝心與民心契合聖躬同日月長明此瓣香如天普蓋似地普擎爇向爐中奉為滿朝文武天下官僚本省府州縣當道尊官並兩郡紳衿伏願長為國家柱石永作法門護持暨諸山禪德現前四眾同明般若正因不昧靈山付囑此瓣香非眼所見非鼻所聞自從根源有據而今痛憾不休無背無面須臾弗離無火無煙晝夜常熾爇向爐中顓伸供養前住浙江嘉興府東塔後住四川夔州府梁山縣雙桂堂傳曹溪正脈第三十五世本師破山大和尚用酬深錐痛罵之恩斂衣就座上首白椎云法筵龍象眾當觀第一義師豎拂云已落二三了也僧問清果結制龍象蹴蹋吐霧拏雲各吞宇宙未審以何法示人師云清風敲翠竹進云恁麼金鼇添瑞色凡聖普霑恩師云四海誰不歸皇化進云會得深恩先報主管教日日太平時師云夜深誰共御街行進云祝國酬恩今已曉清果未結時如何師云能為萬物主進云清果正結時如何師云遍界不曾藏進云枝焦葉落果歸何處師云腦後看時更轉精遊蜂竟不知何處問世尊未出母胎一句作麼生道師云爍破虛空進云出母胎後如何師云看取令行進云且道與老漢相去多少師便打乃云高提祖印千山一貫舉唱宗乘是水同源敲骨打髓木兒眼裏滴淚翻轉而皮石女腦後見腮劈破虛空單擎古鏡驅耕夫牛奪饑人食向空劫已前格外吐氣照用同時人境俱奪蹋翻海獄別覓知音任是釋迦老子弗敢正眼覷著所以開爐結制鍛盡凡聖命根抽釘拔楔銷盡一腔痞塊明明在利刃快劍上藏身萬人頭上翻筋斗發機休落他人後其或未然更向三條椽下不妨超宗異日通身手眼十方坐斷若到與麼田地何須畫地為牢是則是正好朝打三千暮打八百且道結制祈嗣一句作麼生道良久云露柱懷胎久擔泉帶月歸復舉臨濟遠祖與王常侍同入僧堂侍問者堂僧還看經麼祖云弗看經還習禪麼祖云弗習禪侍云經不看禪弗習做個甚麼祖云只教個個成佛作祖去侍云金屑雖貴落眼成翳祖云我將謂你是個俗漢法上座看來王常侍與臨濟祖師賓主相逢恰似買金遇著賣金人鍼去線來毫不讓價覿面掀開寶藏只貴自識家珍今日茂玄陳公捨世間難捨能捨之財來山辦供請陞此座別無奇特酬其所請指出灶裏有煙金鱗每遇若有問者堂僧還看經麼答云萬華叢裏過一葉不粘身又問還習禪麼答云滿眼滿耳又問金屑雖貴落眼成翳答云愁人莫向愁人說且道與古人是同是別若道別皇天無二道聖人無兩心若道同分明月在梅華上看到梅華早已遲復白椎云諦觀法王法法王法如是卓拄杖下座。

　　陳漪玄陳茂玄請上堂僧問如何是第一玄師云大蟲舌上展腳眠進云如何是第二玄師云鍼鋒頭上駕鐵船進云如何是第三玄師云須臾已過大三千士問如何是第一要師云適纔聞得赦書到進云如何是第二要師云百萬軍中聽令號進云如何是第三要師云大千沙界一輪照進云請師盡底掀翻直指向上一著師便打乃云至玄至妙至難指蹤電光弗及石火罔通回頭轉腦別是家風一念知非耳熱面紅是甚業畜為萬物宗遂舉拄杖云天上有星皆拱北人間無水弗朝東復舉東坡居士悟道偈谿聲便是廣長舌山色無非清淨身夜來八萬四千偈他日如何舉似人護國此庵禪師別前話云東坡居士太饒舌聲色關中欲透身谿若是聲山是色無山無水好愁人師云二大老各見一邊更為頌出谿聲山色兩非真誰信無絃發玅音聲色俱忘誰是伴大家吹滅暗中行。

　　屺瞻周居士請上堂瞻問者一瓣香向甚處著火師云看在甚處啟口士云畢竟請下一語看師云到安頓你不下士云正搔著癢處師云切莫得少為足僧問浮雲消散日正當空時如何師云也浮逼逼地進云千江同一月萬戶盡逢春師云猶是門庭邊事問向上一著乞師指示師云橫按莫邪全正令進云恁麼三世諸佛一口吞盡師云只貴流通乃云月月初一十五四眾耳聞目睹更請舉揚向上撥動鯬奴白牯法堂鐘鼓轟天嘯殺雲中石虎自覺無處啟口只得攃沙攃土污卻凡聖鼻孔莫怪山僧粗鹵復舉應庵華和尚問密庵傑云如何是正法眼答云破沙盆師云據法上座看來問似癩豬擦癢將錯就錯答似無端禍出帶累兒孫向秤錘上著鋸更為頌出吾師殃我破沙盆久煮清風接上賓果是無家飄蕩子可堪攜去若羶腥。

　　上堂僧問佛祖機先提正令蟭螟眼裏舞三臺正恁麼時是誰家曲調師云八臂那吒輥繡毬問師今陞座四海來賓請問如何回顧師云天高群象正進云只如銅頭鐵額漢來又作麼生師云正好打僧喝師云鼓粥飯氣僧拂袖師云釣盡江波金鱗罕遇問如何是明心見性師云借婆衫子拜婆年進云內不著影外不見形必定在甚麼處師云龍女明珠夜不收乃云海底泥牛銜月走巖前石虎抱兒眠鐵蛇鑽入金剛眼崑崙騎象鷺鷥牽此四句內有一句能縱能奪能殺能活若人檢點得出參學事畢此是高峰生平伎倆驗盡天下衲僧無一人出其上者看來此句不經檢點清果也有四句抽解撩衣方努氣鼠吞鐵柱須彌醉石羊頭上瞎驢眠火裏烏龜眼春碓此四句內有一句先體後用有一句先用後體有一句體用雙泯有一句體用雙彰檢點得出參學事畢。

　　上堂世尊拈華事同一家迦葉微笑乾坤𨁝跳何等親切何等省要儒聖有言參乎吾道巧設萬般驢馬艸料風吹樹搖鳥啼華笑莫怪山僧不指玄妙復拍掌云妙舞會須誇遍拍三臺應令大家催。

　　上堂僧問倒卻門前剎竿著者一語關係天下人性命師云只有你一個不在進云因甚學人不在師云為汝命根不斷進云和尚莫壓良為賤師打云念子遠來與伊頌出倒卻門前剎竿森羅萬象齊翻干戈從此平息白雲依舊青山還有向此承當得麼師以杖架肩云羚羊掛角千峰外更有羚羊在上方。

　　上堂舉圓覺經云居一切時不起妄念於諸妄心亦不息滅住妄想境不加了知於無了知不辯真實師頌云秋來葉落春到花香冬寒日短夏熱天長漁翁睡重一任波茫擲拂子云海神知貴不知價留與人間光照夜。

　　射洪邑侯維銘沈公同總戎相寰趙公建盂蘭會請上堂師指座云道既人弘逢場作戲撫沒絃琴吹無孔笛家常茶飯反為驚異正令全提幾人瞥地遂陞。

　　僧問十二類孤魂即今生何道師云滿眼滿耳承誰力杜鵑啼處百花新進云既已得大逍遙未審縣主增何福德德云秋水靜時連天碧文星高去拱紫宸問如何是大渝境師云任他後浪催前浪三三兩兩渡人舟進云如何是境中人師云青山只解磨今古流水何曾洗是非進云如何是向上事師云鷺飛影落秋江風送漁舟到岸乃云波斯仰視鼻黏眉杲日秋空解脫機機先豈是隨聲色從本何曾涉水泥因被見聞情識轉還向見聞覺處提燈籠突出眼睛聽露柱撒開兩手舞不是世間是出世法單教眾魂出幽苦是則是若言有生有死亦是截龜毛於鐵牛背上若言無生無死亦是折兔角於石女腰邊捨此二途恒居常寂光土不起一念得見本性彌陀不趨一步便生惟心淨土到與麼時乾坤收不得凡聖強安名喝一喝以杖指空云落霞與孤鶩齊飛秋水共長天一色。

　　斌吾文居士請上堂僧問如何是清果境師云月滿雙谿流不去峰高巢鶴似雲鐘進云如何是境中人師云晨昏鐘鼓應時伐拽𥝧拖犁力甚充進云人境已蒙師指示向上宗乘事如何師云蓬溪土好射洪鹹進云如何是轉身句師云明月掛青松問人人把著靈山頭步步腳下要尋真因甚學人覓不著師云突出難辨進云把住則天回地轉放行則海晏河清師云切忌妄通消息乃云一二三四五六七灶上烏雞夜獨立七六五四三二一漁翁船上多狼籍朝朝暮暮暮朝朝無星秤子誰稱的莫把黃連作甘艸沙糖原不是蜂蜜一念未生處承當萬籟又吹無孔笛癡人愛說骨肉親多聞反自生荊棘更為頌云還不還兮一非一溈山只把淨缾趯雲門縱說六不收何似圓悟一不立。

　　上堂僧問頭頭是佛物物是道因甚覿面不逢師云渠無面目進云打破虛空底人向何處著師云天上天下乃云單提向上石火電光羚羊掛角艸深一丈人天莫測二乘膽喪所以道止止不須說我法妙難思喝一喝下座。

　　臘八說戒上堂僧問虛空隨月走因甚不到家師云推不向前約不退後進云不去不住時如何師云囫圇劈不破遍界無方圓進云者是和尚底受用如何是學人底師便打進云打麵還他州土麥唱歌須是帝鄉人師云鍼劄不入靈耀纔拜師打耀與師同喝師復打耀又與師同喝師云無孔鐵鎚相對擲乃云逗到臘月八擔子兩頭抹波斯笑春風一場沒傝𠎷聲色裏翻身千古老作家且道還有捏目生花者麼如無普示一偈戒行精勤助道基絲毫纔動墮污泥情忘物化何持犯做個敲枷打鎖兒。

　　上堂古人道月生一無角鐵牛眼少室月生二赤腳波斯入鬧市月生三冰生於水青出於藍師云且道喚甚麼作鐵牛師便提起左足喚甚麼作波斯師復提起右足撿點得出冰生於水青出於藍其或未然自攜缾去沽村酒卻著衫來作主人。

　　果城凝和尚偕文學苟雲從楊含章王乘六設供請上堂僧問如何是奪人不奪境師云黃葉如金鋪地錦長安大道少人行進云如何是奪境不奪人師云金風吹散煙塵盡醉飲漁歌江上聞進云如何是人境兩俱奪師云雪壓山河俱失色牧童樵子不知蹤進云如何是人境俱不奪師云金榜掛名人盡望滿城悉是讀書聲進云一枝挺秀千年茂萬古徽猷壯帝都師云滿眼看不盡問盡大地是個毘盧境界因甚墮在毒海師云七縱八橫一口吞進云要識目前玄妙句毘盧頂上播三玄師云切莫詐明頭師乃喝云者一喝虛空尚且難比豈落言思義理能為天地之母四生孰不同體不是泥塑木雕諸人切莫昧己四十九年滔滔真是一棚傀戲若識未生端的鼻頭兩孔出氣更問祖意西來滿眼山河大地喚作世法商量井底蝦蟆鼓翅若作佛法理會卻又分文不值雖然不值分文時在諸人腳底山僧已墮拔舌犁耕只願諸人薦取復舉臨濟云有一人在高高峰頂無出身之路有一人在十字街頭亦無向背且道那個在前那個在後清果看來臨濟遠祖說前說後說出說入自不磣口且道入於何方出於何土恰似畫龍畫虎難畫骨臭口纔開泥水不少更為頌出峰頂高高不是人無端翻洗四時新孤雲本是無家客子夜雞啼枕上聞無向背兮是甚麼螻蟻銜在飛禽窠尋常莫教塵污卻萬斛摩尼難換他。

　　上堂開示清果有一要不必重禱告一統山河一個君國泰民安誰覺妙復舉教中道諸可還者自然非汝不汝還者非汝而誰頌云不汝還兮是甚麼黃鸝枝上巧聲多明明月映秋波裏滿地煙霞不似他。

　　上堂清果有一境久待諸子領烏龜認作鱉驢年夢不醒藥多病亦多藥盛病亦盛若復古家風囊橐俱喪盡且道如何是古家風一人有道邊邦靜偃息干戈樂太平。

　　除夕上堂臘月三十打破鼓墮灶走出石獠虎翻來覆去仔細看真金依舊混泥土混泥土貴在臨時大丈夫復舉巖陽尊者問趙州一物不將來時如何州云放下著巖云既是一物不將來放下個甚麼州云放不下擔取去令尊者有省看這尊者恰似擔起一擔古董到處與人比論自不識輕重趙州慣會順風使帆當頭把定扯破封皮顛觔撥兩令尊者無地容身秖得腳跟點地頌曰一物不將來全身黏泥水指伊擔取去秤錘生兩翼騎鶴上揚州古今能有幾。

　　上堂今朝又十五日輪正當午莫問賓中賓秖看主中主爍破太虛空氣吞諸佛祖形端影亦端物物無藏覆更問如何若何早以陰雲彌布喝一喝云世外乾坤闊壺中日月長。

　　元旦上堂問去舊迎新時如何師云捲簾當白晝進云新舊不立時如何師便喝若石問如何是君師云至尊乾坤眼山河一色新石云如何是臣師云時懷冰雪志四面盡流通石云如何是臣向君師云赤心常奉重斂念悉歸真石云如何是君視臣師云湛然常應物處處一輪圓石云如何是君臣道合師云有何隔礙乃云新年頭佛法有萬象森羅盡抖擻新年頭佛法無孟春猶寒思火爐人人拜賀迎新不知舊安何處若識舊本無歸週而復始一度豎拂云喚者個新即頭上安頭喚者個舊怎肯埋沒家風喚作非新非舊又見春生夏長秋收冬藏畢竟喚作甚麼一任華開華落到驢年全承此個撐門戶。

　　元宵祈嗣上堂僧問闡臨濟宗風還他作家手眼續先人後裔須是克肖兒孫請師續先人後裔師云個個鼻孔撩天進云熊羆協夢輝今古鸑鷟降瑞應人間師云下雨地上濕問行腳不逢人時如何師打進云舉處平常看其中一點無師云祇聞煙水動山月映波池進云某甲向何處討個消息師橫擔拄杖作怕勢乃云日月燈明晝夜徹家家歌鼓慶不歇人人剔起火裏燈杳杳冥冥俱漏洩釋迦漏洩雪山中靈雲狼籍桃華瞥若能念念不昏善惡當下消滅祖脈代代昌隆壽山直透空劫三世諸佛向火燄上轉大法輪火燄與三世諸佛說法且道說甚麼法我見燈明佛本光瑞如此。

　　虎章韓文學送子寄名請上堂月到重樓滿院賒儒童來捧佛袈裟長生本具垂今古黃面當機獨舉華瓜瓞聯生祖脈靈飛鵬時遇太陽星朱藤直指登雲路半侍叢林半侍君。

　　玄樞上座送法衣至領信士陳一林陳騰宇設供請上堂樞問嚴寒凜凜瑞雪紛紛師登寶座有何祥瑞師云金烏纔出谷照徹曉天霜進云和尚即今垂示為大乘者說為最上乘者說師云離垢金霞真勝地慶雲遍覆萬人家乃云大庾嶺上力難提冤有頭兮經幾幾今日玄公親手陳兒孫次第重拈舉群魔外道弗知名鱗甲羽毛因棄捨提袈裟角云若向者裏見得覆天地而全彰世出世間無上非增非減非色非空非戒非禪非離非合縱是千丈盧身披之不短丈六老比丘搭亦非長秖因打成一片一任人天瞻仰莫怪渠儂多意氣當年曾踏上頭關。

　　八關院六岫法兄領玉海梁居士請上堂僧問佛殿羅漢長笑不休未審笑何意師云待八關水逆流向汝道進云逆流了也請師速道師云他既逆流與你道個甚麼進云望和尚指示師云少年一段風流事秖許佳人獨自知乃云者所在是我法兄和尚把斷佛祖咽喉掃卻聖凡路學截斷五色命根總教人人快活撥轉風流公子赤腳倒走驚醒紅粉佳人情愛盡脫一段親切家常不敢向淨地𥳽土自愧法乳同源大家渾忘賓主且道渾忘一句作麼道齊看八關關木闊其中魚龍變化多。

　　燦吾蒲居士請上堂僧問如何是西來意師云點鐵成金易忠孝兩全難進云恁麼則當陽無向背覿體露全機師云無你卜度處進云學人若也通消息只恐射江水逆流師云照顧眉毛乃云山僧久不陞座一出方丈刺破諸人眼學人久不問話句句漏逗及至撞鐘擊鼓四眾雲集不惟起模畫樣亦似安營扎寨彼此喪失不解保任且道如何保任不起纖毫脩學心無相光中常自在。

　　上堂舉臨濟祖師將終示眾云吾滅後不得滅卻吾正法眼藏師云禍從叮囑生三聖出云怎敢滅卻和尚正法眼藏師云全身擔荷濟云已後有人問汝作麼對師云殺人見血方解遠憂三聖便喝師云正脈流通濟云誰知吾正法眼藏向瞎驢邊滅卻師云滿腹沙糖吐出砒霜臨濟尋常吞盡十方佛祖慣用白拈手段末後被三聖恰似純鋼打就把住當鋒果是克家不容弄醜所以本師臨終有偈付云得吾眼也覷浮沉淺則淺兮深則深莫學瞎驢趁大隊破沙盆句對誰吟且道二老臨行秖將一副鐵石心肝挂在眉尖上用底是甚麼心行震威一喝簷聲不斷前旬雨電影還連後夜雷。

　　山主陳明宇請解制上堂大制從來無解結解結秖對兒童說動靜無非古道場個個杖頭挑著月木馬蹄邊劫外春蝸牛角上三千界滿腔冤憾自消鎔莫言清果多饒舌且道縱橫獨步一句作麼生道以杖指空云水向石邊流出冷風從華裏過來香。

　　建報恩會上堂問如何是死句師云衲被蒙頭進云如何是活句師云出頭天外看進云如何是不死不活句師云暗含春色明露秋光乃云妻薦夫兮子薦親惟憑日午打三更通身現出那吒眼大千無處不全身曠劫雙親空聚散古今父母不離身有生有滅非真父不合不離真祖親盞子撲落無人會家家月映水無痕。

　　上堂問如何是和尚活計師撩衣挺身云日日不別進云秖者個更別有師云者個是甚麼僧禮拜師云切莫儱侗問百尺竿頭如何進步師云煙裏木鵝高著眼進云坐斷千差路師云咭嘹舌頭三千里乃云叢林爐鞴煆情疑一箭收功猶未奇良匠獨剖石中玉鉗鎚直敲頂頑皮翻身秖透威音外開言吐氣莫支離若無疋馬單刀力空費啼鵑血染枝。

　　上堂僧問學人有一清果請和尚酬價師便打進云離此又作麼師云性命也不顧乃云看看冬月半切忌重打算此事古家風文彩不成段死水不藏龍秋空飛一雁莫待頭角生腳下紅線斷遍界絕遮攔目前無物見何必問君平誰家不成現復舉洞山云五臺山頂雲蒸飯華殿階前狗屎天幡竿頭上煎䭔子三個猢猻夜簸錢法上座到此秖是不肯放過所以狗尾續貂示云石牛吐火晝夜然月中桂上打鞦韆三個瞎驢爭毬踢彌勒呵呵笑在先今古者些說話定要戳破頂門方纔相合還委悉麼假使滄海枯到底終不與君通姓名。

　　結夏上堂問大開爐鞴事如何師云佛祖難容進云丈夫氣宇沖牛斗師云青天也須喫棒進云龍生金鳳子衝破碧琉璃師云又被風吹別調中乃云一個禪和一個口無繩自縛自家守鬼神覷破枉勞心莫粘陰陽地抖擻遂倚杖立身兩手作撐天勢若向者裏會得伸拳打落天邊月口裏舌頭家家有。

　　圓通會上堂問如何是賓中賓師云青山處處挂浮雲進云如何是賓中主師云長在途中不出戶進云如何是主中賓師云八兩分明是半觔進云如何是主中主師舉起拄杖乃云雷震風吹山海口梵音潮音一齊吼此是觀音悟入門驚起泥牛藏北斗覓心懺罪兩俱忘樓閣門開家家有反聞空性妙難思乾坤秖在一毛孔師震威一喝云三世諸佛歷代祖師一切有情被山僧一喝個個耳門中箭一齊悟人圓通古鏡胡來胡現漢來漢現求智慧男女得智慧男女求解脫超昇得解脫超昇是即是猶是菩薩方便之力復一喝下座。

　　上堂舉拄杖云者個物始於未有天地之先本自現成毫無拘束秖因動則禍生滿盤俱錯然雖如是能為佛祖心宗人天眼目四生根本苦海津梁且道是甚麼物與麼成現復舉杖云家無二主。

　　上堂問如何是第一玄師云塔尖頭上打鞦韆進云如何是第二玄師云猢猻上樹尾在前進云如何是第三玄師云無毛紙鷂向空鑽舉世尊不說說迦葉不聞聞以杖擊香几云葛藤遍地幾能掃石女懷胎暗轉身。

　　春元端垣譚公送子寄名請上堂春到林泉意氣賒綠袍藏寄紫袈裟金刀剃盡關頭雪玉帶長垂忠孝家杖頭風月流千古鐵樹時開不老華曹源一滴能消垢為佛為官本不差復示彩鳳飛來入異林光輝閃爍逼乾坤從此瓜瓞聯生至何慮光宗無智人。

　　上堂示眾彼此原無字腳何必區區再索幸有拳頭巴掌當陽指伊快活你若外求玄妙醍醐翻成毒藥你若無心自得明明錯過一著你執忘形死心自是不識好惡你向舉處承當鼻孔被人穿卻貴在動靜閒忙只把虛空細嚼古人自不染污今人何太穿鑿喝一喝下座。

　　起吾趙副戎送子寄名請上堂終不和沙金自金太陽星耀映長庚枝分發秀垂千古拄杖頭邊別有春復顧左右云萬里金鵬纔展翼千年齡鶴便翱翔。

　　解夏上堂問風冷霜凝事若何師云春回艸木舒進云放行一句作麼生道師云路逢死蛇莫打殺無底籃兒盛將歸乃云復開爐鞴待當機聖制告圓月正輝拽杖胸藏烹佛祖橫身天外電光飛未躍龍門休賣眼東西南北任棲馳傲菊不隨秋桂發更豎蒼蒼兩道眉禹力不到處河聲流向西。

　　順慶府主正堂蒼苔李公諱成林新建覺華菴功竣請上堂此一瓣香天地同根萬物一體拈來爇向爐中奉為府祖太尊闔衙官眷福同滄海壽等須彌祿位高陞三多衍慶以夙植善根供俸三寶撫綏殘黎如天普覆似地普擎恩施無相仰荷德心者不獨果城士女也弘法護僧而大護法不忘靈山一會靈靈不昧了了嘗知原是生因之所生乃曉因之所曉日用應緣如同寶鏡君王得此萬國咸寧官員得此為國愛民庶民得此育子孝親衲僧得此續佛慧命直指人心見性成佛正眼看來玅明心印人人本具箇箇不無如官長印信一印印定前後無差二六時中見聞覺知神契於此則虛而靈寂而玅不求官位官位自臻不求福壽福壽遐齡如淨琉璃內含寶月以玅明心印弘護三寶克紹前徽以玅明心印普洽四民統歸化育所謂明窗處處書聲曉戶戶門開見善財見色聞聲無二道無聲無臭育三才柳巷花街開正眼色空空色是心齊一人有慶萬民賴之共樂昇平無事於心孤明烜赫陰陽萬象智愚賢否皆從妙明心印中流出一氣化生護法以玅明心印特建覺華勝蹟卓絕壯麗諸聖儼然金壁燦然丹堊森然遠邇胥瞻焉令見者聞者仰慕弘麻永垂不替且道大護法建修功畢增何祥瑞遞代聯芳為國柱迥超世外越安排復舉六祖大師示眾云汝等念佛求往西方我今移西方來東土汝等各願見否眾云若此土得見何須更往彼國祖云精進即是釋迦平直即是彌陀喜捨名為勢至慈悲即是觀音碧山云日坐公堂應萬幾分明都是自家底眼前現出宰官相光耀三台壯福基一喝下座。

　　(嗣法門人慶雲識嘉興楞嚴藏經坊存板)

不會禪師語錄卷第一(終)


嘉興大藏經（新文豐版）第 32 冊 No. B276 不會禪師語錄


不會禪師語錄卷第二

　　門人圓澄圓星編

　　康熙十九年庚申臘月八日本郡文武紳衿鄉耆眾姓請住順慶府南充縣碧山禪院至三門云外方執釣已多年今日收歸近水源一喝云此地煙霞尤更擁鯨鱗隊隊逐腥羶。

　　佛殿云天上天下惟我獨尊且道是什麼人震威一喝遂展具三拜。

　　護法殿拈香云護佛護法護僧切莫莊憨空過曾憶靈山付囑在你當頭把柁若要祖脈流通須仗儒門一夥是則是即今已到無波處還向有波時用心。

　　土主殿拈香云不住街頭與路旁五龍峰頂看雲忙有人問我山中意一似當年救主昂護主護僧如護目大家薦取就中光。

　　踞方丈云幼曾參遍少林宗瞬目兒童又白翁笑指兩輪無暫歇閒忙莫外古家風三萬二千獅子座非內非外亦非中。

　　當日眾鄉紳衿請上堂師至座前拈請啟云言言錦繡字字珠璣維持祖印擁護法幢在筆尖頭上全彰第一義諦仰煩維那對眾宣讀師指法座云登王座絕躋攀非是驚群敵勝子誰堪遽下頂門錐山僧到此別資一路徐行踏斷流水聲縱觀寫出飛禽跡此一瓣香寬若太虛明如杲日爇向爐中端為祝延
今上皇帝聖壽萬歲萬歲萬萬歲伏願龍圖永固鳳曆常新八表稱臣四維歌化此一瓣香上拄天下拄地非古非今奉為滿朝文武天下官僚本省本道順慶府主南充縣主諸位尊官伏願官星顯耀如天日常把瞿曇擔子扶此一瓣香包羅今古容括二儀不可以知知不可以識識奉為本府本縣文武紳衿遠近檀那諸山禪德現前四眾伏願屏翰禪林多意氣匡扶祖道永聯芳此一瓣香干戈隊裏受盡驚險二十餘年參遍諸方末後遇著一個絕情老漢當頭戳破毒中空前自從親遭毒手至今踞解不開爇向爐中專為傳曹溪正脈三十五世本師破山和尚用酬法乳之恩遂斂衣就座上首白槌云法筵龍象眾當觀第一義僧問如何是碧山境師云亭柏多年龍鱗古幾度乘風拂翠煙進云如何是境中人師豎拂云山勢倚天忘突兀拂影澄潭起化龍進云人境不立時聻師一喝進云人境已蒙師指示釋迦老子今日成道和尚即今入院登座是同是別師云雪上更加霜進云略較些子師云也是一場特地起自無端乃云餓瘦枯腸凍縮筋明星一耀不成人胡言漢語多奸猾攪亂人天定太平是則是誰家不通長安道個個眉毛眼上橫你只自知清早起不知更有不眠人星光普耀無遮覆一番風雨一番新那邊不坐空王殿豈肯耘田向日輪上首復白椎云諦觀法王法法王法如是便下座(謝辭不錄)。

　　上堂僧問如何是賓中賓師云青山之外有行人進云如何是賓中主師云拄杖活如龍處處風雲護進云如何是主中賓師云大地山河一色新進云如何是主中主師云萬象之中獨露身乃舉百丈問溈山屏卻咽喉脣吻道將一句來山日卻請和尚道師拈云百丈殺人驟喉溈山絲毫不讓若有人問碧山屏卻咽喉脣吻道將來看山僧只向他道蒼天蒼天更若擬議又云猛火著油煎萬古碧潭空界月再三撈摝始應知。

　　金剛會請上堂師震威一喝云一喝金剛覿面施撥轉情關契上機遍界遍空是者眼機忘執化平等齊截斷聖凡破空有何勞耳目強生疲應無所住虛玄妙兔角龜毛非合離色見聲求背主恩棄卻園桃尋野李破相迥超空劫前萬別千差一以貫復一喝云一以貫當門撐戶是者漢更示一偈有形誰不具金剛萬億乾坤難覆藏蟭螟眼裏著不滿人天小果亂思量復舉龐公問講金剛經座主云無我相無人相阿誰講阿誰聽主無答士示偈云無我亦無人作麼有疏親勸君休歷座何似直求真金剛波若性外絕一纖塵我聞並信受總是假名陳碧山看來龐公能搜穴道殺人湊喉雖則活逼生蛇化龍怎奈情義盡絕座主在人天座前難開口處未免方寸中七上八下恍恍惚惚白汗通身滿面慚惶欲吐吐不出欲嚥嚥不入喚作是金以今世人輕賤故不喚作是金誰肯自瞞自昧秖是不解轉身吐氣甘為座主數他人寶自賤家珍今日有問碧山誰講誰聽只道無舌人能講不歇無耳人能聽不滅且道有何證據復示偈云黃鶴樓中吹玉笛江城五月落梅花堪嗟不入聾人耳空使西山日又斜喝一喝擲拂子下座。

　　開爐結制上堂本自現成何須伎倆長期短限猶隔霄壤遣昏敵散重增妄想於斯覷定踏著故鄉所謂道身口意清淨是名佛出世身口意不淨是名佛滅度我今為汝保任此事終不虛也問如何是此事師連打云千年桃核裡原是舊時人未審如何保任師云依稀似曲纔堪聽又被風吹別調中復舉僧問琅琊清淨本然云何忽生山河大地琊云清淨本然云何忽生山河大地眾復問清淨本然云何忽生山河大地師高聲云言之有理智人自斷復頌曰懷胎露柱似無情忽爾華開世界成堪笑無名無住客花開花謝一微塵千聖不知何處去倚天長劍逼人寒。

　　上堂舉僧問五祖一大藏教是個切腳未審切那個字祖云缽囉娘師云者僧雖則善問穴道大似不識口磣五祖人天眾前似難迴避只得道個缽囉娘今日或有問碧山未審切那個字只向他道切復作懼怕勢擲拄杖下座走入方丈。

　　射邑邑侯鼎泉楊公同紳衿建盂蘭會請兜率殿上堂師詣座前以杖書○相云無上妙道二乘莫測正令全提知恩報德震威一喝鐵樹花開一天星月遂陞拈香云此瓣香日月難比其明乾坤難方其闊拈來爇向爐中卻又無形無跡供養中元聖帝惟仗大慈恆叨默佑僧問如何是第一玄師云黃梅踏翻無底船進云如何是第二玄師云磨磚作鏡破家園進云何如是第三玄師云捲起蓆來大家看問如何是第一要師云一箭安邦絕鬧號進云如何是第二要師云不許夜行投明到進云如何是第三要師云秋至梧桐葉自飄乃云當陽拈出匝地普天喚回枯木龍吟全彰腦後春色木童唼碎火裡冰石女翻空赤腳走單拈白棒迥諸流截斷情塵竟何有若向情忘物化處薦得金華山頂毫無尺寸大江潭底不見涓滴正恁麼時各姓宗親成佛已竟多生罪福瓦解冰消所謂假藉四大以為身心本無生因境有前境若無心亦無罪福如幻起亦滅到此時節天堂地獄總是假名善惡機祥無處安著故我雪山老人儘力道不出的枯腸付與國王大臣宰官居士弘護正法幸有信官不憚簿書鞅掌猶記靈山之囑專擬中元赦罪之期敬捐俸金供佛飯僧堅請山僧登曲彔木只得八字打開全身漏洩益見信官體忠篤孝凜烈冰霜撫字心勞竭力偕眾惟冀人人清平無事家家百昌咸若並資眾氏宗親共霑餘澤且道報恩一句作麼道一幡直送無生國真風普扇十洲春下座。

　　上元日聖業陳鎮臺報恩祈嗣請上堂師拈香畢僧問未陞座時水洩不通既陞後不堪共聞如何是一陽來復萬物咸新句師云紅日照開新氣象進云江山不立萬象未彰前是甚麼境界師云普問西來大意即不問即今陳鎮臺報親和尚以何法指示師云得意春風外飛揚化日中進云鎮臺顯考向甚麼處安身師云一月普現一切水文學問有一衲子為生死二字被知識一棒打殺而今在拄杖頭上聲聲叫苦和尚如何得救師云不能直下超玄鎖難免山河礙眼睛乃云赤心一片貫徹古今滿懷忠孝草木皆春龍燈鬥額花樹離塵火噴人面痛殺觀音木童撫掌石女吹笙珊瑚枝上月滿三更刀山劍樹化作香林天官賜福蚤送麒麟秪此一著為天地根非離非合曠劫雙親和而不流為君為臣返聞聞性不是耳聞是甚麼物為照世燈舉拂云滿把摩尼覿面擲知恩方是報恩人且道觀音在甚處安身交肩搭臂成群醉夜半笙歌扶到家復舉無著菩薩問善財我欲親見文殊不知何者即是財曰汝發一念心清淨即是著曰我發一念為甚不見財曰子是真見文殊山僧看來問似見未忘也真未泯也自不識羞答似隔簾呼茶亦似死水藏龍有體無用二俱失利今日或有問陳大護法過去父在堂母作麼生見向他道洗臉縮身露出肘便來驀直去抖擻山南山北看桑麻喫鹽同鹹非舌口下座。

　　師誕日蓬邑生員楊蓁送公子寄名請上堂混融兀坐忘花甲鼻孔今朝沒半邊身藏北斗身含斗法界全真法界真震威一喝云曠大劫來無二主至親何故反因循仰高彌堅非離合密密綿綿天地根性天日出冰壺曉心地花開不藉春聖凡情盡空諸有兔角何嘗有減增寸步不移超劫外月穿潭底水無痕止眼看來都是夢萬億乾坤一點塵若向此薦得世尊未離兜率已降皇宮未出母胎度人已畢所謂心同虛空界示等虛空法證得虛空時無是無非法若言有生有死亦似接龜毛量比太虛若言無生無死怎奈春生夏長秋收冬藏既是太虛不可比量當人正體無今古凡聖無生死去來無僧俗男女無善惡修證無天堂地獄佛國黃泉是則是毫釐繫念三途業因瞥爾情生萬劫羈鎖人人逍遙物外個個物外逍遙雖在色塵之中不被色塵污染雖在五行之內不被五行拘礙有時倚杖峰頭立笑指兩輪無暫歇有時直向街前過看他個個為誰忙有時曲臂和衣臥任他桑田變滄海偈曰儒童昨日寄麒麟越過雲關宇宙新佛照圓明能破暗他年忠孝獨超群且道不屬陰陽一句作麼生道能為萬象主不逐四時凋數聲清磬是非外一個閒人天地間。

　　天中節上堂僧問如何是第一要師云拍手呵呵笑進云如何是第二要師云凡聖同一竅進云如何是第三要師云放去收來秖自照乃云今日天中節千妖百怪任欣悅看來多少老古錐都將寶劍當頭截唯有山僧不恁麼任他鼓舞任他悅何也見怪不怪其怪自壞豎拂云切莫眼花復一喝但自無心於萬物何妨萬物常圍繞。

　　上堂師至座前震威一喝者一喝非有非無莫自糊塗非色非空法法流通非出非入隨方應物非內非外包含法界復喝一喝云逢場作戲遇水安橋明明獨耀難畫難描遂陞座拈香畢上首拍椎竟問文殊為七佛之師因甚出女子定不得師云各人家裏事莫向他人求進云下界罔明因甚出女子定得師云春到樹頭花自發進云女子因甚麼得近佛座師云終不與你通一線僧問隱珠法道久已荒殘師以何垂示師云紅日照開新氣象偏巖暗室盡生光進云家家有路到長安師云歸家罷問程進云即今千葉主人追師報本一句作麼生師云鳳閣垂簾蹤不見潭移月影照幽人進云過化慈容師掉背臨行一句作麼生師云白雲為蓋流泉作琴進云恁麼垂示則合會先靈彈指超物外師驀頭一棒僧喝師云一月普現一切水問如何是隱珠境師云群峰各有翀霄勢水和明月別人間進云如何是境中人師云從來不藉他人力氣吞北斗眼藏神進云如何是人不離境境不離人師云老農耕破千畬綠稚鳥蹄開萬樹紅進云人境不立時如何師云通身無影相遍界莫遮欄乃云真容無相呼之有聲不涉陰陽具足圓明星移獨耀無住礙盡虛空外露全身不識星移獨耀翳眼說有生死歷劫能為萬象主萬億乾坤眼裡塵契得先天元本物本無明暗無減增若問眾亡今何處在眼能見在耳聞所謂生本無生鏡裏之形滅本不滅水中之月來似著冬襖去脫夏天衫青山綠水過客舖店萬花林過一葉不粘說個天堂地獄是制狂子之方止兒啼之說元無實體只貴妄歇情消見忘執化自然虛而靈空而妙風流公子豈穿破褲騰龍不藏死水無求到處人情好不飲隨他酒價高從今契得虛玄玅世出世間不二門且道慈容禪德與眾姓亡靈超薦後得何快樂雲合雲消空本淨月來月去不離天偈云者段家常天地先至尊無相至虛玄仰高彌堅非離合無聲無臭越三禪復舉昔日肇法師曰乾坤之內宇宙之間中有一寶秘在形山雪竇云乾坤之內宇宙之間中有一寶掛在壁上碧山看來一人說遠一人說近依稀彷彿似隔萬山山僧則不然乾坤之內宇宙之間兩手作擎天勢中有一寶震威一喝下座。

　　上堂僧問如何是第一句師云照天照地進云如何是第二句師云人天莫測進云如何是第三句師云受用不盡乃舉古人道木馬衝開干騎路鐵牛透過萬重關且道木馬鐵牛在甚處良久云驚起暮天沙上鴈海門斜去兩三行碧山則不然跳蚤衝開干騎路蚊蟲透過萬重關今日設有人問蚊蟲跳蚤在甚處師噓一聲一夜搜人睡不著天明只見血痕斑只為分明極翻令所得遲。

　　上堂僧問如何是賓中賓師云葛藤窩裡出頭看進云如何是賓中主師云你也著些筋骨進云如何是主中賓師云終不和沙金自金進云如何是主中主師云日照池心上下天乃云群木蕭疏月更輝秋空雲靜鴈高飛五色線條斷不盡長年泥水日煎催不是他人帶累還是自不知非千峰勢到嶽邊止萬派聲歸海上消。

　　上堂以杖指靈位震威一喝云大道本無男女相亦無苦樂諸取含道體無形包含盡虛空遍法界塵塵剎剎現全身原無凡聖生死去來天堂地獄四生六道善惡污染只因一念妄動萬象三才今日還源無聲無臭本光破諸暗玅性圓明離諸名相且道即今孝子韓文炳新故老母在甚處安身立命以杖畫○圓相云非離非合超今古本光獨耀越陰陽。

　　上堂薦十九歲文學趙國彥以杖指靈位一喝云石火光中轉電忙情關覷透越陰陽誰家不具無生路偶寄人天猶屬狂盡空遍界當人眼恆河沙國體全彰本無生死無來去本無六道豈久藏萬象三才一念有不生一念本家鄉壽同太虛無長短秖數花甲外思量本體無形無住礙無聲無臭薦新亡教云佛身無為不墮諸數正當恁麼時獨超一句作麼生道忽爾翻身空劫外從教北斗面南看　外弔一偈挺秀天姿難測量幾聞猿叫斷人腸祖庭幸續傳家子一脈聯登遞代昌。

　　邑侯沈公請上堂僧問縣主修齊請師說法且佛法填溝塞壑遍滿大地和尚從何處說起師云問從何來僧一喝師便打進云杖頭縱有真消息那是和尚第一機師和聲連打文學問彌勒彈指樓閣門開未彈指時作麼生得見彌勒師云兩眼對兩眼士云見時如何師云上是天下是地士禮拜師便打乃震威一喝者一喝能育三才萬物母須臾違悖風煙阻心月圓明諸暗消父母宗親離憂苦頂門獨耀古爺娘百億化身主中主萬花林下不霑身聚散無非水火土轉身移步任屋棲兔角騰輝古今古八角磨盤真非真夢幻空花有非有息見忘機達本鄉淨土穢邦俱抖擻三汲浪高魚化龍不勞更向夜塘守驀豎柱杖云看看信官過去父母宗親在山僧拄杖頭上七縱八橫露頭露面了也且道有何所證不見道一念回機便同本得不歷僧祗便護法身能與天地同根萬物一體未審本來父母與本得法身是一是二侍僧云在者裏師云玅體不須重話會只此尋常奉順間復舉那叱太子析骨還父析肉還母然後現本身具大神通為父母說法既是骨肉俱還父母將甚麼作口為父母說法師以兩手作擎天勢云秖是梵音清雅令人樂聞。

　　相寰趙副戎請上堂師舉拂子一喝云心生萬法生心泯萬法無有無俱不立當下絕塵途返觀罪福空本體無形垢善既從心生惡豈離心有善惡是外緣莫向兩頭走捨惡向何國取善令誰守若了心非心四恩一時酬善惡俱不立橋流水不流善惡兩俱忘面南看北斗古今舌頭原在口從來鼻孔不朝天卓拄杖下座。

　　生員周憲文請上堂僧問世尊說四十九載正法眼藏遺流一輪未透節時如何師震威一喝看是透不透僧禮退周居士問念彼觀音力能救諸途苦如何是著力救人處師以杖指空云全仗者箇生員王在囿問生死二字舉世所不能免不知亦能得脫否師云非離非合士云若能得脫向何處安身立命師云在子頂門上乃云那吒真面目不用口喃喃此道如何會江南地煖塞北春寒越聖超凡句目前無正偏世尊纔拈起飲光便破顏亦似龍騰滄海鳳渡長空大千沙界一點塵遍界無非是玅體更說甚麼紅塵世內清虛界外明明赤手空拳處處逍遙無礙一切存亡向此透脫本有家風自然上契佛祖根源下合眾生心地所謂通玄峰頂不是人間心外無法滿目青山且道報恩一句作麼生道仰望碧空空不見無心回顧正當頭拍膝下座。

　　佛誕日蓬邑生員楊大來請上堂黃面無端此日生滿腔毒放太驚群胡言漢語分高下秪到於今成禍根以杖指空云誰家不具超群智個個眉毛眼上橫李老君云大道廢有仁義復一喝太平本是將軍致不許將軍見太平。

　　師誕日上堂若道今日是生月前湛無水之波教云若取法相即著我人眾生壽者若道無生劫外糝枯木之花若取非法相即著我人眾生壽者若道無生即生生是無生是故不應取法不應取非法法上應捨何況非法既作出家丈夫豁開正眼了了明明求生不得生求死不得死此是古家風本無陰陽萬象其或未然長年墮在講誦學解永為外道種族偈曰不識何緣天地先至尊無相至虛玄非離非合非明暗遍覆大千不露顏。

　　示眾上堂禪道若用參學污賤家珍反外彫錯絕慮忘機達本妄歇情消無著若執無心無事人何異聲聞執法縛萬古碧潭空界月再三撈摝始應知。

　　上堂開示學個大丈夫不論僧俗男女只遺達本莫逐其末達本人無為絕學無事無住著隨流得玅無事於心無心於事世出世間無染礙無事合融萬象空逐末人學解多聞生滅取舍染靜修證精進間斷因果福田種種分別執法萬千人我自高將謂有佛可成有禪可參有道理可學有眾生可度將謂有家可歸有生死去來將謂有彼岸可登別有佛國可居將謂有陰陽萬象將謂實有天堂地獄四生六道有法可傳將謂有神通福報是玄玅善惡如浮雲本體如太虛佛說一大藏教止啼黃葉途路藥方歷代祖師直指現前人人具足物外污染今時人秪向途路藥方上尋討任你數算到八萬劫後墮在聲聞外道於己無益看來到江吳地盡隔岸越山多。

　　上堂開示問答不錄風和日暖國泰民安古佛家風柳綠桃紅滿眼玄玅鳥蹄花笑開正法眼晝明夜暗歷歷孤明本無增減春生夏長秋收冬藏無言之說日往月來星移斗轉迥然無礙水流風動共演無生天地同根萬物一體同一眼見同一耳聞不曾欠少有色心先見無色不見心等閒識得東風面萬紫千紅總是春太湖三萬六千頃月在波心說向誰。

不會禪師語錄卷第二終(嗣法門人慶雲識嘉興楞嚴寺藏經坊存板)


嘉興大藏經（新文豐版）第 32 冊 No. B276 不會禪師語錄


不會禪師語錄卷第三

　　嗣法門人通耷慶法仝編

　　住蓬溪縣普庵寺語錄

　　建圓通會上堂僧問如何是先照後用師云玲瓏八面如何是先用後照師云八面玲瓏如何是照用同時師云通身手眼如何是照用不同時師便打乃云聞性不隨緣生滅縱聞種種忘分別有聲之時亦任聲無聲之時亦任歇無取無捨無斷常無明無暗時親切若將親切掛心頭本是驪龍化作鱉。

　　上堂僧問如何是普庵境師云門開峰頂絕岐路四山雲拱主山雲如何是境中人師云赤腳者多倚杖者少如何是向上事師云風應空谷和空響日轉西山山影長舉鎮府大王問趙州和尚年尊還有幾個牙齒州云只有一個王云怎喫得物師云雖然一個牙下下咬著師云者個老古錐誰是他群隊唼碎春風不在牙鎮府大王猶瞌睡莫道從前多意氣他家曾踏上頭關。

　　譚公子圓胤脫白請上堂師舉杖云寄入空門養翼成星輝雲散映長庚子今已到無波處忠孝全時憶祖燈勿謂佛田非正覺飲光昔年曾打金杖頭獨擢超今古大道同源劫外春喝一喝云三尺龍泉光照膽桃花浪湧自聯登且道出林一句作麼生道鶴飛千丈雪龍起一團冰擲拄杖下座。

　　春日孝徒道忱道愷薦本師象埜請上堂師以杖擊靈案震威一喝云盡空空外是當人眼遍河沙國體全彰世出世間無住礙報恩誰不露堂堂應化迥如千江月非離非合透陰陽今古換衫無來去常寂光中不覆藏既不覆藏即今象埜禪人在拄杖頭上全身顯露無增減無明暗現前青黃赤白人人具足同一眼見了了明明天地同根萬物一體復一喝云等閒識得東風面萬紫千紅總是春是則是分明香在梅花上莫向梅花更覓香問和尚追薦本師甚處安身師云夾岸桃花風雨後馬蹄何處避殘紅。

　　孝徒照佑照受為師竟九春日請上堂師至座前一喝云遇水安橋逢場作戲三世諸佛無處迴避遂陞座拈香畢僧問未出碧山時以何法示人師云遍界不曾藏問到天台以何法示人師云個個眼橫鼻直士問有無俱不立時和尚作麼師云澄潭月現進云弟子處有無不立時如何師云天下太平進云雖然如是也要和尚對眾拈出師云了了明明更拈甚麼問如何是佛法僧師云兒不嫌母醜問彌勒面笑達磨面黑二老出身處乞和尚指示師云你還有黑白在進云和尚與二老差別幾許師云切莫自生分別進云佛子住此地則是佛受用師云道破則不堪問鑿池不待月師云池月已現進云水清月現時如何師云池月俱泯照佑問釋迦既舍皇宮因甚稱為大孝師云騰龍獨躍普潤恆沙進云瞿曇已滅摩耶遶棺未審孝在何處師云湛然常露進云恁麼則一堂風泠誰人識師云用識作麼問釋子修齋為報嚴師未審得否師云本無得失進云色身已壞未審法身壞否師云原同太虛問云太地平沉虛空粉碎和尚在甚麼處安身立命師震威一喝看在甚處問四眾雲集師登寶座即今天雨禪人在甚麼處安身立命師云在子頂門上全承他力乃云天雨禪人曾入先師雙桂之門凝法兄和尚時時痛處深錐方識風雲雷雨不從天降佛祖玅道人人具足不從地湧木無得失取舍本無聖凡四生本無善惡福田染淨山河天眼世界法身青黃赤白見色見心親切家常萬象同根即今換衫轉步玅性圓明離諸名相到此天堂地獄不能拘繫青山綠木豈能久居世出世間無住礙轉步何須論時月一出一沒總真身所以處處直塵塵盡是本來人豎拂云天雨禪德在拂子頭上全身顯露諸人若見千紅萬紫從君看那把春風度與人若不見若見諸相非相即見如來忽爾翻身空劫外金烏依舊海門東復舉世尊一日舉五色摩尼珠問五方天王曰此珠作何色五方天王各說異色世尊藏珠入袖復舉手云此珠作何色五方天王曰世尊手中無珠去何有色世尊嘆曰何其迷倒之甚我將世珠示之便說有青黃赤白等色我將真珠示之即云無珠時五方天王聞言各各契悟碧山看來瞿曇老漢探竿在手辨念龍蛇當機契合千古作家世尊漏洩家風賣弄不少天王自賤家珍將謂別有後來契悟重重關鎖不得到大自在處從門入者不是家珍亦似貧兒暴富住善生心古宿云見未忘也真未泯也。

　　師誕日爾定伏老封君送子出家並供僧衣請上堂乃云四大本空佛依何住針劄不入水泄不通金剛寶劍無正無偏敲空有響擊木無聲覿面提持突出難辨恁麼說話南斗六北斗七亦任拈施前三三後三三打成一片歷歷明明森羅起舞萬象輝騰正是錦上添花重增光彩若向此薦得終日於聲色堆頭不被聲色染污終日於生死界中不被繫縳說個生死去來亦是止兒啼之說翳眼空花且道伏老封君送子出家並供僧衣有何福德舉杖云足下騰龍齊發桂真風普扇十洲春是則是猶是福德邊事未曾踏著向上關頭如何是向上關頭更示一偈本體無形似太虛忙閒動靜緊提持果能契合先天意施受兩忘與佛齊。

　　一文張居士請上堂僧問如何是有句無句師云雪盡千峰透進云如何是如藤倚樹師云春轉百花香進云樹倒藤枯句歸何處師一喝進云一喝遍滿三千界觸目無處不菩提師云你秪道得一半乃云一葉落天下秋一塵起大地收本體育含盡空界愚人每更覓蹤由高低普應法法頭頭種種聲音各具風流千紅萬紫誰分妍醜隨流得玅無喜無憂為萬象主孰證孰修形容萬般凡聖同裘動靜閒忙自不知羞我單舉揚向上撥轉鐵馬泥牛只得隨高就下有玷摘蘆比丘其或未會青山只解磨今古流水何曾洗是非下座。

　　佛誕月鑒輝禪人率眾建會請上堂僧問聖誕日敷設高座第一義且置如何是諸法寂滅相師云遠觀山有色近聽水無聲進云畢竟以何法為人師云山花灼灼鳥語紛紛進云大乘法要蒙師指教云不在內外中間在甚麼處請師別轉一語師作聽勢你看在甚處僧問摩泥珠無人識如來藏裡親收得如何是珠師云只可自怡悅不堪持贈君進云不收不放時如何師云果金色問時當四月八降誕號悉達重沐瞎驢身學人添一杓請師證盟師云也不消得進云恁麼則萬里雲消盡紅日挂當天頻將一滴水洗出舊山川師云那個池無月誰家樹不春乃云一念還元諸疫消家家垂照五雲高晴空慧日狼煙息福壽綿如春水潮分明不藉他人力善惡兩忘無茂稠本體春光猶不薦花香鳥語為誰飄是則是千紅萬紫從君看那把春風度與人既已佛誕且道僧俗向甚處見佛若有見即見諸相非相若無見開眼也著合眼也著更若尋思填溝塞壑復示一偈云山花枝上鳥音濃喚醒長途醉客翁情與無情開正眼舉頭天外罵春風卓拄杖下座。

　　詣西克雨化堂掃圭峰和尚塔上堂大機大用電光石火契其機者恩大難比會其源者似流入海其或未然洪波浩渺白浪滔天明明一具黃金骨亙古今來體自然恁麼成現弗假安排即今仁義道中缺一不可遂恭展三拜偈曰宗教齊融兔角穿禪源字字示空前舌尖戳瞎摩醯眼三腳蝦蟆吞大千咦雖是一雙窮相手不曾輕揖等閒人。

　　孝子信官陸泰追薦父母請上堂上座象埜拍椎竟僧問孝子延僧建齋請師說法朱審得否師云本無得失腳根下七縱八橫進云太夫人火化後向甚麼處安身師云無生國裡任優游僧問如何是佛師云知事少時煩惱少進云如何是法師云話說三遍是閒言如何是僧師云長年在土不霑泥僧問法身與色身是一是二師云金烏朝朝東起玉兔夜夜西馳侍僧問秋末冬初萬物潛形就中有不隨伊去者麼師云塞北千人帳江南萬斛舟進云不屬遷化一句作麼生道師云普天匝地無向背分明遍界不曾藏進云恁麼古今明歷歷時人亦罕逢師云夜行人只貪明月不覺和衣渡水寒乃云烜赫家風無向背包納太虛破暗燈萬億乾坤難覆載非生非滅非無情忽起空花情見隔千差萬別混諸塵梵香喚醒多生夢花香鳥語吐家珍談玄說玅途中事真本爺娘在頂門滿眼滿耳非離合傾腸不必外沉吟不落諸緣貫今古善惡兩忘本現成鵰弓已挂狼煙息萬國歌謠賀太平復舉昔有一僧問趙州如何是清淨法身州云金木水火土進云不問者箇身州云若無小人不顯君子碧山看來者僧問是明修棧道終日拈香擇火不知身是道場趙州答似暗度陳倉半明半暗惹人疑者僧問似兒嫌母醜犬怨家貧趙州答似點鐵成金客聞名不現身者僧問似除煩惱別覓菩提色身外另尋法身趙州答似水中鹽味色裡膠青決定是有不見其形趙州賣弄腥羶不少者僧偏枯太甚千古之下令人檢點今日有問陸孝子過去父母在甚麼處只向他道吃醋滿口酸風吹滿面寒。

　　志一禪人領眾姓善建醮祛瘟請上堂拈香畢苟丹培問大學言心不言性中庸言性不言心心與性是一是二師云一尚不立本無有二進云如何是色即是空空即是色師云天下太平僧問眾姓酬天謝地作麼生道師云雨過山添翠雲開日倍明請和尚遣瘟獲福師云天高群象正海闊百川潮乃云撥正龜毛龍虎伏喚回枯木正當陽正眼看來都是夢清平不必外思量釋迦老子云法華經藏深固幽遠無人能到碧山看來者老漢說話只知有己旁若無人且道喚甚麼作經誰在半途即今與諸人通個消息法華經法華經澄不清兮攪不渾丈夫各有超群志祖父從來不出門若向此會得惟此一事實餘二則非真其或未會且向門外止宿草庵且道遣瘟獲福一句作麼生道家家轉瑞氣戶戶樂太平。

　　西邑紳衿同僧方潤建盂蘭會請上堂師拈香畢僧問十方聚會即不問如何是淫房酒肆尋彌勒師云莫眼花進云布袋統乾坤是何意旨師云道破即不堪進云布袋壞時向甚麼處安身師云白雲為蓋流泉作琴范老先生問如何是見透盞底銀花師云秋空月正明范云如何是月正明師云莫認著恐狼籍師乃一喝云者一喝在天而天在人而人在凡不減在聖不增八寒八熱無喜無嗔不知是甚麼能為萬物根殿殘雲不老林枯鳥不群舌頭長在口珊瑚月三更古今無蓋覆何故自沉吟轉步移星處眼翳說死生山河心上影佛祖眼中塵四恩如何報凡聖一毛吞所以圭峰云常以空寂為自體勿認色身以靈知為自性勿隨妄念妄念若起都莫隨之臨命終時自然虛而靈空而玅天上人間隨意寄托且道眾靈轉身何處當初只說茅長短燒了方知地不平大地山河無彼此分明獨露本來身。

　　上堂僧問如何有念謝天師云雲開日杲進云如何是無念酬地師云霧捲碧峰青問供養三寶和尚以何濟度師云大凍江心水不流乃云臘殘霜雪冷侵衣玉骨冰姿轉笑罧獨占春先香宇宙時人切莫外尋思鎮海明珠時時顯露靈鋒寶劍刻刻輝騰死貓頭無人問著誰能定價麻三斤儘力提持截斷眾流柏樹子撐天拄地不顧腳根這些爛葛藤只貴眼裏有筋那堪舌底喃喃久參上士不必弄影撈形未悟初機動靜舌頭在口世尊說一大藏教單洽狂子腳手不穩起滅不停自賤家珍臨涅槃時又道吾四十九年不曾道著一字若向不曾道著一字處會得本自現成了然獨耀所以南嶽云修證即不無染污即不得趙州云佛之一字吾不喜聞念佛一聲漱口三日六根清淨無遮隔一道長光晝夜明下座。

　　誕日上堂云混混沌沌樸樸憨憨壽無生滅在天地先壽無增減那同等閒壽無形住無正無偏只因一念綠水青山三緣和合穿臭汗衫干形萬面自不羞慚流蕩忘反自繫自關作善作惡背明投暗善惡俱忘本體自然心境俱空越聖超凡隨形應化泥水不霑隨緣不變不變隨緣禪道佛法了不思參誰不具足無後無先無聲無臭萬派還源下座。

　　天台照佑為本師凝和尚除禫請上堂報真無相薦凝無形既無形相何有死生無死生性圓明未有陰陽本具足恆河沙劫歷古今定光湛寂性海澄清一喝玅體不須重話會只在尋常奉順間下座。

　　說戒上堂旋持旋犯戒靈根大壞持而不犯不墮幽暗五戒若持人天路絕五戒不持人天路絕不持不犯大事了辦世出世間戒光普燦執持不化者持戒但束身非身無可束本體如虛空雲霞似戒衣破和尚云參禪持戒被參禪持戒礙縛不參不持亦被礙縛龐公云戒相如虛空迷人自作持病根不肯拔執是弄花枝但自無心於萬物何妨萬物常圍繞又有一等只懷個平常自然靈知無事是道若懷者幾種更不快活尤增執縛。

　　上堂多年山野作官街步步還鄉忘著鞋誰不兩眉橫額上一塵一剎一如來明窗處處書聲曉戶戶門開見善財見色聞聲無二道色空聲泯是心齋不是息心忘歲月迥超世外越安排。

　　師誕日蓬邑呂文學暨任順全送子寄名請師上堂僧問麒麟當軒象王不現麒麟當軒即不問如何是象王不現師云步步現前進云現時又何如師一喝云且道是現不現三書陳文學問作麼作麼師云恁麼恁麼進云學生多此一問遂拂袖直出師云自己定當始得乃云應物成形身外身了無動靜了無生色裏膠青隨色現紅心心內耀紅心若將花甲輪增減只認衣衫不認人雲合雲消天本靜波生波滅水無痕木石況含無根火故把家常倒腹傾復一喝不知是個甚麼物能育三才萬化恨所謂佛身克滿於法界普現一切群生前隨緣赴感靡不周而恆處此菩提座既是隨緣赴感大家也要應個時節且道應時及節一句作麼生道金剛際下翻身轉信手拈搥擊梵鐘乃示偈云儒童箇箇侍寒溫削盡風塵對吉星總是空門育萬象同霑慧日永長庚再示偈云麒麟山裏覆麒麟普澤人間瓜瓞榮閒漢扶龍深歷險一腔血護眾生靈。

　　西邑文學高道章同緣李氏祈子請上堂拈香畢僧問世尊不拈花迦葉不微笑是甚麼意旨師云無名之始天地位焉世尊拈花迦葉微笑又是甚麼意旨有名之母萬物育焉祈嗣一事師又如何指示師云覓火和煙得擔泉帶月歸乃云求子求心心作福心和神聖賜恩育克家鳳子正當時栽竹門墻連胤續瑞氣喜逢佳運轉靈苗雙發故園春故園春三多堂裏應長庚傳國傳家忠孝人。

　　上堂信吏蘇霖同室任氏發心捐資刻錄一卷專為祈嗣師預命名為圓祖圓曾圓兆偈云修心修宅吉星來天賜三多產異才內外六門時蓋補光前裕後笑顏開。

　　觀音聖誕上堂僧問如何是第一玄師云撥轉虛空非手拳如何是第二玄師云入水不濕入火不燃如何是第三玄師云獨耀空前與目前士問如何是第一要師云應化萬般無形貌如何是第二要師云和光混俗不同調如何是第三要師云至尊無比至玄玅今朝二月十九耳聾眼瞎獻醜遍界鳥啼花笑青山綠水伸手觀音玅相全彰人人各自抖擻一段親切家常這樣誰家不有更問祖意西來天地壞時不朽應化萬般一貫仰高彌堅非首出沒充滿太虛彌雲普覆星斗碧山看來大似春眠不覺曉處處聞啼鳥夜來風雨聲花落知多少驀豎杖云觀音菩薩在拄杖頭上說法已竟諸人有眼皆見有耳共聞既見既聞天下無二道聖人無兩心所以或現帝王身說法或現宰官身說法或現將軍身說法或現比丘身隨類說法且道即今觀音畢竟在甚麼處復一喝一氣不言含有象萬靈何處謝無私拍禪床下座。

　　何其高為剃僧設齋請上堂僧問前無輕遮後無重難寸絲不挂還有戒受否師云一刀截斷兩頭空進云舉頭盡是目前意鼻直露出頂中圓師云星光獨耀無遮覆盡虛空界秪一人進云青山常不動旋繞玉麒麟如何是麒麟主師云突出難辨僧問許多家常不辦事相逢覿面目難開望和尚洞察其情師云漁歌驚起沙汀鷺飛出蘆花不見蹤進云曠劫盡成羅剎漢今朝鐵額又相逢未審是甚麼物師云漢地不收秦不管進云乞和尚瓦解冰消師一喝連打僧問臘月八我佛成道還有人成道否師云誰家灶裏無煙火進云禪和不開口諸佛難下手如何是下手處師高聲云是真下手進云舉一口無底缽如何受持師云大家在裏許進云一口氣不來缽在甚處師云普乃云多時不上堂滿肚無一字受新戒沙彌兩腳踏實地勿隨五欲染當頭直切去如自守孤城不容煙塵聚本體如虛空雲霞似戒衣不住持犯戒方堪出家兒復舉戒云戒戒戒這段家常非內外衣衣衣玉兔金烏難繫拘持持持兔角龜毛等不齊若向此薦得六祖云心地無非自性戒心地無亂自性定心地無癡自性慧眾生受此戒即入諸佛位重示一偈戒相如空強作持明明不薦弄花枝尋常契合虛玄玅遍界無非一坐具。

　　為見空監院對靈上堂師以拂子打○相云見空見色非眼見今朝與公通一線踏碎煙塵日轉西大似長空收過電明暗盡時一顆寒有見無見俱坐斷既是俱坐斷且道見空監院在甚處一喝處處林泉堪寄馬明明獨耀個郎當個郎當人歸算子水歸江智光迥迥射寒窗。

　　為常鼎懺罪請上堂僧問請師設法如何救濟師喝云我這裏無良方求甚麼救濟進云四大安樂向甚麼處求師云浮砂難塞金剛眼問如何是寄名大事師云本來無罪福進云寄名後如何師云智鏡長明暗自消乃云罪福如同玅性空只因背覺露浮蹤精勤頓脫塵沙劫寶鏡長明證己躬種種醫方修證語太虛原不屬牢籠若能直下知端的覓罪了無罪自空。

　　生員陳弘開送子寄名請大悲閣上堂師卓杖云反聞聞自性應化化無窮一切險難處能施無礙功婆心時切切只因雙耳聾慧日破諸暗常送麒麟童且道觀音在甚處下坡不走共住難逢拍膝下座。

　　為圓慶圓續寄名上堂眾集師以杖敲座初飛鳳子寄叢林又指護法云老大梢公顯個能每護主賓如護目人能弘道道弘人只將忠孝傳家國拄杖敲開幾暗津無限清平堪自樂真風普扇十洲春。

　　上堂開示南斗六北斗七本分事無階級無住著一不立無分別無得失時時現休更覓煩惱興撞破壁是甚麼明歷歷面壁老血滴滴。

　　象埜上座臘八日上堂僧問落第二了也師云你滿口道破更要山僧說個甚麼進云大地無一點微塵乾坤無半毫鋒刃師云好個消息不解轉身僧問如何是迴龍境師云夾岸蘆花鋪玉錦群峰高拱護迴龍如何是境中人師云也有額闊眉遮眼也有衣穿露本形進云人境已蒙師指示向上宗乘事如何師云萬緣罷盡龜藏六一性圓明鶴出籠僧問如何是即此用師云現在這裏進云如何是離此用師云充滿太虛塞壑填溝不即不離一句作麼生道師云月色和雲白霜風帶露寒僧問如何是父母未生與生後是同是別師以杖擲云且退後看僧問昨日安樂說戒今朝龍山說法法與戒是同是別師云今日好暗明進云新受戒子得戒否師云有受有持還執礙無持無犯古家風進云戒子興波作浪大翻天下和尚將何招安師云不見有煙塵進云招安後何如師云鵰弓已挂乃云碧山長老不會禪九年賣弄中深冤腥羶遍界難藏覆克家子貴破家圓入入獨耀空前外正眼看來箇箇圓萬別千差元一氣只因岐路有多般倒復傾腸無別事丈夫豈肯住福田隨流不染家常飯空無一物實本錢雪山六載全機喪冤冤縳殺報根源且道釋迦老子在甚處滿眼非離合向火背猶寒簷聲不斷前旬雨電影還連後夜雷。

　　為象埜禪人上堂三月春光萬象新拖金垂柳弄啼鶯滿眼滿耳全身露聲色場中悟本真一喝云真體似空空應色色空空耀迥無痕闍黎能識色空旨應化隨方破暗燈一切塵中塵不染明明日午打三更超聲越色隨他去花笑鳥吟靜意身。

　　為凝真法兄請上堂性不屬拘不住定情忘獨耀含空鏡隨方化育露全真凝然不動超凡聖以杖畫此○相者是一切人天聖凡四生六道人非人等玄玅本體隨形應化有何凡聖復一喝云世出世間無染礙萬億乾坤眼裏塵下座。

　　師對靈上堂擺脫情關在此行超越天堂地獄輪生前贏得閒閒地乘此閒閒遍界騰不與人天為伴豈與六道為鄰丈夫各有超群志霜花映水碧層層分明一段虛玄玅不屬陰陽自在身以杖打○相云即今岳父母茂玄陳公文氏伯岳母楊氏顯考趙甫在甚處兩手撒開隨步樂大千界外不拘留偈云新亡岳父在何方望斷白雲擬故鄉大道本無形住礙分明遍界不曾藏▆外弔一偈半要偷閒為息忙臨行方契頂門光昔年勤護山僧座幾變桑田憶不忘。

　　上堂舉臨濟遠祖第一句薦得與佛祖為師第二句薦得與人天為師第三句薦得自救不了碧山看來遠祖慣愛撈摝水月翻洗虛空山僧則不然第一句薦得愁人莫向愁人說第二句薦得知事少時煩惱少第三句薦得黃金自有黃金價更為頌出薦得還同未薦時乾坤猶是故人衣可憐多少參玄客將謂土中別有泥不是與人難共住大家緇素要分明。


嘉興大藏經（新文豐版）第 32 冊 No. B276 不會禪師語錄


不會禪師語錄卷第四

　　嗣法門人法衍法玉仝編

　　小參

　　結制小參問雲水濟濟聽說無生法未審喚甚麼作無生法師云天無時不風進云則慶幸於此日流芳不記秋師云地無處不臭乃云樹凋枝葉盡霜凝不動尊萬籟俱藏定衲子護靈根唼碎栗棘蓬獨看火裏冰盡虛空是個毛孔遍大地是隻眼睛果到與麼時節三世諸佛秪得口掛壁上歷代祖師盡力提不起復喝云意氣不從天地得英雄豈待毒鉗鎚昔南泉示眾云文殊普賢昨夜起佛見法見各與三十棒貶向二鐵圍山趙州出云和尚棒教誰喫泉云王老師有甚麼過州禮拜泉歸方丈法上座看來南泉把定當頭十方坐斷趙州塞斷要津分毫不讓家有是父必有是子清果三門有個石土地連連起佛見法見適纔與他三十棒秪教他莫著內外中間動則喪身失命若有問和尚棒教誰喫答云切莫以己方人復舉臨濟祖師示眾云有時奪人不奪境有時奪境不奪人有時人境兩俱奪有時人境俱不奪師云者是遠祖蹋翻陝府鐵牛骨髓揭開嘉州石像腦蓋蕩盡曠劫家財單贏清風一載有時先照後用有時先用後照有時照用同時有時照用不同時者是遠祖利劍上求人電光中垂手擬議覿面千山不堪種艸單以棒喝接人是他生平買賣令人無地容身他纔有些慶快雷轟電掣雷掣雷轟去亦無路住亦難客迴避不及伎倆盡窮逼得通身白汗七花八裂收拾不住偈云不是金毛不是狗明明蝦跳不出斗生平不愛巧梳粧無褌無鞋赤腳走。

　　小參舉圓通秀禪師示眾云少室九年冷坐剛被神光覷破如今玉石難分秪得麻纏紙裹者一個那一個更一個若是明眼人何須重說破徑山今日不免狗尾續貂也有些子老胡九年話墮可惜當時放過致令默照之徒鬼窟長年打坐者一個那一個更一個雖然苦口叮嚀卻似樹頭風過師云特特來此起禍個個肝腸攪破抖擻雖無一些須臾切莫放過者一個那一個更一個既堪忤逆兒孫更向爐中添火。

　　小參做個胡種漢切莫回頭看殺人不眨眼亦任血飛濺有甚麻三觔月淨雲消散有甚乾屎橛海鹹河自淡坐斷死貓頭亦是胸中患一事不干懷木有充饑飯。

　　小參問如何是佛師云百病從口入進云如何是法師云百禍從口出進云如何是僧師云莫染污乃云明心見性無病生病豎拂拈拳已落後天說妙談玄破散家園口上生醭已含一物所以佛之一字吾不喜聞世尊初生一手指天一手指地周行七步日顧四方天上天下惟吾獨尊一大事已竟人多不薦所以說了許多不乾不淨涴濁巧語塗污人家男女不得快活惹得雲門惱怒要一棒打殺餧狗子喫貴圖天下太平世尊大似為人難做做人難一要熱鬧門庭又怕宗風掃地。

　　豎大悲閣小參樓閣重撐林泉土地盡生光長竿初放四海金鱗翻浪騰能壯古佛家風揭開人天眼界龍飛鳳舞齊遶畫棟雕梁紫微高照峰巒聚總是地秀人賢看來猶屬化門何如不動斧鑿家家樓閣自開不設鉗鎚個個撐天拄地所以道一莖艸上現玉殿瓊樓若識玉殿瓊樓不假修持豈屬染污與麼說話不是苦心人不知秪在人人肩頭腳底抬木運石自識輕重處薦得方知乾坤作殿不為高廣日月為燈光還有欠其或未然不免賓主交參和泥合水且道如何是賓主交參齊伸安邦手扶起大棟梁復舉世尊因地布髮掩泥獻花於然燈然燈見布髮處遂約眾退乃指地曰此一方地宜建梵剎時有賢于長者持標於指處插曰建梵剎竟山僧不曾指地長者善識其時今遇別寶番商方知波斯鼻孔舉目煥然聿新切莫當面錯過偈曰巧匠撐樓勢接天彩雲嘗鎖白牛眠大悲不比閒和尚送子人間續後賢。

　　六奇陳文學為父除禫請小參藏身處沒蹤跡沒蹤跡處莫藏身所謂有物先天地無形本寂寥能為萬象主不逐四時凋正恁麼時令先考亨玄陳公不凋底在甚處安身立命師震威一喝豎拄杖云即今在山僧拄杖頭上七縱八橫動轉施為因甚不會原與天地同根萬物一體若能會得乃至佛與祖僧與俗男與女老與少生死關頭任去來物外逍遙真快活真快活萬里天邊飛一鶚山僧不惜脣皮重施一偈古今節孝合天緣滴淚如冰未息煙縱過三週難捨服懸知早已伴瑤仙。

　　晚參問玄沙不過嶺保壽不渡河是何意旨師云不向他人行處行進云雪峰三上投子九到洞山是同是別師云掀翻四海進云恁麼春色無高下花枝有短長師云儘思共度量弗能測佛智乃云東西兩序正體堂堂晴空月朗照我山房深幽曲徑處處增光喫茶濕嘴焚檀鼻香更有一番親切處健則經行倦有禪床何須用搖唇鼓舌擺貨開張是則是切忌認奴作郎。

　　為楊重之居士對靈小參佛祖妙道闊同太虛四生之類無欠無餘秪因情生智隔愛水滔滔若得情忘自然性天則耀照破根塵單單向喜怒哀樂處一覷覷定返觀動靜忙閒誰動誰靜若識動靜無二自有活鱍路頭氣聚氣散不離方寸豈隔絲毫入胎出胎塵自不染任性逍遙獨無侶伴所謂處生死流驪珠獨耀於滄海踞涅槃岸桂輪孤朗於碧天默豎拄杖云紫羅帳裏翻身轉滿地黃花撲鼻香。

　　為在躬楊檀越對靈小參年將五九寄娑婆未審情關透也麼暗裏抽身空了脫蓮開依舊不離波以拂子打○相云生也不離此個死也此個不離若識此個不離天堂地獄任意逍遙佛國污邦隨處無礙其或未然當陽與汝道破有物先天無背面木人步步火中行劫火壞時毫末盡石筍抽條無舊新雲去雲來天本淨漚生漚滅水常存故釋迦老子道惟此一事實餘二則非真正恁麼時且道楊公在甚麼處安身鼻孔搭上脣書聲秋閣曉。

　　小參剛到五十四說話無意義一副鐵心肝盡脫煙霞氣別無巧妙施指人腳點地絲毫弗順情佛祖難迴避蹋翻彌勒破布袋喝轉楊岐三腳驢有時佛頭上著糞有時晴天轟霹靂打碎陳年花甲不落聖凡機位一任鹿鶴成群我只饑餐飽睡。

　　對靈小參師一喝若向山僧者一喝薦得起落處三世諸佛為侍從猶未是本分極則以杖擊靈几云若向者裏會得便是一擊忘所知更不假修持一花一佛國處處現牟尼本光破諸暗誰言有悟迷秪因一念妄動遷流異面故有入胎出胎轉身迻步者一喝向未有天地時薦取是汝曠大劫來本自現成風火未散施設萬般變化無盡一段真消息恍惚虛度即今毫髮不少幸汝臨行高超獨步妻財子僕頓然撇脫復示一偈六九春光又值秋無絃琴韻幾經收翻身兔角無蹤跡空使山河淚滴愁。

　　小參問一句絕流情境外入廛真智利群機師云罕遇知音進云和尚眼花邪師云還識羞麼僧作女人拜師云漏逗不少乃云大道虛玄無正偏單單秪究未生前痞塊若存消不盡徒勞接火去燒天所謂仰之彌高鑽之彌堅露柱撞燈籠山門騎佛殿微笑與拈華吾道一以貫。

　　拜掃宗祖廬墓小參大道淵源天地同根無邊法界冤親一體吾寄此身秪將此報連喝云翻身腦後看凡聖一齊吞頭頭彰寶所一一露全真大洋海底不見涓滴須彌頂上了無寸土木人火裏嚼寒冰石馬嘶時天外走不是家常茶飯亦非格外提持若向者裏會得歷劫宗親當下酬畢所以道父母非我親誰是最親者諸佛非我道誰是最道者復舉那吒太子析肉還母析骨還父然後現本身具大神通為父母說法是則是那吒太子也是一把柳絲收不得和煙搭在玉欄杆法上座不向他人行處行三十三天說法龍宮殿上打鼓百艸頭邊共和無生之曲石頭瓦礫一齊起舞正當此際阿誰證盟山花埜鳥俱含笑明月清風伴古今。

　　小參古人道三朝一七討個把鼻者裏三朝一七有甚巴鼻時時好時日日好日緩則昏沉急似強敵不緩不急如墻如壁如火消冰萬緣自息念念不停有何利益鬼神覷破一文不值。

　　小參舉僧問趙州學人乍入叢林乞師指示州云你喫粥了也未僧云喫粥了州云洗缽去其僧有省師云諸方拈判者甚多註腳者不少未有一人分明說破今日為諸人點破既喫了去洗盂兩手捧莫那迻撥轉走自家知鳥能飛獸能馳趙州老肝膽施。

　　小參舉汾陽有三訣衲僧難辨別擬議問如何拄杖驀頭楔清果與諸人頌出第一訣說無歇山河為口風雲為舌第二訣最親切木人花鳥有甚分別第三訣非迷徹秋風撲面一腔心血時有僧問如何是第一訣師云不是烏龜不是鱉進云如何是第二訣師云啞子做夢怎生說進云如何是第三訣師云烈燄紅爐一點雪。

　　小參一切具足是自昧五欲三毒作群隊縱說機鋒滿口流只與脩羅添一臂念念紛紛不暫停不如長伸兩腳睡者樣初機學道流口裏談禪心鼎沸所以太蛛蟲處處能棲難棲火燄之上眾生心處處能緣難緣般若之體正如中庸不可能也。

　　冬至小參問如何是翻身句師云紅粉易粧端正女無錢難作好兒郎進云和尚得老人破沙盆與古人是同是別師云天共白雲曉水和明月流進云石女持梅暗裏香師云杓卜聽虛聲乃云冬至一陽暗生誰識午打三更萬象頓開寒面穿透凡聖頂門冬行春令又如何道師復噓一聲官不容鍼私通車馬。

　　小參問南泉斬貓是何意師云令不虛行進云趙州戴艸鞋作麼師云此心能有幾人知舉張拙秀才問長沙某甲曾看千佛名經百千諸佛但見其名未審居何國土還來化物也無長沙召秀才才應諾沙云黃鶴樓詩崔灝題後秀才還題否才云不曾題沙云得閒題取一篇好師頌云鍼去線來錐破封當機那定有西東欲知諸佛居何土黃鶴樓前水不窮。

　　佛誕日小參皇宮降生名悉達指天指地分高下從此干戈遍地生雲門惱怒要打殺忤逆兒孫不恁麼看來俱是沒傝𠎷一個向紫羅帳裏撒珍珠只知有己一個具截鐵斬釘手段為人閑事長無明大眾且道釋迦老子過在甚麼處雲門要打殺試定當看。

　　小參問迷悟兩字猶未是學人本分事師云赤土塗牛奶進云和尚又作麼生師云千聖共傳無底缽乃云射界舖前朝朝人去人來能有幾個踏著青山秪解磨今古洋淘江上日日船聚船開未見幾人無垢流水何曾洗是非。

　　本師忌日小參舉僧問長沙和尚南泉遷化向甚麼處去沙云東家作驢西家作馬僧云未審意旨如何沙云要騎便騎要下便下師云若有問破山和尚遷化向甚處去向他道十方諸國土無剎不現身未審意旨如何答云既為法王於法自在生以不生生死以不死死恁麼不恁麼泥牛入海底無相身無遷魔王空歡喜殃及破沙盆兒孫冤債起欲識吾師恩聞香鼻孔裏。

　　小參古人道者一片田地分付來多時也我立地待你搆去法眼云者一片田地分付來多時也我坐待你搆去師云者一片田地不用分付復以杖指云四維上下無處不是。

　　小參僧問金鼇峰頂即不問登堂哮吼事如何師云一句了然超百億進云三心不可得又如何師云兔子喫牛奶乃云既作出家兒莫逐情妄使有甚麻三觔有甚柏樹子胸中一物不須存秪要猢猻捏得死任他天左旋地右轉善惡境緣俱莫取單看空劫未生前動靜閒忙是誰使更有一路與君通最要疑情時時起疑情疑破方太平千七葛藤無用矣。

　　小參學道先學心行好莫噇人餿飯莫隨人起倒莫弄口頭滑莫被鬼神曉一片鐵石心自把方寸保儘意決不休莫外打之遶莫念死話頭因甚我不了秪將不了心便是還源妙更要徹底翻一了一切了。

　　小參狂子愛弄影世法裏深染貧兒喜數寶佛法中濫醉古今多少客家親自作祟誰堪無事人饑餐飽瞌睡所以破和尚提持初學做工夫偈云咬定牙關捏定拳非思量處自蕭然諸人個裏合如是誰怕閻羅筭飯錢清果也有一偈雖不似古人亦能遣昏除散亦能不怕閻羅偈曰覷破猢猻休弄拳依稀一息枉徒然大家鼻孔若同得管教山河變作錢。

　　誕日小參問海屋添籌事若何師云滿口道不盡進云與世尊初生是同是別師云南斗六北斗七進云恁麼則虛空不可量師云重言不當喫師於座中左右觀定云若以松柏比壽松柏有時摧折若以南山比壽南山有時崩裂若以江河比壽江河有時涸竭若以乾坤比壽乾坤有時消滅遂放下拄杖子兩手作擎空勢莫是者個麼休錯認坐中若有薦得參學事畢其或未然三途一報五千劫出得頭來是幾時大抵參學人要明無生之理始不被閻君制縛恁麼告報切不可墮在偏枯網裏此間若言無生家家扶起破糟缾若言無死兔子不在舊窩裏若言有生有死大似開眼做夢。

　　小參正令全提十方坐斷滿懷雜毒急須吐盡帶水拖泥不堪種艸玲瓏八面甚處啟口直饒一口吸乾四海一腳蹋碎須彌未是衲僧本分故我遠祖西來建立直捷猶累兒孫遂使山僧向人天眾前無中說有正如國家軍器不得已而用之。

　　小參有善有惡有惡有善天堂地獄權巧之言無善無惡無解無縛無惡無善罪福如幻善惡俱忘無處不現切莫狐疑神目如電。

　　小參舉僧問趙州如何是毘盧圓相州云自小出家不曾眼花看來趙州秪知有己傍若無人或有問如何是毘盧圓相答云誰家灶裏火無煙試撿點得出光燄大些。

　　修造畢小參清果門通長安路水裏有橋山有鋪兩江碧浪足魚龍飛閣鈴鳴絕狐兔軒窗一一對天開賓是賓兮主是主來來去去弗知名飯時敲板一齊住碗底箸頭各自知撞頭磕額無迴互更有一事不順情問著直打三五度所以馬祖示大梅即心即佛梅即巖居穴處日夜深究祖知穩當又示非心非佛梅云任他非心非佛我秪即心即佛今時人多求知解是名運糞入。

　　小參舉長生問長慶混沌未分時如何慶云露柱懷胎生云分後如何慶云片雲點太清生云只如太清還受點也無慶無對生云恁麼則含生弗來也慶亦不對生云直得純清絕點時如何慶云猶是真常流注生云如何是真常流注慶云如鏡常明生云未審向上還有事也無慶云有生云如何是向上事慶云打破鏡來相見師云一個偷天換日掀開庫藏顛觔撥兩一個開張擺貨能放能收或藏或露正是唱拍相隨如水同流如火同明者邊那邊無彼無此生與未生全身顯露且道打破鏡來作麼生相見見不見虛空忽爾轟雷電。

　　佛誕日小參指天指地是今朝末後重重多賣俏難怪雲門深惱怒即今平地生起倒山僧只得隨順世綠無老少也將杓水驀頭澆長沙道三世諸佛共法界眾生是摩訶般若光光未發時尚無佛無眾生消息秖如光未發時諸人向甚處委悉師云直饒悟去未免平地喫交即今光已發釋迦已生且道如何是已生消息萬古碧潭空界月再三撈摝始應知。

　　重九小參今朝正直重陽節惟見菊花成綵結萬木凋殘葉亂飄不隨寒暑傲霜雪更有一物不凋殘我若說時作兩橛不見道三玄三要事難分得意忘言道易親一句明明該萬象重陽九日菊花新山僧向古人註腳下添個註腳三玄三要事難分用分作麼得意忘言道易親自不磣口一句明明該萬象落眼成翳重陽九日菊花新也不消得。

　　小參問楊岐正令臨濟三玄即不問妙高峰頂事若何師云當面錯過進云善財七日不逢且置文殊為什麼百劫摸索不著師便打乃云今朝六月六乍晴乍雨幾催促適纔晴天轟霹靂白雨又同紅日出寒暑相蒸惱殺人汗臭布衫泥水黷更聽一偈寒暑相侵有妙方恰似巧雲無肚腸陰陽▆我機關發不屬陰陽坐道場。

　　(嗣法門人慶雲識嘉興楞嚴寺藏經坊存板)


嘉興大藏經（新文豐版）第 32 冊 No. B276 不會禪師語錄


不會禪師語錄卷第五

　　門人通吉通悟仝編

　　小參

　　邑侯沈公同紳衿追親中元請小參僧問即今師說何法師云單單拈起無孔笛為君吹出太平歌進云一切宗親在甚麼處師云全身出宇宙何處不稱尊進云未審縣主得何祥瑞師云大江一片深秋月徹夜無雲照世燈乃云擺脫情關疾步行靈光不夜體常明無生國裏香風起劫外瓊枝劫外春擊靈案云嘉州石象簸紅日烈燄爐中彩鳳騰山僧亦要應個時節重拈一偈中元在處一輪圓信手掬來越相先白骨青燐今仗此人人祖禰得生天卓拄杖下座。

　　邑侯慧業楊護法薦親請對靈晚參僧問縣主設齋報恩時得何祥瑞師云春風日日到園林進云未審先靈在甚處安樂師云夜夜面南看北斗問邑侯追薦先靈今夜安位師將何法指示師云或在西南或東楚進云畢竟在甚處師云頂門誰不共青天問生死去來萬物推遷且置即今眾靈現在何處師云返觀故園古今月進云如是舉步踏倒黃金限回頭不著舊藍衫師云原來遍界不曾藏進云雖然無蓋覆那個是知音師云不必重註腳邑侯捧靈詣座前問云佛子清果金華和尚弟子欲求一枚清果度我宗親得登金華寶座共成佛子請師各下一語師云如月映空非內外優游終不混常流侯云佛子不須清果度金華原自放毫光師云不遇春風花不開花開全仗春風力侯作禮乃云月輪正當午存亡眼共睹冬瓜笑春風人心何不古覷破凡聖關蹋碎五色鼓虛空撲落地空谷喚石虎善財纔合掌龍女便起舞露柱上金華燈籠別水土顛拈斷貫索不涉陰陽路此道如何會月圓正十五是則是猶未踏著向上關頭向上無圓缺無明暗無生死休打算以拂子畫此○相云一切存亡向此轉身獨耀迥脫塵根與三世諸佛把臂共行不為分外佛說一大藏教泥水不少一似國家軍器不得已而用之祖師棒喝縱是以藥消毒早落二三了也若言天堂地獄有智主人二俱不取若言生死去來頭上安頭夢中說夢若言煩惱菩提名異體同復一喝云者無面目漢秖堪撐門抵戶人之生也如片雲點太虛人之死也如萬派歸大海若言有生有死是凡夫妄見病眼空花若言無生無死是聲聞知解執而不化若言即死即生是菩薩子知猶挂脣齒若言非生非不生非不生非生是諸佛圓明祖師門下則不然生也不道死也不道突出凡聖頂𩕳頭格外春光日杲杲舉張無盡居士參長沙和尚問弟子常看千佛名經未審千佛居何國土還來化物也無沙云黃鶴樓詩崔灝題後秀才還題也未士云不曾題沙云得閒時題取一篇好山僧看來問似陸地興波自把家珍叫他人定價答似矮子看戲不解覆藏二俱失利所以古德頌云黃鶴樓前法戰時百千諸佛豎降旗問渠國土居何處贏得多才一首詩山僧有一頌針去線來錐破封當機那定有西東欲知諸佛居何土黃鶴樓前水不窮今日設有人問邑侯宗親居在何處山僧只向他道劫外靈芝多秀茂陰陽不涉自長春畢竟直下如何相見師云動靜忙閒裏變化幾萬千頂門各具摩醯眼明暗抑揚互換高。

　　為陳明宇對靈小參云靈然不昧今古恒輝動則禍生山河大地妄歇情枯太平無事著衫脫褲妙體無跡天上人間一場儡戲自投寶舍顯箇身形經歷世務無中現有教子訓孫福田廣種更有不可說無窮變化一一皆從空性中流出反觀性空湛然應物何曾去來以杖擊靈案云天堂地獄卻被山僧一擊七花八裂了也復畫此○相若向此會得黃泉路上猶處天宮穢土蓮邦隨處快樂即今八字打開當陽顯示直切根源再示一偈空戴龜毛八十春而今覷破假冤親青山依舊隨雲走滿面慚惶樂本真。

　　信官陸泰薦母請對靈小參師以杖指靈龕一喝云碧山無別濟迷途直指皮囊獨耀珠撥轉機輪超佛祖無生國裏越榮枯南地不收北不管黃泉佛國豈能居既是黃泉佛國不能居住綠水青山安能久留一任逍遙物外物外逍遙非去非來非離非合非明非暗非遠非近所謂處處真塵塵盡是本來人只在忙閒動靜觀忙閒動靜誰自覺即今孝子陸泰與過去父母尋常向甚麼處相見遠望故園千古月無心回顧正當頭。

　　文學陳捷為父薦七請對靈小參空繫娑婆方七十星移全具龜毛力離形離患古風規充滿太虛不露跡復一喝朝朝不見常相見時時相逢不相識應緣化物著腥衫還源破戶身藏密存亡向此契根乘天堂地獄俱不立既是天堂地獄拘繫不住一切罪福如夢幻一切恩愛若風雲所謂虛空無內外心法亦如此若了虛空故是達真如理且道孝子陳捷過去先考即今在甚麼處震威一喝云萬億乾坤收不住在眼能見在耳聞。

　　除夕小參僧問棒頭吐出無私旨遍界咸霑法雨恩師云關你甚麼事僧一喝師云這一喝有何交涉進云張公喫酒李公醉師云誰是知音遂舉北禪賢大師除夕示眾年窮歲盡無可與諸人分歲老僧烹一頭露地白牛炊黍米飯煮野菜根燒榾柮火大家喫了唱村田樂何故免教倚他門戶傍他牆剛被時人喚作郎師云北禪雖則不隨人起倒不熱鬧門庭看來絡索不少山僧今夜與諸人分歲本是一味尋常遂舉起茶果云拈來放去無減無增露地白牛何拘何定學道人貴在年年月月好日日時時好刻刻打成一片生老病死也好四大分散回頭轉面也好臘盡春來也好更有一個好各人自薦取即今薦得春風面地久天長海更深來年更有新條在惱亂春風卒未休。

　　向北趙檀越為故室人楊氏請對靈小參師一喝以杖拍靈案云方纔四十暗抽身覷破情關越苦輪脫下汗衣光獨耀從今不看畫樓新佛祖大道廓同太虛當人本性無欠無餘大道本無男女相亦無苦樂諸生死大道本無天堂地獄本無四聖六凡若云有生死是腦門著楔若說有去來是平地喫交來無所從去無所至新故善人生前敬三寶種福田有此一念回光便同本得不歷僧祇便獲法身且道新故亡靈在甚麼處以杖畫○相云忽爾翻身空劫外九品蓮開遍界香孝子趙文光同薦慈母示二偈新亡趙母去何方望斷白雲如在堂萬象三才同一母非離非合頂門娘殘冬白雪冷侵衣苦瘦梅花動笑眉狼藉枝頭人共曉春光一線有誰知。

　　大劫後聖像污損不全請瘞之僧問如何是和尚傳授人佛法師云山僧性情急進云如何是急師云石火電光難可比進云教後人如何擔荷師云只知君行早更有早行人乃云趙州云金佛不渡爐泥佛不渡水木佛不渡火真佛內裏坐趙州老漢總是齒不關風能可脹破肚不可引壞路何也知恩者少糊塗者多山僧一一舁來各還本處所以諸可還者自然非汝不汝還者非汝而誰咦天共白雲曉水和明月流卓拄杖下座。

　　孝子楊春溥薦母請對靈小參師以杖敲靈位云白棒點青天亡靈開笑眼當下越情塵超脫無明暗不入三途苦趣豈登極樂彼岸所以似地擎山不知山之孤峻如石含玉不知玉之無瑕新故善人夏氏即今契合虛玄妙遍界蓮華火裏開智慧光吞日月明圓照恒沙無二相更示一偈三十七年似電過千方巧計自思磨翻身了脫多生夢萬億乾坤難覆他擺脫情關任運騰優游劫外樂無生空花落影原無住不減須彌一點塵。

　　新故亡人苟門楊氏對靈小參師一喝以杖擊靈位云十八春光轉太忙只因越過女形粧青山今又隨雲走獨耀虛玄識短長所以有佛處不得住無佛處急走過若能於此徹根源獨許英靈空裏步且道亡靈在甚處石筍抽條空劫外鐵樹時開不老花。

　　門徒性靜請對靈小參師以杖敲靈位云來時無二去無三來去猶如換骨丹說箇去來仍是夢袈裟覆體好羞慚若識羞慚開正眼方纔了脫是非關充滿清寧無向背遍界蓮花燦普庵既是遍界蓮花即今示寂燦微禪人應化何方示偈云六十六年寄愛河翻身獨耀月離波龜毛兔角當人體聚散何殊電影過。

　　小參舉藥山與道吾雲嵒遊山次見兩株樹一枯一榮山問嵒云枯者是榮者是嵒云榮者是山曰與麼則灼然一切處光明燦爛去又問道吾枯者是榮者是吾曰枯者是山曰與麼則灼然一切處枯淡去少頃高沙彌至山又問高枯者是榮者是高云枯者隨他枯榮者隨他榮山回顧雲嵒道吾曰不是不是師云藥山老漢雖有後語也是隨人起倒縱識邊邦隘口卻無定國之機乃頌云強生節目問枯榮眼裡無筋一世貧不識藥山施巧玅隨他猶隔一重津動容揚古路不墮悄然機。

　　小參舉僧問趙州未有世界早有此性世界壞時此性不壞如何是不壞之性州云四大五蘊僧云此猶是壞的如何是不壞之性州云五蘊四大師云人千沙界闊無邊分明香在梅花上莫向梅花更覓香。

　　小參舉盤山云心月孤圓光吞萬象光非照境境亦非存光境俱忘復是何物洞山云光境未忘復是何物大慧云白鷺下田千點雪黃鵬上樹一枝花師云鳩是鳩鵓是鵓鹿不是馬馬不是鹿衣足食足可用分疏大抵還他肌骨好不搽紅粉也風流。

　　小參舉寒山偈云吾心似秋月碧潭清皎潔無物堪比倫教我如何說師云吾心似太空能含萬象中晝明夜復暗時在與君通金屑眼中解自抽丹霄獨步無拘繫。

　　小參云大圓鏡空含萬象佛祖傳心不傳語心無物兮強安名法法何曾有定止言遣言理遣理大圓古鏡恒如此所以首山云咄哉拙郎君機玅無人識打破鳳林關穿靴水上立師云海神知貴不知價留與人間光照夜。

　　小參舉先聖道江月照松風吹永夜青霄何所為佛性戒珠心地印霧露雲霞體上衣師云古人說話泥水不少江月照松風吹永夜青霄何所為啼得血流無用處此心能有幾人知卓拄杖云只許老胡知不許老胡會。

　　慧惺請為自如本師對靈小參師云人人自如本體個個本體自如纔生一念即有陰陽萬象生老病死苦所謂假借四大以為身且道自如禪人脫下臭泥汗衫還有因果罪福也無從今契得虛玄玅長年在土不霑泥偈云罪福本無玅性空性空不著泥水蹤眼前萬派千江水同合清流入海中。

　　小參示眾參禪無別旨單要偷心死殷勤空裏捕切莫有依倚如破萬重關不借他人力吸乾四海水肚內無涓滴凡聖總虛名處處煙塵息以杖指云一把柳絲收不得和煙搭在玉欄干。

　　為千葉禪人法語

　　學道之人不可因循放過光陰則無濟於己事必須打貼一片心地穩穩貼貼好惡長短毀譽是非及動靜忙閒著腳處具一隻眼自然開發遇境逄緣皆是佛祖出身處也然而佛祖之法無他只貴鼻孔端正心無異緣不可外求高遠奇玅惟在尋常日用間善用其心亦無其心是汝太平時矣古人云此是選佛場心空及第歸吾徒勉之。

　　(施資信善任順▆吳氏　男盛李氏　陳長應任氏　男彩英羅氏　現英張氏　瑞英蒲氏　孫男生員章賈氏　曾孫圓福　任為靈王氏　任　登何氏　楊啟祚胡氏　媳陳氏　光曉　信女青門任氏　馮門蒲氏　杜門張氏　陸門張氏仝刊
　　不會和尚語錄祈人人證果有分個個得悟上乘　嘉興府楞嚴寺經坊藏板流通　倪爾繩等刊
　　康熙三十年八月中秋日嗣法門人慶雲識)

不會禪師語錄卷第五(終)


嘉興大藏經（新文豐版）第 32 冊 No. B276 不會禪師語錄


不會禪師語錄卷第六

　　嗣法門人淨意等編

　　示眾有句無句如藤倚樹十字街頭對門對戶樹倒藤枯句歸何處大千沙界無去無住放下呵呵在在處處且道與古人是同是別同不同大家扶在灶門東別不別何必區區弄水月。

　　示眾舉龐公云十方同聚會師云無你棲泊處個個學無為者裏不屬修證此是選佛場未審肥瘦增多少心空及第歸日頭依舊向東出且道與龐公是同是別若道同又一一與他註破若道別那裏是別處檢點得出不枉同口喫飯其或未然此是選佛場心空及第歸。

　　示眾因看真妄偈有感第一義諦有甚麼勿生一念總包羅時當空寂為真要惱憾他人指路多妄本無生迷真有真亦不立妄亦無真妄無根夢幻影妄盡覺明真本靜圭峰云本靜本不覺由斯妄念起知真妄即空知空妄即止。

　　示眾舉僧問智門如何是般若體門云蚌含明月如何是般若用門云免子懷胎死心和尚拈云如何是般若體一堆糞如何是般若用糞裏蟲應庵和尚拈云般若體相見便無禮般若用從來愛打哄師云設有問如何是般若體近日黃河凍徹底般若用一笛吹散八千眾。

　　示眾向上一著子不辭與君舉舉得十分現你怎得倒斷五蘊本非真真似電非電逆風颺塵難把著馬繫枯樁時動變所以世尊說大說小說頓說漸歷代祖師橫提順提不露當頭豈向人覓殘羹餿飯邪。

　　示眾春風撲面綠柳翻揚鳥啼花樹醒快人腸溪流蕩漾非色非光盡力提持一段文章且道狼籍枝頭一句作麼生道能為萬象主法法是心光。

　　示眾古人道有時意到句不到有時句到意不到師云你若意句俱不到方木怎投圓孔竅饒伊意句一齊到者裏不用驢艸料何也分明月在梅花上看到梅花早已遲時有僧問意句不到底人且置意句到底人過在甚處師連打兩掌你還有意句在師頌云意句齊通理事圓融一言截斷佛祖家風。

　　示眾雪雪雪無空缺白玉山河白玉結縱是龍王降吉祥錦上鋪花難辨別不落八寶莊嚴一味清涼除熱從前熟境永無蹤步步在家途路絕外不入兮內不出便是衲僧太平節。

　　因事示眾清果有一事欲寫不成字攪亂天下人惡癩難迴避擲拂云漢不管秦不收生平慣弄死貓頭開示。

　　門庭糟粕蓋謂人心不古法道須揚盡是分疆列界未得融通一貫個個窮煎餓炒所以鬼神覷破人天撿責既為人天師範也要夙具靈根方堪一器傳器更要大忘人世大死幾回大鑪百煉方纔徹底掀翻蓋天蓋地自然事事融通能含萬物不被萬物礙一切語言文字盡從空性流出卻又不被古人語言文字縛不被自己偈句轉雖則如是萬行縱是莊嚴缺一不可纔與人敲枷打鎖令人轉身吐氣纔不教壞人家男女今見一夥好為人師瞎禿不依戒律但以詩文寫字為極則將第一義為譚論之端種種染污豈不有傷名教又辜負釋迦拈花達磨直指六祖無一物將教外別傳似乎情識穿似乎學解會似乎死心是似乎是四生無分似乎是外國奇珍似乎是師家有傳種種埋沒一夥好熱鬧門庭師範不出自然良心盡喪欲求出獄無有是處。

　　中秋開示參禪要個好心行先拼一條窮性命蕩散家園一物無不須更覓西方聖今見一夥後學雖則參方行腳多不似古人心行每談論某和尚秪寫得幾個艸字某和尚只有因緣某和尚答語句遲某和尚不立品格只量別人長短不看自己腳跟看了別人貓兒走失自家狗子所謂參禪須是鐵漢著手心頭便判直趨無上菩提一切是非莫管又有一夥後學秪記得些嘴頭滑逢人爭論一番衒賣一上或遇師家只管胡喝亂問只圖多問幾句為勝又不知棒頭落處縱奪殺活全然不知猶如猜枚一般如此參學真可憐愍古人有萬億問答單單秪問未有天地未生前一著善知識有萬億巧妙回答單單只答了生脫死返本還源目前一著別無有問答古人有未解腰包便問話善知識也要從苗辨地因語識人看他學者來處開口便見或是話頭疑情不破公案未穿或是雜念紛飛熟境難忘或是靜則有動則無工夫夫得成片或是生死心不切念話頭過日子或是忘形死心抱石沉淵或是得個小休歇種種禪病難以枚舉學者只得當爐不避鍼去線來答在問處問在答處如水合水似空合空討個分曉善知識秪與他解黏去縛作個證盟人指他人人有個活鱍路頭令他勇猛精進毫不間斷一氣呵成覷破未生前一著一名無事人一名出格漢別無玄玅與他說六祖云與汝說者即非密也汝若返照密在汝邊達磨盡力提持秪道得不識但今時人伶俐處與古人一般秪是少培德行一種能所勝負未忘饒伊參到眼光落地四大分離神識昏昧業境現前毫無主宰毫無定當依舊黑漫漫地與俗何異甘為畜生群隊脩羅伴侶地獄根苗從前冊子上記人長言短語總用不著一切四六文章寫詩寫字總敵不得生死未有實證實悟單以理路作靠山若以理路作靠山釋迦一大藏教豈不是理路何故末後拈花迦葉微笑方纔正脈流通豈不見大隨參溈山十五年一日辭行溈云子一向在老僧邊多年未曾問一句佛法隨云若教某甲問秪得無下口處溈云子何不問如何是佛隨急以手掩溈口溈云子得吾髓也此是參禪第一樣子山僧也是見路不平只得將古人行履重舉一番自揚家醜寒山子云吾心似秋月碧潭清皎潔無物堪比倫教我如何說山僧今夜效顰也要應個時節晴空月朗正秋涼快賞人間萬慮忘智鏡搜空千古夢原無一字可商量。

　　開示學道人也不要你除惡也不要你修善只要你不被一切順逆境緣所轉不被有為法所入貴要你直心直行更要一副鐵石心腸方纔有些倒斷今時只修萬行已為自足已為了當饒伊勞勞碌碌苦煉身心到百萬劫秪被聖凡網縛不得到大自在大快活何也此事不屬造作修證虛空豈受莊嚴所以諸行無常是生滅法只要伊外無所見內無所得忘機息見若要做個無事閒人直向未有三界時未有六根時驀直默契默默體究切莫間斷本是活鱍家風最玅最玄祖云與汝說者即非密也所以忘機則佛道隆分別則魔軍盛因有分別則有種種貪染則通身是病通身藥古人縱說萬種藥方單治一心之病今人不識病源只向藥方上尋藥方理路上尋理路如人入海筭沙終無了期有無病服藥者正是無事生事好人不肯做卻來屎裏臥有病服藥者自不知羞自起自倒殊不知病是妄病藥豈實耶還要自藥自治貪妄之病有病退藥不消者最難醫治正是自賤家珍貴他人寶古人喚作雜食不消忘失大道終無快活誌公云一切由心作豈向文字求佛說一切法能治一切心若無一切心何用一切法故我遠祖西來不立文字教外別傳山僧看來正是以藥消毒以藥消藥只要個個太平個個無事連別傳也是多了又道直指人心見性成佛只者兩句何等直切何等省要何等成現人多不愛只愛調和五味四六文章即今一個無名無相無依道人孤明歷歷現聽說底正是祖師意何勞問東問西有何交涉。

　　示眾舉投子住山時有僧問和尚住此山有何境界子云丫鬟女子白頭絲天目禮頌云住山境界問如何女子雙鬟鬢已皤覿面不逢休更會白雲飛過舊山阿山僧今日設有人問住山有何境界向他道石兒同行坐木女共起眠更為諸人頌出石兒木女衣同穿有甚先天與後天莫將境界來辯我饑來喫飯困來眠以手指云要識真金火裡看。

　　示眾本自無難易無端立易難紛紛測度者似有路可攀誰識纔動念遍界荊棘參若是當家種草貴在一切無住著動靜時坦坦吞盡十方界無二亦無三所以道一地具足一切地一法共含一切法一月普現一切水一切水月一月攝無風荷葉動決定有魚行。

　　示眾舉傅大士法身頌空手把鋤頭師云佳人醉酒樓步行騎水牛師云蹋破封皮自覺羞人從橋上過師云喪身者少失命者多橋流水不流師云認著還非將古人頌子下個註腳與眾人通個路師舉杖作撐天勢云是則是漏洩不少大地山河無彼此分明獨露本來身。

　　示眾舉隔山見煙便知是火隔墻見角便知是牛隔簾呼茶便知有客此是決定義因甚自把家珍拋散百草頭毫無定當更示一偈箭去中來還共住於中幾個知端的娘生正眼莫蹉跎杲杲珊瑚撐著目獅子林中無異獸象王行處絕狐蹤。

　　示眾舉古人道秖恐為僧心不了為僧心了總輸僧師云有心可了轉沒交涉無心可了又道為僧心了總輸僧且道如何是諸人了的心良久云四方平定干戈息月照秋江說向誰。

　　示眾本自現成認個現成早已蓋覆你若衲被蒙頭隨隊喫飯恰似爛泥枯椿騰龍不藏死水你若明歷歷孤迥迥亦似烈燄紅爐諸塵不能聚染猶屬間斷只饒薦得當陽一著早已落二落三踏著頂門一竅未免落七落八所以六祖云菩提本無樹明鏡亦非臺本來無一物何處惹塵埃。

　　示眾此事無中現有分明八字打開直截根源貫通今古和泥合水時無處不周隨流得玅把斷要津時針劄不入打成一片離見超情含萬象於方寸何嘗礙著諸聖不敢安排本無明暗所以首山臨終偈云白眼世界金色身情與無情共一真明暗盡時俱不照日輪午後示全身雪後始知松柏操事難方見丈夫心。

　　示眾道無邊表定相即非道絕思量穿鑿轉遠今古應物無遷絲毫瞞他不得虛空尚無明暗明暗亦非虛空饒伊行棒行喝已落二三立個問答轉見不堪豎拂敲床多生習氣縱將千七百公案透過總是他人茶飯貴在一念不落諸緣所以道離心意識參出凡聖路學畢竟如何是自家境界風過花來遍界香遊峰竟不知何處罕逢穿耳客多遇刻舟人。

　　示眾一一超然一一玄盤走珠兮珠走盤未生天地原具足說甚空前與目前因何長繫五欲染甘作窮途運糞奴朝朝日日隨他去日日朝朝不返觀且道作麼返觀秪向未具胞胎時返觀秪向天堂地獄披毛戴角四生六道處返觀秪向現前異形異面種種差別不可說處反觀秪向煩惱場中喜怒哀樂處返觀秪向萬物凋殘處返觀豁然觀透知端的不妨隨類現形無染礙大千世界掌中觀祖云此事如鴈過長空影沉寒水鴈無遺蹤之意水無留影之心到此方堪出家丈夫兒所以道昭昭於心目之間而相不可睹晃晃於色塵之內而理不可分者些不倒斷處直須在日用尋常四威儀中著隻眼看得破始得。

　　問答機緣

　　僧問和尚得雙桂老人正法眼如何是正法眼師云坑坎堆阜進云又道正法眼藏向瞎驢邊滅卻是何意師云江河曉夜流。

　　座主問依經解義三世佛冤離經一字即同魔說未審依經即是離經即是師云珊瑚枕上兩行淚半是思君半憾君主云畢竟如何是真法真道師云一言不中千言無用。

　　士問如何是無價寶師云嫁與雞隨雞飛嫁與狗逐狗走又問如何是大乘師云直而不曲士云如何是小乘師云曲而不直。

　　君貺羅春元問雙桂老人圓寂末後句是有是無師云有士云如何是末後句師云白日青天誰共看士云別指示看師云波斯嚼冰牙齒寒劫外春風吹幻月七云恁麼是馬道人賣墨師云思量即不堪。

　　僧問釋迦彌勒為奴僕文殊普賢為侍從猶未是衲僧極則處如何是衲僧極則處師云不敬功德天不嫌黑暗女進云與學人通個消息看師云兔子喫牛奶進云和尚莫壓良為賤師云非公境界。

　　僧問佛是甚麼人師云便是我尋常應用底僧無語師反問侍者因甚到者裏說不出者云說不出是甚麼師云不用口者云不用口莫是耳聞麼師打云似三腳蝦蟆。

　　僧問如何是第一要師云世尊拈花迦葉笑如何是第二要師云破沙盆子當玄玅如何是第三要師云船到岸頭一齊跳。

　　射洪邑侯緣思孟公來山請問如何是禪師云不假安排公云與敝教無二師云怎生見得公云曲肱而枕之樂亦在其中矣師云向道不假安排亦非內外中間公遂休又問學人喜看語錄秪是大半不知師云不知底是甚麼公沉吟又問妄念起時如何對制師云用對制作麼公云不對制何得清淨師震威一喝是誰起妄又問見色不著色見空不著空時如何師云無色無空時你向甚麼著腳公云自有著腳師云苦有著腳即被鬼神覷破公云和尚又如何師云色不異空空不異色公云因甚覿面吐不出師云相見渾無事不來還憶君。

　　僧問如何是和尚家風師云黃金自有黃金價進云古人以濟人為糧和尚慳吝不少師云闍黎欠少甚麼僧擬議師云海神不貴夜明珠。

　　僧問如何是本來身師云長一尺不如寬一寸進云不問者個身師云山僧六尺軀縫衣多費布進云者是幻身師震威一喝你看是幻不幻。

　　僧問不在內外中間在甚處師劈頭一棒僧擬再問師云既不在內外中間切莫放過。

　　僧問如何是空劫前事師云不與萬法為侶進云不與萬法為侶是什麼人師云金木水火土進云既不為侶何用金木水火土師云若無小人不顯君子。

　　僧問如何是父母未生前面目師云天地不能蓋載進云如何是生後面目師云穿衣先提領戴帽剛齊眉進云學人不知師云羊揀乾處臥驢擇濕處屙。

　　僧問遠聞有個清果今日秪見黃土果師云你只見青果黃果不見不青不黃果進云如何是不青不黃果師云鷂子過新羅。

　　僧問本自具足不假修持未審以何行持即得師云一介不與人一介不取諸人。

　　僧問如何是人中境師云飛雲閣上風鈴動蒼翠柏中鶴來巢進云如何是境中人師云同門出入兩廊下放箸拈匙著著親進云畢竟如何是親切為人處師云懸羊頭賣狗肉。

　　虎臣蔣太史入山請問如何是金剛正眼師云夢裏寫詩章不借三光勢史云學人明明了了因甚吐不出師云秪為分明極反令所得遲史又問趙州下禪床一匝因甚秪轉得半藏師指地云因下禪床所以不全師一日問太史者莖拄杖是你底因甚在山僧手裏道得一語親切便還史云請和尚替下一語師云誰不具足史云再代一語師云張三有錢不會使史云和尚還代得否師云在天而天在人而人史禮謝而退一日又問宗門罵不作罵會打不作打會是否師張目視云作甚麼會聻史沉吟師云白雲萬里。

　　僧問如何是先照後用師云一言截斷進云如何是先用後照師云裂破虛空進云如何是照用同時師云雷轟電掣進云如何是照用不同時師便打。

　　一日新到僧問如何是破沙盆句對誰吟師打○相止止不須說我法玅難思僧作女人拜師云弄精魂漢進云三聖一喝意如何師云簷聲不斷前旬雨電影還連後夜雷師頌云蓋覆乾坤破沙盆瞎驢一喝又重新黃頭碧眼難迴避獨許兒孫一口吞。

　　僧問如何是和尚家風師云掀翻四海尋知己進門你自骨毛寒。

　　僧問如何是奪人不奪境師云羚羊掛角無蹤跡山自高兮水自深進云如何是奪境不奪人師云太平無禁忌獨自任縱橫進云如何是人境兩俱奪師云久旱弗逢雲雨布行人一去杳無蹤進云如何是人境俱不奪師云水漲船高隨流得玅。

　　僧問如何是第一句師云答汝便是第二句進云如何是第二句師云者裏半句也無進云如何是第三句師便打僧作禮師當頭連蹋。

　　僧問弟子中途出家還參得禪否師云泥融飛燕子沙暖宿鴛鴦僧禮謝師即示一偈參禪不拘遲早出家何論老少埜鶴直透雲霄解纜中流自玅瞥爾情忘愛絕不立途程便到。

　　行者問生死事大可講說得否師云講也講得說也說得山僧只是不欲嵞污人面孔者擬議師云眼裏耳裏著他不得者云在甚處師云滿眼滿耳。

　　僧問萬法歸一一歸何處師云不是天堂便是地獄進云畢竟在甚處師云不是牛胎便是馬腹僧擬問師直打出云當面錯過。

　　士問如何是本分事師云莫生枝葉進云不生枝葉時如何師云本分亦不立。

　　僧問經律論是止啼黃葉和尚以何示人師將拄杖作開弓勢進云者是古人底師云山僧不屬今古進云不屬今古學人有分也無師打云客不離貨。

　　僧問阿難問迦葉世尊傳金襴外別傳何法迦葉召阿難阿難應諾迦葉云倒卻門前剎竿著是甚麼意師以手加額高聲闍黎喚甚麼作剎竿其僧有省師示一偈剎竿倒著無病無藥一法不存天下太平。

　　僧問如何是達磨九年面壁意師云盲龜鑽破壁進云學人不會師云師姑原來是女人。

　　僧問既為善知識何名不會師云將你會底呈似老僧看僧一喝師便打僧又喝師復打進云和尚以何作用師云喫飯我先動口洗臉我先動手。

　　僧問如何是和尚家風師云要頭斫將去終不涉途程。

　　僧問如何是佛師云又去屎坑中走進云如何是眾生師云佛與眾生無異進云現前種類若干師云你自不肯承當故有種類若干。

　　僧問不是心不是佛不是物是個甚麼師云十字街頭輥繡毬進云只者是別有師云者是甚麼僧欲再問師打云心不負人面無慚色。

　　士問牛頭未見四祖百鳥銜花是何意旨師云不是閒人閒不住進云見後為甚麼不銜花師云閒人不是等閒人。

　　果城王文學問儒家明德新民未審釋家亦能明德新民否師正色云瞎士云和上即今是喜是怒師云矮子看戲士豎一拳師云是甚麼士展手師云強作主宰漢。

　　僧問如何是臨濟宗師云未開口時三十棒迅雷掩耳以不堪進云如何是曹洞宗師云君臣道合不立程途進云如何是溈仰宗師云兩口無一舌百艸頭邊洩進云如何是雲門宗師云北斗藏身淖泥有茨進云如何是法眼宗師云耳見即瞎眼聽即聾。

　　士問一言道盡時如何師云恐你承當不下士云承當後如何師云有甚奇特士云十二時中如何得不被諸境惑師云利劍不如錐。

　　僧問蹋翻大海活捉獰龍捏碎虛空單擒古鏡未審此人有何受用師云賺錢不費力費力不賺錢。

　　僧問如何是先照後用師云不許妄通消息進云如何是先用後照師云擬議則喪身失命進云如何是照用同時師和聲便打進云如何是照用不同時師云來日再問。

　　僧問黑夜中認賊為子認子為賊有何分別師云分別多是賊進云如何太平師云青天白日說鬼話。

　　士問家宅是主人生身活計為甚麼要破家散宅師云說破則不堪進云也要大家知師云知是病進云不知又如何師云浪走漢。

　　僧問如何是第一玄師云獨戰眾兵前進云如何是第二玄師云揚眉不瞬眼進云如何是第三玄師云九重鐵鼓一箭穿。

　　勘辨機緣

　　師寓宿三臺與僧坐次師問僧你一向親近何人僧云壁觀和尚師云如何是壁觀家風僧云行住坐臥師云離卻行住坐臥道看僧豎指師云隔靴抓癢漢復示一偈為獲金鱗上釣臺幾番驚浪月方來風雲縱許闍黎吐不遇知音休放開。

　　師問僧大道無根因甚源流不止僧無語師代云和尚是何心行僧便問如何是道師云鹿過後放箭。

　　師問僧禪道各各有問著如何對僧無語師打僧云和尚又多一番起倒師云何不早道。

　　師與眾同途撞著一夥醉漢一僧云一半是醉底一僧云一半是醒底師云看來醉也不醉醒也不醒僧云怎奈各各倒地師云是他快活無憂處僧云秪是天暮幾時歸家師云正是漢地不管秦不收。

　　師問僧在甚處來僧云靈隱師云飛來峰幾時飛到僧無語師云你未到靈隱進云覺海呼猿洞也常隨喜師云見猿麼進云未見師呼僧名僧應諾師云猿出洞了。

　　師問僧你在甚處來僧云峨山來師云聞峨山崩倒無蹤普賢在甚處安身僧云不知師云在上座肩頭腳底一息不離因甚不知僧禮拜師當頭一蹋云自起自倒作麼。

　　師問僧你在甚處來僧云洋淘溪師云與誰作伴僧云無師打云你過我獨木橋時腳生酸澀何言無僧云謝和尚指示師云較量則失。

　　一晚大眾至方丈請開示師喚行者閉卻門息了燈燭復高聲云看此事抬頭不見天低頭不見地拈拄杖亂打出父母所生日終不與子道。

　　師問僧在甚處來僧云峨山來師云沿途有塘汝作麼過僧云太平無禁忌師云既是太平又來者裏討甚麼碗僧喝師連棒打出。

　　師一日同眾向火朱居士問金剛經云三心不可得未審如何得師伸手云老僧向火許多快活士云未有紙墨時真經在何處師云夾岸桃花風雨後馬蹄無處避殘紅。

　　(施資眾善何大全李氏男顯應楊氏蘇霖老母陳氏任恒王氏男生員之傑楊氏孫男▆▆▆▆全杜氏孫男神祐再祐小祐正▆任忠▆杜氏陳光燦何氏孫男生員爾常王氏生員▆公列楊氏男圓愷仝刊
　　不會和尚語錄祈生生善果恒存個個福海長清　嗣法門人法衍法玉對　嗣法門人慶雲識　嘉禾　倪爾純刊
　　康熙三十年中秋月嘉興楞嚴藏經坊存板)

不會禪師語錄卷第六(終)


嘉興大藏經（新文豐版）第 32 冊 No. B276 不會禪師語錄


不會禪師語錄卷第七

　　門人永定蓮明慧惺仝編

　　頌古

　　世尊陞座。

　　舌覆長空機掣電文殊擊處分明斷滿天星月自優分雷罷風停渾一片。

　　文殊令善財採藥。

　　文殊漫天索價善財就地還錢不知是甚毒藥拈來充滿大千。

　　女子出定。

　　行藏豈借他人力出入從來各有時春到樹頭華自發因風吹火不須疑。

　　德山托缽。

　　托缽堂前老作家令人一見眼添沙巖頭縱奪槍旗轉幾識全機露爪牙。

　　風旛話。

　　不是風來不是旛知風旛處是誰看明明動處明明動不是風來不是旛。

　　僧問曹山靈衣不挂時如何山云曹山孝滿進云孝滿後如何山云曹山好顛酒。

　　從來孝滿最風流石女雲中輥繡毬臘盡逢春華自發月明依舊照高樓。

　　雪峰示眾盡大地撮來如粟米粒大拋向面前漆桶不會打鼓普請看。

　　萬花叢過不粘身渡海飛星隔外騰遍界乾坤是隻眼紅心心裏中紅心唱拍相隨無背面杜鵑歷歷吐家珍。

　　婆子燒菴。

　　不薦當頭一著玄可憐者漢別還錢縱然坐斷千差路未契翻身破笑顏。

　　洞山因僧問亡僧遷化向什麼處去山云火後一莖茆。

　　火後一莖茆乾坤俱覆了孤燈穿暗室水漲見船高。

　　仰山向火次有僧參山曰一言說盡山河大地僧云如何是一言山以火箸插向爐中又迻向舊處。

　　仰山說佛法火箸當頭插放去迅雷機收來無片甲。

　　百丈侍馬祖遊山次見埜鴨。

　　尋常出入教人歸扭住和聲不放飛頓令一時肝膽碎兒孫千古鼻頭輝。

　　那吒太子析骨還父析肉還母然後現本身具大神通為父母說法。

　　明明一個本來身山自高兮水自沉誰許亂雲來伴住長空月映渺無痕。

　　六祖因南嶽大師來參祖曰甚處來曰嵩山來祖曰什麼物恁麼來曰說似一物即不中。

　　什麼物也恁麼來捏不成團劈不開今古一無名姓得人間天上震如雷。

　　僧問龍牙十二時中如何用力師云如無手人行拳。

　　無手行拳真活鱍全身直透那一著拈來打破者絃徽撲地高飛一隻鶚。

　　寶壽因僧問萬境來侵時如何壽云莫管他。

　　是誰不把金剛戴見怪不緣其怪壞一任雷轟電掣來歷歷靈靈觀自在。

　　佛照因孝宗宣問釋迦入山六年所成何事師曰將謂陛下忘卻。

　　問佛分明帝不忘一翻提起一翻光明星時照雪山頂風遞幽蘭遍界香。

　　路逢達道人不將語默對且道將什麼對。

　　啞巴歌唱打鑼歸醜態家常說向誰竹密不妨流水過山高豈礙白雲飛。

　　龐居士云難難十石油麻樹上灘婆云易易百艸頭上祖師意靈照云也不難也不易饑來喫飯困來睡。

　　一夥鄉談真俗漢蕩盡諸塵自了辦齊把春風順逆裁箍籬名共湘江泛。

　　船子為夾山。

　　紅波釣盡即抽身兩岸蘆華也斷魂莫笑撐船江上賊水中拿住混天星。

　　裴相國問僧看什麼經僧云無言童子經裴云有幾卷僧云有兩卷裴云既是無言因甚卻有兩卷僧無語。

　　無言海墨難書盡裴公問處意猶深看經看破無言意言言盡向無言生。

　　丹霞燒木佛。

　　劈燒木佛為天寒院主胸中鼓黑煙後識火灰無舍利依然紅日挂眉端。

　　靈雲見桃華。

　　春暖桃花色正鮮靈雲一見醉翩翩其中更有良工手疑殺世人幾萬千。

　　香巖擊竹。

　　蹋翻漆桶和聲露吞盡風雲瓦礫光喜得當初不說破至今春艷有誰藏。

　　溈山水牯牛。

　　溈山水牯甚奇怪不住聖凡真惡癩月映千江不共流當頭受了深深拜。

　　德山棒。

　　當頭把定不容醜劈破髑髏赤腳走十聖三賢喪膽魂盲龜跛鱉翻觔斗。

　　臨濟喝。

　　入門一喝主賓分撥轉黃河徹底清電掣雷轟無別事千年妖怪盡揮騰。

　　南泉斬貓。

　　盡力傷心者一刀艸鞋千古捕腥臊兩堂僧眾如風過誰解令行誰解銷。

　　婆子請趙州轉藏。

　　兀坐如鐘法法流通再轉一匝勞而無功。

　　樓子和尚因緣。

　　你若無心我便休街前人聽有風流耳門忽中穿楊箭春滿華枝月滿秋。

　　曹山因僧問朗月當空時如何山云猶是階下漢僧云請師接上階山云月落後來相見。

　　個月從來無正偏何須平地起波瀾鷺鷥獨宿蘆華裏兔角龜毛仔細看。

　　大隨劫火洞然。

　　壞說壞兮隨說隨傷心句子似鍼錐兩個舌頭俱無骨鼻孔依然向下垂。

　　高峰主人公。

　　萬象俱忘一顆圓冥冥杳杳洞玄玄頂門迸出通身眼說甚當年打瓦磚。

　　麻三觔。

　　如何是佛麻三觔渾渾圇圇甚處稱跛鱉盲龜銜亂走秋天孤鴈抱飛騰。

　　乾屎橛。

　　就手拈來一屎橛何定廣南何定越雲門袖裏過輕舟癡人猶把夢書揭。

　　庭前柏樹子。

　　庭前古柏非枯榮一肚肝腸徹底傾不顧腳跟泥水濕分明祖意點盲睛。

　　諸佛出身處。

　　諸佛東山水上行驢馱馬載是觀音看風把柁真彌勒運水搬柴孔老君。

　　南泉三不是。

　　不是佛心不是物雲從龍兮風從虎饒君打算到驢年六六原來三十六。

　　拄杖子。

　　陰陽未具赤條條情與無情一擔挑拈向人天開正眼當頭切莫錯風騷。

　　經首。

　　八不八兮以不以百萬人天抬不起可憐多少數沙人還是自家瞞自己。

　　日面佛月面佛。

　　日面月面長空閃電更問如何赤心片片。

　　十智同真。

　　十智同真理事圓誰家無路透三玄汾陽老子何多舌一手猶分掌與拳。

　　和牧牛頌。

　　未牧

　　尾直頭昂震吼哮溪山蹋遍不知遙通身放蕩童難近壯氣雄雄不看苗。

　　初調

　　驀地相逢信手穿明明歷歷猛加鞭此回未肯輕容過緊把繩頭著力牽。

　　受制

　　狂心漸漸絕奔馳放去收來步步隨艸料既調無少欠牧兒猶自不神疲。

　　回首

　　歷盡心機喚轉頭從前烈性已調柔斷繩暫繫枯枝上雲笠隨身且再留。

　　馴伏

　　萬華香秀水林邊密密綿綿本自然踞定腳跟隨處穩牧童遙視不加牽。

　　無礙

　　風飄日灸體如如一飽齁鼾何所拘無孔竅吹無孔笛個中醒快樂無餘。

　　任運

　　俱在乾坤一竅中晴空艸色四時茸飽餐餐盡忘今古贏得山童睡正濃。

　　相忘

　　兔角龜毛豈定中無心心與水雲同月明光透和雲白雲自高飛水自東。

　　獨照

　　牛自忘兮人自閒空空蕩蕩別人間牧童撫掌呵呵笑大地無非一字關。

　　雙泯

　　有甚人牛有甚蹤了無一物渾長空其中消息難描畫自有春風笑綠叢。

　　行實

　　靈耀象埜二禪人領眾入方丈請開示行腳因緣師云予生來福薄愚鈍氣質麤鹵若盡說出笑破諸方口耀云只饒不說也知狼籍不少師云予乃南克楊氏子母趙氏生天啟元年辛酉十月廿二日辰時幼小獃蠢見人便羞說話凡遇人啼哭殺生及背真逐妄奸心巧計心口不合如割身肉滿眼痛淚自覺幻形非堅人心不古再來恐迷與道轉遠雖處富貴之家如在火坑如帶枷鎖知色色是障道之根有為造作世事如飛塵過目俱不在意暗中只愁虛度予十六歲時暗走蓬溪智林寺出家老母在家一月減食形枯予聞速回且全母命志不同群雖入學堂不愛讀書寫字初遇天隱大師在予俗宅開示緇素做工夫教參萬法歸一只向一歸何處起疑十年五年自有倒斷予乃隨眾得聞時刻疑著頓在胸中如油入麵後值劫運大變父母親緣俱喪方得自由始投惺初師祝髮其年廿六單包出蜀值扺漢上侍埜詰和尚山居四載圓具足戒一日予問如何是父母未生前面目師云洗臉自抹著何必問外人予曰者個是已生面目如何是未生師大怒高聲云快向未生時問來予罔措師連棒打出法堂痛罵一頓自此胸中如結石然行住坐臥只向一歸何處起疑晝則隨眾作務夜則衣不解帶每被昏散二魔打攪不得清平終夜昏沉甚重難遣常禮千佛懺一日師云我者一堂僧都是頑皮癩骨恰似泥塑木雕的飯袋子無一個轉身吐氣識老僧說話不惟孤負四恩一息不來不在蠻婆肚裏便在牛胎馬腹予聞得恰似在冰池裏相似遂與同戒連打三七工夫自覺成片不疑自疑不被聲色搖動動靜一如只是不得倒斷如擔重檐一般擔不起放不下自云大事不明何惜身命似鬼神催住一般數日內弄盡伎倆捏緊拳頭踞定腳跟大張兩眼盡力立參一副心肝如迸出來一般身體枯弱逼得吐血猶不放過連日師自打普挪予只得帶病而出行至中路大雨不止四面山水瀑漲通身泥水透濕寸步難行天時已暮只得勉強回山正過懸巖大風震吼山谷應聲予瞥爾通身似脫碎了一般身世俱空一歸何處不覺出聲追審自己聽得在此得個倒斷遂有偈云萬法歸一一歸何盡虛空界總包羅帶累通身泥水濕翻來覆去自磋磨予將偈念與師聽師云此是途路得底山僧看來屬途路在予云如何是途路事師云泥水不少予云如何是到家事師云待子到家方與子說予云者回瞞我不得一喝便出乃辭師下山其年滿三十往南方參徑山費隱和尚一見便問你是甚處人予云四川人師云你帶有附子黃連何不呈出予進前兩三步作女人拜師云四川僧個個是弄虛頭予云既以親見親收何曾虛頭來師云是玉須經火予云莫嵞污人師打予連喝而出至金陵天界寺參覺浪和尚予問云天不能蓋地不能載時如何師云非公境界予一喝師云者一喝落在甚處予云者老漢猶嫌少在復喝便出予至天童參木陳和尚問如何是如如不動師良久予云者老漢賣弄不少師云秖識老僧體不識老僧用予云請和尚歸方丈予走南北十省參濟洞二宗三十餘員知識當機時受了許多痛打痛罵作務時受了許多苦磨多有機緣問答予手拙不能寫但只緣自了盡行忘卻其年四十忽見破山和尚語錄果有過諸方處遂而還蜀住靜一載將佛祖言教語錄一目便知方參本師破山和尚一見始問通法末後來請和尚最初句師云老僧舉杯吃酒不知甚麼麤細予云恁麼舉處甚分明家家無二路師一喝云當面錯過予云通法奔南走北全仗他力那裏是錯過處師云他是張保李保予兩手叉腰作聽勢師便打云者漢久在江南吃餿飯卻來者裏討新鮮予云若從他覓已不新鮮師復打予連喝便出一日同眾拆房值瓦落打破頭頂血染通身一眾忙然師走出方丈云此子頂門具眼予云正要和尚證盟師云本無一物與子證個甚麼予云既然無物何處不明師云正恁麼時聻予揩血視師曰滿目風雲收不住紅光一道射寒空即時呈偈香巖擊竹聞聲處何似當空驀劈開驚起泥牛吞宇宙從前知解一時灰一日本師在眾舉路逢達道人不將語默對將甚麼對予云蒼天蒼天醜態家常說向誰師云者個猶是語予云和尚又作麼生師云默默自知田地穩騰騰誰為肚皮憨予云和尚猶在語中師云將謂老僧是語耶予云瞞通法即得次日出坡本師當路高聲復舉前話予大喝師云再喝看予云再喝即頭上安頭師笑云此子欠學次日本師喚予進方丈豎拳云喚作拳頭卻是巴掌喚作巴掌卻又是拳頭喚作甚麼道一偈看予云明明古鏡照無私覿面難藏向上機若作拳頭巴掌會新羅鷂子過多時值中秋師指月餅示眾云時臨泠淡中秋節四海禪和心未歇雲集同來覓指歸一人一餅一輪月有時明中有暗有時暗中有明且道作麼生吞吐試吐出看予云一輪光皎潔本自無言說森羅萬象中體別神不別師云此是長連床上學來舊話予繞坐一匝師云此是月作麼生吞吐予云若教吞吐已不圓全師咄予從東過西師即命眾和韻予云吾師命眾賞秋節本自無塵何用歇吞吐渾教宇宙空抬眸不見天邊月師一日云我者一堂都是會底秖有你一個不會予云教通法會個甚麼師云難道你喫飯也不會予云若論喫飯誰不具足會亦是病師深肯之重陽日師指菊誡眾云危石孤標菊正芳隨風飄墮落禪堂諸人惜取娘生鼻莫逐目前臭與香予和云獨立尖峰菊自芳滿腔意氣透雲堂而今鼻孔隨收放遍界人聞遍界香師同眾坐飲夜深忽舉杯云道道看予云團圞高舉示禪流老大漁翁意在鉤一吸曹源波月盡萬億須彌笑不休師一日喚予進方丈你不喫酒寫把扇子作個寬限拿去收拾偈云閒來雙桂習枯禪七破蒲團非偶然捲起簾兒云不隔始知不負草鞋錢予云者老漢漏逗不少師云卻是你恁麼子云做賊人心虛師瞠目云正是做賊人心虛予作懼怕勢以扇遮面便出不數日師舉牧牛頌德山托缽公案驗眾安職師頌云手持缽也身袈裟日逐形儀何太賒動靜自忘纔舉念出門撞著生冤家歸去罷較些些暗驚春鳥落藤花予頌云托缽堂前老作家令人一見眼添沙巖頭縱奪槍旗轉幾識全機露爪牙師命予西堂職予本無學無福曾受許多驚險憎嫉予辭行師云老僧將滿七十要來空手來不得要去空手去不好你此時在千人足下存後來在萬人頭上坐師正滿七十眾集二千餘人共慶大年師將眼耳鼻舌身意各分一偈以付六人予得其眼偈云得吾眼也覷浮沉淺則淺兮深則深莫學瞎驢趨大隊破沙盆句對誰吟遂將偈拂面付與予杜絕人事閒居寢堂大眾驚諍大震叢林予不敢辭予年四十五匿跡射江清果禪院甘苦備嘗有志未逮又越辛亥冬其年五十有二始得拈香予賦性不敏未工文字種種醜態難盡舉似略出其概以告眾兄弟幸勿見笑。

　　佛祖讚

　　釋迦佛

自覺覺他先輸你天上天下誰能比末後拈花全不顧破家喪宅從此起只言你是無事人沙盆今又殃我舉

　　接引佛

西方大教主卻來東土立長伸一隻手不知何年息山僧莫者閒工夫惟將白棒當頭劈

　　彌勒佛

彌勒彌勒誰被你惑怕你笑面寧可直說鬧市街頭等個人不見幾人能接拍或時伸手化文錢要人取出珍藏物千方百計按牛頭笑殺乾坤顛倒客

　　觀音

圓通觀自在時把風流賣三十二應身處處現醜態雖然雙耳聾借此多捏怪慣弄鬼眼睛凡聖一船載不是憐汝赤腳走定要打你天𩕳蓋

　　墨像觀音

紙墨莊成名曰觀音仔細看來玅在無心波濤襯足隨類現形眾生執我你太勞生雖然如是幾個男兒摸壁行

　　普賢

普賢普賢萬行莊嚴騎六牙象身滿大千指揮如意隨類方圓饒伊萬行具足我秪不愛你說因說緣

　　達磨

滿腔惡毒急來東土一見梁王本錢不顧獨過江心伎倆窮九年面壁風雷露者漢翩翩得意回震旦果然無別路

　　又

你越九國來無事來生事一葦浪頭漂未免全身濕不是神光老怎生回得去而今看將來遍界俱狼籍

　　六祖

砍盡雲山一擔挑黃梅腰石正英豪覿面難藏未篩米夜半衝營捨命漂

　　馬祖

金雞預讖一著先天來大禍在磨磚春色滿園關不住曠劫英雄盡蹋翻

　　密雲師翁

蹋碎桐棺山頂雲扶起太白峰池月中興臨濟正綱宗六坐道場猶未歇一棒揭開徹底窮是聖是凡俱腦裂不許人參隔夜禪吸乾龍池四海竭原是世外箇樵夫細密不來麤出格

　　本師破山和尚

換盡魔佛人天膽醫方全用十八反顛拈倒弄令人疑聞者見者骨毛散起死回生正脈通千七葛藤連根斬我亦深遭痛棒來冤家代代難收挽酒壚肉案是家風混俗和光別一款

　　又

第一討便宜是者白拈賊冷笑鬼神忙又言無法說日午打三更魔王喪魂魄慣用吹毛劍坐斷人天舌重疏滹沱河翻洗曹溪月思量憾不休犁𥝧幾時歇

　　丈雪和尚

劍閣險還可過者漢機迅難卜慣在痛處深錐搜盡一腔雜毒惹得腥羶遍地驚起神號鬼哭收盡南北番商業風轉吹西蜀中興圓悟家風賣弄破山酒肉搬磚弄瓦去黃葉儘多拈拳豎拂時雲散空谷罵佛罵祖為由定感滹沱正續

　　六岫和尚

者漢將四海水掬乾在手不漏一滴三光照不著處只用一枝禿筆扭轉人天鼻孔不費一毫氣力見者熱惱全消行徑非儒非釋兀坐恰似鐘無心臨機傾出波羅蜜

　　九念和尚

龍睛虎貌氣蒼蒼註破天文地脈場把住曹溪誰亂湧不將一滴播諸方一任人天齊叫渴或廛或隱罵顛狂定是上方閒古董嬾把虛空論短長

　　凝真和尚

者漢原來活潑是非場中擺脫卻又隨類施機鬼神也難摸索生涯別是家風單提臨濟棒喝把斷佛祖咽喉世法佛法剷卻為人敲枷打鎖當下個個快活每入洪波大浪說甚當年搖鐸魔宮虎穴悠游不住聖凡位縛

　　寂光和尚

形如埜鶴沖霄無侶奪驪龍珠擊鳳凰髓氣骨蒼蒼似無情心融萬物歸一己只因狼籍高峰頭是聖是凡都仰止四來金玉火中看鉗錘時在紅爐舉鬼神隨步覓無蹤榮辱無嗔讚不喜者樣忘情絕境人真堪嫡骨破山子

　　萬竹和尚

疾燄過鋒白拈手一言截斷群機口不打從前舊葛藤齒露鞋穿現家醜賣弄老盧一物無或時又指衣珠有乍晴乍雨不如聞竹院遍棲蜂幾斗

　　自贊

　　千葉雲請像贊

者個川僧七十九逢人不解藏家醜攔腮劈面驗群機細行全無赤腳走紅絲蹋斷任周流吸盡西江非舌口五味因緣不喜聞打翻跳蚤手非手昔年騰蹋暗驚群嘯倒白拈雙桂叟

　　靈耀慧首座請

據個甚麼端的生平不喜紙筆那管文字三昧為人攔腮劈脊只教當下翻身不待今日明日處處人情盡絕供養有何利益

　　又象埜意知客請

者個川和尚肚內無伎倆佛法人情不通全靠一條拄杖撥轉生蛇化龍陸地無端起浪

　　又慈昆玉請

性急如電光胸無一物藏談吐無義味聖凡難度量四來龍象多不知有何長

　　又徹參維那請

禪教不通字不知寫者樣村僧人天有幾平地使人忙迅速難迴避單提破沙盆滅瞎驢宗旨

　　參學吟

曠劫恩波隨果身飄浮漚幻體風火幾遭不隨名利戒定慧刀尋山問水甘守寂寥麻袍重補艸繩縛腰品字烘柴煨芋連苗朝朝活計埜菜滿瓢一天星月逝水滔滔風吹竹戶無情品簫百華滿地富貴無驕誰是知音孤雲繚繞行果未圓益我勞勞艸鞋𨁝跳拄杖橫挑參叩諸方頂笠腰包冤家聚頭相木棲巢叢林規範能忍能調問禪問道白棒連敲鍼去線來機鋒不饒覿面相逢獅子吼哮如水合水奮迅波濤似空合空兔角龜毛人境不奪格外風騷當爐不避丈夫英豪三拜得髓師資契交本無一物呵呵大笑千七百則俱是權巧者椿公案了無可了逢場作戲遇水安橋種種醜態也漁也樵國王水土四恩總報遠近檀那福慧海潮本自具足難畫難描原同太虛阿誰欠少臨濟門庭透三玄要後學初參討箇分曉頑皮浪子也須急早別有岐路敗種芽蕉如斯將去大非潦艸報參玄士衣盂禪繼何論遲早

　　十二時歌

半夜子夢裏無定止忽醒來慚愧無一事雞鳴丑鐘鼓一齊吼眼瞇麻恐落他人後平旦寅不用窗前燈捲起簾大家喫糊餅日出卯休向他人討莫動著一任堂前草食時辰蝦蟆鼓眼睛活潑潑阿難問世尊禺中已剔起眉毛是任追尋何曾有一字日南午看看主中主影直端大蟲原是虎日映未盧陵米價貴木楂羹只要嚼得碎晡時申八兩是半觔古家風寂寞好愁人日入酉收拾子胡狗沒關欄蝦跳不出斗黃昏戌見黑是何物難瞞他剔起光明燭人定亥衣被一齊蓋赤條條何必觀自在

　　四威儀

山中行步步直到頂拄杖子惟是個中人

山中住不覺全體露好愁人幸有雲來護

山中坐蒲團經幾破提不起日月閒中過

山中臥一歸歸何處忽翻身從前俱登破

　　分燈

　　付靈耀淨慧

雙桂迻來個嫩枝射江山畔縛獅兒逢場遇著冤家種驀鼻穿來報我知

　　付鼎足性靈

參遍諸方一古錐無人敢下毒鉗鎚金鼇逼得通身汗虎穴魔宮任子揮

　　付象埜淨意

濟祖門庭覿面提贈條拄杖掃狐疑顛拈倒弄隨收放直指鼻頭向下垂

　　付徹參通耷

入泥入水老婆心總為闍黎徹骨貧幸據撩天鼻孔去飄來雙桂射兒孫

　　付自惺慶法

金鼇隊裏露家常曾識闍黎鋒太鋩付汝龜毛拂一柄穿雲透月祝吾香

　　付千葉慶雲

五味場中得出來相逢一拶笑顏開千差路口齊關斷匯入曹源達聖階

　　付歸一圓澄

三萬八千路直來紛紛差別念都灰巾瓶久待忘歸住情盡圓明正眼開

　　付慈裔法衍

法幢久豎碧山東每躍魚龍懶驗功獨有闍黎騰踏別臨機疾健續吾宗

　　付慈昆法玉

傳法傳心非本源無心無法本虛玄本來心法無傳學付汝流通正脈傳

　　贊慈容老宿

行徑㲯毿語言莊粥浩氣逼人寧直不曲清輝時映嘉陵江素影卻藏於隱珠呵呵我擬原是再來人非僧非儒亦非佛

　　(至嘉禾造錄入藏　參學禪人慶登慶永仝理　嗣法門人法衍法玉對清　嘉禾信善倪爾繩等刊
　　　　康熙三十年八月中秋日)

不會禪師語錄卷第七終(嗣法門人慶雲識嘉興楞嚴藏經坊存板)


嘉興大藏經（新文豐版）第 32 冊 No. B276 不會禪師語錄


不會禪師語錄卷第八

　　參學門人馮述善陳搢楊章任之傑等編

　　指禪說

　　禪禪不屬天生地湧那堪東土西乾不屬師承學解那堪滿肚狐涎不屬染淨修證那堪理路鑽研不屬生滅取舍那堪迷減悟添不屬思量卜度那堪文字語言不屬觀心靜坐那堪默照邪禪不屬語默機境那堪著意忘緣不屬將心待悟那堪坐地上肩不屬無心自玅那堪慶快悠然不屬死眉閉目那堪良馬不鞭不屬大千沙界那堪內外中間不屬泥塑木雕那堪色象莊嚴不屬安排造作那堪簸弄金錢不屬五行拘繫那堪執坐方禪不屬頑皮鈍骨那堪棒喝指端不屬四相諸相那堪人法不蠲不屬得少為足那堪化城不前不屬靜極生妄那堪妄引妄連不屬妄似浮木那堪逐妄長年不屬毀譽榮辱那堪花現金蓮不屬是非辯論那堪機心還源不屬人天小果那堪奇異為禪不屬住心內澄那堪抱石沉淵不屬精進惺惺那堪急火油煎不屬十全稱意那堪五欲為便不屬隨人起倒那堪自失真全不屬欣厭進退那堪斷續成篇不屬喜怒哀樂那堪賣弄腥羶不屬不用證據那堪認瓦作磚不屬自言無分那堪自棄自遷不屬若存若亡那堪多費盤纏不屬凡聖階級那堪擬議天懸不屬殘羹餿飯那堪巧語新尖不屬名聞利養那堪有玷先賢不屬寂寂無記那堪古廟爐邊不屬草衣木食那堪吸露昇仙不屬曠劫修因那堪今日來年不屬死句活句那堪空劫已前不屬私慾坐馳那堪養翼飛鑽不屬半夢半醒那堪古墓翻磚不屬心隨境轉那堪身坐蒲團不屬念念遷流那堪和不返旋不屬將心用心那堪藥載滿船不屬死木土灰那堪水滴石穿不屬棄有著空那堪掘地覓天不屬熱鬧門庭那堪堂前無草不屬剎那變滅那堪紅絲不斷不屬記相似語那堪認影認響不屬昏沉散亂那堪起念屏除不屬有知無知那堪有空無空不屬心外有法那堪內有可得不屬求佛求法那堪有漏有為不屬人天供養那堪神通異端不屬自懷自足那堪心住無生不屬不忘己見那堪識情滲漏不屬逐境不化那堪隨夢顛倒不屬依語生解那堪隨照失宗不屬有佛可成那堪有眾生度不屬意識領解那堪家親作祟不屬一物當情那堪法法邪生不屬步步行有那堪口口談空不屬拖泥帶水那堪機緣說破不屬思量測度那堪方寸魔繞不屬著意紛飛那堪忘懷鬼窟不屬有形遮障那堪空墮悄然不屬入定凝神那堪劫滿不墮不屬一念疑佛那堪心生法生不屬智知不知那堪不息心源不屬把捉不放那堪湛湛深坑不屬有物可比那堪本同太虛不屬執淨解脫那堪執淨魔侵不屬廣談因果那堪黃葉為金不屬執迷待悟那堪妄盡覺圓不屬截斷此岸那堪別有西天不屬冤債罪福那堪罪福不蠲不屬水邊林下那堪間隔山川不屬心懷無著那堪起念搜旋不屬安閒愛樂那堪自在魔天不屬能所能了那堪能是魔根不屬普賢行門那堪紙褁麻纏不屬平常無事那堪死水龍眠不屬見聞覺知那堪豎拂拈拳不屬善惡因果那堪舍妄求玄不屬非難非易那堪直指單傳不屬凝心入定那堪冷灶無煙不屬將心無心那堪暗合金仙不屬神通玅用那堪狗尾續氈不屬舉處承當那堪影卸心田不屬解悟為悟那堪意識引牽不屬陰陽福壽那堪帝釋侍前不屬悟後懷悟那堪執悟悄然不屬不疑言句那堪自合管絃不屬有迷有悟那堪二種成顛不屬成住壞空那堪萬物同源不屬色空明暗那堪和會粘連不屬似空合空那堪空合了然不屬離合聚散那堪誰後誰先不屬藥病對治那堪執法萬千不屬守一為正那堪醉臥花氈不屬情識起念那堪短偈長篇不屬有為功用那堪接竹點天不屬鑿破混沌那堪禪上安禪道云玄之又玄儒云仰高彌堅須臾遍周沙界無物難比難宣禪禪不知是甚麼物卻又隨類方圓禪禪世尊拈起金蓮飲光露齒破顏少林九年面壁神光一臂不全南嶽故爾磨鏡普化半風半顛斬貓正令太切百丈為人開田黃檗高聲喚轉寒山拍手笑天布袋街頭立等石鞏箭不離弦臨濟三玄三要曹洞君臣正偏龍潭吹滅紙燭華亭入水覆船禪看這一夥窮煎餓炒絕情漢子生擒活捉慣穿水月撈摝空花不容之乎也者只教個個零零落落無依無靠無佛無魔無去無住衣穿屋破躲避不及獨露頂門教云法身無為不墮諸數玅性圓明離諸名相所謂離心意識參出凡聖路學破山和尚偈云打的不是坐參的不是禪快活日子不過逐日思想成顛此偈亦似堯風舜日太平無事其毒害更深且道利害在甚麼處咦寒猿夜哭巫山月斷腸何必再三聲。

　　和牧牛頌

　　入山尋牛

奇松怪石幾千層一向拋離今復尋峭壁懸崖真可長滿林荊棘虎狼聲

　　初未見跡

頻頻舉步恁麼行拄杖頭邊通個津水綠山遙無別路相逢只在野花村

　　摩挲捉獲

覿面分明是個牛輕輕呼喚不回頭慢把鞭繩驀地擲咆哮忿怒一時收

　　得牛調治

牧童晝夜費心勤草料均調意更親密密綿綿無間斷鞭繩猶在手中停

　　牧牛馴伏

山悠悠處水悠悠放去收來得自由林下牧童猶未歇牛兒不用鼻繩頭

　　騎牛歸家

頻吹鐵笛梵音弘牛背牧童喜氣濃拍拍相隨能幾識歸家步步樂無窮

　　忘牛存人

忘牛處處任流通人住空山體亦窮法法從來無法法了無一法自玲瓏

　　人牛俱忘

物我俱忘空合空量周沙界盡和融清風一片無拘束不記東西南北中

　　返本還源

無形無跡體還圓湛湛凝然宇宙間萬億須彌長作伴一輪紅日照玄關

　　入廛垂手

春光處處設祗園柳巷花街大覺仙總為婆心傾法乳顛拈倒弄到驢年

　　三毒頌

無端放浪莫遮攔淹殺先天何日乾秖看貪從何處起沸湯爐炭化金蓮

舍宅焚燒一念嗔昏昏黑暗昧天真修羅隊裡翻筋斗無價寶珠幾復明

一上不立分三個長年癡醉自網羅衣中寶劍猛提取重重關鎖當時灰

　　雜偈

　　總戎聖業陳公呈法衣

大將來呈補碎雲冤冤殺縛個兒孫莊嚴有相歸無相裕後光前破暗燈

　　辭射蓬兩郡紳衿檀越

法幢久樹在郪江草料頻添不二場縱轉渡頭猶未歇檀那福慧自悠長

　　示戒子悟徹

依師教訓莫因循百煉方堪神鬼欽眼耳若隨身色染八寒八熱是家親

正眼圓明是戒根重重關鎖指迷津披持盡屬兒孫事祖父從來不離身

愛網籠中飛出奇何緣慶幸得便宜想伊全仗東風力粉骨難酬大護持

鐵石冰心志貴堅檀那九族仗生天有時識破無持犯萬億乾坤一串穿

　　示靜一戒徒

戒行如孀定慧基無持無犯是真持恒持自徹虛玄玅久侍巾瓶自有時

　　示慧惺戒徒

有持有犯戒珠虧無持無犯戒珠輝未到懸崖雙撒手干戈戰罷是誰非

　　示圓善戒徒

袈裟不是等閒衣越聖超凡出網梯不信師言空剃髮三途都是悔修遲

　　示續祖戒徒

家賊難防家賊勾七擒七縱沒蹤由返觀賊是家中寶戒性圓明豈屬修

　　春日示徒孫偈道忱道愷道恆

春日晴和物物芳莫教虛度個時光杜鵑枝上聲聲語反聽情忘達本鄉

　　師七十自勉

浮生七十寄山河自覺疏狂錯過多返看世間伶俐客自輕自賤更癡磨

　　任正宗祈嗣菊月生子寄名圓麒圓麟圓澤

這個兒童也異常上元祈保菊來芳麒麟山送麒麟子道一生生覆育昌

　　蓬溪文學楊大來送子寄名圓祥

赤城鳳子寄麒麟佛照三多化育增後不久留桃浪客聯登科甲報君親

　　示徒圓通證一

辭親割愛越塵輪妄歇情忘本現成不做一回新斬斷又來行了又來行

出家學道行為先五欲場中休去緣動靜忙閒開正眼不生一念證通圓

英年入道莫偷閒不住福田道自玄多少化城高枕客幾人超出色空天

　　為千葉吾徒拈二偈

慶雲遍覆大千葉是葉枝枝撐著月雲月無心運化空吾徒堪舉驗賢哲

一國花乘一釋迦大千世界一塵沙明明獨耀陰陽外凡聖同源一葉花

　　山居

久寄溪山伴白雲偶來塵世暫為賓同鄉問我還源玅喫飯穿衣屙屎人

形枯鶴髮將還沌萬物俱忘醭滿脣莫怒野人違律法恩施德胤公侯門

　　為吾徒圓泰

沙彌定有前因來勤侍巾瓶莫賣呆眼耳莫隨財色轉法門孤迥看英材

　　示真慧戒徒

戒是根基行是墻時時把隘緊提防挺身殺盡狼煙息衣甲銷同不夜光

　　示慈參戒徒

三毒銷鎔體自然何須善惡兩頭擔因何不重形山寶取舍無端住福田

　　示慈昆戒徒

戒性圓明破暗燈不迷焉得有貪嗔若能念念常觀照堪與波離把臂行

　　示志一戒徒

戒是根基行是墻是誰披鎧治誰狂干戈戰罷忘功用白日青天賊獻贓

　　示不愚戒徒

身心俱戒戒非身心戒俱忘越太清世界只因情愛有都來依樣息貪嗔

　　示蓮明戒徒

勤修戒定快超群去妄求真猶屬塵不住色空忘染靜方堪弘法報冤親

　　示道忱

三毒銷鎔少放參自然五欲不相關挺身立個超群志雙桂飄香望子擔

　　示道愷

盡虛空是福田衣遍界當人個坐具歷歷孤明超象外菩提無樹強除枝

　　示道恆

者個沙彌氣骨強逢緣遇境要羞藏腳跟蹋斷五雲線異日回龍遍界香

　　示圓聰

者小沙彌也異常辭親割愛禮空王勤修三學依師訓普報冤親極樂鄉

　　總示

戒行如孀猶執礙不持盡屬魔軍界觸塵不被根塵轉兔角本無增減壞

　　為常光脫白

雲關蹋碎去當時一曲高歌助子機常憶叢林如護目管教祿位與天齊且道出林一句有何祥瑞秋鴈一聲迥天空萬里青

來寄叢林父有言九泉無慮子長年超群具有攀雲勢忠孝時懷遇墨仙萬里雲收天界淨海心無浪月孤圓諄諄教戒無餘事清白傳家代代賢

　　弔慧曇法姪

慧燈轉照六窗寒還借了明隨類安無住優曇能破暗金烏猶出水雲關

大千世界曇花裏萬象森羅慧育成玅體虛玄空染礙塵塵剎剎露全真

　　訪天台法兄凝和尚

同源共乳飽先騰善識群機巧為人弟望阿兄吹一笛方堪水草寄浮身

　　筧水

暗通一竅效何靈半澤群萌半滌塵運用四時恆不間還源動定本無心

　　為幻融法姪

出水騰龍躍五天潺潺幽韻別人間都來玩賞渾如醉得意忘歸樂道仙

　　自如大德壽

兀坐孤峰忘歲月下方忽報碧桃開剔眉試看松筠皤引得群仙駕鶴來

　　為象埜吾徒建法堂

小院重輝勝五天龍回時過水雲瞻黃梅遞代真消息堪與吾徒驗正遍

　　為圓宗常松脫白

袈裟數載覆魚龍今化飛騰萬里鵬清白傳家千古秀擔泉帶月續流通

子依僧像寄空門撥轉雲關祟不侵此去文星光映壁聯登獨耀勢超群忠孝全時弘祖道多生慶幸莫因循

　　為常生寄名

來寄空門越險津袈裟角裏覆常生海心無浪三多秀拄杖頭邊不老春

　　護法殿

護小沙彌如待賓他年一念護叢林雲關撥散文星耀忠孝傳家世代榮老大梢公休瞬眼金鰲殿閣更重新

　　為智波禪人示二偈

上下四維不住蹤有何南北與西東猛然踏轉沉潭月義斷情忘萬象空

智波波含火智火火含波若識和合體佛常在此過

　　示通鑒沙彌

小小沙彌具大機侍師切莫厭勞疲有時堪續傳家子緊把靈根善護持

　　示如善行者懺罪

如善善如如亦忘幻漚原是佛家鄉猛然識得東風面罪福消同過電忙

　　示圓澄號歸一

圓澄取號名歸一煩惱場中貴暗識不記春秋暑與寒渾忘一笑知端的

　　示常見行者

常見見無見常知知無知非見非不見非住亦非離

　　示圓相

圓相無形天地先古今應化化無邊時人不解無形玅還向無中識本源

　　弔湛虛禪人

生亦如兮死亦如如如之外盡皆虛明明獨耀陰陽外應化隨方不住拘

　　為圓海脫白

佛光主照十餘秋覆育三多任自遊今日空門留不住青雲得路占鰲頭

　　毛相公脫白(諱)飛鵬

來寄空門翼養成去登雲路定超群好將忠孝傳家國祖脈流輝遞代榮

　　贊本源法兄和尚

者漢舌頭無骨先拈黃葉止哭貧者直示衣珠富者不許住足分毫不肯放過踏翻凡聖窠窟活逼拈牛下兒人天偏肯推出住則如蜂護王行似戰兵擁纛生平不梳粧釵釧鎔一物西溪一派長充盈四海毒

　　贊大鑑老宿

無功受祿個老叟踢翻雙桂只一口閒敲貝葉似風翻動靜面南看北斗世外乾坤渾坐忘騰騰兀兀破空有顛拈倒弄似兒童不知塵世多花柳這樣絕學隱山流轉身定是揚家醜

　　寄住山行者洞徹

踏斷腳根五色線何妨城市與溪山不能直下超玄鎖處處浮花礙眼關

　　和凝法兄韻

浮生雖寄別人間笑指虛玄有甚拈一段家常公漏洩目前惟對五雲煙

　　示圓星小沙彌二偈

者小沙彌世裔來圓明星耀越塵埃巾瓶久侍全機化格外令人夢眼開

截斷情關愛鎖來豈同點額逐空回陰陽難束忘家客普報雙親入聖才

　　病中有感

一輪花甲患咽喉把住關頭氣不周惟有太虛難掩塞風雲忽散月當秋

　　避兵感懷

空寄山河剛六十法門無補狼煙逼悶來也憶舊陀天又覺娑婆願未息

瘦骨如鋼鑄鶴翁懶登曲彔效頑童眼前多少閒題目對境猶如過樹風

　　七九作

假借形囊試幾番皺痕凸凹覺㲯毿火風聚散無增減還借了明正眼看

　　因事有感

臭屍何必衣衾棺拋散山河將各還舍利縱明猶屬幻不煩窣堵在人間

　　寄大鑑老宿

飽餐雙桂老鄉尊久處林泉毒更深遠地歸來如埜客旁敲正打念伶俜

　　師六十四偈

年來八八通身懶過目如風念念灰試看有為無盡日玄機豈用巧安排

　　佛成道日

雪山子夜見明星一段風流畫不成世出世間俱照破是誰眼裏少瞳仁

　　為幼姪重陽

重陽來到碧山頭一片婆心為子留詩對叮嚀千萬遍十年之後向誰儔

　　生員任璽送子寄名圓胤

子寄空門仗碧山風塵削淨躍雲關他年忠孝傳家後盡性明心一樣擔

　　為三書陳文學分燈

就中消息念三書晉接機投志不孤釋氏孔門今兩得芳名萬古作規模

　　為波轉法姪

終年學道志超群貴在時時近至人蹋轉波中星月迥大千沙界一閒身

　　為端倪法姪

龍印山頭養翼全魔宮虎穴任流傳無邊剎海張猊座倒弄顛拈越正遍

　　為可憨法侄

龍印山池一脈揚憨公吸去換人腸巾瓶久待全機喪罵盡諸方孰可量

　　弔象埜門人

六九年來萬象中龍迴野鶴五雲封忽聞轉釣爐煙泠苦我勞勞白髮空

　　為天猊法姪

龍印山頭無別路教人絕學越迷悟大千世界一微塵只責兒孫赤腳步

　　為三鳳送子寄名圓星圓常圓明

儒童投寄碧山高次第翔來寄祖祧盡性修真無二道蓮生鳳子滿於巢

　　(施資眾善楊春溥楊氏男圓祖　僧無礙本　雲南武定府信士姚加爵　三木橋信女蘇門王氏男珩珍珂琬楊國隆楊氏　至嘉禾造錄入藏　參學禪人慶登慶永仝理　嗣法門人法衍法玉對清　嘉禾信善倪爾繩等刊
　　　康熙三十年八月中秋日嗣法門人慶雲識　板存楞嚴藏經坊流通)

不會禪師語錄卷第八(終)


嘉興大藏經（新文豐版）第 32 冊 No. B276 不會禪師語錄


不會禪師語錄卷第九

　　法孫海澄海映海定仝編

　　雜偈

　　坐禪偈

坐禪越世最希奇誰放身心閒片時萬象居然因念有尋常莫教閻羅知

坐禪切勿厭皮囊滿耳如來滿眼光曠大劫來為外護家無小使不成行

坐禪豈是死枯樁大韛紅爐煆幾場佛祖位中收不住魔宮虎穴任鋒鋩

坐禪惟忌論有無令色巧言何自辜問著扶桑多少路口銜匾檐眼生膜

坐禪切忌習詩文雜毒難除轉不親生死若將學問了達磨一派是狐精

坐禪切莫取心空若取心空更不空除色取空亦是病色空俱泯古家風

坐禪守一絕多方萬行無非小歇場滾浪波中劈不散鬼神難覷佛難量

坐禪只貴起疑情獨戰能衝百萬營定國空王莫妄動僧祗不歷自清平

坐禪毫不隔途程求佛求仙喪本真擬議思量魔黨縛無心又恐黑雲侵

坐禪求靜厭塵喧恰似狂獮入果園若識本然無取捨乾坤盡在一毛尖

坐禪不立坐禪工那管情忘心境空凡聖兩途俱蕩盡千江萬派自朝東

坐禪直坐盡窮底設若依稀隔萬里拿住驪龍照海珠丈夫豈被識神使

坐禪本為了生死故紙莫尋還扣己萬仞峰頭獨步行現前佛法腳跟底

坐禪何定四威儀倒海翻天莫放逸動靜了然中不立鑊湯爐炭任施為

坐禪莫染五味禪小果人天福報緣瞠起一雙清白眼可憐不薦待驢年

　　贈湛虛老宿

楞伽讀罷喜高眠不效古人撐破船忽遇知音來接拍齊吹玉管樂餘閒

　　贈越中剞劂居士

一片模糊仗汝莊毒流中夏換人腸從今笑破諸方口漏洩春光也著忙

　　瞰海示漢章禪者

萬派歸源升上方幾回聚散透陰陽百千香海無邊闊盡在當人一竅藏

　　聖節拈香

常應皇宮現帝身虛空為體物為鄰人人共祝堯天壽萬國來朝萬歲君

　　臘八拈香

無端狼藉雪山頭驚起梅開笑不休若識明星射眼處家園破散步騎牛

　　為不二禪契

古路迢迢自坦夷耕雲種玉好提撕猛然蹋著無生路不二門中看是誰

　　為淨念禪人行腳

行腳虛▆草鞋錢不如隨處隱山巔想是個中無消息白雲窩裡對蒼天

　　辭本師

多年養翼仗叢林自愧何堪直指心折桂去挑潭底月時燒柏子意深深

　　登赤城飛雲樓示葦航禪者

巍峨飛閣碧雲擎獨壯人文在赤城寄語四來高上士上頭一步好行行

　　登飛雲樓示常松行者

挂月凌空紫氣分巽峰垂秀襯青雲閣中書劍增光彩定見龍飛勢不群

　　為湛白監司

白頭老衲貌熙然歷閱滄桑幾歲年不問春風明出入冰霜烈志得心堅

　　為見空監院

自憾疏慵越世情大都投老欲身輕孩心古貌如公少擔荷叢林五百僧

　　贈君貺羅春元

名士分燈格外才能含萬有在公培丹丘鳳翥文明日蘭桂芬芳自降來

　　圓宗寄名

既作沙彌半是賓關頭已過便抽身巾缾更有人來侍後作孔門柱一根

　　乘六何文學送子寄名

關煞全消祟不侵杖頭撥散幾愁雲只將忠孝傳家業常憶叢林如憶親

　　送含章弟秋闈

滿懷珠玉映星光此步青雲特異常筆走龍蛇驚海嶽高攀丹桂報秋香

　　壽澤寰劉文學

樓臺風引碧桃香萬物獻來自有長價重乾坤那一粒請公細嚼始承當

　　秋日懷風竇兄

昔時同作飄蓬客因接水雲各一方想是婆心都未歇羞慚已帶鬢頭霜

　　秋日懷(智白無盡)二禪兄

秋深無處不蕭條每恨雲關客路遙黃葉盡隨流水去朝朝幾望四來橋

　　初度示清湛侍者

天命之年似木兒形藏破碎已多時龜毛豈屬人增減今古何嘗有合離

　　挂板

人天耳目叢林號令震威一喝云萬別千差一搥打正

　　示眾新戒

戒行精勤助道基絲毫傾動墮污池情忘物化何持犯做個敲枷打鎖兒

　　為普庵燦微大師

林疏葉脫滿山窗適餽兼金益我囊無數秋光誰撿點孤清月下始難忘

　　為文孩何居士

悠然不昧根基久德備溫恭全體彰數載優培多夙願靈山想是亦同光

　　為堂兄楊茂高持經

手敲魚磬口呻吟動靜閒忙本現成若識滿腔流不盡生天生地一函經

　　為維純楊居士

旅泊寰中悟此身重光世裔纍於塵不因時共山僧話誰見三生是一人

　　示歸一禪人

佛祖門庭無別奇清虛恬淡養獅兒爪牙自有騰霄日兩兩三三罵我時

　　為憨石禪人

三臺有石五雲封納盡山河勢不同何似共吹無孔笛顛拈兔角笑長空

　　因事偶占

見頂見眉能幾知律陀不是瞎波斯誠然辯得煤中墨堪與人天作導師

若將紙墨當宗風違背拈花一笑中凡所作為俱是病似磨五彩畫虛空

　　示莊嚴僧

有成有壞假因緣難畫難描實本錢法法無中生巧玅有無頓盡是先天

　　斫神樹示瑞還王居士

若神若鬼埜怪山精三寶叢林借你扶撐般若靈苗從此發大千何處不揮騰

　　為退齋楊文學

讀書何用集秋螢孔孟心傳格外明筆底文章光射斗幽蘭香噴溢家庭

　　除夕挂真示光祐行者

去年除夕對機緣今歲師歸別一天炮竹聲聲猶在耳空留雨露落人間

　　示雪曉禪人

學道雖多性燥少多貪玄玅生憂惱前期昨日與今朝是誰起滅誰昏曉

　　示雪朗禪人

中年學道盡力提事事相忘與佛齊勿謂故鄉空寂寞纖毫喪失鬼神知

　　示王居士

幾經霜鬢為誰忙甘把家珍拋異鄉盡力掀翻陳夢影須臾莫負古今王

　　示射邑眾居士

取個法名種個因若知祖意甚為僧黃金自有黃金價不厭時來打葛藤

　　示涅槃堂僧

林枯鳥散別家風玅體全彰有甚蹤一切有為無著處還鄉直路任流通擺壞猶如離桎梏癡人愛惜反為凶

　　居山有感

深山處處有蹄輪不信桃源可避秦只為住山鹽米少思量掉背入風塵

　　登招寶山示隱岫禪者

半蹋海門半透霄潮音日夜吼山腰秪教個個耳根露大士從來玅用高

　　(參學禪人慶登慶永仝理　嗣法門人法衍法玉對　嗣法門人慶雲識　倪爾繩等刊　嘉禾楞嚴寺經坊藏坊)

不會禪師語錄卷第九(終)


嘉興大藏經（新文豐版）第 32 冊 No. B276 不會禪師語錄


不會禪師語錄卷第十

　　門人圓勳圓慧圓齡圓福編

　　雜偈

　　頌臨濟四喝示月春禪人

一喝金剛王寶劍空華陽燄一齊斷山河世界碎微塵明眼衲僧見不見

一喝金毛獅子威藏形無路喪魂飛通身白汗難迴避鐵樹花開第一枝

一喝探竿是影艸方圓尺寸自分曉是金是玉須經火賓主相逢價不饒

一喝不作一喝用一喝古今誰不共一喝秋風遍界涼一喝主賓全體用

　　過潼關示眾居士

腳跟點破關頭西迥脫靈華杲日機展翅金鵬千萬里癡人猶聽籠中雞

　　和羅春元韻

竹簾高捲共雲眠葉落花開孰記年獨看晴嵐經不變休將言說當三玄

　　登棲樂山示通圓禪者

龍踞頂池仙硐峰群星高拱照文宗處身不落迷途裏留與山家日面東

　　登黃鶴樓示道法禪者

鶴樓嶄立大江頭萬傾狂瀾送客舟幾變滄桑名不異氣吞霄漢孰同儔

　　過西橋示天輪禪者

誰將石接上雲臺越過龍門去復來潑浪煙霞能把定令人長不染泥灰

　　下棋羅漢示隱修禪者

棋逢敵手興難收格外玄機笑不休動則滿盤俱是錯世人看破也同流

　　寄友

竇兄中毒已多時長困茅蘆何自施若展錦江翻大浪鳳凰原接鳳凰兒

　　入院

河山蹋遍幾經秋清果幽玄一笑收吞吐渾忘輝宇宙拈來隨處任風流

放下蒲團即便休且將竿線挂雲樓爪牙俱伏難藏志豈負金鱗逐浪游

　　登天童太白峰示自聞禪者

海南岸湧古靈峰頂有池龍月在中收盡水雲仍放去流通八面若雷轟

　　示李門信女

香飛兩度到囊中山舍疏慵不記功施受渾忘真供養長空無口笑春風

　　示得成沙彌

氣骨可堪漸用功巾缾勤侍自兒童他時偷得金鼇去到處逢人罵祖翁

　　示通友行者

看者兒童氣骨清境緣順逆要虛心黃梅一段真消息行者親提耀古今

　　登南京舍利寶塔示道性禪者

日月旋腰傍碧虛煥然閃爍五雲依層層蕩漾開人眼舍利遙光壯福基

　　為靈耀首座

既擔重任在林泉釣盡江波始放閒贓物驗來酬祖意開言動靜合先天

　　登金山第一泉示一幻侍者

孤峰卓立大江心石湧香泉暢入神十八高賢曾徹此等閒酌滴也身輕

　　為象埜禪人

鼻祖單拈向上機人天小果弄華枝一刀殺盡十方佛纔是闍黎歇手時

　　遊西湖示一默禪者

名湖一望勢溶溶翠柳橫橋鎖梵宮艷曲歌謳爭喚賞幾人失卻眼中瞳

　　為徹參維那

金剛寶劍從君弄殺活分明覿面提若不吹開遮眼翳臨機猶恐隔雲泥

　　為鼎足知客

幾年個事挂心懷一遇知音眼放開贈汝竹冠遮宇宙逢場作戲報吾儕

　　為若石書記

龜毛任與千觔擔從上親拈換骨方盡力掀翻西水浪放盈四海五湖忙

　　為自惺禪人

春時寄與那枝果刻刻提撕緊護鎖不屬陰陽劫外香三災大壞要他躲

　　為映梅禪人

法門糟粕莫偷閒嘗憶古人撐破船養得通身俱是力佛魔齊驗透三玄

　　為我心禪人

參禪秖貴喪家貧又要時時見好人拚命直衝情境斷嶺南衣缽許誰爭

　　為月春侍者

獅子窟中獅子兒莫隨異學外支離法門望爾如星月因甚莊憨閒過時

　　示果定禪者

頭角玲瓏休外流世緣截斷且尋牛雖然只在根塵裏十二時中好放收

　　為雪嶺監院

老來世事念都灰一任闍黎去剪裁不是偷安閒過日光陰有限放誰來

　　為雪映侍者

入水入泥弄眼睛手提肝膽向人傾話頭活潑如絃直貴要時時達本真

　　示發登袁居士

法幢久豎射江邊艸料頻添已數年舉動令人開夢眼火中鼻孔自撩天

　　示發輪袁居士

獨有吾宗最上乘靈苗不昧始超群千般巧設人天果入火方知是假銀

　　示孔昭陳居士

瞎驢蹋破水中天翻轉面皮惺舊顏瞠起一雙青白眼張公喫酒李公顛

　　示發洪張善信

在家學道莫遲疑念念如同救火時木盡煙消猶不放方纔是個克家兒

　　為法門老宿

久住山窩未種緣今朝來掃葛藤篇棒風喝月家常事看破家常不值錢

　　值大劫有感

飛馬槍旗不忍看同根半落鬼門關愁魂秖解懷家土獨有烏藤邁遠山

亂鋒刃上翻筋斗烈火光中跳幾回不是山僧身眼疾寇王亦效罽賓才

山河大壞幾能存默識空門別有尊曠劫恩波何以報單單扶起破沙盆

大劫臨頭各有因同群喫肉殺同親乾坤合目君臣隱鐵石人聞也斷魂

戎裝個個似天神我亦㲯毿不認真可惜千期猶未滿沙場添得一堆塵

　　為明我禪人

天姿挺秀快超群自古燈傳絕世情不做一回腦後看難將祖脈繼兒孫

　　為問我禪人

每把肝腸倒腹傾闍黎何故自沉吟龜毛截斷人天路直蹋毗盧頂上行

　　法派

通圓行果覺海弘昌悟宗真了祖印聯芳智慧普照正脈常光

　　山居

移松幾樹就春栽瀑布慇勤日夜回埜鶴高吟群鳥靜山童微笑百花開頻推竹戶隨雲去深築瑤池待月來秖恐時人作境會許多幽韻若安排

白髮鬖鬖兩鬢生年來懶向別峰行倦眠竹榻忘賓主兀坐茅齋少送迎鶴唳長空驚幻夢心灰世外識虛名葛藤一任兒孫事不向街頭弄俗情

茅舍無門竹數竿兩輪來往作燈看青山疊疊青山鎖綠水滔滔綠水關啼鳥日從花樹繞狂猿時向果藤攀眼前儘有通玄要愛網籠中幾復還

參遍天涯樂隱山回頭覷破是非關任他滄海飛雲變無事於心月映潭

麒麟高拱漢時龍普澤人間盡孝忠此處煙塵飛不到腰旋日月過西東

自覺疏虞遠市廛行藏粗笨絕言詮無聲無臭超群象動靜何常不現前

山居何幸兩相忘不住虛玄古道場取舍纔興魔黨縳長年混入五行忙

大千沙界個茅廬極目寥寥四壁虛萬別千差元一氣只因情妄有多途

清淨本然無點滴忽生一念有山河山河即是當人眼運化猶如月映波

為愛青山執個我偏逢狹路來同夥歌亭舞罷各還源無住無還是甚麼

誰識無形著幻衫陰陽難定那三三坐忘歲月知多少始信須彌一芥含

參遍天涯三十春歸來中毒向誰傾葛藤幸有諸方打獨坐高峰對月明

天堂地獄忘欣厭虎穴魔宮似住山淨穢不分塵自遠龜毛拂挂火風庵

群機驗罷隱溪山蹤跡那容凡聖參可憾彩雲垂不散尋香逐臭問三三

　　巫山十二峰名曰望霞翠屏朝霞松巒集仙聚鶴淨壇起雲上昇飛鳳登龍聖泉總聯二偈

屹立望霞壯蜀川翠屏杳杳勢虛玄朝霞光耀松巒頂暮集仙乘聚鶴天日照淨壇狐跡隱風吹巫峽起雲巔上昇飛鳳人難見亙古登龍對聖泉

　　絕句題十二峰

各踞吞霄意氣雄分明不放水流東煙霞歷盡磨今古喚作人間十二峰

　　秋夜鴈度

孤燈黯黯鴈聲過合眼難眠盡夜歌動怯金風催白髮閒同秋月映青波啟簾滴露談心少聽樹鳴蟬愁思多暮景桑榆堪自羨誰憐四序易蹉跎

　　返照

年來八八忘功用虎穴魔宮隨類安淨穢兩途俱蕩盡天池一滴不同潺

　　四季

春風吹醒樹棲鴉舉目山河盡放花莫道野人無好供誰能先我喫新茶

火雲影裏自清涼利鎖情關在下方山果每同猿鳥摘誰分物類有餘糧

秋飄葉落雁飛忙漸漸寒風撲面涼遠望亂峰筋骨露石人於此也郎當

層層飛玉鎖山房一個乾坤幾樣莊此際常年無熱惱地爐松火夜生光

　　船居

一葉輕輕綠水飄煙霞影裏伴君搖幾經大浪挨身入獨釣金鱗信手招鴻雁徹驚飛夾岸青山疾過截江橈舟人好看前灘石且把牢繩繫柳橋

四面推窗看遠山隨流不動樂餘閒放行自有風帆力把住何須櫓柁板泊岸幾親沙上雁落蓬每共柳堤鷳水天一色渾無意廓爾孤明孰用關

　　行夜船

昨夜海潮逆送舟天明依舊向東流龍王別我三千里且繫蘆灣古渡頭

　　芸窗獨坐

自覺形枯事幾朝也曾山水樂漁樵法堂有艸風雲聚拄杖無塵鬼魅遙百鳥啣花誰不喜一腔餿飯幾能消非關祖道門難入因守清貧賣死貓

　　為伯兄寂和尚方丈落成

方丈初投意氣親明窗淨几暢余情千枝青桂垂書黛萬葉黃楊鎖殿陰訪舊盡成鮐背客迎新都是少年人吾兄何幸多矍鑠快我揚揚遶去旌

　　春遊

煦日晴空語燕忙偕行三五度梅墻綠妍芳艸含新吐紅麗蒼枝已奮揚有意黃鸝聲碎囀無心玉筍露莖槍古今多少翫華客獨許靈雲濫醉傷

　　自慰

五十春秋彈指過目前惟見舊山河今時把杖通津少往古葛藤礙路多滿地黃花隨蝶舞一天紅日任雲梭無生曲子誰堪和獨放長竿釣盡波

　　哭本師

深遭鈍置始難忘益我勞勞幾度傷雙桂鑪錘猶未冷一竿鉤線又移方風飄花落驚愁面淚滴谿流遶斷腸霧重埋光魔族喜抬眸日已上扶桑

　　哭壽山法兄

初攀雙桂是難兄豈料星移法社空佛祖鉗錘今寂寞人天號令幾撐洪黃華帶雨含新淚綠艸披霜掩舊叢幸有玄公能善繼流芳千古振家風

　　為自如靜主除靈封塔

　　來時無背面去亦無形蹤者樣古家風如何下手除達磨對不識迦葉雙拳護以杖打○相云清風明月暫為鄰鳥語花香全體露震威一喝云封。

　　為見空監院封塔

　　金剛體骨本如如萬億須彌是舊廬日月為門開又閣定中那管幾榮枯所以心同虛空界示等虛空法證得虛空時無是無非法。

　　為壽山法兄起龕

　　喝一喝云卜得一穴吉祥地新脩窣堵金霞聚紫微高照正當時四面埜狐俱遠避龍虎相交不算奇獨喜彩雲垂空繫適纔分付主山神密護法兄安穩侍入塔沒蹤蹤處莫藏身松風為友月為鄰是聖是凡覷不見明明日午打三更古殿雖殘雲不老撐天拄地意含春。

　　為玄樞法姪起龕

　　師云一向和泥合水忽爾收竿罷釣此方世緣已畢正好轉身移步以杖擊龕云盡行帶出各還本處。

　　舉火云來時無鼻口去亦無榮枯麤中顯細細中顯麤無中現有有復還無有無不立無染無汙擲下火炬云火光爍破太虛空在聖在凡無拘屬。

　　轉龕師一喝以杖擊龕云當陽請出那伽定帶露披風提正印睹史陀天任自由隨流把住無星秤展翼飛鵬勢力充是佛是魔俱蕩盡。

　　入塔

　　金霞垂蓋兮流泉作琴古柏參天兮棲鶴常吟四山迥秀兮各吐風雲不出不入兮日月為門得大自在兮處世超群安然不動兮拄杖一莖且道作麼生是大定家風以杖撥靈骨云正體從來覷不見無縫塔鎖萬年春封。

　　為雪嶺行者入塔

　　忽爾雲埋雪裏月誰知塵淨體無蹤不是雲埋不是月明明獨耀空還空。

　　為亡兄茂高起棺

　　溪山何處不容身偶爾吾兄帶月行今既特來還共聚蓮花先綻一枝春渡水穿雲腳不染履險蹈危任縱橫此去隨方真快樂本無出入本無痕。

　　為陸夫人起棺

　　師舉杖一喝云來不入門去不出戶丹鳳翀霄沒形蹤曠大劫來原無住以杖畫○相云清風明月暫為鄰戶戶門通長安路復舉棺云雨催樵子還家風送漁舟到岸。

　　為陸夫人舉火

　　師舉火炬云水火焰中浴無垢雲霞影裏透雲霞緊收紅爐一點雪大千沙界作生涯分明不是無情物春來處處看梅花且道有何憑據落霞與孤鶩齊飛秋水共長天一色。

　　為靜一起龕

背後空山有吉地通身泥水盡擔去火光影裏各還源一切凶星急走避

　　為金色侍者舉龕

來時無鼻口去時無面目打個翻筋斗亦似翀霄鶴者回道力全蹋斷紅線索

　　示涅槃堂病僧二偈

四大將消未到時許多雲霧待為衣乾坤難定無家客原是虛玄空性兒

八苦交煎莫放逸心王出入不停時吾身暫借為床坐一段清涼自護持

　　為燦微禪人安慰

南北東西去復還燦公何似得普安任他色界競熙攘此際難舒掌與拳

　　豫留辭偈為伯兄寂光和尚

天倫一氣將還源弟應兄呼格外玄不屬陰陽誰蓋載頭陀非默亦非言

　　為胞弟完白和尚

不識何緣共二親同居仍復又同根盡虛空界當人體萬億乾坤一點塵

　　為含章堂弟

同緣將別幻形儀怎奈陰陽有合離世出世間無住礙恒沙國土應群機

　　自題豫辭三偈

說甚前三與後三脫衣誰不骨毛寒單提拄杖為知己萬億須彌一笑翻

翻身兔角化無蹤獨耀虛玄空外空歷劫能為萬象主金烏依舊海門東

東西南北孰為鄰充滿太虛不見形這樣家常誰不具明明猶示染污人

　　(嗣法門人法衍法玉對
　　康熙三十年中秋月嗣法門人慶雲識)

不會禪師語錄卷第十(終)(嘉興府楞嚴寺藏經坊存板)


