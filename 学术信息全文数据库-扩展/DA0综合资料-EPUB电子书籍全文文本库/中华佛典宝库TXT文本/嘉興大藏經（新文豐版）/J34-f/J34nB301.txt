嘉興大藏經（新文豐版）第 34 冊 No. B301 南嶽繼起和尚語錄


　　南岳繼起和尚大宗堂錄彙自序

　　庚戌長夏病榻山中念行腳高士囊缽蕭然不獨古人語錄不能購與我同生此世者尚不得讀我全書秪因卷帙浩繁慨然於諸會錄中取其語之簡直者釐為十卷曰大宗堂錄彙其實如樹泉報慈甲辰湘雲館散錄堯封後錄皆於古人說不到處盡心而出一字不可捨者無以得此失彼反使老僧賺卻闍黎。

　　壬子九月霜降第一日退翁自序

　　南岳繼起和尚語錄總目卷之一住常州夫山祥符寺語住台州天台國清寺語住蘇州靈嵒崇報寺語卷之二住蘇州靈巖崇報寺語卷之三住蘇州靈巖崇報寺語卷之四住蘇州靈嵒崇報寺語住蘇州堯封寶雲寺語卷之五住蘇州虎丘雲巖寺語住秀州金粟廣慧寺語卷之六住衡州南岳福嚴寺語衡州花藥寺語高峰理山寺語武昌東巖寺語住漢陽大別山興國寺語卷之七靈巖廿一錄卷上卷之八靈巖廿一錄卷下卷之九南岳正續錄卷上卷之十南岳正續錄卷下

南岳繼起和尚語錄卷之一

　　嗣法門人濟璣等編

　　住常州夫山祥符寺語

　　到寺陞座舉臨濟大師初住鎮州一日謂普化克符二上座曰我欲於此建立黃檗宗旨汝二人成褫我二人珍重下去三日後普化上來問和尚三日前道什麼濟便打三日後克符上來問和尚三日前為什麼打普化濟亦打師曰寰中天子塞外將軍古之既爾今之亦然我欲於此建立萬峰宗旨諸上座不得向三日前後躲根即今作麼生成褫良久大喝一喝下座。

　　上堂舉雪峰和尚曰望州亭與汝相見了也烏石嶺與汝相見了也僧堂前與汝相見了也師曰看看三千大千世界被這老子一時搖動祥符只是熱不睬管他齊楚燕趙千里萬里來底直饒過得太湖登古竹岸了尚不知什麼處是夫椒山即使從水平王廟前一逕西來到寨前灣了不知那裡是祥符寺極靈利漢子入門看額認得祥符寺真了行得三兩步又被堵泥墻換卻眼睛及至僧堂前知客接著放下腰包引上方丈揖侍者通報尚不許你相見等閒容你途路邊耽閣驀亞身曰且道即今與諸人相見也未眾擬議以拄杖旋風打散。

　　結夏上堂山前麥熟現前可以忘飢筐裡蠶繰將來可以適體何消萬慮撓其神千憂苦其志非不非是不是燈籠三露柱四然燈佛授記三月安居九旬結制直待中元那日蠟人無纖毫過患方與你坐草自恣。

　　上堂舉僧問瑯琊清淨本然云何忽生山河大地琊曰清淨本然云何忽生山河大地其僧有省師曰雪裡送冰不無他瑯琊可惜這僧月明簾外不解轉身至今猶坐在光影頭邊殊不知琉璃殿上行撲倒也須粉碎喝一喝曰將知此門中事不是等閒。

　　上堂問一月落清溪千峰凜寒色時如何師曰壁立萬仞此心真進曰拶破面門天地黑剔開耳孔海山傾心在什麼處師曰倒懸千尺瀑花新進曰恁麼則衲僧巴鼻草頭風師子爪牙空外電也師便喝僧禮拜師曰金鐘玉漏相酬酢疑殺滔滔天下人乃曰江湖無礙人之心時人過不得卻成礙人雅埠到這裡有什麼阻隔佛祖無謾人之意時人透不得卻成謾人山僧心膽在舌尖上何曾覆藏鐘作鐘鳴不雜鼓響鼓作鼓響不雜鐘鳴透得者如賊入空室透未得者無繩而自縛忽有個衲僧出眾曰道也太煞道要且無祖師西來意山僧呵呵大笑曰盡從這裏去。

　　上堂先師道三峰門下一雙箭撥著透過髑髏有甚神力拾得全身師點胸曰這個漢子當年於箭鋒上三迴九轉你看還損得他一毫毛許也無而今冷地思量直是通身汗血若不是個老子什麼人下得這副手山僧出手也你若活得身來便安在六纛旗下驀召大眾眾回首師曰看箭。

　　上堂山僧不敢平地陷人大眾切忌望空啟告此個寶華王師子座上若一微塵許證驗不過豈惟遭人笑怪亦且善因而招惡果拍禪床一下曰三十年後鼻孔撩天謾人眼不得。

　　晚參七十二峰各住本位三萬餘頃去不至方我輩林下人月聽其自白風看他自清一向申申夭夭樂此太平時節有粥有飯諸人還甘也無若甘去驀地卒風暴雨如何避得過若不甘無事不可生事千個作團萬個作塊我也不敢錯怪你你也不要錯怪人。

　　上堂盡乾坤剎海都盧是個自己而今撮向眉毛眼睫上因什不絕毫絕釐如山如嶽去往往桑樹上著箭柳樹上出汁喝一喝曰和尚子莫妄想。

　　上堂舉汾陽曰識得拄杖子參學事畢泐潭曰識得拄杖子入地獄如箭射師拈起拄杖曰壁立直條拄杖子強生節目山僧自先三峰手中接下年來放在冷壁角裡動也不曾動著諸人道是識得識不得參學事畢也未將來入地獄否簡得出汾陽入地獄如箭泐潭參學事畢點不出拄杖子在汝眼裏為災為崇爭得如金鱗透網游泳波瀾俊鳥離籠翱翔碧落夫山有個方便遂拗折拄杖曰大眾即不得話作兩橛。

　　普請上堂諸方老宿盡道接物利生開門七件事尚不知來處又爭知匾擔腳籮一向在雜收寮裡喝一喝曰夫山今日一齊搬出手親眼辨底接得便行千五百人善知識不愁不隨他去其或縮手縮腳怕寒畏熱無位真人在鼓聲裏惡發莫怪。

　　上堂地搖六震既不為祥天雨四華亦豈曰瑞夫山門下來一個衲子與他七尺地鋪橫也繇他豎也繇他但只是夢中不得與人交頭接耳喝一喝曰好人家男女肯遍相說夢。

　　上堂舉鼓山上堂曰鼓山門下不得嗽咳有僧出來咳嗽一聲鼓山曰作什麼僧曰傷寒鼓山曰傷寒即得琅琊拈曰雷聲甚大雨點全無師冷笑曰天大底病你還作小小看承夫山若遲到一刻幾乎幾乎良久乃搖手曰不妨待伊出身白汗了再看。

　　上堂有句無句如藤倚樹斫得倒是好手忽遇樹倒藤枯扶尚扶不起說甚句歸何處館驛裡撮馬糞漢趁向無尾巴隊中不怕伊不甘要問大眾卻使溈山笑轉新者還具眼麼眾無對師呵呵大笑歸方丈。

　　上堂舉僧問曹山雪覆千山為什麼孤峰獨露曹山曰須知有異中異進曰如何是異中異曹山曰不覆千山頂琅琊和尚曰曹山慈悲濃厚接引群生要會即不可山僧這裏不然如何是異中異片片梅花飛落地師曰一劍揮盡始得和同那許你異中有異墮在語滲漏裡雖則慈悲濃厚未免己命自傷設問夫山雪覆千山因甚孤峰獨露但向道偶爾成文不惟令他不疑去省得諸方盡把格則以致究妙失宗機昧終始即今但有透過語滲漏於不變異處端的得下不論曹山琅琊夫山大展三拜。

　　上堂舉僧問風穴寶塔元無縫金門即日開時如何風穴曰智積佐來空合掌天王捧出不知音如何是塔中人風穴曰萎花風掃去香水雨飄來琅琊拈曰風穴若無後語大似紀信詐降師曰猛火不藏蚊蚋大海那宿死尸饒伊後語驚群爭如先機撲倒。

　　上堂舉僧問三峰先師如何得真慧現前畣曰聞板聲喫飯又問如何得法性空畣曰洗足上眠床師顧左右曰學般若菩薩須是不滯玄解始得法性寬波瀾闊纔有毫忽異見奴緣未斷爭能觸處閒閒而今要透前兩轉也不難聞板聲喫飯太煞不尋嘗更擬玄解會洗足上眠床喝一喝曰大哉三峰師巍巍法中王。

　　上堂舉五祖演和尚上堂曰舉則公案事事成辦向外馳求癡漢癡漢師曰若是夫山肯恁麼道有什公案抵死要辦頂天立地須讓個漢。

　　上堂江月照松風吹永夜清宵何所為行盡東西廊幾多人未歸堪悲為著誰。

　　因事上堂舉趙州和尚曰不閒過念佛念法念僧師曰原來討事做夫山即不然但閒過不得無事生事設有衲僧出眾道和尚聒鬧殺人但合掌道某也幸苟有過人必知之。

　　上堂永日蕭然坐澄心萬慮忘欲言言不及林下好商量原來古人大有商量夫山孟孟浪浪只恁麼一直頭一字是一字一句是一句他時後日撞著個俊辨衲子問著三峰屋裏事小脫空尚自打不來何況大脫空驀召曰大眾試請驗看眾辟易師曰筭來只是一直頭使得快遂打散。

　　上堂舉演和尚上堂頻頻喚汝不歸家貪向門前弄土沙每到年年三月裡滿城開盡牡丹花師召曰大眾五祖師翁惟恐汝輩樂著嬉戲將好日子等閒送去太煞不惜兩片皮若是夫山撒沙撒土尚討不得閒有什工夫頻頻相喚三月四月牡丹落盡少不得有個回頭當爾之時與你個隨流認得性快樂永無憂底妙訣喝一喝曰莫誓速。

　　上堂舉龍門和尚上堂曰山僧今日與諸人同參一個真善知識便下座師拈起拄杖曰住住真善知識來也爾輩到處行腳討個什麼若向赤水求珠珠沉赤水就荊山覓玉玉隱荊山討方便討法門討安樂耶真善知識者從無一法與人那來安樂法門與你方便久參上士聞與麼說自然心死初機後學又作麼生卓一卓曰怎奈何。

　　上堂舉百丈一日侍馬大師山行次見一群埜鴨子飛過大師曰是什麼百丈曰埜鴨子大師曰什處去也百丈曰飛過去也大師遂把鼻頭扭百丈負痛失聲大師曰又道飛過去也百丈有省龍門遠頌曰草裏尋常萬萬千報云飛去豈徒然鼻頭是什閒皮草十字縱橫一任穿師曰眾中還有鼻孔端正者麼試自家摸看大師手裏底龍門口裡底與你面門上個是一樣是兩樣人人只顧撩天不信大頭向下未到透皮徹骨爭得出入息內承事恒沙諸佛無一空過者夫山今日雖與你捩轉鼻頭還須照顧眼下以拂子驀直指曰埜鴨子聻擊一下曰飛過去也復頌曰娘生鼻孔一模脫出氣宇如王阿誰委悉。

　　元旦上堂拈香祝聖畢喝一喝曰此是庚辰年最初第一杓惡水潑得著底一花開五葉潑不著底結果自然成且覆蔭天下人這株大樹新新無住一句作麼生復喝一喝曰路上行人口是碑。

　　上堂問千聖不到處萬法用無虧拈卻拄杖請和尚道師便喝進曰塞斷咽喉又作麼生師曰不靠你一個進曰老老大大全無準的師曰失口道著乃曰失口道著天下無敵塞斷咽喉有什準的萬法用處無虧千聖齊討棒喫喝一喝曰這副手腳什處尋覓。

　　上堂舉僧問長沙如何轉得山河大地歸自己去長沙曰如何轉得自己歸山河大地徑山拈曰轉山河大地歸自己則易轉自己歸山河大地則難有人道得不難不易句卻來徑山手裡請棒喫師曰只是個自己轉一轉便說難說易棒又教阿誰喫長沙轉自己歸山河大地可謂將此身心奉塵剎這僧轉山河大地歸自己何得將常住物歸衣缽下夫山也不管你轉得轉不得且山河國土與自己是一個是兩個速道。

　　上堂舉黃檗見僧來乃曰諸方老宿盡在我拄杖頭上僧便禮拜僧後到大樹處舉前話大樹曰黃檗與麼道曾夢見諸方也未其僧卻回舉似黃檗黃檗曰我這話已行遍天下琅琊拈曰大樹與麼道大似有眼如盲黃檗一條拄杖天下人咬嚼不碎師曰若據琅琊太煞高黃檗門風然未免討他棒喫當時大樹豈無出人之眼一旦以非罪加之何以服諸方之心曾不聞咬人矢橛不是好狗管他嚼得碎嚼不碎驀拈拄杖卓一卓曰我這話已行遍天下了也。

　　許定于中丞斷七陞座大人具大見大智得大用天下老和尚一氣道我在這裡還諦當也無若果具大見則不受人謾果得大用則不受人欺秪如釋迦老子初從母胎墮下氣宇如王為什千餘年後遭他跛腳阿師劈頭一棒這裏一氣拽得轉始好說個天上天下獨尊底大人果然具無師大智打瞌睡也是繁興大用若言達磨西來事久多變不消恁麼只要才能足機劃自然逢著有通塗莫誓速楊岐栗棘禪且置一邊權借南公下平實禪一問撥草瞻風秪圖見性阿那個是諸上座底性識得自性本脫生死眼光落地時作麼生脫既脫生死便知去處四大分張向什麼處去三句作一句道將來你若道生也石火電光舉必全真滅也玉轉珠回通身無影祥符門下有棒到你喫麼莫說他日奮大機顯大用提從上正印印天下叢林善知識要望我山主定于居士八千里未是遠在居士自山僧言下打開個安樂法門所以捐館之際如脫敝屣澄澄湛湛不動不搖舒卷以時去來無礙至於功業書於竹帛遺德在於生民又是他第三四頭底事山僧恁麼道還是提獎大眾還是欺謾大眾直饒一時透過千七百則總作個切腳我要問你本文在什麼處喝一喝曰千古萬古與人看。

　　上堂拈起拄杖曰諸方盡謂這上座近傍不得各各望崖而退今日實情說向你你等皆是祥符門裏人臂腕肯向外曲隨卓一下曰只有這些伎倆。

　　住台州天台國清寺語

　　上堂僧問何時得聖人復起師曰難為國清也不消如此僧作禮曰某甲罪過師曰奉勸兄弟以後不可隨人言語走乃曰佛法二字不道難不道易但於一切處尋著勘著無去住處直下將法王跟法王苗一時斫斷誰不道你是法王良久拈起拄杖曰不是國清今日特地勘驗兄弟且道法王還喫這個麼隨卓一卓曰便請。

　　上堂當人分上各有什麼事這裡道得一句國清以後不消得開口也良久曰諸人既爾堅秘不發事不獲已道一句落座乃曰白大眾國清方丈不比諸方容易出入。

　　上堂天上天下自古自今僧出曰如何師曰總不得如何若何良久曰不知是不是是即也大奇。

　　上堂僧問四大分張計將安出師曰計將安出僧曰爭得不辜於己師曰岸谷無風徒勞瞪目僧曰與麼即不勞究竟也師曰瞥地僧問如何是先佛本意師曰這裡即易僧曰在學人分上大難師曰如是用心真實難得僧擬議師喝出乃曰鬥行則十萬八千也是輸鬥坐則寸步不移也是輸何況這裏那裡四大分張尚圖別生計較豈先佛世尊之本意欲得不負先佛不辜己靈究竟非什難事喝一喝曰這裏瞥地則岸谷無風何勞瞪目。

　　上堂大眾已集師厲聲曰山僧今日大以為不然此後更不得依諸方樣子施行設法不嚴道化日見凌替罪歸阿誰未若眾中得一人出來真贗虛實向這裡定當得下活活底虛空搖杌不動何患天下不太平一僧巍巍堂堂而出師曰不是你便落座。

　　先皇帝諱日上堂拈香已就座良久乃起立曰年年此日不得忘卻下座。

　　上堂舉鼓山和尚因僧問如何是西來意山曰石人筆下看師曰大哉從上之心髓又問如何是作家山曰你行腳為什麼師曰亦不是戲論僧曰與麼即某甲不疑也山曰你何處得作家師曰亦不是亂塞人口良久長聲歎曰追遠之誠何可忘也隨顧一眾曰汝等從前所作殺盜婬妄諸罪一一如湯消冰應念化成無上知覺苟或毫末不靈秪因聽響各流傳又從今日起跳不座旋風趁散。

　　住蘇州靈嵒崇報寺語

　　到寺上堂靈源獨耀千日蔽其光輝一岳盤空萬象失其相好大丈夫秉慧劍般若鋒兮金剛燄非但空摧外道心早曾落卻天魔膽釋迦已過去彌勒猶未來如來正法眼藏委在今日捏聚放開總繇這裏放開也無量諸佛國土一時現前且聽諸人飽足觀光捏聚也天下老和尚鼻孔一串穿卻又向什麼處出氣喝一喝曰巍巍乎惟天為大惟堯則之蕩蕩乎民無能名焉卓拄杖下座。

　　上堂僧問上來納個不審作家禪客下去賞個珍重本分宗師秪如雲興百問缾瀉千酬底當得何名師不畣僧曰欲得不辜來意更請別轉一機師亦不畣僧曰某甲也是譬如閒師哂之乃曰三世諸佛說夢有事有理六代祖師說夢無黨無偏靈嵒今日說夢黃連未是苦黃柏可為憐何故近來世界大非昔比行腳高士朝也妄想暮也妄想收得安南又憂塞北那討閒心情來聽說夢縱饒勉強築在他耳竅裏生門易過死門難出今日也恁麼明日也恁麼雪竇道得好第三第四不問你後五日事作麼生說到這裡未免二乘膽戰十地魂驚老漢更不與你方便直待驢年諾惺惺著吾行爾隨吾喚爾應一隨一應無少無剩。

　　上堂舉趙州和尚示眾曰金佛不度爐木佛不度火泥佛不度水真佛屋裏坐師曰至道無難惟嫌揀擇選佛場開是聖是凡一齊來心空及第所作所為絕猜忌不見石頭土塊草木叢林以至昧略飛搖我皆令入無餘涅槃而滅度之況乃具正遍知底大聖人無往不自得而不能入水入火入大爐鞴老漢今朝豈敢掩是飾非將佛法當人情秪要他隨處出生當處寂滅金佛入爐根塵一如木佛入火彼我無殊泥佛入水全身歸父屋裏真佛一場露布百念歲個老古錐直得手足無所措靈嵒病叟沒伎倆閒把虛空缺處補喝一喝曰報諸仁舉即顧無差互。

　　上堂眾集嘿然經食頃乃曰諸仁不是畏縮不將來老僧不是吝惜不祗對擊禪床曰坐了這個位次不與諸仁說難說之法教你一個個直下作師子兒去成佛成祖去入如來藏去反教你如鄉頭保正耆長大戶參雜在資生產業裏去祈神告佛打入福利門頭去如是則袈裟下多藏毒藥把諸相完具底活佛沉埋向穢廁坑裏將來老僧頭破作七分如阿黎樹枝也不足償其罪過即今世事如麻空門路賒布裙一截泥努出膝蓋子看這老和尚說什難說之法復擊禪床曰今年桃李熟一顆值千金。

　　上堂舉達觀穎和尚住聖因一日陞座曰諸方鉤又曲餌又香奔湊猶如蜂抱王聖因這裏鉤又直餌又無猶如水底捺葫蘆舉拄杖作釣竿勢曰深水取魚長信命不曾將酒祭江神師曰尼山夫子世間聖人猶自罕言利命穎老出世祖師乃爾怨天尤人尚得謂之達觀哉靈嵒今朝不圖翻局要見得失平懷良久曰柳絮隨風自西自東本無定法遇緣即宗取得魚來還自放羞憑鉤餌立奇功。

　　建侍者母氏三十周年請上堂僧問佛法二字總不敢問著秪如臘月三十日到來如何打算師曰好向人前恁麼問僧曰不意和尚見到這裏師曰老僧有口也難開僧曰今日可謂小出大遇師曰且待別時來僧問既然黃檗佛法無多因什臨濟不肯得少為足垂老更思一頓師曰上人慣自生鐵團上尋縫僧曰真個那師曰老僧爭肯虛空罅裡釘橛僧曰和尚大似不知語未竟師便喝僧亦喝師曰學語僧問香嚴道子啐母啄子覺母殼如何是子師便喝如何是母師曰正覓起處不得作麼生啐師曰哀哀作麼生啄師曰舊日事不須提起僧無語師曰老僧患聾闍黎患啞乃舉臨濟大師曰你一念心疑被地礙你一念心愛被水溺你一念心瞋被火燒你一念心喜被風飄師曰據老僧看來大師正欠悟在學道人真到不疑之地自謂腳腳踏實豈非地礙縱饒恩愛全消如髑髏裏眼睛乾不盡豈非水溺驢踐馬踏刀斫斧砍木石泥土相似覓瞋心如芥子許不可得秪這不可得底無明忒煞豈非火燒喜識盡時自謂消息盡也豈非風飄果真達得四大如夢如幻隨處解脫疑心愛心瞋心喜心總是你屋裡真佛顯現底心光把得便用即是殺人刀活人劍一任人間天上縱橫自在應物無拘隨緣得妙一人如此眾多亦然生者如此死者亦然今生父母多劫父母盡達煩惱結使如空無所依向這裏還歇去得麼你若又引將大師道一念心歇處喚作菩提樹喝一喝曰和根截倒。

　　契侍者請上堂舉僧問曹山佛未出世時如何曰曹山不如出世後如何曰不如曹山後來我演祖拈曰若以世諦觀之曹山合喫二十棒若以祖道觀之白雲合喫二十棒師曰老大祖師這回救不得也道樞綿密智域困深底曹山好以世諦責之前來二十棒自領出去然曹山老漢亦不無大智人前三尺暗若於出世未出世觀佛爭能截斷情塵裂開見綱要得類中混跡炭裡藏身猶未在何況青天轟霹靂陸地起波濤遠之遠矣今日設有問靈嵒佛未出世時如何道不曾貶剝諸方出世後如何道一任諸方貶剝若更以世諦祖道論量七十二棒且輕恕一百五千難放君。

　　弟子祝本圓莊嚴先慈請上堂僧問一不得有二不得無新年頭佛法作麼生商量師曰空裡忙忙書卍字僧曰還諦當也未師曰是真草是隸篆僧曰謾某甲一人即得師喝曰從不謾人僧作禮曰分明舉似師曰切不得作永字八法僧問見得滿地黃金何妨即此用離此用明知通身錦繡因什觸不得背不得師曰且讀本文僧曰陳年底拈過一邊斬新底再請垂範師曰莫尋註腳僧作禮曰某甲且自領話師曰身上著衣方免寒口中說食終難飽僧問一冬燒不盡春風吹又生未審湖南草作何顏色師曰昨日鬧鬨鬨僧曰大有人疑著師曰今朝靜悄悄僧曰何妨細而詳之師曰果是俊快衲僧定不回頭轉腦僧曰不是某甲幾被惑亂師曰大唐國裏老婆禪一等與君注破了僧問大眾也如是某甲也如是和尚作麼生師曰直得天雨芬陀華僧曰還著得這一句也無師曰試看玉階長瑤草僧隨顧左右曰今日看破這老漢師曰一年一度春風來僧一喝師曰大地何人眼不開乃曰一年一度春風來大地何人眼不開空裏忙忙書卍字青山拍掌歎奇哉且讀本文莫尋註腳身上著衣方免寒口中說食終難飽昨日鬧鬨鬨今朝靜悄悄天雨芬陀華玉階長瑤草子母各不相知事理依然兼到卓拄杖曰大唐國裏老婆禪一等與君注破了。

　　祖侍者請上堂大覺溟長老出問若有欲知佛境界當淨其意如虛空虛空來連架打某手不如腳還有畣話分也無師無語溟曰早知與麼悔不與麼酇侍者問某甲不問話和尚作麼生師亦無語酇曰果然三寸甚密師仍無語酇曰三十年後此語上碑去在乃曰古德道橫按莫邪全正令太平寰宇斬癡頑何異靈龜負圖自取喪身之兆大似鳳縈金網擬趨霄漢以何期汾陽無業禪師曰佛法在日用處在著衣喫飯處在迎賓送客處屙矢撒尿處美則美矣未盡善也著衣但著衣喫飯但喫飯佛之一字尚不喜聞更起法見展轉不堪況又道個舉心動念便不是了也尋嘗向汝等諸人道舉心動念華雨四天逐惡隨邪香飄塵剎貪欲瞋恚是值種德之本邪見煩惱是嚴佛土之門擬心學佛學法便不是了也經中謂地獄餓鬼畜生盲聾瘖啞世智辨聰佛前佛後北俱盧洲長壽天為凡夫住事八難靈嵒道禪宗亦有八難真佛真法真道三塗也不見一法名為北洲念念心不間斷如長壽天權實照用是世智辯聰獨脫無依乃諸根不具石火電光同佛前佛後所以楞枷曰斷二根本名害父母諸使不現名害羅漢斷彼異相諸陰積聚和合名為破僧斷彼七種意識身名為惡心出佛身血以此行五無間業不墮無擇地獄今日祖侍者為父圓慧居士三十周期特請老僧舉揚實際莊嚴報地不惜口業破盡從上家私汝等諸人倘能不斷無明直見真父不滅貪愛直見真母行於非道通達佛道則老僧箭不虛發其或尋逐古人言句心念一起不惟自被波旬撲倒和老僧一時打入鐵圍城也。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之二

　　嗣法門人濟璣等編

　　住蘇州靈嵒崇報寺語

　　松陵屠居士玄樞為母屈太君壽請上堂喝一喝曰其用廣大寬廓無邊其文深其旨遠與凡聖為依是眾法之本其信之者窮盡法性以之覺親慧命無涯以之自覺智源罕測啟悟勞生破諸塵妄無待漸趨薰習誠非小事不可輕心取於流轉復喝一喝曰倘善知時節吾今不再三。

　　席恭人六十初度上堂金風一夜鏗鏘黃葉四山錦繡滿目秋光爛不收莫釐全露法身倒涵兩岸楓顏搖蕩長空雁影遠天霜翠青無極震澤橫開笑口誦來一道聰明咒唱作千秋白石歌但得圓通證無漏不須石臼念摩訶曩謨佛陀曩謨達磨曩謨元和伏願弟子玄信福隆壽廣子孫多普天知識長惺惺脫卻籠頭卸角馱。

　　快雪上堂以拂指庭中曰雪雪能使枯者榮穢者淨烏者白缺者盈瘠者肥隱者顯熱中者不得不冷奔馳者不得不歇險阻者不得不平濃艷者不得不澹道渠一切處寂寥枯澹他卻莊嚴諸品道渠一切處光明燦爛他卻文彩全無他能蓋覆一切一切蓋覆渠不盡他能穿透千門萬戶千門萬戶牢籠渠不定本非神通亦非法爾道個夜月流輝澄潭絕影盡屬比擬之詞何也不消轉句使乾坤大地無纖毫過患猶是渠本有風光待到紅日出時不見一色始是半提要知渠全提時節麼老僧三十年前在萬峰會裏有一轉語舉似諸仁良久擊拂子一下曰溪澗豈能留得住終歸大海作波濤。

　　靜輿禪人為母氏請上堂夫學般若菩薩無甚日旋三昧斬然將無始來火伴盡情交斷義絕他日山邊水邊冷地撞著只是交肩過去管取十方世界一時銷殞設或兜三惹四不知不覺依舊走入他路裡萬劫無有出期更作意迴避伊又添上一個也約略喚什麼作火伴佛是法是菩提涅槃是真如解脫是要斷絕他須還上流臨濟德山雲門溈仰是真下流現前那個和你是生冤家費這許多氣力生這許多計較顧左右曰老僧三十年不忍說到這裡今因檀越信心不覺肆口隨指口曰看牙齒在麼。

　　襲祖憲退平川通濟弟子玄仁玄森玄淨等送入山請上堂僧問天上無雙月人間只一僧指左右曰因甚有這許多師搖首僧曰不可辜負來機師哂之乃曰自來不慣強差排今日無端閒著力若將佛法當人情怨哉屈哉諸知識秪要你識取去底識取住底百年三萬六千日日日朝昏十二時身上著衣方免寒口邊說食終難飽青山白雲落花芳草去底既不倚勢欺人住底爭肯無本可據不見三峰先師曰德山忤逆往哲臨濟輕薄來學兩個沒量大人病入膏肓不覺什風吹到三峰門裏知事分付緣左先左腳緣右先右腳仍前熱亂莫怪不輕發藥師乃呵呵大笑曰目前師僧盡出自三峰門裏定然頭正尾正劈面三拳且不問你連腮七掌還健脾麼良久擲拂子曰若要無事時歸衣缽下坐。

　　海虞光聚大德請上堂觀色即空成大智而不住生死諸方共聞觀空即色成大悲而不住涅槃靈嵒不然兩片頑皮包個舌一雙耳門藏兩竅欲得不招無間業莫謗如來正法輪有什曠發群動越絕孤應闢天人深域振今古洪謨而不視同爛本心之藥斬法身之斧拈起拄杖曰這一隊漆桶莫怪連卓三卓下座。

　　吳興弟子靈資請上堂適纔鼓聲急忙忙一點一點鑽入你等耳門裏老僧急忙忙一步一步趕上來擬為你拔出竭盡伎倆下手不得須你等自作法莫待貫髓入腦便救不得也你若計窮力盡老僧只得將錯就錯鼓聲無能入之心耳門無所入之跡心跡既無彼此何礙無礙真宗居谷盈谷處坑滿坑無底籃盛他不漏黃金索鎖他不住取殊裁於妙手照用齊彰不稽度於往哲理事兼到豎窮三際橫遍十方塵沙諸佛天下祖師盡在裡許頭出頭沒通方之士自不怪我言無一定老僧尋嘗見掌缽盂向香積世界無出身之路底挑日月於拄杖頭上有眼如盲底總不與之計較者乃捧腹曰秖得這副肚皮寬更有容得老僧底下座禮他三拜。

　　宣州青林明虛律師率諸弟子請上堂僧纔出師便喝僧擬進語師又喝良久乃曰持寶奉君君不識令人空憶老南泉要得遠離眾緣豈止千年一遇教中道一切障礙即究竟覺不是大作家爭得橫身不怕侵泥水離凡聖底嵩山安國師用凡聖底南岳讓和尚終日牽無絲傀儡當得勞而無功麼老僧這舖功德成就多少時也逗漏遺蹤實無走路難免被他捉著直須千言無一中腳下到長安復喝一喝曰偏乾坤動天地底是什麼驢漢。

　　能仁光長老三周忌辰門人遍顒備仁請上堂世尊三昧迦葉不知老僧得知四十九年說底是沒心肝話行底是沒心肝事度若干沒心肝底人以訛傳訛直至今日十字路口深山角落據高位享厚供那一個是有心肝底流到食腐爛衣糞掃還道是他白毫相中光明非他底連聲弗也是他底滿口善哉如是之人不待見之者心生輕慢聞之亦當嘔吐若是老僧三昧總不曾謾昧諸人三十年來說底在諸人耳裡行底在諸人眼裡所度底人諸人盡知盡見老僧兩道眉稜如劍戟討甚白毫相光照顧兒孫非我底增我意氣是我底長我慚惶深山角落他也不曾孤負我十字路口我卻不曾孤負他據高位享厚供是他底祿衣糞掃食腐爛是他底福淆訛任他淆訛顛倒由我顛倒大眾這兩段公案什麼人判得良久曰有也有第二子同光號辨菴住靈石能仁兩剎三年前此日說偈坐化今其腳下兒苦要老僧說幾句殘言剩語反討得這樁沒頭腦底官事要渠定當少間聞三下鼓諸人靜聽。

　　上堂佛法不是小事夫說法者須是六種成就第一安立成就第二目前成就第三自己成就第四智智成就第五本末成就第六平等成就六種圓具法法歸宗一種有虧言言昧旨上根利智自然一六互收淺學初機切忌循途守轍卓拄杖下座。

　　上堂夫臨機轉握共有八門定亂致平難拘一法或奇正之縱橫或陰陽之紛錯九天九地一死一生擒賊擒王射人射馬所以決勝要在臨時神符貴於轉換門門有路步步通途過量英雄不煩指點自能排身直入其或不然靈嵒為汝打開八門拈起拄杖曰第一剎那該攝門第二主賓成立門第三當機生法門第四予奪自在門第五輸機善用門第六全提正令門第七諸根普攝門第八太平無象門卓拄杖曰這是那一門眾罔措遂下座旋風打散歸方丈。

　　謂雲敏聞二上人請上堂腰軟背酸難立久纔近繩床瞌睡來面前大好山腳下俊衲子一齊攢簇著如逼債相似抖盡肚裡零星究竟收拾不下再三無計可施略與諸人評議一不得截生死流二不得踞祖佛位三不得互分賓主四不得馳騁問畣五不得曲順機宜六不得平懷嘗實豈不聞纖芥不留猶是交爭之法拈拄杖卓一下曰漢家雖有三章約爭似靈嵒六不容。

　　靈瑞符道者請上堂僧問如何是道中人師曰一步緊似一步僧曰道中人相見時如何師曰工夫各自忙僧曰設遇虎狼師子憑誰相救師曰也只是個自己僧曰有個自己難免炤管師曰伶俐也乃曰三峰老和尚若在聞山僧與麼提唱通州做得來底布靴和氈襪底一齊頓下三十年參禪到此一些氣息也無當年末後句子無人提得也休休山僧仔細思量我此門中爭好胡亂教壞人家男女良久曰古今盡道說禪難沾著些兒心膽寒若是本等赤金體傾入紅爐一任看喝一喝下座。

　　中游後堂五十生辰請上堂八萬四千深法門無問平坦管什崎嶇只要插得腳入釋迦老子和身放倒有什十方虛空而不一時銷殞然後在天同天在人同人更不須拖鎗帶甲披蓆把碗元豐條紹興令有智若聞則能信解其或幽旨既融玄機未泯雖有萬德千身輪足無智疑悔則為永失爭如長松下白雲鄉吟鳥啼猿盡道場隨分水草地久天長。

　　江陰蓮道人壽日請上堂汝等繞四天下行腳盡謂我求心且道心是何物老僧於無數量中略露些文彩心是日處空照有無定跡心是月光涵寶鏡清高絕心是星運斗旋箕稟曜靈與麼昨朝則有今日則無也不然心是雨花木普滋含笑蕊心是風錦繡山川披拂中心是雲舒卷乾坤越樣新心是雷發蟄一聲幽谷開汝等這回還識心麼直饒量取河沙筭他過去未來現在無有窮盡臨濟先祖又道真正學道人念念心不間斷噓噓心之一字刀刁莫辨魚魯難分便下座。

　　弟子重荷請上堂赤肉團上一物盡道西天儘有此土全無未必然也焚香擇火昨夜蹤跡不著開單展缽今朝迴避無從始信近日叢林吐出來底是埜狐涎非師子乳一眾聞我道未免驚疑此輩不獨堪悲亦且堪笑驢鞍轎若是阿爺下頷因什一切人坐在骨臀底輕重罔辨香臭弗知春山亂青春水漾碧寥寥天地歎望何極良久左右顧視曰具超方眼者自當憐我開眼造罪合眼受災肯同兒戲敲香几下座。

　　大悲道場開啟弟子玄信請上堂夫宗師唱道不屑以智遣智肯以智遣惑事不獲已向道六門虛靜萬法咸如然非心月孤圓爭見神珠炳煥臨濟大師道但能純一不雜雖十地滿心求你蹤跡了不可得所以天龍歡喜地神捧足十方諸佛無不稱歎老漢過矣現前一眾那個不是金毛師子等閒一言半句誰道不是大悲心無礙大陀羅尼神妙章句惟諸大德抖擻精神豁開胸懷豈止除滅千災成就萬德正所謂識取摩訶般若光萬古悠悠是今日喝一喝下座。

　　淨居庵主宗本斷七上堂雲門大師上堂曰劃斷即不可大眾甚好言語固不可以一朝風月昧卻萬古長空又豈可以萬古長空不明一朝風月掩勝潛奇黑漆桶裡黃金色秖為一人斟酌皮髓遂致後代較量親疏因而凡聖岐分悟迷派列奔馳七趣汩沒四流欲期插腳曹源豈止隔洋子江在果具把定世界函蓋乾坤眼目觀淨居菴主八月二十消息如掌中物無有絲毫錯誤其或未相委悉敲禪床三下曰老僧表而出之來無三言兩語去時一笑而已不明向上個竅生死那得由你靠拄杖下座。

　　大悲道場圓滿洞庭席文輿居士伯仲為母夫人玄信請上堂高聲曰大悲菩薩在什麼處良久曰不欲得商量諸和尚子各各欠少個什麼雖然莫謂如今說底便是纔有個是早有個不是大悲菩薩豈有兩個近日諸方不是坐定你便是走作你二六時中折旋俯仰思衣念食種種雜慮是從大悲心中流出是不從大悲心中流出靈嵒直下老婆心與諸仁個圓滿著喝一喝曰此老古錐心不負人。

　　若拙法師請上堂喝一喝曰山河大地由茲建立三昧六通由茲發現隱顯無殊明暗不昧近日多見諸方說心說性遂致喪家失計往來莫辨開遮勿靈故學道者如恒河沙見道者難得一二豈不聞剋己求真修行大錯直須褊衫不蓋體赤腳踏倒崇報門把主人翁曳下曲彔床落脊棒打不歇手然後老僧合十指爪而說偈言假使心通無量時歷劫何曾異今日。

　　癸卯正月四日上堂三日前有一男子來前申問新年頭佛法諸方競鑄金石之言各垂山嶽之訓此問作麼生老僧叱曰合取狗口記得尚書度支員外郎明覺禪師塔銘有曰噫蠢愚背本源一念異生二根從上相傳心印看看掃地盡也老僧既不能為他扶起剎竿又肯隨邪逐惡而今不比前兩年也人困馬困未是困露柱困來真是困心憤憤口悱悱要得老僧佛法流通只恐不能矣。

　　東山燈明道人八十壽請上堂喝一喝曰上來講讚殊因非知方俊眼出格上機舉一明三並同邊淺欲求大寶莫局時代製辭申頌惟仁善聽湖光翡翠青洞庭春草綠中有百尺松枝枝垂屈曲映日拔雲霄從風戛金玉周髀小數術難將歲月卜。

　　雪竇老和尚計至上堂嗚呼哀哉法門不幸人從西園來卻得南廣信報道我法叔杏山老人遽爾歸真不信不信這老子人天眼目法苑權衡聆其謦咳永出四流承其指揮高步三界誰不蒙恩誰不仰德忽然日月沉輝乾坤失色不信不信嗚呼哀哉人亡絃絕知希守嘿三緘其口正是時也莫逆於心何可忘乎大眾道乎情乎情牽生死道絕去來道非嘗道情豈嘗情嗚呼哀哉法門不幸掩面哀哀曰不信不信三峰檗菴志省覲請上堂有個人家兒子其父覽而神之無心心心合妙有口口口道火一切臨時建立從不遂旋包裹拈起拄杖曰而今風和日麗直教天下人一時成佛成祖阿誰出來敢道個不可卓一卓下座。

　　鹽官行輝請上堂舉真淨和尚曰此個事教不得學不得傳不得須是當人自悟始得師曰我不肯這老子春風靄然春水蕩然春山儼然是誰不然。

　　弟子玄信六十生辰水陸大會圓滿請上堂僧問祝融峰畔萬年松枝枝撐著月東山水上行因什向北斗裏橫身師曰稀逢難遇正在此時僧曰老漢慣自虛空裏烜彩師曰錦上鋪花別資一問僧曰是伊報恩有分師曰三千八百未是住頭在良久乃曰若有欲識佛境界當淨其意如虛空遠離妄想及諸取令心所向皆無礙靈嵒道若論佛境界那一處不偏開眼也著合眼也著舉足也是下足也是一切障礙即究竟覺窒礙不是佛境界地獄天宮皆為淨土惡道不是佛境界得念失念無非解脫妄想不是佛境界成法破法皆名涅槃謗毀不是佛境界智慧愚癡均為般若分別不是佛境界無明真如無有二理雜染不是佛境界若信得及虛空本自廓爾佛性從來湛然風動雲披駿發天真妙用凡情聖智全提本分雄機揭杲日於天中幽潛蒙曜扇真風於劫外枯槁回春粲不萎之心花花花聯影奏無生之梵曲曲曲離情灑甘露則一味無餘霈慈霖則三根等潤能使嵒居穴處皆依智炤神光水泛空飛咸入義天性海嚴戒定之室築福德之基有感斯通無求不遂非關異術豈假他緣秖在一法界中雖欲迴避時直是無迴避處故曰應眼時若千日萬象不能逃影質凡夫只是未曾觀何得自輕而退屈又曰貪欲即是道瞋恚亦復然於此三事中有無量佛道拈拂子擊一下曰這便是一條入佛境界底通天大路果若腳跟得力便請平步丹霄隨寓而安無往不適正恁麼時且道還有向上事也無更垂一偈作個註腳水陸齋筵已告圓如空福德利無邊斗充佛座量難盡歷劫長存般若緣。

　　射州卑牧謙請上堂僧問吞盡三世佛底人為什開口不得師曰我若開口又道暴露已長僧曰照破四天下底人為什合眼不得師曰我便不開口也得麼僧曰前頭著後頭著師曰麤心者隔乃曰好鋪功德被人問著莫謂去卻麤緣便照見一切長短方圓而今與你門路不自欺不欺人個是靈嵒山裡佛法也東林和尚曰世間名利閒榮辱雲雨紛紛手翻覆悲歌相繼不堪論棒頭無眼黃梁熟個些話作道理卒難會方來兄弟幾曾體得謹白謹白要得光陰不虛度亟問取他家腳下人。

　　晚參舉趙州和尚上堂曰兄弟但改往修來若不改大有著你處在師曰西天人事至此老輕薄盡也含齒戴髮巍巍堂堂說恁語話捋靈嵒面光咄也大有著你處在一僧出師曰趙州合著在什處僧曰別處著伊不得師曰不改往修來底聻僧曰不可著在別處師曰但改往修來也大有著你處在便下座。

　　上堂僧問曹溪鏡裡纖塵不立因什眼裡有睛底打鼓看來猶不見師曰甚不肯你此問僧曰為什如此師曰依然走入識情裡也僧曰若不上來焉知端的師曰猶未得決然僧問一日打眠三五度也消不得許多閒口除喫飯合作什麼師曰且放冷著僧曰不可教伊上壁去也師曰衷斯自家裁斷僧曰近日諸方錯怪人師曰可當得禪道麼乃曰老僧看定諸人了也還知麼良久復曰知之一字也不易言知之一字眾妙之先鋒知之一字凡惑之帷幄洗腳處用巧不得著草鞋時安排不得朝陽戶口夜月階前不可總為諸人注腳春去秋來三百年拄杖至今猶靠壁早參上堂舉智門綱宗歌曰昆明池裡失卻劍曲江池內撈得鋸䶥䶥齖齖且過時莽莽鹵鹵河沙數糲竭節曳露布伶俐衲僧通一路師曰夫出家沙門不行異路乞食自活取那一路眾畣不契乃卓拄杖曰可惜這一路。

　　小師越祖範銅寫師像供慈受閣請上堂空山中得似人者而喜好段語話要且難搆善說無生法底道只是生銅鑄就聖從何來靈從何起若打從大爐鞴裡鎔盡氣質決不坐著這個見地此椰子一軀不慕諸聖不重己靈讚譽勿喜殘毀勿瞋眼攝一切而影不留耳透一切而聲不染為他是佛模子裡祖模子裡脫出故諸象繁興那伽嘗定饒你在面前作多色伎倆渠不見不聞無盡諸方聞得未免笑靈嵒兩口無一舌咄管保老兄未徹在。

　　吳江弟子定洪密珠請上堂儂家自有同風事千里蒼茫卻肯伊天地河海風雲草木虫鳥人物月之大小歲之餘閏古人道無知者無所不知無所不到起心解會則便隔也今日與你約斷一件事若要去離泥水活人眼目舉唱激揚喝一喝曰細看前話。

　　早參上堂果是個解事師僧不待靈嵒到你面前橫豎已知老漢鋪張佛意祖意在這裡多少時也你道我與諸方差幾尺地一曰近日此話大有商量一曰放待冷來看一曰闔國咸知一曰我不可作靈嵒弟子不得一曰某甲參堂去也一曰打鼓普請看一曰某甲不敢造次一曰直不藏曲師乃起身曰一總是開眼尿床。

　　晚參謹白參玄人光陰莫虛度如此老所說天下宗師盡是喫飯漢子眾中有高過石頭底試請下語一曰不料和尚問到這裡一曰上來下去總不徒然一曰耑為流通一曰別有商量師曰到南廣回來一齊定當。

　　弟子元信大藏圓滿請上堂古德道一大藏教是個之字三峰老和尚道一大藏教是個日字山僧道一大藏教是個席字三人行必有我師焉之字下薦得生來造化承斯力貴胤天然世莫群日字下薦得一句當天出蓋纏縱橫妙展無私炤席字下薦得覿面千殊一體平水上東山青不盡諸人擬取那一字宗乘露布建立由人若非事理圓融能免觸途成滯當此之際須明古人血脈有隨自意語有隨他意語有隨自他意語一等出世尊宿個個道鼻孔吒沙眉毛卓朔纔據祖令總須茫然勝事將成九仞山僧肯惜一簣喝一喝卓拄杖下座。

　　晚參舉雲峰悅和尚一日謂僧曰汝問訊了一邊立地是什麼道理師曰未必善因而招惡果復曰靈嵒今問大眾汝等禮拜了兩行立地是什麼道理一曰某甲若說道理遭人怪笑一曰也不較多一曰不可兒戲一曰肯以小緣妨於大事一曰是上古風規是今時樞要一曰不得作佛法商量一曰耑為流通一曰衲子難謾師乃曰眼目洞然是誰不然更擬踏步落花滿前。

　　平川弟子王本讓請上堂靈嵒三昧最省力舉起一念事事畢高來低去盡奇祥屈伸進退咸饒益臨濟入門便喝德山入門便棒逐妄所生不能自在老僧指出底可與祖佛為師信及底肯走到人天路裡我於一切處而無所行他拘我不得曩謨觀世音菩薩曩謨大慈悲菩薩心主采集不是佛智多矯詐不是道何況執著文字限量良久曰你且聽去好。

　　弟子靈秀請上堂良久曰大眾總集也聽老僧說話又良久微笑曰任你江南江北各自有禪各自有道吾不喜聞三十年前在萬峰刷印寮見兄弟都道纔有是非紛然失心不圖他能讓千乘之國簞食豆羹便見於色肚裏忖量道何必及踏著安隱一片地從夜半子到人定亥一切智智清淨無二無二分無別無斷方省古人道舉一則語教汝直下承當早是撒矢向汝頭上也喝一喝曰將此身心奉塵剎是則名為報佛恩。

　　弟子靈善靈玉請上堂古德道不信菩提涅槃是則解空第一喝一喝曰丹鳳自騰霄漢去寒鴉猶噪夕陽西從上諸聖浩浩商量都要傍省事徑捷一路走直至如今計較未成多少倚長松臨綠水感恩無地大事本來平等反作多種奇能役役趁過光陰大眾流言止於智者二時開單展缽逐日屙矢送尿盡將業識作流傳此道今人棄如土。

　　月朗大德請上堂曹溪一路大不淨坑自古自今掘了一丈又一丈何時得息浪停波更有一項左手把水如光與鬼倒掛瞳人顛覆肝肺據實理論而今方來兄弟能有幾人讎智觀薄機衡斥逐正法眼抹斷涅槃心視無相實相如瘡疣溲勃老僧今日不圖分雪三十年後人間天上一回撞著高聲曰豈其然乎早參舉趙州示眾曰金佛不度爐木佛不度火泥佛不度水真佛屋裡坐師曰智有邪正道無淨染擎拳豎指瞬目揚眉是美精魂鬼總不與麼快便將來如何是屋裡真佛一曰莫要潑水麼一曰不可錯祗對和尚一曰心不負人面無慚色一曰痛領一問一曰口是禍門一曰不經一事不長一智一曰某甲無侍者袛對和尚一曰不可口似鼻孔也一曰動則風生師曰市食齋僧不見好。

　　晚參古人道若是陶淵明攢眉便歸去師曰滿目溪山一帶煙去便休何用攢眉一日病入膏肓一曰深懷恐懼一曰肯掛唇齒一曰是伊救不得也一曰深領師良久曰看見了也便下座。

　　早參自點胸曰此老子一生口硬慣說硬禪也無他只是做禪和子時不輕易喫人家三個胡桃兩塊餳而今禪和子能有幾人插花不入昔僧問雲居如何是道中人對曰如死人手道中人相見時如何對曰如死人眼這兩語到我臨濟家濟得什麼邊事不解自持白刃斷其命根每日說千說萬總未契得木上座在多見時流妄作主宰請個古人為你證驗有能與佛祖作得生對頭底出來道兩語看僧出師問如何是道中人僧曰雪深三尺道中人相見時如何僧曰特地一場愁又僧出對前問曰獨掌不浪鳴對後問曰兩掌鳴嘓嘓一僧曰腳跟不點地次曰把手上高山一僧曰舌拄上齶次日絕倒旁觀一僧曰待問即對次曰蓋膽毛一莖兩莖還遮覆得麼眾僧競出師曳拄杖下座。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之三

　　嗣法門人濟璣等編

　　住蘇州靈嵒崇報寺語

　　上堂喝一喝曰前聖所知轉相傳授能滅億劫倒想成就無量慧身離此章句別有商量水牯牛欄裡又添一頭靈嵒不獲已且作死馬醫將知你一生行腳只是泥裡撼椿看人喫飯一法若有毘盧墮在凡夫萬法若無普賢失其境界你道街頭巷尾敲鐵磬沿門念高王經底親見妙覺也無灼然諦當得其樂不可量打筭不下最苦莫過此也復喝一喝旋顧左右日洞山古佛道得好成佛作祖越此不得不得伊何要你消磨。

　　松陵陸懋之居士求嗣請上堂從門入者不是家珍一朝親自得來是真獅子兒何怕不大起家聲驀拈拄杖曰不見釋迦小廝纔出母胎便手指天地目顧四方曰天上下惟我獨尊當爾之時如珪如璋誰敢相著所以道一人得之則位齊諸聖一人失之仍是凡夫人雖不殊得失遼遠古德真切之言誠堪信受隨卓一卓曰務求必得而後已。

　　晚參舉思益梵天問佛世尊何謂菩薩名為有慚佛言知見內法何謂菩薩名為有媿佛言捨於外法何謂名為菩薩偏行佛言淨治身口意業師喝一喝曰慚愧釋迦老子不顧亂卻天下人眼何不與伊本領今日設問靈嵒何謂菩薩名為有慚對道裁衫錯卻領何謂菩薩名為有愧對道把針失卻線何謂名為菩薩偏行對道衲僧破草鞋又道五戒不持大眾提將缽囊千里萬里行腳莫待閻羅老子徵你飯錢然後搜刮腸肚上來山僧共釋迦老子各出隻手為你分取一半且如何得知見內法如何得捨於外法何法能淨治身口意業眾畣不契乃曰指望灑灑地為宗門中出口氣如斯爭得能搆歸方丈侍者問如何得知見內法師曰不食空王俸如何得捨於外法師曰何假雁傳書何法能淨治身口意業師曰昨朝栽茄子今日種冬瓜。

　　知殿慧圓請上堂位天地育萬物聖人之道可謂大矣也只好向無佛處稱尊若撞到宗師面前尚費手腳不然禪和家三千五千一萬里地盤水陟嶺難道總為一羹一𩚙老僧不是抑人揚己秖為不甘你一眾負屈你輩盡道慣自於古佛出頭不得處鐵石崩崖霜弓劈翦我且問你諸佛如來說一切眾生身中具有三大體大相大用大較他聖人之道孰大良久曰李將軍有嘉聲在不得封侯也是閒。

　　荊溪周居士請上堂驀拈拄杖曰祖師不曾西來各有一片田地以時作息誰敢差之毫釐既來東土卓一下曰中心樹子屬我也謬之千里何所不宜雖然如是白雲橫谷口迷卻幾人源所以道語不離窠臼安能出蓋纏現前諸人有能於祖師命脈上眼目人天試請道一句助喜青池居士圓滿報恩功德良久曰三十年後此話大行。

　　通州幻住聞長老遣門人音圓徹省覲請上堂如今直下信道老僧不能替你作活計須是各各自解作活計始得而今還自解作得活計也未且返思自解作活計底人在見今見古見屋見樹處見在行不見行坐不見坐處見又作麼生說個見底道理有人問你又作麼生道先和尚嘗時說得好如今悟得底向前迷時在什麼處如今正迷也悟從什處得來恁麼說話罕有人說得山僧嘗時道佛法是個省力易會法門今人甚看得難了秖如僧問趙州學人乍入叢林乞師指示州曰喫粥了也未曰喫粥了也州曰洗缽盂去其僧言下省悟趙州是自解作活計人家兒子開口動舌全不費力迷時底人還喫粥還洗缽盂麼個個喫粥個個洗缽盂迷悟如何分若分不得趙州未開兩片皮這僧因什不悟纔說個喫粥洗缽盂這僧便悟去佛法無迷悟無來去平生所作所為總是這個活計解作底人三毒四倒五蘊六入十二處十八界二十五有無不是活計自不解作活計則菩提涅槃真如解脫盡是死路僧問嵒頭起滅不停時如何好嵒頭便道是誰起滅老僧在萬峰槽廠豈止喫過七棒八棒一朝低頭登時看破他自解作活計底也不是自解破家散宅底也不是畢竟如何擲下拂子左右顧視曰還要注腳。

　　佛誕上堂道大不有功成不居作無所作為無所為善哉釋迦老子當年一出母胎得聞此語或不至莽莽鹵鹵開這張乳臭口遭他跛足雲門驀頭一頓今日老僧若不說明諸方依然放渠不過大眾法無成相生殺由人近來巧唇薄舌克路塞巷試請為二老定案良久曰古人道得好你若肯我我即辜負你你若不肯我我即不辜負你。

　　雲間錢太君為令嗣寶汾求功名請上堂毘盧頂上人識者既少舉者尤難也別無奇妙我見世間之人隨情起解情解方起名相是興咫尺之間常樂法身而作無明幻相爭知他本自無表無裡不欠不剩風雷咳唾煙霞塵垢呼吸萬靈叱吒群品皆其嘗分禪和家聞知是說呵呵大笑道我會也我會也念茲在茲安樂長壽老僧更助汝喜良久擊拂子一下曰好上大人還會麼他家大有兒孫在頂天立地通人愛。

　　小參實謂此事如王字不加點巍巍乎誰不承恩誰不仰德纖毫違犯身命殞亡蓋謂不輔非忠不順非孝爾等其善體悉。

　　早參實謂此事如王字不加點有大智人以三要印當頭印定是他家親子親孫何愁不眼枯腸斷苟非骨血靈床前一分爭得應時及節隨摑口曰鬼話便下座。

　　晚參實謂此事如王字不加點在天天中尊在人人中尊少他一下食者難消。

　　建大悲道場秀州世益禪人請上堂實際理地撥轉天關良哉觀音快逢其便經律論三藏五乘十二分喝一喝曰我所得智慧微妙最第一參玄上士味道高人何不直下打開自己寶藏運出神通光明共靈嵒老子對個平交成辦現前佛事枉被識情安排工夫造作過去諸佛現在諸佛未來諸佛各與三十已自領出汝等諸人幸早各為之計。

　　南濠弟子張雲升為母六十壽辰請小參驀卓拄杖一下曰西天人事盡情交割了也可笑臨濟洞山各得聖人之一體便乃高豎三玄橫張五位天下之不見大全也久矣老僧今日復還舊觀不圖炫耀己靈秖期仁人孝子各各曉了本生父母原自諸相完具旋顧左右曰且道以何為驗良久復卓拄杖曰面目現在。

　　早參實謂此事如王字不加點乃呵呵大笑曰加一點又成什事此一點體非大小位列高卑加之上位指揮萬象不逐四時著之偏位秖恐不是是真大奇為君既不易為臣良獨難鹽梅不是生知功勳非關夙具大凡學道人須知有轉身處始得復呵呵大笑曰撲在散粟位中餧得來赤凍紅地無有出期。

　　侍者山庵請上堂舉明覺曰祖師不到處時人知有時人不知處過在祖師乃曰山高水深豈盡人力使之時人伎倆往往多於祖師夫為祖師者又常常平地遭撲雖人皆得而賤之何所不宜時人不知處又歸過於祖師拗直為曲使之正令不行豈能服其心哉雪竇當皇宋中葉正宗鼎盛無丈夫氣概乃爾靈嵒幸無偏照剛有不明敢問祖師不到處時人知有個什麼良久曰共相著力底試人前露爪牙看。

　　早參舉風穴問真園頭會昌沙汰時護法善神什處去也真日常在闤闠中要且無人見穴曰汝徹也妙喜曰風穴徹也未師曰風穴道底是第一句你若會去是第二句妙喜道底是第二句你若會去是第三句真公道底是第三句你若會去是第一句臨濟若在必然道誰知吾正法眼藏向這瞎驢邊滅卻老僧笑道卻做得靈嵒半個兒孫掌有神珠白晝示人已無遺餘大家看見自信父子領諸檀越遠擎香飯餉我山眾依法料揀是第幾句禮云禮云玉帛云乎哉樂云樂云鍾鼓云乎哉先聖道法性海中親認得現前人人都在法性海中且道認得個什麼噓常恨言語淺不如人意深今朝兩相視傾盡百年心。

　　弟子靈簡靈楷靈冶請早參舉五祖和尚上堂曰庭開金菊宿根生來雁新聞一兩聲昨夜七峰牽老興千思萬想到天明師曰演祖天下宗師據此亦不足猒天下之望出家沙門作佛弟子含齒戴髮巍巍堂堂行盡水雲腳求悟本來心待其未踏船舷痛與三十庶幾不忝門墻乃作許閒言冷語銜耀己靈恥他先作直饒說法者無有能說可說聽法者無有能聽可聽出得離間語落在和合語裡要稱臨濟下尊宿且聽靈嵒處分隨喝兩喝曰冷地忽然覷破笑殺無數旁觀。

　　晚參舉撫州龍濟和尚問僧什處來曰翠嵒濟曰翠嵒有何言句示徒曰尋常道出門逢彌勒入門見釋迦(師注曰二不成雙)濟曰與麼道又爭得曰和尚又如何濟曰出門逢阿誰入門見什麼(師注曰一不成隻)僧於言下有省(師注曰好與劈脊便棒)乃曰二老宿頭白齒豁不指望出兩轉壯觀宗門緊緊抱著佛腳一步不敢動據此何能入魔靈嵒今日要與二老為師教渠竿頭更進直道出門逢馬面入門見牛頭問話師僧暴得人身豈遂甘心必然冷笑道金毛跳入埜狐窟也隨撫掌三下早參舉僧問首山如何是截徑一路山曰或在山間或在樹下師曰老漢耄矣登危陟險繞棘攀荊爭得徑截靈嵒卻有一條截徑路頭快便師僧速請進步一僧鹵莽衝出師痛打一頓趁之復就座良久回視一匝眾無對乃曰土曠人稀便下座。

　　晚參道吾真禪師孤硬具大知見與楊岐會和尚俱有重名當時慈明會中先數二大士為龍象然開法皆遠方小剎眾纔二十餘輩諸方來者必勘驗之往往望崖而退甚多或問真如何是佛畣曰洞庭無蓋寂音尊者頌曰洞庭無蓋凍殺法身趙州貪食牙齒生津異哉擔雪既愛真公畣話又愛尊者頌語遂不顧惜舉止之醜惡效顰頌曰洞庭無蓋托出法身吞吐不下空自嚥津又曰洞庭無蓋走卻法身東西南北苦殺問津二頌去尊者遠矣有小洞庭者拈四句使寂音擔雪不自知其首之俯幸哉座下競頌師復別曰洞庭無蓋上載下載杜撰禪和多見未在。

　　早參舉僧問元叟端公如何是實頭一句端曰刀斫不入師曰非也老僧今日要與元叟相見參玄上士撥草瞻風動踰千里萬里秖圖個入路若據高論辛辛苦苦盡是美虛實頭一句如何道良久曰將屎塊驀口𡎺好怪我沒道理。

　　晚參舉僧問趙州世界變為黑穴未審此個落在何路州曰不占僧曰不占是什麼人州曰田庫奴師曰田庫奴當此之際救你頭是救你腳是燒香禱告觀音去良久曰觀音觀音可奈何。

　　小參曠大劫來覓不得底出息不涉眾緣入息不居陰界禪和家長連床上客春開眼半晌聽不著晚粥梆氣急殺人三十年來辛苦事觸磕何曾不遇緣。

　　晚參月首座問佛祖不能到處敢問和尚師曰三千條罪莫大於不孝曰然則小子領命矣師曰也知勢不容不下也曰何必痛而後伏師噓噓良久乃曰今世道人多溺文義不務大道人類相乖尚能刺足於佛祖永明不曰若但隨文義所解只是陰識依通當逆順境時還成滯礙老僧痛心諸人其有過量乎喝一喝下座。

　　晚參年窮歲逼大小事都有個結筭我也要清楚你你也要清楚我一僧出師打曰一併清楚與你僧擬伸問師連打曰更欠少你什麼趁出。

　　晚參古之人有截人腳跟者有換人眼珠者有去人匙箸者有拈人鼻孔者總非善法靈嵒且不然盡乾坤將來如唾星點只要你喫喫得下了又要你吐得出而今且先說喫僧纔出師驀面唾僧將進師曰不得喫我吐下底。

　　楚潼泉俞昭汾長老省覲早參請上堂僧問一人知有道不得一人道得不知有那個在偏那個在正師曰若此者非老僧所能知也僧曰好一轉可惜引人語路師曰人各有知有不知僧曰和尚還知面門一突是他通氣處麼師曰子欲我強不知以為知乎僧曰倒是某甲罪過師曰非也僧問百種多知不如無求最第一也因什又向大庾嶺上以網取之師曰其言則然僧曰既無依執云何名傳師曰汝意謂何如僧曰還塞得他口住麼師曰古之人則不如是說僧曰原來共某甲說道理師便喝乃曰老僧之意諸人知之乎知之為知之不知為不知三十年辛辛苦苦只圖幾正知正見之人布之四方使三峰道法有傳人則盡在見聞章章之道如之何喝一喝曰在人。

　　師到三峰祖庭法子檗庵志主席率大眾請陞座僧出問師皆默然乃曰此片地長如許長闊如許闊我老和尚於此得道養道行道我兄弟子侄子侄之子於此得道養道行道摧頹老子特地又作個什向當良久曰天地覆載日月照臨物以曲成情忘向背斷斷靡他尚冀大振於後來喝一喝下座。

　　晚參理無相狀事有形段一報身中善善惡惡如何得事事順理一曰嫌什麼一曰還容某甲杜撰麼一曰一切總由和尚一曰只宜拄杖子一曰洎合打破蔡州一曰家醜不可外揚一曰巢知風穴知雨師曰但念觀音。

　　病起早參見到古人見不到處底禪和我有兩問問你用過古人用未到處底禪和我有一問問你乃問老病尋常發龍鍾無較時如何首座曰近日荊州玉泉請和尚師曰始見望朝又己念日西堂曰有手不彈指師曰無限世間心問雨歇農方作天空蟬盡鳴時如何首座曰堆藍堂中坐臥亦不惡師曰或若當此一問靈嵒門下將何如西堂曰往往如斯師曰圖他力盡問臨濟德山不足標牓信得及麼首座曰和尚行時某甲腰包師曰將作奇特商量西堂曰某甲經了多少寒暑師曰故山歸路笑羊腸。

　　晚參老漢不肯亂塞人口明取自己明取目前底交馳天下總之賞他個熱不睬師法祖佛句子道來一曰近日諸方大有商量一曰某甲不敢妄生節目一曰也曾他家簷下過來一曰專為流通一曰今古罕聞一曰恐不愜和尚意乃顧侍者曰寡不敵眾打退鼓。

　　晚參老僧崇禎二年到萬峰見老和尚有兩句話往來於懷三十六寒暑怕爛卻今晚舉一過上上人不撥自轉下下人千撥不轉眾無對乃曰兩肩扛一口枉續牟尼子孫後。

　　早參平旦寅狂機內有道人身喝曰欲得不招無間業莫謗如來正法輪老漢難道定要與這不是人養底打對有法得菩提道實大可畏你等既不問老僧而今老僧要問你正聽經時禪在什處正參禪時經在什處代前曰展腳縮腳代後曰合眼開眼(孤峰長夏命闍黎論法華助顯)。

　　千華法侄守緣和尚請上堂僧問一字根要是何之說師曰將謂俊偉之機曰依依對看師曰能為來者之益曰果爾殊特師曰無以當意曰得盡之也師曰收僧問上來置個問端和尚定有以畣之師曰早已備悉來意曰便恁下去也師曰實為希有曰其一有所當乎師曰家裡人說家裏話曰也要大家知師曰珍重乃曰反覆丁寧輸誠苦口是南泉睦州大機之用我濟上之所秘也今遇大方事難久韞隨仰手覆手曰過去如是如是現在如是如是未來如是如是得親故用親行到故說到有時威行雷電有時靜穆淵澄皆不計較而得良久左右顧曰有當高懷也無便下座。

　　虎丘回上堂僧纔出師以拂子截住日我不汝欺乃舉雲門和尚一日行次以拄杖打露柱一下曰什麼處來自曰西天來復曰來這裡作什麼自曰說佛法乃喝曰欺我唐土人又以拄杖打一下便行師曰捉住捉住浙西路裡清水白米與你喫了亦是一種善知識底事撞到露柱也扯葛藤一上莫是欺他外國來麼誰信你老僧昨夜從虎丘到靈嵒有問侍者和尚來作什麼者曰說佛法諸兄弟若道有佛法可說是欺靈嵒大眾若道無佛法可說又孤負他遠來檀越這裡道得個平展句子老僧分半院與伊為檀那植福靠拄杖下座。

　　喻岸二侍者丐盛川回請上堂我宗無語句不是無語秪是無祖佛語無人天語亦無自語一味應機發語昨日有僧問盡大地是學人一坐具地佛出世也侵他毫釐不得擬著和尚向什處老僧道生平行腳到處只管九十日為一期僧曰還得觸處自由麼老僧道如方木逗圓孔中僧曰始得無過老僧道多少聱訛大眾未識者識取習學謂之聞絕學謂之鄰過此二者是為真過上來個道真言三玄收不得四句豈能該若不挈其綱領百年能幾許走殺亂山青然今日兩侍者請說法當用何等語良久曰缽盂安柄新翻樣牛上騎牛笑殺人。

　　上堂拈拄杖卓一下曰妙用自通不依傍物冥會至理非見聞緣但有語句數量盡屬法塵盡同諸漏祖師門下春非我春秋非我秋夏非我夏冬非我冬伶俐衲子隊隊盡入僧堂裡喫飯那個不曾提將缽袋千山萬水親覲尊宿知識來幾人於筭盤珠上撥得著聖僧年庚月令子平局上若不具有正官正印爭能一坐千年永臻祿養這裡看徹嘗住真心待山前麥熟特磨麵作頭須彌山樣餬餅拉取東西南北坐曲彔木底同共一筵大相讚頌良久顧大眾曰不得道靈嵒慣說長遠話。

　　瑞嵒若長老省覲請上堂本色住山人將臨濟隨身七事鎔作柄钁頭開得一畝田種得一籮粟百年三萬六千朝沐日浴月總無虛棄底時節秪麼不信更向外求須知向外無法內亦不可得直下歇卻便是清淨身界心肝五臟頭目髓腦未嘗屬與別人汝諸仁還有眼麼有則便合乘時識取拈起拄杖曰即此物非他物從上傳持無少別打雨敲風只等閒卓一下曰何惜今朝重漏洩。

　　誕日上堂今朝二月初八正是山僧五十七年前撞出母胎底時節其紀年萬曆其歷三十有三其歲乙巳其月己卯其日壬子其時癸卯只這現成本命元辰錦繡雲霞也絢爛他一點不著晦冥雷雨也掩覆他一毫不得直饒斗牛女虛危室壁奎婁胃昴畢觜參東方發紅炤底在周天三百六十度上打一個轉天干地支不曾移易弟子聖堅向依雪峰故事服瘁叢林銖積寸累捐以營供適當諸山畢集名宿滿前特求山僧乘此良辰舉揚法要山僧料揀微軀秪有清淨本命可以上對佛祖可以下示後昆可以無愧高賢可以率先來學一時和盤托出了也若是佛法且待別時。

　　一如禪人領弟子靈昇靈受請上堂四來諸禪和三千五千一萬里地披風吸露捱他冷月赤日只為不大肯於諸方只為不肯小視自己要決擇萬劫千生事故攢簇高山頂上希逢難遇正在此時出來對眾美一解果然言如雷火始見宗乘不墜叢林有人莫憚靈嵒格致錯崿旋生退縮有麼如無老僧理葛藤去也喝一喝曰我教你歇你不歇教莫著忙你著忙可惜娘生兩板腳空向閻浮走一場。

　　梵因副寺首七上堂古人謂無眼耳者是得力小師老僧三十年來畜得頗頗一個中途忽遇卒風暴雨打失了拈起拄杖曰一向拖拖曳曳撐撐拄拄全靠渠而今貧恨一身多并渠亦不要還有用得著底一任領去眾無對師曰全副送在你屋裡不解使令此後莫妄想。

　　密因薙染請上堂各請停思思而知是鬼家活計智不到處衝口道出如炬破冥如霆發榮如篲浮雲如斧枯木如師子王獨步眾會如寶鐘杵群聵震動開化剛強如草覆地寤寤疑昧如日中天隨喝一喝曰宗門旨要為當秪恁麼別更有奇特乃起立曰第一願願剃度沙彌作止無礙第二願願現前參眾動靜光明第三願聻便下座。

　　侍者粹盎為同事子木樾請上堂僧出請益師不顧良久乃曰亭亭霜後竹落落鏡中絲俛仰乾坤小誰堪話所悲一眾還知古今坐曲彔木者麼盡是無猒足貪夫可憐達磨這廝十萬里程從天竺來秖帶得隨身兩腳人人盡指望受他人事開個舖面販茶底讚茶香賣餅底誇餅熱三斤麻一疋布竹札木屑盡情擔出人前尋個出脫甚至乾矢橛和兜率陀天底一秤賣卻猶不自滿志割空裡春山剪意中秋水高抬聲價不圖你燒旃檀沉乳作七代先靈供養反要他提水挈漿洗甚驢腳馬腳有個血性漢子眼不忍見耳不忍聞寧甘打入異類不與同中國一去三七日杳無消息現前大眾俱有半面之識試為我喚轉看眾佇思猛擊案曰缺七種相底不是。

　　別峰三關大師七十初度遣弟子設齋請上堂喝一喝曰若是開口便吞佛祖底決不嫌齒牙礙塞未生前已生後豈有兩副面嘴零分細剖供人點染杖頭明月頂門具眼方窺笠下清風胸次無塵始覺用時似雷翻瓦行處如火銷水菩提涅槃一筆勾下閒田舊閣吐唾贏來於險惡為橋梁不惜度驢度馬於昏黑為燈燭從教鑑地輝天花簇簇錦簇簇一本同條聯葩並馥耳順啟觀音入理之門從心處普賢歸源之府黃金奕葉劫前香碧玉迴環言外旨山僧今日慶讚因齋期於此老別峰相見拈拄杖曰看看要識趙州庭柏樣直須連夜長新枝卓一卓下座。

　　惺悅禪人領琴川眾檀越請上堂僧問若人識得心大地無寸土即今大地已無寸土且道心在什處師曰三代以上底不是僧曰幾人說到這裡師曰又來錯品題僧曰直得寒毛卓豎師曰依然打入骨董箱裡僧曰日上月下總不徒然師曰轉見淆訛乃曰有一物博古圖中收不得宣和印記打不著縱有個慣說大話底自言我是威音王已前領過勘合來秖好信一半唐虞三代秦漢六朝蚩尤饕餮翡翠朱砂也總是模糊品題何故聻篆文無口款識不靈從來骨董箱原是淆訛窠窟除是實情大方賞鑑家不消揣按自然分曉即今眾中還有恁般人麼喝一喝曰試請定價。

　　師到當湖化城院主是公領諸檀護請上堂僧問即言定旨不敢上來過化存神願垂方便師曰破夏謀食可是好僧僧曰敢為流通師曰令我攢眉僧曰大眾一時記取師曰也是徒然僧問湖波逗日玄沙眼孔撩天竹擊清風香嚴耳門著地兩段不同試請料揀師曰事非草草僧曰已出白汗底徒煩指注師曰汝又奚為僧曰未明下載底如何甄辨師曰千里萬里僧曰可謂入石之言師打曰也是不得已也乃曰宗師命脈久遠來在汝諸人赤肉團邊設驗人關施活人句幽鳥語如簧柳垂金線長緇緇素素滿眼滿耳不立文字高賢爭肯多求妨於至道喝一喝曰今日老僧把汝手上高山大行闊步又在識法者自驗戒珠道人領檀越靈智請上堂僧問仰山道盡大地人業識茫茫某甲道盡大地人心光湛湛還是仰山道底是某甲道底是師曰你但將手向鼻上揩看僧曰和尚過為巧說師曰不可流入意地僧作禮曰曩謨觀世音比丘某甲從今張口只留取喫飯也僧問向上一路寸草不生腳頭只顧步步登高底還知草鞋跟斷麼師曰當年六祖在大庾嶺頭與明上座說什麼話來僧曰與麼道即易相續也大難師曰古德誠切之言實大可聽僧曰而今而後師曰休將玄妙掛心頭僧問無底籃盛將來底大家知有佛祖說不到處願請提綱師曰莫被他識情驅使僧曰實謂罕稀師曰現今種種念慮交割下落也未僧曰千古萬古師曰一朝踏著實地歡喜不了也僧曰驗取師曰讓第二位話行僧問觀音入理之門聞鼓聲橫趨而去超佛越祖之談因什胡餅塞來猶不住師曰末法比丘僧曰而今秖恐不然師曰但得心平等高低路坦夷僧作禮曰謝和尚師曰老僧肉戰問東海騰波南山疊翠大家聞見分明因什問著口吃師曰老僧替你不得僧曰有恁麼心行師曰他日也須自得去僧擬進語師曰莫將閒學解埋沒祖師心乃曰不消開口道福壽總從心現前諸菩薩助我轉法輪摩訶衍深復深絕憎愛一古今須知五色燈光青所成三昧性海名身句身但除其眚莫除塵堂堂大丈夫不用佛扶不用祖扶肯道挾帶挾路通宗通途親切最親切缽盂或瓦或鐵一日兩度周旋秖要肚飽即歇。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之四

　　嗣法門人濟璣等編

　　住蘇州靈嵒崇報寺語

　　月朗大德請上堂虎豹文章美來西天儘有麒麟頭角難道東土全無笊篱木杓處處堆山積嶽錢貫井索頭頭焯地輝天拈來蓋色騎聲放去風行草偃聊聞舉著已瞥地剔起便行何俊哉若向意根下妄自穿鑿豈但分疏不下直是抬身不起一年又一年一月又一月拖到彌勒下生也未得成辦時節有句誠諦之言惟在諸人料揀擲拂子曰自是不歸歸便得五湖煙景有誰爭。

　　雲間弟子靈耀薦嚴大拙居士大悲懺期告圓請上堂乃顧視左右曰觀世音菩薩先進於禮樂後進於禮樂草木為之稽首土石因而放光一朝摩竭魚鑽透清淨寶目須彌山壓倒母陀羅臂三十二應十四無畏諦當甚諦當敢保老兄未徹在有個漢子揚眉魚龍得游泳之方瞬目鬼神無行走之路摧折刀山不用文殊妙智消滅地獄不用普賢三昧法性如此偏圓心源如此湛寂今日若不證據後來如何趨進乃合掌曰現在可驗。

　　上堂奇怪諸方老宿盡道善能切磋然則靈嵒門下直是好笑禪和子是木頭是土塊就使是木頭土塊穿鑿將來還解語麼苦哉汝等禪和深受屈抑我此時若不說個快自指口曰枉生這兩片皮也諸德如今泛其波者甚多窮其源者極少總道宗師家本分為人劈面兩掌有什麼過饒你見機而變其間有得有不得拈起拄杖曰毒藥醍醐千載黽鑑卓一下曰我與麼及你漆桶敢道不得為天下宗匠。

　　淵侍者請上堂僧問百尺竿頭進一步方知海闊天寬萬人叢裡奪高標秖要手親眼辨威音那畔即不問昨日說不到底略通消息師曰出草之談即不與麼僧曰原來師曰若要重話老僧與汝洗腳也不中僧曰豈敢造次師指鼻曰你擬安著他向什處僧曰直得退身有分師曰得恁沒下落僧問佛法要妙不在多言因什今朝三明朝四滾滾無碑記師曰見解偏枯底過一邊僧曰幾人得似和尚師曰恐有妨礙麼僧曰出草之談即不與麼師曰與你飯喫底人還具眼麼僧便喝師曰罪過良久拈起拄杖曰這一個那一個一一被你俱勘破卓一下曰而今誰肯放你過玄素不殊官商同度色色正觀聲聲天鼓截耳避聰閉眸佯瞽依然混混沌沌帝江之舞爭知雕心鐫髓鏤肝鑄腑將謂尖新番同莽鹵不假音容直還太古然後可以壓量佛祖連卓兩卓下座。

　　浴佛日化士有鄰領海虞弟子金本長請上堂舉僧問趙州狗子還有佛性也無趙州曰無五祖演和尚道也勝貓兒十萬倍師曰昨有問老僧佛還有狗子性也無曰有演和尚若在又不知下得個什麼語可惜在今天下罕有美大旗手底尊宿帶累老僧下此苦心佛若無有狗性爭肯離兜率降閻浮狗子若有佛性那得證涅槃成正覺古今佛法人秖知狗之為患不知佛之為患大矣哉所以無災無難活到百廿三歲底老古錐有灶門大兩隻耳朵不喜聞他一字設有個漢子出來道靈嵒靈嵒老僧不待打二十棒即時貶向鐵圍山裡何故聻他決定與佛有一分情面隨顧左右曰有不平底及早說眾寂嘿然師大笑曰且喜天下太平。

　　當日秋佩大德領郡城弟子本容本珍請上堂佛之盛德難盡讚揚晨朝如是如是而今如是如是如是之法親從佛聞依文解義作三世冤違離一字墮於魔說近來江南兩浙河北關西盡道心是根法是塵兩種猶如鏡上痕痕垢盡除光始現心法雙忘性即真與麼會貶向崖州多虛不如少實千語終歸一當要使法界有情同悟如來無上喝一喝曰誰信黃河源頭濁六十八傳盡作惡。

　　深棲寒松請上堂達磨傳來角印老僧連日粥飯頭不了事不易提掇果然慧珠奮彩心月飛光底漢子不待放下柴擔早已迥出六塵之境直造一相之門今時學人多分出家不肯入家若入得家隨他拈起塊土敢道不是祖宗家業好處便認惡處即不認是疑栴檀林中有穢草爭能不嗅餘香苟了根源終非他物隨其色相一鏡傳輝喝一喝曰露。

　　行修道人請上堂先師嘗說個譬喻近代禪師大似鄉里小兒其父一日攜至郭中小兒一向空腹見城門口點心舖裡有落籠饅頭趁熱捉住兩個滿口塞其父劈手奪曰莫忙遲遲到主人家更有好過此者連數幾色青州柿餅棗子胡桃甜底甜香底香小兒死不放手其父數不住口大眾胡桃棗子世間極平常物事不曾見慣尚自信不及況珍奇百怪遠方異品而今參學人久久用工忽於冷地裡悟得個自己便覺飽齁齁不見有天不見有地不見有人不見有自諸佛出來他也只道是光頭百姓又有一種於聲色邊悟得個目前便覺硬糾糾見琉璃瓶打破琉璃瓶見十丈珊瑚打碎十丈珊瑚達磨出世他也只道是洗腳奴子大眾悟有我者不復認我所悟非我悟亦如是此兩種人大法不明悟見未銷金剛眼睛衲僧巴鼻諦當甚諦當敢保未徹在不見百丈未經耳聾馬祖訶道雖有兩片皮為人不得雲峰和尚判一棒打殺釋迦老子餵狗底雲門還道秖有定亂之謀且無出身之路諸方禪師要望前兩種能有幾人更說什末後全提豈非對飢人而誇王膳先師是個大富長者動便揮金如土靈嵒是個小本經紀一向借路徑過驀出兩拳曰且趁熱喫個饅頭。

　　弟子理輪為令師清泰大德植般若因請上堂僧問八萬四千波羅蜜門一時踏倒從上諸聖什處去也師曰老僧百不會僧曰和尚天下宗匠因什討他頭腦不著師曰爭似闍黎能幹僧曰真個師曰若更抑逼將來只得放倒渾身僧曰和尚也著甚緊某甲也著甚緊師曰且讓第二位說看僧問清風匝地愛日方長未審犀牛兒生也未師曰三十年來曾不將涕唾與人喫僧曰莫有好使用底麼師曰聞說諸方儘多僧曰若然徒費老力師曰也只看得僧一喝師哂之僧問未打鼓前落二落三某甲上來落七落八和尚老老大大為什隨人腳跟轉師曰聞所未聞僧曰人無遠慮必有近憂師曰肯說一半與老僧麼僧曰且不得作佛法道理商量師曰謹領僧顧第二位曰澤廣藏山理能伏豹又僧問三登投子九上洞山則不問鰲山店上一句作麼生道師曰壯僧曰今日與師覿面師曰莫僧作禮師曰依然錯乃曰今日也相似七出八沒溫恭儒雅向來盡道須知有聲色外一段事果然總是這個時節受用信施如洪爐上著片雪愁他消不得若效近時死老奴慣坐曲彔木床上教習後生小禿丁接涕唾嚼說鹹說淡有滋味沒滋味空披衲衣何益爭知道德山用底是釘尸骸底橛子臨濟用底是散魂魄底業風曹洞法眼扭捏娘生鼻孔痛不徹溈山大仰差排阿爺下頷拍不上三門在露柱頭上朝行三千轉暮走八百回只是沒計較老僧不惜念則古頌為伊指南拍手一下曰聽取雲門聳削白雲低浪急游魚不敢棲入戶早知來見解何勞更舉轢中泥。

　　開化堂主請上堂擔佛著肩上行不是力量漢子上來下去爭得通塗通轍著衣喫飯屙矢放尿喚作偏行三昧惟其不守住聲聞不隨於劫數故福智二嚴一念畢備如鏡無象所以萬象森然不見道正法不從佛聞引經說喻分別前塵似向別人屋裡數更籌忙忙達旦灼然日午打三更阿誰肯信古者有言學道先須識得自己宗旨方可臨機不失其宜問大眾如何是自己宗旨乃輪掌曰日值壬子最吉祥開公五十請陞堂缽盂大小皆充滿匙上挑來粒粒香。

　　玉峰弟子玄緯薦嚴夫子崙生居士請上堂春風如刀春雨如膏衲衣下事坐久成勞獨有無位真人不畏泥塗滑滑繞偏天涯了無蹤跡收得劫初鈴子輕輕一振動雲雷卓出水上紅旗眨眼空中飛閃電迅機同鶻不可羅籠了義非言如何捉摸驀豎拂子曰譬彼名花萬種惟采優曇大寶千般先求如意自然到處稱尊隨方受用若待跋涉化城方升寶所正有商量擲拂子曰飲光冷眼自開合良馬豈用珊瑚鞭二月十九日弟子本德領金陸二居士請上堂早來報鐘一聲觀世音菩薩抖擻屎腸為汝得徹困不甘作辜恩負德者各出一分老僧領袖卓拄杖三下曰山中人事朴實菩薩莫怪。

　　禪人有鄰惺悅人憲領常熟眾居士請上堂凡有咨問一例打退乃就座拈起拄杖曰老漢若一向拖泥帶水慣了汝輩有朝拈得把得用得老漢性命也不可保卓一下曰自古先輩披這張皮不是希圖到處覓取一口飯喫秖要後生小阿師不被他世界搖動試請返觀只是一個父母更有何物將軍不上便橋勇士徒勞挂甲古今日月依舊山河師子兒善能哮吼龍馬駒自然𨁝跳。

　　住蘇州堯封寶雲寺語

　　到寺上堂顧視左右曰這裡不得說臨濟主賓雲門事理溈仰父子曹洞君臣何以法眼家裏秖言一切現成老漢爭肯將無作有教你修禪習觀改斷變常起寺造塔鑄像印經終日傍家走蓋老漢未離鄉土街頭市尾早已看破諸方有大名稱尊宿確知萬峰深處有個無面目頑賴老子天下人咬嚼他不上所以不避拳踢不顧性命入他槽廠遭他毒箭直得從頂至踵三百六十骨節八萬四千毛竅都是毒氣你若沾著些子眼底便不見有老漢何處更有他三世諸佛歷代祖師惟不知有故堪與祖佛為師稍或受他言句蘊在意識下也太險復顧左右喝一喝下座。

　　副寺道祥請上堂喝一喝曰禮之用和為貴先王之道斯為美諸方知識不知青松白石是山家之顏色紫陌紅塵減道人之威光矢口罵人古儀安在生滅橫起薄俗可憎臨濟德嶠恥其死拙之不肖洞山溈仰冷笑歪倒所從來堯封不能拋擲嵒阿混於沙石決之東則東決之西則西大用未必天真喜怒何曾過量看他從上統領三界號召四生底聖人一個個啟悟勞生破盡塵妄可憐實是可憐慚惶端的慚惶其意果何為哉今者圓頂方袍之士孰非希聖希賢成佛成祖相習舉枉錯直背是證非如是展轉流傳將來有何所益堯封記得一隻古頌特特舉似諸仁棒喝齊施古佛宗三玄三要絕狐蹤白雲消散青山在明月蘆花對蓼紅惟願仁者從始至末盡善盡美將此深心奉塵剎是則名為報佛恩。

　　上堂他人住處我不住臭煙蓬㶿紅燄熾然他人行處我不行坑坎堆阜高下不平不是與人難共住彼此不著便大都緇素要分明增一毫不得減一毫不得遂顧左右曰且道什麼年中有此一人他本生父母什麼處居住欲識其父先觀其子若識得他家兒子盡大地草木叢林一時成等正覺若識得他家父母虛空世界一時成等正覺出沒三界如日處空流轉六趣似雲投壑眼睛裡放光現瑞耳門裏出聖入賢不捨十惡業不墮五陰身那來煩惱障可除涅槃心可證毀禁可憎持戒可敬如如向上沒可安排更說什三句外會取六句外省去有何交涉雖然理則如是事又不然難道今日大德薦嚴二人便與麼撥無因果凡也無聖也無修也無證也無天堂也無地獄也無三乘十地五果四向一切總無不見道一處有滯自救難為觸處皆通方名導師畢竟這些子藥頭在什麼處喝一喝曰從上幸有恁般體格如何略不著些眼腦看。

　　出山上堂太陽羞與螢光並魚目敢同明月流出入煙霞輸老象等閒水草不如牛卓拄杖曰且逐東風吹大埜漫言四海一時收。

　　到郡城裴居士時萬請對靈小參具徹法之慧眼始見生老病死如空中鳥跡得離念之明智方知生住異滅似水底魚蹤睹色聞聲了無過咎若欲拂除宿障修復本明何異置帚太虛掃清花影苟不穿鑿異端直下逢緣不借取信於己自然契文殊妙智宛是初心入普賢行門並無別體且道即今當薦姚孺人一靈安在驀豎拂子曰時人只看絲綸上不見蘆花對蓼紅。

　　上堂淮南北浙東西走兩轉來便見是隔年隔歲寒雲散盡遠郊和氣纔生枯櫱擬作寶雲境話未免錯了時節當下即領深旨知是幾生辛苦強項後生都笑老漢話杷咄要敵生死還同霄壤。

　　上堂閉卻僧堂門荒卻祖翁田雖然未當全提庶幾稱自本懷倘或四月五月黃梅雨連下不斷柴沒得燒米沒得煮不容你怨天尤人如何過活咄小家子沒肚量不堪共語。

　　上堂舉僧問首山如何是和尚不欺人底眼山曰看看冬到來僧曰畢竟如何山曰即便春風至師曰有問堯封如何是和尚不欺人底眼曰有一丈還你十尺有半觔還你八兩設問畢竟如何但道銀是十成錢是足百。

　　上堂粥後打鐘知是堂頭陞座只麼散去不道你不是一員慣常使沒意智一著子底倘遇著個舌覆金錢語帶玄而無路者橫該抹將來更買三二十緉草鞋行腳何以故不傷物義一句不容易道。

　　上堂山河大地同一舌萬象森羅同一音千差萬別同一質世出世間同一心聖凡善惡同一機日月星辰同一照驀拈拄杖打地曰木頭土塊又何嘗不是同一用即今有同氣相求者麼良久曰百鳥不來樓閣閉秪聞夜雨滴芭蕉。

　　上堂僧問䶥䶥齖齖人謂我惡是是非非我謂人莫除卻是非人我了因什庭前柏子夢不醒師曰聞之悚然曰般若餘力師曰老大不契曰白雲風卷虛空闊師曰出氣不得直是苦曰根本法中留不住師曰空王佛然燈佛曰帶累殺人師曰大雨方歸屋裡坐乃曰拈椎豎拂不怪諸方瞬目揚眉常笑自己上上根人了心如幻中下之流識性難空一時吹取入門來吽吽劍閣路險夜行人多近來膽大心麤。

　　上堂舉首山示眾曰諸子漫波波過卻幾恒河觀音指彌勒文殊不奈何師曰烏蠻藥箭中者立死無脫理非三十步不發不能及遠也今觀首山施用大略近是堯封從中助一籌得麼喝一喝曰費半他人而功必倍之。

　　上堂所謂參學人豈偶然哉不知其所重不在鼓山頭上雲成蓋不在石霜霜水清如鏡不在新豐洞裡伸腳眠伶俐底試道看參學人所重在什麼處良久曰爾現前禪和相顧而不肯出口是無特達之志也有三患不可不知一患識短二患氣短第三患患其無所料揀不然何退休至此侍者纔出師曰患老僧畣你不得話那便下座。

　　上堂喝一喝曰浩劫有窮斯文不泯彼石上栽花虛空釘橛徒費心力遠者不過一傳再傳而滅安能久乎惜其皆不合乎古道也雖數數措置規畫未免過計叢林自古號多雄傑所在賢俊肯留意其大者復喝曰慶快平生不止今日。

　　上堂我宗門素不擇人而教你有兩隻眼抬起頭來看老子可是當大事而獨斷底你有兩隻腳踏步向前來下一探竿試老子可是以細務責人底凡一言有當雖眾說不得以沮之尚無一人敢前其故何哉為你不明古人所謂平常無生句妙玄無私句體明無盡句透斯三者一切處如鏡對鏡其誰不能若還未信古頌證明乃曰莫於言上覓切忌意中尋疾燄過風旨思量海岳沉僧出曰三千劍客獨許莊周師曰跳不出良醫之門曰聊且安置師曰更待看過曰學人乍入叢林師曰何不早說曰不敢便作叢林殃害師曰老僧汗流脊背。

　　上堂堯封長老生緣廣陵三十餘年備員法門懷有所見不敢不盡謹條三事如左一官人相訪不得非時引見一禪者來參不得機鋒唐突一上堂請益不得褒詞獎譽炫耀己靈一僧出曰不敢不以實告若不反覆詰問難見胸懷師曰每次出眾見你破費煆煉曰法門大計事難草草師便喝僧曰遂不與禪子接哉師曰非細故也曰天下幸甚師曰肯道為益不小便下座。

　　上堂僧問如何是無位真人師曰四王抬不起曰面門上爭容得伊師曰趁向水牯隊裡曰甘麼師曰不怕他苦死曰善知識如是乎師曰如是如是僧問如何是佛師曰飽叢林曰如何是法師曰險路設橋梁曰如何是僧師曰常常獨坐妙高峰幾見洞庭青又黃僧曰會也師曰就地拾得黃金將來未必是寶僧問三尺杖子攪黃河則不問如何是和尚居山底事師曰絲髮淆訛迅風霹靂曰始從迦葉直至今日師曰到處踐踏嫌他勞苦曰冤哉師曰老僧住此山多年也乃拈起拄杖曰指天指地人不知放下曰青山白雲徒爾為卓一卓曰四遠聞之盡大驚良久擲下拄杖曰終日跣足躡階行看看秋風漸老滿地盡黃金喝一喝曰臨濟七百年掃不盡底傳到而今。

　　上堂僧問雪點紅爐請師驗的師曰千行書不盡曰恐相孤負於人師曰臂長袖短手難申曰他時後日師曰割卻胸頭肉輸君手段強曰何必師曰不必曰爭奈何師哂之僧問古人見桃花意作麼生師曰眼睛似眉毛玄沙道諦當甚諦當敢保老兄未徹在又如何師曰舌是搗薑椎曰照破兩家心師曰未必是好心曰和尚聻師曰大街拾得金僧出曰莫怪某甲觸忤師曰牛老難得乳曰何得名播寰宇師曰三時雨滿河曰快快師曰宛宛曰能大肚皮師曰難保久長僧擬議師連打兩棒僧問師唱誰家曲宗風嗣阿誰師曰賺卻幾多人曰南屏嫡子太白真孫也師曰兩頭盡脫空曰始終作主師曰驢漢不會休亂統乃曰街頭巷尾不是闍黎轉身處結角羅紋難好賺你著力親切一段事拈拄杖卓三下曰同道者方知。

　　上堂僧問新歲將臨舊歲終歸何地師曰尋頭腦不著曰和尚方便表示師曰來年來年曰打點迎新得麼師曰鵲鳴不可便喜乃曰不論古話秪說目前若果高下一顧萬類等觀許闍黎入得門也且道堂奧中事又如何良久曰惱亂春風卒未休。

　　上堂舉南院因一僧纔入方丈便以手指曰敗也院拈拄杖度與僧擬接院便打師曰我道僧問和尚曾道什麼來師便打僧曰敗也師直打出復就座曰幾乎敗也便下座。

　　上堂閻羅老子來也你這隊漢沒法也并老漢坐不定也有什方法出來說一僧纔出師便打曰肯與你說鬼話。

　　上堂僧問慧珠何日奮彩師曰闍黎老不歇心曰敢造一相之門希賜一行之旨師曰念子遠來放你三十曰不信道師打曰七十二下不為多僧出顧左右問曰楊岐和尚道一眾盡是古佛兩行師僧還甘麼師曰好言語曰一齊散去時如何師曰好師僧曰待某甲舉似諸方師打曰一併供出乃曰面皮厚三尺出語誠不遜既許為大眾說法肯為說第二義便拗斷拄杖下座。

　　上堂還有不報四恩三有者麼僧曰久嚮和尚師指露柱曰他與老僧同參曰參什麼人師曰問取燈籠僧作女人拜曰燈籠燈籠師打五下又僧出曰這僧不解尊意師曰尊意如何曰某甲三十年前撞著大蟲直得肉戰師曰老僧三十年後未必不肉戰僧舉手作捏勢師亦打五下又僧出未及咨問師亦打五下乃舉雲門大師曰若問佛法兩字東西南北七縱八橫堯封則不然若問佛法兩字來者賞伊五下何故聻若約入水之義不可記時記節便下座。

　　上堂法身喫法身三乘十二分教那一時分收良久曰閉口舉來全不是開口送出未見全來去不離皮兩片法身噇盡話方圓。

　　上堂僧出曰語路分明在請尊著眼看師曰夜鳥投林曉即飛曰紅白靈雲見未真師曰還踏玄沙舊路尋曰蒼天蒼天師曰小失大怒曰風來水面盡文章師曰郭象註南華曰分來按指法莫訝不成音師打曰萬水千山似鏡明乃曰風信饒他十月多洞庭吹落千頭橘是事從來不久長殷勤報汝母輕忽三十三天拍帝鐘大家同念波羅蜜。

　　上堂金字茶六百錢一斤一半奉他睦州尊宿一半分供雪峰古佛歲時伏臘不愁郡縣不置禮虔祀今日之舉一則私恩未報一則使今之學其道而背其德者皆有愧恥而古道可以漸復於天下矣隨起身曰春寒料峭伏惟法身報身眼裏耳裡見聞不昧乃若化身豬肉案頭茆坑蟲子橫三豎四七縱八橫一切由他物物皆真現頭頭總不傷。

　　上堂十丈長珊瑚高樹琉璃瓶雲在青天沛然變色面赤何如語直報君知最可怪底是堂堂白日入春來陡添幾十刻無舌人語多虛不如少實說取一丈何如行取一尺天中天聖中聖一切輸與南無佛南無佛纔到胸襟便著賊功德法財一五一十盡歸烏有先生之室咄咄緩緩日展華嚴一帙看盡大地是君家放身命處何事分他你我計他得失。

　　上堂舉僧問汾陽如何是學人著力處畣曰嘉州打大象如何是學人轉身處畣曰陝府灌鐵牛如何是學人親切處畣曰西河美師子乃曰若人會得已辨三玄更有三要語在切須薦取不是等閒師曰不是等閒汾州親見首山肯亂走他人墮坑落塹作薄福業其所論情知不墮荒唐腳跟下到金剛水際宛轉復宛轉還著得力也無善來文殊到即不點盡大地熹熹熾熾轉身向什處去有一句最親切咳嗽一聲曰乃若高低普應前後無差老僧今日將三要語盡情說出且三玄作麼生辨良久曰他時鼻孔撩天切忌辜負老僧便下座。

　　上堂欲有所白恐論說不已具行腳眼者自不落將息寮躲跟寶雲泉連賞兩甌禮無不畣速具威儀道一句來良久代曰大意除實。

　　一日曰大意除實不假流傳方便道中稍可推校不詳年甲請通名良久代曰少時已能誦四韋陀典稍長善天文地理悉通百家藝術。

　　一日曰大羅漢即成聖道得六神通尋以大法付之明日寶雲院裏齋祖師那位先到代曰必除我慢。

　　上堂僧問弓折箭盡時如何師曰見底聞底是什麼曰根塵相離又作麼生師曰難得闍黎曰如何是老僧師曰今年五十四曰親見和尚師曰老僧與你不是冤家僧出曰七珍八寶一時拿又如何師曰放下手來看乃曰漫將聞見強針錐聖鳥凡禽一等飛鹿鹿冗冗遭一跌胸中寶惜眼中灰。

　　上堂師召僧某甲僧出曰來時無語去亦無聞師曰莫落邪途又召僧某甲僧出師曰一物著不得什處安名字曰徒生逼迫師曰何處少你一坐具地又召僧某甲僧曰恐驚天上師曰愛惜皮毛僧低頭歸位師顧眾曰良哉三人兮緊抱根頭意驀地事來臨難討轉身計。

　　上堂舉曹溪六祖問讓和尚什麼物與麼來讓曰說似一物即不中祖曰還假修證也無讓曰修證則不無染污即不得祖曰即此不染污是諸佛之所護念汝既如是吾亦如是師曰小心趙州宗門之賊念佛一聲漱口三日堯峰老子大膽忒殺惡毒罵人恨不得三句一口出乃有偈曰具區三萬頃難洗念佛聲惡口罵人底剎剎現全身。

　　上堂舉僧問馬大師如何是修道祖曰道不屬修若言修得修成還壞即同聲聞若言不修即同凡夫師曰城頭開船北風起帆輕直過南湖嘴上水歡呼下水嗟龍王廟前准燒紙良久乃嘆息曰今之以賤役貴者朝釋迦夜彌陀驢年驢年驢年夢見馬大師喝一喝曳拄杖下座。

　　晚參看他真佛天生不以筋骨為能的的真法肯把言鋒角勝所謂真道近不離於方寸遠則十萬八千驀地撞著個漢道是第一句薦得底老僧打退鼓有分又一人道第二句薦得且分半院與伊乃若第三句下薦得者雖不好輕易相許又爭好埋沒得他何故倘或一撥便轉未必勞而無功老僧秖恁麼未審到臨濟大師分上又作個什麼良久曰吽吽特舍兒切忌擔枷過狀。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之五

　　嗣法門人濟璣等編

　　住蘇州虎丘雲巖寺語

　　到寺上堂拈香曰此一瓣香天上天下獨尊世出世間至貴爇向爐中耑伸供養始祖釋迦文佛大和尚恭願。

　　一人有慶慧命無疆萬國同風智嚴不昧此一瓣香拈出則遞相恭敬收來則各自成家普同供養飲光以下六十八世先祖大和尚伏願在筵尊達當世名賢會眾德成一德晉天階為道階此一瓣香說破則頭上安頭不說恐相辜負今為供養當山隆和尚暨歷代開法祖師惟冀諸山尊宿遠近檀那闔院耆英新舊兩序精勤衛法共報佛恩末上拈香曰此一瓣香黑漆盒子不曾打開鼻孔端正底人人願聞及乎落在這廝手裏誰敢把眼相著第十回爇向爐中單為供養先淨慈堂上三峰老和尚以酬法乳翠堂和尚白椎曰法筵龍象眾當觀第一義師隨聲喝住曰我意不欲與麼道個個英雄丈夫兒肯走人家熟路善劈生機者出來𨁝跳看(是日聽眾雲湧參請者不得前)乃曰垂老重新入鬧藍自添纏縛笑春蠶誰知身是浮雲片來去隨風總信緣聞山僧與麼話豎點頭底有一半橫點頭底也有一半獨是可中亭點頭石不管橫豎全歸肯諾何也只為未受雕鐫元無滲漏色聲叢裡峭巍巍是渠不解隨人走復喝一喝結椎曰諦觀法王法法王法如是下座。

　　次日諸護法請上堂僧問打開青嶂大恢佛祖風規捩轉白雲鏟卻古今塗轍一眾上來請施法印師曰老漢也不敢草草僧曰是真語是實語師曰你還知虎丘入院有十二種奇特麼僧曰一點也謾不得老漢師曰第一不得記持言句僧問我意不欲與麼和尚還自信得及麼師曰搆得底自不如此僧曰正與初心相應師曰從前草鞋錢什麼人償僧顧第二位曰還聽得這老漢麼師曰遠走不如近匍匐僧曰謹領慈旨乃曰天上無雙月光非私炤人間只一僧道不虛行今朝舊店新開恰值中秋時分彈絲品竹人籟共天籟齊聞梵唱清謳佛心與凡心並顯不勞揀擇一串穿來擲向面前各人辨取擲拂子下座。

　　謝本山耆舊大德上堂喝一喝曰瞌睡虎翻身也直得風生大壑威鎮長林狐兔潛蹤魈魅遁影擬向這裡露個面目布個爪牙但可惜罕逢匹敵乃拈起拄杖曰看看山僧今日入虎穴探虎子去也有大膽不顧危亡底能步一步趨一趨麼良久擲下拄杖曰要得驚群兼敵勝直須連夜化為龍。

　　廣陵余君啟居士請上堂老僧病不開堂日久無端被人推上祖庭既做他腳下兒孫又爭肯隈刀避箭舍己之田耘人之田不妨借君拍板門槌助我逢場作戲天人攢簇處看破從上綱宗貴賤未形時識取本來面目始信生公臺畔風月常存短簿祠前林巒依舊更問佛法因緣何似平添缽柄卓拄杖下座。

　　古月上座領山前眾檀越請上堂舉溈山靈祐禪師。

　　上堂曰老僧百年後向山前檀越家作一頭水牯牛左脅下書五字曰溈山僧某甲當恁麼時喚作溈山僧又是水牯牛喚作水牯牛又是溈山僧畢竟喚作什麼即得仰山出禮拜而退雲居膺代曰師無異號資福寶曰當時但作此○相拓呈之新羅和尚作此[○@牛]相拓呈之又曰同道者方知芭蕉徹作此<<PIC>J34p0300_01.gif</PIC>相拓呈之又曰說也說了也注也注了也悟取好師曰這一隊漢各各得座披衣乃有如許心行眼見溈山古佛打入異類不肯援之以手只管畫影圖形及乎邈抹將來全不相似若是虎丘老僧但喫檀越飯著檀越衣百年之後決不作水牯牛令人道熟處難忘設使翻轉面皮行於非道也只喫檀越飯著檀越衣終不標名立字看他後生晚輩還敢圈圈點點也無隨顧左右曰且道因什得與麼自在秖為索頭不在別人手裡。

　　謝華山見和尚齋上堂僧問秋聲歷落闔閭塚上碧蘿寒雁影參差短簿祠前黃葉亂金風吹玉管那個是知音師曰人天眾前不欲造次僧曰恁麼則盡大地昂頭側耳去也師曰虎丘不是泥做底僧曰老老大大不可雪上加霜師曰這回若不下手盡道其聖不靈和聲便打僧纔出師便打僧曰作麼師又打僧曰老大知識不解與人畣話師直打下乃曰優波離梵行最尊須菩提解空第一一個嵒中晏坐天雨四華一個振錫昏衢地搖六震等閒撞著各剖襟懷一曰心清淨是渡海浮囊一曰無所依是濟河寶筏生法師定中聞得進前致詞二尊所論其義甚深某甲今日欲呈管見闡提有佛性闡提無佛性是教意否山僧曰是狗子有佛性狗子無佛性是祖意否山僧曰是法師合掌讚言希有希有善哉善哉諸宗門戶從此融通列祖淵源一時濬發自古至今未之有也於是點頭石通身慶快𨁝跳上天揚聲高叫大道絕同任向西東是禪是戒遇緣即宗放出南山律虎趁起臨濟大龍法海汪洋從變化深心相與顯家風喝一喝下座。

　　闔山耆舊請上堂僧問和尚高據祖宗之座作麼生行祖宗之令師拈起布毛吹一吹僧曰當初有此一機也無師曰總記不起僧曰賴遇某甲師曰今日直是感子不徹僧曰豈止今日又僧問不行心處路蹤跡難尋不掛本來衣真嘗體露佛法省要處請師一籌師曰問訊了過一邊立地僧曰莫便是和尚相為處麼師曰你若不聽教詔莫怪老漢麤糙僧曰某甲爭敢師隨聲便喝乃舉法眼和尚問永明教中謂隔壁聞釵釧聲比丘破婬戒現前金銀合雜朱紫駢闐是破戒不破戒明曰好個入路後來琦楚石拈曰若真得個入路錦上鋪華不得個入路眼中著刺師曰依語生解即落魔界衲僧家眼裏著得百千萬個須彌山耳裏著得大海水清淨法眼這些子也著不得又從長計較致令踏佛腳跡漢子不解自尋個出路驀地拶著把從上牆壁一時推倒遭他東鄰西舍你指我摘當時虎丘老僧若在見他父父子子狼狼籍籍但與冷笑一聲或不致宗枝掃土還要問他楚石個漢金銀合雜朱紫駢闐是錦上鋪華不是錦上鋪華更自出出入入著刺眼中隨顧左右曰大眾豈是老僧頑賴不近人情若秖一味炫德掩疵希圖讚歎雖是善因未必不招惡果隨卓拄杖一下曰不信長連床上疊足坐了仔細咬嚼看。

　　梁溪倪霞章居士薦室請上堂彈指作天地發生之氣實情是佛祖之末伎咳唾抉含靈顛倒之心何足為衲僧之能事但只把從前叢林學得底言語一總拈卻諦審今日茶飯是何滋味如是我聞要道有什麼難獨有信受奉行一句子須是我與你葛藤拈起拄杖曰看看金色光明雲青色光明雲一時虛空裏紛紛紜紜不可道盡為當薦亡靈而有此也恁麼則成世諦增語汝等半生行腳肯自相辜負隨卓一卓曰這裡點得頭下一時作禮而退。

　　何太翁誕日諸道侶請上堂古釋迦今彌勒面上眉毛一樣橫口邊鼻孔都來直終歲忉忉說度生等個人來知何日伎倆做盡幾般般依然大家赤骨力上根利智眼對眼中下之機識莫識威音到今數百秋西來大意底消息吳雲千頃冷光飛古槐三樹清風集紫芝白石競談玄那更多方恣饒舌有一語藏不得此日何吉祥天香散瑤席聖徵老居士今朝正七十咄。

　　晚參問畣罷乃曰千頃冷雲描就無邊妙相一聲南雁叫破不二圓宗人人口裏包個舌頭尋常撒玉拋珠因什達磨老臊胡豬偷狗竊這點見解論年論月向別人牙縫裏討今晚幸然無事滿擬絮絮聒聒盡情說向諸人常住油火艱難不能久坐莫怪。

　　晚參兼謝淡心居士舉永嘉大師曰江月炤松風吹永夜清宵何所為佛性戒珠心地印霧露雲霞體上衣大溈哲和尚道江月炤松風吹永夜清宵何所為牧童嶺上一聲笛驚起群鴉遶樹飛師曰一人理上著一人事上著若據本分推敲總負此清宵永夜虎丘日來困於酬對事理兼忘既遇高賢不禁技癢有個火柴頭話用借續貂江月炤松風吹永夜清宵何所為自汲澗泉煮雪乳愛閒踏月有誰來。

　　覺如大德請上堂僧問水肅霜清風高木落無位真人如何行履師曰放得過且讓這遭僧曰鼻孔裡一轉何不祇對某甲師曰十分逼拶將來只得倩一轉打發僧曰依舊依舊師打曰親證其事然後知其義良久乃曰自從撞到這箇門裏來口邊白醭旋積旋銷人人都道多言不如少說我也知毘耶一嘿占盡便宜爭奈一眾貪心未猒各各千里萬里打疊兩隻耳朵來盛新鮮句語我若只念自己氣力劣弱全然不順人情你生生怨悵我在有極省心智個著一憑將去用得著用不著我也管你不了你是人家爺孃養底我也是人家爺孃養底難道煖肚皮也不留口氣噓兩聲展手下座。

　　至日上堂僧纔出師曰大冬第一朝問話不草草僧曰今日領這話不得師曰賴遇老僧道過僧點胸曰某甲聻師曰汝若知時節我今不再三僧一喝師打曰這回卻住手不得也僧曰如斯爭奈何便歸眾乃曰日來天氣寒冽一滴水便是一滴凍法報化身不可秪收攝在一處擁毳負暄固老僧樂事且道書雲管筆又分付阿誰如我意者不妨各顯神通普使陽回硬地花動枯枝從他有眼底一時看煞殊大快事卓拄杖下座(節後委諸頭首次第分座故云)。

　　泉輝禪人領眾請上堂舉雲門和尚曰從上來事且道是個什麼師呵呵大笑曰猶自斟酌從朝至暮橫說豎說誰敢道個不字腷腷膊膊枯葉落尖尖曲曲後夜月惺惺寂寂坐禪僧髼髼鬆鬆麤布衲佛亦不作祖亦不屑肚裡一字不著畫絕伎倆罔規則腳頭腳底熾然說無間歇瞌睡虎鎮日耳熱睡不得咄。

　　靈瑞符道者請上堂寂是法王根動是法王苗動寂齊彰是法王華動寂俱泯是法王果拈起拄杖曰秪這一株不屬動寂那辨根苗華開則世界馨香果熟則光明燦爛現前還有識得生緣者麼卓一卓曰分明說與無人會更向靈山問世尊。

　　分衛上堂一九二九相逢不出手想他古人倉裡有糧故說得自在話若像我虎丘一餐趕不上一餐面皮尚惜不得何況手腳驀展兩手曰老僧出手也要求福底快便將來倘或不自肯且俟第二番曳拄杖休去。

　　薦嚴請上堂舉起拂子曰推倒這個非惟玉戶抽關升於堂而入乎室正如寶舟到岸獲大富而濟有餘理事全超自他兼利或彼或此豈不綽綽然有餘裕哉無奈睹影反馳尋光失趣茫茫煙水無知己一點落梅悲故鄉虎丘有片婆心以苦言激發苦勝黃連以甜語勸掖則甜逾白蜜要渠自解生活方知上天人地總不在別人腳下現前一眾盡是其中人因什不了其中事何不與我放下皮囊解開五蘊看無量劫來主人公是何面嘴擲下拂子曰人間雖有千般樂爭似今朝一事無。

　　通州宗錫胤道人請上堂南泉道盡大地是王老師檀越山僧道馬家八十四人中不合有這漢若是虎丘盡大地只消一人檀越有個漢子出來道三峰十二人中不合有你這漢山僧雖老拙要畣這話有什難但汝等既是虎丘門裡共鑊喫飯底也合代出口氣報他檀越良久乃曰若約至理還是山僧自道較便叵奈舊病頓作連日舌頭硬如生鐵。

　　解制甘露大師請上堂今朝上元日佛面添喜色笑他諸禪和草鞋各收拾聚散固有時行止論損益省親天倫情訊師端本立或者眼未開百城尋知識閱歷煙水愁盡我行腳職江南春寒塞北秋熱智者於中善揀別從來孤嶺拔天高肯把青蠅點壁白老倒豐干性枯僻短髮垂垂雙手赤從今伸腳臥空山塞竇不教群籟入秪有松風也怕聽賣與人間消毒熱丁寧眼底參玄人出門浩浩非容易千劫沉淪不足悲蒼茫岐路真堪惜繹絡車塵馬足間祖師滴盡傷心血咄豈不聞天然尊貴榮辱絕不信證取甘露滅。

　　住秀州金粟廣慧寺語

　　師在靈嵒受請上堂兼謝黃坡蔡子穀居士及本山耆舊拈香畢居士出問三十年前迎老人進金粟也是五月初六三十年後迎和尚住金粟也是五月初六且道這個時節因緣為復法爾為復天然師曰我不可作金粟弟子不得士曰與麼則密雲彌布靈嵒頂漢月重圓金粟天師曰居士證明士曰也要兩堂證明師據座乃曰鹽官三佛地金粟大禪林乃祖翁開法之區實先師分座之所山僧今日既隆釋種須紹門風問汝諸人諦審先宗是何標格驀拈拄杖曰這裏得個入路西天此土草偃風行四聖六凡龍驤豹變其靜也群星拱北其動也萬派朝東攝支流吞眾曜皆吾心之嘗分非有假於他術然雖如是不藉一人指南爭得令行吳越。

　　到寺據室這裏翻得個筋斗轉果然天上天下獨尊若接不著打盡天下人底拄杖難得老和尚笑口開驀拈拄杖曰看看卓一卓曰三世標致盡在這裡。

　　結制日能鑑上人請上堂迅速鋒鋩總是癡頑萬里無雲青天猶在希罕什炤用同時人境俱奪十二時中莫亂斟酌會與不會都盧是錯你若又畏避不前一味長連床上作好人寶惜三寸急忙怕上人鉤巨浸沉身祗成泥伏佛不虛傳祖不虛受彼彼丈夫畫時解脫老僧有棒到你連聲喝下座。

　　上堂下地穿上鞋上床脫下襪五十七年來除此無別法若拶逼將來肚裡直急殺龜生三丈毛兔長八尺角古人恁麼說我也恁麼學南無觀世音菩薩南無大慈悲菩薩好好放我落座去勝造真如七級塔。

　　晚參遠遠破夏來此佛法沒得半字禪和早晚參請一味皮下挑刺切莫到處喧傳有法超生脫死胸中不掛一絲此是真實提撕。

　　上堂披三十二相者喚作如來著二十五有底喚作菩薩三塗六道如游園觀底喚作什麼合掌曰希有希有善哉善哉即今來也省他達磨老子九年在冷壁上捱。

　　上堂十二時中直須事事如方木投於圓孔始能心如墻壁忽然石壓筍斜出崖懸花倒生雖然情不附物難免作境話會卻要得語言情見絕滲絕漏方好與衲僧齊驅並駕是則固是若到金粟門下還要與你倒斷一月三次擔糞莫嫌小當你。

　　上堂拈起拂子曰拂子吞卻法身老僧將作死馬醫還倩什麼人下藥良久曰這回活也有一般病痛底衲僧請及早來醫乃拱手曰莫怪。

　　上堂喝一喝曰總是這隊埜狐精佛法不到今日三千年黃河一度清若不為你徹困將來開眼尿床老僧豈得無過諸佛競出頭來決不以丈二釘八尺楔榍在你眼裡。

　　爾微禪師領諸弟子請上堂拈起拄杖曰一向未見而今見卓一卓曰一向未聞而今聞既爾聞見洞然直下聲色無剩恁麼恁麼趙璧無瑕不恁麼不恁麼隋珠絕纇到這裡盡力放不下著力提不起滿裓盛天華原是自己底拄杖子然後涌身虛空以清淨天眼普觀大地一切眾生自威音以前到婁至以後於其中間理無不圓事無不具老僧應西天懸讖傳東土大法不惜真實說向你良久以拄杖擊禪床曰要與祖佛為師不得離卻這裏。

　　上堂拈起拄杖曰諸方盡作奇特商量老僧乘願力來荷擔這一事單單直指根源未免笑他捏怪將身衛險固非作者躲避無聲板頭上肯安著你你有沒量罪過我也沒量罪過連卓兩卓曰我既惡發你敢惡發。

　　掃天童老和尚塔上堂至高莫若於天至厚莫若於地先天地而獨立者豈高厚之所能攝投機便轉氣宇如王滯句不靈風規殆喪欲荷非嘗之事必待非嘗之人故我師翁於赫日裏證得涅槃心我先師於月落後滅卻正法眼實相無相微妙法門今日被我家兄弟一捏百雜碎掉下地來底零星粒屑諸方揀拾得去猶堪饜飽飢腸卓拄杖曰你諸人若於空名上又作實法會莫謂扶豎這老和尚不起將來喫土也難銷。

　　晚參師同眾坐香起乃曰汝等尋嘗道佛法遍在一切處又道佛法在日用處欲明斯事當以譬喻且道佛法如什麼相似一僧曰如明鏡相似胡來胡現漢來漢現師曰忽然翻轉鏡背又作麼生僧曰恰好師曰未在一僧曰如行貨相似東頭買貴西頭賣賤一僧曰如山門相似撥動機關東扇西扇一僧曰如青天相似但有路可上更高人也行師曰一總不相似僧曰和尚又作麼生師曰如禪和子瞌睡相似行也在裡許坐也在裏許僧曰即今你師曰正覓他起處不得。

　　臘八日寶雨道人請上堂祖師門下從本無窠臼迦文老子二千年前夜半瞌睡醒來剔起眉毛睜開眼孔一點星光落在見不及處雖則輝騰今古始終出自偶然後來有輩依樣畫貓兒底一味學步邯鄲只管刻舟求劍老僧恐失祖宗本意夜來將太虛面目一時翻轉直得黑雲靉靆寒雨飄蕭仰不窺天俯不覷地諸人於中見個什麼良久拈起拄杖曰而今盡大地光明燦爛了也且道又見個什麼卓一卓下座。

　　丹丘神鼎雪章和尚五十生辰諸同門請上堂維那白椎曰法筵龍象眾當觀第一義師曰第一義不必他求金粟山霜葉標霞白鷗灘浪花鬥月遂使獨桑鼓塗毒齊轟千人井曹源並冷秪向康僧橋上望剎竿未見門風闊大直須彌勒殿裡看正位方知地脈綿長佛佛出世各有神足各有侍者今日老僧於鹽官界分廣慧堂中坐寶蓮華成等正覺將次說法饒益有情且道神足為誰孰當侍者汝等肅恭聽我記曰聯篇白雪妙伽陀穿過元和與達磨百億蓮華同一舌馨香豈止遍娑婆(雪西堂二十年侍師始得記)。

　　侍者萬宗古林丐西江回請上堂僧問三陽交泰萬象維新未審古廟香爐添他多少光彩師曰此是活法僧曰正要應個時節師曰不可認為實法僧曰是真語是實語師曰何曾與你一法僧作禮曰也不得放過師曰看你也是沒法乃曰楊岐老師嘗說我這裏如鬧市裡上剎竿相似是人皆見謾你眼得麼師曰父母所生清淨寶目何苦下這一釘佛眼曰現前日用是大總持門一一親得其力如斯之旨事可量哉師曰拓一靈於萬有此老其庶幾乎隨顧侍者曰諸州丐士辛苦歸來春朝茶湯老僧相陪。

　　弟子靈復請上堂一僧出就身上拈起一莖布毛曰秪這個不從行腳箱裡帶來即是鹽官土物敢請和尚定價師曰諸方慣自穿穿鑿鑿僧曰家醜不外揚師曰喫卻施主飯將何報畣僧曰七棒對十三師曰看你驢漢僧顧一眾曰莫謂浙中清水白米是容易喫得底師曰這回省也僧問如何是和尚心師曰或凡或聖僧曰冥冥一去杳杳何知師曰莫是闍黎底心麼僧曰清淨伽藍爭容得伊師曰濕土坐著難奈伊何僧曰天靈蓋至今痛師曰或者救得不定僧曰感謝和尚師曰遇明眼人舉似乃曰本末須歸宗尊卑用其語利劍擲虛空大棒打老鼠演老固是山僧二十三世祖前兩句說得著後兩句說不著太虛不痕徒勞心力鼠子微物著什死急真實光宗耀祖他家原自有語麟鳳產麟鳳花貓不生鼠更有末後句惟孝則順惟忠則輔。

　　上人序香峨雪丐檇李回請上堂僧問缽裏飯桶裡水某甲不敢重添鹽醬今日供養何似昨日師曰如斯請益自問有過無過僧曰是何心行師曰阿那個所在更著此語僧曰若不上來洎合虛消信施師曰不然棒了趁下山好怪我得僧問腳撥不開底從他明來也得暗來也得手扶得起底因什橫又不是豎又不是師曰著什緊要來這裡美性命僧曰蘇州紙貴師曰莫有苦屈事麼僧曰恁麼長安路上正好商量師曰老僧不能多多久立乃據座曰諸方宗師有用佛語底有用祖語底祖語上口不得佛語鑽頭不入看你吞透艱難不若自用自語你等各各見色有眼聞聲有耳嗅香有鼻了味有舌畢竟喚什麼作自語莫是冬至寒食一百五麼莫是錢塘去國三千里麼莫是雨來山色暗麼莫是著衣喫飯量家道麼日月易流光陰迅速如斯傳播深抑己靈老僧不避斬身之斧枝辭蔓語編聯互出肯不急急救取一半旋顧左右曰但願明年蠶麥熟羅睺羅兒與一文。

　　壬寅歲朝香林上人吳江回請上堂諸方此日鬥勝不鬥劣總說新鮮佛法金粟一向慣說陳話開口只數兩個舊人記得威音王已前亦有個元旦一時考鐘伐鼓長老升堂簇簇上來異口同音曰皇圖鞏固帝道遐昌天下太平法輪常轉古今天地古今日月佛佛道同心心符契直到婁至佛已後少不得亦如是說伏惟頭首知事現前大眾各各法身寥廓正眼洞明光揚祖道模範人天老僧曷勝慶幸之至。

　　童石副寺四十生辰請上堂香至王三子脫珍御著獘垢輕泛流沙高逾蔥嶺跨腳東來單為一事不為別事是什麼事也秪圖覓個不受惑底叵奈神州路狹劈頭撞著個少筭計底師僧至至誠誠禮了三拜連忙誑他道汝得吾髓在這老子急於脫貨不論行情且道於個漢分上是受他惑不受他惑這椿公案千餘年來無人斷得諸人要會卓拄杖一下曰問取堂前宏副寺。

　　延令醒熟粹耑使省覲請上堂的的祖師苗裔爭肯南斗七北斗八隨人顛倒不見舒州投子和尚初參翠微問如何是祖師西來意微瞪目正視投子欲進語微曰更要第二杓惡水潑投子從此識情超諸三昧古今據大庭號召群衲善知識自命者莫不以謂凌跨從上往往刻深畫細妙失其宗乃若翠微可謂直焉而不迂明焉而不昧但標榜太高兄弟到這裏難搆老僧添個註腳拈拄杖卓一下曰直截門風誰不仰剛要節外強生枝。

　　弟子玄旵超正領道友許聖生請上堂門前屋後底禪羞見內裡真佛有胸襟男子盈筐盈籠到處檢刮得去可惜娘生兩板腳驀劄地踏著關捩子方知從前不名不物底是第八魔境界你道頭頭物物無不具足是安樂田地實大可畏把取翻覆思量看及早擔出本色咬豬狗手腳勦絕得從上露布不辜他先覺不負伊後來師長父母具信檀越獲益無限旋顧左右曰直須自著精彩老僧替不得你。

　　弟子行宗嶽嶙嶽嶒請上堂初心未覯大事動輒舌頭尋路濁智橫流形蹤未泯要得如金翅鳥飛騰虛空自在翱翔二六時中無拘佛界道界不背一物不向一物自然滅絕始終之患艷聖疾凡展轉何益老僧三十年以此驗人盡欠個眼目事難久秘索性說破喝一喝曰體而行之是肉身佛。

　　解制日旭庵上人丐平川回請上堂山僧初參天山老和尚於萬峰記得這老子解制日分付道去則直言去住則直言住到我口裏討去住去不容你去住不容你住冷地思量直是恩大難酬山僧敢不善學老和尚今日亦有分付教你去時不肯去教你住時不肯住山僧口門不著鎖一個半個關不住而今去亦聽其去住亦聽其住只要自家定去住。

　　江上毅庵英到山省覲請上堂雲門大師道遇人即鼻孔撩天老漢耄矣什麼劫中鼻孔不撩天捏聚則面門無路曳脫則指節生風衲僧伎倆在有破有居空破空南來北來總湊泊不上其有欲親而叩之就而明之老僧回身三界內向道性是弟子若見老僧是真見性倘有個燥如雷火底道沒這閒工夫撫掌曰這回卻稱老僧意。

　　魏塘弟子靈彙求嗣請上堂玉樹槎牙麒麟頭角錦霞燦爛虎豹文章不獨春信藉梅傳更喜韶光連草發即心即佛明月照見夜行人非心非佛海神知貴不知價所以道一語歸宗萬機來赴神通游戲底迥脫規模田地穩密底全超滲漏然此猶屬門庭施設且一子親得阿誰證明拈拄杖卓一卓曰杖頭突出人爭羨始信風流出當家。

　　嘉禾弟子靈鶴請上堂未達境惟心起種種分別達境惟心已分別即不生隨豎起拂子曰是拂子即屬分疏不是拂子卻成蓋覆到這裡如烈燄亙天那容湊泊凡情聖解直下乾枯所以曰學道須是鐵漢著手心頭便判直趨無上菩提一切是非莫管拈來便用寶藏無虧逴得便行鰲頭獨占不風流處頓見風流有意氣時平添意氣你若情存毫忽早涉糾纏境立纖微終成窒礙直須如神龍出海靈鶴沖霄不受樊籠豈封溝洫且道此人畢竟如何鐵石不磨肝膽在自然光彩耀寰區。

　　魏塘弟子靈彰靈淇靈契靈皙請上堂佛是家裡人法是屋裡事千僧萬僧心同眼同有椿陳年爛葛藤在飯籮邊自從金牛這漆桶抖亂了其間多少明眼大匠出世只是分析不下直待我先師老和尚住三峰時一日到供堂左右熟視曰這堂師僧總消他施主飯不得一齊念佛念法雖則互相擎展猶較他金牛十步程在大眾山僧今日不是狹小金牛扶豎先師秪期諸人各開論定古今眼目至若金粟又且不然我這一堂師僧盡消得他施主家飯更不許念佛念法何也彼彼丈夫兒終不借他力良久顧視左右曰好麼便下座。

　　上堂大眾雲集師良久拍案長歎顧視大眾眾仰瞻師曰所謂丈夫者鬚眉云乎哉所謂道人者語言云乎哉有古閒庵主其人乃得名道人乃得名丈夫在處澇澇隨所碌碌三四十年討個作用不曾得大遭逢憤憤之心何時而雪今日是渠三周忌辰老僧要與伊倒斷大眾心不知心眼不見眼如何倒斷昔有僧問古德如何是祖師西來意古德大驚曰你問他西來意作麼何不問你自己意又左右顧視曰大眾你諸人大半生行腳何曾有個問著自己意底老僧今日若再加些言語到你分上反使你意想不息物境不融不為省事要知省事法子一切處看良久曰苦樂逆順動靜寒溫隨處得宜道在其中矣曳拄杖下座。

　　當湖嘗明禪人請上堂昨夜三更過鐵門但見四溟無浪月輪孤手握金鞭欲問歸客長安道上布滿苔花一自威音老子草鞋搭上雙印歷如許如許歲月踏他腳板底直是稀罕長嘆曰我若別劈徑路恐增兄弟罪過聊且以智遣智喝一喝曰實謂苦屈之辭回吳上堂老僧廿七年來坐這個座子希望有個人將一把沙撲面撒在眼裡已後也省得東照西管大家袖裡有雙手聽你胡亂死不肯拏出而今思量個道理且自眼𥉌眵今日這裡明日那裡絮絮聒聒一任如風過耳頻婆娑龍王總是自作自受好怪別人得。

　　靈嵒回寶雨禪人領弟子靈穆靈儀請上堂僧問南山日日起雲北山日日下雨因什祖翁個片地上繡花樣底秧針盡力插不入師曰過在阿誰僧擬議師曰也好怪得老僧又僧出師止之乃曰一竿一笠好山好水眼不解觀耳不解聽忍曰人境法俱泯忍曰人境法俱絕忍曰人境法俱空也別無甚奇妙仔細看來好笑打從正月廿六日離了這裡纔方插腳那裡東鄰西舍轟個晴空霹靂嶽秀千枝盲聾不辨諸仁者無過此時也然亦不過丹霞燒木佛院主落鬚眉拖到今朝還知一段真實事麼龍門曰若知得永超終始之患十二時中安樂無事也。

　　得雨上堂夜雨滴芭蕉身心當下消圓通門大啟不用更勤勞。

　　退院上堂一言截斷千江口萬仞峰頭始得閒首山不忝一代宗師風穴若在必然大笑曰何不看念法華下語金粟看來猶屬商量在具參學眼底暗地點頭道老漢過矣良久曰不然各各家風事不同便下座。


嘉興大藏經（新文豐版）第 34 冊 No. B301 南嶽繼起和尚語錄


　　南岳繼起和尚語錄總目卷第六住衡州南岳福嚴寺語衡州花藥寺語高峰理山寺語武昌東嚴寺語住漢陽大別山興國寺語卷第七靈嵒廿一錄卷上卷第八靈嵒廿一錄卷下卷第九南岳正續錄卷上卷第十南岳正續錄卷下

南岳繼起和尚語錄卷之六

　　嗣法門人濟璣等編

　　住衡州南岳福嚴寺語

　　到寺周中丞衡齋居士設齋院主佛頂請上堂維那白椎師攔住曰一千年舊例打放一邊自家孫子走到祖宗屋裡管領祖宗家業一千年心同眼同道同之孫子非常之孫子一千年心同眼同道同之祖翁非嘗之祖翁今日之事一千年非嘗之遭逢乃喝一喝曰豈肯草次雷同又肯烜耀珍異像他撥置證修單行污染中聖中凡中天中人似佛似祖似古似今情存向背理涉偏枯即今座下有懼法塵如畏三塗底龍象同聲念摩訶般若波羅蜜多良久高聲曰請觀法王法法王法如是便下座。

　　掃最勝輪塔弟子信辨請上堂拈讓和尚香曰舊吳嶔崎孫子出身三峰腳下水陸四千里程敢道來添聲價遂插香曰一真能敵千假乃就座僧纔出師曰猛虎便騎僧即下去師曰有鬚便捋良久舉讓和尚住此山日示眾曰一切萬法皆從心生心無所生法無能住若達心地所作無礙非遇上根宜慎辭哉師歎息久之曰為人後者而不發揚先宗何補哉不見臨濟上堂曰大凡演唱宗乘須一句中具三玄門一玄中具三要有權有實有照有用無一人不上根視之無一辭不向上慎之一句中不具三玄則語有路人根立見偏情滲心生法住所作不能無礙好道心地洞達敢言三玄三要是決定少不得底敢言三玄三要是決定少得底所以我二十五世祖慈明禪師唱讓和尚之道於茲直得草木叢林是佛蠢動含靈是佛遂見音聲鳥飛鳴般若臺前娑羅花香散祝融峰畔又經五百來年我首座賦德山繼住縱橫放肆群觀目眩一日上堂曰若用一毫氣力支撐是邪法非佛法也摧頹老子來撐個破院尚肯藉筋骨之力翻阿郎舊案於祖宗田地加一坏土隨起立顧眾曰莫謂行道三十二年敗缺愈甚。

　　法孫得坤厚請上堂喝一喝曰佛草料喂馬老漢面無慚色小智未免驚疑有嫌佛不作者併這一分亦不受奇哉奇哉莫輕莫輕古塚堆裏未必盡是死人不虛從九馬嘴惡浪顛風過來佛佛祖祖你道可是住得手住得腳底時節。

　　德山都寺信慧請上堂是義學是玄學請過一邊立地我家禪和子麤糙手腳猶自可眼光橫起百千諸佛來也沒些情面家人過犯罪坐尊長倘或無理待老漢分疏早遲八刻也坐在曲彔木上一味搬美古人閒家具全不照管自己又不照管目前人情之外別有佛法不不下座。

　　侍者敘殊革掃師祖山茨和尚靈塔請上堂松根石上四顧寥寥看雪竇老子胸膈間似有一段說不出底話五百年後得個知己乃自點胸曰今日為他說出驀拈拂子曰相見從容莫等閒人天景行存高躅他若不能忘情道此話當年說出也擲下拂子曰山茨和尚若在必然笑曰不過逢場作戲耳遂顧左右曰還信得及麼便下座。

　　衡山邑侯王輔予法名本廉請上堂風雲不次第日月有恒常賓則始終賓主則始終主連喝兩喝曰擔個險將蜜果換苦葫蘆供客不嫌異常者自然知得主道周匝執一不化者難得不訝酬酢乖離乍入叢林望之尚遠久親名匠謂老漢何又喝兩喝下座。

　　嗣法龍潭超請上堂謹此奉聞釋迦世尊已成正覺彌勒大士當來下生舊吳老李與杖笠南來放開肚皮長歎一聲水中石子青赤山頭木葉紛披尚有一端曾未舉昭鱗灘大巖灘一連過了若干灘不得聞鑼灘子力如何免唱行路難。

　　卞太翁孝旨居士請上堂眾集師曰近前來老僧共你葛藤一眾拶上前師曰來則來也看你爭生去得眾默然師曰古佛古佛葛藤到這個地位尚要討添驀拈拄杖曰穿破天下人髑髏一著巧說不得只在心傳卓一卓曰觀世音菩薩若無遣蛇手誤殺世間人隨即旋風打散復就座曰妙喜老人說得好度體裁衣量水打碓毫髮不差且居門外。

　　明日眾請上堂不得入門在門外莫貪落花紅滿地須知芳草碧連天切忌動著動著三十棒何故今朝若不盡法他年爭得話行。

　　闔山諸尊宿請就中山禪院上堂驀拈拄杖曰虛空撲下來急忙地偃身縮項秪為不曾踏得著別峰地面卓一卓曰這個所在日月照臨之不加明雲霧籠罩之不加暗象龍騰踏不為喧人煙杳絕不為寂從來與般若相為表裡所以有隱有顯有榮有衛且今日風定氣澄主賓投洽個段綢繆從什處得來復卓一卓曰蒼蒼舊閣閒田地一度看來一度新便下座(前一日迅風特異)。

　　尹太僕為庵居士莊嚴實際上堂喝一喝曰是如理句是依法句是依智句眼色眼識性無依住耳聲耳識性無依住鼻香鼻識性無依住舌味舌識性無依住身觸身識性無依住意法意識性無依住是句依法依智不為證小法為如來大解脫之門不消瑪瑙為樞赤珠為柱玻璃為扇黃金為閫然後稱是如事句所以靈嵒門前路往復行大步踏得如理句生也不道死也不道踏得如事句佛亦不拘祖亦不管為庵居士向及靈嵒之門痛領靈嵒毒棒毒喝今日人天眾前肯復造次便下座。

　　陳觀察頡仙二七上堂顧視左右曰汝諸高流尋常打筭佛是何者名法是何者事禪居何地道行何路心作何顏性作何色相似表顯文字差排則不得也大丈夫自家屋裏物有什麼難見喝一喝良久曰哭倒湖南百萬家觀察清名在天地。

　　指南觀侄禪師請上堂大喝一聲曰劍刃上拾得全身何患一切處不解脫不成立乃於空中作世△字曰必待安住如是三法名為涅槃恐大迦葉笑顏不開何故聻正法眼藏卻成剩局了也良久呵呵大笑曰正法眼藏涅槃妙心相去一丈相去五尺苟以丈尺論量是為實相是為無相驀豎拂子曰我此微妙法門秪為一代時教管攝他不得方纔出得身拈得起隨顧左右曰喚作拂子則觸不喚作拂子則背速道旋放拂曰不是冰稜上度過九鞠來未免視為入道之初章復喝一喝曰笑兮哭兮百丈師舌吐黃檗非真苦擲缽老僧冷眼看他家跳出戴角虎。

　　到湘潭護法眾居士請于碧泉禪院上堂喝一喝曰是甚生次第事長沙路湘潭路迢迢出入無門戶妙語不多親言舉似管他稱釋迦之談誇毘盧之句若論人十方蹴踏忘回互若論境風嚴歲逼崢嶸暮若論法日用紛綸何曾錯老僧大宣秘伽陀受持靈驗超諸數復喝一喝曰千經萬論繡煙霞冬到寒食一百五。

　　衡州花藥寺語

　　到寺院主文周請上堂繼起繼起寒天著火向妙喜妙喜夏月取涼行天山口頭箭佛果殿角風聲價千年定遭逢一日同眼光籠翳客徒自話西東三卷正法眼人天俱絕工一軸單傳表祖佛一門通作凡作聖為電為風南岳而下誰曰不中而得不得其在而躬若謂不然且聽吽吽擲拂子下座。

　　衡州諸護法宰官請上堂僧問石古苔紋綠林疏殿角紅風致宛然敢請料揀師曰領在眾聖之前曰作境話會得麼師曰莫見解入微曰看取從上師曰不爾依位住曰別展機權光彩異師曰且怪老僧不得僧問一句當天是說取行不得底如何是行取說不得底師曰速展驥足僧作禮師曰漫馳小道曰不易師曰寧容可否之間乃曰萬般施設只如常又不驚人又久長驀拈拄杖曰俊哉俊哉佛出世來不為別事祖祖相傳至南岳老宿施設此土八百餘年到老漢手裡卓一卓曰不覺不知尊者益見其尊貴者益見其貴凡情勿使安卑聖位肯容矜大敢加名曰禪敢加名曰道又卓一卓曰秪要明取這一竅呼之禪也好呼之道也好呼之凡也好呼之聖也好又卓一卓曰恢廓無涯妙門勝伏河沙智境是渠能扼領要下座。

　　花藥眾檀越請上堂僧問伸正義於千載之下何格式師曰立其綱後者加勇曰爭傳誦之師曰汝豈不是聞鼓聲來耶曰合先意否師曰抑想餘風曰幾人知歸師便打僧問便與麼去信是金毛師子途路迂迴底肯與他拄杖麼師曰遂為常曰然則主賓不易師曰明陳其故捷於一朝曰益見歲寒之色師曰如其不然紛紜何益僧作禮曰個是衡州花藥山裡段話師乃就座良久曰將本道公驗驗天下衲僧副眼目隨喝一喝曰歲月將闌天光普寒汝水東來點滴是凍飛騰直上三十三不消鎖斷奔馳不離當處常湛然推過來作個甚語話派下令行義例常準格外風氣吾亦要知龍蛇走玉石分緇素別猶豫決受用可常保復喝一喝曰非此可能哉。

　　佐領程護法請上堂有一句不出山門天下共聞其有一人不聞老僧得大過患而今南南北北大家小戶若高若下若長若幼誰不知臘月三十日到也何嘗從花藥寺解脫門般若門涅槃門傳出去當下得旨則內心安裕外相雍穆現前坐取宴逸將來動邀福慶百年千年年年處解脫之場千日萬日日日行般若之路敢對人天廣眾不惜肝膽秪圖先宗有據吾道益明擲拂子左右顧視曰久立不當便下座。

　　丁未元日上堂兼謝花藥院主文周山學拈香畢乃就座曰一向不存軌則底到這個時節少不得拈一片安放爐內兒孫雖在途中祖父無非家舍一番新一番舊佛法人事相資成就遂起身曰看看主賓風味一堂好歡然舉目千峰秀。

　　供白雲老和尚上堂一口生下十多子兄是第三我第九憶得庚午在萬峰新年佛法各出手推倒座上蘇老翁打開憐兒張笑口傾來栲栳沒帳底如珠磊落盤中走個段風華壓古今嘖嘖叢林誠罕有屈指春光四十番白雲篆塔苔花厚瀟湘鼓柁老懷榮我父我兄知我者神山遠豈在天上杖短不及悲衰朽袖中一瓣付阿孝相期此日鳴瓦缶驀拈拄杖卓一卓曰供我人天大導師匝地盡作金毛吼(南臺孝姪補住白雲江頭別去瓣香寄供期正三日為上堂)。

　　長山李居士誕日請上堂僧出曰其事云何師曰秪可稱揚曰雲幢月蓋盡演梵音師曰徒為劑量曰祝融峰還點頭麼師曰看後五日乃曰一松一竹一溪雲好尊古佛樣子只可起而稱揚若為從而劑量五岳峰巒群生睹見虛空演喻隨地彰名饒伊辨若懸河智如流水法身邊量分疏得孤真穎秀報化之緣添飾得五彩橫飛祖師西來宗門舉令不可將為小小日月旁照三天下正照四天下九九八十一須知色香外別有段事六味三德供佛及僧豈徒然哉卓拄杖曰據仁者分上宜作禎祥永為盛事。

　　上元日羅總戎君錫法名濟顯請上堂驀豎起拳顧視一眾曰未識識取旋放拳曰前聖所知轉相傳授心性未起是如來大智慧光明心性起時是祖師大智慧光明汝諸人於拳作拳想非拳作拳想如來大智慧光明祖師大智慧光明盡成世流布想一切聖人有世流布想無有著相所以不壞世間相而能談實相即今天上月圓人間月半天上人間流光不斷達磨大師來震旦後橫機諸大老各各闡揚宗旨有一不視超諸位何能真際平提神通各露復以拳擊案曰日照月臨天長地久匪異人任。

　　到寶安法孫賓日請上堂一眾集定師曰將謂惠汝三昧良久曰然則今時尊宿朝暮以曠險辭意為飛為伏唐突參承平塗學黨何心哉請試甄別指喻非指馬喻非馬知汝不甘心心是佛智智是道肯諾全否開得一片田九夏勤勞收得一籮粟三冬受用老少相依上下歡悅達磨免泛重溟神光省埋深雪天下本自太平將軍何妨施設卓拄杖一下曰獲大富而濟有餘只在現前升於堂而入乎室寧須異日顧視左右下座。

　　次日監院直指原石同山鄰諸護法居士請上堂急切相投待擘開兩片唇皮方使慶快平生驀拈拄杖曰上上根人自然發笑良久曰若執自然即屬自然別倚因緣又屬因緣個上座本非因緣且非自然卓一卓曰一眾睹見盡攢眉有甚冤家難解免看他伎倆卻如文光錢買得陳姜二兩單單一味生辣難於上口然而在賓全主在主全賓於理理合於事事圓復卓一卓曰演出波羅蜜恰似天邊月。

　　高峰理山寺語

　　師誕日法子雲蓋豫請上堂秪知今日明朝不知明朝今日不知明朝今日爭知今日明朝今日溪山明朝雲月溪山雲月知則天長地久雲月溪山不知則岳拔河流岳拔河流忘觀照泯實相天長地久圓萬象攝森羅一切處示人以無示而分別不行毫忽間聽之於無聽而歷然如對敲禪床一下曰會麼要知明日會取今朝。

　　衡齋居士生辰法中諸昆慶誕請上堂拈起拄杖曰一眾總有分付處願得雄偉之器以彰祖烈為來者益慶快莫大布詞展意若論佛千年常住輸今日據我法不磨智勇超前烈至於道卓拄杖兩下曰重嵒疊秀看兼到賓主忻逢師資奏妙曩謨佛曩謨法曩謨僧真實道復卓一下曰珍重仁者綿亙古今卓立群品千聖同音。

　　嗣法智度勝請上堂隔江望見樹影道盡是祖師指出底彼彼出家彼彼行腳這裡是理山寺入得一重是硯子居終日侍從底是擲缽老僧腳下物何勞他無齒漢子指手劃腳然後外息諸緣內心無喘喝一喝曰我臨濟兒孫肯借鼻孔出氣。

　　湖南藩伯郎定庵偕檀護紳士陶密庵諸公主人破愚鐵目請于萬福禪院陞座旋視左右曰今日一會何異靈山設有道孟浪無過和尚老僧點首曰好怪汝良久曰信受如來不思議身信受如來不思議音聲信受如來不思議智自然興起正勤不怯不退拈拄杖卓一卓曰在耳曰聲在目曰容聲應乎耳可以聽知容接乎目亦以儀覿發揚蹈厲以拓其智上下交融進止有度總之開發顯示諸佛正真之道再拈拄杖卓一卓復舉三聖道我逢人則出出則不為人興化道我逢人則不出出則便為人白雲端和尚拈口二尊宿各有一處打得著師曰若論據款結案不道全無銖兩然則難逃五祖師翁說他語拙夫舉一隅不以三隅反則不復也臨濟家法是你涯際得底是你刻畫得底是你汗漫得底昔人盡其機智列門庭製要訣不過彷彿皮膚絕非骨髓依稀名相何關旨意二尊宿是入室真子不同門外遊人只消此兩句廿一個字予有的而奪有準照含用而用挾照正正堂堂何啻八面禦敵但見波濤湧不見海龍宮老僧操柄蒿枝拂大蹈步四千里豈圖掃盡竹木精靈稍稍令方來知有且道今日是出不出為人不為人乃復喝一喝曰毫釐之差天地懸隔。

　　到華林法孫定山會領監院實刊請主席上堂老漢茲者不是時中出入游戲切實為諸人一段大事因緣既不肯埋沒後學又爭敢刻剝古人大空小空使得慣不怕不聽教詔禪和家天長地久日子何在熱忙單刀直入不嫌鹵莽放一線路未必筭是紆回顛言倒語底我說此人應與他交椅坐應時及節底應與他板凳坐理喪情亡底應與他繡墩坐知恩負恩底應撥選三十人伶俐侍者日日燒香供養他昔僧問忠國師如何是本身盧舍那國師曰與我過淨瓶來其僧過淨瓶與國師國師曰卻安舊處著其僧安置淨瓶還來問如何是本身盧舍那國師曰古佛過去久矣未曉之徒看老子向紫羅帳裏撒真珠雖然如是曉者還稀良久曰收便下座。

　　到嘉魚麻邑宰颺言諸當事任刺史仙孟諸縉紳文學眾善信居士諸山大德請就法華寺上堂拈拄杖曰嘉魚一丸地從來出生撐天拄地無情面漢子在儒在佛總不肯囊藏頭角老僧往返八千里特特到來為他點開光明又肯懼境藏形隈刀避箭說凡了凡說聖了聖驀卓一卓曰試請詳觀良久復卓一卓喝一喝曰鏗鏘燦爛洞人天倫序安和萬象宣大智當筵難隱覆只教領攬在機前。

　　到簰洲廣賢院主端次同諸護法檀越請上堂惺惺惺惺莫待老漢惡罵有頭角兄弟不是老漢不解摩捋你溫撫你開張這惡潑門戶見兩度三度呼喚不回呆呆地坐看北斗立覷黃河有三言兩語難為出口驀卓拄杖曰盡乾坤人口到這裏百雜碎眾中有一人大肯去安樂去猶是傷機之患我言雖重奉勸思存。

　　武昌東巖寺語

　　佛誕日汪觀察悔庵程經也夏孟紹蕭培元諸居士請上堂遂拈香瓣在手曰擔水河頭賣人見盡怪笑家業祖宗傳不奉終非孝插香曰此日天下同幾人通此竅就座曰仰瞻頫視地久天長擎香無貢高之過散花有無盡之懷駿奔祖廟端頌無疆顧視左右曰請眾置問看老僧荅僧出遂下座曰可有少分相應。

　　竟陵死心道人本覺請上堂僧問點著便轉早成鈍置三三四四爭免郎當師曰我一向在湖南曰忙忙者匝地普天師曰不是一日行五百里順風難得這裏相見曰恐成途轍師曰礙我行令曰莫將泥水滯春風師打曰速退讓好人出頭乃拈起拄杖曰總不敢與這上座齊肩並躅者卓一下曰蓋為他機軸出在臨時饒你縱變無方又卓一下曰他肯守定一路更問如何是他正主擲缽老僧替他放一線南岳一宗震耀天下諸方因甚各說異端良久曰老和尚麤心轉盛復卓一下曰不是一類秪可旁觀。

　　陳居士華卿請晚參會取會取驀豎一指曰俱胝好宗師接機慣用此不知死去見閻王可能與今日相似連忙放下手曰我且收起這一指看你諸人眼睛烏律律地知他是活是死。

　　天然智光二禪宿領法華社居士請上堂僧出師曰是從天降下是從地湧出曰道看師曰今日一會未是小緣曰有人領話師喝曰支離鉉辨辱我宗風就座良久曰諸法從本來常自寂滅相上則在天下則在地中則在人左來左中右來右中僧問疏山如何是法身山曰枯椿如何是法身向上山曰非枯椿真金須入火他未彰名余不能取汝諸人道古廟香爐靈從何來聖從何起喝一喝曰如此遭逢肯受欺。

　　丁未四月六日上堂今日廣陵李仲連先生元配金孺人四十周忌請南岳福嚴老和尚就于江夏東巖同真堂上堂且道說什麼法佛眼和尚曰今時人須自尊自貴自成自立方有個休歇處記得丁卯四月六日先生於南通州李家寶儉堂發真實菩提心自誓從今身直至佛身為清淨大沙門故四十年中得遇真善知識得真實透明佛祖綱宗十年居學地真實事師三十年行道於天台南岳江淮兩浙教化真實大眾而得正因出家正因行腳真實明道之士嗣其法實始於孺人放身命底時節大眾要識昔之仲連先生麼即今說法之南岳和尚也南岳和尚所說之法即仲連先生始終一貫之法蓋和尚開堂歷三十年說法已四十年何故長阿含經載佛佛出世南家室有子孫有神足有侍者則家室一法也存亡法也修短法也苦樂法也舍諸法一法也何事非法何往非法今所說之法一法也此法強會不得緣差不得用力取不得有意舍不得時節若至其理自彰所以一切處尊貴一切時成立卓拄杖一下曰不得個休歇處光陰莫虛度。

　　山鄰弟子李勝宇黃見之蘇文元陳瑞伯等請小參就人揀辨還當得本參底事麼老子不是泥捏底聖僧忍見諸仁進前退後古人事不獲已齒罅縫落出一段兩段本自峭絕而今阿誰弱過伊肯與折開只管隊隊上來就我商量老子事不獲已也和你商量二十楖粟棒擗脊㨟來你但領下明朝看消息。

　　弟子魏厥修法名本初請上堂今日大似在賓全主令豈知達磨未西來父母緣生口便不肯挂上壁諸人也曾打從知識叢林過來曲彔木上早晚提段突兀話也未近日南方動則揮拳撒掌鬥打紛爭約至理論便恁麼去陷下麤心阿誰救得若或細針密線煖室裏商量只恐黃面傷心看他法久獘生何忍脅肩諂笑良久曰向後踏著正脈莫辜負人好。

　　法子汾俞昭請上堂一夜作竊不覺天曉鳴鼓陞堂盡情說了卓拄杖曰白拈一派源出獦獠二株獨挺於朱陵五葉孤秀於萍實又卓一卓曰子承父業孫重祖華復卓一卓曰接人之際不竭心力而與者非夫也擲拄杖下座。

　　嗣法九峰紀率闔院大眾請上堂臨濟初住河北首唱斷際綱宗於人境法不止三致意益為運老輕觸大中善弄爪牙殃及兒孫若干建立擲缽老僧兩手空索索張口乾曝曝新九峰咳唾掉臂風動雲從曾不借力於父祖肯學他臨濟架險憑空老僧今日力疾上來又肯飾詞褒獎炫子之長喝一喝曰誰為臨濟誰是臨濟者。

　　次日山鄰眾弟子請上堂僧問東西林下鳥一段好音聲出入耳門寧有關節師曰老僧不欲亂天下人眼曰如斯爭奈何師曰你有一問答你一轉曰不才謹退師曰若有疑慮不難方便僧問花開本有風光鳥語全提妙用前僧已納敗闕某也敢復支離師曰老僧敗缺尤甚曰幸是師曰且看支離曰流布諸方恐難收拾師便打曰始終作主師又打曰勿使外人聞此麤語維那白椎曰法筵龍象眾當觀第一義師曰且說個什麼即得旋視左右曰非但昨日今日連贓捉敗亦不為遲遠近隨風而湊都道擲缽老僧兩日在九峰上堂各各塵劫段不思議事可得當下明白若使無所關領而去辜負遠來不易若道且坐喫茶這個是驢前馬後事曳過旁僧又非公境界隨卓拄杖曰劈腹開心別處即不說也下座。

　　到洪山長老明若同諸院大德請就本寺上堂擲缽老僧三十年千言無一中豈單單不上人鉤此時乘聽眾未出三門與他明白一下隨喝一喝曰實謂如斯北邙山下千坵萬坵滹沱家法曰第一句薦得堪與祖佛為師第二句薦得堪與人天為師第三句薦得自救不了不欺人眼底看此翁言之當否福嚴直謂不然第一句他家無你話論處第二句勸你擔出看第三句軟嫩嫩地實情無力良久曰肯自領過但請先行便下座。

　　到白鶴院住持玉芝同眾護法居士請上堂千年一遇正在此時乃震喝一聲眾懵然師曰疑情未息如何遣撥良久曰諸苦所因貪欲為本若滅貪欲無所依止大大上大人在處勞勞隨所鹿鹿豈但誌公不是閒和尚隨自點胸曰且道他畢竟圖個什麼復震喝曰鈍根阿師下坡不走快便難逢。

　　住漢陽大別山興國寺語

　　到寺文山弟子密粹同居士蕭文遠請上堂今時叢林中兄弟那個不自承當低昂佛祖陶鑄人天老僧樂與羽儀肯走作你肯抑捺你既承當得下肯受人抑捺肯聽人走作有兩句說話三十二年不曾輕易擔出到這裏忍不得也喝一喝曰一例順時祝贊決非宗門建立卓拄杖下座。

　　劉方伯元伯請上堂盡大地人各各置一問問問各別秪消寶應道個好字直得天下歸仁且道節文在什麼處今時學般若菩薩例皆精緻鬥對希圖跨灶佛祖福嚴分明舉似臨濟出四種料揀四種照用七百年來不敢廢者是叢林向上關若人蹈著喜無量今日有僧出來道請老和尚領話也盡力向道好其或進曰過分教令向道好好驀拈拄杖曰木上座尊意謂何良久自代曰好心得好報。

　　半園闍黎請上堂有段話問師僧家據你胸襟吐出來看若起解會心便塞斷胸襟了也胸襟是你自己底胸襟什麼人塞斷得他你又何苦要塞斷他胸襟有什麼所在停蓄得纖毫恁麼則胸襟究竟塞他不得是凡是聖是染是淨是法身是般若是解脫但吐得出便是大火聚便是太阿劍不消用力只貴臨時而今是各展胸襟之時喝一喝曰若是師子兒自然增勇健僧問名不干事事不干名依執滯名於他玄隔是耶師曰更有伶俐者曰有一句未當情師曰既墮中流須早憤發曰恐亦未到玄源師曰非究理也本寺監院嗣宗同徒瞻初請上堂若肯欺聖罔賢埋沒諸人便依根布葉狎獵紛披去也既不爾者釋子聚會不可作世諦流通如此則將何饒益請法聽法諸賢究竟將底消結今日這段去就喝一喝曰你行腳之士須開行腳之眼夫行腳眼非慧眼法眼佛眼所能較得況天人之肉眼而能窺竊得畢竟要我說與你只要你一信可不省力。

　　佛林庵無染禪者請上堂在昔有個老和尚一日示眾曰不得閒過念佛念法念僧會中出一員不帶伴侶底禪客近前曰某甲單單只念自己老和尚痛叱為驢據福嚴看這老和尚原不曾輕視此僧但不知此僧可看得這老和尚上眼也未今日平心與兄弟商量這老和尚是誰便是有佛處不住無佛處走過底老趙州打從十八上破家散宅了到處孤迥迥峭危危過平常日子一旦年老心孤無事生事教好人家兒女緊靠著三寶過活不道他無業性將來撲在人天位中下淚謝過已遲八刻也這米囤子一向道莫歷他門戶又道纔有纖毫萬劫不如為什麼臨老眼花屈膝妥尾一至於此雖然莫聞我與麼說話便坐定在空劫裏許不見三峰老師三十年只教看個竹篦子話道喚著竹篦子則觸不喚著竹篦則背有什麼人向什麼處安排他正大修行人著衣喫飯屙矢放尿闕一不可纔擬作佛太費心力喝一喝曰佛眼法眼盡打睡天眼肉眼何足貴西來大意久浮沉不早舉似恐後悔。

　　本山定姪禪師率監院嗣宗同護法眾居士請上堂今日齋飯較細良久曰阿姪定興國稽首方丈曰先白雲出世二十餘年掌叢林者七非人類精奇不敢登其門一時王公貴人循循巾缽此山實為發源之初地伏乞和尚垂念同一佛生披露微言為世信式老僧道我師兄久矣為天下信為天下式我何能信式我師兄記得白雲乘和尚住此山日僧問如何是一句底賓乘和尚道黃鶴一去不復返僧曰如何是一句底主乘和尚道白雲千載空悠悠僧曰錢是足陌乘和尚道今日齋飯較細師乃召眾曰來來四十年前齋飯較今日齋飯何若體理得出非父不生其子體理不出非子莫顯其親夫沙門者播揚大法須從自己胸襟流出方纔蓋天蓋地白雲和尚等閒吐一句子一回思想著豈止一傷神大千俱壞此句不壞其有不信而式者可不道今日齋飯較細。

　　李學使元仗請上堂端天下英異之士之所趨向使之望風而馳不失尺寸非是各自有禪各自有道此外更有何法亦非樁立意根收其奔放之心曲制潛匿然後謂之克己復禮請觀古人之所對者而發之昔有僧問禪師自心他心得相見否對曰自己尚不見他人何可觀又問罪福之相如何了達得無同異對曰絺綌不禦寒今之學者謂自心非外有妄盡而自返禘自既灌而往者吾不欲觀之矣直趨祖佛之域頓獲聖人之心有故也卓拄杖曰舉似天下人。

　　饒大參型萬請上堂曖顧一眾震喝曰能使王公貴人聞聲而悟瞻顏而證非宿具深慈真願雖親見尊宿如汾陽趙州有大聲價秖高虛氣那得收實效於意言之表而光遠他耀今者慧業文人虛懷問道空腹老僧難為酬荅普請大眾各施神用良久曰盡乾坤是當人自體形著影出聲呼谷應學者囿於見聞使聖人光大通變之道反膠瑟柱然則禹之治水孔之聞韶然乎不然乎復喝一喝顧眾曰參。

　　下太翁孝旨居士請上堂舉汾陽先祖道汾陽門下有西河師子當門據坐但有來者即便咬殺作何方便入得汾陽門見得汾陽人師曰腳下孫子嘗閱臨濟正宗記從南岳讓祖而下中心悅服者只得十一世至我祖無能尚矣今日不得不有說焉老大宗師自不解作主容個畜生不識好惡觸忤賢良所以自到興國每日打開兩扇門大坐當軒凡有來者不用方便亦無揀擇個個許他升其堂入其室親見其人他若是個人語也著嘿也著四威儀中何處不是他放身命處最可笑者疏山矮師叔他道咸通年已前會得法身邊事咸通年已後會得法身向上事乃高聲曰菩薩子不信打鼓普請看我孝旨居士永昭今日較昨日差幾尺地良久曰前三三與後三三落得身心從此閒。

　　婁孝廉南石居士法名于衡請上堂淨智為天正智為人智智流通曹源一派便展轉相續去也所以向上人不可思議而今但一切時中超超然于等妙二覺之表決定不流至第二念一不拘滯於佛境界一理一切理一事一切事一心一切心一道一切道別無照顧別無曉了別無趨向別無保任天地河海風雲草木盡是助顯你思議不及一段事但得現前兄弟點首歡喜老僧得也。

　　上堂舉僧問洞山初和尚如何是道(官禁不容潑屎潑尿)山曰卓(睡來還合眼麼)僧曰擬向如何(亡僧還喫飯麼)山曰失卓(竟不向上道與他)後僧持此語問徹和尚洞山意旨何如(伏聞鈍置人者遭人鈍置)徹曰虎鬥龍傷(嘗言達磨大師缺當門齒)乃曰洞山相承因言曉人之旨吐詞如磚塊鐵屑非有所造也徹公重糝姜椒益使食者難于下咽致令多少旁觀拊手大笑良久曰嚼得碎者自不如此。

　　法子嵒頭徹請上堂佛佛出世有諸人一坐具地南北東西橫豎不出佛地位三身四智露冷風寒八解六通泉飛石麗目前旨略不怕諸方取則更有一格莫作等閒咬人火急者宗脈未露見你氣息取辦圓頓恐覓個出頭處不得何也卓拄杖曰大統綱宗中事別處往往放過。

　　德山副寺泳明請上堂作者相見何用煩詞苟不盡意殊難為懷佛祖大意淺而易見故作崤函老僧罪過旋視周匝曰天高而居上地卑而居下中問黑白貴賤趨趨翔翔不待緣木求魚各各見義勇進或不至勞而無功拈拄杖卓一卓曰豈是強生節目。

　　什邡院主念純同眾護法居士請上堂僧問併卻咽喉請道一句師曰有恁麼心行曰事須斟酌師曰昨日不得已白鶴院裡曾小小納一上敗缺曰意不至此師曰今日不過更要我大大納個敗缺僧作禮曰爭敢師不顧乃就座掀髯一笑曰人人總道個老子竿木隨身逢場作戲誠如所言佛滅二千歲比丘少慚愧卻成授記老福嚴了也禪風日下從迷入迷者自甘流轉知識出世如救倒懸那討閒心游獵州縣摭拾山水而今誠實說向有事近前決擇無事潔淨心地莫心生閒草卓拄杖曰非常人物領之一字也不消得便下座。

　　王大參茂衡請為令兄節推對靈位陞座古來有輩尊宿秖教人心同虛空去如枯木石頭去如寒灰死火去據擲缽老僧猶自內身外器岐而為二不達如來意枉服大乘藥無邊身菩薩不見如來頂相無邊身外別無如來若見如來則有二如來也所以道但無諸見即是無邊身外道樂於諸見菩薩於諸見而不動如來者諸法如義如即無生如即無滅佛身無為不墮諸數敢問即今節推王公之靈安之聖位耶安之賢位耶安之天上安之人間不見道內見外見俱錯佛道仙道俱惡以故祖師直指一切眾生本心本體本來是佛且不假修成不屬漸次一句如何通信喝一喝曰我今為汝保任此事終不虛也。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之七

　　嗣法門人濟璣等編

　　靈巖廿一錄卷上

　　和尚建大法化吳越三十年至甲辰得二十會復有請為廿一錄小師果成記。

　　長蘆簡石西堂莊嚴母氏請上堂法身無相無相法身之母觸之不得背之不可握節當胸實為沉屈撒沙向人眼裏還抬手得起麼驀拈拂子曰有句無句如藤倚樹隨放拂子曰樹倒藤枯也本生父母臥在荊棘林中如何相救喝一喝曰三十年後知老漢徹底婆心。

　　薦嚴陳太僕皇士請上堂僧問如何是佛法的的大意師曰莫顛倒僧問乃至蠢動含靈未曾於此一分真如中有些子相違處是否師曰可惜光陰曰直下承當不勞功用是否師曰賺汝皮囊曰請師提獎師曰苦死人僧問三界智人未出母胎神用何在師曰我許你此問曰誰入法界師曰你多少時在老僧這裡曰不肯便離人天去也師曰即不辜負你僧問朗月當空時如何師曰何待月落後相見曰果然高過古人師曰古人高朗月高曰平出師曰老僧不及上座乃起身曰即將此段問荅進之皇士太僕太僕有靈爭肯撲在人天位中隨顧眾曰我鈍置你猶可你鈍置我太煞便下座。

　　上堂山僧今日就你身上割一塊子似與你驀出兩拳曰是皮是肉試請分疏良久擊香臺曰木頭何異畜生何異袖手下座。

　　晚參山僧今日就你身上割一塊子似與你你若知得是自身上肉定不縮手縮腳佇目凝眸銖銖兩兩較精較肥若見得血滴滴地反自生疑生怖不但忘卻自己亦且錯過目前豈不辜負山僧個副驢肝腸弟子方新請小參饅頭從你咬新麥麵少喫僧問肚飽無力時如何師曰再喫一頓曰顯揚宗教時如何師曰念上大人僧點胸曰某唯一己師曰可知禮也僧問如何是心地師曰不長無明草曰多少分明師曰看時不見暗昏昏。

　　眾檀越請上堂僧問丹霞燒木佛意旨如何師曰恩義盡從貧處斷僧問如何是佛師曰不拘小節又問古人道狂機內有道人身如何是道人身師曰潦倒不堪又問如何是學人自己師曰自從別後見君稀良久顧左右曰也不屈著你便下座。

　　都寺徵聖五十初度子徒佛基上蔭請上堂僧問將弘永圖必布新令願俯群情師曰老僧口頭覓得底當不得曰進以禮退以禮其所由來尚矣風度詳閒卷舒惟道師曰一等行腳莫教錯曰將寄陶鈞尚思末掖師曰奉勸趁色身強旺為眾竭力去乃曰汝等見聞覺知之性原不附物老僧四十年披究宗乘見參學兄弟大抵有三種不易轉煩惱入菩提易博地凡夫成佛易所謂不易者言必信行必果好賢惡不善若人透得百年三萬六千朝咳嗽一聲曰秖有這漢較些子。

　　晚參今時學者盡道但易慮於可作之初革情向誤為之後念響佛底人家即得這裡即不得客司近前作禮師曰有客且去便起身。

　　長至檀越請上堂震聲一喝曰兩行立地師僧便道高座上老奴不肯歇心盡力掙一口氣要發揚幽滯振拔伏匿隨點胸一下曰伊秖是依而行之古人沒轉變但言盡卻今時句前句後是諸人難處是諸人易處總之你自作崤函分天限日一線長長一線復喝一喝曰無人話歲寒。

　　受荊州玉泉主院三學法師請上堂正法眼看他北鬱單越南贍部洲事同一家情塵一翳如隔須彌老僧合水和泥說向你你又將作壁立千仞老僧壁立千仞說向你你又和泥合水會去開卻路祖師來也卓拄杖一下曰南方一棒作麼生商量有朝聽得玉泉寺裡鐘聲鼓聲是老僧和盤說向你時節也且先與道回文又卓拄杖曰樓閣凌雲疊翠層皓公諸老舊儀型而今出手還相接迎笑名藍別起亭。

　　小參僧問如何是真佛師曰相見何曾不注腳如何是真法師曰豈是閒開兩片皮如何是真道師曰勸君不用栽荊棘如何是第一句師曰一盲引了眾盲行如何是第二句師曰卻笑癡人閒費力如何是第三句師曰洗腳處更不安排又僧問如何是真佛師曰似此之輩全沒心情如何是真法師曰闍黎致問老僧有答如何是真道師曰冥冥一去杳杳何知。

　　莊嚴堆山太守上堂一杓兩杓不輕易三杓四杓如何當僧出師曰欠你一個餬餅不得僧作禮曰幸是某甲師曰灼然難得似上座者乃曰一切無心一時自偏號為秘密若待將一塊矢驀口抹了更咬人手直饒演出妙中之妙殊無利益喝一喝曰日用總持門淡而還有味。

　　晚參年殘歲逼無暇說祖宗長話舉一隅不以三隅反則不復也三峰的要舉似拈竹篦曰看此老子肺腸僧問不傷物義敢速請旨師曰幸對人天曰庶使先宗有據師曰肯向眼睛上下一釘曰苦切之言師曰又奚為僧喝師曰何故因循至今。

　　除夕小參臨濟說有七事靈嵒那來一事而今漫有商量豈是無事討事乃咳嗽一聲曰如此甚生可畏說與你後生晚輩。

　　乙巳元旦正宗上人請上堂在孤峰頂上年年歲歲從不曾分劑心量飲食衣服討甚潛行密用來黃梅四百九十九人盡會佛法尚有盧公一人不會佛法當時稱他是過量人靈嵒過量堂裡人人過量所以不將他眼作自己眼肯似諸方教他旁家舌上取辦打頭年朝第一日無事珍重。

　　梁溪楊弘生松生請上堂僧出禮拜師曰如何是真佛曰且無蓋覆處師曰如何是真法曰三千條罪莫大於不孝師曰如何是真道曰每日與和尚道師曰拈卻三句又如何僧作禮曰有度敢禮三拜師曰總是現成公案又僧出如前問僧答第一語曰曾不夜行第二語曰投明剛到第三語曰不是大死卻活爭敢草草師據座良久曰於佛未生時靈嵒亦有三轉權作供養不中兄弟若論真佛老漢笑他高頭強項至於真法一眾聽他胡亂指注秖有真道老漢與大眾同時喫不同時屙何故聻多年脾胃不實。

　　晚參舉臨濟大師曰第一句薦得堪與祖佛為師第二句薦得堪與人天為師第三句薦得自救不了僧出師問如何是第一句曰某甲秖向和尚道第二句師問如何是第二句曰朗州山澧州水師問第三句曰四海五湖王化裡師曰三句作一句說又作麼生曰今日十四明日十五又數僧出次第問答已末後拶一僧出問如何是第一句曰道得不道如何是第二句曰苦苦抑逼人作麼問第三句曰卻請和尚道良久乃曰第一句不審從什處起第二句老僧答你你還信否第三句忽然出得頭喚你作自救不了得麼其餘祖佛為師人天為師喝一喝曰更嫌什麼。

　　堯峰耆舊柏泉入塔諸弟子請上堂男兒鎖子黃金骨儘你拋撒亦不狼藉更若函蓋相應向什麼處覓他縫罅來縱橫十字則光被萬靈同心一儀則廣益群品有不蒙斯利者老僧拄杖拗作兩橛隨卓一下曰不假風雷自有奇通身鱗甲何為者從教斫額望千峰正正堂堂可知也。

　　晚參南泉道我十八上便解作活計趙州道我十八上便破家散宅老僧十八上直是影子也摸不著你等十八上作何勾當僧曰某甲兀兀癡癡秖恁麼過了一曰咬盡生姜呷盡酢一曰東頭買貴西頭賣賤一曰苦兩片皮師曰事事遭人鈍置便起身歸方丈一僧咨和尚南泉十八上作底是什麼活計師曰隨分曰趙州十八上破家散宅了如何遣情師曰摘楊花。

　　香象宗道者率門人鏡善鑒請上堂古今榜樣論人則老僧弗諱兄弟莫久立塔稜黯澹六朝色殿鐸琅璫太古聲境作麼生奪喝一喝曰臨濟來也普化克符成則是褫則是良久曰三日後看三日前看。

　　鏡善鑑率諸弟子請上堂僧問鎔缾盤釵釧作一金即此用離此用師曰訛言亂眾曰春寒料峭惜口較他縮手師曰驢唇先生決定不是馬簸箕曰多處不消添少處還加減麼師曰老漢誑汝自得大罪曰善體此意總不煩照顧也師曰猶然自作崤函僧問三日前有一問今日不可諱卻師曰今日是初六不是初六曰單襟狹量未易窺測師曰若斟酌得去也不虛親到靈山曰欺人者人亦欺之師曰有什麼共語處曰某也幸師喝退乃曰費甚老力破汝憍慢增汝智慧撥開自己古路腳跟下蕩蕩地東來西來快哉快哉喝一喝曰不信吾家正偏知論劫莫能成正覺師誕日開化堂主請上堂今日本分說向你六十年漿水錢討頭腦不著等閒肯曲順人情赫日裡爍破闍黎面門不甘棄隔殊勝急索抖擻精神喝一喝曰臨濟下火發能容得你打開骨董箱子。

　　晚參僧拜起曰咨和尚臨濟祖師曰大凡演唱宗乘須一句中具三玄門一玄中具三要有權有實有照有用如何是一句師曰信彩道看如何是第一玄師曰有口原來道不得如何是第二玄師曰而今卻道得也如何是第三玄師曰道得道不得與他甚相干如何是第一要師曰執事原是迷如何是第二要師曰契理亦非悟如何是第三要師曰別後都城舊知己暖煙斜日又黃昏僧復請權實照用之旨師止之曰老僧三十年坐這板頭上扯無數葛藤總不曾提著這件事難得上座今日問到這裡不覺狼藉如許雖然要領得以上言句莫道老僧開大口在今屈指得著底知識不道無只是少。

　　次日上堂潦倒江湖上竿頭事可咍一回浮子動又是上鉤來五州管內秖得個老子是真實會三玄要底其餘舉揚竭力甚見乖張儘你說到十成難搆佛慧何故推一下便倒了也昔年有個同參問老僧如何是第一玄答曰同門出入如何是第二玄答曰宿世冤家如何是第三玄答曰上士聞之笑未休中流特地生疑惑當時兄弟家大半不伏善老僧冷笑曰古人剛地成多事展事投機累後人屈指三十年來要尋當年個不伏善底兄弟實亦罕得隨顧左右曰畢竟這事如何良久曰轟轟一掌連腮下眼目從教什處開。

　　青浦民望吳居士得子請上堂僧問麟龍產麟龍華鳳生華鳳未審拄杖子生個什麼師曰如是信解如是長養曰後代傳授將何指南師曰如是度脫如是成就曰和尚不虛受人天供養師曰不其然乎曰猶自不信師曰是你僧問春山疊亂春水汪洋顧鑑之機如何辨的師曰不大稱老僧之意曰雲門師兄肯諾全也師曰何能副檀越之心曰大眾還知跛足阿師今日受屈麼師曰非老僧過督曰咦師曰宜知之乃拈起拄杖曰若要報佛深恩卓一卓曰聖聖相傳如是信解如是長養如是度脫如是成就而或不然老僧拄杖向什麼處閣南來北來東來西來賢愚共相出入聖凡眼見耳聞這回放過後會難期良久復卓拄杖曰又爭怪得古人望影而心馳。

　　嵩江朱公協居士求嗣請上堂僧問目前無法意在目前庭前柏樹幾時生子師曰恁麼來老僧早為你助喜了也曰某甲見不到這裡師曰別有生機益見光彩曰眾角雖多一麟足矣師曰增上慢比丘你是第一僧問楊岐正脈較他密室真子如何是密室真子師曰問得恰當老僧答你曰三翦衝鋒四雄踞地師曰喫卻施主飯將何報答曰棒頭迸起玄中要千古家風讓阿誰師曰向上還有也曰大眾看取師曰速速乃拈拂子擊香臺曰這漢忝繼先宗續明後燄正令全提各須靜聽天中來底菩薩朱秦尤許人中來底菩薩何呂施張一一舉措看他上流將來與我蓋天蓋地直饒臨濟大師高聲連喝螢光難比太陽德山和尚熱棒痛施蹄涔敢擬滄海何故聻復擊香臺曰浩劫有窮斯文不泯。

　　小參僧問恁麼來者著向什處師曰諸方火葬我這裡活埋。

　　梁溪弟子聖傳莊嚴舅氏慎言上人請上堂老和尚打鼓升堂並不把斷要津東來西來聽你自來剪得斷老和尚舌頭不虛一來設有一人放過老和尚又不失卻本命符子我說此人有一事奈他不何顧左右曰是什麼事僧問剪斷天下人舌頭底為什被夾山擒下師曰達磨大師所傳心印掃地盡也曰會得無舌人解語底還扶得起麼師曰真個要扶起那僧一喝師曰以後切忌作如是話僧問若人識得春萬劫元一春立夏五日也春在什麼處師曰多見時流錯會曰僧堂裡底寮舍裡底師曰對僧堂裡底說對寮舍裡底說僧作禮曰孟夏漸熱伏惟和尚起居珍重師曰客話僧問靈光獨耀迥脫根塵所薦先亡當居何品師曰這露柱成年不醒曰偏正不拘時如何師曰下階兩三步看僧不審師曰慎言這廝笑你便下座。

　　晚參可憐生僧問膏肓頓起時如何師曰更加鋮砭曰何時而已師曰臘後看僧問作何行業報得四恩三有師曰我坐你立曰與麼則目視不勞也師曰猶掛三寸僧問不是心不是佛不是物是個什麼師曰立在眾人前曰如何是超毘盧越釋迦之句師曰萬千無一中曰便恁麼去時如何師曰依舊可憐生。

　　晚參僧問如何是堪與祖佛為師底人師曰口掛壁上曰如何是堪與祖佛為師底句師曰不消收下僧一喝師曰其為人也而好犯上僧問如何是學人自己師曰不唧溜曰今日落便宜師曰好。

　　楊靜山太史斷七上堂為檀越修福也僧出曰某甲初心師曰對眾說僧拈香曰曩謨三漫陀沒多喃師曰此國土他國土曰還到西天麼師曰又去那裡作麼僧作禮曰特謝重重相為師曰吽癹乃曰發揮古宿機語聊表二十年道舊昔楊侍郎與唐明嵩和尚問答問南宗之旨北土大興承誰恩力嵩曰不入蓮池浴懶向雪山游楊曰清涼山裏萬菩薩師曰一句當天八萬生死門永絕楊公扼其要領嵩老眼光爍破四天下也照不著若能如是體得方與向上人同也不然喝一喝曰又要從頭起。

　　新安江天胤居士同令子之白請上堂僧出師喝住僧退師曰從來姿韻愛風流良久乃曰上上人一撥便轉不自謾昧向諸人作一場佛事麥秋時至日永風暄樓閣清高雲山縹緲道遠乎哉聖遠乎哉前佛性命後佛紀綱何曾在別處一念相應剎那萬劫拈拄杖卓曰若能委悉對眾商量如或不然老僧與孔夫子下個註腳為人父止於慈為人子止於孝。

　　懺罪祈嗣請上堂舉三祖璨大師參二祖可大師不言名氏聿來設禮而請懺罪祖曰將罪來與汝懺良久曰覓罪了不可得祖曰與汝懺罪竟宜依佛法僧住師曰固樂為說璨公不將祖宗言教貼額上足稱香至王子當家種草可師指南一路大似人家兒子觸目皆乃父資本肯取他家用度所以綿遠至今四十餘代雲日麗天光曜祖烈雖然靈嵒更有進焉夫自性非外來幾返而脈長我正法眼藏其在利根善自保任。

　　萬壽萃孫請上堂僧問玄素不殊官商同度云何舍於外法知見內法師曰上座能奇能異曰非耳目所可到耶師曰老僧省徑省心曰願有進焉師曰未必不併見於此時僧顧左右曰當如是淨治身口意業師以拄杖卓地一下僧問茶芽蔍簌筍角狼芒廚庫山門添得幾多風彩師曰向你道什麼即得曰若然者水牯牛飽足觀光也師曰而今即得曰某甲今日也是齒不關風師曰豈更甚於老僧僧問山門前破草鞋尋常鼻孔撩天只是無人顧著因甚趙州一見便乃頂戴奉行師曰大大長篇更希惠教僧一喝師曰伎倆如此僧問古者云一飽忘百飢因甚又嫌渠無力師曰總提不起曰吐得黃金時流所重如何又道終是不貴師曰曾見幾人來曰坐斷頭尾一句又作麼生道師曰後五日乃曰祖令當行爭似今日決定決定笑破人口在賓全正令立主要須圓波隨月汎影逐日移入州不看官路光陰非旨趣朝雜人煙暮慚雲鳥一條濟水射透新羅正當與麼時犬吠虛聲切癡心望遠帆靈嵒老拙諸色不會惟我一眾自然弗怪。

　　晚參僧問德山如何是宗門奇特事山曰我宗無語句實無一法與人師曰與老子茶喫睦州和尚一日喚僧僧回首州曰擔板漢師曰與老子麵喫僧問忠國師如何是本身盧舍那國師曰與我過淨缾來師曰與老子飯喫僧問先三峰和尚如何是學人自己和尚曰不可坐取安佚師曰與老子方便何故聻近代尊宿牙齒盡不關風有問自己必然道喫茶底喫麵底喫飯底咄喫飯底我宗無語句實無一法與人是什麼奇特事盡其神力要喚轉這擔板漢直饒過得淨缾來未必契他本身盧舍那流言止於智者德山堂頭近日遷化陳觀察有紀異一篇禪和子聞說盡作奇特事每日口吧吧地不可坐取安佚學道人一切如當門按一口劍相似管他火燄裡身光偏界牙齒壞不壞種種神異卓拄杖下座。

　　晚參舉佛眼和尚曰如今直下信得道是也己名不唧溜者況更不能直下信得又堪作什麼也師曰靈嵒擬與你商量惟恐龍門見笑靈嵒不與你商量猶恐龍門見怪拍禪床曰情旨不錄。

　　端午龍牙諟長老歸覲請上堂僧問蒲劍拂清風畫斷諸方話墮師曰大好時節曰洎成錯過師曰適於眾口底可別拈出曰實不相謾師曰依舊入枇杷樹裏去也乃曰浴蘭湯兮法▆華以登上藥以蠲諸毒是上古之遺型非今時之急策四溟東海流般若波羅蜜我輩林下人取之不竭用之無窮五風十雨松窗木榻聖心凡意一爐香季運二千年遠旨我家風景出尋常。

　　上堂拈拄杖曰秪此一端深遠莫倫悠長無際祖師門下確乎其操邈乎其度說什棲真蕩穢離俗遺務日用活計千聖相傳自立自成特尊特貴去此外修似較辛苦莫聽他人說龍門老叟曰黃金為骨玉為稜莫聽他家此日尋多少從來悟心匠盡將底事繼威音末上又曰咦師隨聲曰咦不假尖新自然奇特毘陵楊狀元百日令嗣太史伯仲請對靈陞座聽無事是貴人誰人無事即今靜山太史有什麼事目前孤明歷歷似地擎山不知山之高峻處處不滯通貫十方如石含玉那知玉之無瑕所以三界自在入一切境差別不能回換山僧今日逢佛說佛設有疑者此清淨光亦能透過十方良久曰便與麼信得一時著便若論玄微老僧不會。

　　到毘陵太初院主席法姪覺堂久率眾請上堂僧出師曰住曰風以時也雨以時也莫言禾黍不陽艷麼師曰我今為汝保任斯事曰於古可於今或不可師曰莫疑人曰信斯言也何患古風之不振師曰更與一隔曰一場快師曰住又僧出師曰住曰日上月下山深水寒還假時人功幹麼師曰是你到這裡還住得麼曰真個那師曰住之一字也不易言曰實是某甲疑處師曰住乃曰但有來者向道住也將謂是者我不是你將謂不是我卻是你秖如今是不是處薦取一一轉向佛未生時亦不是你住處此外別求展轉失照夫我沙門每日區區端為何事若不將為事不干老僧事。

　　毘陵天寧聲白律主同陸護法喬梓請就本寺上堂僧問今日特地降尊為是不住相以垂慈為是橫身而育物師良久僧曰忙忙者匝地普天師曰莫是要一念萬年麼曰未到這裡不妨疑著師曰莫是要純清絕點麼曰與麼則易不與麼則難師曰不信僧問天地同根萬物一體指香臺曰秪這個何似陸亙大夫家中一片石師曰適纔答這僧話還有過麼曰人天眾前不欲造次師曰此是對家裡人說家裏話僧喝師曰誰是家裡人曰吽吽元來共我作道理師曰天寧主人笑你乃拈拄杖曰吐得黃金諸方間有依倚一物靈嵒絕無饒渠不作個解會亦未許渠在何故聻顯照底人即易得顯己底人即難得不見道悟無念法者諸法盡透悟無念法者見諸佛境界悟無念法者到諸佛地位孝標居士以無念之法三十年中游戲神通淨佛國土今七十大誕令子令孫請山僧一語以永慧命隨卓拄杖喝一喝曰一喝一卓清風生角眼若放過耳裡不落堪愛堪愛真實意中真實意行深般若觀自在。

　　梁溪秦護法莊嚴太夫人請就北禪寺上堂僧問五月賣松風錫山縣裡甚麼人酬價師曰從來此事少人知曰時值不諧空相馳突師曰汝知之否曰教某甲口掛壁上不得師曰知即辜負老僧不知埋沒自己曰天氣炎熱伏惟珍重師便打曰可憐門大開而人不肯入曰世出世間所有言句還該攝得麼師以手畫一畫曰但隨老僧手看曰恁麼則過去現在皆承恩力師曰寥寥千古幾通津僧問文殊三處度夏迦葉正令全提未審有當世尊大意否師曰待問世尊卻來相報曰老大宗師慣自剪人語路師曰世尊不答曰莫謂此會無有尊者師曰無以小智妄測大方乃曰謹護蠟人九旬禁足乃祖宗教旨老僧不守本分中夏猶在這裡如斯之作尚可量哉然從上諸聖悉所稱歎非常之事必待非常之人即今現前人非常人云何是非常之事喝一喝曰可知所以有生滅解舉方能忘取與光明寂照偏河沙慎勿於中論爾汝卓拄杖下座。

　　梁溪保安主席法子去息溟率諸檀護請上堂僧纔出師便喝僧亦喝師又喝僧亦喝師曰一等是聲無限意有堪聽有不堪聽僧掩耳而出復上前問父母所生眼悉見三千界烏那青青黯黯處莫是九龍峰麼師曰有一手土不肯撒你面上曰是即是可惜許師曰恐驚一眾曰不是大方事難殷鑒師曰別具隻眼尚不嫌遲隨聲便喝曰他時後日謾人去在師又喝僧問一切處是個句七出八沒溫恭儒雅聻師曰連日客事匆冗無暇精製好語曰趙璧本無瑕師曰一轉兩轉則可曰但自莫相誑師曰三轉四轉不可知也僧喝曰有什麼過師連喝兩喝乃舉僧問投子和尚如何是沙門立足處子曰若有立足處不名沙門師咄曰這賣油漢一向道油油油慣了口門全沒關鍵夫沙門者不合一切不共一切教化一切若自無立足處一切人向什處成立辦事每日向道不凡不聖時立凡立聖諸見不生通身紅爛無我相不作大始名出塵師子斷得世間來往定生兜率內院若不斷世間來往爭免人家做兒子何故一切處不作模樣所以一切處是他住處設有問老和尚纔離了蘇州靈嵒到常州或太初或天寧離了常州到梁溪昨日北禪今朝保安畢竟那裡是立足處聽吾偈言老兒無定法到處插隻腳聞鼓聲上堂肚裡直急煞便下座。

　　香庵禪者領檀越請上堂僧問如何是大道之源師曰打二十棒了再來曰和尚莫使人尋流師曰無風往往生波曰亦不是源師劈頭打下曰怪老僧不得僧問生死沉淪如何得出師曰什麼劫中起頭曰肯自沉溺師曰什麼劫中出頭曰不昧真機敢請直指師曰依舊淪溺乃舉指話會頌曰洞山語孤孤言淡人難措舉目會宗風辜負西來祖師曰此句中玄好看好看若還更說無端無端。

　　悼許子上堂顧左右良久眾罔測師長歎復顧左右曰庶庵許子以中丞庭訓師老僧庚辰庶庵方十五補博士弟子員中丞遂捐館舍明年老僧一杖撥天台雲錢塘濤惡不隔庶庵音問知負笈從二無慰余遠望乙酉老僧四月出天台兵阻夫椒舊隱庶庵竟剪髮朝夕侍隨循循衲子丁亥長歌痛哭送余歸天台未幾太夫人命改初服從此放浪煙雲詩酒直踏倒華山五千仞不覺全身放下吹到老僧耳裡哭一場笑一場幾番哭笑今年五月過毘陵不見庶庵乃見鄭子素居率其四子拜于塗當時伸出巨靈擘太華之掌特興扶起通身粉碎華山頭笑語空驚天上秋扶起英靈平白地廿年離合一機酬復顧左右久之下座。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之八

　　嗣法門人濟璣等編

　　靈嵒廿一錄卷下

　　玉峰徐太夫人五十初度令嗣原一彥和公肅三居士請上堂僧問飯炊香積壽聳須彌知恩報恩當於理否師曰善其語者別喚一位來曰不是某甲幾乎幾乎師曰古人到這裡因甚不肯住曰三十年後師曰三十五十未肯住在乃就座喝一喝良久曰幸有如此廣大門風插得腳入乃至彈指合掌皆是正因萬德萬行纖悉同流所謂無滲智不思議智無有始終安有限量神用自通任運乃爾故此一門稱無量義又喝一喝曰妙旨敷陳豈關情見心心相接佛佛稱善復喝一喝曰請驗。

　　李孝敏先生二十周忌上堂宗師血脈眼底有澀釘者十二時中麤言細語揮拳掉臂往往不相貫通日上月下未免傷心靈嵒揭開腦蓋告之曰坐餐都不問你開眼合眼順古人違古人一等是人家兒子西天二十八祖唐土六祖天下老和尚慣將木患子換你眼目道一切地水是你先身一切火風是你本體生生無不從之受生打寬帳過日子豁達空撥因果莽莽蕩蕩招殃禍驢年夢見你本生父母座下有個伶俐禪客出前請曰畢竟那個是老和尚本生父母聻他既認真我敢虛誑乃說偈曰二十年前一雪舟肝腸嘔盡鮑庄頭鳴戈隔斷還鄉路反覆槌床苦未休(孝敏先生捐館日觸目傷懷槌床而逝時和尚舟阻武康鮑庄嘔吐一日夜)。

　　新安江居士經伯之白伯仲奉太翁命請為太安人對靈陞座上大人不能言拄杖子謹代與語仁者還知麼各各具有天真自得之妙不著尋討不著整理不著修證此是千聖骨裡髓一名無位真人一名函蓋乾坤把住則截斷眾流放行則隨波逐浪常時面門出入行腳人喚作袈裟下事此事不了生死不了三細六麤動則有苦除是直下回頭就尾敢保安樂無虞不見江太母朱氏之一靈不住過去不住未來不住現在正是時流難措入處昨晚令嗣之白問老僧和尚當時留心幾年得個消息老僧對曰直至而今尚不得個消息士沉吟老僧曰居士方便與我個消息士曰是由外生也老僧曰娘舅在什麼處士又沉吟老僧曰依舊遺言許外甥今時叢林兄弟似總不提到這裡復拈起拄杖曰仁者還知麼外甥放過目前娘舅難謾自己更擬打瓦鑽龜佛法直錯到底謹白我上大人拄杖頗頗知禮卓一卓下座。

　　雪庵聽大師二十周忌西堂狀伊請上堂良久曰是你諸人盡曾三十二十年參方行腳豈是一等無知無識者還親曾撞著作家來麼我所說作家不是地連金屋家蓄銅山花蓋拂日玉帛盈庭亦非耳目無根色聲絕影一室虛明三空圓啟又何在重臣皈禮宿將投誠果爾遇諸緣洗然若虛容萬象曠然若谷活潑潑勿根株擁不聚撥不散方可眼目人天領就龍象山僧崇禎初年落在萬峰槽廠見得板頭上有一人言言火聚著著冰稜頓然心折乃竟不聞謦欬二十寒暑矣今朝是個老子全身顯現底時節隨召曰大眾齊到影堂大申三拜看我羯磨阿闍黎畢竟道個什麼侍者手中接坐具下座(大師狀西堂受業師)。

　　顧母楊太君大殮令嗣請對靈陞座撲破菱花光影絕掃除蝶夢色聲亡不須露柱重饒舌看取燈籠自放光閨閣中物徹底掀翻宛有丈夫氣概佛法邊事盡情颺下益見道者擔當莫測神機倒插牙梳鴉鬢後無師妙智別穿玉線虎鬚旁在世何殊度世生方不定西方識陰空而涅槃天曉心源湛而般若蓮香固是太君之本有何藉老僧為舉揚雖然若非指蹤畫跡未免對境迷方擲拂子喝一喝曰今朝函蓋相應多是兒孫得力。

　　愚庵和尚訃到上堂匪雷匪霆聲名常在人耳非廓越先宗者不能也故洞宗三十三世雲門愚庵和尚生平指示心法闊大杳奧如嶽立雲興如電出星沒其作略有時類我家慈明有時類泉大道有時類政黃牛顛倒天下名宿如擲瓦礫氣節所在身命以之獨到擔雪分上刻苦相喻如手與目如聲與響如木與石如水與冰相對也忘寒暑相別也等朝飢一字相及紙不爛不去懷袖嗚呼三兄不顧盟約先我而去一向多情此回太煞縱不念擔雪能不念洞宗嗚呼三兄迢迢獨自往古路少知音擲拂潛然下座。

　　無我大德虎林歸因事上堂袈裟浮淥水竹杖點寒雲不入洪波弄潮爭見關山重疊一千五百人善知識也無甚神通妙用尋個別擔子挑法爾不爾俱為唇齒千說萬說不如一決諸人聽山僧一頌縱橫南北是尋常捱到頭來自抵當露柱燈籠何必笑祖翁原有古良方靠拄杖下座。

　　晚參僧問一則三三則七近則不離方寸遠則十萬八千咨和尚如何是禪師曰晴不感日雨不怪天曰千難萬難師曰百千年滯貨擔得到人前曰通身是命師曰石爛松枯尚忍言乃曰如今奉勸兄弟禪不用纏道不用蹈語短言長遭人怪笑乃呵呵大笑曰吉凶不辨多尤甄別須明個竅。

　　師到江上香草園主人嗣法元雪章請上堂僧問塵劫來事秪在於今領攬得下還肯南斗七北斗八麼師曰汝助我機僧點首曰與麼與麼師曰我發汝用曰不與麼不與麼師隨聲便喝曰爭敢穿穿鑿鑿師曰利害在什麼處僧問滴水滴凍佛心祖髓直得七花八裂老和尚切忌干戈相待師曰巧來妙去老僧不與曰不展鋒鋩時如何師曰實情道得許汝問話曰不圖錦上鋪花且自應個時節師曰貴數多底衲僧請過一邊乃曰智不到處行得三轉此人不由他方世界而來實實打從靈山會裡來從佛口生從法化生故得佛法分豈同佛滅二千歲於楮墨文字上窺得旋陀羅尼半面便自驕矜炫喜所以到處靈音落落殊應章章不徇凡情不沿聖路設有問如何是第一轉曰玉階春色滿偏地彩雲香如何是第二轉曰淨練澄江地餘霞散綺天如何是第三轉曰行為佛行坐是道場若於三轉外更請一轉喝一喝曰而今停話靈山月捩轉竿頭待錦鱗。

　　邵仲木卒哭小參僧問不問廬陵米價高師曰且向途中息草庵僧問智眼開明風急似箭時如何師曰好曰體明無盡雨擊寒窗時如何師曰惡曰好惡任從分付去回途石馬未降心師曰怪得乃曰學般若菩薩鶻眼龍睛亦遭樗駁緒餘珠霧肯流落人間心地既明現儀皆法觀者震掉莫測其涯縱橫放肆不在今日香殘火冷益見精神旁不甘底為仲木別展看良久曰高堂子舍壹天真。

　　晚參舉僧問三峰老和尚喚作竹篦則觸不喚作竹篦則背峰曰初五十四二十三縱有好風莫過江師曰不屈宗乘遭逢有據。

　　上堂老僧在此中一坐三十年皮也摸不著恰好你來大言道得他髓神光未遇達磨難道腰也不曾屈上智哉舉身相為順世間情乘境出來不避喪身失命庶幾不相辜負。

　　虞山宗伯生忌門人請對靈陞座驀拈拂子曰即此物非他物天上下獨尊偏大千共仰是竺土大仙之心大宗伯牧齋錢公之一靈對三賢十聖說法身以為極果其實不無緣起不有緣滅道是近十方世界求不可得道是遠秪在目前心既如是法亦如是一漚生波瀾始六入十二因緣十八界乃至八萬四千法門有什麼限際喝一喝曰子期去不返浩浩良可悲不知天地間知音復是誰。

　　上堂今日盡是衲僧一僧從西過東從東過西了中間立地曰不信道師曰易開終始口曰難保歲寒心師曰去去楊朱路不差曰又得重理草鞋師曰風俗至今流傳不斷又僧出曰適來上座辜負婆心師曰賴得僧嘔吐數聲曰肚脹師打曰我不頭痛醫頭第三位出曰入得靈嵒事事奇人人盡入不思議師曰豈人力使之曰某也幸乃曰三個囫圇鐵餕餡一眾從教滋味無便下座。

　　早參踏著正脈者難一僧進前三步曰也不見得師曰陸地弄塵行曰我不敢毀善知識師曰你道老僧還是娘生底麼曰饒他乾坤倒覆更不敢開口也師喚第二位曰草鞋不入市你且屋裡坐。

　　上堂驀豎拄杖曰祖師心印拈向太虛空裡一印印定具大志操者直下模範祖佛號召人天橫機撥倒精靈全心荷擔魍魎僧出師曰昨夜東風又發狂滿地不知何處去。

　　上堂一等是行腳人一僧出曰隨方就圓諸方罕聞師曰萬水千山明似鏡曰堂中聖僧至今不惺惺師曰猶是舊時習氣曰三日後看師曰不免口過第二位出曰翻身師子威雄大爭敢當頭露爪牙師曰敗種且不發芽曰卻是真個師曰苦益菜下飯又僧出曰爭怪得伊師曰諦當之言時人知有曰賺殺他家子師曰亂度量乃曰古人道因汝顛倒知見方有往來誠實苦哉你道老僧還用侍者麼卓拄杖曰秪宜說一句。

　　明日上堂秪宜說一句僧問某甲也好一員禪客師曰將軍自有嘉聲在不得封侯也是閒曰御樓看射獵不是刈茅田師曰老僧賣身去也曰莫不大幸師曰悠悠之徒貪生過日曰豈盡學人之咎乃曰秪因忘前難怪失後便下座。

　　晚參未說之法林中之葉僧出曰山雲拂蘚衣師曰圖度絕矣便起。

　　上堂如何得無道理去僧出滑倒一眾失笑僧爬起曰世間有多少宗師師曰老僧至誠相勸曰對某甲對一眾師曰無過此時好便下座。

　　上堂千里萬里去一僧便出法堂師曰去父母未生時明取本來面目僧問三峰老和尚不許人提著本來面目和尚尋常不許人提著本來面目因什今日又要這上座明取本來面目師曰哀哉法門不幸便下座。

　　上堂僧問和尚無病緣侵體某甲無住持干懷終日眉毛攢簇何也師曰莫走作曰格外之說時師那知師曰恁麼也只是識路中人曰敢自欺師乃曰正宗澹泊異道縱橫鬚髮已蒼然眉毛那惜得。

　　上堂智隔千重鎖如何擘得開僧問諸方為什麼各說異端師曰不知是何說話曰面前一味背後千般師曰三白大眾曰天性不擢炫師曰不虛這一轉僧問古寺幽閒何門可入師曰肯說這邊那邊曰則克己求真也師曰聽人言語曰能辨邪正尚乖道體師曰山門前兩個笑上座曰與麼則學人得入也師曰到老不惺惺一僧出曰請和尚歸方丈師曰幸有闍黎便下座。

　　晚參道非色相僧問是和尚誠言師曰眼聻僧指階下草花曰一株能黃一株能紫師曰幸得驗破便下座。

　　上堂你且出來禮拜起了商量良久曰你若執意不出老僧別有個商量把你娘生以來胸中所積底推向一邊老僧有個驗處推得盡情底眉栽眼上推不去底鼻挂口邊眉眼口鼻還了你位次畢竟如何辨優劣良久呵呵大笑曰說向了半日尚不分別生。

　　上堂雲中屋角摩星斗得大總持者到處成就佛事成就道場一種語二種語若向空谷流聲討他千般萬樣悠悠萬古何怪知希。

　　天童老和尚百歲誕辰上堂舉則公案震旦國中有大法王從世廟嘉靖丙寅降生筭到今朝準準三萬六千日了也謂之生壬午七夕已般涅槃謂之死現前一眾各各來慶百歲則這老子生死他不得是非他不得名狀他不得裝點他不得染污他不得秖許親子親孫酌花獻水潑茗燒香供養他讚誦他願這老子腳下兒孫一個個正因出家正因參學真實悟道真實為人心地光明出處端確不致為名聞利養之所移換失自本心昧自本性虛偽施設忍壞門風驀拈拄杖曰老和尚來也連點首曰繼起繼起此段話句句搔著我癢處遂起身曰師翁萬福子孫萬福便下座。

　　晚參若究理而坐三十年二十年直得板齒生毛不受整理者掇轉過量境界米麵柴炭之屬無論現成不現成哮吼一聲知你是師子兒大開府藏差珍異寶憑伊所好臨時取用喝一喝曰莫謂入荒田不揀堆山太守週期上堂僧問為什麼如此師曰事不孤起曰和尚今日有事也師曰若非證入莫曉宗猷僧諾諾師曰難保歲寒心僧問如何是至近之言師曰開封府統轄三十六州縣曰老子一生口闊師曰未到靈嵒盡道窄乃曰廓清五蘊底人明知生死去處了又不能忘情於生之天死之日一切不忍之情又不能生他死他凡情晦昧俱道他居究竟地住本覺場隨呵呵大笑曰共至靈前沉思觀聽浩然落然何方出沒良久撫案曰山河大地日月星辰心到手到布之文字非太守之能事乎。

　　上堂以世諦觀之老僧出諸人一頭以祖道觀之諸人出老僧一頭諸人高過老僧無人孟浪過你老僧高過諸人往往自打退鼓良久曰世諦不辭山路遠祖道何曾一步移。

　　上堂明頭合暗頭合唱道之機事難忉怛學般若菩薩不相埋沒豈無方便之辭其或不然老漢自難袖手拈拄杖曰共你葛藤然終不敢撒矢著你頭上卓一卓曰盡大地一時明得恐無轉變又費手腳速退速退。

　　晚參有志不假年高無智徒勞百歲幸然老僧猶在今時諸方尊宿走天下禪流秋風樣急談真則逆俗順俗即違真秖為慣用智著若是無智靈嵒何消愁負不悅。

　　上堂天地與我同根萬物與我一體肇法師大似分疏不下拈起拂子曰這個安他天上不得放他地下不得那裡是他生根處他無我亦無人云何體物天地萬物總被靈嵒拂子折倒汝等頭頂個什麼腳踏個甚麼汝等眼見耳聞是個什麼乃召眾曰汝若點首我即辜你你若搖頭我即不負你快下去。

　　上堂老僧記得在先和尚會裡聞一老僧曰登天不假梯偏地無行路當時不知出在那經本上不曾對他而今思量何不道個可憐沙塞雁嗚咽與春期。

　　上堂山僧分上無有不是者僧出曰莫便是事上覷得自後無有不得者師曰你在寮舍裡洗腳祖師還嫌你臭氣麼曰輕輕問著便惱害人師曰含齒戴髮巍巍堂堂曰更要第二杓師曰節記門庭僧問作麼生得無法為對師曰我向癡頑汝能伶俐曰歡喜情懷古今病痛師曰說理者多曰拂意之談動天地師曰年來年去冷颼颼僧問轟轟出白雲時如何師曰顏容皎如玉曰盡將底事繼威音師曰使我眉頭蹙。

　　晚參拈拄杖曰驗盡當行家僧出作禮三拜依位而立師曰若無錦繡文何堪論嘉藻次僧出噓兩噓師曰不負平生眼目僧擬議師曰秖見一人上座出去僧問適來兩上座都不合和尚意師曰不知後來有什麼人合著僧一喝歸眾師曰芥子納須彌良久顧左右曰無病之藥老僧不用便下座。

　　上堂三世諸佛擬何宣僧作舞而出師曰有年無德僧問曲為今時時如何師曰渡河須用筏曰秖恐古宿不然師曰到岸不須舟曰如何是正令行底句師曰千頭萬頭僧問此事如何辨師曰我說你聽僧側耳師曰佛在日一切眾生皈依佛曰佛滅後聻師曰你說我聽僧擬議師曰一切眾生皈依什麼處僧又擬議師曰若不改往修來大有著你處在良久乃曰高而不危滿而不溢風鈴有韻真堪聽聽得繇來曲不成便下座。

　　上堂信邪倒見死入地獄僧出曰相救相救師曰困曰停機罷想智者不為師曰惺惺曰白日美傀儡師曰槁骨連山僧問放一線道師曰穩便即收取曰則有損有益也師曰更自有函有號曰為什麼人設師曰莫漫撥無僧問近來師僧只愛說禪說道師曰這個是什麼人語曰和尚慈悲放某過師曰如何是第一句曰從不說第二句師不睬隨顧左右曰打鼓打鐘上來畢竟不是教你負屈底事良久又曰末法時代禪社交馳各須仔細。

　　元旦嗣法九峰紀嵒頭徹請上堂丙午首日法王令新若以詞陳埋沒宗旨有扣弗應遺斯機候赫定厥初萬口相慶步古驟今遠杜岐邪氣全力果揚變聲律愚及智就可動而起傳世垂後出於正始爾紀與徹登登持久喝一喝曰南岳而下實式臨之。

　　第二日上堂諸方慣把佛法當人情老僧不取靈嵒一向道即人情是佛法諸方不信把佛法當人情古人謂轉山河國土歸自己則易即人情是佛法古人謂之轉自己歸山河國土則難汝等諸人還知從上尊宿那個是轉山河國土歸自己底那個是轉自己歸山河國土底千七百家不具論五宗諸老把來細細審詳看這裡定當得方好定當今日公案山前包孝廉朗威二十年高風遠懷人人共知從己丑學靈嵒之道十七年中根純蓄厚又非人人所得而知居士上年誕辰山家疏曠竟不曾聊表一分人情翻設飯飽我一眾都道法輪未轉食輪先轉食輪法輪有以異乎分疏兩路人情生矣情生智隔如何說得即人情是佛法老僧今日考鐘伐鼓團集大眾見見聞聞盡知是說佛法佛法不是鄭州梨青州棗如何把來當得人情五祖老師曰會即大富貴不會空對面昨日元正啟祚今朝萬象維新居則應時納祐動便慶無不宜驀豎拂曰誠言不謬是老僧掀髯一笑在居士。

　　真藏主請小參昨提轉山河國土歸自己則易轉自己歸山河國土則難尚不曾明言難易之故古今唱導知識互相不肯豈盡是生滅人我之心秪緣悟有淺深見有同異明自本心見自本性當人未嘗不以為極則不知單明自己不悟目前有足無眼雖飽無力棒棒見血言言截舌世人未嘗不以為徑捷會得目前不明自己有眼無足堪作什麼蓋此二種人雖各悟一玄理無礙者不能事無礙事無礙者未得理無礙進此則頭尾宛然理事無礙然動便傷鋒犯手為人不得即使照用兩忘事事無礙至於舉揚則各有重輕如楊岐黃龍同出石霜之門盡得石霜之道後來施設則又迥乎不同易之所以易明自己易透目前尤易所說所行人皆易見難之所以難忘人難忘法更難所說所行人難得見諸方取其易者而為之故到處欣欣三峰老人獨為其難而人不知肯所謂難易之故若盡古人而言之則老僧又獲罪於古人自亦不忍今略以譬喻申之孔子三十而立四十而不惑不過明得自己五十而知天命方始明得目前轉目前歸自己還在耳順之年到從心所欲不踰矩庶幾轉自己歸山河國土矣臨濟謂第一句薦得堪與祖佛為師如何是佛地位如何是祖地位祖佛有何不到尚須師承堪與祖佛為師底人當具何手眼聽吾一偈轉他自己作山河業識茫茫好大哥只轉山河歸自己從來煖室睡偏多直出他家尊貴路閒心枉費日蹉跎擲拂子卓拄杖下座。

　　上堂當人分上各須分曉僧問目前有路如何下足師曰乾坤不跨曰不如休去師曰莫不辨清濁曰不得已作死馬醫師曰還反仄麼僧無語師曰因什麼到與麼地隨顧大眾句裏相鬥實不敢欺下座。

　　小參僧問秪知今日明日不覺前秋後秋師曰短褲長衫白苧巾曰洛陽路上相逢著盡是雕欄畫裏人師曰是昭覺是佛印曰要打便打師曰我不及古人僧問步趨端的準何人師曰待得回頭月已西曰莫執一時見便忘千古音師曰萬福大王乃曰飽參衲子莫笑靈嵒一味扶古人古人骨已朽清風月下守株人涼兔漸遙春草綠昨日是十七今朝是十八而今幸對山青水綠。

　　粱溪龍護庵慈月妙歸二禪者請上堂佛法因緣浩然充塞秪在臨時揮霍色色現成若待轉位投機方稱快辨古佛過去久矣活物不定傍來不紹欲得以手撫之須是不自謾昧拾來物安放口中消不下吐出難堪迴避不及處恰好展手猶自玄路鳥道上論量闊狹阿爺終不得出頭可憐生過量漢肯自把蛇頭求歇驀地擗眼打來何須照他是觀音彌勒是牛馬畜生直下劈生柴頭相似一例劈將去何曾劈在自手上良久復自點胸曰看這老子面上還有慚色麼便下座。

　　賓余儉公六十初度請上堂萬古長空不是插腳所在一朝風月撞得著大快平生觀自在菩薩行深般若時不圖顯觀照之功亦非徵實相之力當明中有暗勿以明相睹當暗中有明勿以暗相遇道遠乎哉體之則神聖遠乎哉用之則靈所以入我門來事事奇聞聲見色不思議山青水綠元無事仁智從他各樂之。

　　書狀于節請上堂老僧記得佛未生時有一人知識對我道心常顛倒不是佛智多矯詐不是佛直待真佛出世時清道泰梗去莩平了方纔心不顛倒智不矯詐三十年做長老不曾向人說著而今說著設有理路清爽底禪客出來道老和尚莫信他佛未出世時清道泰出世後形興名立所以近代知識多教人把住佛未生時過日子咄癡人真佛討什麼出入。

　　天寧巨渤和尚訃到上堂躩翻教海定禪波正脈雄開接濟河二十年來旗鼓闊瀰天聲化歎弘多法姪巨渤禪師靈隱克家長子天山紹志真孫謦欬五宗共響宛轉七事圓融與物作則似火屬天應根發機如水赴壑列祖於焉生色諸方為之氣索不忝妙喜歸宗共指青松白石方期立挽古道將見籍沒澆風遽爾歸真豈勝痛悼寧後起之福涼抑先宗之祐薄斯人云墜衰老悲傷卓拄杖曰痛哉廣陵千古調難忘。

　　丙午二月浮湘出山住丹丘瑞嵒若嚴白請上堂舉趙州和尚游天台路次相逢寒山子山指牛跡問州曰還識牛麼州曰不識山指牛跡曰此是五百羅漢游山州曰既是羅漢為什麼卻作牛去山曰蒼天蒼天州呵呵大笑山曰作什麼州曰蒼天蒼天山曰這廝兒宛有大人之作師曰寒山安排五百羅漢於牛跡終不以趙州這廝而外之觀其一往更唱迭和盡足以副本懷而拓宗趣大凡為人其有旨哉復說頌曰打伴山間與水間放他胡亂此生閒游人何事追根腳又把時流見一班。

　　到五牧薛太翁漪石率諸令嗣請為太君對靈陛座拈起拂子曰靈嵒上人今日將作一頭供供養薛太夫人高氏之一靈曰古亦如是今亦如是生亦如是死亦如是如是之法不與法縛不求法脫不關久習不限初機硬剝剝為祖佛之師活卓卓開人天之眼何待三要印開主賓分別擬窄點之淆訛辨淨光之變奪以致漂流諸聖壅塞玄關喝一喝曰佛子速成佛老僧坐地看。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之九

　　嗣法門人濟璣等編

　　南岳正續錄卷上

　　法子謙卑牧請上堂睹史天上各各以天福力五百聖堂裏雖則雲蒸霞蔚虎驟龍驤禮樂文章珠輝玉潤畢竟上無私蓋下無私載因甚指天指地五言七字底秖安在第三位高唱摩訶衍迥絕於百非底安得在第二位不舍道法而現行凡夫事者有何功幹定該他是第一位隨左右顧曰近日學者都不究所從喝一喝曰他從我口生他從我法生他得我佛法分不信且聽古佛懸記驀拈拄杖曰報爾鏗鏘一句長天山老子法中王兒孫個個薄尊貴卓一卓曰燄續燈聯讓大方便下座。

　　小參爾輩來到這裡參老僧底禪即如老僧親生下來底兒子無別古所稱禪子是也今特至誠相問爾輩腰包行腳以來風風雨雨頂穿幾槲笠踏碎幾芒鞋忍飢耽渴觸熱衝寒情知爾輩端不在真如解脫菩提涅槃三賢十聖五果四向亦不在鮮衣美食涼簞厚茵精緻玩物契好朋黨何以故佛心菩薩心尚不許爾起何況起於世間之心然而說法不時盡成非法近來叢林所在不患無久修不患無積學不患無施設不患無文彩蓋重於此則輕於彼畢竟禪子所重者在什麼處老僧見今之師資盡皆輕其所當重重其所當輕究竟所當重者在心術所當重者在人品苟心術不端人品不卓雖禪道揚於面學問充乎腹如將寶物盛之穢器見者將掩鼻惡心誰肯敬重敢道禪子今日實實所重者在心虛在廣量在恕己在容物所忌者在不張大德而證小非不矜安富輕視寒微不炫勤謀凌滅閒懶不挾浮燄欺誣真人不恃前行侮慢後哲不耽學問撥置證修文字之學不足以洞當人之性源甘露滅嘗遭昭穆之訓不可不慎又不得誤聽少室浮談孤負己靈若道內不放出是教人胸負大寶澤不及於來學若道外不放入則寧甘虛腹不飲醍醐何況心如牆壁我相牢封毫無竅穴道從何入小參者家訓也我若不擇先後重輕徒負虛聲教汝不務實學如患危症之人不急治其標一旦死亡徒曰固本一例罪歸參苓則醫非良醫師豈真師呵呵曰汝等切實說來禪子所重者在什麼處撲案曰道道。

　　上堂眾中有一人出前噓得兩噓是個漢子若秖背地裡話短長有一聯奉贈乃敲香几曰殷勤送別瀟湘岸歸到家鄉喪卻心。

　　上堂不得平地喫交僧曰稽首讚嘆道難及師曰迢迢十萬程僧拂袖便出第二僧出曰從此屏絕閒緣隨隨昔昔倘有合於尊意師曰刻木作鷂曰特地下腳又遭錯師曰何為哉徒然至此僧亦拂袖出師曰若之技止此爾良久熟視左右曰諸方所說非不美麗也下座。

　　早參舉古德曰君但隨緣得似風飛沙走石不乖空但於事上通無事見色聞聲不用聾師左右顧曰竊自謂有可以助萬一敢塵聽覽。

　　上堂舉羅山和尚曾問石霜起滅不停時如何霜曰直須寒灰枯木去一念萬年去函蓋相應去全清絕點去羅山不契卻往嵒頭處如前問嵒頭曰是誰起滅羅山於此有省師曰羅山困急不得不從乃若嵒頭臣愚不敢不服用其言至於石霜區區未嘗不心愛其言然不敢為之諱其迂愚之責斯三人者皆未見其不可不敢曰可昔人可今人胡為而不可之昔人不可今人亦胡能而可之願且委之太虛空聽其觸著磕著。

　　上堂舉演和尚上堂曰子丑寅卯辰巳午未申酉戌亥終而復始有猒有愛畢竟如何但管熟念師曰民之不見兵者二三十年矣。

　　晚參老僧當年在老和尚會裡嘗有兩轉三轉語可敵他古時尊宿而今總記不得今早五更半睡半醒朦朦朧朧憶得老和尚有兩句合乎古未必合乎今看他冬日示眾曰松秀寒姿桂榮貞質學道人言真實行真實腳腳步步貴真實南岳不才客寓兜率也有兩句奉答繁霜隆當夕悲風中夜興寂寥段滋味何苦累兒孫。

　　早參言下脫生死效在什麼處曰為之嗚咽流涕師曰不孤正眼便合歸堂曰丈夫作略甘施於此便出堂師曰拾著蜣蜋糞彈第二僧出師即起身曰終無了日。

　　早參夜來一總睡不著今日勞倦之甚實是無能為也汝等既然簇簇上來奇名怪相肚皮裏窮窘無聊不待言矣朴實頭底殆將不兔若一味嘿然下去肯犯眾人之怒而忍行此危事委實今日勞倦之甚又嘗聞之古尊宿主法之義當死效力法門不當深閉固距一切處一切時宜盡力明示使一切聞知喝一喝曰但勿與諸方文字一處商量。

　　徑山老和尚斷七上堂驀拈拄杖卓三卓曰頫仰天壤疇知此者隨顧左右曰此個不可說不可說又不可說轉山僧自己已臘月至今臘月幾四十年矣如飲食一日斷不得如衣服一日離不得嘻笑則嘻笑連晝夜怒罵則怒罵忘爾我千里萬里親同一室一室同心千里萬里師法則刻刻為命祖道則事事共憂猛擊香案一下曰豈我一人之傷大雅淪亡良久復左右顧曰你等作麼生體理你等作麼生消繳你等作麼生忘情乃長聲曰嗚呼痛哉下座。

　　晚參鬧市紅塵煎熬不少還自忙忙貪生至老僧出曰秪這亦是錯師曰事無一向曰出家人端為何事師曰不為別事曰畢竟何事師曰子期別後空千載霜月落崖流水寒。

　　佛成道日上堂世尊於周穆王三年癸未二月七日入正三昧至八日明星出時廓然大悟迄今二千餘歲西國東天依樣貓兒者不啻什伯孰不欲窮工極巧希圖光揚厥祖究竟不仁之辭紛紛異說遂使眼目盡失其真老僧不惜筆墨希望今日返正若不從長計較難好下手星者五緯列宿之總名又曰星散也列位布散也一落比量即屬外塵眼為六根之一星與眼根塵相離未經瞬息大其聲曰奇哉奇哉其誰信乎鹵莽又曰一切眾生具有如來智慧德相但以妄想執著而不能證得支支離離吾惑滋甚直待楞嚴會上稍見長進道見見之時見非是見見猶離見見不能及叵奈後來依稀相似之徒又從而附會曰見不及處江山滿目不睹纖毫花紅柳綠白雲出沒本無心流水滔滔豈盈縮不知烏焉成馬拈起拄杖卓一卓曰老僧伎倆止於此請大方高鑒果契世尊當年所見否脫或未盡頰上三毛竊取孔氏之意以補之曰道也者不可須臾離也可離非道也又卓一卓下座。

　　早參不可亂作次第祖宗綱要不肯揭牓於門入國須問禁既放下止靜牌因什又探頭探腦俊快底點著便行遲鈍底推挽不動放你在兩路有千佛旨說一句打個合同隨喝曰兩個扯來作不得一個。

　　小參萬里無雲罪不止於喫棒青天無處可逃身拜言紅日影明朝緩緩到窗紗堪嗟行腳兒最苦是不見自己耑怪底是他。

　　晚參埜寺嫌無事雪飛念遠人豈是衣單薄連年共苦辛良久曰開眼夢不到胸襟何日論卓拄杖下座。

　　小參迷悶不能入底師僧近前來眾無對師曰古劍髑髏前。

　　小參眾兄弟個個是一尊古佛秪是不肯承當撇下至重至愛遭他老禿奴帶累今朝天台明日南岳不然苦苦來這裏圖個什麼情知兄弟不是游山玩水看州府奢華難道單為片衣口食至愚之夫弗信也幸審思之幸再思之蹇蹇澀澀來這裏死伴著老禿奴究竟圖個什麼若希圖佛法佛法不在這裡若從我學問老漢是賢劫佛中第一尊沒學問底尋老漢好處他六十三年來在家出家從不要討人說個好字尋是非老漢生成不落這兩路捉他底敗缺他卻通身是個敗缺你擬向眉毛上尋你擬向眼睛上尋向上尋錯過向下底向下尋錯過向上底若在皮膚上尋切莫認著老漢著底衣擬學乖巧乖巧莫若兄弟擬學扑實兄弟不甘扑實擬學直心兄弟家底心腸難得直曩謨觀世音菩薩曩謨觀世音菩薩你道一總不為這些畢竟來這裏圖個什麼直饒道絲毫無希冀之心咦謾這老賊不得老漢也不肯孤負於你你但不得道如來三昧辟支佛不識辟支三昧阿羅漢不識我師南岳三昧我豈識乎咄你不聞是三昧者心不生滅住大慈力遞相恭敬其至此者乃可識之不然苦苦來這裡圖個什麼良久曰參。

　　小參擬舉個古人因緣相問恐障卻闍黎良久曰迷生寂亂悟無好惡得失是非一齊放下是好言語卓拄杖一下曰記取。

　　晚參無為而為神而化之三家村裏無事漢子庶幾近之你道決定是先哲之本原學道人自己佛性老僧那得不趨而避之起身便行。

　　晚參舉鹿門示眾盡大地是學人一卷經盡乾坤是學人一隻眼以這個眼讀如是經千萬億劫無有間斷師曰喫飯噇眠屙矢撒尿是序分是正宗分是方便是流通擬議思量是妄想默而識之是昏沉終日在妄想昏沉兩路直饒千萬億劫無少間斷不但孤負如是之經直是孤負這一雙眼鹿門老宿如何分解咄咄癡人前不可說夢話。

　　上堂舉雲門和尚上堂曰遇人即鼻孔撩天便下座師喝一喝曰豈深計哉。

　　兜率兩序侍寮諸職請上堂文字殊勝不得活祖師意一往孤明本無形段差別智中求錯卻屋裏佛幾多弄光影觸目成窒礙手上出來手上打口頭出來口頭打是我臨濟家法果然跨灶兒孫喝一喝曰好好共你商量莫道老漢惡發。

　　早參就人揀得不如明取自己僧出曰今後方知本來無事師曰㽄嗄之器曰紅塵路上那討閒客師曰更須三十年著力。

　　上堂有平地上陷人底手腳也便不好驟自先發要當知其隱匿所在而後無所恐再加之振刷磨淬使彼勇氣消耗一躩躩開蔡州城百來個天大底吳元濟不愁不束手就擒四方強項禪和自然喪膽震慄庶不忝於臨濟門墻喝一喝下座。

　　上堂喝一喝曰業識茫茫底漢子有耳還同風過樹敢道他去古佛已遠他若視同金剛王寶劍逆上三十三天望無色四空天隔十八重梵天在老子徐與之議詞理若不甚乖謬復喝一喝曰想定不作齋後鐘聲又喝一喝曰你將謂天下之人皆不可以激而壯也。

　　晚參離卻上來說處前不讓德山後不讓臨濟更弱於阿誰饒他高座上老奴作風作顛不消打筭直下擔出兩個看家底難道他便恬恬靜靜喫你底待他轉計時枯木生花別迎春色。

　　小參缽裏飯桶裡水一是檀信脂膏一是行人血汗一齊掇向堂前道菩薩子喫飯來飲水慚地面你且問他是喫得底是喫不得底若謂應喫又道施主一粒米重如須彌山若謂不應喫又道日食三兩黃金不為分外豈不聞別人說話是聽不得底你只要飽便休。

　　晚參有一句子極難信我今日勞倦之甚忽聞法堂考鐘伐鼓胸頭猢猻子橫衝直撞直𨁝跳上三十三天見兜率宮黃金銀殿闕巍峨高敞鳥飛不入中有百千帝青珊瑚諸寶之座座上各有天人人人寶冠之上飛大寶輪如帝網交羅日光晃耀花影周身又各各閉目藏睛游戲禪定如泥捏底聖僧相似如是八萬四千獅子寶座中虛一座猢猻子隨敷座而坐秪以几案之上無量無數珍玩之具絕無照管惟恐有力者夜半負之而趨只此凡情一起便從天降下仍落在老僧胸次看他安怗怗地別無餘想秪待禪和子各啟雲興之問不知見得今日勞倦甚底那裡去也隨四顧周覽曰相識滿天下知心能幾人。

　　明白庵早參極明白底事你等因甚反不明白千歲寶掌和尚周威烈十二年丁卯降神受質於中印度唐高宗顯慶二年入滅實一千七十二年其在此土蓋歷四百餘歲是第一段義向留大慈常不食日誦般若等經千餘卷有詠之者曰勞勞玉齒寒似迸嵒泉急有時中夜坐階前神鬼泣是第二段義游五臺復南歷衡岳黃梅匡廬尋入建業會達磨入梁就而扣請悟無生忍述偈曰梁城遇導師參禪了心地飄零二浙游更盡佳山水是第三段義此三段義明者則本無生死何妨示有生死昧者則白犬青猿往來無已更有甚不明白所以在天台榜其居曰明白在南岳榜其居曰明白在靈嵒金粟榜其居曰明白無論天上無論人間語默動靜無有不明白者今寓射州兜率法子式謙同居士李友蘭別設精舍以居之自丁未冬至戊申春始終明白示人仍題其居曰明白庵有舊吳沙門弘儲謹白。

　　晚參禪子所重者祖宗法門將來之用也今悉置之不問盡教之以名稱教之以利養教之以鬥諍教之以欺妄將來為害於祖宗法門不可言也老僧深為痛惜爾輩相從於寂寞之濱苟不教之以先宗之道則是棄汝之甚隨問何為先宗之道無對喝一喝大拍案曰豈是為他閒事長無明。

　　晚參僧問不謬本參乞師方便師曰家家觀世音曰豈不是和尚與麼道師曰念言語漢曰全不顧旁觀師曰觀世音菩薩次僧出曰觀世音菩薩師曰念千偏念萬偏曰紅旗偏埜白骨連山師曰老僧不惜又僧問不惜不惜個什麼師曰不惜你曰斬草伐木掘地墾土師曰不定僧作禮曰是第一之說師乃起身曰第一不得亂說便下座。

　　小參有限色身詎免榮枯之歎不惹泥水道得一句未必善因而招惡果。

　　早參眾集默然而立師曰慚愧老僧不能為兄弟接羽翼而天飛過去諸佛已滅未來諸佛未生兄弟及早使一眾束手畏服而去雞足山裡老比丘二千年來又得一破顏老僧幸甚。

　　小參黜聰明離形去智風雪震薄危然而不少懈稍稍具一分行腳樣子丈夫過量境界明月堂前進得一步庶幾可望古澗寒泉孤峰獨拔灑灑不滯於人境勿規繩處承言領旨不失其宗點一盞松蘿與伊濕口知事人不為破費常住老僧何必大怪小驚扣已而參者聞其風去其所重卓拄杖一下曰大可加賞下座。

　　因雪上堂雪雪聽說我儂祖居在滇南雞足山高數十仞公公乳名叫飲光冷坐此中二千餘歲一向囊無半文秪為天性孤絕倘或積起十八九尺丈來雪如何支遣得過臘月雪雪莫怪老子孟浪說現前血氣兒孫幾個不搥胸喊屈若還都似那輩千方百計抹殺祖宗法門我也何消得苦苦告你說雪雪。

　　晚參舉僧問黃龍禪以何為義黃龍曰以謗為義師曰黃龍古佛不直提大雄正續之道而用最下之策癡人聞之恃為長城天下老師其勢危矣不可不追而悔之也設有問南岳禪以何為義但道嘗竊怪其不以大經大本而以奇險教人子弟卒不至於死亡者無有也諸人謂何如良久曰太平後園驢喫草世亂小魚吞大魚。

　　上堂看看春到來好好問將來一點不來我便劈頭打來若還蹇澀又一下來你道老漢只是這一來拈起拄杖曰你敢近前來更若問春之時義大矣哉正月十三見他與麼來因甚而今臘月廿三依舊與麼來和尚大慈表示將來連打兩棒曰莫待別時來。

　　晚參舉寶誌公和尚一日問一梵僧承聞尊者喚我作屠兒曾見我殺生否曰見誌公曰有見見無見見不有不無見見若有見見是凡夫見無見見是聲聞見不有不無見見是外道見未審尊者如何見梵僧曰你有此等見耶師曰老僧若作寶公但道是待他擬議劈面兩掌曰你遠遠從西天過來全然沒一分本色隨後再與兩掌曰前兩掌你自喫了後兩掌好好為我寄與世尊他若省發了早早報我。

　　除夕小參舉僧問三峰老和尚如何是臘月三十日到來底事老和尚曰寒林無宿客僧曰來日又如何老和尚曰四海聽龍吟師曰小子於諸昆中受恩至深與眾獨異故敢於老師分上往往大膽放肆老漢處叢林無恙之時耑慣說太平禪而今設有問南岳如何是臘月三十日到來底事向道勵志扶宗報佛恩德更問來日事如何向道正是時良久歎息曰二三百年之間卒未有以大慰天下禪子之望秪為自完不暇何能有所成立建明果能時時有相持之憂皇皇不安於寢食何患楊岐正脈不大光曜於後五百歲哉復嗟歎久之下座。

　　戊申元日上堂五祖演師翁一生念聰明咒唱太平歌廣於簡篇五百年中領其旨者千萬有餘山僧雖是他家屋裡孫子質性魯鈍朝朝暮暮千咒萬咒只是不得聰明至若太平歌向來亦曾咿唔上口近來見人心不肯太平一總提不起而今客聽主裁未免由不得自己且天道以四時成歲歲成萬物此日為一歲之首山川草木飛潛幽顯舉首觸目各露新格又嘗聞歲豐則甘草先生拈起拄杖曰看看甘草生也豈非豐稔太平之象乃長吟曰一松一竹一溪雲時有清風伴月輪窗外泉聲長似雨迥然居者不知春良久曰座下設有個刻薄禪和叉手近前曰老和尚此是昔日嘉隱堂詩咄癡人在老僧今日豈不為嘉隱哉秪要天下太平人情和悅管甚他底我底更有兩句奉贈人生幾度逢春景樂得於中種福田。

　　早參青天敷翠色朝日含丹輝東西南北得路者二三馬後驢前失道者八九熙春寒往一番更新守典奉法不致違時失候師勝資強亦何至於傷春上大人顒望高流如飢若渴尒小生展缽開單毋忘自己。

　　晚參舉藥山齋時自打鼓高沙彌捧缽作舞入堂山便擲下鼓槌曰是第幾和高曰是第二和山曰如何是第一和高就桶舀一杓飯便出師曰無人孟浪過你何不分明與和尚說了待老漢倚勢欺人然後與他手腳不然師弟子之禮眾人面上不好看相南岳三十三年做長老孟孟八八似高沙彌一樣底千千萬萬有飯到他喫有鼓聲到他聞如此大膽手中鼓棒放得他過隨後喝曰不落二三請闍黎和。

　　諸山尊宿請上堂久矣夫弗敢造次今奉來命何所畏避諸高德願少留聽喝兩喝曰前一句舞文巧詆之夫揮之糞草域中炫睛奪目之作掃向搕𢶍堆裡南山鱉鼻恣意提向上之機東海鯉魚放膽展無邊之用後一句紛紛異相不能烜赫於外的的一真尚容肆驕於內天然古佛之概一眾難湊之緣又喝兩喝曰若不改往修來這兩行安何地位秪看打頭一步果能翻轉面皮盡大地覓纖毫過患不可得日燒餅香黃熟香供養他從陳年尾直到新年頭何足為分外進此不假方便亦無漸次赤灑灑沒可把波旬久矣失途然燈悚然避席三劫三千個漢孰不中心悅服備員巾缽仍前依根布葉還復暗裡抽枝叮嚀恐損君德大棒驀頭楔來方顯退院長老家風元在以後大車駟馬至於門亦逡巡不敢入。

　　小參綠篆苔文在湘水帝青光射石鼓嘴朱陵後洞門大開傾出南岳三斗髓擬作新年段人事承當得下問是誰良久曰堪愛堪愛好幅青山沒錢買。

　　南岳兩序同侍司請上堂盡大地無有空缺是長生實地句推出虛空不討價是日用體盡句方圓無底函蓋正偏是如如善生句乃抖擻衲衣曰盡十方總法界沒纖毫許不是老僧線縫裏颺下底今晚一總悟去從前叢林學得底玄中玄妙中妙切忌擔到人前諸方聞之惡心嘔吐佛法身心放不下將來入地獄如箭凡有請問不得不對通褒貶底句不落青黃吐出來看良久曰不再問。

　　人日上堂直下便是是即大錯千錯萬錯絲毫不錯人日天晴大家慶賀千個萬個隨墮類墮相逢不舉手方顯尊貴墮住住兜率門中第一句新創叢林多種樹。

　　榖日上堂佛殿前燒香山門頭合掌三吳兩淮宗師之所聚也而閩越江楚學家所恃為歸托也昔有士大夫問一禪師安著禪和子以何為先對曰米穀為先而今豈不然哉榖日晴天下豐朝栴檀暮沉乳磕破髑髏有什麼說。

　　上堂僧問師唱誰家曲師曰直不藏曲僧曰天童真孫師曰三峰嫡子僧曰以何為驗師拈起竹篦曰於此可驗僧曰放不下師劈頭打下曰上中下乃曰一道曲子兩番勘驗你牢不肯放下我便上中下一時打下。

　　晚參拈起拄杖曰他卻素守本分你若不守本分他將出個本分莫怪他不守本分卓一卓曰不可道禍不入謹家之門。

　　上堂西天鬍子全無孔竅內不放出外不放入非欺人之語心頭一堵墻壁可以入道那討這副好手底泥水匠沒影子底事便從這裡做起老僧依樣胡盧掇出來看須彌山𨁝跳入你鼻孔因甚口裡出氣不得噓噓無味之談可是妄說底。

　　小參腳踏實地底自不惜草鞋之費瞻星望月底那顧露濕袈裟醫師大有割股之心病夫罕見不嫌藥苦以後惡發不作無明會者是真丈夫。

　　晚參新羅國裏打鐵火星燒著蘇州人指頭香水海雖濫觴究竟遠而難救拈起茶盃滴一滴曰消得多少。

　　上堂山門不來礙你無心能容萬物你不去礙山門有心皆得作佛有心無心二俱作佛山門與你將來合作得個什麼㖿㖿繇得阿誰又曰著甚來繇。


嘉興大藏經（新文豐版）第 34 冊 No. B301 南嶽繼起和尚語錄


南岳繼起和尚語錄卷之十

　　嗣法門人濟璣等編

　　南岳正續錄卷下

　　上堂韶陽跛師放針眼裡魚演師翁下水船上唱一曲不是閒人閒不得閒人不是等閒人擲缽老子恒對夕陽細把蛛絲穿日影不甘心坐他第三把椅子每夜分乘涼月沿溪看水折方圓以試珠玉唐宋以來禪之傑者未便是馬大師隨顧座下曰後日對機設教月白風清幽關難出。

　　上堂剛道無人撲帝鐘南山雲起鬧烘烘春風莫訝春花老閒煞華亭釣雪翁沒計較有變通過了三四五月來十里荷香從從容容少什白白紅紅眼界中下座。

　　晚參從容顧視兩行曰借有疑不以衰老鄙棄而易之倘不足當大望亦不致竟孤來意良久曰舊好不盡難得決臻佛地從上各有想各有念各有見各有聞各有名各有字終始不被名字見聞想念所溺者他善何旨趣猛擊案一下曰依前是舊時鼻孔不容不泣向枯桑淚漣漣也便下座。

　　小參斷取百丈曰秪如今但不被一切有無諸法礙亦不依住不礙亦無不依住知解是名神通不守此神通是名無神通師顧侍者曰即喚晉右將軍王羲之用黃金為地青玉為字大書特書於篇尾曰法苑靈寶真經。

　　上堂僧問如何是善知識眼師曰雞足雲高萬里青曰還鑑物也無師曰秦鏡不存私鬼面難藏醜曰如何是道師曰松因有節千年老花為無情歲歲開曰教外別傳也只恁麼師曰千里萬里僧出曰我會也師曰刁學士夢牛僧一喝師曰水聲轉嗚咽僧又喝師直打退乃曰進得一步子不見父退得一步全身歸父不進不退愈見露布善觀時節出身有路靠拄杖下座。

　　晚參諸方未經結斷底黧奴白牯一齊投到當下與你勦絕豎起拂子隨擲下曰已後不致枉受人天供養。

　　上堂僧問念異不生遇人弗著時如何師曰埜老爭知黃屋貴曰三尺杖子師曰扶不起曰某甲虛心參學師曰僕夫迷道曰見山知路近師以杖擊之僧擬議師曰沒見識底乃曰楖栗一條衲衣三事雲散千山翠煙深隔雨鐘道人行腳日何處不相逢。

　　小參舉永明曰心者信也謂有前識法隨相行則煩惱名識不名心也意者憶也憶想前境起於妄並是妄識不干心事心非有無有無不染心非垢淨垢淨不污乃至迷悟凡聖行來去住並是妄識非心心本不生今亦無滅師喝曰抽釘拔楔手段什處去也有收得下臨濟底拄杖子方好開如此惡口你念佛人家亦出此惡言所以老僧此間即以本分事接人僧纔出師曰太無猒生便下座。

　　弟子海澄請上堂僧問拽脫向下鼻孔塞卻向上一竅將什與他出氣師曰使得底別尋一路曰往往陸地生波師曰依然舊時鼻孔曰難得作家師曰翻得轉面皮有三十下賞你曰人無遠慮必有近憂師便打僧問正與麼時妙網光舒香流燄發是種種變化摩尼王雲是周聞十方摩尼王雲師曰要老僧顯發也不是難事曰疑辭耶決辭耶師咳嗽曰何必情人相助曰方來兄弟類如此消繳師曰七年八年去也漸成家活曰還得瞻聽離聞見承攬自超絕麼師喝一喝曰與你個樣子乃就座大咳一聲曰錯怪人者有什麼限不是老僧語路嶔崎不與方來冥契道如展手佛似握拳佛道去人原自不遠但於展握之際毫釐有差便與他懸隔直饒去住自繇出入無難眼睛珠上有絲忽聖凡玄妙往來望道未見要得行路平正大不容易一問二問三問托得開佛不干理道不涉事意句全消人境俱奪天上人間他方此土呵一口氣祖師命脈悠久長遠接續得去復大咳曰老僧方可不虛喫他信心檀位上一口飯。

　　闔邑縉紳請上堂僧問大鵬金翅奮迅百千由旬十影神駒馳驟四方八極言未竟師便喝僧曰幸是見慣師又喝僧曰春寒料峭師哂之僧問拂盡露布連雲節角敢請錐劄師曰隔林笑倒曹家女曰紅爐燄上摘楊花師曰摶風千萬直過南州曰等閒踏到北俱盧師曰不謂山門為你開乃曰曠劫以前不異今日七佛儀式智者合知斂僧伽黎旋視左右曰一縷非輕九鼎非重三十年不孤負行腳眼高天厚地洞鑒於中有一人終不自賺擺動精神乾坤大地微塵諸佛悉在指麾之下三千八百誰敢塞住你口不消熱發洪機歷掌良久曰諸方尊宿暢說葛藤南岳老僧豈容露布乃合掌曰冀諸大方同錫點首。

　　大雲窿長老花甲一周請上堂僧問多子塔前所談何事師曰一馬生三寅曰梅花雪月交光處一笑鬨然千古傳師曰從此春風日漸多曰不消求證於延壽師曰可僧問金雞抱子歸霄漢玉兔懷胎入紫微是同安家風如何是南岳家風師曰萬年松在祝融峰曰現成受用也師曰山河大地肯與你證明麼曰伏惟珍重師曰莫道老僧勝過你僧問佛法正論乞師指要師曰仁者壽曰乾無事底難領師曰我對屋裡人說僧諾諾師曰一重山又一重山僧問去就十分如何起家師曰不扶自直曰有是哉師曰桃紅李白薔薇紫問著春風總不知曰萬幸師曰不可曰但觀文彩未生時畢竟佛法無多子師喝曰台星臨照乃曰南岳沙門打從威音王世尊最初開堂第一會須彌寶座之下以父母所生之眼親聞一句智智清淨無二無二分無別無斷無上上無等等最神最明越格越量因而囊以錦繡蘊之金玉秘而不傳直至今日有一項緊要人事只得打開金櫃攤向眾前惟冀仁者宣聞震旦利濟天人壽之永久廣為福田旋視一眾久之咳嗽一聲曰離婆離婆帝求訶求訶帝陀羅尼帝尼訶囉帝大家好生擔去。

　　楊元戎玉廷都閫曹元佐劉騰蛟諸護法請上堂僧問千古段話敢請布旨師曰要用直須用曰則一切處是句也師曰眼目莫定動曰咬釘嚼鐵原不容易師喝曰舉措看他上流曰某甲著什緊和尚著什緊師曰莫漫隨於庸鄙僧問一個上來一個下去都道請益佛法是否師曰宗門奇特事難將聲色求曰爭奈肝腸已露師曰直須吐詞如刀鋸僧指口曰豈是閒挂壁底師曰筭不上第一句依稀卻似第二句曰未必勞而無功師喝曰不可坐住第三句僧問諸方未經結斷底樁話敢請和尚降尊就卑師曰眼目於今誰辨真曰看某甲有幾莖蓋膽毛師曰莫來背地妄疏親僧作禮曰可謂小出大遇師喝曰不信道旁僧亦喝師曰停停與你喫乃曰一花未發五葉茫然山長水遠白日青天理事兼備福慧兩圓達磨西來尊之曰禪迥然獨脫秘密幽玄山林廊廟到處喧傳聖凡仙佛並躅齊肩金敲玉戛武用文宣卷舒有據神化無邊信腳踏去一念萬年喝一喝曰大哉日用之樞紐信矣利濟之舟船卓拄杖下座。

　　德山原直堂頭諱日小師秀倚鳴請上堂僧問笠子拄杖拈放一邊也針筒鞋袋聻師曰不堪不堪曰則謀臣勇將總用不著一毫氣力也師曰向道不堪不堪乃就座曰老僧常說端的要明第一義第一莫來惱亂我而今反把樁極可惱事來惱亂我大拍案曰不堪不堪晨朝未及下床秪見孫子警秀再拜曰今日本師和尚三周忌辰細簡行腳箱囊並無什物可報恩德願垂一語增崇品位老僧嗚咽流涕曰巴陵有舊樣秀曰有段話恐不契先師意老僧示以偈曰打開急著暴露聲光死生父子誰較短長隨顧左右大拍案曰不堪不堪斫不開底何日忘靠拄杖下座。

　　晚參拈起拄杖曰都道三世諸佛秪替黧奴白牯下得個註腳那知黧奴白牯秪替木上座下得半個註腳隨遞拄杖與侍者曰且莫問他那半個註腳快請出本文來看侍者茫然師咄曰依舊是前半段註腳良久又曰端居而念焉已矣乎其終能復古乎。

　　早參僧問翻然其心勃然其色天下勇夫無以過之合於道乎師曰張打油李打油不打渾身只打頭僧作相撲勢師縮身害怕僧擬議師直打下僧出曰鎮日上來下去著什緊師曰說一眾說老僧曰仁義道中師打曰若是仁義道中則輕上座不得也又打三下曰無端無端師又打三下曰有據有據僧一喝歸眾師曰分付維那定床曆安這僧於第八條席上一僧出便喝師曰安你在第七條席上僧又喝師曰不聽知事教詔者出院乃曰此三段義領得則善觀風雲不領則難別氣色老僧受參上來爭得不說兩句擊拂子一下曰自從春色來嵩少三十六峰青可憐下座。

　　張尚書大圓居士八十初度兜率堂頭同長蘆永嘉宏覺十六兄弟請上堂僧問祝融峰畔花香般若臺前鳥語是塵說是剎說師曰一門慶快曰更請添籌師曰錦上又鋪花曰天柱峰頭月而今分外明師曰齊看春風拜高竹曰九十一百又來也師曰三千不為多八百不為少僧出提起袈裟角曰別處人事不敢出手此是雞足山中將來底師曰八千里八千里曰一分壽老和尚一分壽大司農師曰萬年松在祝融峰曰則不至勞而無功也師曰無數茫茫爭得知僧問蓮目瞬時千界靜金容笑起百花新文字非關豈屬筭數師曰出口入耳曰辨似懸河智如流水也則讚歎莫及師曰低頭冷笑曰錦屏天上有光國世間稀師曰張尚書李僕射僧問提須彌筆點香海墨向萬古長空裡大書一切智智清淨其得是三昧者固樂為說乎師曰春日晴黃鸝鳴曰赫然大效於今茲師曰阿誰不樂聞曰愚及智就可動而起也師曰鳴玉鏘金十百春曰豈不見淨練澄江地餘霞散綺天耶師曰一句是一句僧問空中書字文彩全彰當道青松甚年種得師曰遠不在威音以前曰又見清風匝地忙師曰還益覆伊得麼僧問指南一路智者知疏約什麼體格商量師曰不羨他家氣力曰因甚九天雲垂四海水立師曰赫然大效於今茲曰不無有異於將來師曰急速發憤曰猶是依根布葉師曰但莫狎獵分披曰曩謨觀自在菩薩師曰蘸墨塗空一場好笑曰不可不謂超越之作師曰也著分付得人僧進前叉手曰雲在碧嵒千仞翠月當霄漢萬溪春都道為青暘尚書花鋪錦上是否師曰不止此也曰多多益善師曰善哉僧出作禮曰古德道三藏十二部一切修多羅總作一句咨和尚某甲擬將十兆九萬五千四十八字作一字得麼師曰得曰承蒙慈允只作一壽字用壽天下有道有德高人是否師曰是僧再拜曰從今為始一切處縱橫放肆任運施為誰敢道不是文殊普賢大人境界師曰且莫得少為足僧出顧兩行曰尚論此事須還和尚師曰老僧不曾有捻土到上座分上曰情知不同今日誇多鬥靡者師曰是誰信你曰即將此段用祝青暘壽同寶掌誰曰不信師曰而今且信你一半僧作禮曰宜宣聞於天下師曰三十年後乃曰觀自在菩薩行深般若時縱橫放肆任運施為九天雲垂四海水立千峰盤曲一道洞明貫色通聲馳空驟響直饒文殊普賢變幻倏忽彌勒世尊機局斬新不羨他家氣力未免薄視諸宗審其勢定其歸十兆九萬五千四十八字廣福延年則故是不可以為超越之作喝一喝曰三千八百年後孰敢道南岳之言不當。

　　華嚴道場圓滿山主爾馨居士率令子玉彝再請上堂僧問有一句高廣莫逾請尊慈納師曰西天梵語此土唐言曰日朗風清甚時節師曰一宿兩宿千山萬山曰走遍大唐國難覓有心人師喝曰相對猶如不相識僧問雲興缾瀉葛藤窠裡浪得大人之名口似磉盤磨盤底威音以前當居何位師曰觀音觀音曰在這廝分上也無這個消息師曰請退請退僧作禮曰且留與後人貶剝師曰麤言唐突幸亮不文二僧競出前僧指後僧曰聽你納敗便歸位後僧曰一著高一著一步闊一步是他還摸著邊際麼師曰拂動雲外路打脫月明前曰一眾瞻仰師曰高樓馳玉馬何如急水打金毬僧作禮曰恩大難酬師曰上來禪師道你敗闕僧問一隊一隊總被鼓聲地上來也爭樣打發師曰如斯之旨尚可量哉曰鼓寂鐘沉什處著眼師曰毘婆尸佛早留心直至而今不得妙僧擬議師喝住乃曰打開空劫琉璃殿擁出威音自在王五十三家舊生活登時卷疊在當場無限精靈纔嗅著鼻頭裂破眼睛黃獨有淮南李長者一回展拓一回香喝一喝曰從容踏得衡山路以後逢人不著忙。

　　二月八日王筠長居士暨同社諸名家請上堂僧問寶掌千年因齋慶讚主賓相見請師大展風規師曰賴遇問著老僧曰秪如旁觀喝彩還當得佛法也無師曰別處放你不過曰三千里外一道同風師曰此回卻放你不過也隨聲便喝乃曰佛之心天高地厚祖之髓玉潤金堅天下老和尚眼目電光莫及四海禪和子口角石火罔追拈起拄杖曰秪有這廝無狀一例放膽云為單己弗能照顧庶事何力周旋尚論法門獘竇究竟不盡襟懷鍼砭方來痼疾何曾減損纖毫一旦髮白面皺倏焉耳暗眼昏師法漸次唐喪祖道浸久荒蕪成年虛耗檀信論歲破費招提卓拄杖曰幸而有此一著庶幾聊謝殷勤惟貴承當直截自然超格越倫。

　　是日闔邑緇素復請上堂舉僧問三峰老和尚十二時中如何用心即不違於先聖老和尚道見善不得生忻見惡不得生猒僧禮拜曰大善知識老和尚道何用知識僧曰弗信老和尚道是你應得不信師曰曉起視天宇風雲漸不同不知後起者云何話此宗某愚不克先意量其事勢倘得不減師德足矣敢望見過於師今日設有問十二時中如何用心即得不違於先聖向道進一步不迷其理退一步不失其事其僧若作禮曰大善知識向道匪關心識若曰弗信向道焉用你信他若擬議向道一日一日一年一年如斯輩類萬萬千千。

　　利生禪德同宋燦然宋人傑二居士請上堂僧問盡大地撮來如粟米粒因甚江國春風吹不起師曰與你道理曰去七拈一也要商量師便喝僧曰不圖絕毫絕釐師曰從來利劍不如錐僧一喝師曰諱不得也僧問一音贊和聲傳天下乎師曰不堪錐劄曰驚天動地師曰何用鉤為曰往往如斯師便喝僧亦喝師曰已在言前僧問昨夜推倒今朝扶起總不干他釋迦彌勒黧奴白牯因甚面紅面赤師便喝僧曰著什來由師曰自古先德皆有出人之路曰為他閒事師曰不可總作泥捏底僧問擊碎乾坤金粟踞象王威猛旋迴天地淨慈縱獅子爪牙忽地掀翻祖窟底不辱沒渠父家風否師曰不可惑眾顯異僧摵坐具一下師便喝僧亦喝師曰老僧和你平實商量隨聲又喝僧連喝兩喝師曰未許大膽乃曰達磨所傳心印一向諸家印空印水印住印破拈起拂子曰無端落在老僧手裡擊一下曰輕輕擊開玉匣便見文彩芒射上有兩行白字未必是大令草書不敢惑眾顯異暫時高閣一壁放下拂子曰且與兄弟平實商量我是退院僧在吳在楚初無兩樣除佛方便說無事莫漫他求自古先德皆有出人之路驀出兩拳曰請諸上人趲前幾步看這個因何喚作拳無對良久曰一眾眼烏律律地勿個血性便下座。

　　佛誕日侯都護公言請就北固山甘露寺上堂僧問甘露門開也世尊臨天下以福廣天下耶以慧啟天下耶師曰什麼時節好開第二義門曰莫是報化之緣添飾他不得麼師隨聲便喝僧亦喝曰不可不謂超越之作師曰何不早道僧問指天上下小兒秪解播美目前自己聻師大喝僧亦喝師曰且喜聽人言語僧又喝師連喝僧曰始終不被名字見聞想念所溺師曰佛法不是無通變底乃曰僧徒雲集月中仲呂此個門中話不是容易說出底天上下獨尊底老子秪為看得不打緊於九龍口邊使一下蠻手腳兒孫家都走上這個臺子盡道隨緣設教到處提綱喝一喝曰三千大千世界一時震動復喝曰宜大展布報佛恩德。

　　師到長樂寺法子狀伊致率李雲生請上堂拈起拄杖曰佛記仁者紹隆聖教巍巍乎眼見蕩蕩乎耳聞顧是鼻嗅抑亦舌嘗身觸矣焉哉意思而所以六根夫真如六塵大解脫六識盡菩提十八界總般若二十五有皆圓覺汝行與道會何復記終始欲報於恩德卓一卓曰直心道場耳靠拄杖下座。

　　古歙汪左人居士請上堂維那擬白椎師冷笑止之曰住你肚皮裡可曾劃兩劃今日可成個法筵會中有幾人龍象一雙眼懞懂地兩隻耳朵緊塞著第一義長多少闊多少將什麼觀犍椎一鳴龍天聳聽你總將作兒戲最後那禁得再三再四諦觀諦聽說死話謂法王法秪如是教他兩扇板門上坐底爭當得隨顧一眾曰老僧看得佛法極重大檀信不易受禮拜如泰山崩也要打筭我是法王不是法王如何又帶累你犯大妄語成你輩禪和子一向沿習將去熟聞不察卓拄杖一下曰特地說破(師自此說法廢白椎)。

　　通州莊心維居士三十周忌上堂千說萬說只在一決此兄三十年前吐雲山岳三十年後漾月波光吐雲山岳不昧見聞漾月波光皎然萬古南岳敗缺至此心維之心天長地久轉個身來還替出一臂力麼拈拄杖卓一卓曰吾尚可遲汝。

　　道深禪者請上堂一句該通五千餘首不是漢魏六朝三唐兩宋分疆列土作麼生淺聞深悟深聞不悟龍濟師兄迷逢達磨或者有之然法炬以燭幽運慈舟而廣濟當日有人讚過你後來寄語秀華宮使又圖個什麼不可道已有人通信了也從上諸聖盡是聽信教詔底今日一會非聖即賢卓拄杖一下曰有恁一件事何故無人得知從上諸聖莫不是為法求人底今日一眾非聖即賢又卓拄杖一下展對敷陳何故埋沒古先老僧不顧辭旨幽奧難為曉達把西天東土傳來段事攤向當陽承領得下速請速請復卓一下曰敕點飛龍馬你卻出頭來。

　　晚參卓拄杖一下曰臨濟來也僧出問大師道大凡演唱宗乘須一句中具三玄門一玄中具三要咨和尚如何是第一玄師曰進一步何難會取二玄僧曰如何是第二玄師曰退一步且領取第一玄僧曰如何是第三玄師曰一主一賓一進一退庶幾乎此話可圓僧曰如何是第一要師曰不足當上人一笑僧問第二第三要師止曰古人悟心布於道法驗其偏全而操權實照用之衡吐一詞出一句如疾行者不能逃其影乃有此段文字若板實不化抑豈臨濟初心喝一喝下座。

　　毘陵惲正叔居士為薦令嗣岳正請上堂慧照禪師首住鎮州以三法為宗曰佛曰法曰道山僧承其法為天人祖佛之師三十年中凡有來者隨其根性各令解脫秪如今日當薦岳正應以何法而度脫之乃大喝曰會麼第一句下薦得毘盧師法身主兜率宮中蓋玉宇第二句下薦得堂堂正坐令方行觀音彌勒齊起舞第三句下薦得曩謨佛南岳遠來拍板和一曲彌天響入雲曼殊讚善承恩大隨顧左右曰成佛獻蓋等是升合擔語嘗聞第一義空以上所說能合玄旨否復喝一喝曰不務神變可名游戲自在菩薩擲拂下座。

　　曹溪稚珪金居士請上堂僧出師不睬良久乃曰佛法二字不是小可昔有僧請益趙州和尚如何是祖師西來意你看他何故問到這裡趙州道庭前柏樹子雖則倚老賣老也須審定利害所以這僧特地上來老僧不輕製畣經歷六十三年更翻幾多事業身相終屬四大心相還歸六塵討甚閒情奔馳言句舉論是非既蒙四眾傾誠敢具一轉塞責設問祖師西來意向道幾年以來無住持干懷無病痛苦惱秪見方來師資於本分事全不明了遂致法道澆漓正宗澹薄感時歎世不無奮激且道此段話較柏樹子孰古孰今孰輕孰重借古德四句為諸仁頌出頌曰根問本人何所適塗割等平忘順逆有為雖偽性常真法法無依稱善吉。

　　梁溪弟子濟密同上志莊嚴聲庵居士如伊請上堂僧問祖佛奈伊不何底到處撒風撒顛即今知他在那一天師默然曰秪恐知之者寡師仍默然良久顧左右曰真誠從上佛祖無一人不是撒風顛漢子見千丈珊瑚打碎十丈珊瑚見琉璃瓶打破琉璃瓶此是小風顛阿師脅下𡎺拳火燒師翁禪板几案始是大風顛臨濟家風昭昭日下而今三百五百一千傍邊二眾提著佛法兩字面赫赤地如啞鐘相似要在他家門縫裡稱忤逆孫子隔須彌山在我家有個風顛漢一向唱過頭喏引無腔曲左之右之眼底總不見有佛祖聖賢安有諸方猖猖狂狂十五六年趁老僧踏到最勝輪下他便弄一下險不假雲梯從空大步待老僧回頭與伊圓案喝一喝曰舉似天下人。

　　讀石門文字禪當時僧寶傳成親炙寂音若干人多濡筆和墨手錄副本投缽袋寂音不惜各為題識以賞其重法之勤蓋八十一祖精神命脈所在宜為後來所奉重庚戌夏余於廣錄中剔取十卷名之大宗堂錄彙所謂一時杜田說話而南源晟子七十以上之身不憚鐙窗風雨楷錄一過字若蠅頭不啻昔之錄僧寶者余甚慚于古人。

　　退翁書


