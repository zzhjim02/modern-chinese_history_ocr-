嘉興大藏經（新文豐版）第 34 冊 No. B310 雲叟住禪師語錄


　　龍牙雲叟禪師語錄序

　　楚潭州之距浙也三千餘里有寺曰龍牙其監院奯雪林侍司慈照一齋其故堂上雲叟和尚語錄走明州瑞巖謁遠菴和尚編刻之刻成巖陞座舉揚雪峰末後句巖頭證明公案且云黃面瞿曇說成一大藏猶云未曾說一字周金剛燒卻青龍鈔拈條赤楖栗輒道箇吾宗無語句亦無一法與人爭似我龍牙和尚胸次不存元字腳頂門卻具摩醯眼借洞庭湖為一張口掇君山作舌頭默時說說時默一一從胸襟流出與我蓋天蓋地去又設奠云雲叟生平一副鐵脊梁佛來也罵魔來也怕卻撞著瑞巖三十年來一獻一酬一斟一酌兩不虧負三千里外目擊道存而今更與第二杓惡水何故不見道勸君更盡一盃酒西出陽關無故人嗚呼龍牙之眼睛叟菴之襟契早已筆尖點出矣乃巖復令照公持尺一就臥龍屬睿為序其辭曰方今海內擅古文者當不乏人若夫通禪學而人品冠卓者公一人而已又曰雲叟兄從不慧初參老人於三條椽下連床共被者十年為人孤硬寡合其語峭拔高古不落近時蹊徑將送入楞嚴流通非公具眼卓識冠以雄文雲兄光明不能表見于世睿思大統綱宗中事須識句若不識句難作箇話會抑不疑言句是為大病睿雖侍先平陽翁久即翁亦云漏網平陽何嘗非吾家興雲致雨神物翁門若瑞巖若寒泉子先後住平陽每有述作見命序跋而巖尤篤嗜之顧心燈續于箭鋒機下祖印授于針芥關頭作乾無事會不可作佛邊會不可作自己會不可保福提唱必須死心歎賞湛堂語句端藉覺範編題而巖以睿暴富乞兒不妨說夢拄杖說平等法門若言不聞亦許諸人頂門眼正敢不塗污一上蓋雲叟和尚產于武州不言氏族比于無姓之兒自稟戒溈山參詢鶴林之後即執侍先平陽于青州闡化日忽有秉拂之命同學故尼之及迎機酬對一眾竦然先平陽曰是真能殺活者勿輕其貌也蓋尚自題有云眉稜疏淺眼方深其清儀之瘦視若無奇耳已巖於湘陰重闢諲老門庭尚在客寮會龍牙使者至龍牙故圓暢居遁二祖道場窣堵遺址並在自唐宋迄今屢敕修建至是而把茅不完請尚居尚往縛荊編艸虎臥檐下鹿眠床前珍珠之撒紙衣之披處之澹如始戊戌三月八日至庚戌祖席再煥於是眺崔嵬之峰汲丹鳳之井俯臥龍之潭登御書之閣染筆行詠致可適也旋以病脾於益陽對江為魯子敬釣臺舊跡裴公休嘗講道其地故有亭址爰依溪結構矮屋三間封以土壁筠簹菰芡往往不乏尚故與巖有巖雪之好歲在壬子巖門人巨唯微道經龍牙即以書屬巨請巖巖適有平陽之役先遣巨同定若見往道茀不通踰三年為丙辰八月十四日而尚唱滅時春秋五十有七矣而巨亦逝巖復命門人中巖正繼之尚之再造龍牙也蓋胼胝十餘祀不以自私宛有幻住之風而芭蕉福嚴共對談禪大慧佛性商今確古唇齒之悰相深有素尚之必以屬巖巖之不能辭尚誠所云刀斧劈不開者乎昔才蘇嚕居龍牙十三載以清苦蒞眾衲子敬畏尚亦居十三載清苦敬畏同之才于八月望日集眾付寺事書偈二十三日問曰涅槃生死盡是空華佛及眾生並為增語汝等諸人合作麼生尚亦于八月三日書單囑後事以眾未集監侍輩請少留以俟尚允之至望前一日垂問曰四大本空五蘊非有且道病從何受又曰四大五蘊散滅之後且道者受病底人還病還不病又曰且道者受病底人即四大五蘊病非四大五蘊病才于火浴獲舍利并靈骨塔寺西北隅尚亦于火浴中頂齒不壞合靈骨入塔其再來之蘇嚕乎是則巖所云蓋天蓋地者也所為西出陽關無故人者也又三祖以大法付信祖囑曰慎勿言自我處得來明教謂祖師以名跡為道之累故雖師承亦囑以絕之尚以日下衣拂印授未能如水傳器即皮履斗笠亦不予人惟示雪照兩公曰立雪腰齊慧可祖竄身火隊老慈明如今忝作他苗裔莫秖依違過一生洵可謂孤硬寡合矣至尚所云諸方十分為人龍牙全不為人果不為人耶所云直將火種樸滅火爐毀除果滅種毀爐耶所云雖然行盡畜生行不識誰酬畜報來果不識誰酬耶此所為一副鐵脊梁佛來也罵魔來也怕者耶倘所謂如無手人行拳抑有道維摩掌擎世界者耶斯固睿所謂龍牙之眼睛叟菴之襟契已被瑞巖和尚筆尖點出者豈猶以睿為知言者耶。

　　頭陀學子越州超睿原名董瑒稽首題

　　雲叟住禪師語錄目次卷上示眾晚參小參機緣垂語卷下頌古法語詩偈像讚佛事附錄

　　雲叟住禪師語錄目次

雲叟住禪師語錄卷上

　　侍者元一　記錄

　　住潭州龍牙禪寺語錄

　　師於順治十五年二月受請三月初八日入院。

　　山門一彈指頃樓閣門開露柱穿靴來嶽頂燈籠戴帽上天台喝一喝。

　　佛殿逢佛殺佛逢祖殺祖逢羅漢殺羅漢逢自己殺自己顧視左右云千聖不知何處去倚天長劍逼人寒。

　　伽藍當年有你無我也不成今日有我無你也不得一回賓主驀相逢舊韻重拈資唱拍。

　　祖堂有祖師喚來與山僧洗腳無祖師山僧腳教誰洗良久云彼此七馬上下三指(寺中無祖師像)。

　　據室八九年面壁接得一臂神光三十載張弓射得半箇聖人檢點將來總未是超方敏手出格爐鎚新龍牙者裏又且不然尋常一箭要射大地蠢動含靈等閒默坐直接古今銅頭鐵額雖然秪如龍牙端的落在甚麼處拈拄杖云震旦雖闊無別路要假兒孫腳下行。

　　當日諸山禪德同本寺耆宿率眾檀護請示眾指法座云大法空座萬仞壁立從上諸祖共登山僧豈免隨例驟步云摘楊華摘楊華便登山僧有一轉荅語有不假三寸解問得底山僧荅他有麼有麼僧問昔日暢祖出世頭陀標地遁祖出世龍獻佛牙今日和尚出世有何祥瑞師云笑看千嶂起風雷僧擬進語師便打進云擊碎珊瑚鋪地錦大家同唱劫初春師云蹉過也不知進云學人禮拜去也師云不禮拜更待何時乃云欲識佛性義當觀時節因緣時節若至其理自彰豎拂云還會麼若會得者箇時節理無不彰事無不顯覿體全真更非他物脫或未然新長老拖泥帶水重加註腳去也是故諸佛以此時節出世度生祖師以此時節西來直指歷代宗師天下老和尚以此時節遁相出興坐曲彔木床或行棒行喝而全機施設或打地擎叉而大用橫該或輥毬舞笏展拓衲僧向上巴鼻或語言問荅闡揚生佛以前風規山僧今日以此時節脫珍挂弊來入鬧藍於無祖佛處而示作祖佛於無真俗中而示有真俗拓開無上妙門顯示第一義諦直使見者聞者百艸頭上罷卻干戈一毛孔中橫行闊步當頭坐斷了了明明當其了了明明時要且不住在了了明明之地正當恁麼時時節已至其理亦彰且道佛性義在甚麼處喝一喝云一劈華山分兩路萬年流水不知春復舉臨濟大師初至河北住院一日謂普化克符二上座云我欲於此建立黃檗宗旨師云滅卻黃檗宗旨是你者一隊漢你二人須成褫我師云勾賊破家二人珍重下去師云隨邪逐惡三日後普化上來問云三日前和尚道甚麼師云同死同生不放過臨濟便打師云艸偃風行三日後克符上來問云和尚三日前為甚麼打普化師云三臺須是大家催臨濟亦打師云滅卻黃檗宗旨了也乃拈拄杖云山僧者條黑漆拄杖子一生乾剝剝硬糾糾自解作活不假成褫有時把住則全縱全奪全主全賓有時放行則同得同用同彼同此拄杖子放行把住殺活縱橫一切臨時得大妙用得大自在得大奇特且道拄杖子據箇甚麼道理乃能如是還委悉麼孤根自有擎天勢不比尋常曲彔枝卓一卓喝一喝下座。

　　示眾龍牙者裏貨舖初開也不說超佛越祖餬餅禪也不說百味具足酸餡禪也不說諸方五味禪只爛煮一味無米飯不濕羹把起昔日居遁老祖底破木杓不問他是驢是馬是聖是凡但是來者便與他一兩杓乃舉拂云即今便請諸人展出缽盂各各與你一杓然則無米飯不濕羹一任諸人噇取且道畢竟作何滋味若也知得滋味親切非特山僧功不浪施即你自己亦是箇飽餐衲僧者裏還有恁麼人麼放下拂云飽他無米飯須是不來人。

　　佛誕日示眾為新戒圓具畢驀豎拂云看看釋迦老子在山僧拂子頭上指天指地示現度生乘時於其中間開演波羅提木叉戒法說是戒法非色非心非有非無非因果法是一切諸佛之根本一切菩薩之根本一切大眾諸佛子之根本說猶未了忽被雲門大師從旁走出驀頭一棒當是時釋迦老子被打者一棒直得大地山河冰消瓦解森羅萬象眼睛廓開大眾釋迦老子被打大地山河因甚冰消瓦解森羅萬象何故眼睛廓開還知落處麼若也不知山僧今日重行此令去也拽拄杖下座一齊打散。

　　示眾門外春歸去庭前綠已深綠深陰在檻春去絕追尋尋即且置畢竟春歸甚麼處去也莫是歸天邊去也麼莫是歸地下去也麼莫是歸無所歸去也麼恁麼論量有甚麼交涉山僧不惜眉毛與諸人露箇消息所貴具眼者當陽辨取拈拄杖云還見麼天地未判之先此春早已開敷世界既殞之後此春湛爾爛熳四時萬物不能榮枯此春此春卻能榮枯四時萬物所以此春枯時四時萬物皆枯此春榮時四時萬物皆榮復豎拄杖云且道是榮耶枯耶四時耶萬物耶此春耶拄杖耶良久擲下呵呵大笑云將謂春歸無覓處不知轉入此中來。

　　端午示眾吹毛出匣凜寒光百怪千妖盡喪亡從此人間殃害息桃符不用更懸牆方作此語驀忽法座前突出箇符使高聲道和尚和尚你秪解坐斷龍牙峰要且不知近日事即今依艸附木之精靈山魈水怪之魍魎魔魅人家男女為害為殃正此方盛如何說得殃害息底話山僧向他道你也不必恁麼驚驚怪怪假使盡大地若艸若木有情無情都來總化為魍魎精魅或現為大身或現為小身或現為天身或現為人身或現為佛身或現為菩薩身或現為有身身或現為無身身或復現為非有非無身或復現為非佛非菩薩身或復現為非天非人身或復現為非大非小身盡其廣大神通變現將來揮拂一下云不消山僧金剛寶劍一揮當下影滅形消魂亡膽喪了也於是符使合掌近前道善哉善哉某甲從來驅邪逐怪無不至靈至驗者若是恁麼直截痛快實是不能只是要請問和尚未審此箇寶劍據甚麼道理得恁麼威靈烜赫山僧劈脊與伊一棒卻走向蟭螟眼睫毛上歡喜踴躍而說偈曰妖怪亡殃害滅恭惟此日天中節十方聚會別無為泛罷菖蒲吞栗棘卓拄杖喝一喝下座。

　　示眾久雨不晴惱殺衲僧鼻孔梅爛眼睛濕蒸無處曬㫰突出面門伸手忽然摸著笑殺蹋碓盧能。

　　示眾過去諸如來斯門已成就墮阬落塹現在諸菩薩今各入圓明墮阬落塹未來修學人當依如是法墮阬落塹良久卓拄杖一下云水晶簾動微風起滿架薔薇一院香。

　　示眾酷暑如焚九夏臨洞開殿閣午方深通身白汗蘇誰癖徹體微涼灑我襟火焰光居炎熱滅水晶宮坐劫燒焚故圍及早宜歸去明月堂前鎖綠陰。

　　師四旬初度老宿端然領四眾送法被到山先一日為師慶祝請示眾誕辰尚未降先乃慶四十更請轉法輪人天眾會集相率意殷勤請法施法被法被被群生法施施無畏法本法無法被亦被非被二法相本空全顯本法義森羅及萬象法界諸含識交互一法中縱橫理事備聲色體全彰見聞不可及微妙秘密門善知諸眾藝無量難思海盡從者裏出以此祈眾福眾福霈然至以此靡宿愆宿愆消雪積以此慶壽量壽量芥城譬以此臻覺道覺道克頓遂卓拄杖云常轉如是輪希有難思議下座。

　　示眾結制也無風起浪解制也缽盂添柄所以龍牙者裏結亦不結解亦不解有解有結覿體相違無結無解始與他合既無結無解則無迷無悟既無迷無悟則無佛無祖既無佛無祖則無凡無聖既無凡無聖則無古無今既無古無今則無人無法既無人無法乃至森羅萬象明暗色空一切總無既一切總無則結也與他沒交涉解也與他沒交涉迷也與他沒交涉悟也與他沒交涉佛也與他沒交涉祖也與他沒交涉凡也與他沒交涉聖也與他沒交涉古也與他沒交涉今也與他沒交涉人也與他沒交涉法也與他沒交涉乃至森羅萬象明暗色空一切總與他沒交涉沒交涉絕商量夜來一葉飄庭際透戶西風送早涼。

　　示眾僧問炎炎火日流金去拂拂涼飆脫葉來作麼生是不遷義師云天左旋地右轉進云請和尚捩轉天關拽回地軸師云沒者閒工夫僧禮拜師乃云秋庭一葉忽飄涼體露金風絕覆藏意樹凋殘空隙影桂輪孤朗耿清光瓮中道士乾坤闊壺裏先生日月長會得變遷元不變依前箇事錯商量。

　　中秋示眾十五日已前全暗中有全明而明莫可睹十五日已後全明中有全暗而暗莫可遇正當十五日前後際斷明暗雙亡要且無相見分豈不見僧問古德朗月當空時如何德云猶是階下漢僧云請師接上階德云月落後來相見所以皎潔寒光一色猶迷水天湛寂全功負墮直須是體不居正用不墮偏始合得者箇時節雖然秖如月落後又作麼生相見良久云照盡體無依功終位亦亡。

　　開爐結制示眾僧問爐鞴洪開煆凡煆聖煆凡煆聖則且置如何是不假煆煉底人師云漳泉福建頭扁如扇進云不度無遺影還他越涅槃師云只可聞名不可見面僧擬議師便打乃云諸方開爐炭足柴餘龍牙開爐火種全無既無火種憑何開爐以拄杖撥云平地上撥出一星無煙之火直得鎔盡佛祖規模佛祖規模既鎔盡塵勞生死法亦鎔盡生滅寂滅法亦鎔盡能證所證法亦鎔盡迷悟聖凡法亦鎔盡菩提涅槃法亦鎔盡解脫甚深法亦鎔盡驀拈拂子召云諸仁者秖如諸法鎔盡後又且如何突出髑髏雙眼活佛魔直驗劫空前下座。

　　示眾千種言萬般喻秖要教君早回去三界茫茫一旅亭問君畢竟歸何處。

　　示眾僧問擊鼓陞堂大眾臨筵臨濟玄要還許問否師云併卻咽喉脣吻問將來進云請和尚併卻咽喉脣吻荅師云併卻咽喉脣吻荅汝了也進云如何是第一玄師云石上倒栽蓮進云如何是第二玄師云六月火中眠進云如何是第三玄師云藕絲繫鐵船進云如何是第一要師云饑喫飯寒著襖進云如何是第二要師云內裏逼撒屎尿進云如何是第三要師云寒山語拾得笑僧禮拜問泥牛一吼煙光零亂朔風纔動大地凜然正恁麼時和尚如何為人師云徹骨徹髓進云恁麼則滴水滴凍去也師云有眼無耳朵六月火邊坐僧便喝師云蜀犬吠大象僧擬進語師便打乃云明明物變時遷歷歷理融事徹枯者從他枯灼然一切處放教枯澹去榮者從他榮灼然一切處光明燦爛去說甚麼樹凋葉落方明體露金風野火燒山始辨衲衣下事直得起唯法起要覓一毫起相不可得滅唯法滅要覓一毫滅相不可得覓一毫滅相不可得故滅處絕跡覓一毫起相不可得故起處全真便饒向者裏見得諦信得及更須勘過了打何故我且問你是誰起滅。

　　因雪示眾夜來大雪紛紛到曉依然不住平地三尺二尺高處堆山壓樹一一匝地普天片片不落別處文殊眼裏屑添普賢毛孔塵聚極力畚掃轉多寒山拾得大怒添得楊岐床頭珍珠亂撒無數突出大仰庭前獅子寒威可懼龍牙趁隊打哄唱曲雪華飛句乃擊拂子詠云風凜冽漁父櫂舟波上立時把綸竿挈釣來多是寒江雪。

　　示眾江月照松風吹永夜清宵何所為木人夜半擔寒浪和月溪頭汲得歸。

　　佛成道日示眾舉世尊在正覺山前夜半睹明星豁然大悟歎云奇哉一切眾生具有如來智慧德相但以妄想執著不自證得師云一切眾生平白地被者老漢塗污一上不同小小山僧當時若見與他三十大棒一棒也不較你等諸人還甘麼若甘一切眾生被他塗污若不甘山僧者棒又成虛設驀拈拄杖云甘不甘作麼諳棒頭有眼明如日要識真金火裏看卓一下。

　　元旦示眾僧問日往月來即不問令辰改旦事如何師云天上韶光入屋頭春色回進云改旦令辰已蒙指示新年頭還有佛法也無師云也有也沒有進云如何是新年頭佛法師云虛空稽首大地和南進云我見燈明佛本光瑞如此師云寒山燒火滿頭灰乃云妙用靈然正體湛寂正體湛寂也迥絕去來之相妙用靈然也廓開化母之機化母廓開則驅舊臘入新正之內轉新正出舊臘之中去來迥絕則動本非動動處無蹤靜本非靜靜處絕跡雖然非動非靜而能顯示動靜之源雖然無故無新而能表彰故新之德正當恁麼時不離本際一句作麼生道古往今來遷復變箇中元不異絲毫。

　　元宵示眾凡聖交羅燈焰裏十虛融攝月光中月光皎皎輝無際燈焰綿綿續莫窮。

　　解制示眾十月十五日結也結不到正月十五日解也解不到解不到處一時解盡結不到處一時結卻結不到處一時結卻則父母未生已前空劫那畔盡未來際三世古今卓拄杖一下云盡向者裏一時結卻更無一絲毫許法透漏解不到處一時解盡則父母未生已前空劫那畔盡未來際三世古今卓拄杖一下云盡向者裏一時解盡更無一絲毫許法少剩到者裏結也在裏許解也在裏許不結不解也在裏許亦結亦解也在裏許拈拄杖云拄杖子為甚麼不在裏許不屬陰陽栽種得那從地上論根苗。

　　示眾掃除玄妙見拈卻佛祖病寶御碾為塵琉璃阡作阱通身沒巴鼻全體起偏正臥在荊棘林紅爛無人近一著忽現前喪卻窮性命復舉僧問觀音祥禪師險惡道中以何為津梁祥云以此為津梁僧云如何是此祥云築著汝鼻孔師云者老漢恁麼荅話猶未可在既被他築著鼻孔已是驚怛不少險惡道中如何作得津梁山僧即不然有問險惡道中以何為津梁只向他道以拄杖子為津梁如何是拄杖子扶過斷橋水伴歸明月村。

　　示眾舉古者道取不得捨不得不可得中秖麼得且道得箇甚麼良久云莫妄想師云山僧今晚從頭下箇註腳不是插嘴廝罵貴要諸人瞥地取不得從門入者不是家珍捨不得家家門前火把子不可得中秖麼得大遠在且道得箇甚麼抱贓叫屈良久云莫妄想震威一喝復云舉也舉了註也註了諸人還瞥地也未一僧纔出師便歸方丈。

　　示眾入門便棒千了百當劈面便喝雲開日爍豎起一指透頂透底輥出三毬理圓事周自餘打地底打地擎叉底擎叉舞笏底舞笏張弓底張弓者一隊老漢盡力提持全身擔荷也只到得者裏雖然如是譬似閒。

　　示眾諸方事事豐足龍牙事事不足諸方說禪說道龍牙非禪非道諸方與耕與食龍牙驅耕奪食諸方教人透公案言句龍牙將公案言句抹殺諸方百計控你入路龍牙將你入路堵塞恁麼看來諸方十分為人龍牙全不為人諸方十分為人秖者便是諸方底長處龍牙全不為人秖者便是龍牙底長處諸方也怪龍牙不得龍牙也怪諸方不得復舉趙州勘婆子話師拈云者兩箇漢用盡自己心笑破他人口雖然如是婆子若無趙州勘破終無箇出頭日子趙州若無婆子指路至今卒討頭不見。

　　示眾僧問一句迥超千聖外松蘿不與月輪齊月輪齊即不問如何是一句師云遍天遍地僧佇思師云真箇秖一句那僧禮拜歸位師乃云琉璃殿上玉女拋梭明月堂前木人舞袖轉身玄路之外運步劫空之前正不立偏不居紫微轉而夕陽輝彩鳳歸而天欲曉古徑苔封功勳不犯丹階月老理事渾融協通兼帶雙鎖金鍼且道如何委悉夜船撥轉琉璃地風月寒清古渡頭。

　　示眾棄之則在即之懸壞劫風吹逾更堅撥不開兮擁不聚填溝塞壑轉堪憐呵呵大笑下座。

　　示眾僧問百尺竿頭重進步學人退一步時如何師云直須倒退更倒退始是汝放身命處進云恁麼則月白風清好時節也師云不是衲僧分上事進云如何是衲僧分上事師云百雜碎問如何是問頭師云山僧口啞進云如何是荅語師云闍黎耳聾進云如何是問荅語師云山僧與闍黎平出問臨濟家風即不問龍牙大用事如何師云一棒一條痕一掌一握血僧禮拜師乃云威音王已前與汝道了也空劫那畔時與汝道了也黑豆未生芽時與汝道了也是你者一隊漢更來者裏併肩立地討箇甚麼以拄杖一齊趁散。

　　示眾祖師西來意是著肉汗衫如來涅槃心是炙脂帽子玄妙理性是衲僧破艸鞋千七百則公案是弄猢猻家具一大藏教是祭鬼神茶飯本色道流將來縛作一束送在日月威光所照不到處永不顧著豈不灑灑落落自由自在。

　　六休禪人薦徒野愚請示眾僧問火雲爍爍梧葉飄飄還有不遷變者麼師云拄杖子撐天拄地進云恁麼則蹋翻生死海何處不風流師云路旁華表柱乃云龍牙初謝院杖履任西東一身等輕葉去住雲鳥同西峰有賢主專使招過從為予下暑榻日夕披松風門外客忽至初不識伊儂少焉拜跪起乃知是休公陳白徒子亡法雨乞師濛我時不俞允懇切求逾恭辭之莫克免重拈打雨笻聊借西峰座大脫龍牙空我說脫空法野愚喜雍容三十八年前露柱騎燈籠三十八年後泥牛下雪峰正當三十八半夜日輪紅提起拄杖云甚矣脫空義萬法之心宗愚子聞義了全超不借功卓拄杖下座。

　　開爐示眾僧問洪開紅爐煆聖煆凡即今海眾臨筵和尚作麼生煆師云紅爐爆出鐵烏龜進云秖如呼喚不回頭牢籠不肯住底又作麼生師打云腦門拔楔僧擬進語師復打云速退速退問受盡佛祖鉗鎚方知佛祖事業未審佛祖有甚麼事業師云鐘樓上念讚床腳下種菜進云二祖斷臂安心長慶捲簾悟旨又作麼生師云知其說者之於天下也進云幾般雲色出峰頂語未絕師打云又來者裏念篇章乃云叢林規矩十月十五開爐天下老宿歷代宗師盡向火焰裏烹佛烹祖煆凡煆聖盡向火焰裏轉大法輪曜大法眼龍牙今日雖然隨例開爐烹佛烹祖煆凡煆聖要且無者閒工夫轉大法輪曜大法眼亦無者閒氣力直將火種撲滅火爐毀除從教凍得徹骨徹髓一任寒得絕身絕心驀地裏冷灰豆爆水底火發時直是根身器界都盧是一團亙天烈焰要覓一毫佛法身心道理了不可得乃高聲召云大眾者箇便是龍牙今日為你諸人開底爐還信得及麼若信得及切不得孤負山僧若信不及且往諸方向死柴頭火去。

　　示眾嵒頭和尚將三文錢娶得箇妻頭不梳面不洗不生男不育女而今諸人要識奯公妻麼山僧不妨與你通箇消息風情嬌兮玉步搖兮巧笑倩兮美目盼兮呵呵大笑云好笑好笑你看者一隊癡禪和只聞山僧說他底風流意態娉婷貌容便乃箇箇如癡如獃如怨如慕若教你親見他一面則又不知心中怎生底然則窈窕淑女君子好求嵒頭和尚當初遇黃巢時曾將者箇佳人寄在山僧處而今不免請他出來與諸人相見則箇免使諸人求之不得寤寐思服遂起身作女人拜云看看眾皆舉目師復據座呵呵大笑云奼女已歸霄漢去獃郎猶自守空房。

　　弘覺本師老和尚寄法衣至示眾香嚴接得溈山拄杖便哭蒼天合哭不合笑龍牙寄來天童法衣搭在肩頭合笑不合哭雖然別令別條畢竟同明同暗乃提起袈裟云還見麼丈六釋迦之身搭來不長千尺彌勒之體披來非短歷歷機絲不挂明明錦縫重開全機顯示獨露當陽有時撒去大地蓋覆而無餘驀地收來魔外不識其名字復提起云即此樣無他樣釋迦彌勒身何量今日山僧復挂之屙臭毘盧頂𩕳上卓拄杖下座。

　　為新戒傳衣缽示眾本來正體離諸名相不與凡聖同塵不與萬法為侶無壞無雜非染非淨覓其身口意了不可得覓其香味觸了不可得從無始劫至未來際本自解脫曾未執著亦無染汙何有持犯諸仁者以者箇體受者箇戒還有持犯也無還有執著也無還有染汙也無持犯染汙執著既不可得則教中所制四波羅夷十三僧殘二不定法三十尼薩耆波逸提四波羅提一百應當學七滅諍法十重四十八輕許多持犯名相又且如何靠拄杖云無持無犯虛空體謾把龜毛縛幾重。

　　元旦示眾元正一劫外春風露消息元正二確嘴華開產靈異元正三張公喫酒李公酣酣醒風前歌一曲是何曲卓拄杖云萬年歡。

　　元宵示眾兼為諸禪解制僧問結制解制即不問不結不解事如何師云明月一天如潑墨進云前問已蒙師指示三種然燈願舉揚師云舉一不得舉二進云如何是然燈前師云孤光爍破劫空壺進云如何是正然燈師云明暗雙雙底時節進云如何是然燈後師云拄杖頭邊挑黑日進云恁麼則太白一燈從此曜湖南千古振嘉聲師云謝汝荅話僧一喝師云杜撰禪和乃云去年元宵節風雨漫天黑今年元宵節雨風挾霰雪普天看燈看月人剔起眉毛看不徹山僧手中拂子𨁝跳出眾道某甲今晚將身命作箇燈月供養和尚現前大眾還得麼山僧云諾拄杖子在旁聞得不甘出來道你恁麼毛毿毿地一身如何充得兩役拂子道莫道一身兩役便是要現千百億身亦未為難乃將拂子旋數匝云者箇豈不是走馬燈復作圓相云者箇豈不是元宵月放下云者箇豈不是踞地獅子拄杖子愈加氣怒便問拂子如何是踞地獅子拂子云三千里外狐蹤死如何是月拂子云皎潔乾坤光不夜如何是燈拂子云毘嵐風刮逾稜嶒拂子拄杖正問荅時驀地如意子走出震威一喝云你兩箇漢各逞辯口利舌以當宗乘於佛法中有甚麼交涉而況當人分上各有一段光明蓋天蓋地曾無欠少那在燈月之明問荅之辯堂頭老漢坐著法座上放癡放頑全不理會今朝解制底道理卻任你兩箇漢胡亂廝鬧佛法到此掃地盡矣拄杖拂子聞說慚惶滿面低頭歸眾老漢不覺被他搔著痒處躊躇半餉語如意云山僧老不以筋力為能汝有力擔荷佛法大事就此座上命汝為眾解制敷宣法化於是如意承教歡喜涌身高七多羅樹而說偈曰打開大地布袋口放出當人本有光照破髑髏明暗盡都無一法可商量以拂子拂一拂云收下座。

　　示眾五月將臨四月殘去來無象轉如環分明此理君休會戶外千山展笑顏。

　　端午示眾遍觀大地總是藥信手拈來即便用殺人活人毒惡深採者用者喪身命膏肓必死病頓除盲聾瘖啞症消滅轉凡成聖聖轉凡就中靈驗無多子正當今日端午朝我今要用誰為採此時既無解採人不如且用拄杖子拈起拄杖示眾云此藥艸木性本同而於艸木元殊別活人殺死死殺活只在毫芒些子裏毒藥醍醐一道行聖凡佛祖病根絕。

　　師過邵陵大悲林圓觀法師請示眾僧問世尊不離菩提樹昇兜率天說法和尚離龍牙來大悲林陞座未審是同是別師云剎竿頭上仰蓮心進云世尊說法六種震動和尚說法有何祥瑞師云杲日麗天進云恁麼則昔日世尊今朝和尚師云休將庭際柏擬比萬年松問祖意教意是同是異師云同也同不得異也異不得進云如何是諸佛道場師便喝進云喝後事如何師云淨地上不可撒屙乃云法離言說相法離名字相名字既離言說亦非且道喚甚麼作法法又作麼生說乃喝一喝云還會麼若也未會山僧不免捩轉話頭向第二義中與汝諸人說箇影子昔天親菩薩從彌勒內宮下無著問云彼天一晝夜人間四百年彌勒於一時中成就五百億天子證無生法忍未審說甚麼法天親云秖說者箇法復喝一喝云還會麼若會得者一喝落處者箇法一覷便透透得者箇法了無有不透底道理如或未然山僧更為諸人說第二箇影子釋迦世尊初悟此事時於華嚴會上說行布圓融理事無礙豈不是者箇法於般若會上與二秉聲聞說空說慧豈不是者箇法於方等會上歎大褒圓彈偏擊小豈不是者箇法山僧今日向此座上恁麼說諸人恁麼聞一音普入諸人耳諸人耳在一音中豈不是者箇法者箇法在天同天在人同人在凡同凡在聖同聖雖然同天同人同凡同聖要覓一毫同相不可得要覓一毫異相不可得所以適來圓公法主恁麼問山僧恁麼荅於中還有一毫同異相麼還有一毫非同異相麼有底道他座主家那裏知得恁麼般事你且道他今日與龍牙恁麼酬唱還是知有恁麼問是不知有恁麼問驀拈拄杖云知有不知有南辰跨北斗法身無處藏須彌走入藕諸人若不會拄杖直截剖復喝一喝卓拄杖一下下座。

　　中元普度檀越請示眾地獄人天鬼畜生都緣一念造成形自囚冥網無由脫大聖興慈破鐵城所以道身從無相中受生猶如幻出諸形象幻人心識本來無罪福皆空無所住良由一切眾生迷失本心流浪三塗六道之中起種種幻妄心造種種幻妄業受種種幻妄苦於無生死中自縈生死無輪回中自囚輪回無罪福中自纏罪福從劫至劫沉輪苦趣無有出期以故諸大佛祖從大寂滅三昧而起隨其顛倒說種種幻妄法度種種幻妄眾生拔種種幻妄苦造時幻妄受時亦幻妄都緣未達幻所以沉幻輪證得幻妄時何幻復何輪幻妄盡故罪性空罪性空故冤對空冤對空故輪回空輪回空故生死空生死空故則誰為造者誰為受者誰為縛者誰為脫者誰為昇者誰為墜者有時轉苦緣為樂境只在當念有時轉樂境為苦緣全承己力以此而雪深重愆深重愆頓雪以此而盡眾生界眾生界頓盡以此而空地獄道地獄道頓空以此而超涅槃岸涅槃岸頓超正當說是法時驀忽閻羅獄卒牛頭阿旁從地涌出作禮白言和尚五濁惡世眾生日日起三惡業從三惡業造十惡罪從十惡罪造無量無邊極惡重罪遍滿大地無一芥子許空缺處是惡人輩合來我地獄受無量極苦此獄苦滿還入他獄地獄有壞時是惡人輩罪無有壞時所以梁武寶誌造懺為此類眾生懺深重罪前罪未滅後罪復盈目連地藏發願為此類眾生空地獄道此獄未空他獄復滿今日和尚說此無生法忍將我地獄一旦盡空不知教我等在獄中所幹何事山僧聞說遂成一偈而荅之偈曰一句當機徹體涼無邊罪障雪消湯若人更把新殃造難脫君家楚毒場爾時閻羅獄卒聞說偈言皆大歡喜作禮而退卓拄杖下座。

　　冬至示眾僧問萬嶺雪消去千林煖氣回依時及節句親切請師裁師云雪裏梅華火裏開進云昨夜韶光開竹戶今朝大地醉春容師云動地香飄別是春進云乾坤難蓋載佛祖罕知名師云閒言語沒交涉乃云冬至月頭賣被買牛冬至月尾賣牛買被諸仁者者一頭露地白牛趁亦不去拽亦不回賣也不得買也不來有時放去蹤跡莫覓驀地收來頭角分明溪東牧溪西牧水艸隨分納些山前臥山後臥總在國王地上牧笛一聲兩聲白雲三片四片夕陽坡上橫騎倒跨平田淺艸放去收來你賣也屬你你買也屬你不買不賣也屬你從他月頭月尾一任一冬二冬饑來則餐渴來則飲秖耕自己田園不踐他家蹊徑足來水艸無人管迥地遮天者一頭驀將侍者鼻頭拽云牛兒牛兒水艸足也未復摑云者畜生五歲尚使不得。

　　除歲示眾僧問臘月三十日到來時如何師云輸我撒風顛進云古人烹露地白牛分歲龍牙今晚將何施設師云無底盤盛栗棘蓬進云可謂赤心片片施洪濟罕見知恩解報酬師云親言出親口進云和尚不得壓良為賤師云山僧不是箇樣人問臘盡春初即不問佛性因緣事若何師云東風徹骨寒進云正當臘月三十日到來還有不受節換者麼師云有進云阿那箇師云腳跟下築著磕著僧震威便喝師云好一喝僧歸位師乃舉僧問古德年窮歲盡事如何德云東村王老夜燒錢師云諸人要會麼聽取山僧一頌東村王老夜燒錢一陌堂前萬祟蠲胸臆了無閒事挂團圞兒女樂豐年下座。

　　解制示眾十五日已前諸佛生妙峰孤頂有人行十五日已後諸佛滅無影林中藏皓月十五日已前諸佛生你不得離我者裏我有鉤子鉤你匝地清風隨步舉十五日已後諸佛滅你不得住我者裏我有錐子錐你大地山河露赤體正當十五日且道用鉤即是用錐即是良久云正當十五鉤錐息白牯黧奴展巴鼻銅頭鐵額我山中閒神野鬼他方去。

　　元旦示眾好是元旦新正不審諸人會否李公醉倒街頭元是張公喫酒和衣泥裏便臥從教佛面百醜知他是聖是凡管你一由二有者箇一場漏逗笑殺街花巷柳我儂令辰既逢也歌新曲一首檀板宛轉低敲清音嘹嚦細吐雖非雅頌歌行差勝秦人擊缶節拍鏗鏗和諧將以用祝我后乃敲拂子而歌云舒長化日照熙春萬國歌謠樂瑞辰林下野人逢此際無生曲調又翻新復連敲拂子下座。

　　普光明殿落成監院請示眾兼謝眾檀護并諸山禪德項者龍牙於叫不應山前選得無陰陽地一片先命匠作人工定其方向平其基址於其中間建立空王寶殿一所今日功圓果滿三界十方緇素高人同來隨喜共雨寶華而此寶殿又復彌布種種摩尼寶網頓現種種無礙法門敷奏種種華香音樂充滿種種菩薩身雲出生種種光明相好諸來隨喜高人入斯殿者盡證菩提睹斯相者悉得心空於是空王如來復與十法界中生佛聖凡抱識舍靈共處此殿同一作用同一語言同一見聞同一往復同一娛樂同一禪定同一飲食同一沐浴同一證真同一涅槃乃至理無量差別門事無量差別門無不一一悉皆同等空王如來與諸聖凡證是同等法門已於一彈指項來向山僧拄杖頭上坐千葉寶蓮而說伽陀曰無陰陽地不應山玉殿瓊樓顯現間寶網重重彌億匝聖凡普會日交參卓拄杖下座。

　　銅佛開光示眾僧問佛身充滿法界即不問垂慈利物事如何師云一雨普滋三艸二木進云直得亙古亙今真風不墜師云且喜闍黎領話進云恁麼則佛祖頂𩕳親切句當陽鑒定更無疑師云瞻之仰之乃云金佛不度爐木佛不度火泥佛不度水真佛屋裏坐者裏會得秖見得趙州不見得龍牙金佛用度爐木佛用度火泥佛用度水真佛不在屋裏坐者裏會得秖見得龍牙不見得趙州若也秖見得趙州不見得龍牙秖得其體不得其用墮在區宇喚作活人路上死漢若也秖見得龍牙不見得趙州秖得其用不得其體坐在明白地上喚作光不透脫若要體用雙彰直下親見龍牙趙州立地處須是有德山辣手雲門毒手丹霞好手將他金佛木佛泥佛真佛一椎椎殺一棒打殺一火燒殺龍牙趙州被你一齊捉敗體用二途是甚麼熱大或若依前明昧兩岐迷在悟裏不免更向矢上加尖一上以拄杖右邊卓一下云者箇豈不是金佛不度爐收拄杖云秖者箇是金佛用度爐以拄杖左邊卓一下云者箇豈不是木佛不度火收拄杖云秖者箇是木佛用度火以拄杖中間卓一下云者箇豈不是泥佛不度水收拄杖云秖者箇是泥佛用度水放下拄杖云且道真佛在甚麼處切忌鑽龜打瓦諸仁者山僧恁麼道早是將一桶屎潑你頭上了臭氣已是不可聞而今盡底倒翻索性熏你去也木佛不度火慧林蕭寺寒冰鎖丹霞冷要燒火向累他院主眉鬚墮金佛不度爐韶石龍牙兩齪夫打殺爐烹雖竭力依前潘閬倒騎驢泥佛不度水善財堪歎南詢禮一百十城都歷遍不出普賢毛孔裏真佛屋裏坐趙州我也信不過既然此語是真言如何八十猶行腳。

　　晚參

　　冬節晚參僧問冰華未謝梅蕊香飄陰伏陽升即不問箇中一句事如何師云石筍夜抽條進云恁麼則人間盡得春消息也師云聽事不真喚鐘作瓮僧便喝師云適來猶自可而今更郎當僧擬進語師便打問曰往月來即不問如何是當陽不昧句師云紅日到天心僧禮拜退師乃云鴻濛未判已前無佛無祖無古無今一氣潛回之際有陰有陽有消有長驀拈拄杖云若論者一著子佛不能識祖不能名非陰陽之能該豈寒暑之可變洞山掇退果桌當頭蹉過慈明揭榜僧堂覿體乖疏正當恁麼時依時及節一句作麼生道拍禪床云金雞啼破家林曉愛日新添一線長。

　　晚參舉鏡清問僧門外是甚麼聲僧云雨滴聲清云眾生顛倒迷己逐物僧云和尚作麼生清云洎不迷己僧云洎不迷己意旨如何清云出身猶可易脫體道應難師云衲僧家舉一明三目機銖兩蓋是尋常眼腦本分機宜者僧既逐色隨聲鏡清遂因風放火當時若是箇漢纔見他道門外是甚麼聲拈坐具便摵直饒鏡清全機也只與他平展雖然如今要問諸人門外既不是雨滴聲且道畢竟是甚麼聲者裏透脫分曉許你入他阿字法門。

　　晚參舉僧問大隨劫火洞然大千俱壞未審者箇壞不壞隨云壞僧云恁麼則隨他去也隨云隨他去僧又如前問修山主修云不壞僧云因甚麼不壞修云為同大千師云二尊宿一人道壞一人道不壞致令者僧前不遘村後不迭店若是龍牙即不然有問劫火洞然大千俱壞未審者箇壞不壞只對他道難逢與麼時何故劫火洞然宜煮茗嵐風大作好乘涼。

　　晚參舉當山遁祖云天下名山到因腳辛苦年深與襪著而今老大不能行手裏把柄破木杓師云山僧住他院把他杓雖然養家一般要且道路各別到遍名山不動腳遠近高低步步著而今住院慚無福腳著艸鞋手把杓。

　　晚參舉寶壽因胡釘鉸參問莫便是胡釘鉸麼鉸云不敢壽云還釘得虛空麼鉸云請和尚打破來壽便打鉸云莫錯打某甲壽云向後遇多口阿師與汝點破在鉸後到趙州舉前話問不知某甲過在甚麼處州云秖者一縫尚不奈何鉸於此有省後來雪竇道我要打者三箇漢一打趙州不合瞎卻胡釘鉸眼二打寶壽不能塞斷趙州口三打胡釘鉸不合放過寶壽拈拄杖云更有一箇大眾走散師擊禪床一下師云山僧亦要打者三箇漢一打寶壽只有打破虛空底鉗鎚無補綴底針線二打趙州只有補綴虛空底針線無打破底鉗鎚三打胡釘鉸不合向虛空覓縫罅驀拈拄杖云更有一箇甚處去也擊禪床一下。

　　晚參不是心日炙風吹古到今不是佛釋迦彌勒廝淈𣸩不是物塞壑填溝露屍骨擲下拄杖僧問青州布衫重七斤意旨如何師云塞北天寒進云學人不會師云朔風吹不入。

　　晚參舉僧問長沙岑禪師南泉遷化向甚麼處去沙云東家作驢西家作馬僧云學人不會意旨如何沙云要騎即騎要下即下師云長沙是他家裏人所以知他家裏事當頭便與你指出南泉立地處可謂知父莫若子矣諸人還會麼如或未然山僧與你下箇註腳驢馬同途與麼來南泉從此入輪回負鞍啣鐵東西舍步步相隨莫可陪擊禪床一下。

　　小參

　　師在湘陰神鼎受請小參拄杖未曾敲白月先將折筋攪滄溟魚龍知命拏雲去倒嶽傾湫吼怒霆以拄杖空中攪云還有知性命者麼出來轟雷掣電看僧問師子在窟爪牙鋒利師子出窟野干潛蹤出與未出即不問越格全提事若何師云祝融峰頂浪滔天進云果然牙爪如鋒利坐斷千峰與萬峰師云從教喪盡野狐蹤僧一喝歸位師云急領出去乃云睠茲湘山色高臥頗適閒未圖誅茅遂龍峰符命頒回避苦無計卻將條例攀勦除新露布扶起古剎竿三更日午打北斗面南看須彌芥子納牛頭尾上安逢人即不出焰裏鼓驚湍逢人即便出卍字空中刊為人不為人鐵裹爛泥團提起拄杖云臨行解袋口子細好生觀傾出一栲栳光曜天地寒卓一下云一椎直擊碎遍界黑漫漫。

　　小參你等諸人總道我為生死事切做工夫要緊且作麼生是你做底工夫莫是看話頭起疑情是做工夫麼莫是一念萬年去寒灰枯木去是做工夫麼莫是是句亦鏟非句亦鏟是做工夫麼莫是坐斷主人公不落第二見是做工夫麼莫是內不住根本外不依凡聖是做工夫麼莫是如一人與萬人敵相似是做工夫麼莫是一切處一切時翻來覆去看是做工夫麼莫是譬如擲劍揮空莫論及之不及是做工夫麼莫是如失卻一件要緊物相似十二時中東討西尋尋討不見心中只是放不過是做工夫麼莫是佛來也殺祖來也殺自己來也殺殺盡始安居是做工夫麼莫是向佛未出世時祖未西來時會取是做工夫麼若如此盡是癡狂外邊走盡是雜用心處盡是無魂必死之地正眼觀來總是死門並非活路趙州云老僧除卻二時粥飯是雜用心處此外別更無用心處且道者老漢尋常在甚麼處安身立命者裏見得七百甲子老禪和立地處許你十二時中無片刻許虛棄底道理所以道當參活句莫參死句死句下薦得自救不了活句下薦得堪與祖佛為師千差萬別不出者一毫頭者一毫頭能開千差萬別之門自古自今若佛若祖天下老和尚到者裏有眼也無覷處有心也無用處有智也無辯處須是你自解作活始得若秖依他作解反障自悟門總有神通光明不能直下發現驀召眾云山僧今晚將你從前黑山鬼窟一椎粉碎了也還有自解作活者麼眾皆沉吟師云依前只在鬼窟裏。

　　除夕小參年窮歲窮柴米窮鹽醬窮七事算來無不窮窮到盡頭無窮處撾鼓陞堂說窮法無量法門難思海未開口時已窮盡凡聖俱窮人法窮世界身心徹底窮徹底之窮亦窮盡窮到無窮始是窮香嚴窮無錐卓地棲賢窮無寸絲挂二老當時稱大窮看來未及龍牙窮龍牙之窮潑天窮古今佛祖罕並同大眾龍牙窮到世界身心俱窮底田地正當今晚將箇甚麼與諸人分歲免得窮廝煎餓廝炒良久云諸人若也不嫌麤疏山僧有箇飽無不足饑無不消底將來與你共歡同樂且道是甚麼不濕羹幾碗鐵酸餡一盂大家飽喫了永劫絕饑虛喝一喝下座。

　　歲夜小參僧問晴空雪盡露千山極目風光萬境閒坐斷殘更天地轉斬新條令又重頒如何是斬新條令句師云五九四十五太陽來入戶進云恁麼則一擊曉鐘驚夢破帶煙寒艸返青痕師云南柯打盡十更長進云吹開碧落煙嵐色誰是松陰舊住家師云子規夜半猶啼血不信東風喚不回進云龍生金鳳沖霄漢一笛聲中奏落梅師云吉嘹舌頭三千里進云秖如華山千萬重惟在巨靈抬手淨名方丈室能容獅象翻身五位正偏乞師剖析師云言前無的旨句下絕追尋進云如何是正中偏師云一壺風月劫空前進云如何是偏中正師云萬象森羅一法印進云如何是正中來師云不萌枝上雪華開進云如何是兼中至師云無影樹林藏赫日進云如何是兼中到師云寶殿虛明月不照進云與麼荅話猶未出他古人窠臼在師云逢人但恁麼舉進云可謂東風醉盡山東李不必啼鴉再報春師云急須合取口著乃云半千衲子水雲逢山寺寥寥翠靄中露柱無心吞佛祖缽盂開口噇虛空懶烹露地牛分歲豈羨香嚴錐也窮一夜鐵華生碓觜普天瑞氣擁禪叢卓拄杖下座。

　　小參佛眼和尚道如今參禪人有二種病一是騎驢覓驢二是騎卻驢了不肯下又云你不要覓不要騎你便是驢盡大地是箇驢你作麼生騎山僧道你便是驢盡大地是箇驢要騎便騎要下便下你若秖下得騎不得亦是病既下得了又須騎得方始是無病騎得下得須是解倒騎驢底人始得若是不解倒騎得底未免騎了不肯下下了不肯騎所以道除非自解倒騎驢一生不著隨人後到者裏更教甚麼人騎更教甚麼人下又更有甚麼驢可騎更有甚麼驢可下終日騎驢不曾跨著驢脊終日步走不曾離卻驢背恁麼人騎恁麼驢更有恁麼病年來叢林凋落佛法掃地要覓一箇半箇解倒騎驢底了不可得矣大慧云楊岐一頭驢秖有三隻腳潘閬倒騎歸攧殺黃番綽者箇便是解倒騎驢底人雖然我更要問你既是潘閬倒騎歸因甚攧殺黃番綽者裏會得去許你倒騎驢子上楊州蹋破洞庭波底月若也未會叢林堪歎日凋傷驢上騎驢笑殺人。

　　歲夜小參百丈和尚云你者一隊後生經律論固是不知入眾參禪禪又不會臘月三十日且作麼生折合去雲峰和尚云灼然諸禪德去聖時遙人心澹泊看卻今之叢林更是說不得也所在之處或聚三百二百浩浩地只以粥飯豐厚寮舍穩便為旺化也兄弟當時說不得而今豈是說得在處叢林據位稱師者說禪說道如盲摸象視利視名似石吸鐵擔囊行腳者曾不以己躬是念一味打哄過日但見一千五百處刺頭便入初不辨其邪正是非惟便軟煖趁熱鬧師與弟子互相聾瞽如打鼓弄猢猻相似弄到臘月三十日鼓也打破猢猻也走卻只落得一場熱亂而已當爾之時求生不得求死不得眼前唯見眾苦所迫不恨自己平昔未曾向腳跟下真實究竟到大安樂田地反怪佛法無靈驗真可憫也兄弟你道者些熱亂境界從甚麼處得來還知麼從你最初發心時無正因行腳處得來從你最初入此門時無正因擔荷佛祖慧命處得來一向只在謾人自謾處乾弄所以後來以至如此今晚是箇小年夜直須打辦在前莫待自家大年夜忽然到來臨渴方纔掘井時遲也珍重。

　　除夕小參兼為諸禪解制年亦窮歲亦窮封門積雪落窮冬蒙頭衲被頹然坐萬事收歸一念中臘月三十今夜到風顛撒殺龍牙翁元宵制向除夕解條例不與諸方同大悟方纔稱解制若還不悟解無從要知解制親切句透金剛圈吞棘蓬此制若還解不得猢猻仍在布袋中一箇猢猻苟能椎得死日出來朝一點天地紅。

　　正覺寺慈照大德禮懺請小參一念心清淨是名佛出世一念心垢染是名佛滅度此一念心未清淨已前舉心動念是過是愆開口動舌是過是愆行住坐臥是過是愆動用施為是過是愆一念心既清淨已後從前無明障蔽如晝破暗從前煩惱惑業如日消冰從前冤對愆尤如火燒乾艸從前貪瞋癡慢如風卷殘雲一念心清淨時即是發菩提心菩提心纔發一切舉心動念悉是佛之作用一切開口動舌悉是佛之知見一切行住坐臥悉是佛之三昧一切縱橫順逆悉是佛之真智我小師元一於一念頃證此菩提大道心理延請一十二眾淨侶于二七日中轉七軸法華禮十卷梁皇今日佛事半周之際又復懇啟山僧舉揚般若將期一會緇俗同得同證自利利他之行是皆從菩提大道心中流出所以道諸佛心中念念眾生成等正覺眾生心中念念諸佛出世正當恁麼時是汝諸人還委悉得麼驀拈拄杖卓一下云轉凡成聖而今決轉聖成凡好再參下座。

　　機緣

　　僧問如何是佛師云推不向前約不退後云如何是法師云西天梵語此土唐言云因甚麼佛法不現前師云不是目前法非耳目之所到師遂問僧如何是僧僧便喝師打云頭上喫棒口裏喃喃。

　　僧問主人公在甚麼處安身立命師厲聲云者廝飽喫飯了對眾謾語便打趁復召云來來我且問你主人公還解喫飯麼僧便喝師云好好問你鼓粥飯氣作麼。

　　僧問疑情發不起時如何師云若發起即疑殺你去云便恁麼去時如何師云依前秖在死水裏師遂問眾忽然活來時如何眾荅不契師自代云牢籠不肯住呼喚不回頭。

　　僧問生死到來向甚麼處回避師云龍牙寺裏。

　　僧問如何是藏身處沒蹤跡師云豫讓吞炭云如何是沒蹤跡處莫藏身師云明月棲鷺。

　　有數文學訪次問師老師大號師云雲叟云是何叟字師云叟不遠千里而來云有以利吾國乎師云楚國無以為寶唯善以為寶眾皆相顧大笑。

　　有僧謂師近日某知識真正為人師云他如何為人云他道你在我者裏住我每日舉古德機緣你一日記一則也有無限利益師云你若記著箇元字腳在肚皮裏入地獄如箭射。

　　師問僧前日有僧問不是心不是佛不是物是箇甚麼山僧向他道鯨吞海水盡露出珊瑚枝恁麼道還得否云得與不得阿誰敢定師云情知你定當不得云即今忽有問和尚不是心不是佛不是物又作麼生師云鷂子過新羅。

　　師一晚同眾坐香次謂眾云我見你們參禪覺得艱難之甚如許多時要一些影響也不見如今不免將我自己底一齊與你了免得在此覷地覓鍼相似卻沒了期遂起身連抖擻數下歸方丈。

　　講僧參問某甲一向在葛藤窠裏時如何師云待汝跳出來山僧荅汝話僧無語而立師云葛藤葛藤。

　　舉五峰常觀禪師因僧辭峰云甚麼處去云臺山去峰豎起一指云若見文殊了卻來者裏與汝相見僧無語代便喝又云恁麼則不去也。

　　僧問中秋佳節事如何師云皓魄逢今夕清光分外圓云還有相見分也無師云澄潭影盡後覿體鑒無偏。

　　僧問如何是萬法歸一師云眾流逢海盡云一歸何處師云眼裏耳裏鼻裏。

　　僧問某甲話頭提不起乞和尚指示師云你話頭有多少重僧佇立師打趁云提不起即擔取去。

　　師客西陵時有僧克六來參自言雲居印其有省茶畢與師借源流看師展兩手云請看僧擬議師劈面便掌僧云和尚自有真底在師復掌云是真是假少頃師問僧汝既雲居得省我且問你未上雲居時迷在甚麼處僧指自足云看腳下師云汝腳下何從得此迷昧來僧面紅無措師連棒趁出。

　　舉萬壽如璝禪師凡見僧必問近日如何代云遇飯喫飯遇茶喫茶僧擬對壽即撫其背云不可思議代云謝和尚重重相為。

　　舉九峰普滿禪師問僧近離甚麼處僧云閩中峰云遠涉不易代云恭惟和尚起居萬福僧云不難動步便到峰云有不動步者麼代作掀禪床勢僧云有峰云怎得到此間代云那一人不觸途。

　　僧問無身有事超岐路無事無身落始終如何是無身有事超岐路師云到江吳地盡云如何是無事無身落始終師云隔岸越山多。

　　僧問透網金鱗以何為食師云美食不中飽人餐云喚甚麼作食師云無你下口處云吞卻了也師云太險生。

　　僧問至道無難唯嫌揀擇不知砒霜可喫得麼師云此猶是揀擇。

　　師問僧近日本分事作麼生云不奈瞌睡何師云你半夜裏正困著時還瞌睡麼僧無對。

　　僧問念佛底是誰師云合取狗口。

　　師問庫司你庫房裏有甚麼貨物云一切總有師驀翹一足云還有者箇麼云有師云既有來者裏討箇甚麼僧無對師便打趁。

　　師一日問眾云父母未生前底面目即不問汝諸人作麼生是你父母已生後底面目一僧云眉橫鼻直師云忽然落盡眉毛打失鼻孔時又作麼生僧無對。

　　師問僧適纔喫幾箇饅頭云兩箇師云黑面老子問你打算飯錢時將甚麼與他僧無對師代云心不負人面無慚色。

　　僧問女子出定意旨如何師云不消彈指。

　　僧問古澗寒泉時如何師云打碓打磨云飲者如何師云換骨洗腸。

　　僧問如何是十方同聚會師云大家在者裏云如何是箇箇學無為師云橫吞栗棘蓬豎透金剛圈云如何是此是選佛場師云牛欄馬廄云如何是心空及第歸師云剎竿頭上禮西方。

　　僧問大溈抵龍牙秪是一條溪因甚過了又過師云逢源不盡云既是龍牙因甚門前虎跡斑斑師云一彩兩賽云久嚮龍牙及乎到來龍尚不見牙從何得師云子甚麼時到龍牙。

　　師一晚舉古批判次一僧云和尚恁麼道大似隨聲逐色師云你喚甚麼作聲云和尚還聞麼師云卻是汝隨聲逐色。

　　僧問如何是和尚家風師云折筋攪滄溟云忽遇客來將何秖待師云爛炒浮漚滿滿盛。

　　居士問俗人還許會佛法否師云既是俗人不許會佛法云為甚麼不許師云冷地看他人富貴等閒無奈襆頭何。

　　僧參師問那裏來云長沙來師云因甚麼拖泥帶水僧便喝師云山僧被你一喝僧旋一匝而出師云好興逆水波莫隨風力轉。

　　僧問如何是奪人不奪境師云吹毛出匣魔軍伏云如何是奪境不奪人師云萬象收歸古鑒中云如何是人境兩俱奪師云大地平沉佛祖亡云如何是人境俱不奪師云綠水青山事事真。

　　有時因僧問本來親父母歷劫不曾離如何是歷劫不曾離底父母師云終朝常覿面共語不相知僧禮拜退師乃問眾既覿面共語因甚不相知眾下語不契師自代云更深垂卻夜明簾。

　　僧竺傳一日謂師云某項於一知識會中問一因緣進語六轉座上長老三轉語荅放汝三十棒四轉語荅喝某雖智眼未明然亦知彼決定瞎漢亂統今日乞和尚當陽荅出作千古宗眼或彼邪師聞此塗毒鼓聲當下即死則法施之恩不淺矣師云汝但當陽問將來云明星現時世尊大悟未審悟箇甚麼師云撞著從前自家底云悟了還同未悟時世尊因甚道奇哉師云折筋攪滄波云如何是大悟師云髑髏裏眼睛云如何是小悟師云枯木裏龍吟云如何是迷中悟師云我者裏沒者樣人云如何是悟中迷師云我者裏著者樣人不得云秖如迷悟雙亡底人又作麼生師云朝打三千暮打八百。

　　鏟草次僧問蚯蚓鏟為兩段兩頭俱動畢竟佛性在阿那一頭師云動底不是佛性佛性不解動云既不是佛性動底是甚麼師云不見道風火未散。

　　居士參謂師云佛教中謂人死後復有六道輪回之報不知果有否師云道有也是說夢道無也是說夢居士還曾夢見麼云死了死了一死便了如何更有善惡報應之事師云居士即今還了也未云有甚麼不了師云請居士即今便死去士無對。

　　僧參師問高隱甚麼處云一向在行腳師云腳作麼生行云昨日離益陽師云既是行腳僧因甚麼遊州獵縣僧無語師云闍黎蹋州縣困且坐喫茶。

　　僧問如何是佛法大意師云骨底骨董。

　　僧問法性海深還能窮得到底麼師云窮殺你。

　　師問僧汝死也燒作一堆灰我死也燒作一堆灰且道向甚麼處相見僧無對師云汝問我與你道僧理前語師云蒼天蒼天。

　　僧問靈雲見桃華意旨如何師云墮坑落塹云見後如何師云墮坑落塹云玄沙道諦當甚諦當敢保老兄未徹在又作麼生師云他是福建子語音多鴃舌云自從一見桃華後直至而今更不疑那裏是他不疑處師云我道更疑三十年也未得歇在云和尚莫不肯靈雲麼師云非但靈雲玄沙也不肯他。

　　僧問如何是大悟無道師云正搔著山僧痒處。

　　僧問如何是禪師云跳不出云如何是道師云蹋不著云禪與道相去幾何師云一不成二不是。

　　師一晚問眾劫火洞然向甚麼處安身立命眾荅不契師代云在裏許復云在裏許作麼生回避一僧云火裏生蓮終不壞師不肯復代云他得自受用三昧又云他作何行業得此三昧代云行大闡提道。

　　僧問雪覆千山因甚麼孤峰不白師云不可教你討頭不見。

　　僧問空劫中還是佛在法先法在佛先師云佛法俱不在先是汝在先云若道佛在法先恁麼時人尚無阿誰成佛師云是汝成佛云若道法在佛先恁麼時佛尚無阿誰說法師云是汝說法。

　　僧問婆生七子六箇不遇知音秖者一箇也不消得便拋向水中意旨如何師云我秖生得你者一箇兒雖不遇知音怎肯拋向水中。

　　僧問佛未出世時如何師云遍界不曾藏云出世後如何師云大地絕消息云出與未出時如何師云賺卻多少人。

　　僧閱笑嵒錄問此是[佛/(佛*佛)/魔][魔/(魔*魔)/佛]甚麼字師云孔門弟子無人識碧眼胡僧笑點頭。

　　僧門某甲向賓中來乞師主中一接師卓拄杖云山僧無者閒工夫僧便喝師便打僧又喝師又打云久嚮龍牙元來見解如此師連棒趁出。

　　師一晚舉甘贄行者因僧至其家緣化什物住菴甘云有一問道得即施乃書心字問是甚麼字僧曰心字又問妻甚麼字妻曰心字甘曰某甲山妻亦合住菴其僧無語甘亦無施師命眾代語眾荅不契乃自於心字處代云行者猶有者箇在又代無語處云將謂你是箇俗漢。

　　一日因雪問眾古者道雪覆千山孤峰不白如今為甚卻白一僧云萬象光中獨露身師云鄭州出曹門一僧云別是一家春師云同坑無異土乃自代云一齊都蓋覆免教礙眼睛復云金剛正眼本無遮障因甚卻成礙去無對代云始稱無礙眼復云那箇是上座無礙底眼無對代豎起一拳。

　　僧問如何是龍牙境師云千峰朝嶽頂云如何是境中人師云一句定乾坤。

　　師客寓一院因亡僧遷化乃謂主僧曰我昨日看他時尚自健羨僧云恁麼則被和尚看死了師云若如此我已後總不看你僧無對。

　　居士問善知識還用工否師云用工云未審用甚麼工師云箍漆桶。

　　垂語

　　師臨終垂三問示眾一問四大本空五蘊非有且道病從何受二問四大五蘊散滅之後且道者受病底人還病還不病三問且道者受病底人即四大五蘊病非四大五蘊病。

雲叟住禪師語錄卷上


嘉興大藏經（新文豐版）第 34 冊 No. B310 雲叟住禪師語錄


雲叟住禪師語錄卷下

　　侍者元一　記錄

　　頌古

　　世尊未離兜率已降皇宮未出母胎度人已畢。

　　天高地迥意悠悠一片皇風四百州日日與君華下醉更嫌何處不風流。

　　世尊因外道問不問有言不問無言世尊良久據坐外道讚云世尊大慈大悲開我迷雲令我得入歡喜作禮而去阿難尋問外道有何所證而言得入世尊云如世良馬見鞭影而行。

　　老胡曾未揮鞭影良駟何從見影鞭瞥爾機先窺見了追風千里去翩翩。

　　殃崛摩羅因持缽至一長者家其家婦人正值產難長者曰瞿曇弟子汝為至聖當有何法能免產難殃崛語長者曰我乍入道未知此法待我回問世尊卻來相報及返具事白佛佛告殃崛汝速去報言我從賢聖法來未曾殺生殃崛奉佛語疾往告之其婦得聞當時分免。

　　蜂從華裏掠香飛香掠枝頭兩股肥無限馨香狼藉盡路行人惹一身歸諸禪伯報君知香在枝頭不在衣。

　　讓和尚居南嶽時馬祖住傳法院日常坐禪師知是法器往問曰大德坐禪圖甚麼祖曰圖作佛師一日乃取一磚於彼菴前磨祖曰磨此何為師曰磨作鏡祖曰磨磚豈得成鏡師曰坐禪豈得成佛祖曰如何即是師曰如牛駕車車若不行打車即是打牛即是馬祖於是悟旨於言下遂印心傳法符般若多羅識馬駒蹋殺天下人之語南宗大闡於震旦。

　　車運何曾在打牛牛行端的打車休劫前常運無私步迥地遮天者一頭。

　　百丈問黃檗甚麼處來檗曰山下採菌子來丈曰山下有一大蟲汝還見麼檗便作虎聲丈於腰下取斧作斫勢檗約住便掌丈至晚上堂曰大眾山下有一大蟲汝等諸人出入好看老僧今日親遭一口後溈山問仰山黃檗虎話子作麼生仰曰和尚如何溈曰百丈當時便合一斧斫殺因甚麼到如此仰曰不然溈曰子作麼生仰曰不唯騎虎頭亦解把虎尾溈曰寂子甚有險嵒之句。

　　爪牙獰聲震吼擒虎與縱虎是誰羨好手一斧斫兮一掌揮間不容髮絕窠臼窠臼絕括地腥風一陣來深深陷阱狠忙掘。

　　臨濟上堂曰赤肉團上有一無位真人常在汝等諸人面門出入未證據者看看時有僧出問如何是無位真人師下繩床把住曰道道僧擬議師拓開曰無位真人是甚麼乾屎橛便歸方丈。

　　肉團無位真人面門出入好看及乎證據將來依舊毛髮滿面。

　　臨濟將示滅謂眾曰吾滅後不得滅卻吾正法眼藏三聖出曰怎敢滅卻和尚正法眼藏師曰已後有人問你向他道甚麼聖便喝師曰誰知吾正法眼藏向者瞎驢邊滅卻。

　　正法眼正法眼彷彿烏梅黑兩點臨濟苦死要傳付三聖瞎驢鳴熱碗鳴熱碗兩箇黑漆桶堪嗟共死款。

　　風穴沼禪師因僧問如何是清涼山中主師云一句不遑無著問迄今猶作野盤僧。

　　野盤僧野盤僧襤襤毿毿得人憎者邊那邊躲跟過日休夏自恣不守規繩賺均提捏鬼怪瞞無著打葛藤咦典型師範無些子七佛之師尚可稱。

　　雲門因僧問和尚年多少師曰七九六十八僧曰為甚麼七九六十八師曰我為你減卻五年。

　　七九六十八一語無縫罅不用險嵒句問東便西荅老倒韶陽大無端是沙是土眼裏撒返覆數來百千番依舊當年李八伯。

　　龍牙遁禪師因僧問古人得箇甚麼道理便休去歇去師曰如賊入空室。

　　賊入空房何可得七珍八寶一時拏從茲直下便休去歸到家山日未斜。

　　乾峰和尚上堂法身有三種病二種光須是一一透得始解歸家穩坐須知更有向上一竅在雲門出問菴內人為甚麼不知菴外事師呵呵大笑門曰猶是學人疑處師曰子是甚麼心行門曰也要和尚委悉師曰直須與麼始解穩坐門應諾諾。

　　人間天上數如麻弄鬼精魂事可嗟古墓鐵蛇頭戴角嵒前石虎尾吒沙動絃別曲風雷合輥芥投針日月拏打破韶陽菴外句木人夜半照菱華。

　　麻谷參忠國師繞禪床三匝振錫而立國師曰汝既如是吾亦如是谷又振錫國師叱曰者野狐精出去。

　　振錫繞床如是咄叱照用同時箭鋒相直平似砥中險似嵒甜如黃檗苦如蜜下稍突出野狐精華嶽崩騰海水立咄。

　　溈山祐禪師示眾曰如許多人秖得大機不得大用仰山舉此語問山下菴主曰和尚恁麼道意旨如何主曰更舉看仰擬再舉被菴主蹋倒仰歸舉似師師呵呵大笑。

　　仰山解舉不解用菴主解用不解舉大用堂堂總蹉過笑倒山前老水牯。

　　廬山永安禪師因僧問脫籠頭卸角馱來時如何師曰換骨洗腸投紫塞鴈門切忌更銜蘆。

　　換骨洗腸投紫塞從空放下一身輕搏風好擊南溟水據鼎休嘗染指羹白月無心來碧沼清光不語到檐楹一回撲碎懸嵒後百尺竿頭撒手行。

　　長慶暹禪師因僧問離上生之寶剎登延聖之道場如何是不動尊師曰孤舟載明月僧曰忽逢櫓櫂俱停時又作麼生師曰漁人偏愛宿蘆華。

　　出門千里沒行車倒跨楊岐三腳驢月下忽逢張果老風前攜手笑歸廬。

　　九峰乾禪師因僧問古人道直得不恁麼來者猶是兒孫意旨如何師曰古人不謾語僧曰如何是來底兒孫師曰猶守珍御在僧曰如何是父師曰無家可坐無世可興。

　　珍御盡將揚糞掃寶几一一撒塵灰那邊不坐空王殿聲色堆頭絕點埃。

　　洛浦安禪師因僧問諸聖恁麼來時將何供養師曰土宿雖持錫不是婆羅門。

　　開心碗貯鐵釘飯無底盤盛木札羹不遇風生席上客只成虛設對秋清。

　　雲峰悅禪師因僧問抱璞投師請師雕琢師曰不雕琢僧曰為甚麼不雕琢師曰雲從龍風從虎。

　　雲從龍風從虎方圓一一就規矩斧斤不施器琢成雲峰之技超今古君不見儵忽鑿開混沌竅竅成混沌旋復死。

　　靈雲志勤禪師因見桃華悟道有偈曰三十年來尋劍客幾回落葉又抽枝自從一見桃華後直至而今更不疑玄沙聞曰諦當甚諦當敢保老兄未徹在。

　　尋劍人尋劍人桃華一見喪家珍明明無悟卻言悟惹得旁人簸觜唇觜唇簸了是非起三十年功付流水從今再不悟桃華者場煩惱自討底。

　　洞山初禪師因僧問赤水求珠猶是人間之寶和雲唱出固非格外之譚未審今日將何示人師曰夜聞祭鬼鼓朝聽上灘歌。

　　灘歌祭鼓義越群言窮萬法本廓千聖源禪人到此如不會一任紛紛格外論。

　　長沙岑和尚與仰山翫月次山曰人人盡有者箇秖是用不得師曰恰是倩汝用山曰汝作麼生用師劈胸與一蹋山曰㘞直下似箇大蟲。

　　兩兩普州白拈客夜深天上竊蟾蜍而今犯出難輕赦一併和贓捉敗渠。

　　黑眼和尚因僧問如何是不出世底師師曰善財拄杖子。

　　條條七尺箇山藤斗笠腰包力荷承煙水百城攜遠涉妙峰孤頂挈同登世雄徒把慈門啟勝熱空將智焰騰五十三人承事遍歸來依舊倚門扃。

　　葉縣省禪師因僧問如何是世尊不說說師曰觀音勢至引到西方僧曰如何是迦葉不聞聞師曰涅槃山側畔香煙滿乾坤。

　　勢至觀音為引路萋萋芳艸送君去除非自解倒騎驢一生不著隨人後。

　　玄沙侍雪峰遊山次峰指面前地曰者一片地好造箇無縫塔師曰高多少峰乃顧視上下師曰人天福報即不無和尚若是靈山授記未夢見在峰曰你又作麼生師曰七尺八尺。

　　渾渾圇圇玲玲瓏瓏面面連輝接影層層霽月光風雪峰起模畫樣玄沙合頂完封天地未興先已就徒然忙殺兩禪翁。

　　趙州因僧問學人乍入叢林乞師指示師曰喫粥了也未曰喫粥了也師曰洗缽盂去僧忽然大悟。

　　喫粥了也洗缽畢長連床上展腳睡若也於中更言悟畫蛇添足我不會。

　　投子和尚因僧問能所俱忘時如何師曰無與麼事莫作與麼知解。

　　飲徹雲根蝃蝀東金輪天子下瑤空安南塞北分諸國盡在吾王化育中。

　　東寺如會禪師因仰山問借一路過那邊還得麼師曰大凡沙門不可秖一路也別更有麼仰良久師卻問借一路過那邊還得麼仰曰大凡沙門不可秖一路也別更有麼師曰秖有此仰曰大唐天子決定姓金。

　　半合半開雙暗雙明一毫端上往復縱橫東寺山頭立仰山海底行迢迢空劫無人到天子姓金不可名。

　　笑嵒寶和尚因僧問一言道盡更不容其言時如何師曰武陵溪畔杜鵑語十里桃華血染紅。

　　痛淚洪咽泣已乾血啼猶復灑涓涓庭華亂落春歸去苦雨凄風好自憐。

　　天童密雲悟和尚因僧問如何是生死業師曰即汝是如何是涅槃心師曰即汝是僧禮拜起師以拄杖指云去僧喜躍而出。

　　即汝是汝即是栗棘蓬劈面擲劈面一擲橫吞卻虛空赤體皮膚脫復云險。

　　弘覺老和尚住大覺日牽驢巡堂一匝命眾下語眾下語已仍以艸一束拋向眾前眾不能荅乃自代前語曰寶御珍裝猶尚棄誰能歷劫傍他門代後語但作驢鳴。

　　碎玉焚珍下鳳臺行於異類且輪回一回卸卻娘生褲幾度曾將正眼開馬字驢名隨處現人間天上豈能該雖然行盡畜生行不識誰酬畜報來。

　　法語　示無默戴居士

　　戴君無默居士山僧始至西陵時即相從問道夙於般若有大因緣在聲色塵勞中不由人教而自知有此段奇特大事可以超生脫死且言誓以此事今生若不了辦決不肯休大哉此心一發則已省得無限塵勞事了也深為可羨近日學此道而要如我居士如此深信堅固者不道全無只是還少疇昔嘗需語指示入道捷徑山僧從其請而詳細開導於彼篇葛藤中意已盡矣今不待請而再為葛藤者因其愛向有理路言句上解會領覽解會領覽乃聰明靈利人窟宅古人事不獲已說出許多閒言長語本要為眾生拔生死疑根眾生不達其方便而反於其中作盡聰明道理豈知聰明道理作到無纖毫透漏田地終不可敵他生死只成得箇弄業識疑團而已當人分上不得自由自在者只是者些作聰明道理底為害為殃永嘉所謂損法財滅功德莫不由茲心意識者是也如今要得乾坤獨露脫體無依但只將者作聰明道理底一刀斬為三段始得秖者斬底刀子亦只在當人自己手裏他人為我下手不得要我自己拼得性命直斬一刀方為有力量大人若也貪生怕死你不殺他他便殺了你你與他性命相負你殺卻他則家國晏然他殺卻你則禍事非小大慧云者箇道理向事上覷則疾若意根下思量卜度則轉疏轉遠何以故蓋者一些子是箇活潑潑地無蹤跡可尋覓者你擬向東邊討他他卻在西邊立地你擬向那邊討他他卻在者邊立地你擬不要見他時他卻在你面前露迥迥地推不向前約不退後十二時中折旋俯仰築著磕著一一天真一一靈妙向者裏著得一隻眼則疾若別作玄妙道理解會則轉疏轉遠矣又第一不得將心待悟執迷求悟若有此病則永無悟期記得居士曾問山僧不知弟子何時得悟去山僧云你從來不曾迷何用求悟此等說話正是劈面提持彼時因見居士不能當機直薦復與泥裏洗土一上者蓋欲居士不執在迷悟上耳德山云汝但無事於心無心於事則虛而靈寂而妙是知從上先德指示人處罔不向直截處著到幾曾教你向外馳求別作道理來據實而論只以㘞地一聲為到家時年來此道大喪握拂柄而為人師者有以奇特玄妙為禪道者有以胡言亂語為禪道者有以穿鑿古人公案為禪道者有以敲床豎拂指東畫西為禪道者有以無言無示一向黑山鬼窟裏坐地喚作寂然不動感而遂通為禪道者上來種種施設各各自謂具向上爪牙全體作略殊不知正是弄業識精魂與本分事上了沒交涉又有一種光頭外道或於叢林中隨隊骨董住得一二半載自己腳跟下黑洞洞地也來城隍聚落造妖捏怪顛言倒語簧鼓聾俗以己之愚以愚他人如斯之流別造地獄著你去在我無默居士邪正已自辨得山僧固無慮也能久久不退初心只如此做去時節到來驀然打破漆桶親見自家本來面目那時說正說邪也由我不說正說邪也由我說生說死也由我不說生說死也由我說迷說悟也由我不說迷說悟也由我說道理也由我不說道理也由我我為法王於法自在生死迷悟邪正道理是甚麼熱碗鳴聲當恁麼時更喚甚麼作邪正喚甚麼作生死喚甚麼作迷悟喚甚麼作道理乃至又喚甚麼作說不說咄恁麼打葛藤直到阿逸多出世亦無了期且截斷。

　　生死病根拔不得千生萬劫為害為殃出一皮袋了又入一皮袋出出入入無有了期性燥漢虛空大地直下掀翻一摑粉碎便見風清八表光洞十虛生死根株覓其影跡了不可得矣即出入一切皮袋亦不曾離卻自家本位到恁麼田地山僧有三十拄杖要你喫而今且不打。

　　不是心不是佛不是物如曜十大日輪於太虛空中盡塵毛剎海三世古今晝夜六時常放妙寶光明無幽不照無暗不破更無一絲毫隱晦處無一絲毫障礙處雖然更須向生佛未彰明暗未逗已前勦其光滅其影始得如或不然久後成箇撮光弄影之徒去在。

　　詩偈

　　遠菴法兄和尚開法神鼎賦贈

虎嵒老子僧之龍高躅吾兄步後蹤掣電之機人罔測有如霹靂起晴空播土揚塵過湘水嘯風於菟出雲裏重闢諲老古門庭水赴雲趨問源委道旁拾得無根艸須彌靠倒還扶起湘北湘南咫尺間武陵溪畔是我里君去碧桃華正開景物無情亦欣喜我此歸程端在秋雨笠煙蓑已料理相期共話洞庭春千古稀聲播人耳手中時把任公竿閒坐孤峰釣金鯉

　　客鑒湖喜友人至

山館虛寥寥日色澹相倚晝夢破蟬聲心胸洗流水故人江上來一見心自喜遺我黃葉句字字清風起偉哉君子風言發非終始百年千載後知音我與爾

　　龐伯容居士乞偈示之

君不見當年有箇龐蘊翁馬師言下喪家風有男不婚女不嫁團圞頭聚談真空君也與渠同箇姓作略肯讓渠稱雄好將楚水一吸盡突出金烏掌上紅非特步追龐公武還能滅卻馬師宗又不見南泉會裏甘贄叟落落生機罕匹偶無米飯炊接往來一粒塞斷衲僧口譬如餧馬與餧驢敵勝驚群師子吼堪歎君今繼此風馬驢來噇何憧憧我亦隨例噇一頓潦倒人前恣脫空劇談抵掌開歡悅喑啞叱吒喪狐蹤佛祖不傳頂𩕳句而今說與龐伯容

　　韞石禪人乞偈示之

上人發足來西江瞻風撥艸何皇皇參我龍峰一千里質疑之外無別將傲骨凌凌操冰雪與誰天地相低昂男兒標致合如此局促軒籠非大方君不見德山當年初出蜀凜然氣宇摩穹蒼直向南方剿魔子眉間倒挂金剛王因侍龍潭夜深立紙燈吹滅眼前光又不見臨濟三度問黃檗鐵棒摟翻硬脊梁轉身逆把虎鬚捋手面一著超尋常二老不作此令冷吾今為子聊一揚

　　秋夜留別積翠諸公

通夕不肯寐西風吹蕭索桐葉落秋聲山川同寂寞月白千萬峰靈籟生幽壑因思初古人使我遠行腳孤笻破大荒天地一囊橐

　　將入楚誅茆留別圓知和尚

逢君霅水與君好數載情同莫逆道熏風動我故園心惜別愁看原上艸握手分攜話別難不盡離思兩懷抱虎林風月君主張楚國千峰我投老已驚歡晤難可期況復衡陽艱鴻鳥明朝回首曉江寒一圓新日蕩波杪

　　送西鑒禪人之松陵艸菴達神山禪師書

烈日焦山鳥畏飛芒履翩翩下翠微征途蹋碎炎炎暑凜然遍界揚清輝君不見古人親師好標格雪兮暑兮無難色生受途中喫許般未肯些兒介胸臆荷法身心鐵石堅道昭今古光烜赫首山不辱沼翁命法戰場中收艸賊安公不忝德嶠使劈箭機鋒驚皖伯汝也今充此執行吾也駐聞收賊捷此賊竄身艸澤中渚月江華多摽竊今當受命出師時與汝錦囊一計策捲旗息鼓卒然臨審機度勢搗巢穴月魄雲魂一箭穿有如疾風落秋葉賊魁既斬六國平木馬歸眠松下月使乎使乎不易稱如此而後始稱得

　　淵雲知客求偈示之

我口尋常挂壁上除非喫飯方取下今朝取下飯無喫與汝一箇閒話杷我此話杷半字無不似維摩口多聒維摩多口談不得我無半字如缾瀉杜口毘耶話杷傳況復如缾瀉而下淵禪苟具超方作話杷一時都抹殺

　　潘子元公施木助建靜室以偈謝之

我初來溪上結宇雲鳥邊柱將荊栠縛壁以艸茅編上雨苦常濕旁風悽每穿馴虎臥檐下狎鹿眠床前如是歷二載處之澹如焉澬水有潘子賢士風四傳我固非賢者潘子而知賢見我頹坐此施木勷勝緣我得木之施廬室功獲圓始免雨風苦得安坐臥便以我嵒穴士潘子且尚然何況貧里子而不蒙澤旃此則小節耳於公奚足宣潘子澤在民口碑在所鐫

　　掃開山圓暢居遁二祖塔

蕭蕭波堵冷雲丘倚杖荒原悵莫休毀去豐碣湮艸壤存來吾道仰閻浮披蓁敬奠伊蒲塞擊目悲看法社秋緬想高風當日韻菲躬慚愧繼芳猷

　　除夕

擁毳寥寥坐竹齋虛窗香送早梅來寒聲盡逐殘更去春色將隨愛日回竟夕不眠鄉夢斷慈闈想到旅魂摧床前靠郤敲風杖聊對青燈酌茗杯

　　旅菴和尚初度偈以壽之

傲雪梅英占早芳可方逸士發天藏瑞徵泉石呈嘉運氣靄乾坤剖大荒筆底華開春滿篋句中珠吐夜生光一笻煙水南詢遍脫下芒鞋曬夕陽

　　贈佛日天岳和尚

三臺舞罷楚雲隈又震雷音浙水來眸刮金鎞耆國手爐烹佛祖活鉗鎚戲將毒鼓當軒擊笑把龜毛空裏栽為報五湖玄學者皋亭路上滑如苔

　　春暮過昭陽探知己

一葉輕舠訪隱淪蒹葭深處見伊人波光靜照鬚眉古野景晴開耳目新庭樹華殘春已老竹樓簾捲燕來頻因思昔日苕溪上薄暮尋梅過比鄰

　　贈皇慶谷王和尚

浙水吳山廿載尋百城罷請飽叢林莖毛雨出摩尼寶一曲彈來師子琴翰墨淋漓隨意灑珠璣錯落發天吟空階寂寂苔無恙門徑翛然鎖綠陰

　　贈金牛焞姪和尚

獨據金峰最上峰瞎驢端的滅吾宗青苔剝雨春從長黃葉堆階秋任重牙爪豈同狐兔類芳塵直步乃翁蹤他時生殺機拈出佛祖鞭教死款供

　　過張雲臣居士別業

席地冒天寄一方亂離不到臥羲皇晨興正定刳空際午夢殘書枕股旁竹戶茅堂封古霧女牆蘿壁拽新篁逃禪盡是休官後豈只高風羨李楊

　　清河曉發

夢回高鳥噪幽枝驚起扁舟發釣磯幾點晨星殘照水一江風露冷侵衣潮聲初落平分曙人語喧傳半啟扉迎面好山看不的涼飆時送飽帆飛

　　旅邸送別履冰禪師

衲裰山雲出楚湘又攜湘月下維揚休傷此際違顏重勉矣前途好自將遠樹遙迎帆影綠岸華近接杖頭芳與君揮手春風裏旅況蕭蕭各路長

　　過孚萬周居士別業

風月婆娑世杳忘伊人何代隱茅堂傲寒修竹當門綠衝雪梅花隔圃香閒狎支公梳羽鶴時吟庖子解牛章干戈滿地烽煙遠咫尺乾坤別一方

　　贈神鼎符姪禪師

遠兄真子契先公博飯栽田繼祖風戛玉鏗金青嶂裏牽犁拽耙白雲中钁頭舉起轟塗毒耨柄拋來擲棘蓬堪笑弄他閒口鼓卻教嗤我石鄰翁

　　春日登白皋峰

老步龍鍾上翠微落紅滿路鳥空啼濛濛曉色吹深雨冉冉春光度遠溪翹首雲林千嶂迥回眸煙樹萬家低他時歸臥孤峰月尤憶攜笻楚水西

　　留別達源周文學

纔踵西陵又入湘苦無定力共清光為看原上春蕪綠卻憶雲中薝蔔香學佛知儒君自羨敲風打雨我偏狂偶來林下成奇遇幾度曾拈柏子商

　　遊龍湖阻雨宿南竺菴

泉流決決鳥喈喈春煖閒尋景物佳擬向蓬湖邀白月卻隨風雨宿空齋飲雲或可瞻辰蝀煉石無因見女媧落落幽懷聊獨遣韻敲寒夜墮松釵

　　過青山贈虛一楊居士

破曉尋幽過輞川春歸臺榭綠初妍半窗華影浮書案一徑南熏入茗筵篋裏清吟空白雪指端仙操遏流泉夜闌月好因慵臥話到忘機竹露涓

　　午日山寺喜無默戴居士見過

松門初曙雨蕭蕭喜有同人訪寂寥艾虎菖蒲迎令節熏爐茗碗話山寮癡頑愧我非曇晦磊落輸君邁子韶安得光儀常此共禪河一決鼓驚濤

　　早秋作因懷無默戴居士

徂葉飄空蟋蟀鳴西風涼月試砧聲寂寥鴻鴈清秋思惆悵關山落日情紅蓼釀華當暮艷青松潑翠向寒榮幾回小定烏啼破好夢驚殘惜未成

　　秋杪值兵阻途

蓬門寂寂閉空雲青眼禪餘對竺墳落葉黃華秋滿徑暮霞殘照影橫▆江干歸路烽煙合故國音書想像聞何日千峰深處臥嵒前種玉石相分

　　將之湖南留別▆吉子戴無默二居士

葉落梧桐報早秋杖黎歸興動悠游相逢野岸雲山暮惜別江城風雨愁道在難空千里思情枯豈繫一宵留鬚眉今夜共清慰野店明宵隻影投

　　除夕

炭滿爐頭火自紅一身赤骨了忘窮人嗟歲月今宵盡我喜諸緣此夕空芻狗吠開天地眼木雞啼徹曉窗風無眠忽覺鐘聲動又點霜華上鬢髼

　　寄野臣郭居士

數載神交渴想深瓊瑤何意預拋臨拈將洞府還丹訣敲作毘耶不二音已托鄰光分遠照尚期水石一相尋高蹤蹈得嵒仙轍肯煉如今汞裏金

　　留別昭陽友人

相逢纔逾月買櫂復南行友向客中別愁從夢裏生滄浪君自濯煙月我歸耕千里同風句秋空一鴈鳴

　　壽止水道兄四旬初度(恒持海眼經)

貌古心復古於古亦無多秖有德身潤都無汩世波八還朝夕轉一衲水雲磨行得嬰兒行從教鬢雪皤

　　再過小年菴

深郭營精舍柴門午未開窗虛窺鳥雀華落點莓苔人喜尋和靖山由憶大梅主人情好客幽士訪重來

　　送眉雪上座省親

結束匆匆別春霜躡屩痕歸心懸落日白髮倚衡門柳色迎青眼潮聲動旅魂年來煙寺破瓢笠宿何村

　　送友遊楚

曉發邗江上春郊雪霽時吳雲半衲裹楚水一笻之不作別離想唯言歸莫遲與君揮手處煙柳正差差

　　昭陽阻雨不得歸北山艸堂

去去關山路欲行不易行曉煙浮萬瓦疏雨黯孤城老我雲中寺來伊江上情倚欄頻悵望幽意散空明

　　詠雪

彤雲一夜結澤國白無垠竹上知多少梅邊是假真虛空纔粉碎世界盡成塵莫謂非珍玉還應兆瑞辰

　　送省孺法兄之青齊

身外無長物行行止一笻歲從此地暮春向客途逢和得虎嵒曲去吟鄒魯風溝中余媿斷吾道賴君東

　　閒居雜詠

居僻罕人事蓬門澹世情一龕燈火瘦四壁雨風清日落山銜翠晨曦鳥啄英秖應吾道在休問代何名

　　又

十年烽火後相見故人非風雨號新鬼煙雲冷釣磯夕陽丞相宅秋艸帝王畿顧盻成今古茆堂靜掩扉

　　懷友

分袂秦山下各尋江上村詩書懷寂寞風雨夢黃昏啼亂千林鳥聽殘五夜猿青松嗟落色友道媿君存

　　石關山訪友

尋遍幽棲所經聲竹裏聞戴來一笠雨深入萬峰雲形影憐新晤風塵惜舊分忘言情共論幾到日斜曛

　　春日登道峰

雲深歸路暗身忽在高峰落翠銜空鳥微陽送晚鐘門閒無剝啄樹密隱簾櫳陟陟意何限松聲滿倦笻

　　再至天童

扁舟向曉發江水正茫茫望去數峰近行來一徑長窺人新鳥眼吹袂舊蘿香歲暮重臨此松陰廿里涼

　　雪夜山居寄張鶴石式鴻二公

四檐風雪閉竟夕但勞思抱膝吟梁甫無眠憶蹇騎溪寒禽不啄缾窶鼠還窺寄語悽情子庭梅已試枝

　　溪上來八詠

病骨山難入溪居愜素情龍峰前夏謝艸構去冬成得遂巢枝托閒將歸賦賡經年人不到一水隔孤城

　　又

山水我因好依溪結一廬姓名知艸木音語辨禽魚冒雨採新蕨披晴理綠蔬偶然逢釣叟相對片時餘

　　又

奔湍箭似急涼夜起徘徊不得雲中去浩然溪上來呈身卑艸木迎面汗莓苔堪憶懶殘子芋頭糞火煨

　　又

四檐封土甓潦艸屋三間是在安愚拙初非耽逸閒隨情狎水鳥高臥賦溪山為愛筠簹好尋常亦不刪

　　又

高空日卓午憨臥落花殘人世他從窄煙霞我自寬枕流期待夢漱石不驚湍何處尋幽侶春光已半闌

　　又

乾坤我斗室寬窄自無憂風月四時領陰陽一橐收鋪舒渾恰好動靜總相侔萬物嗟成壞吾廬良獨幽

　　又

好是居溪上溪清明月留既無人洗耳況有客牽牛世上炎涼遠門前蒲柳稠暮林歸息鳥燈火在漁舟

　　又

一帔荷葉服寒暑禦無憂夢裏潯陽菊可中范蠡舟缾盂何處挂杖履信緣投芡盡菰蒲出偏宜拙者謀

　　自吳門過邗上

蒼嵒點盡暮春斑蹋翠人從江上還拄杖遍遊吳地月又敲風雨度邗關

　　送友人歸里

芒鞋蹋破翠千重看遍江南煙靄峰妙得其中山水眼到家當道種青松

　　廣陵靜慧園休夏五首

杖履風吹夜入邗眼中聲聽耳中看此時此景無人共楚水吳山曲曲彈

竹戶無塵掩夕陽居然大塊一瀟湘閒來步月沙隄上入望南徐尚渺茫

逗隙晴光入硯池依依還照古鬚眉案眠不覺窗風至吹落吟殘一紙詩

日上高林竹影深新蟬聲裏叫秋臨何如得此窮通理以免滔滔寒暑侵

午夜涼生竹徑風殘經展向月明中欲詢知己無從得五十三人物外逢

　　過寓𠁼上人隱居

毳衲披雲過艸菴一簾風月卷山嵐是非榮辱斜陽外白石清泉對客譚

　　偶成四首

全身坐斷一峰孤風月無邊滿洞湖抹殺主賓玄要句烹來毒藥當醍醐

癡憨尖斗量難盡禪道胸中半點無非聖非凡唯自許是牛是馬任人呼

擔泉每帶月光分買石常饒五色雲日午三更天外打曉來聲向嶺頭聞

行腳年深箇鈍根腳頭多是艸鞋痕皮膚脫落歸來日依舊雙眸亞面門

　　寄楚蓂和尚二首

衰柳藏煙半欲黃襟懷寥落洗清霜天空薄暮聞砧杵一夜西風到艸堂

紛紛南北日相聞傲骨難教逐世氛卜得幽棲何處好君須招我共鉏雲

　　鄧明泉柳德容二居士乞偈示之

塵勞中客事參禪優缽華開火裏蓮乾艸正嗟焚劫燒著鞭羨爾祖生先

　　尼空相乞偈示之

市聲人語暮朝喧總是觀音入理門聞性聞塵俱不立一根休復六同源

　　寄湛浴侍者

盡圖適意樂單居適意寧知道業疏我亦老來踵此癖幾慚與汝不多殊

　　苦行僧以扇乞偈示之

瘦骨稜稜勁復剛能驅熱惱作清涼為人親切曾無倦多劫行為願行王

　　龍牙即景八首

　　崔嵬峰

壁立千尋氣勢雄衝開雲浪吼天風時流謾訝孤危甚鳥道玄途正好窮

　　丹鳳井

丹山纔出志摩霄五色文章變九苞天上來儀徵瑞世不同凡鳥噪江皋

　　松風亭

劫外靈根帶得來霜摧日烈轉青巍濤聲卷壑龍飛舞涼影翻空鶴夢回

　　砥柱石

劈箭狂瀾去不休挺然一力砥中流秖知欲返隤波勢忘卻風霜是幾秋

　　臥龍潭

澄潭今古說龍蟠夜雨秋風恐不堪白晝每驚雷電攫頷珠容易許誰探

　　御書閣

九重符命降林泉眷道吾王世共賢劫火嗟逢人世改恩光聖澤尚依然

　　缽盂峰

庾嶺當年苦力爭都緣盛飯與盛羹而今擲在孤峰上一任諸人掇取行

　　觀音蓮

月影春容越樣新風前妒殺效顰人眾生界上相逢少華柳叢中見獨真

　　贈祥甫劉居士

西陵豪士眾如雲君子之風見若人襟度汪汪空物表無懷民也葛天民

　　示爾爵包居士

封侯封伯爵千鍾未足為君話顯豐直把家珍親撒出潑天富貴蓋王公

　　龍牙募建大佛殿偈

人人有所空王殿凡聖同居古到今雨打風吹渾不入特來上國報知音

　　壬寅春之西粵募木建大殿登途日作

法社凋涼法運隤力肩大法愧樗材關山迢遞勞勞陟盡出丹衷百感來

　　舟泊楊沙

煙艸萋迷鬼哭兒狐狸入暮學人啼此情此況伊誰共和霧和煙一夜棲

　　武攸除夕

歲歲除詩客舍裁半生蹤跡逐飄埃多年鄉思空春雪不是無眠夢不來

　　乙巳三月二十九日大殿落成上梁說偈

當年嵒壑事深藏今日叢林作主張大擔嬰肩任一力千秋法運仰重光

　　次荅胤重姚居士

入水何人不動波還他躡足躍禪河相期徹底蹋翻去肯自如今一蹴麼

　　美中殷居士乞偈示之

彌陀久望賦歸與回首瑤臺到不殊心土淨時蓮土淨覺華纔放罪華枯

　　贈惟章趙居士

心佛同源妙指陳雙亡心佛若為論木人推轉扶桑國午夜紅輪透頂門

　　示六休法師

月渚風柯轉妙輪圓音歷歷絕聲塵五千餘卷毘盧藏一句譚乾不動唇

　　海源禪人乞偈示之

一句當天絕謂言河沙妙義悉歸源掀翻語默言思海大啟無邊不二門

　　六妙禪人以六月十五初度日乞偈示之

鍾秀乾坤產瑞靈六華開出劫壺春清涼一片消焚暑五濁波中安樂人

　　女弟子蓮灌乞偈示之

男修禪定女持經夫唱婦隨絕世塵道路雖然行各異養家共是一般辛

　　如是禪人乞偈示之

二祖求師立雪深如禪請法雨飄淋老胡為說安心訣雲子時將一偈吟

　　春日遊山寺

蠟屐捫蘿造上方春風華艸撲幽香千林日曉天初霽落翠紛紛點客裳

　　贈自覺禪人

覺苑華開大地香劫壺春色四時芳靈苗邁種天然異不假栽培影自涼

　　送友

常憶武陵溪上月清光十載夢依依今宵喜共同人玩攜手庭前惜暫違

　　宿金山

燈火離離隔岸看漁歌唱過月明灘蕭然夜半聞鐘後曉發江城渡水寒

　　山居十首

時風莫挽且居山一钁深雲樂自閒飯煮松華敲石火藥留春雨種林間

路回峰轉杳難分野客相尋問白雲行到水窮山盡處一聲清磬隔溪聞

斷雲和雨挂枝頭半入清溪逐水流華發上林春水活數聲啼鳥曉來幽

白晝無言獨對書披襟幾度啟窗虛松風不似人情別時復吹香到艸廬

相逢林下說歸休何事春風夢亦悠不見人來敲月戶秖聞猿叫碧峰頭

山中住久習成麤禮數渾無一野夫盡日掄竿峰頂上釣來明月卻忘魚

屋裏青山樹裏家朝昏常是綠陰遮幾回翻罷貝多葉松瀉寒濤落日斜

剩水殘山寄此身夢中身世劫空塵可憐世上修行者棄卻金丹認汞銀

野水涵秋天一涯波光半落夕陽斜衲衣破碎應難補細剪湘山萬嶺霞

劈開煙嶂曉全機萬仞嵒前到者稀嶺上木人歌雪去溪邊石女和雲歸

　　送僧

嵒華初放鳥啼春霽色晴開景物新最愛江南二三月香風滿路送行人

　　送東維那鑒輝知客住山

見道忘山猶有道忘山見道尚存忘雙忘山道忘都泯好結菴兒水石旁

　　示元林元一二小師

立雪腰齊慧可祖竄身火隊老慈明汝今添作他苗裔莫秖依違過一生

　　次荅王次石居士

鏗天一韻落高林響遏流雲戛戛音驚起菴中人打睡覺來身世已如今

　　示姚駿開居士

柳巷華街事事真縱橫逆順絕疏親於中了了無他見便是親離火宅人

　　次酬履蘇方居士

艸艸江干放遠航杖黎辛苦入途長幽人惜別啼鵑夜愁斷芳魂夢裏香

　　送僧參鶴林牧雲老和尚

孤峻門庭老鶴林凌凌霜雪兩眉深君今去問安心法知向膏肓穴上鍼

　　病起述意四首

大活元從大死來死骷髏上眼重開諸人要起沉痾癖應是從前死一回

追尋內外也淆訛累劫而今喫受多透過法身三種病床頭老鼠絕吟哦

盧醫不作世堪哀我病膏肓二載來投藥眾工無一效藥除立見病蘇回

爐頭藥每日炰煎方說多般少一痊識得通身原是藥從前藥病一齊捐

　　若初禪人乞偈示之

最初一句子直截為君舉一物不將來兩肩擔不起

　　點石禪人乞偈示之

闡提有佛性頑石點頭肯狗子佛性無點石快須領

　　苦雨

客愁仍不竭風雨黯江村無計補天漏徘徊獨掩門

　　雨後

川路徐行滑千峰雨乍收漲回枯澗月映破一天秋

　　九日對菊

不負良辰好經時華自開潯陽人已矣冒雨訪誰來

　　又

當春爭冶艷傳粉復傅紅晚節而今棄芳芬見爾衷

　　像讚

　　文殊大士讚

稽首文殊大智師以身為智不思議智身普入諸境界入諸境界智無礙入染入淨入真俗普入凡聖差別土入佛入魔入剎塵還入眾生一切身眾生身即文殊身身身不別塵塵真根身遍入作佛事身雲布涌施無畏大哉智身法津梁普入一切不可量我今即以大士智還讚大士智功德智功德海讚莫窮麗天杲日光曈曨

　　魚籃讚

日賣鮮鱗市幾遭牙行不用自成交若將價數論高下完璧依前屬我曹

　　羅漢總軸讚二

我佛靈山說法時你儂者夥日參隨相將粥飯團圞博鼓弄人家男女兒菩薩行臻難可測聲聞乘現豈容思而今羅漢真奇特紙墨泥團總是伊

成群作隊事乖張應供邏齋日日忙一指聲彈龍委伏六環錫響虎低降神通儘有些兒子定力渾無半點長一軸殘經看未了人間天上又思量

　　天童師翁密老和尚讚

劈空一棒雷鳴宇宙地戶啟閽天關脫臼情與無情漏與無漏雷棒聲鳴髑髏轟透玄死要亡主喪賓覆大哉師棒消魂塗毒

　　善長禪師讚(得法上首巳䁂請)

拂一枚兮杖一枝身披迦葉上行衣天童抉得真禪髓鄂渚來施陷虎機赫日光中飛霹靂險崖句裏走珠璣而今不打禾山鼓一曲陽春唱起歸

　　自讚

眉稜疏淺眼方深剎海塵毛小小襟禪道呵為山鬼窟棘叢指作覺華林鼻端立斲荊人堊腦後橫抽石女簪早已雷聲收宇宙何緣冰老未停音

　　佛事

　　沙彌剃度頂門舊有娘生眼佛祖從來罕辨明今日與君重剖出毫光直射斗牛橫　付衣正體從來不挂絲今朝三事又全披秖承千佛親儀式豈是標形虛事持。

　　沙彌剃度金刀舉起寒光焰愛網無明一斬休不但毀形兼脫俗人間常作火中牛　付衣剃除鬚髮秖要無事挂起垢衣等行慈行正恁麼時全身奉重一句作麼生道古聖風標今聖格一肩荷負在當人。

　　為大量禪人舉火勝熱門中一火阬誰堪拶入裏頭行輸他脫落皮膚者鍛出金剛腦後睛眼睛既露見箇甚麼開眼也著合眼也著鑒地輝天總拈卻不拈卻喝一喝云火裏童兒沒量大。

　　為善長和尚封龕炎炎烈日正焚時別計匆匆自不遲此處光收他處照頓令一眾起悲思恭惟師嵒和尚善長禪師早歲闢教海之淵源懷州牛喫禾益州馬腹脹末後剖玄關之幽秘南山猛虎咬殺東村大蟲分五教於一喝之下而喝即是教教即是喝朗一心於萬法之先而法外無心心外無法貼秤麻三斤隨方貴賣賤賣沒碑觜唇皮到處東簸西簸所以十餘年來話雖未行名已早著四大倏爾違和真點胸之芳蹤高蹈一朝泊然告寂泰首座之坐脫不師雖則提持大用全機無奈癡人猶作者般見解掣風掣顛逆行順行知他有甚麼憑據然而苟非弘覺入室真子何有如是作略正當恁麼時功位俱隱一句作麼生道千門靜掩月如水只有垂楊舞綠煙。

　　起龕日日要交院子今日院子交了也日日愁執事無人今日執事得人了也日日要修造房殿今日房殿功畢了也日日愁化緣不廣今日化緣事周了也而今世出世事都已完畢小弟特為造得箇無底船子謹命泥人備篙木人備槳請老兄登舟即刻便行大眾還知善長和尚臨行一句麼欸乃一聲漁父傲斷頭船子下揚州。

　　舉火百骸潰散非他潰一物常靈只此靈常靈潰散全機妙潰散常靈覿體真此是我善兄和尚一生參得悟得底所以提持學者也只用者一著子自家受用也只用者一著子打初了當此事也只用者一著子末後撩起便行也只用者一著子生以不生生為生義也只用者一著子死以不死死為死義也只用者一著子今日者一著子落在龍牙手裏提起火炬云被箇火把子一燎影也不見了大眾者一著子體逾虛空無變無壞因甚麼被火把子一燎影也沒了不見道一法空時諸法空諸法空中無一法箇是善兄真證底火焰堆中真實說。

　　為玄智上人起龕五蘊山拳倒涅槃岸不住長空雨霽時正是轉身處(是日大雨至期忽晴)。

　　舉火當陽拈出光焰智火銷爍玄微沙界裸裸黃鸝啼過綠楊陰雨後春山青朵朵喝一喝。

　　為止息禪人舉火大地火發時快須撒手入一回親入得赤骨通身律赤骨律絕消息面門無位人白汗通身滴。

　　為妙道禪人起龕別來陝府已忘年邗水今朝月正圓驀地虛空驚撲落鐵牛無腳走如煙。

　　舉火涅槃無相作麼生證舉起炬云者裏證得是名真證涅槃無門作麼生入擲下炬云者裏入得是名真入妙上座正當恁麼時真實證入一句還委悉得麼復妙回途遊火聚行從鳥道步騰騰。

　　為隱修禪人舉火牛駕車兮車駕牛車牛日駕運無休今朝頓脫車牛也撒手回途火聚遊擲下炬喝一喝。

　　入塔涅槃堂裏不是汝安身立命處佛祖界中不是汝安身立命處淨穢二土不是汝安身立命處投下骨云無如者裏安身好啼鳥山華白晝閒。

　　為自立禪人起龕不住空王那畔殿回頭駕起白牛車自立自立車在者裏牛在甚麼處還會麼遍界堂堂全體露一聲歸笛暮雲斜。

　　舉火生也不道金雞啼破家林曉死也不道鐵牛齧碎黃金草長空雲雨散古道清風掃清淨法身絕點埃一回直入火光澡。

雲叟住禪師語錄卷下終

　　附錄

　　明州瑞巖遠菴禪師因語錄刻成監院奯雪侍者慈照請上堂問龍牙山裏龍晴空澍大雨推倒涅槃城佛祖位不住因甚今日在和尚拂子頭上塵說剎說無間歇師云竿木隨身逢場作戲進云昔日雪峰三上投子九到洞山因甚麼向鼇山成道師云南山起雲北山下雨進云後來住菴有僧敲門雪峰放身出云是什麼僧亦云是什麼還有優劣也無師云焦磚打著連底凍進云為甚麼雪峰低頭歸菴師云爛泥裏有刺進云僧舉似巖頭頭云我當時若向伊道末後句天下人不奈雪老何作麼生是末後句師云風前雪彈子進云頭云我與雪峰同條生不與雪峰同條死要識末後句只者是意旨如何師云若把是非來入耳從前知己盡成仇進云秖如雪峰末後句巖頭證明今朝雲叔末後句和尚證明和尚末後句阿誰作證師云大眾側聆進云一堂風冷淡千古意分明師云且莫錯流傳問一大藏教拭瘡疣故紙千七百則公案是陳爛葛藤超佛越祖之談請師拈出師云胡餅裏討汁進云玉轉珠回猶汙心田簇錦攢花眼中著屑龍牙語句別有長處麼師云我也不知進云既是同氣連枝因甚干戈相向師云不是冤家不聚頭進云鐘聲無鼓響鼓聲無鐘音彼此不相到作麼生是同聲唱和句師云側耳無音聽抬眸鷂子過進云恁麼則伯牙與子期不是閒相識師云莫將支遁鶴喚作右軍鵝進云老漢只要出人頭地師云山僧今日失利問欲得流通正脈貴乎千里同風秖如無意味語又如何流通師云寒山拍手拾得笑進云恁麼則謫仙自識荊州後贏得芳名遍界香師云杓卜聽虛聲進云不朽千秋事班班見典墳師打云領取棒去乃云黃面瞿曇大喻三千小喻八百說成一大藏猶云始從鹿野苑終至跋提河如是二中間未曾說一字大似掩耳偷鈴抱贓叫屈周金剛燒卻青龍鈔拈條赤楖栗佛來祖來也棒猶較些子及乎道箇吾宗無語句亦無一法與人分明此處無銀三十兩爭似我龍牙和尚胸次不存元字腳頂門卻具摩醯眼聊借洞庭湖為一張口掇君山作箇舌頭八百圼之波瀾千萬頃之空闊默時說說時默大施門開無擁塞一一從胸襟流出與我蓋天蓋地去在雖然如是舉揚也是謗他不少何故鳳棲不在梧桐樹碧落寒潭寫影長。

　　設奠奠茶畢者一盞惡水毒如鴆血烈似砒霜昔日趙州以此接納方來無不受其毒死者今朝將此奠我龍牙雲叟法兄和尚金石相投芝蘭氣合儼然生也法兄你生平者一副鐵脊梁從來不肯放下恁是佛來也罵魔來也怕眼蓋三湘氣吞諸夏孤風絕侶曲高和寡沒興撞著瑞巖三十年來一獻一酬一斟一酌你不虧我我不負你三千里外目擊道存而今不惜慇懃更與第二杓惡水者何也不見道勸君更盡一盃酒西出陽關無故人。

　　(康熙十九年二月剃度弟子元▆元一▆▆)


