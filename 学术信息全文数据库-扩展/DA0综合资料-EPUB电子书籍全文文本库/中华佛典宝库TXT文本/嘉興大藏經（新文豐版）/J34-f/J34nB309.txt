嘉興大藏經（新文豐版）第 34 冊 No. B309 雲腹智禪師語錄


　　序

　　達磨大士航海而來未嘗建立語言文字直指人心見性成佛至於一華開後五葉芬芳各擅家聲或升堂入室顯微闡幽皆藉言以顯妙道慣白拈而成至文令千載之下打破疑團頓入不思議境界將莖艸作金身轉金身為莖艸卷舒自在殺活全彰逼生蛇而化龍者唯臨濟宗為痛快耳雲腹禪師蜀人也為破山之裔象崖之子振曹源之宗豎滹沱之幟數十年來為法門龍象雖不以文字新天下之耳目亦不以無言祕大法之真傳故其開法川黔一皆以惡辣鉗錘本分艸料不帶枝葉而超無上者也迨後乘槎泛楚緇素遮道如失怙恃其德法相深以入人者如此庚申夏有法嗣我淨聞公從潭州齎師語錄來檇李授梓將入楞嚴附藏流通問序於余余雖未親炙面顏但與吾里古新庵清白老師交深蓋清師與雲腹禪師皆蜀人也常道其真操實履及讀其語錄行狀機趣觸法直赴橫奔于開口不得處說法從下手不得處施為天風木葉流水行雲總屬全提舉大法於一喝之中揭宗旨於辣棒之下誠令緇白咸臻祖域矣爰筆而為之序。

　　康熙庚申佛生日
賜進士出身中議大夫整飭陽和道山西按察司副使加二級前廣東布政司左布政戶部右侍郎都察院左副都御史通政司左通政翰林院提督四驛館太常寺少卿太僕寺少卿河南道監察御史提督順天等處學政禾郡曹溶拜撰

雲腹智禪師語錄卷第一

　　侍者　獄賢　聯昇　紀錄

　　住重慶府大足縣悟燈禪寺

　　師在三聖庵受請入院據室呈拄杖云新長老秪將者箇截三世佛祖腳跟碎一切凡聖頂𩕳汝等諸人急須著眼喝一喝便起護法請開堂拈疏示眾云百千三昧無量妙義總在筆尖頭上文彩全彰儻或尚留觀聽卻請對眾敷揚指法座云坐斷十方明歷歷豎窮三際絕來去喝一喝便陞拈香云此一瓣香天無私蓋地無私載從不思議海中流出奉為
今上皇帝祝嚴聖壽萬歲萬歲萬萬歲此瓣香奉為當路勳貴闔郡縉紳以暨現前請主伏願時時彰夔龍之用處處現麟鳳之祥此瓣香遇水逢火不焚不溺刀劈斧斫不入不開無端走向黃檗山中撞著辣手當頭擊碎直得遍界氤氳奉為現住楞伽山玉峰禪寺傳臨濟正宗三十二世象崖大和尚用酬法乳斂衣就坐上首白椎云法筵龍象眾當觀第一義師云第一義諦白椎上座已露了也更要新悟燈說箇甚麼驀呈拄杖云看看三世諸佛歷代祖師以至西天四七唐土二三天下老和尚費盡腕頭氣力百計提撕總不出者一著子且道者一著子是箇什麼良久卓拄杖云海神知有不知貴留與人間光照夜復白椎云諦觀法王法法王法如是下座。

　　開爐上堂問丁一卓二本分鉗鎚捏聚放開作家受用去此二途還有為人處也無師云漫天網舉不饒伊進云直下翻身去時如何師云看汝伎倆僧擬議師驀頭一棒乃云說心說性紅爐點雪舉古舉今眼中著屑若是生鐵鑄就衲僧豈肯循途守轍即今還有恁麼人麼若無莫怪山僧壓良為賤攝將香水無邊剎併入鉗鎚爐鞴中。

　　上堂問向上一路千聖不傳向上一路千聖不然是何意旨師云來日說向你僧喝師便打乃舉天童悟云當頭一著坐斷要津纔然側耳喪卻家珍從來佛法不順人情師云天童老漢大似誇貴賣賤殊不知蚤順人情去也時一僧出便喝師云你者一喝喝天童耶喝山僧耶僧擬議師直打退便下座。

　　元旦上堂拈拄杖云會麼識得一萬事畢擲下拄杖云南山起雲北山下雨復震威一喝下座。

　　上堂問奮象王巴鼻弄獅子爪牙底人來和尚如何接他師云且站過那邊著進云相逢且喜得端的師云端的箇什麼僧禮拜師便打乃云止止不須說我法妙難思諸增上慢者聞必不敬信山僧不敢輕於汝等汝等皆當作佛但願汝諸人二六時中饑來喫飯倦來打眠更莫別思想別作為寧不俊哉汝等諸人還信得及麼良久云二十年來經藥餌不知此疾是膏肓。

　　解制上堂東風解凍艸萌芽行腳衲僧亂似麻帶水拖泥驀直去阿誰當道摘楊華遂拈拄杖召眾云即今莫有當道摘楊華底麼出來道看時一僧出禮拜師云討甚麼碗以拄杖一齊打散歸方丈。

　　上堂問如何是悟燈境師云杲日照青松進云如何是境中人師云拄杖肩上橫進云人境俱無時如何師便打乃云門外歌聲滑庭前艸木新大家高著眼請看浩蕩春況復冰消崖畔華發上林翩翩蜨戲青紅恰恰鶯啼綠樹觸處建化門庭莫不大彰本有於此明得山河洎大地剎塵淨法身脫或未然滿谿桃李樹剛自見青黃。

　　退院上堂拄杖橫肩散水雲紛紛戎馬競頭爭藏身應許沒蹤跡須向高高鳥道行且臨行一句作麼生道看腳下。

　　住貴州安順府清涼禪寺師在雲歸山受半偈廖居士請入院至三門云者箇潑天門戶須是沒量大人且看今日新到喝一喝便入。

　　據室魔宮虎穴尚安身落艸求人不厭頻喝一喝云水歸巨海波濤靜雲到蒼梧氣象新。

　　護法請開堂師拈帖示眾云此是半偈居士與海巒院主從毛錐子上吐露底珠璣直須向文彩未彰已前薦取其或未然便請維那表白。

　　指法座云者箇寶華王座過去諸佛轉法輪未來諸佛亦如是即今清涼長老又作麼生有條攀條無條攀例遂陞拈香云此一瓣香奉為
今上皇帝聖壽萬歲伏願金輪統御三千界玉曆延鴻百億春次拈云此瓣香奉為本府當道文武護法縉紳伏願祿位榮增永作國家柱石末拈云此瓣香十載參叩受盡辛勤拈起則穿透佛祖放下則海宴河清此是第二回拈出奉為現住白果山華嚴堂上象崖大和尚用酬法乳上首白椎竟師云自離蜀水到黔南收拾絲綸罷釣竿卻被清涼海院主重新斫竹復垂筌還有負餌金鱗麼出眾相見問佛與眾生本具者箇道理如何有凡有聖師云莫妄分疏進云盡大地是箇解脫門因甚一切眾生出不得師云頓斷腳跟下底僧佇思師打云立地死漢乃云山僧丁甲申蜀變以來白刃春風無處不是幾嬰險難拽杖來黔本欲深栖崖穴以了餘生卻被汝諸人特地興波起模畫樣要山僧向者曲彔床舉揚向上宗旨流通正脈使人人知有此事然此箇事不容擬議揚眉瞬目則落二落三舉古明今則落七落八一言之下殺活全彰一句之中性天朗耀所以臨濟德山棒如雨點喝似雷奔秪要人人知是般事便休有甚佛法與你商量殊不知此事在天同天在人同人在凡夫分上亦不減乃至成佛亦不增山僧恁麼告報諸人還委悉麼驀呈拄杖云杖頭有眼明如日要識真金火裏看。

　　結制上堂問慈雲彌布獅象駢臻如何是和尚為人句師驀頭一棒進云恁麼則恩歸有據師復打乃云祖師意柏樹子賺殺英靈雲門餅趙州茶噎殺禪客子胡狗鱉鼻蛇見者魂驚雪峰毬普化鐸聲震今時者是古人向電光裏垂手為人之巴鼻即今清涼結制又且如何為人乃擲下拂子歸方丈。

　　上堂問如何是最初句師云向前來進云如何是末後句師云道了也進云坐斷兩頭時如何師云你作麼生坐僧擬議師震威一喝問者所無情破屋凡聖在此往來和尚還容他往來否師云來者從他來去者從他去僧罔措師打云者漆桶問昨蒙和尚指示弟子想念俱無師云你道底是甚麼進云今日天寒師云大好想念俱無乃舉僧問六祖黃梅意旨是甚麼人得祖云會佛法人得僧云和尚還得否祖云我不得僧云和尚為甚麼不得祖云我不會佛法師拈拄杖召眾云還會祖師意麼若也會得觸處逢源遍界光輝若也不會清涼卻為諸人註腳去也東風拂面來穿耳從西過遍界盡生輝紙帳都吹破畢竟如何眨上眉毛休錯過。

　　天臺旭初禪人請上堂問日可冷月可熱眾魔不能壞真說如何是真說師云說即不真進云恁麼則相逢不拈出舉意便知有師云壞也壞也乃云山僧久病不上堂旭初為眾請舉揚拈起趙州七斤衫乾坤世界悉包藏驀呈拄杖云者箇是拄杖子那箇是七斤衫遂喝一喝云不容淺見衲僧會唯許通方作者知。

　　追嚴上堂問父母非我親誰是最親者師云你適來喫粥也未進云亙古亙今師云錯進云如何即是師便打乃云盡十方世界是箇大解脫門把手拽人不入殊不知此解脫門六凡四聖乃至情與無情都盧悉在裏許正眼觀來亦不見有一物出入往來所謂諸行無常一切空即是如來大圓覺今忠衢禪人亡母亦在如來大圓覺裏歷代宗親亦在如來大圓覺裏既過去現在都在如來大圓覺裏則知忠衢禪人今日生亦不見其生過去慈親滅亦不見其滅生滅兩忘迥超物外一句作麼生道杖頭吐出無生旨衢母回光省舊容。

　　臘八上堂問和尚與弟子授戒未審心與戒是同是別師云同則總同別則總別問如何是現前之佛師云放光動地進云在甚麼處師云過去久矣乃云今朝卻是臘月八正覺山前憶悉達巖中晏坐冷湫湫一睹明星刺眼瞎無端道箇人人皆有那一著且道如何是那一著擲下拄杖云大家高著眼下座。

　　上堂豎拂子云祖師心印狀似鐵牛之機印泥印水印空乃至森羅萬象無不印之即今清涼四眾臨筵人天普集且道還在祖師心印裏麼如其會得不勞彈指樓閣門開百千善財一齊敬禮脫或未然一片白雲橫谷口許多歸鳥盡迷巢。

　　冰釋禪人請上堂問為人一句即且置應時及節事如何師云五九天寒分外別蠟燭凍得上頭紅進云學人不會師云突出眼睛乃云向上一路千聖不傳學者勞形如猿捉影所以雪峰三上投子九到洞山只為者一著子不透今冰釋禪人不似雪峰去去來來償艸鞋錢債初到清涼直下一言相契特請山僧陞座說法亦乃用報圓寂業師清涼自忖無法可說乃拈拄杖云幸有者箇木上座在遂卓一卓云會麼若向者裏會得則知大通比丘盡未來際不曾生盡未來際不曾滅淨裸裸底絕承當赤灑灑底無回互到此喚作一物即不中既然如是且道大通比丘又在甚處安身立命擲下拄杖云天堂收不得地獄豈能該。

　　元旦上堂天得一以清地得一以寧君王得一天下太平衲僧得一海眾雲臻遂顧視左右云且道一作麼生得喝一喝下座。

　　上堂震威一喝云會麼道不虛行如風偃艸緣不虛應似鏡臨形如是則地因人顯人以地名汝等不知清涼來源清涼乃漢時孔明孟獲之遺跡烽煙爭鬥之疆場一旦翻為琉璃紺閣人天標榜轉熱惱為清涼化疆場作佛地顧名思義曰清涼即今海巒院主不忘古德先師翁之刱業乃纘攸績肯構肯堂大開選佛之場接納方來與今賢士大夫敦請山僧陞座說法舉揚宗旨同明般若要透威音那畔更那畔之消息且道如何是更那畔底消息復喝一喝云坐斷兩頭凡聖路放出溈山水牯牛。

　　解制上堂開爐結制九十日衲僧箇箇討巴鼻惡辣鉗鎚不饒伊擬議開口驀頭劈孃生鼻孔搭上唇腳跟下事明歷歷今朝解開布袋口縱橫任意東西去且道清涼又作麼生以拄杖橫肩云本是山中人還歸山中去下座。

　　住貴州安順府長壽院師在雲歸受總戎邵之貴請開爐上堂云閉門造車出門合轍運轉乾坤諸聖莫測試問眾中還有推車合轍底麼出來相見問清光照眼似迷家明白轉身還墮位且道過在於何師云領取三十拄杖僧擬議師便打乃云爐鞴重開鎔凡鑄聖鉗錘再舉點鐵成金若是當爐不避火底衲僧向者裏鎔作一團鍊成一片法法混融頭頭無礙正法眼直下開明祕密藏通身突露一任震旦國裏擎頭戴角遊戲場中顛拈倒弄得大自在不枉請主添煤添炭山僧扇風扇火其或未然巧匠爐邊多鈍鐵良醫門首足病人。

　　上堂問世尊在靈山會上拈華示眾和尚在長壽院裏拈箇什麼師驀頭一棒云拈箇什麼僧便喝師復打乃云長壽院裏上堂森羅萬象齊彰箇箇來討巴鼻寧不顏面慚惶更問西來意旨棒頭打折脊梁遂以拄杖卓一卓云還委悉麼擲下云拋向階前一任風吹雨打。

　　中秋上堂此日中秋月正圓處處笙歌盡賞觀玉盤高挂人皆翫不覺渾身墮其間試問諸人其間底事即且置正當月落時汝諸人又作麼生顧盼良久喝一喝下座。

　　繆總戎夫人高氏請陞座士問三心不可得即今三心還可得否師云得士云如何是不可得師云不可得士擬進語師驀頭一棒士踊躍禮拜歸眾師乃云展大機明大用掀翻佛祖窠窟超生死越輪迴看破夢幻空華所謂五蘊非有四大本空若能如是潛通方始了達三祗劫當下迥然得超越即今繆夫人覷破夢幻空華直下諦信此道具丈夫相雖處王臣富貴之家不被富貴之所羅籠固能參禮知識求決生死大事敦請山僧說法更資過去二親雖然如是還委悉麼薦得杖頭端的意高山平地總西方。

　　追嚴上堂若人欲識佛境界當淨其意如虛空遠離妄想及諸取令心所作皆無礙恒修禪人須薦取當淨其意如虛空就中若解恁麼去不勞打鼓資宗戚情與無情俱頓超君恩師恩一時畢還委悉麼是則名為報佛恩將此深心奉塵剎。

　　上堂達磨不往東來二祖不向西去人人常光現前箇箇腳跟點地如是則本自圓成無欠無餘何必重說偈言良久卓拄杖一下云還會麼只為分明極翻令所得遲。

　　上堂士問如貓捕鼠時如何師云捕得鼠來也未士作呈勢師云是貓耶是鼠耶士擬議師驀頭一棒乃云佛法無人說雖慧不能了譬如暗中寶無燈不可見即今陞座底是僧說法底是聲且道如何是暗中寶莫是真如佛性麼料掉沒交涉莫是菩提涅槃麼料掉沒交涉莫是三世諸佛所傳底心印麼料掉沒交涉莫是歷代祖師所證底道理麼料掉沒交涉既都沒交涉如何是暗中寶遂以拄杖向空點云點出暗裏光明藏照耀人間沒古今下座。

　　朔日上堂舉萬法歸一一歸何處乃顧視左右震威一喝云諸仁者還識得一麼若識得一百千諸佛體共生三才四相從此出復喝一喝下座。

　　上堂發大乘心立向上志信步羊腸驀直去破生死關窮先聖意無孔鐵錘當面擲且喜桂吾陳居士一超直入如來地通身徹底放下來踐跡要學維摩詰今日恰值母難辰敦請說法資宗戚見聞隨喜亦如斯過去先靈獲饒益雖然如是還委悉麼乃擊拂子云掀翻自己閑田地上品蓮華朵朵生。

　　解制上堂問打開攔圈放出一群牛且道向什麼處去師云莫亂走進云見人不見牛時如何師云穿卻鼻孔進云見牛不見人時如何師云蹋破艸鞋進云人牛俱不見時如何師驀頭一棒乃云長壽院裏請結制三月禪期今朝畢求心問道事如麻盡向杖頭討端的緊繫芒鞋高著眼縱橫任意各歸去且出門一句作麼生道深深海底不留蹤直向高高峰頂立卓拄杖下座。

　　祈嗣上堂昨日十五制已解今朝重復又陞座山僧肚裏盡皆空更無一箇元字腳卻為時軒馬居士打箇之遶下註腳且喜竭力設香齋滿飯一堂僧與俗結此人天歡喜緣詒謀麟趾代食祿乃擊拂子云還委悉麼非色非空非造化綿綿瓜瓞時相續。

　　住永寧州靈應山中和禪寺師在長壽院受新城縣邑侯陶公請值臘八上堂拈香祝聖畢上首白椎云法筵龍象眾當觀第一義師云若作第一義觀即瞎卻渠眼眾中莫有向金不博金處底麼出來相見問舉揚宗乘即且置未開口以前一句作麼生道師驀頭一棒進云只者一棒盡情吐露了也師云莫謗山僧好乃云今朝正值臘月八天下叢林增戒法明星昨夜正當天釋迦舉眸刺眼瞎普觀大地諸眾生與我同源無不恰乃顧視左右云釋迦老子蚤已親口道破則汝諸人原同一體無二無別何乃更要一場特地豈不是泥裏洗土頭上安頭雖然如是者則公案又作麼生結絕遂喝一喝云倒轉其中關捩子萬靈悉稟共同根。

　　元旦上堂元正啟祚萬物咸新春和境秀已解碧嶂之凝冰在處歡歌盡賀元旦之令節秖如不涉新舊一句作麼生道乃拈拄杖卓一卓云明明歷歷無今古下座。

　　元宵上堂問滄海明珠作麼生取得師云用取作麼僧擬議師便打乃云今朝卻是正月半重拈一則舊公案幾點明燈處處紅珍重諸人著眼看看即不無秖如油乾艸盡時又作麼生良久云若能解挑撥何處不光通卓拄杖下座。

　　結制上堂與誰說法同音吼飲食語言皆用口箇事明明絕覆藏只須不著隨人後秖如中和叢林之建原自慈化陶公與忠祿春華秀實眾護法等傾心竭力眉毛敲磕處一旦落成選佛場開人天普集重翻釋迦老子舊案直指人人本來面目其中設有一箇半箇當下之歸眼中出氣不減世尊拈華迦業微笑親承印可又豈讓靈山一會者哉乃豎拂子顧視左右云中和即今豎拂眾中莫有解笑底麼若有不妨擔荷得去流通正眼一任向震旦國裏拋沙撒土其或未然更聽註腳擲下拂子云撲落非他物縱橫不是塵下座。

　　慕役司主禮公祈嗣請上堂問殊方異俗飲食不同語言不一和尚作麼生化得他師云風行艸偃水到渠成進云恁麼則法雨均霑殊勝福箇中無有不超倫師云惜取鼻孔乃云今日名揚禮公敦請山僧陞座要踐給孤之遺風割難捨之基業大造精藍供養雲水復請激揚箇事使未聞者聞未見者見未惺者惺未悟者悟遂以拄杖卓一卓云大眾聞麼復舉起云大眾見麼若也聞見分明不唯轟起一聲春霹靂天人頭角盡崢嶸且觀世音菩薩來在山僧拄杖頭上口喃喃底道有求皆應無願不從求官位得官位求富饒得富饒求長壽得長壽求男女得男女雖承如是應記但名揚禮公亦不求官位代代已居官位亦不求富饒現今受大福祿亦不求長壽自是壽同劫石既都無所求畢竟求箇什麼惟求菩薩本誓願速賜靈童到他家。

　　上堂問黑白未分時如何師云烏龜向火進云已分時如何師云碓觜生華進云總不恁麼時如何師云莫妄想乃云今朝冬月十五中和鳴鐘擂鼓忠祿朱公堅請山僧重打口鼓肚裏無滴墨水擬欲開口莽鹵秖好因齋慶讚使彼福垂千古且道大眾飽參後一句又作麼生人人缽盂高挂起亦似西來面壁祖卓拄杖下座。

　　雙桂老人誕日上堂今朝正月二十一是吾師翁降誕日忤逆兒孫一瓣香觸碎鼻孔沒迴避且道因甚如此不見道飲泉水貴地脈復云江門陳氏設普齋慶吾翁兮福無極願祝彌盧作壽山摩訶般若波羅蜜。

　　上堂佛乘禪人逼上堂為報劬勞請舉揚山僧肚裏無法說棒頭喝下貴承當若也承當得去一超直入如來地優缽華開世界香卓拄杖下座。

　　月輝禪人薦師請上堂問天堂不收地獄不該底人向甚麼處安身立命師云眉毛在眼上進云恁麼則得薦去也師云點乃云大事未明如喪考妣天上有星皆拱北大事已明如喪考妣人間無水不朝東驀呈拄杖云還委悉麼生死去來全體現了無一物覆行藏卓拄杖下座。

　　解制上堂豁開頂門正眼放出郎當鐵鷂一任南北東西管教隨流得妙是則是忽遇卒風暴雨時又作麼生迴避一僧出云杲日當空師云切莫將身潛古廟喝一喝下座。

　　祈嗣上堂卓拄杖一下云天得一以清地得一以寧君王得一天下太平衲僧得一海眾雲臻即今秀實李公揮金請法也要得一且道如何是他得底一祥麟昨夜乘風舞定向君家作丈夫。

　　頂營司吳夫人追嚴請上堂十方薄伽梵一路涅槃門乃卓拄杖一下召眾云者箇是拄杖子那箇是涅槃門若向者裏薦得木上座為伊轉根本法輪去也塵說剎說熾然說無間歇不唯弘先父子證大涅槃乃至天龍八部人與非人莫不聞此根本法輪得大解脫汝等諸人還信得及麼信得及不須擬議更尋思信步羊腸驀直去。

　　元旦上堂昨夜三十日今朝是新年鼓樂喧天地人人盡歌歡就裏有一人不隨聲色轉不逐四時遷常在動用中動用收不得且道是那一人遂擲下拄杖云參。

　　辭院上堂七住叢林六拈香中和撾鼓始散場吾今已了犁耙債遯跡幽居向南方珍重禪流隨挂搭諸方門戶甚光揚且道臨行一句作麼履踐杖笠蒲團隨我去獨留明月與人看。

　　住潭州益陽鳳山西峰禪寺師在崇福受請入院至三門云樓閣門開其來舊矣不識有幾人蹋著喝一喝便入。

　　據室橫按拄杖云相逢不必重拈出坐斷千差繼祖風且道作麼生坐卓拄杖便起。

　　本邑護法及諸山耆宿請上堂拄杖南遊念已灰無端特地又登臺絲綸自可容收放負餌金鱗破浪來眾中莫有現躍飛騰底麼出來相見問幾百年來煙霧寺零零落落艸離離今朝且喜金聲振驚起林間丹鳳兒丹鳳兒則且置就裏一句作麼生道師云黃金重布地不識有誰能進云來說是非者便是是非人師云三臺須是大家催僧禮拜師乃云者箇荒涼院子雖刱自大唐傳法禪師千有餘載歷宋元明幾至片瓦無存縱有法王大寶寧免霧鎖苔封而今且得諸兄弟眾檀護剪荊除蔓瓦礫生光狐兔潛蹤獅子嚬呻法王大寶不求自至亦是冷灰豆爆無作力公其先聲也山僧自乘槎南下休老於湘西鄰邑益陽崇福隱跡過時何有於此豈意撞夥瞎漢不識好惡拽到者裏迴避無門未免一場特地入泥入水去也遂以拄杖卓一卓云還會麼破沙盆子重提掇竭力全憑過量人下座。

　　師誕日上堂未知生焉知死死即生生即死生死直教徹到底驚起長空鐵鷂兒吞卻門前石獅子且不涉生死一句作麼生道虛空卓立五須彌喝一喝下座。

　　豎大悲殿上堂問掬水月在手弄華香滿衣乃展兩手云我手何似佛手師云人心難與月輪齊僧喝師便打乃云闢開佛祖門庭豎起圓通標榜吹大法螺擊大法鼓演大法義震大宗風為祥為瑞為定為慧天下衲僧莫不於中奮大精彩作大佛事情與無情悉證真常帝釋天眾意興蕭然此界人民歌歡笑舞必如是人行如是事利如是眾雖然如是且道西峰眉毛還在麼乃拈拄杖卓一卓云龍象紛紛從此止彩雲長捧日輪紅。

　　上堂今朝臘月十三日一年十二月將訖試問此間諸禪者那事端的不端的若端的三十夜來定不懼不端的依然前路黑似漆遂拈拄杖卓一卓云諸人還委悉麼若委悉得去往古來今一時頓入其或未然有寒暑兮促君壽有鬼神兮妒君福。

　　師誕日立僧上堂問本來無量壽大橈算不出和尚六旬初度已是一輪華甲如何是無量壽師卓杖一下云薦進云恁麼則萬年松在祝融峰師云惜取鼻孔問釋迦老子舌覆三千達磨大師身該一切以臥具打○云人人本具者箇因甚有凡聖二途師云拄杖子通天徹地進云知恩者少負恩者多師云自知較一半乃云木人把板雲中拍石女含笙井底吹溈仰父子互贊成白牯狸奴無向背法幢曾建蜀黔南無生曲唱幾回訖杖履隨方任意遊錫挂澬陽鳳山蹕西峰重輝事事圓中興祖道法遠繼客冬叢林功落成衣法雙傳淨子嗣予已謝事得安閑適逢華甲滿旬至獰龍香象擁祗陀諸子率眾慶斯日復請重輝正法眼數年觜挂於東壁不免家醜對眾揚滿盤托出宜薦取遂以拄杖打○云諸人還會麼過去諸佛於此生未來諸佛於此生現在諸佛於此生西天東土歷代祖師於此生乃至六凡四聖情與無情盡在於此發生所謂天地與我同根萬物與我一體者裏見得徹去迥脫羅籠大方獨步其或未然更聽偈言曠大劫來至今日非止六十論生辰塵沙數量一彈指無位真人沒古今卓拄杖下座。

雲腹智禪師語錄卷第一


嘉興大藏經（新文豐版）第 34 冊 No. B309 雲腹智禪師語錄


雲腹智禪師語錄卷第二

　　侍者　獄賢　聯昇　紀錄

　　小參

　　十五日已前捏定死蛇頭不通一線十五日已後放出水牯牛直衝沙界正當十五日也不放也不收全體堂堂渾不露塵塵剎剎覷無門你等諸人還委悉麼卓拄杖云是處是慈氏無門無善財。

　　小參舉達磨至東土始見梁武帝帝問曰朕自即位以來造寺修佛度僧無數有何功德磨云此但人天小果有漏之因如影隨形似有若無帝曰如何是真功德磨云淨智妙圓體自空寂如是功德不與世求師云鼻祖八字打開不覺眉毛拖地武帝恁麼措問較若蕭何畫一要知其間消息別有春風一律今明宇薛居士亦能造寺修佛行檀波羅蜜亦不住在人天小果位中何也為伊所作福德不應貪著豈不超古人一頭地去也還會麼若能如是見方名越格人。

　　小參三界無法何處求心拈拄杖卓一卓云若恁麼會去一任手之舞之足之蹈之脫或未然欲得出頭待驢年去喝一喝。

　　小參不冷不熱五穀不結飲水止渴畏寒向火上智下愚洞然明白問著箇事耳燒面熱秖如洞山道寒時寒殺闍黎熱時熱殺闍黎又作麼生中和與伊通箇消息熱有松風水石寒有柴炭紙衾也不是順風放火也不是誇富欺貪恁麼受用只是難消還委悉麼有限身心時不待無情寒暑日相催。

　　小參驀豎拂子云只是者箇拂子因甚千沒奈何萬沒奈何忽擲下云無事閑把住冷地惹人愁且道是甚心行只緣太親切擬薦便支離。

　　小參問拶斷黃金鎖虛空飛鐵鷂頡頏任去來生死絕朕兆如何是獨脫一句師云眉毛在眼上進云恁麼則天上人間隨念至更嫌何處不風流師云照顧腳跟問金風拂面滿林間一物長靈不變遷且道生知禪德即今在什麼處安身立命師拈拄杖云相隨來也乃云休公薦徒請小參山僧無法可當前幸有龍牙老漢在杖頭指處得超然雖然如是且道那裏是他去處一塵纔舉似全體現優曇。

　　中秋小參問萬象光輝時如何師云眼華作麼進云人逢好事精神爽月到中秋分外明師云刺瞎汝眼乃云年年歲月總一般今年歷過閏八月十五日已前渾不覺十五日已後黑漫漫且道正當十五日試問諸人作麼觀良久云舉目人皆見光輝天下明。

　　小參春至華開俱漏泄非青非黃非赤白珍重闍黎仔細觀莫隨眼境妄分別別葛藤有話無人說喝一喝下座。

　　迎華嚴象老人靈骨歸示眾宗風院裏別來時念有餘年不見師今日迎歸重一晤了然面目儼如斯汝等不知先師自龍蟠開法以來幾住名剎後於楞伽玉峰丁甲申之變白刃春風蜀中幾無完土師乃拽杖酉陽時司主醇公親炙座下即於大酉洞天新刱一剎延師駐蹕後退居白果山華嚴禪寺一日師率眾刈茅見一古塔空無所藏不知何時建造待旬耆年亦不知之後一月唱滅遂收靈骨瘞於斯焉山僧慮其塔近要服特遣印寰等二千餘里迎歸大眾自別後至今廿有四載方纔圓成者則公案此段因緣信非偶然不是冤家不聚頭勿煩久立言畢潸然歸方丈。

　　埽開山傳法禪師塔闢千秋法社開人天眼目轉無盡輪寧有窮矣遂拈帚召眾云鳥啼華笑長春秖貴家風如始。

　　法語

　　示風谷上座

　　上座初參吾法叔雪門和尚次謁洞上長老久侍凡師而法門細大靡不經歷至於寓黔中數載迴龍接納不厭真乃濟人之心深切他日法門柱石未易言也且上座賦性簡直未薰雜染造道之器可佳若以初心而咨向往何愁不到古人田地然此者片田地分付來多少時也故云我立地待汝搆去所以三世諸佛歷代祖師出興於世無非發明者片田地若辦肯心必不相賺只須一斷一切斷一成一切成更莫思前算後譬如金翅鳥王劈海直取龍吞不向別處流轉管教得大受用豈不慶快平生那時推己利人而兩得又何慮檀度之不普哉書此以為異日啐地一聲之助切莫到中和門下抱贓叫屈。

　　示海巒監院

　　建叢林立規矩乃古今之賢士修道德齊禮樂實住持之紀綱大抵扶樹宗教須是其人今公叢林整肅粥飯精潔四來禪者景仰無窮復請山僧拈提向上誘掖方來多多益善但肯就裏韜光斂彩世事任緣究竟箇事復何難哉奈病軀不能久留今將行矣書此一段葛藤以酬令德。

　　示共如庫司

　　上人清涼作庫司職滿束裝便歸去缽盂錫杖仍舊留把茅且向九峰卓恐汝未到休歇處山野重重為舉說楊岐有箇金剛圈要爾努力急跳出跳得出時伸腳眠也無祖兮也無佛。

　　示法空禪人

　　爾號法空只須依此體會更莫向外馳求當觀諸法本來空寂不礙自性真空蓋由逐境生心種種取舍種種欣厭種種憎嫉種種遮障所以光不透脫汝但向舉心動念處坐臥經行時直諦審觀一朝豁開頂門正眼回觀諸法本來空寂始不負汝法空之號也勉之。

　　示博知禪人

　　衲子立志須要氣骨如山撼搖不動行腳參方亦當具眼有可親近者久久相依時中請益必要討箇分曉向上提持雖在師家本分一著貴乎自悟不見二祖立雪斷臂乞達磨安心磨云將心來與汝安祖云覓心了不可得磨云與汝安心竟如此看來不過以心印心而已寧有他哉果能如是體會不負行腳到頭終是覓山歸。

　　示印寰監寺

　　覷破塵緣事來透祖師機識得盧能老諸行悉無虧一偈超諸有亙古五宗師叢林作矩則非是小根基吾今勤策汝理事莫相違果能向上趣真是出家兒古德云與其老死丘壑不若領眾行道於叢林者上也汝其勉之。

　　示湛然明空二昆季

　　參禪學道唯要立志志若不堅久之則打退鼓矣蓋謂爾等從無始來有廣大靈通底覺性寂然湛然縱經塵劫無有一毫遮覆秖因漸染習氣隨時遷移不覺被無明煩惱收攝去也今雖知非由然兒戲山僧恐汝立志不堅信不及此故葛藤如許。

　　示達心禪人

　　明心達本衲僧行履既為生死出家故當立地堅真不可逢人矜恃好處況一生所作所為所見所聞惡知惡解無非習氣若習氣不除則有妨於正念也且爾在法門日淺未經陶汰豈可擅自稱師云我是大修行人不獨顢頇自己亦取識者之笑爾珍重珍重。

　　示玄谷禪人

　　出家兒立志須要孤硬行事故當遠大不可作庸人之態顢頇過日蓋參玄之士如珠走盤此處不契則彼處發明豈可甘心自畫耶若恃聰明之資不肯見人只管因因循循隨逆順境轉去此乃不唧溜中之不唧溜漢也公茂年出家正好向道心堅固之際拌命做去有時腳跟線斷㘞地一聲便是汝放身捨命處也方了初志汝其勉旃。

　　示福之汪居士

　　居士幼時誤走歧路致令居士不甚顛倒邇來知非一念猛省可謂急流勇退真丈夫也復乞法語以為朝夕究竟山僧道只須向知非處絕倒把斷要津看者顛倒底是箇什麼看來看去看到心空及第處不見有一物出入往來依舊只是箇汪福之那時來喫山僧痛棒。

　　示閏宇胡居士

　　向上一事獨選英靈若果是箇漢不問如何若何便乃單刀直入蓋謂居士不曾見人雖有如是根器依稀過了然此事不可自恃聰明解會亦不在語言文字上搜求亦不得作道理主持亦不得作轉語印過只須向言無展事語不投機處徹底掀翻始得儻若半信半疑虛過一生莫言不道。

　　示占圍劉居士

　　塵中作得主世上罕有此應物須及時莫問張王李女嫁並男婚不學龐老子尋常日用中行已貴有恥光陰莫虛度努力超生死一朝夢眼開不孤今日矣。

　　示夏氏妙果

　　我此法門無論僧俗男女平等一如只要當人深信此事生死念切不愁不到恁麼田地汝雖女流宛有男子之見特持片香乞法語山僧愍其致誠命名曰妙果蓋念佛修行必證妙果若依此而修有時一念知歸則成佛無疑也。

　　示趙氏婆子

　　念佛無巧拙止要生死切生死心若切無有不了徹生死心不切終是門外客因循復因循斷送老頭白即今須了辦免教閻老責有時省得來方明真實說。

　　示明宇薛居士

　　居士在世緣中千足萬足乃能訪道於清涼惜乎山僧不解方便單單止有條無情拄杖擬欲奉汝一棒秖恐居士承當不下若承當去他日見道以此為證。

　　書問

　　復玄象廖居士

　　讀來翰深生慶慰知居士金湯法門為道篤切不拘形跡往往書中請益開示並偈頌等語致誠致誠歷觀古人挺特見於天下者未有不得於刱闢而得於因循者也故惟豪傑能之耳公夙有靈根纔聞舉著胸次灑然不甚欣躍只將欣躍之心一齊坐斷不起解會如獅子遊行不假伴侶壯士屈臂不藉他力秖貴一念猛省一切現成正如力士額珠原未他失者恁麼會去多少省力捨此他求則不可也來諭所說雖是不欺但恐心意識之所著述終難保任務須徹底掀翻始得不見趙州八十行腳不休者只要到佛之一字吾不喜聞方纔休歇所以此事只在恒一不貴多聞公能如此用心一朝擊碎額珠塵勞業識盡淨光輝那時也不疑佛也不疑祖三教鼻孔一串穿卻始知原來不姓廖亦不喚作官人便是一箇脫灑閑道人也何如。

　　又

　　大都此事須趁初心猛利討箇分曉豎起脊梁全身翻轉把世出世間一切見聞覺知善惡境界一口吞盡不留毫末自然蓋天蓋地赤條條去也不然日久歲深心疲力倦遇境逢緣忘失初念昔襄州龐蘊居士初謁石頭乃問不與萬法為侶者是甚麼人頭以手掩其口豁然有省後參馬祖復躡前問祖曰待汝一口吸盡西江水即向汝道士於言下頓領玄旨更不回頭轉腦出言吐語越古超今蓋天蓋地者是千古在家學道底樣子願居士深根固蒂他日吸盡西江將此語一照莫道山僧塗污公之面門也。

　　復清涼眾護法

　　來書欲山僧再打鼓笛此意甚佳即當奉命但病軀疏僻不諳世禮恐弗能應酬人事秖可於休下嚼橡飲泉以終餘生惟高明諒之。

　　復總戎定宇段公(諱時選)

　　來論謂看本來無一事何為不得閑就中說話秖見目前虛豁未到究竟田地所以光不透脫行事之際未免無礙耳昔張無盡見兜率悅禪師一語契合悟得自己本有不從人得遂歸家穩坐依然攝政立勳此不壞世間相而求實相之大丈夫也今公之行履堅真學道篤切不減無盡張公秖少此絕倒耳待過普城把手一笑。

　　復陽燄智旭上座

　　適閱來翰不甚慶幸當此祖燈寥落之際真實為道者萬無一二公一旦拋卻五經七史灰心泯志向者冷地上作箇活計又是世間第一等討便宜底人也至若究華嚴宗旨乃公用心之善當知此箇圓頓法門廣大究竟只在剖一微塵而出大千經卷須當著眼始得不可容易放過至於諸祖誡人迸文字而參悟者總為學語之流尋行數墨障自悟門不肯體會自己本命元辰為究竟事也所謂看教明心離指見月若只翫其文而不究其旨猶若烝沙作飯焉能飽人乎哉諭中謂彌勒樓閣人人本有非善財參之而始開不參而遂闔等語是則是秖是未在切莫作道理一味印過則老胡絕望之日近矣不見善財經歷一百一十由旬參五十三師及見彌勒彈指方纔得入入已見阿僧祗彌勒有阿僧祗諸佛現阿僧祗三昧又見彌勒從初發心修行一一奇妙之境與自己根本聖智悉在其中盡得圓滿也若言八窗洞達四顧玲瓏如上所說其中廣大無比擴充無量又豈類八窗之微不能容一探竿乎昔華嚴覺禪師初習華嚴誦至現相品云佛身無有生而能示出生法性如虛空諸佛於中住無住亦無去處處皆見佛遂悟華嚴宗旨講詞宏放眾所歎服一日南堂靜禪師謂曰觀公講說獨步西南惜乎未解離文字相耳儻問道方外即今之周金剛也師即欣然罷講南依圓悟一日入室悟舉羅山道有言時踞虎頭收虎尾第一句下明宗旨無言時覿露機鋒如同電拂作麼生會師不能對夙夜參究忽然有省作偈呈悟曰家住孤峰頂常年半掩門自嗟身已老活計付兒孫悟見許可次日入室悟又問昨日公案作麼生師擬對悟便喝曰佛法不是者箇道理師復留五載轉更迷悶後於廬山栖賢閱浮山遠禪師削執論云若悟有親疏豈有栴檀林中卻生臭艸豁然契悟作偈寄悟曰出林依舊入蓬蒿天網恢恢不可逃誰信業緣無避處歸來不怕語聲高悟大奇持以示眾曰覺華嚴徹矣如覺公之不肯便休悟祖之為人到底此意又不可不使公知之山僧所以區區如此者蓋謂與公法情膠固不得不爾幸勿以我為介。

　　復龍宇潘居士

　　山僧飯罷每日埽石打坐亦不知有天上人間之事忽接來教方知居士鑽故紙打葛藤殊不知此事道箇直指已是曲了何故平地上牽枝引蔓致令山僧失足一跌試問居士喚什麼作曇華又喚什麼作菩提不妨親來通箇消息去。

　　復金沙張居士

　　接來教並偈語讀之深省我杖頭耳就中謂去我咫尺何不放三尺光者是何言歟據此識見寧不孤負己靈也殊不知人人本有之光輝天鑑地耀古騰今世出世間誰能侵占他一絲毫去如人遠涉江南海北歸來舉目存心其光無處不照又何止三尺乎。

　　又

　　昨復來翰其中已曲盡大意多見居士不薦一味要說道理以為會禪不見法華云盡思共度量亦復不能知然此事上無攀仰下絕己躬廣大靈通古今絕待靈利作家自合知歸豈容話會者哉若是中下之流自有三乘十二分教接引好怪得我又疑古今問道之語堆集萬卷不知此段因緣皆從南嶽青原二枝派別為五方圓任器水體是同至於建叢林立規矩蓋為眾廣事繁因時治宜或垂一言或出一令或幽或顯或抑或揚非苟然也無非發明箇事其於德山拈棒秘魔擎叉雪峰輥毬普化搖鈴其中直指者不甚枚舉且山野之意凡有來者但向上提去不管他信不信行不行任他顛倒居士若實為此事必須將者些見解盡淨埽除徹底一翻轉來見得自己本有不從人得那時開口閉口也得說悟說迷也得說生說死也得說心說性也得說凡說聖也得乃至說禪說教說定說慧一切語言文字資生業等無有不得若只說道理一味印過從今生說至盡未來劫未敢相許珍重珍重。

　　復月空禪人

　　上座來書一一皆悟後語耳若果如是則幸也山僧細翫之未在假饒徹底悟去若將悟處硬作主宰猶是自顢更須颺卻悟底始得相應爾果要真實參禪急須放下放下勿欺自心可也。

　　又

　　來意區區所說者無他只要山野拄杖點首若果到恁麼田地自合識羞又豈待人肯也殊不知欲求無上妙道須是久受勤苦千磨萬鍊計窮力盡無你心思言議處無你措手足處豁然啐地折嚗地斷㘞地一聲翻轉面皮始知汝不吾欺也不見南嶽讓見大鑒之後猶執事十五秋馬祖見讓之時亦相從十餘載方了此事豈容易而充選者哉汝雖來往幾次不肯實心參究亦且書生之態罔脫未曾淘汰箇衲僧氣象若肯隨中和住得十年五載習氣盡淨無有絲毫礙翳蹋著本地風光那時山野拄杖子點頭猶未晚也勉之。

　　雜偈

　　懷象崖老和尚

大酉洞天非世間高高雲路幾能攀八行欲寄何由至鎮日看山不到山

鎮日看山不到山烽煙蔽野路途艱艸鞋無自通消息猶憶風規啟後賢

不露鋒芒卻自閑白雲深處枕高眠幾回夢裏頻相委歷歷谿山落落煙

　　寄東山止法兄

兄去煙墩我向秦雲山楚水幾經春五龍院裏曾分座贏得先師累後人

　　示太峰上座

行腳多艱事未符老來方覺費躊躕豁開心眼空霄漢歷盡層巒峰亦無

　　示會也上座

剎土微塵一句收那堪直指問根由只須坐斷今時也始信橋流水不流

　　寄達遠上座

中和法嗣汝為先拄地撐天望爾前黃檗宗風千古勝因循空過好時緣

　　寄彌光上座

一菴深隱樂華峰萬事無干心自通莫謂無心云是道森羅萬象此光中

　　示印心監寺

玉冠崇福又西峰十載殷勤道行濃自是乘悲曾有願精金百鍊用無窮

　　示印寰監院

四九知非上我門而今行履果符心危亡不顧向前去始作金毛吼出林

　　示惺初副寺

參禪須透祖師關不透如何達本然奮力一鎚擊碎也始知教外有單傳

　　贈天倪上座瀝血書經

大千經卷一微塵海墨難書者段真端的不妨親剖出頭頭法法總相應

　　示月輝禪人

突出當空月一輪輝天鑒地絕埃塵禪人就裏宜參取舉首明明洞本真

　　示無作老衲

衣裏明珠晝夜光徒勞紙上去尋行瞿曇金口親分付指出明明不覆藏

　　示達心禪人

圓明一點露堂堂者裏如何有覆藏打瓦鑽龜徒卜度那知觸處即心王

　　示夢覺禪人

覺得從前總是非而今動靜莫相違直須提起吹毛利剖出當人第一機

　　示德坤禪人

頂笠腰包箇衲僧終朝抱屈上人門自家寶藏原無失向外馳求喪德坤

　　示道常監院

心如鐵石志如山日用公私無間然不異當年盧行者心空及第有衣傳

　　示豁融禪人

聖凡兩路俱坐斷只看趙州一箇無拶得虛空粉碎也塵塵剎剎絕之乎

　　復古山張居士

最上關頭達者稀揚眉已錯目前機秖饒劍氣衝牛斗到此難將正眼窺

　　贈慈化陶居士

昔日龐公嗣馬祖今朝慈化紹西峰道通天地無今古只在當人一念中

　　贈法普陳婆子

佛即心兮心即佛從來凡聖共同途果能直下承當去便是吾家千里駒

　　示司藥金成衣

汝之號也金司藥有病何曾醫得著捨短從長自剪裁分明處處露頭角

　　示紹宇李居士

宇宙雖寬無別路腳跟下事貴相親邦畿千里惟民止好去安居莫問人

　　示正宇舒居士

擬欲修行信不堅因循卻被葛藤纏六根結解如如佛秖要當人不變遷

　　示定宇王居士

箇事堂堂絕正偏不須規矩定方圓湖南長老分明道自古長安風月天

　　示忠宇梁居士

自覺紅塵苦太忙特來叩我究心王山僧指出彌陀佛十二時中常放光

　　示瑞靈劉居士

靈符時在握隨處契本來分明舉似汝不用巧安排

　　題復生栦(有序)

　　西峰自劫灰之後四山皆濯濯焉獨此古栦一株其圍四合而長不啻百二十尺矣予癸卯冬過此蚤已生氣不存至明年春受請入院未幾向東一枝忽榮猶絕後再甦今將四載千枝萬葉無一不秀矣。

蒼蒼獨占一峰頭經雨經風不計秋枯卻多年今復茂依然千古蔭無休

　　真讚

　　初祖

兩眼似漆一葦東來骨骨董董惹人疑猜咦賺得神光墮一臂至今大地成禍胎

　　自讚(順欽陳居士請)

繼曹谿之宗中黃檗之毒慣使子胡一隻狗剜心剖腹賣弄楊岐三腳驢神出鬼沒到處人多訕謗只為直不藏曲撞著順欽陳居士圖我之醜於紙軸阿呵呵會也麼大千沙界海中漚一切聖賢如電拂

　　佛事

　　清涼挂板

　　師豎椎云會麼此是佛祖弘規人天軌範縣之則中外嚴肅瞻之則上下整齊擊之則乾坤震動聲之則沙界咸聞正當恁麼時又且如何遂擊云一擊敲開千聖眼箇中誰不證圓通。

　　為益乘婆子起龕萬緣俱放下恩愛一齊拋返向無生國堂堂路不遙遂以杖擊龕云急須薦一聲佛送出塵囂。

　　為鳳川賀居士火舉起炬云了卻幻軀頓空三際鳳川鳳川須當如是攛下炬云大洋海底火燒天直下翻身信步去。

雲腹智禪師語錄卷第二終

　　　(門弟子益（慧　省）　益（眼　韞）　（性空　寂雲　聯旭　道常　悟明　性一）同刻　（性慧　真智）對
　　東林了知助刻　　　秀水謝穎仙書　　嘉興倪天章刊
　　康熙庚申年大夏月　　　吉旦禾郡楞嚴寺般若坊藏板)

　　雲腹智禪師塔銘

　　天童密雲悟和尚崛起東南中興濟北即今天下振振皆其裔也躬承記莂者十有二員破山明其一也破山囑累亦多人象崖珽其一也象崖之嗣有所謂雲腹禪師者余不識其人但余宦楚日久師之飛譽流聲震震在耳神交有日矣己未秋其法嗣我淨禪師謁余武陵谿以銘塔見屬余既心存嚮慕又豈可以不文自外也耶按行狀師諱道智字雲腹西蜀順慶渠縣人父姓李母氏何夜夢異僧托缽於門覺而有娠乃壬子五月午時誕生也總丱時深厭世相志求出家父不許而母憐之遂從其志送至本里水月庵禮六度公為師二十受具聽繩朴法師講法華經至若坐若經行除睡常攝心以是因緣故能生諸禪定恍然有入未幾參雪門舍璞和尚值上堂便問三江水響即不問高境關頭事若何璞云千人萬人過不得師云學人爭得到者裏璞云拿公驗上來師便喝璞直打出久而辭去往黃檗山參珽和尚入門便問從天放下即且置就地轉身事若何珽云腳跟下好與三十棒師當下疑情頓釋炙脂帽子鶻臭汗衫一時脫落自此機辯橫生莫敢攖其鋒者親承付囑六載巾缾時節到來應緣出世當獻寇入川之際蜀中幾無完土公數嬰其難行道一如平時無少沮焉首住三聖悟燈繼住黔之雲歸安順之清涼長壽復後有新城宰滄谿陶公者傾囊倒橐興復永寧之中和致幣敦迎幾處住持大似艸鞋著腳一日發楚遊之興士庶遮留不止有獨留明月與人看之句乘槎南下止澬江之崇福寺三載將作終焉之計寺與西峰接壤西峰荒廢輿議請復劫灰先是逢人不出堅執再三繼則出便為人不三年頓還舊觀紺殿瓊樓綠疏青瑣煥然一大寶坊也自甲辰仲春入山住持十載百廢俱興群英畢集乃遷本師珽和尚塔於酉陽瘞諸寺後晨昏瞻禮即此仁孝足風千古癸丑五月初三日示現微疾廿七日囑後事書偈云破屋一把火灰飛地絕塵露出鐵牛機應物任隨行至廿九日沐浴更衣端坐而逝世壽六十一法臘四十二繼席本寺嗣法門人我淨益聞禪師等建塔於寺之前峰與開山傳法禪師塔相上下也其嗣法弟子如太峰鑑等六人唱導一方監寺如印公輩廿載叢林多方勤苦師之得人有如此語錄行世多年其正法眼藏向上關鍵自有諸方法眼賞鑑余按行狀摭其大略昭示來茲復陳短句用抒景仰銘曰。

　乘悲七步天中節　　來論風幡揚祖烈
　遼天鼻孔沒囊藏　　舌頭拖地眼睛赤
　刀山劍樹縱橫行　　應緣寧拒虎狼穴
　光風霽月即之溫　　冷露嚴霜人共觖
　數嬰其難若家常　　七坐名坊聲赫赫
　夷荒競戴法中王　　黔壤幸留教外別
　楖栗橫肩渡汨羅　　千人萬人難挽轍
　喝斷澬江水逆流　　倒卓浮丘山頂月
　祥麟威鳳破山孫　　電捲星馳黃檗舌
　胡然一旦哲人歸　　艸木叢林皆泣血
　起家麟也徵余銘　　筆端難把虛空訣
　無縫浮屠插峰西　　綠水青山無間歇

　　康熙己未中秋前三日三韓坦之魏峻槃談撰

　　澬陽鳳山西峰禪寺中興碑記

　　真丹名山多為吾人袈裟覆卻以是奇峰曲水紆谷崇嵒絢爛乎梵宇琳宮世俗人不可得而問矣古云曠野深山聖道場地皆阿羅漢所住持世間麤人所不能見旨哉其言乎如楚之長沙上倚衡嶽下瞰洞庭水闊山高長沙稱勝西去有江則為澬水峭石虯松鬱乎兩岸山之明水之秀又甲長沙廣輿記云益陽浮丘山峰巒倚伏亞於南嶽觀此而峻拔可知已旋轉而東複嶺如飛重岡若舞左翔右顧百折千迴廿里許突然一峰大似衝霄之翥故名鳳山有寺宅其下則曰西峰所謂聖道場地也山頂有古樹大數人圍其榮枯占寺隆替明季枯矣自甲辰仲春雲腹和尚入山枝葉復蘇至今蕃茂與大溈寄檀靈樹同一奇異噫人傑則地靈歟此寺歷唐宋元明盛衰不一然千有餘年鼓鐘弗歇其地抑足重也崇禎後烽煙四起艸漫法堂雲和尚靈符在掌竿木隨身一入其中山川增氣峻閣崇樓如從地涌瓊旛寶幢恍似天垂想古盛時不過是也謂之中興也固宜修古塔建普同遷本師珽和尚塔於酉陽瘞諸寺後慈與孝並著也癸丑趨寂十載住持繼席者為我淨禪師諱益聞尤能繼其志述其事廊廡日增參徒日眾食堂菩薩子指常數千大藏五千軸有僧四人往黔地募資久不就一僧遂斷一手而歿士庶感發歙然而成乃過浙西請方冊藏而歸焉厥功懋哉克家之子能荷父薪是子是父山賴以興故諸門弟子念父子功勳欲記碑垂昭後學乃謀記於余余曰夫所謂記者不過表其往著其今垂其後已耳以往論之此寺刱於唐開山之祖為傳法禪師中興於宋為性空禪師歷代住持皆宗匠散載燈錄炳如也余何必記以今日論之雲和尚諱道智西蜀渠縣人象崖珽和尚之子破山明和尚之孫天童密雲悟和尚其曾祖也視洌則猶子輩也開法蜀之三聖悟燈黔之雲歸安順之清涼長壽永寧之中和及茲潭州之西峰也七剎住持法嗣淨禪師丕承先緒光大前徽父子令聞口碑載道矣余記奚為至於顯大機發大用喚南作北點鐵成金驅耕夫牛奪饑人食敲骨打髓罵雨呵風如此機關如此作略而流布語錄盛行於世言滿天下矣余即記之又能窺其涯涘於萬一者哉余記奚為再若殿堂壯麗萬礎千楹地土界址橫阡直陌將詳寺誌已何必記以垂後論之上之所謂載燈錄者足以垂後父子語錄足以垂後寺誌足以垂後今日何必記語云仁言之不如仁聲之入人深也歡喜讚歎遞代相傳焉知不千秋焉知不百世口碑豈不足以垂遠豈不足以當記哉何必以文字始為記以是辭之堅而請記者益篤余至此則無言以對高明者另為下語。

　　康熙己未佛成道日前住大溈密印寺退居芙蓉古梅法弟定洌拜撰


