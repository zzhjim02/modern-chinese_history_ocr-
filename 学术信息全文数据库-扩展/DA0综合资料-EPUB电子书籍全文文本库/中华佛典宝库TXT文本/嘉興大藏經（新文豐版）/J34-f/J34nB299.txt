嘉興大藏經（新文豐版）第 34 冊 No. B299 三峰藏和尚語錄


　　三峰藏和尚語錄序

　　武林衛軍嘉魚學人熊開元撰

　　開也闇髫歲荷至人加策初無所冥會乙丑得假歸從覺來先生急自研始有醯雞之獲自喻適志將謂天上下樂無逾者明年受事吳門趨見三峰老和尚于萬峰之書屋親承披揀而後知尼山先師所云不踐跡亦不入於室子輿氏所云二之中四之下灼然有如是淺深苟徒恃其天下莫能載天下莫能破之意自廣而狹人幾不免斯文蟊螣矣於是集都人士信道者營建說法堂勸請老和尚不倦開演如是甚深之法開獨聞孰與夫一天下人共聞萬世天下人共聞耶閱六七寒暄得語錄若干卷廣錄若干卷開勸請之心方存乎見少而庸人淺人輒見多往往不能卒業則約而取之盡撤其寶几珍御獨以狸奴面目對人誠仁人孝子之志也然水乳雜糅非鵝王莫擇以游夏贊春秋孰有能勝其任者開得罪抵臨安軍國清儲和尚忽郵書見招且曰鼎沸若斯雖有上至梵天之舌無處向人祗宜收先師狼藉之夜光重胎明月使方來有目者咸得與於清輝不至守其一室甘此長淪是猶可及為者公久在靈山會裏先師遷化時嘗貽書左右曰山僧有無數身前身後事仰託于門下公若不忘付囑可不共伸一臂擘破華山倒出萬年流水乎開自顧非其人何敢濫竽斯典更禍亂相尋梗與土之去未知所終則亦姑留此一則俟結集既成附之編末俾開千里萬里千生萬生不見有一步有一時在老和尚門外開不朽矣或有過量人如嵒頭婆子謂此結集亦不消得直取而投之水火當更益一重光彩若祗守寒嵒異草青掉頭不顧仍為開二十年前同阬之土非所願也。

　　時崇禎甲申夏五月朔序

　　三峰和尚語錄序

　　和尚乘仰山塵剎之願降神東震旦國作天童長子艱危百戰死任綱宗四十悟道五十四開堂六十三遷化歷主八剎門人記語錄三十卷廣錄五十卷示疾前半年手命不肖弘儲結集時得法弟子松陵周祗侍側歎息再拜以為至當今已二十七年矣猶凜凜退縮不敢輕授簡牘諸佛列祖鑒之歲月荒忽感時感疾辛丑三月手抄錄中稍平徑易曉人者為一編使後五百歲劫火洞然之際得瞻此清涼寂滅法寶三世如來說法之式龍騰雲變無有定相然天高地卑川流嶽峙確不可反覆倒置以正合以奇勝兵者聖人不得已而用之猶然兼攬並到況大統綱宗哉楊岐會滹沱正脈雪竇顯韶陽中興廣大不違從上精微自我作祖兩家典冊具在商周禮樂大備之時而執羲農已上之說是知秋冬而不知有春夏也子輿氏權衡諸聖于伯夷伊尹肯諾不全唯時中至聖則全身奉重斯可以悟法式矣有祖以來乃有和尚和尚道大不能容棲棲皇皇知者罪者其惟春秋不肖弘儲懼取其易者為之若夫結集艱重在有力者。

　　弘儲敬述於靈嵒大鑒堂

　　三峰和尚語錄目錄卷第一住海虞三峰清涼院語住蘇州北禪大慈寺語住杭州臨平安隱寺語卷第二住蘇州鄧尉聖恩寺語卷第三住蘇州鄧尉聖恩寺語卷第四住梁溪龍山錦樹院語住杭州南屏淨慈寺語住嘉興水西真如寺語住蘇州松陵聖壽寺語住蘇州鄧尉聖恩寺語卷第五廣錄卷第六廣錄卷第七廣錄卷第八頌古卷第九頌古卷第十頌古卷第十一五宗原卷第十二雜偈卷第十三法語卷第十四書問卷第十五書問卷第十六雜著

三峰藏和尚語錄卷第一

　　吳虎丘山雲巖寺嗣法門人弘儲記

　　住海虞三峰清涼禪院語

　　乙丑元旦上堂拈香云化被空山老更閒臥雲誰道不朝天生香一瓣呼嵩祝聖德雍熙壽萬年乃插香就座以拂子畫一畫云正月一夜半子前有消息殘冬已過新未交個中一點誰拈掇拈得出是何物良久喝一喝云百代舊山河雙懸新日月。

　　上堂舉百丈和尚因黃檗問從上相承底事如何指示於人丈據座檗云後代兒孫將何傳受丈云我將謂你是個人便歸方丈師云過去諸如來斯門已成就現在諸菩薩今各入圓明未來修學人當依如是法驀拈拄杖卓一卓云自餘閑雜事俱為生死因。

　　上堂僧問如何得真慧現前師云聞板聲喫飯僧云如何得法性空師云洗腳上眠床乃舉教中道此見及緣元是菩提玅淨明體祖師亦云六塵不惡還同正覺師召眾云信得及麼若信得止宿草菴且居門外若信不及三峰且與你葛藤推倒几案下座。

　　上堂一大藏教閑葛藤千七百則絆殺人三玄本無安排五位何來等級松風澗水自談玄卻笑區區論權實咄未跨船舷痛與三十。

　　上堂山又青水又綠早便起夜便宿桃紅李白競紛披看來春事十分足無位真人手段強西來大意傾十斛堪嗟臨濟小廝兒風流千古誠難續喝一喝云白雪陽春聊和一曲。

　　上堂僧問一人辦心諸天辦供未審辦甚麼心師云上人不可不會僧云某甲實實不會師云每日甚麼人將飯與你噇僧無語師云你既無心我也休便下座。

　　晚參亂石危松護竹扉住山人老共忘機晝長無個消閑法手弄潺湲濕衲衣顧左右云大眾若信三峰與麼道未免隨流失炤別更有商量道個無端也不為分外。

　　上堂僧問如何是學人著力處師云轉身處看如何是學人轉身處師云親切處看如何是學人親切處師云你著力處最親切僧云這回不是夢真個到廬山師云五老峰因甚𨁝跳僧擬議師直喝出乃云第一句薦得大海江河盡放光第二句薦得逢著觀音問彌勒第三句薦得舌拄上齶驀卓拄杖一下顧大眾云這是第幾句僧纔出師便下座。

　　上堂三業清淨佛出世腳腳踏著黃金地三業不淨佛滅度琉璃殿上難移步立時貶向鐵圍山落得身心處處閑向上路祖師關也不易也不難饑來喫飯困來睡肯把麻油樹上攤。

　　上堂舉臨濟示眾云赤肉團上有一無位真人嘗從汝等面門出入未證據者看看時有僧出問如何是無位真人濟下禪床把住云道道其僧擬議濟托開云無位真人是甚麼乾矢橛便歸方丈雪峰云臨濟大似白拈賊師云然則臨濟固是狼藉雪峰也不應以賊心待天下尊宿正令不行拗曲作直二俱不能無過我當時若見但道在和尚今日即得恐後代傳持難免無弊看他活跳底無位真人到這裏不得不垂首喪氣具通方眼底如何相救良久云替三峰下得一轉未必善因而招惡果。

　　上堂舉睦州和尚見僧來云現成公案放你三十棒師云睦州無端走入屎窖裏是你諸人還聞臭氣麼眾無對乃云又爭怪得。

　　結夏上堂舉法華舉禪師謁公安公問作麼生是伽藍舉云深山藏獨虎淺草露群蛇公云作麼生是伽藍中人舉云青松蓋不匝黃葉豈能遮公云道甚麼舉云少年翫盡天邊月老倒扶桑沒日頭公云一句兩句雲開月露作麼生舉云炤破祖師關師云以大圓覺為我伽藍身心安居平等性智快活快活怎奈生平參得聱頭禪撞著聱頭如銕壁雖然紛紜自彼于我何為先聖垂範理契必同畢竟二大老節文在甚麼處若判得塵沙諸佛天下祖師不消一捏若判不得卓拄杖一下云謹白參玄人光陰莫虛度。

　　上堂莫犯舌頭路休干心識情只提三尺劍揮落一天星仰面峰如筍低眉水作冰問我西來意石色湛空青喝一喝下座。

　　上堂拈起拄杖云獨立絕殊方卓一卓云其鋒安可當前是佛殿後是僧堂大唐打鼓新羅聞誰家漆桶夜放光。

　　上堂僧問如何是有句師云秋風訴愁絕僧云如何是無句師云寒月自多情僧云如藤倚樹時如何師云風月年年在人心有變更僧拜倒云可知禮也師乃拈起拄杖云還有不變更者麼良久卓拄杖云待樹倒藤枯再行檢點便下座。

　　上堂舉臨濟祖師云大凡演唱宗乘須一句中具三玄門一玄中具三要有權有實有炤有用汝等諸人作麼生會師云苦哉苦哉若要安國安家須是足兵足食近來求個具信根底也不可得三玄門怎能勾一踏到底老僧今日不惜手腳八字打開請諸人排身直入喝一喝云金剛腦後抽生銕華嶽三峰倒卓空。

　　上堂豁開戶牖當軒者誰坐立儼然那容相度南泉貓子胡狗殺活全憑這副手可笑臨濟白拈天生一張惡口隨喝一喝云當年陷了華山壓倒八十一城你輩茄子瓠子向甚處走。

　　上堂衣拖五尺布杖曳半山雲香爐峰下看石虎渡溪大師巷前聽寒風吼樹有時爐邊煨芋有時棹泛煙波尊貴墮隨手撥開末後句不勞提起雖然如是且道如何是老僧底主中主放下拂子云無限家私都說破了無一法可商量。

　　師誕日上堂僧問父母所生口一憑和尚大脫空小脫空父母未生已前口掛在甚處師云不可掛在壁上僧云學人大膽敢道掛在壁上師云老僧小膽怕爛卻僧云何不早道師連棒打下云也不遲僧轉身便出師召云闍黎僧回首師云若作打會入地獄如箭乃云山山青水水綠眼見耳聞千足萬足不消歇卻攀緣染淨凡聖取舍有無諸念不消拈卻四大五蘊十二處十八界和合諸入一任朝悠悠暮碌碌自然進用罔涉離微退藏不遭諸惑何須大脫空小脫空花簇簇錦簇簇粧點父母未生已前本來面目良久云谷谷便下座。

　　上堂舉南院示眾云赤肉團上壁立萬仞有僧出云赤肉團上壁立萬仞豈不是和尚語院云是僧便掀倒禪床院云這瞎漢亂統便打師云大小南院被這僧拶得熱忙人人盡道勾賊破家爭知是養子之緣善舞太阿劍決定無手厄南院有之慣編猛虎鬚必有全身策這僧有之而今諸方病在膏肓三峰若不發藥便道死而不救喝一喝云雖然兩不相傷爭奈二俱弄險。

　　上堂嵒頭未會末後句打碎虛空入爐鑄德山死活總不知只解肚饑托缽去惹得兒孫錯主張打瓦鑽龜猛窺覤我今為君明啟意吐出箇中真味趣黑漆缽盂纔出囊遇飯隨時下匕箸山為家雲共住唱罷吳歈歌白苧。

　　上堂擊磬衛取瑟歌聖人之教原無多拈起花倒剎竿分明道了莫顢頇住住住庭前柏子樹直直直大佛小佛空山石若還拈起便擲豈止五千退席。

　　除夕小參道不在內道不在外別有生涯屙矢見解燈籠跳入露柱心實能容佛殿走出山門智通無礙舊臘今宵送新春明日迎兩年新舊事一併付鐘聲丙寅歲朝上堂拈香畢乃就座云白雲高臥已多年嬴得身心迥出纏隨例元正爇沉水自慚無德頌堯天諸仁者衲僧分上尊貴天然一住此山大忘人世溪流菜葉偶然脫賺諸方缽貯松花儘可團圞一室晨鐘夕板未嘗失候違時嶺月巖花各自飛光美彩若謂無心是道何異掘井陷人更言有得為宗不免守株待兔山僧有口終不謾人汝輩莫漫思惟打入陰界卓拄杖三下云從來古路如弦直著腳何非化國民下座。

　　上堂拈起拄杖云豁開聖賢閫域卓一卓云流出音聲佛事河裏水天上月曩謨佛乾矢橛大士耳根頑韶陽口門闊看他兩個人竭盡老婆心那事如何說擲拄杖下座。

　　上堂即心即佛將謂猴白非心非佛更有猴黑不是心不是佛不是物斬斷葛藤窠勘破維摩詰咄互換機鋒神出鬼沒。

　　上堂僧問如何是第一玄師云不是涅槃心如何是第二玄師云亦非正法眼如何是第三玄師云三世諸佛只言自知六代祖師有口難宣僧作禮師云汝既知時節吾今不再三乃舉盤山云向上一路千聖不傳慈明云向上一路千聖不然徑山云向上一路熱碗鳴聲師云不傳不然熱碗鳴聲我今無說汝亦無聞下座以拄杖旋風打散。

　　上堂三百六十骨節皎皎凝虛碧八萬四千毛竅澄澄發皓彩逆底順底著著趁玄機是底非底頭頭超方外山河大地草木叢林盡是恒沙劫千佛之數信得及貧兒暴富信不及三峰話墮。

　　上堂百千萬億華藏界信手拈來只一束夜來埋向虞山巔天上人間作眼目好醜難逃這一機雙泯互存無背觸猊絃鼓斷少知音他年留待鸞膠續。

　　上堂本色住山人且無刀斧痕殿上考鐘伐鼓聲聲寒滿耳門驗人端貴知音聽響終非莽鹵驀拈竹篦云背不背兮觸不觸誰信先天為心祖。

　　晚參僧問如何觀音玅智力師云插下金剛頂上鍼。

　　上堂老僧終日與諸人同起同住同語同嘿全無一點奇特處但有一件奇特處不得不告報諸人諸人極力思量到無思量處起心動念便不穩貼老僧在無思量處起來千思百量不妨喫得飯屙得矢。

　　上堂先炤後用莫從鏡裏迷頭須信頂門有楔先用後炤正遇黑風暴雨還知冷月疏星炤用同時陣裏飛砂刀頭具眼炤用不同時東影旗旛西藏砲弩喝一喝云須知晝伏夜行不得隈刀避箭。

　　上堂心不是佛明如日智不是道黑似漆大丈夫須猛烈既然拈卻佛祖機因甚抱守繫驢橛直中曲曲中直要平不平憑秤尺。

　　上堂國師三喚當陽明皎皎侍者三應遍界黑漫漫最喜是生死煩惱可惡是菩提涅槃人間月半天上月圓咄咄鼻孔撩天不著穿。

　　上堂爛炒銕釘盛滿缽夜來托出新羅國遠來人事非等閑秪許供僧莫供佛指天指地自稱尊撞到雲門無折合。

　　上堂從上來事匪從人得截下左臂天地懸隔擬欲安心紛然打失捉摸至今空無所得咄休去歇去眉橫鼻直誰恁麼道白拈老賊。

　　上堂金槌未動曠然繩墨之外玉麈才揮縱橫得大自在老僧一物不為闍黎明辨去來菩提涅槃等名是從淨法中得貪愛取舍等名從穢法中得淨穢兩忘掃蹤滅跡任運相將不可陪法雲隨處起風雷。

　　上堂拈起拄杖云鎮海明珠只有一顆仰山不來深藏待賈卓一卓云東寺驀地捧出炤破山河萬朵。

　　上堂若論此事如迅雷貫頂掩耳不及吐出清風一條鑌銕向須彌頂上一槌金剛山下透脫倒卷虛空萬仞壁立若是臨濟嫡骨兒孫便解向獅子口裏敲牙驪龍脊上揣骨賓主互換通身縱奪末後句裏出身威音王前過活還有如是操略者麼出來與老僧相見(問荅不錄)。

　　住蘇州北禪大慈禪寺語

　　上堂蕭條古寺傍城隈萬戶吹煙曙色開獨坐雲堂無客問西山相逐送青來諸仁者無情運用舉足則步步通塗有識興慈逐念而塵塵障道爭拾池中之礫遺下明珠偶迷鏡裏之頭遂忘本體拈拄杖畫一畫云若不畫斷早見葛藤遍界。

　　晚參此事喻如蘇州一座城總有六門門門有路通達往來若閉塞五門教人總向一門出入途路中不免反添之遶不若隨方來者隨入一門翻得徑捷然雖如是饒你得到蘇州城裏要來北禪寺參見老僧更須問過地頭人始得不然十個五雙往往蹉路在。

　　上堂假使有人能化三千大千世界滿中眾生令行十善不如有人于一食頃正思此法過前功德不可為喻當爾之時識智俱空名體咸寂誰為計功誰為量德又喚甚麼作此法良久喝一喝云不解順風撒沙那能衣錦還家。

　　上堂胡亂三十年不曾少鹽醬到處行腳也須帶眼古今盡道得大機北禪看來全不像若論百丈門風豈可預搔待癢拈起拄杖云看看用時便用絕商量方信臨機原不讓。

　　上堂僧問佛祖公案只是一個道理因甚有明與不明師云昨日開元石佛放光有者道青有者道黃有者道黑道白道赤一總不定僧云和尚也是熟處難忘師呵呵大笑良久乃云于心所生即名為色知色空故生即不生盡大地是正法眼藏盡大地是涅槃玅心實相無相微玅法門從甚處入喝一喝云更須買草鞋行腳始得。

　　上堂天上不能容地下著不得鼻孔海天寬耳門鍼眼窄未問著先已頭紅面赤畢竟是甚麼人達磨曰不識觀世音菩薩將錢買胡餅放下手來是一塊黃石會麼揮拂子下座。

　　上堂頭上是天腳下是地青山自青白雲自白會也有粥喫粥有飯喫飯不會草鞋錢且置粥飯錢甚麼人還良久云劍去久矣爾方刻舟。

　　上堂綠槐絲吐掛青蟲恰恰珍禽冷冷風縱是三千廣長舌個中消息最難通曳拄杖下座。

　　上堂有佛處不得住百歲翁翁失卻父無佛處急走過海壇馬子似驢大三千里外逢人不得錯舉一字是一字一句是一句恁麼則不去也世情無真佛法無假摘楊花摘楊花攪得身心亂若麻老趙州沒來繇輸嬴豈在東司頭。

　　上堂無法可說是名說法烈焰堆中試請下腳三世諸佛一腳歷代祖師一腳北禪今日也是一腳現前大眾還有不惜娘生腳板者麼一僧纔出師連棒打退云是甚麼所在你也要插隻腳便下座。

　　上堂門外有大路秪要大踏步一步是一步直透長安路喝一喝下座。

　　上堂未透祖師關錯過大好山踏著大好山有甚祖師關。

　　上堂大棒打老鼠驚起鄰家睡本末悉歸宗何用尋言語。

　　上堂今朝四月廿九受用頭頭皆有葛衣自抹清風蒲扇信翻輕手朧朧睡眼糢糊落落精神抖擻偶爾曳杖出門隨處看花看柳。

　　上堂竿木隨身逢場作戲始從鹿埜苑終至跋提河于是二中間未曾說一字後來缺齒老胡分皮擘髓一出又一出拖到而今陽春易和白雪難齊門槌拍板忍俊不禁道嗏諸人還委麼良久云原來駐雲飛也不識。

　　上堂三轉法輪于大千其輪本來嘗清淨北禪寺裏一日兩餐餿饡飯禪和家人人肚裏七上八落今早添得一餐白粥便見穩貼貼地真不掩偽曲不藏直現在可驗謾我不得拈起拂子揮一揮云見麼良久云我且謾你這遭便下座。

　　上堂何方聖者甚處靈祗秤盤上分斤定兩筭筒邊橫千豎百于食等者于法亦等于法等者于食亦等觀世音菩薩將錢買胡餅放下手來卻是饅頭因甚佛殿山門全歸肯諾燈籠露柱猶自沉吟良久云此意幽深。

　　上堂舉雪峰和尚示眾云盡乾坤是個解脫門把手拽不肯入師呵呵大笑云自累猶可莫累他人七百眾善知識幾時跳出這個解脫坑。

　　上堂鬧市裏天子百草頭老僧在人王人王中尊在法王法王中尊偶然夜戶不閉撞入個白拈賊一眾驚懼不睡依律合得何罪眾無對乃云不可便恁懡㦬放過。

　　上堂西來大意非小兒戲千七百家各逞絕伎拖到而今展轉埽地略較些子庶幾臨濟捱拶將來依然驢屁玄要橫豎是三主賓死活是四縱有孝子慈孫信你實情難事要知容易為人請觀近代禪肆舉了便恁會了何必苦他心志此是誠諦之言聽與不聽在你。

　　上堂窮諸玄辨若一毫致於太虛竭世樞機似一滴投于巨壑眼前綠水背靠青山一夏與麼去也覺好過倘或日出事生未審作何向當良久云豈不個個英靈。

　　上堂腳腳踏斷烏鵲橋步步不從雲裏走自從換得金剛眼物物都將腦後看問著便轉牙如利劍口似血盆信口道來七石缸門裏大細而論之一即是二二即是四紅白琉璃月下看一雙和影迸人寒豈有如是事豈無如是事重之疊之四即是八八即十六一二以至千萬不可說轉貓兒𨁝跳上層樓尾上研槌翻霹靂如何是佛良久云[○@塑]且說到這裏莫被諸方簡責。

　　上堂人之嘗情一時難改逆則生嗔順則生愛喝一喝云學道貴除心何惜這皮袋。

　　上堂年年冬寒夏熱朝朝夜暗晝明使得十二時辰看看能有幾人喝一喝云太平本是將軍致不許將軍見太平。

　　上堂舉南泉云文殊普賢昨夜三更起佛見法見各與二十棒貶向銕圍山師云近日有從銕圍山來底衲子麼我不問你禪道佛法秪要問你二大士起居安樂否少病少惱否眾無語乃云莫謾山僧好。

　　上堂舉茱萸把一橛竹上堂云還有人虛空裏釘得橛麼時有靈虛上座出云虛空是橛茱萸便打靈虛云莫錯打某甲茱萸休去師云靈虛不道無未免性燥你看他古今善知識那個便肯放得下這一橛老僧非是倚勢欺人往往知而故犯雖然茱萸休去未可全信。

　　小參古意不可得蕭然四座僧簷牙無燕雀赤日印空庭治世語言資生業等皆與實相不相違背不可得意則不問日印空庭事若何乃云苔文鏤石古草帶篆簾青。

　　上堂釋迦已滅彌勒未來北禪三門早閉晏開但見頻出入知他才不才莫怪老僧閑管事要須分辨墨和煤。

　　上堂森羅及萬象一法之所印凡所見色皆是見心澄潭月影靜夜鐘聲一處真千處萬處一時真喝一喝云幾多癡男女茫茫古到今。

　　住杭州臨平安隱禪寺語

　　上堂纔白椎師以拄杖橫截云千佛下口不得歷祖一場敗缺今日直下拈來依然是赤骨律此事如干將莫邪雙腕並運如冰花若火燄向報化佛舌根下一截正好銷兵鑄钁樂過平生只今還有具如是操略底漢子麼出來與安隱相見問荅畢乃拈拂子云釋迦老子得這消息便會指天指地末後露出雙趺西天四七東土二三得這消息便會說偈傳心以空印印空印水臨濟得之而棒喝雲門得之而鑒咦溈仰向有無處吹火洞山于睹影處我渠法眼在曹源一滴水荅曹源一滴水處唯心新安隱一齊收在拂子頭上且道拂子頭上是甚麼道理擲下拂子云久立眾慈伏惟珍重。

　　晚參賓主相逢為對揚神機一著好商量定盤星子難移動卓午高竿隱太陽舉臨濟同普化赴施主齋次濟問毛吞巨海芥納須彌為是神通玅用為是法爾如然化踢倒飯床濟曰太麤生化曰甚麼所在說麤說細次日又同赴齋濟問今日供養何似昨日化亦踢倒飯床濟曰得即得太麤生化喝曰瞎漢佛法說甚麼麤細濟不覺吐舌師云普化霸力橫施但禪王化不忘成褫之記可見賓則始終賓主則始終主臨濟使盡軟頑不聞雷聲動地微見冷芒逼斗致令後代兒孫點簡不知向阿誰吐氣良久云安隱今日挽古回今轟個霹靂去也便下座。

　　上堂舉世尊一日陞座文殊白椎云諦觀法王法法王法如是世尊便下座師云文殊見小欲速世尊將計就計若作佛法商量分明是小兒戲山僧路見不平拈拄杖云要打他家師弟還有為二老出氣者麼良久卓拄杖一下云諦觀法王法法王法如是便下座。

　　雲門澄和尚終七燒香翻大海作漚繩繩開洞水之源卓玅高為杖籍籍振雲門之價正見誕子化生之盛何期推爺滅祖之歸布袋藏鴉四十九日已前尚噪銀碗盛雪三十二傳之後光生玉線牽來今日是渠前日我繪圖留下紙間頂相背間毛阿師儼在孝堂古佛嘗居顯聖繇偏入正今日痛哭于無從以正為偏將來莊嚴于玅覺俾石頭之路永滑代起群猊令威音夜半正明嘗懸慧日。

　　上堂以拄杖作半個圓相云圓不圓直不直若人道得出與你做相識良久卓拄杖云長相憶只有這個賊。

　　上元上堂繁鉦雜鼓夜駢闐火樹星橋燦遠天誰把娘生雙白眼看到威音更那邊(舉公案不錄)。

　　金粟老和尚送僧伽黎至上堂專使出問佛佛授手祖祖相傳佛佛授手即不問如何是祖祖相傳底事師云金縷分明說向人使禮拜師云三十棒留與老和尚打乃舉起衣云自從多子塔前籠罩迦葉遂使至今在雞足山前冷坐黃梅室裏遮圍六祖致令馬駒腳下熱鬧不休復展開云今日遞代相傳送向安隱堂前仔細看來只好裹三十年前底破草鞋放下云若是釋迦老子金色頭陀大滿大鑒出來道內傳法印以契證心外付袈裟以定宗旨正好劈脊一棒用酬金粟堂上本師和尚法乳之恩還有旁不甘底從金絲裏出頭布縫中吐氣者出來與佛祖雪屈時值迅雷一擊師云一聲雷送千山雨大地春風花自香卓拄杖下座。

　　佛涅槃日上堂頂門突眼非為正槨裏呈趺未是全八斛四斗亂拋撒二月重圓又一年舉世尊于雙林將般涅槃以手摩胸告眾曰汝等善觀如來金色之身瞻仰取足勿令後悔若謂吾滅度非吾弟子若謂吾不滅度亦非吾弟子師云我當時若在好與一棒打殺免得臨末稍頭生事一上豎起拂子云會麼切怪他有頭無尾世尊右脅累足泊然而化即入金棺爾時迦葉尊者後至世尊于棺中露出雙趺示之師云我當時若見以杖叩其脛放下拂子云只為他有尾無頭此時金棺涌于虛空高七多羅樹化火自焚得舍利八斛四斗流布人間天上師喝一喝云猶未許渠在即今二月十五佛般涅槃之日這則公案還有人緇素得出麼若緇素得出速來道取良久卓拄杖云杏花含雨濕柳眼帶煙嚬。

　　晚參入得安隱門得到安隱地既到安隱地莫問西來意。

　　解制上堂舉話畢乃楖栗橫肩云杖頭山色花間滴腳下泉聲雨後多便下座。

　　歲戊辰翁方伯馮節推諸檀護請開堂拈香畢乃就座云新天子登極廓矣無為舊安隱重來頹然尊貴夜犬吠花梢之月那識太平朝龍噓石洞之雲豈知神用老僧只解著衣喫飯何勞舉拂拈椎所以曹山曰披毛戴角是類墮不斷聲色是隨墮不受食是尊貴墮覺範曰垂衣裳而天下治者堯也須知尊貴一路自別此曹洞宗旨也茲因聖君御曆特拈尊貴之旨以見皇風還有人向個中實證者出眾唱和太平助宣聖化問如何是類墮師云鼻下無繩滿山青草進云如何是隨墮師云倒跨白牛橫吹短笛進云如何是尊貴墮師云人牛歸去月落前溪進云曹洞旨趣已蒙垂示濟上宗綱又如何師打云向這裏會不妨尊貴遂卓拄杖一下舉臨濟大師曰沿流不止問如何真炤無邊說似他離相離名人不稟吹毛用了急須磨顧左右云且道如何是流此從截斷兩頭中間突出乾慧中發來逆流而進中中流入為向上更有許多事在所以不止從玄入要以至主中主尚有見在豈非真炤雖則無邊然只好似他而已若是透過已前則離相離名何者為人只是你那悟處到這裏透過一切故悟不能稟此處與曹山尊貴相似更要吹毛用了急須磨始得故曰垂衣裳而天下治者堯也復卓拄杖三下下座。

　　示眾機先一向是汝諸人安身處先機一著是汝諸人立命處其間左之右之或伸或縮是汝諸人踏腳處末後一句是汝諸人出頭處。

　　晚參舉一不得舉二放過一著落在第二此是睦州骨髓乾峰的訣雲門雖解虎口橫身也是間道小卒乾峰善能倒轉旗鎗也是背水設陣若到安隱門下個個要渠失二落三去一墮五三大老驀直相逢人人叫冤叫苦會得者出來把手共行平分半座其或不然一即是二二即是四也是紅火叉相打只好一次。

　　晚參舉大覺參見臨濟濟舉起拂子覺敷坐具濟擲下拂子覺收坐具參堂去僧眾曰此僧莫是和尚親故不禮拜又不喫棒濟聞令喚覺覺至濟曰大眾道汝不禮拜又不喫棒莫是老僧親故覺珍重下去師云二大老靴中指動水底魚行且道那個是賓那個是主直饒虎兕出于柙爭奈龜玉毀於櫝中縱然缽裏藏龍又見風雷過峽。

　　靈鑑法主到上堂客從臨平來貽我一編雪字字古人心讀之寒凜冽喝一喝云當年第一座早已為君徹(丙寅冬制法主曾克安隱首座)。

　　上堂秀初居士纔出師問昔大溈和尚道有句無句如藤倚樹你作麼生會士以手橫一橫云劃破虛空一條血路師云忽然樹倒藤枯畢竟句歸何處士云拄杖依然亙今古師云溈山呵呵大笑歸方丈聻士云重疊關山師連打三棒云也不屈著你良久復云大溈空裏釘樁安隱兔頭截角雖然總是尋嘗事千古輸他手段高。

　　晚參僧出作禮師云萬法歸一一歸何處僧云今朝早是臘月初三師云古人道青州布衫重七斤是同是別僧云一滴水一滴凍師云如何是奇特事適殿上開靜僧云鐘聲咬破七條師乃云今日臘月三朝鐘聲咬破七條露柱滴水滴凍燈籠不敢聲高奇特果然奇特拄杖莫漫肆驕老僧倚老賣老讓與風流年少下座。

三峰藏和尚語錄卷第一(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第二

　　吳虎丘山雲巖寺嗣法門人弘儲記

　　住蘇州鄧尉山聖恩禪寺語

　　己巳結夏熊邑侯魚山同闔郡紳衿請上堂豎起拂子云三世諸佛歷代祖師山河大地世出世間一切諸法縛作一團千牢百固擲向諸仁面前還有決烈漢一擊粉碎者麼問昔年萬峰于此大轉法輪今日三峰到來祖道重光未審唱誰家曲調師云龍碑鍾王氣進云恁麼則臨濟中興雷轟電掣去也師云鳳嶺蔚青霞僧作禮師便打問威音王佛一金圈拋向當陽事若何師云湖洗千秋日進云得意忘言即不問橫三豎四是何宗師云山擎萬古天僧擬進語師喝住良久乃左右顧視云諸佛未出世祖師未西來威音王未有名字以前還有生死也無各人父母未生三緣未合天地未分覺明未咎以前還有四句兩頭是非好歹言思識路也無昨宵正睡著時無夢無想無見無聞還有現前許多理會也無若向這裏了得則知從朝睡醒下床洗面喫粥迎賓送客嬉笑怒罵是有心耶是無心耶若道有心則前來三處心不是有若道無心則現前是誰主持若向這裏透過則山出波中樹撐殿角正好搖扇乘涼過夏雖然如是猶坐無事甲裏若有一物現前未免心生意解情塵亙天顧杼停機生死塞路如何得大休歇大自在若是個不顧危亡底向未問以前劈口一槌板齒落地眉間掛劍血濺梵天饑鷹爪上奪雀猛虎口裏下鍼始契他臨濟大師道一句中具三玄門一玄中具三要額上亞目頂中出頭處處超佛越祖在在蓋色騎聲堪報不報之恩共助無為之化喝一喝卓拄杖下座。

　　法堂落成上堂以拂子畫一畫云會麼太陽到向諸神藏沒赤口白舌盡消除又畫一畫云會麼普庵到此百無禁忌九良星煞沒坐位諸仁者前一畫後一畫畫畫相對四柱卓雲諸磉立地臨濟宗旨盡情說了也還有向上事麼又畫一畫云不因跨海擎天勢爭見千秋柱石功。

　　上堂雲無心而出岫招招搖搖鳥倦飛以知還歷歷落落堪笑陶淵明舍重卻從輕有五斗米腰不肯折無一盃酒眉便解攢阿呵呵廉亦不必廉貪亦不必貪但除心裏病到處腳頭寬。

　　上堂朕兆未形已前切忌守著自己形名既分之後要須打破目前大象不遊兔徑鳳凰肯啗雞粟祖師門下電光莫及石火難追喝一喝云說萬峰以強欺弱得麼便下座。

　　上堂擉瞎娘生眸劈開覷驢井任他驢事馬事不管生耶死耶至若拈赤生銕補鍋飛𨍏轢鑽釘縫不過事存函蓋理應箭鋒也不是驚天動地底事何故聻兩手捧缽雙足結跏誰家沙彌非佛祖一身帶影四體承月那個男兒不丈夫遂卓拄杖下座。

　　上堂以口說法口有時歇以身說法身有時滅拈起拄杖云秖有這個菩薩生辣辣一例橫該抹不管你眼裏無筋秪要你皮下有血。

　　上堂老僧有時將太虛空千煆萬煉煉成一柄金剛王劍揮天截地有時放下寶劍偪塞虛空令三世諸佛歷代祖師無出頭分有時捲盡白雲歸洞府轟雷暴雨過黃昏所以道有句無句如藤倚樹雖然切忌問著問著則頭角生。

　　小參沉空滯寂齷齷齪齪混世同塵潔潔淨淨長者長法身短者短法身月大大盡月小小盡狸奴白牯卻知三世諸佛不省要得四海平定喝一喝云急急如律令。

　　上堂本來無一物教外有何傳幾多英靈子紙裹又麻纏天台南嶽奔如電河北江南走似煙漆桶漆桶蒼天蒼天狼藉不止東土淆訛始自西乾。

　　女弟子上蓮修淨業請小參口口佛心心佛事事佛步步佛一撞一磕都是佛忽然撞著石大郎口中吐出蓮花碧。

　　上堂拈起拄杖云看看十五日已前日月未足喻其明十五日已後虛空未足喻其廣正當十五日有高逾泰華深越滄海一句子擬舉似諸人未免道欺人太煞有信得及者出來兩手分付僧纔出作禮師劈脊一棒云且道一半僧進前云乞和尚全副道將來師擲下拄杖云要頭截取去僧擬議師托開云是甚麼乾矢橛便下座。

　　上堂冒虛空為鼓懸日月為槌打鼓普請鄧山五百木羅漢夯取柴庄嶺上薪蒸得米囤峰頭粟將漁洋缽盂山滿盛香積憑鄧山翀天飛鳳和聲念摩訶般若三世諸佛如麻似粟虛空中懽喜合掌惟有普賢長子騎卻竹山臥象峰為作證明曰若人會得這一句子管取參學事畢便下座。

　　上堂有句無句如藤倚樹不參活句參死句豈止蹉過河沙數樹倒藤枯句歸何處大地山河生銕鑄千人萬人把不住溈山呵呵大笑歸方丈迢迢相望八千里往復何嘗行舊路喝一喝云此是圓通自在門萬峰不須重指注。

　　晚參今朝臘月二十底事處處難值若便與麼放過不久便是除夕。

　　小參臨濟只為髑髏乾不盡長年無風生浪德山多因塊壘未全銷一向平地起堆萬峰一串穿來掛向八風頭裏任他事逐眼前過管甚老從頭上來。

　　庚午元旦上堂拈起瓶中花云拈花嵩祝願唯欽春到方知聖主心出世豈忘歌帝力捷音且喜到山深兵揚北闕彌天壯寇敗西山指日擒欲把金剛王一拂為皇千載靖氛祲舉臨濟大師曰有時一喝如金剛王寶劍師云魔佛同誅有時一喝如踞地師子師云空礙俱破有時一喝如探竿影草師云烽煙未動砲已先行有時一喝不作一喝用師云擊鼓三通強凶授首今日元正新旦只見殺氣騰騰雖然正是我大明國裏春風習習還有會一喝金剛王者麼道道僧纔出師云禮拜當朝北闕便下座。

　　上堂日日日東出日日日西沉是聖是凡劈脊摟那管一棒一條痕空劫已前無自己眼目人天是甚麼人上上上上到最高高處望望見青山起白雲。

　　上堂曉色煙為山夜光月成雪不知萬谷梅秪覺香鏤骨高風過疾雷空芬轉幽烈問我西來意早已為君說良久云向上一路千聖不傳未入門來早已三十棒了也。

　　上堂築墻護果鑿地蒔花钁嘴廉尖石頭磊塊客來迎送米到抬扛愁醬乞鹽吟風弄月此是住山活計久參上士不消重說偈言後學初機領取向下注腳乃云重湖疊嶂梅千頃塌屋低簷四五家未坼竹根先掘筍略虛樹罅又栽茶便下座。

　　上堂如何是佛虛空一具黃金骨如何是法水清石冷苔長滑如何是僧眉長拖地骨如冰如何是三寶具足古殿法堂方丈屋如何是其中事日上芋香猶未熟廚下先烹一盞茶還有受用也無白雲為床梧葉為屋睡熟翻身水足草足恁麼則如何為人聻相逢不道人間事指點湖山個個青老僧恁麼自問自荅拄杖子恁麼自問自荅大眾亦恁麼自問自荅拄杖子若會得則老僧會得大眾會得大眾若不會則拄杖子不會老僧不會今問拄杖子還會麼良久山鳥亂啼乃云分明是個事山鳥正啼忙。

　　上堂老僧近來枕石放身瞑然松下不能說法無已則委之萬象將使雲霞絢赫水石擊衝露遮那身出廣長舌曰的地藍曰阿布使曰四月乍晴山色好一天初曉鳥聲多此等皆非一代時教之所管攝今日十方為口山說水說空說有說剎說塵說有情無情三世一切同運法輪令聞者令見者立地成佛且道如上說底是甚麼法良久乃云湖上缽盂峰乍洗峰頭囤米飯初蒸。

　　上堂摩訶衍法四句既離百非又絕空蕩蕩三千剎海冷澄澄八萬法門美則美矣猶未盡善何也不能傾出猛烈紅爐燄鎚碎清涼白月輪李將軍有家聲在不得封侯也是閑諸人要識三峰真的旨麼喝一喝云威風八面言思斷平地翻為荊棘林。

　　結夏上堂筍出林梢竹乍齊青梅初重壓枝低山知雨好頻增色鳥惜花殘不住啼衲裰卷來雲在架革鞋懸後草成蹊湖光近檻閑無用洗盡晴霞日落西隨顧左右云會麼若作結夏佛法會入地獄如箭射不作結夏佛法會亦須銜銕負鞍。

　　上堂舉六祖至廣州法性寺寓止廊廡間暮夜風颺剎幡聞二僧對論一云幡動一云風動往復酬畣曾未契理祖云可容俗流輒與高論否直以非風幡動仁者心動師云弄泥團漢有甚麼限滿缽炒浮漚擎來充供養影響盡消亡心作底模樣。

　　上堂僧問露柱掛燈籠山門騎佛殿神通法爾則且置如何得穩坐家堂師云山僧無伎倆僧云和尚莫謾某甲師云白日青天鬼美人又僧問趙州喫茶去不是好心和尚開堂來的何宗旨師云掌上星初滿僧云恁麼則為瑞為祥去也師云盤中月正孤僧禮拜師便喝乃云山僧無伎倆一步是一步看他一輩茄子瓠子不思爛貨沒人買偏要擔向十字街頭爭鮮鬥價白日青天鬼美人真個苦哉佛陀耶山僧今日正擬移風易俗要使動者靜亂者定邪者正以拂子左拂云唵部臨部臨以拂子右拂云唵齒臨齒臨伏願風以時而雨以時漁父歌而樵人舞直得皇封坦蕩化日熙怡無一物不遂其生無一法不安其性且道山僧憑何力用致斯盛治乃復以拂子作一圓相托呈云見麼掌上星初滿盤中月正孤。

　　小參一句洞今古千生絕往還待看春雨後嵒下聽潺湲卓拄杖下座。

　　上堂纔問著舌初掉大洋海底火星飛赤日頭邊急流瀑白花牛穿破粉底皂靴青頭蠅不肯揚聲大叫丘八王趙五到敲金章打玉詔桃花妒眼能相撩此是老僧向來不曾道底若會得出來下個註腳僧纔出師便下座回至方丈侍者出云請和尚註腳師云鄭龍苦雨章海酸雲進云雲收雨霽後又如何師云落長七生。

　　上堂舉五祖演和尚云釋迦已滅彌勒未生森羅萬象推向一邊且作麼生是你諸人嘗住法身乃云有功無功莫使腹空師云五祖老漢顢顢頇頇儱儱侗侗更參三十年也未會法身向上在然雖如是土曠人希試聽下個註腳喝一喝云夏日赫如烈流汗思冷泉偶爾得一句大雪下長天。

　　病起上堂山僧前日通身是病晝夜攢簇不得何啻四百四病正當病時病亦是病藥亦是病那知更有個不病者及至病退身安從前寒熱眾苦相貌總不知向甚處去也三百骨節八萬毛竅一一抖得乾乾淨淨遍覓病源了不可得始信這髑髏皮袋裏面直是安置伊不得病與不病是甚麼閑大眾秖是一個身子且道因甚有兩樣喝一喝云夜冢髑髏原是水客盃弓影竟非蛇個中無地容生滅笑把遺編篆縷斜。

　　晚參古人真實相為道有念盡為煩惱鎖無心端坐水晶宮我卻不恁麼喝一喝云幽花自戀秋深草脫葉誰知樹底雲下座。

　　上堂釋迦墮七墮八達磨落二落三托言為道為法實情翫水遊山拉下禪床問你南北東西討甚閑秋風涼秋夜長井梧飄嵒桂香初無蓋覆有甚囊藏但不許世諦流布且不容佛法商量擲下拄杖云逴得便行真漢子人間天上本無雙。

　　上堂一立一破猶有塵在無立無破猶有法在塵法雙亡猶有亡在老僧一棒到底使你冰消桶脫你莫非又向冰消桶脫處躲跟麼拈拄杖云一頓兩頓三四頓一一會來真是鈍棒頭有眼為君分腦後雙眸何足問直打下法堂。

　　上堂僧纔出師驀頭與一踏僧起身云好一踏師云你從甚處來僧擬議師又與一踏云自己來處尚不知也要說好說歉乃云山僧今日不能與這僧斬絕未免勞而無功還有赤心片片底衲子與老僧倒斷不致兩相辜負良久云這一踏非惟踏破釋迦腦蓋抑且為千古龜鑑。

　　上堂喝一喝云螻蟻馳上泰山鬧斷日觀峰頭巨石蟪蛄奮出滄海噓成羅浮頂上白雲人人有這自力卻不用倒借別人底手拭涕可惜許也豈不見長橋下蛟只消一劍藍田中虎不出一箭直下便請何等快便大丈夫阿呵呵踏踏歌藍采和不若十字街頭布袋和尚把木屐拖觀世音菩薩將錢買胡餅放下手卻是饅頭雲門大師來也諸人還會得門縫裏事麼喝一喝云今日三七大悲懺壇完滿掃萬峰祖塔山頭掛百燭燈湖上點通宵炬設放燄口施食普利水陸莫言不道。

　　淨心居士請上堂生平篤信是參禪琴上相看二十年施地但知開剎願食貧未惜買山錢清涼夢繞藤為座鄧尉身空水是天三日耳聾君會取馬師道法廣無邊良久喝一喝云若還與麼會難免叫蒼天。

　　上堂嶒峰無磴海無舟率意驅車痛哭休從此頹然坐芳草問來伸手折花酬。

　　上堂一棒一條痕一摑一握血到底一重關人人盡叫屈屈屈透過兩三重敢保老兄猶未徹。

　　辛未元日上堂拈香畢乃就座云風不鳴條雨不破塊民不失所路不拾遺承誰恩力當今皇帝復顧視左右云且知恩報恩一句又作麼生良久云虛空開口呵呵笑佛法從來貴出情。

　　上堂以拄杖畫一畫云若人會得這一畫則能攪長河為酥酪變大地作黃金世出世間山河大地無一針鋒許不是棒頭的旨又以杖畫一畫云若人會得這一畫則黃金變酥酪世界為白銀世出世間無針鋒許不是大休大歇大安樂處復以杖畫一畫云若人會得這一畫則黃金酥酪酥酪黃金鍊作一團打作一片世出世間無一針鋒許不是大尊貴處諸仁者還會也無會也不出此不會也不出此以杖卓三卓云移花兼彩蝶買銕得黃金。

　　上堂數萬先須舉一二五恰成一十數到不可說處舌大如槌神機活脫蟠桃一夜盡開花歲歷三千始成實諸仁者萬出于千千起于百百始于十十始于一只這一又從那裏起良久云剝到頂時培碩果雷從復處震天機乃喝一喝云諸仁者這一喝有時作一喝用有時不作一喝用有時一喝不作一喝用若人會得管取參學事畢會麼王師合藉干城力四海歸降賀太平。

　　李侍御請上堂有言無意號離鉤拋出先天紫氣浮泰華擘開輕有力黃河畫斷水西流若人會得這一句則手握乾坤指呼日月先天地而不生後天地而不老亙古亙今只是個自己諸人還道得麼不然老僧自道去也今朝二月廿四飯僧作大佛事策起三丈白眉直下為君指示乃揮拂大喝下座。

　　上堂喝一喝云特牛生兒也又喝一喝云一馬生三寅又喝一喝云此中一句能令山河大地草木風雲情與無情一時轉大法輪成等正覺諸人要會麼復喝一喝云向這裏入問𡎺肋三拳佛降生指天指地令全行父子傳燈光燦爛請師的的示分明師以杖畫<<PIC>J34p0133_01.gif</PIC>進云啐啄頓開天地竅鸞雛衝破碧琉璃師以杖于前相外畫一大○進云父子合宗千古印燈燈續燄古今傳師以杖于一○中點云呱僧作禮師便下座。

　　通州弟子濟聞請上堂諸上座不用尋思盡十方世界明明地無一塵一縷為緣為對咳唾超彼三賢掉臂直透十聖著衣喫飯行住坐臥有甚麼事不見永嘉云絕學無為閑道人不除妄想不求真秪恁麼散去佛法道理一總用不著可笑德山緣密有甚三句語示人一句函蓋乾坤一句截斷眾流一句隨波逐浪長安路上得恁麼滾滾地。

　　上堂五十五位盡是度門從門入作好不丈夫若是真正英雄爭肯踏佛階梯落人背後諸人清淨心中若起一念修學心即是平地上立個階級不可度越汝若無心即是步步通途說甚麼遠近高卑良久云會麼分別魔軍熾忘機佛道隆。

　　晚參僧問不與萬法為侶者是甚麼人師云老僧遭你鈍置僧云一口吸盡西江水又作麼生師云闍黎遭我鈍置僧一喝師擲下拄杖云為他閑事長無明便下座。

　　上堂問闢天人深域一往已見全提振今古洪謨此時願垂一語師云莫道點頭猶未是纖毫不了亂縱橫進云金毛師子相逢也未必輕輕放過伊師云行腳若還不帶眼難免海外覓浮漚僧點頭三下師云果然地闊少知音問諸法寂滅相不可以言宣三藏十二部所說何事師云不錯進云大用現前不存規則因甚又道演唱宗乘須具三玄三要師云不錯進云威音王已前是甚麼人先悟師云人事少暇緩緩和你商量前兩錯進云和尚也須領話師云一期畣話還副得上座意麼僧云不副師顧左右云這回老僧得也便下座。

　　上堂古人住山嘗有偈云釅茶三五盞意在钁頭邊且道是甚麼意老僧則不然蠶豆茶邊採西瓜竹裏栽鋤成生熟地一月兩番開今古同風宛有住山氣象若是真獅子兒不妨向這邊跳躑所謂獅子兒眾隨後三歲便能大哮吼諸仁者簑衣索索官人不落三耳朵草鞋放在禪床腳下省得諸方亂走行腳還有真正赤骨律住山漢子出來道看良久云開田儲夏水種樹埡春雲。

　　上堂舉睦州和尚云汝等諸人還得個入頭處也未若未得個入頭須得個入頭若得個入頭不得孤負老僧師云賺臨濟喫棒拶雲門腳折底本事甚處去也反自出出入入兩頭三緒教壞人家兒女萬峰若不徹底掀翻使彼承言滯句者一個個李向赤邊咬埋沒己靈深為可惜眾中還有捉敗睦州底衲子麼老僧肯相孤負拈拄杖卓一下云要用直須用眼目莫定動。

　　晚參德山小參不畣話埋沒宗風趙州小參要畣話恥他先作萬峰今夜小參會得自己底截斷他腳跟識得目前底穿瞎他眼睛起佛見法見底與他茶喫不見一色底與他平交不是山僧爭人我大都緇素要分明且道總不與麼底又如何良久云後五日看。

　　上堂秋山乾若洗秋水流如砥秋雲淡不生七十二峰起所以鄧尉山與光福塔首尾問畣致令漁洋山囓指出血長旗嶺叩首皈依何以故以拄杖畫一畫云班鳩麻雀大於鵬白象青獅小如蟻又畫一畫云會麼杖頭花正深爭奈草鞋有鼻而無跟東邊撞木鐘西邊敲瓦鼓齊一變至於魯山僧二十餘年一向打葛藤從未曾說到這裏今日不覺盡情嘔出良久云若將耳聽終難會眼處聞聲始得知。

　　受揚州天寧請上堂向上大法不惜當陽拈示諸仁者從維揚放舟截江到鄧山三日寒雨一道清風及乎到來舟懸石岸斜轎上泥坡滑登涉間關參尋不易伏惟珍重至若向下一句則未踏船舷早已說過了也且道還有末後句也無十月多風信難為衣薄人會得者出來唱和一上問適纔和尚道未踏船舷早已說過了也說底是甚麼師打云說這個進云未在更道師云你又作麼生僧云未陞座已前和尚已喫三十棒了也師打云這一棒阿誰喫僧一喝拂袖歸眾問和尚道風遠振法雨均施今日覿面當機未審如何相接師打云這樣接進云還肯別施方便接彼遠來者麼師云肯進云如何是和尚底方便師云向下會取進云設有個金睛突出頭尾交加大吼一聲和尚又作麼生師作虎聲僧云今日長安大有人喪身失命師打云這一棒阿誰喫人華居士問聞和尚於此建立臨濟宗旨是否師云是進云臨濟宗旨且置如何是萬峰宗旨師云塔院到此不出半里進云三百年來今日始見作家師打云這一棒教阿誰喫又僧出問向上向下則不問如何是末後句師覤上覷下進云為甚解舉不解荅師吐舌僧禮拜云今日被學人捉敗師打云這一棒教阿誰喫便歸方丈。

　　上堂天上水地下月萬斛天香好時節無數青蒼淡中抹洞庭兩山飛彈出打破佛頭頂上結商山四皓齊喫跌個個兩口無一舌三段老人雪竇翁老僧一棒下風立中郎兒孫賢叔侄被我一問赤骨律南斗八北斗七二十八宿右旋列咄我要問他今年洞庭多少橘畣得出與一摑畣不出與一摑道道良久喝一喝下座。

　　壬申元日上堂拈起拄杖云世界闊幾許拄杖闊幾許虛空長一丈拄杖長一丈百億蓮華九州萬國五湖四海一切諸佛含靈都在拄杖子頭上傳心續命被老僧輕輕點一下則虛空雷動大地春生澤國太平聖皇萬壽。

　　上堂以拄杖畫一畫云直截根源佛所印摘葉尋枝我不能且道如何是直截根源底印漁洋山曲缽盂小鄧尉峰高天壽深又以杖左右豎兩豎<<PIC>J34p0134_01.gif</PIC>云種花嫌地瘦汲水問泉遙又以杖橫豎各數畫<<PIC>J34p0134_02.gif</PIC>云幽花不待人清夜已開遍第一個字匾擔兩頭尖第二個字剎竿對面豎第三個字一堆亂木和雲貯若人識得這三個字則世出世間文字一時會盡無文字亦一時會盡佛祖大用俱已了盡豈但超生脫死而已諸仁者還會也無若不會參去。

　　上堂花放屋簷紅山家春信通急磨刪竹剪閑製焙茶籠逐鹿歸蕉北聽鶯過澗東只麼消遣日休問是何宗。

　　上堂古人道諸佛一向淨用故名諸佛眾生一向染用故名眾生師云諸佛空裏漚花眾生水中雲影衲僧門下染淨不收去來無礙語言動靜三藏絕詮瞬目揚眉乾坤失色用之則行舍之則藏彼彼丈夫兒肯甘自退屈隨喝一喝云大家究取。

　　通州諸居士送法被至請上堂以拂子指法被云諸仁者看取若論向上大事如吳門鍼工繡法被相似若於未剪羅段以前向頂門一鍼鮮血直迸忽地翻身作大哮吼頓使天魔外道一時粉骨碎身何等痛快其或未然不免更著精神裁成錦片上卻繃子於密不通風處朝也繡暮也繡要使鍼鍼相對線線相連無一絲毫縫罅一毛一毬無容少欠不知不覺爪牙畢具於繃子上突然跳出一個金毛獅子來便解開大口吐出五色上品蓮花花中顯現諸佛列祖一齊演說大法頓使四天王天勇力護持諸天天女空中散花供養一切天母各各掬香擎花然燈灑露獻果如山樂音齊響遂見須彌岌峇海水騰波天上天下若風若雷山林草木無有一物不出廣長舌相同說此法令聞者見者一時悟徹盡大地狐狼野干但聞哮吼之聲肝腦塗地永不復生從此正法光騰炤耀末世且道如何是獅子吼喏乃喝一喝卓拄杖下座。

　　上堂舉雪竇上堂云乾坤之內宇宙之間中有一寶掛在壁上達磨九年不敢覷著師喝一喝云推倒墻壁走卻達磨寶在甚麼處復顧左右云你看雪竇可是人養底。

　　上堂趙州一飽忘百饑今日老僧身便是橫鋪破席白晝眠起來不管天和地茲因山中絕糧適檀越送米至特請上堂記得年前小除夕一偈百僧饑看老僧關湖自清清嶺自彎廚火宿留無粲粟梅花愁絕滿空山今日復有一偈細雨梅花玉濕枝飽來不覺日長時三通法鼓上堂去說法何曾待所思只此二偈若人不會則說饑說飽說喜說怒便有無量生死如何超得若於此偈直下了卻古人所謂以手攀南極回身倚北辰舉頭天外看誰是我般人。

　　晚參僧問喚作竹篦則觸不喚作竹篦則背喚作甚麼師下禪床走兩步云莫怪老僧行步龍鍾僧云意旨如何師云水牯牛大底老虎也打得倒幾個僧不領師云向年撞個師僧來亦曾與麼直至而今總無消息良久顧左右云具足凡夫法凡夫不知具足聖人法聖人不會聖人若會即同凡夫凡夫若知即同聖人不消拈卻凡情聖見寒則普天匝地寒熱則普天匝地熱是法住法位世間相嘗住塵塵爾剎剎爾亙古亙今那怕甕中走鱉雖然如是因甚又往往干戈相待喝一喝云劍為不平離寶匣藥因救病出金瓶。

　　上堂未離兜率已降王宮未出母胎度人已畢拈起拄杖云這上座甚麼劫中成佛來僧出眾云容某甲說道理得麼師云大喻三千小喻八百秪要恰這上座意便了僧云拘留孫佛劫中某甲與這上座同參直至而今團不圓分不開無數知識出世例皆懡㦬放過和尚明鑑是神通是三昧師云眼若不睡諸夢自除僧掀倒几案師下座顧大眾云三峰今日死中得活便出堂。

　　小參溪聲憤怒雨如絲正是山中絕食時三陣普梆催接米炊煙依舊不曾遲還有終日喫飯不曾嚼著米底衲僧出來通個消息僧出問如何是祖師西來意師云爛熟黃梅落滿地僧云意旨如何師云解得調羹味便和一僧出云和尚師無語僧一喝便歸眾良久僧又出左右顧視師仍無語僧云滿堂師僧覓個畣話底不可得師云今日得一個也僧拂袖便出師云將謂是德山老漢原來不是便起身歸方丈前僧出作禮云適來觸忤和尚師擬拈棒僧又拂袖出對侍者云澤廣藏山理能伏豹是甚麼人語者擬議僧劈口一坐具云這棒合是老漢喫師召侍者云他道甚麼者擬舉前話師連棒打趁。

　　上堂問我老僧壽幾許只向道屋上青山庭下樹只此一句如金剛寶劍萬物攖之即失原來百味具足更無他事了也正如唐堯之世垂衣拱手真為上古之風奈何一句未分未免顢頇儱侗酷如洪水汎濫草木繁茂蛇龍為患虎兕逼人強梗未刪禮義未鑿五穀不登未盡其善所以臨濟老人于一句中分出玄要賓主等堂奧以至四賓主之主中主如大舜使五人為臣禹疏九河水入大海而天下燥使益掌火烈山澤而障翳銷驅龍蛇歸海逐虎豹入山然後誅四兇嗑強梗樹五穀教仁義洪荒闢而中原為寶地葆上古之真純為三代禮樂之祖究竟看來秪完得個無為之治而已今人畏臨濟入道之密制法之嚴便欲抹殺宗旨單行一棒此何異天惡其成地惡其平六府三事惡其允治畢竟要身著箬栗葉茹毛飲血為埜人之君老僧值禪運式微萬不得已提起三百年不講之絡索以捄法道中洪荒虎兕之敝還有同心共濟者麼卓拄杖下座。

　　石季玉送關帝像入山請上堂豎起拂子喝一喝良久云十年磨一劍霜刃未曾試今日持贈君誰有不平事喝一喝云此事直須全身鎧甲八面威風大刀飛一片冰花赤馬奮半空雲影於八萬四千魔軍堆裏馘其酋首猶如拾芥具如是操略正好干城正法震攝魔怨俾天下太平使蒼生安樂還有如是操略者麼出來道看僧纔出師便喝進云是何宗旨師又喝進云單刀直入一句作麼生道師以杖旋風打散大眾歸方丈。

　　上堂茫茫宇宙落落門庭前不見古人後不見來者據個曲彔木床日與山花水鳥閒訴衷腸崖瀑松風激揚宗旨汝諸人但只耳門有竅眼裏有筋物物頭頭何非己分以拄杖卓一下云收。

　　上堂唇封兩片皮齒鍵三條楔腦後拖舌頭吐出三丈銕一道寒芒射斗牛萬里長江兩岸雪不是不是一二三四五六七古人曰耳朵兩片皮牙齒一具骨美則美矣未有師在良久云如何是佛唐相細腰明儀隱骨如何是西來意三年載一船不是石頭定是土塊一年三百六十日有五時有九節有六運有七氣不是不是日日是好日以拄杖作釣魚勢云悠悠漁父詞嫋嫋千尺絲歸來每到月明時小小山矮矮屋厚厚茆茨寥寥黃犬吠花枝不是不是不關老僧之事會麼顧左右下座。

　　上堂平地上抬腳不起底千里同風眼光爍破四天下底對面不識信之則有不信則無先佛性命函蓋乾坤後佛紀綱眾流截斷汝等諸人從年頭至年尾觸境遇緣迎賓待客著著隨波逐浪德山圓密後生晚輩置之一傍自不怪你雲門大師氣宇如王在你腳底因甚不覺喝一喝云各各歸衣缽下究取。

　　上堂山貧每絕糧供眾無別物一碗菾菜湯百枚蠶豆莢中間咬得著兩頭清水滴等得一供齋預先支米喫添卻錢一千將就遣今日明朝說具戒未聞大檀越只有蘇二伯一金辦早食三百團圞頭心心肯相歇也有嫌單狹也有道屋窄入廁無遮蔽上殿怕腳濕聖恩老堂頭丁此好時節譬如歲儉家寒酸遣朝夕突然請上堂大法無得說盡將家藏寶傾囊都統出良久乃顧左右云山前山後幾百家家家看繭採新茶老僧住此貧徹骨嬴得年年看好花喝一喝下座。

　　上堂僧問山眉卓豎日面煇煌如何是無相法身師云求名雖有據學稼本無田僧云不因漁父爭識桃源師云一身依棹轉雙眼被花迷僧云原來只在這裏師云錯卻路頭乃云桃源原只在人間堪笑漁郎去不還貪著故鄉田地好回頭那覺鬢毛斑花灼爍水潺湲兩崖石壁故蒼然都緣熟路難忘卻斷送一生閒又閒。

　　上堂蘇州菱邵伯藕買賣經營隨處走從來主顧不擇人只貴有錢能出手以拄杖架肩云老僧擔一擔子來也足以填饑補渴厭飽諸人當場乞我一文不妨連籃折倒亦免得十字街頭喫筋乞力有麼有麼良久云眼看好貨無人買佳味于今只自知。

　　上堂深院桂花殘香風恣狼藉堪憐無目人猶向枝頭覓舉世笑他愚山僧道不必何也合眼避諸塵那怕黃金屑。

　　因事上堂僧問如何是萬峰境師云庭果色驕秋半雨田禾香落夜湥風如何是萬峰人師云從人笑罵任我縱橫人在境中境在人中師云開田說義家嘗話磊石為龕自在窩向上還有事也無師云一聲孤雁秋空遠無數亂峰寒日斜乃云千峰蒸寒碧生我一片秋逐逐任涼飆來往無依留有時落空谷心與松俱休有時乘殷雷赤日滂遠流或為石所破裂絮憐浮游平生得失心付之空悠悠而輩體所慕讚毀徒相投胡為戀戀情語此朝蜉蝣願言微雲根母道風颼飀。

三峰藏和尚語錄卷第二(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第三

　　吳虎丘山雲巖寺嗣法門人弘儲記

　　住蘇州鄧尉山聖恩禪寺語

　　癸酉元旦上堂拈香畢就座乃云五彩泥牛耕大地一犁鍬動天和氣七十二峰如筍生峰頭似草和煙細幸勿作西來的的大意良久云今日新正元旦特特上堂舉揚佛祖因緣用祝聖明山僧到此竭力不能贊一詞只得將本色住山語支塞一上品字柴頭黃砂罐窄大葉茶香水聲嘖嘖大家慶賀太平年不道是崇禎皇帝底聖力卓拄杖下座。

　　申朂菴居士請上堂非雨非煙山漠漠為瑤為玉樹玲瓏半醒半睡老僧眼對客看花興不同乃拈起梅花云還會麼風來香在石月上影橫窗放下梅花云七尺開機席撐天四腳床復拈起花云睡醒信腳出門去隨路看花繫短裳此是老僧日用事至若求嗣一句作麼生道放下手中梅花云結得樹頭千顆子遞傳調鼎作金湯。

　　上堂僧問七事隨身便請相見師便喝僧云某甲則不然師又喝僧云和尚把定封疆只得別資一路師云你是不得已也僧擬議師云隨身七事甚處去也僧又擬議師云八事僧問如何是學人自己師云尋嘗一樣窗前月僧云目前又作麼生師云纔有梅花便不同僧作禮云謝師指示師云賺了也良久乃舉臨濟大師云大凡演唱宗乘須一句中具三玄門一玄中具三要有權有實有炤有用汝等諸人作麼生會師隨聲便喝云老漢沒量罪過未能把定要津反自私通車馬諸兄弟眾中還有捉敗這老漢底麼與你從長計較父子親其居尊卑異其位西天四七東土二三鼻孔眼睛總穿向這裏權實炤用貼不上三玄三要插不入臨濟道底若是向來不解慎初臨濟道底不是將來尚可護末良久云以智遣惑頗逢下士以智遣智罕遇作家真個東土衲僧不如西天外道便下座。

　　上堂合歡桃李映深池上下同看一道迷寄語參玄諸上士頂門迸出是全提有句無句如藤倚樹喝一喝云玄都觀裏桃千樹良久云會麼乃舉起拂子樹倒藤枯句歸何處又喝一喝云曉溪流出碧桃花良久云會麼乃擲下拂子溈山呵呵大笑歸方丈又喝一喝云桃花流水依然在石室深崖不見人。

　　上堂今朝二月十五萬象森羅鼓舞落梅天女散花迸筍玉麟出土七十二峰頭吼空外之獅三萬六千頃怒濤中之虎引開雲外幡幢擊動空中法鼓頭頭劍刃交光處處箭鋒相拄未經開兩片皮人人成佛作祖驀拈拄杖云住住還有會得拄杖頭上活祖師底麼卓一下云山禽歷歷分明道林外春鳩對喚晴。

　　上堂趙州佛字不喜聞老僧佛字亦不惡禪和擔去問諸方一任讚揚與貶剝良久云莫莫。

　　上堂雲門道胡餅趙州云喫茶一般行貨兩樣生涯金陵俞道婆撒餅在長街春風細細落藤花漁舟懸水仄茆屋傍山斜也勝一疋布三斤麻若人直下會得正是消冰竭水織錦鋪霞剎竿頭上跳蝦蟆以拄杖作持竿勢云七尺絲綸八尺竿鉤頭密意莫顢頇衝波忽有金鱗現手撫船舷笑眼看。

　　上堂虛豁希輝荒驚濤捲春雪此中無有人種樹採瓜喫此四句內有一句具雲門三句具臨濟三句具三玄三要四賓四主四料簡四喝四炤用乃至無量法門百千玅義無不具足且道是那一句良久卓拄杖下座。

　　上堂諸佛未出世祖師未西來路不拾遺民無夭閼一經毘嵐園裏妄自稱尊少室峰前猥言傳法射來一隻蓬蒿箭擾動支那百萬兵有底荷斧擎叉有底拔刀揮劍太平草木盡化干戈於銀山銕壁處重設牢關向栗棘金圈邊更掘窖子陷殺英雄平欺凡聖然此猶有丈夫氣概可壓諸方近有一輩月黑穿窬背地剽竊只說希圖口腹全然不顧巡官老僧撞著將來拶出骨髓有甚罪過今日要與諸人向佛未出世已前相見良久顧眾云還識老僧麼。

　　小參千樹陰雲鎖半山樹中開屋向湖山日高未必知長夏慣著輕衣坐對關良久云汝等諸人見我開口便作說法會且道今日說底是西天法說底東土法爭知老僧從無一法與人然雖如是且道適纔畢竟說底是甚麼良久云莫道我謾你太煞也喝一喝。

　　小參若論此事與老僧住山軌則相似雲水衲子不但與他如兄若弟如父如子即同一體手足耳目一般與之一生穆穆其間若有絲毫許生風作浪老僧便與他一頓拄杖打出山門與之斷絕若他經久回心再入眾中老僧總已忘卻了也依舊如兄若弟如父如子如同骨肉他若又生風浪重與打趁不容溷入後來依舊忘卻再入眾中轉見相親毫無隔礙他若更復呈頭露角這一回連前兩度一齊論過綑作一團打成泥塊此回送出千生萬劫永不見面若人會得一生參學事畢。

　　上堂僧問不是風幡動亦非仁者心師今陞寶座端的請敷陳師打云不可是這個僧云六祖大師見不及此師云尋思去乃云風動幡動開眼說夢不是風幡劈面生讒仁者心動渾身斷送更提這個將錯就錯六祖大師見不及此且去尋思雖活如死卓拄杖下座。

　　上堂石壓筍斜出崖懸花倒生分明目前事換卻眼中睛。

　　上堂水流濕火就燥各遂其宜虛空𨁝跳驚得北斗南辰七顛八倒玉兔金烏一時失炤獨有山僧冷坐傍觀呵呵大笑笑個甚麼笑他向上人未明那一竅。

　　上堂僧問寶劍未出匣時如何師云天下太平僧云出匣後如何師云何患天下不太平僧問臨機一句請師速道師云緩緩著僧云甚麼時節放在無事甲裏師云幾人得似上座性燥僧拂袖便行師隨後打云怕爛卻僧問如何是古佛心師云不異今人僧云如何是今人心師云不異古佛僧一喝云某甲是甚麼心師云狼心虎心僧云錯師笑云錯則不錯承當不下乃云夫行腳道流要得不落于惡道易事但說佛時不被佛謾說法時不被法障自然到處通變雖遇鑊湯爐炭諸般厄難行為佛事坐是道場障礙他絲毫不得隨喝一喝云大眾一時聞麼便下座。

　　祈雨上堂雲為心空為骨興雨興雷起瀛渤不作巫山昔日靈為救蒼生潤吳越喝一喝下座。

　　上堂屋頭問路笑豁鴟吻月下拋磚賺出韓盧老僧沒這閑心情幹此兒戲事早被晨鐘喚起夜因燭短催眠忘卻日中一段始知不涉塵緣靠拄杖休去。

　　上堂盡力道不得頭上空青濕滴滴通身俱是口萬頃波光獅子吼既是道不得為甚都是口翻轉袋底一齊抖此是有語是無語睢陽姓張還姓許同死同心報大唐萬丈明光炤千古只此幾句若人明得許你一生參學事畢。

　　濟廣請上堂青面相逢驀撒沙分明徹困為君家若能直下頻翻轉白棒掀天弄五花(廣感夢懷疑師直示其旨)。

　　茶話擊竹篦三下云老僧二十年來行棒行喝轉語機鋒偈頌語錄都是本分中出格語然未是向上實際特為大眾說破良久云今朝大暑第二日天氣忒炎老僧不若脫下這領布衫遂脫衣喫茶。

　　上堂舉黃檗入供堂于南泉位中坐泉問長老甚年中行道檗云威音王已前泉云猶是王老師兒孫下去檗便過第二座雪竇云可惜王老師只見錐頭利我當時若作南泉待伊道威音王已前即便于第二位坐令黃檗一生起不得雖然如此也須救取南泉師云萬峰今日救取南泉豈不聞待心死而伏誅須切用前之炤南泉出馬家之門為天下宗師爭肯以力服人且問雪竇黃檗下堂便坐第一座于賓主之道為合如是不合如是。

　　小參六月二十一教我如何說良久云秋風枕上涼如拂。

　　上堂經來白馬寺梵語唐言輥作一團僧到赤烏年深目昂鼻直是難看以字不成八字不是當頭一個至今辨論不清說甚大鈔小鈔廣疏略疏若欲決疑解惑問取阿誰良久云孔門弟子無人識碧眼胡僧笑點頭。

　　小參僧問如何是密密不傳底事師云著衣喫飯進云纔有知識便省二事焉得為密師云中間事作麼生進云不可無事生事師云你秪解得一半問如何是佛法至要處師云幸得問著老僧進云請師一言師云若是諸方畣你話也進云秪如諸方又如何畣話師連棒打云更要問問如何是末後一句師云開口道著進云十二時中如何行履師云動步踏著進云恁麼則一念萬年也師云近日中峰講筵大開進云和尚是何心行師云洗腳去乃云大凡出眾切磋雪竇道得好若未具啐啄同時眼卒摸索不著今日一期大似機變出于臨時然亦未是玅圓超悟者莫謂針不劄風不入佛法便只如此正眼觀來大有事在。

　　上堂秋山青秋桂老秋風高庭莫掃放下破蒲團秋湖向人好昔日晦堂問黃山谷云還聞木樨花香麼谷云聞堂曰吾無隱乎爾師喝一喝云是何言歟老僧昨宵大睡一覺外床倒裏床倒枕子是藤白席是草乃瞪目視眾久之便下座。

　　上堂拈拄杖云當人分上各有與麼事卓一卓云為甚不承當放下拄杖云莫是有疑麼良久云咳嗽得一聲許他是金毛師子。

　　上堂千頃白雲一柄钁五六年來費開鑿石根鋤得水一丘迸出蓮花如極樂著青簑剪籬落裙帶豆長絡索幾度客來呈餺飥也勝披千佛衣坐在千佛閣良久云秋風寥寥兮吹我屋淨場圃兮受新穀早辦官租兮省逼迫品字柴頭兮煮萊菔為君壽為君福果然千足與萬足。

　　上堂要知佛法去處麼乃鼓掌三下云只在這裏良久云若不如是甚處見他達磨大師便下座。

　　上堂僧問父子至親岐路各別時如何師云到家時驗取僧云即今誰在門外師驀起身云老僧得恁長闍黎得恁短僧云祖師門下因甚說長說短師打云爭奈岐路各別僧問萬法從心起未審心從何起師云喚甚麼作心僧云不會師云誰見他起僧云古人恁麼道師云老僧不恁麼道僧云某甲請和尚道師連棒打云不道不道乃云大智唯心都不緣境當陽直指只在自省喝一喝云會得如矢不會如金。

　　上堂道以無而重道以有而空道不可道而道故腳腳踏實地道不可言而言故頭頭是本天所以道人者心不藏物口不露字如蟬翼之鳴秋風若堅翅之踞空界故能攪長河為酥酪變大地作黃金且道如何是道喝一喝良久云蓄得春池滿秋風禾黍香。

　　上堂西來之旨經久事變未及幾代早差一線日過一日豈止一線未審今日有何方便不致此道湮沒如線良久喝一喝云秪有一法防微杜漸。

　　上堂尖頭茆屋草根香活計全憑折腳鐺野菜和根同喫了缽盂洗刮再商量大眾且道商量個甚麼近年茶價貴客至點蒿湯。

　　上堂舉僧問智門如何是佛門云踏破草鞋赤腳走僧云如何是佛向上事門云拄杖挑日月雪竇拈云千兵易得一將難求師云大小雪竇自甘下劣直得門風掃地奴兒婢子極低下人家也有三兩個便視作奇貨隨喝一喝云是佛是佛向上當時若下得這一喝免見智門話墮。

　　上堂以手自點胸肋云這漢未出胞胎全無縫罅纔生頭角便有聲價拖到而今疑者信者充塞天下有者道是甘露滅有者道是小釋迦撞著冤家惡口小家我無飯喫投佛出家我無衣著投佛出家有些伎倆肯來出家喝一喝云說聖說凡說真說假成得甚麼衲僧家便下座。

　　上堂長竹難點天邊月利斧不斬無罪人有甚許多陳骨董為他閑事長無明臨濟胡亂施張德山胡亂云為祖宗莫大門戶展轉返不光輝卓拄杖喝一喝云三級浪高魚化龍癡人猶戽夜塘水。

　　上堂人人有雙父母所生肉眼橫瞭面上首羅尊天豎亞一目在於額上阿那律陀清淨天眼在半頭之上觀世音菩薩千手眼在八萬四千毛孔上老僧有一雙金剛眼開在頂門之上乃拈起拄杖云另有一隻開人天眼目在棒頭上今因上人大慧年躋六十兩眼失明請說法要願開法眼頓悟大事老僧不待他出眾問話早與劈脊一棒令他父母所生肉眼瞭然頓開額上亞豎一眼亦開半頭淨眼亦開通身手眼亦開金剛眼睛亦開老僧棒頭上眼亦開何故六十年前是一雙明眼六十年後是一雙暗眼今日令渠明暗兩忘開佛眼元來盡大地是沙門一隻眼以拄杖卓三下下座。

　　絕食小參生臺鳥雀不聞聲冷冷廚煙白日晴客去愧虛留供誼僧來莫說告單情賒薪已閱樵人遍乞米難教店帳清自笑住山無道力錯追因果悔前生。

　　上堂僧問了未了時無可了玄玄玄處直須呵古人因甚靠此一著如須彌山師云莫亂針錐僧云和尚豈有護惜耶師云肚皮裏休著妄想僧云謹領師云妄想僧問佛是覺義驀豎拳云這個是甚麼義師云抬眸燕子已高飛僧云還知某甲用意麼師云吽吽僧云不如歸去來蔥嶺有人憶師云非惟不識這個亦乃忘卻拳頭乃云通褒貶底句諸方學得看窟籠著楔近日罕聞老僧特地折節下問汝等直須當仁不讓良久云見義不為無勇也。

　　甲戌二月真如回病起上堂雨雨晴晴二月天白牛性嬾不耕田繩牽鞭打今朝起池水猶寒草似煙牛牛牛長林山迥風颼颼斂尾復藏頭鼻下無繩得自繇且道是何人境界良久喝一喝云未問著時早已過去了也。

　　上堂舉藥山久不上堂知事白云大眾久思和尚示誨山云教槌鐘著大眾方集山便掩卻門知事咨曰既許為大眾上堂為甚麼一言不施山云經有經師律有律師爭怪得老僧師驀起身云上來講讚良因散周沙界便下座。

　　祝髮上堂揮金截斷綠雲根露出冰霜透頂門刀下翻身直薦取頓然心了是心存舉水潦和尚隨馬大師入山搬柴次問著此事被馬大師攔胸一踏踏倒忽然起來呵呵大笑曰無量法門百千玅義都向一毛頭上識得根源去師云今日濟文剃頭老僧用刀一揮亦便呵呵大笑云無量法門百千玅義都向刀口上識得根源去且道馬祖一踏老僧一揮水潦濟文一同大笑畢竟是同是別若道是同則墮同應三十棒若道是別則墮別應三十棒若道同別不同別則為四墮亦應三十棒還有判斷得底麼問末後周羅結請師直下截師挺身立地進云未在更道師轉身便行。

　　上堂諸人未到萬峰將道萬峰有多少禪道佛法既到萬峰原來這老子乃是嘗人既是嘗人因甚諸方只是放他不過你看他先德苦切之言實可取信豈不聞男兒鎖子黃金骨苦痛無明墮汙泥良久云蒼天蒼天。

　　上堂一實諦中無起滅魯祖長年瞌睡方便門裏有親疏秘魔一向擎杈因言得旨不假外求睹物明心豈緣內省所以觀風化物無一定之機因語識人有差別之智睦州喚僧提一桶水溈山與我過淨瓶來至于荊棘林中紅爛破驢脊上蒼蠅臨濟喝德山棒會得總非死句活人貴在通方韓盧逐塊非敢望于今日俊鶻摩霄惟貴乘此一時拈起拂子云飽餐禪衲試請下語良久擲拂子下座。

　　供千佛衣請上堂塔名多子寧無意自是傳衣佛種多衣線下明真切事豈論宮繡有淆訛喝一喝云且道如何是衣線下事金鍼直下刺意旨問如何紅蓮迸海波還有向上事麼千額珠光寒夜月半肩日色醉春霞會得衣線下事者出來喫棒問我有一坐具禮千佛即是禮和尚即是師云緩緩向你道進云某甲則不然師指衣云著得恰好進云且緩緩師良久復舉廣額屠兒放下屠刀云我是千佛一數且道提刀是千佛放刀是千佛若向這裏會得則血滴滴地僧又出師顧大眾云一齊禮拜便下座。

　　上堂今朝四月甲子政說毘尼八敬命婦證優婆夷乞賜大悲貴胤於其未開口前劈齒一拂子柄以拂子作打勢云輥下天上石麟贈作振振公姓。

　　浴佛上堂世尊昔日降生指天指地動括十方作獅子吼盡力也只道得個唯吾獨尊奈值千有三百年後跨灶雲門劈頭一棒忍氣吞聲從來無人為之雪屈今又七百年後萬峰遠孫要斷不平之事亦不得扶強抑弱直將黃面老子折腳阿師縛作一團打作一塊推向堂前貴令生與同生死與同死大家無出頭分諸仁者會麼乃起立澆香水浴佛云須與當頭一杓惡水且道是不是又澆水云汝等諸人聞此見此便欲鼓唇嗾舌踏步向前問個如何若何我也預先與你一杓惡水且道是不是又澆水云九龍天外風雷壯霢霂絪縕萬國恩。

　　西來羅漢請上堂十萬里來不說一字依稀像達磨彷彿同真諦芭蕉柄上書梵字蝌蚪蟲文不相似拈起○相問伊叉手睜睛直示老僧點頭道從前不是這回恰是問大眾是不是良久云寧說阿羅漢有三毒不說如來有二語便下座。

　　上堂萬峰有條銕門限盡大地人跨不過好笑街頭石敢當也學橫身礙行路山僧偶爾經過向伊道卻兩錯這廝滿面慚惶不覺入地三尺合眼揚聲大叫痛罵於密老賊飯米既用剛砂門限何消生銕老僧夢中聞得翻轉個身來道你也說得是你也說得是然更有一句你還知也未縱饒折卻銕門限無數人死向平地卓拄杖一下。

　　圓戒上堂靜主達賢住此山有年破屋半間蓬塵積尺行鍋無蓋黃碗不全或七日忍饑或逢緣一飯口如木突衣若鶉懸曾圓具于先靈谷和尚茲復請說菩薩戒法謹白問如何是釋迦如來口放戒光師云風為掃地使月作點燈娥進云如何是孝名為戒師云灶裏生青草鍋中叫碧蛙進云如何是亦名制止師云忍餓長盤腳開齋過別峰進云如何是向上一句師云速道速道問戒光頂聚輝千古覿面相呈事若何師云與我過缽囊來進云衣文結角交加處明眼緇流失卻真師云二十五條拖著地進云滌盡無餘存潔白戒珠燦爛黑光寒師便打進云末後令行尊貴旨棒頭有眼炤人明師直打趁。

　　晚參未舉時逼塞虛空已舉時虛空粉碎將舉未舉之間虛空在甚麼處一僧咨和尚虛空則不問如何是那邊事師云映波月落水天黑夜半漁翁正睡濃進云如何是這邊事師云東方日初出牧子過前坡。

　　上堂穿窬墻壁盜竊金珠雖然兩手擎來其奈人前難用卓拄杖一下云老僧今日將諸人自家寶藏直下打開眾寶爛然光彩奪目逴得便行更須炤顧腳下躊踟不進真成蹉過目前不消滿面添慚只貴通身是膽至若懷寶迷邦他鄉醉臥總之自甘餓殍又爭怪得老僧靠拄杖下座。

　　上堂僧出問如何是應物現形師云月落三更黑潭煙冷如何是全體作用師云三峽奔騰長江萬里如何是機權喜怒師云笑裏有刀刀頭有密如何是或現半身師云昔年想是曾相見杏花村裏矮墻頭如何是或乘師子師云牙如利劍口似血盆如何是或乘象王師云四步蓮華六牙音樂僧便喝師云我則不然僧又喝師無語僧云雖然如是和尚已喫三十棒了也師打云且道是你喫是我喫僧云某甲罪過便歸眾師便下座。

　　小參月之晦要見月光今夜會石童木女忽相逢三更彼此摸著背笑呵呵快不快雲抹石風梳樹分明道著生平事一道嘗光永不磨兩眼明開黑漆地。

　　司李黃海岸居士到山請上堂士出作禮云弟子黃端伯久仰和尚人天眼目佛祖爪牙請和尚為大地眾生點出師以拄杖作點勢士云未到萬峰不妨疑著師和聲便打士擬接棒師又打士云和尚只有弄乾棒手段師云老僧罪過士禮拜歸眾師乃云末後一句始到牢關把斷要津不通凡聖且道如何是萬峰底末後句喝一喝卓拄杖一下云花知人韻倚窗笑石愛風清傍水蹲下座。

　　上堂一句中具三玄相對語喃喃一玄中具三要虛空放出無毛鷂有權有實當面著賊有炤有用一齊斷送汝等諸人作麼生會從前意氣都銷落懶向長安舊路行。

　　上堂舉昔日馬大師違和院主問云大師今日尊候何如大師云日面佛月面佛山僧今日不快大眾問曰和尚今朝體氣健否老僧畣云黃泥灶碌磚灶復有偈曰日面佛月面佛六月晴空三尺雪黃泥灶碌磚灶雪白吳綾一片皂若人會得這兩句則不但馬師無病抑且老僧無病大地眾生無病若人不會錯去齋佛齋灶老僧今日說破省得臨濟祖師齋灶齋佛求天禱地良久喝一喝下座。

　　晚參僧問如何是接初機底句師云日日香花夜夜燈如何是辨衲僧底句師云有語非干舌無言切要辭如何是正令行底句師云可憐門大開而人不能入如何是定乾坤底句師云二時展缽開單逐日屙矢送尿僧作禮云若不如是爭見萬峰師云老僧總理會不出。

　　上堂以拄杖揮空大喝云打破太虛空迸出金剛骨拈向諸人前通身赤骨律碧澄關主昔曾就正於安隱堂前今朝始見你轉身撇脫且道得力一句作麼生道喝一喝云萬峰千丈崖頭一片白雲裹石。

　　上堂僧問過去未來則不問如何是現在一句師云舌頭不出口僧云而今出口也師云此是過去事僧云再請和尚道師云未來莫妄想良久乃云現在與麼道未來莫妄想過去已過去更討甚伎倆要踏向上關喝一喝云即此樣無別樣。

　　普請上堂若論此事如萬峰普請刈稻相似各人揀定六處把定根苗將極快利鋏一截使六根頓斷務令兩橫一交兩交一束亦有三鋪六橫一切諸法無不具足第一日一齊俱倒第二日輪眾巡看第三日席捲登場登時打下然後暴之以驕陽颺之以晴風礱之磑之篩之扇之實於倉廩先將一半貢之朝廷次以一半供之大眾所謂君臣道合賓主協和便是這個道理也諸人還會麼乃作刈稻勢便領眾入田。

　　上堂畫裏身心問有無死生勘破髑髏枯敬將一幅西方境換去關山積雪圖孝子鄒灡鄒濴為薦先考來周府君入山禮懺諷經飯僧施食請老僧上堂說法老僧無法可說不免借帔拜婆對景掛畫來周居士生平嗜好衡山先生手作關山積雪圖今攜焚化靈前作掛劍故事老僧展卷對大眾謂來周居士靈几道衡山先生未敷紙未染筆已前還有心否既敷紙既染筆布盡千峰萬壑於無何有之鄉還有心否若有心且道心在何處峰巒起伏澗峽回盤還有土石否彤雲漫漫積雪漠漠還有濕冷之質否松枯露鶴竹倒橫門茆屋如堆柴門略見果有此界否寸馬豆人紅衣烏巾如飛如舞果有生氣否片紙不加放筆無跡還有畫者否于此覤得破視得透始知衡山先生不曾畫古董架上無此卷真心不曾動一絲毫皆從妄識上變現幻中之幻而來周居士生平嗜好之心置於何處心既無處則昔何以生今何以死既無生死則何苦何樂何罪何業何從牽絆何從解脫是知有非實有則知空無可空老僧今日對眾將衡山來周兩居士有心無心是境非境一時卷在玉頭軸裏送在靈前紙錢堆上一炬燎卻來周從此脫然不為境累不為心移不住娑婆不居極樂于無所住處不知不覺冉冉地青蓮襯於足下寶樹森于目前珍禽和鳴螺唄交作白毫光內彌陀顧問云你看是何境界于此瞥然悟得無生法忍佛為摩頂補處稱尊一期大事直下了畢正恁麼道時忽有個撐眉𥅄目初參後生躍出大呼云和尚如此說話令人向西背東著淨厭穢學人今日亦將和尚并所說法卷在軸裏送在紙錢堆上一炬燎卻免得後人隨語生解師作吐舌勢云老僧不覺吐舌下座因甚如此有前沒後政要他新出來漢子得些便宜後來好做語錄。

　　上堂開眼紙窗紅被底如春熱兒童請拈香道是我生日和南禮佛陀烹虀普麵喫摩挲飽後來同去放生物鳥飛飛魚鱍鱍一場好快活張七郎十六七舉首山問僧近離甚處師云即鹿陳虞僧曰襄州師云雲山健足山曰路上曾逢達磨也無師云三重罥十字縳僧近前不審師云猶有商量在山曰這個是驢前馬後底師云急僧曰和尚又如何師云翻轉網袋山曰非公境界且坐喫茶師云頭角崢嶸原來是後園山子上底僧纔坐山又問在甚處過夏師云道過了也僧曰石門師云襄州過來真不少山曰水牯牛安樂麼師云達磨騎去了也僧曰及時水草師云逢著關尹稽首和南山曰為甚傷人苗稼師云和尚莫作驢前馬後漢僧曰對和尚不敢造次師云猶要呈頭戴角在山曰放過即不可便打師云首山也無大人相山作綱宗偈曰咄哉拙郎君巧玅無人識打破鳳林關著靴水上立師云屐齒上磚階咄哉巧女兒攛梭不解織看他鬥雞人水牛也不識師云風吹羅帶緩背陰山子向陽多師云蛤蜊裏四面觀音南來北往意如何若人問我西來意東海東面有新羅師云縱饒三頭六臂無出頭分便下座。

　　晚參舉僧問長慶羚羊未掛角時如何慶云草裏漢僧云掛角後如何慶云亂叫喚僧云畢竟如何慶云驢事未了馬事到來雪竇拈云寧可碎身若微塵終不瞎箇眾生眼長慶較些些子復云一般漢設使羚羊未掛角也似萬里望鄉關師云雪竇大似已無目而廢天下之視長慶盡力只要赴他來機全不顧言之滲漏天下豈無作者設有問三峰羚羊未掛角時如何云有這畜生掛角後如何亦云有這畜生云畢竟如何然後緩緩向道寧可碎身若微塵終不瞎個眾生眼饒他生殺古今底雪竇也只似萬里望鄉關卓拄杖下座。

三峰藏和尚語錄卷第三(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第四

　　吳虎丘山雲巖寺嗣法門人弘儲記

　　住梁溪龍山錦樹禪院語

　　上堂九龍山高芙蓉水涸覿面相呈切勿卜度貓有七尾鼠生二角事不厭精何妨摸索但摸索勿卜度張姑李嫂共扶持良久云噁何故喏樹底寒風貝錦飄松頭細雨空青落。

　　上堂有法無法筆蘸虛空畫菩薩阿耨菩提無位真人是甚麼乾矢橛然燈佛與我授記以空印印空印水會麼風車為口簸箕為舌金剛般若波羅蜜若欲道此者舉一不得舉二放過一著落在第二會得出來相見若不會且俟來日。

　　上堂喝一喝云唵薩婆囉罰曳數怛那怛寫良久云未得微霜菊早香又喝一喝云唵悉殿都漫陀囉跋陀耶莎訶良久云山河大地變黃金又喝一喝云唵折隸主隸準提莎訶良久云相逢盡是陶彭澤瓢下慚無大道漿。

　　上堂今朝十月十五枕上翻身鐘鼓聲聲敲破髑髏句句打翻佛祖朧朧從地醒來便解奮槌如虎金剛揩泥神背翁仲從旁叫苦一二三四五天上去挑土阿不力的普還會也無此事若得虛空粉碎過來粉碎底猶是鶻臭布衫炙脂帽子直須拈卻將一柄金剛王寶劍截天截地始得和同隨喝一喝下座。

　　上堂抹殺法中英雄者為其能以舉一為用也驗盡法中英雄者為其能以大機為用也奪盡法中英雄者為其能以抽爻遜位為用也謾盡法中英雄者為其能以前定不滿為用也(諸方目為四殺雄)。

　　翌日諸護法舉近日北禪寺迦葉尊者瞬目龍山出四雄玉兔為付法之祥請上堂四雄玉兔出龍峰泥塑頭陀亦眼紅拂子四枝分付去好花何地不春風下座。

　　上堂心無起處原無事念轉非情運六通雙足不知誰是主看山踏遍白雲中且道如何是腳下事以拂子擊桌云紅葉投空錦清泉擲地金。

　　小參七尺絲綸八尺竿年年月月釣清寒魚龍蝦蟹無尋處半夜寥寥月一團卓拄杖休去。

　　上堂自從踏斷葛藤窠三量紛飛腳下過昨夜相逢談道者聲聲怪我沒家婆且道老僧有妻沒有妻若道無妻又言法喜以為妻若道有妻又道畢世同衾不共枕所以云法喜以為妻無明以為酒嗔來哮吼躑狻猊不學今時醉顛走。

　　小參不得有語不得無語嚼砂彈折當門齒離鉤三寸劈頭橈兩岸桃花一溪流水踏翻舟子千秋死。

　　上堂昔日臨濟大師有四喝有時一喝如金剛王寶劍有時一喝如踞地師子有時一喝如探竿影草有時一喝不作一喝用山僧今日只有三喝有時一喝巍如泰山北斗有時一喝明如曉日晨星有時一喝夢醒如前日昨日乃豎起拂子喝一喝放下拂子。

　　晚參佛口裏碌磚一堆拄杖中舌頭三尺踢倒淨瓶贏得溈山猛虎當路即住黃檗會得者出來相見。

　　上堂僧問不與萬法為侶者是甚麼人師便打僧云秪如馬祖道待汝一口吸盡西江水即向汝道又作麼生師云文彩全彰僧問十七十八因甚道著即瞎師拈竹篦云喚作甚麼僧云十九二十為甚人信不及師打一竹篦云信得也未僧擬議師叱云擬胡餅裏呷汁那僧問臨濟綱宗畢竟是有是無師云你見老鼠偷油麼僧云不會師云貓兒來也僧网措師笑云臨濟綱宗是有是無僧一喝師云錯口道著乃云斬釘截鐵此日諸方共用平高就下當年老宿不然禪和家背地裏絕有商量因甚一眾人前全無消息良久云咄也得三文買草鞋。

　　上堂天地與我同根萬物與我一體茫茫匝地普天清淨法眼著翳法身主毘盧師有何方便道一句子不致閻浮提人棄卻甜桃樹沿山摘醋梨喝一喝下座。

　　至前上堂群陰剝盡不止于坤以其碩果不食也一陽未生不坐于盡以其來復不遠也故入無量義大定而不冥入剎那際三昧而不斷真實空而不空真實不空而不有此政今夕一陽未生之候應如是生清淨心乃喝一喝云此是明日事。

　　晚參以拄杖畫一畫云畫水成乾路飛虹駕石橋不勞些子力廿一是今朝步步踏著處處逍遙添取銀膏徹夜燒。

　　上堂蘇州有嘗州有不是驢腳是佛手更問老子生緣請君面南看北斗蒼蠅偏向臭邊飛蟻子慣尋腥處走鬧浩浩處鬧浩浩冷湫湫處冷湫湫若得二途俱不涉不風流處也風流。

　　小參舉溈山有句無句如藤倚樹師云會麼喝一喝云鐵牛頭角太崢嶸霹靂纔翻失太清頭尾縛來成一片紙猊火裏大揚聲若會得則入佛入魔天上人間如意自在以拄杖卓三下。

　　上堂山僧三十年前也曾見神見鬼如今年深月久總忘卻也但得輕衣一片飽食三餐童子揶揄禪人相撲讚之或喜罵之或怒而已若道曹山有尊貴旨訣切莫聽他這樣說話。

　　小參僧作禮云石霜有頭尾話咨和尚如何是頭師云鼻端藏四海雙角直撩天如何是尾師云卷到潭深處三冬月色寒如何是頭尾相稱師云通身雷送九天雨流出桃花萬壑春僧作禮師直打趁。

　　小參轆軸耳朵簸箕口問著向南卻北走德雲不在玅高山文殊獅子卻是狗。

　　小參舉夾山參船子話畢乃云一橈落水踏翻舟滿目蘆花兩岸秋昨夜華亭還說法雨餘新浪向東流師到嘗州廣福院請上堂頭上蔚藍天欲滴腳底白雲千萬尺手中拄杖腰下瓢去去來來無順逆好消息踏破草鞋雙腳赤三頭九臂腦後睛日日相逢不相識且道是甚麼人他與地平磚同胞本無庶嫡還會也無舉僧問趙州狗子還有佛性也無師云趙州只解四蹄上立柱不解狗子背上踹橇山僧今日向狗子背上踹橇去也揮拂子云咦下座。

　　住杭州淨慈寺語

　　上堂拈香云一縷蒼煙祝聖明九州四海盡昇平南屏老漢閒無事白棒掀天破死生乃就座劉長倩居士出云兩峰雲起蒼煙迥一道湖光玉鑑懸領取眼前玄要句塔輪尖上吐香煙師便喝士拈香云這一瓣香爇向爐中供養本師堂頭和尚伏願開頂門眼揭肘後符逞獅子之全威現大人之作略且道機先一句作麼生道師合掌云南無無量壽佛士叉炷香云法界普熏無罅縫灼破毘盧老面門師便喝士禮拜師以拄杖輪揮八面卓三下云若向這裏會得如揮劍當陽一條血路彎弓天外九中紅心正好出來與老僧相見僧出云一箭中紅心請師高著眼師回頭問侍者進云機輪轉處作者猶迷師云你轉轉看進云九烏射盡忘俱喪鋒鏑銷為日月光師連打三棒進云今日痛領三棒只得作禮三拜拜起以手畫一畫云這邊且置一劍當軒來時如何師又打進云一柄干將劍惟師用得親師不語進云這回和尚正喫三棒師又不語僧便禮拜歸眾長倩居士復出云今日和尚全身出現諸人仔細著眼遂出法堂師便下座。

　　上堂今朝十月十二雷峰塔指淨慈寺千嶂霜楓列錦屏各人無位真人在何處良久云㘞鬍張三黑李四復云言無展事八八六十四語不投機溪西雞齊啼承言者喪燈蛾撲油上滯句者迷落水踏深泥若人緇素得此等語出如生龜筒裏抽身化成堅翅鳥扶搖九萬里擘海直取龍吞博地凡夫立地成佛此正古人所謂接初機底句今日特地拈向諸人會得者出來道看長倩居士纔出師云如何是接初機底句士云幸喜西湖今日晴如何是轉身底句士云還見四山紅葉麼師打云這裏會去始是轉身句僧纔出師云我不問你接初機底句僧便喝師云為甚麼便喝僧又喝師云三喝四喝後又作麼生僧禮拜師云向道從來不曾見矮子成佛下座。

　　上堂舉永明壽禪師云孤猿叫落中嵒月埜客吟殘半夜燈此境此時誰會面白雲深處坐禪僧僧問如何是永明玅旨明云更添香著僧云謝師指示明云且喜沒交涉僧禮拜明云聽取一偈欲識永明旨門前一湖水日炤光明生風來波浪起又問學人久在永明為甚麼不會永明家風明云不會處會取僧云不會處如何會明云牛胎生象子碧海起紅塵師云老僧則不然乃云松影落殘崖際月煤花爆盡佛前燈禪衣破薄不禁冷多少依依暗裏僧若有人問如何是南屏玅旨向道晝夜一百八若言謝師指示向道串斷了也待他禮拜起亦示一偈欲識南屏旨山頭雲乍起一縷入錢塘微茫作海水若問學人久在南屏為甚麼不會南屏家風向道宗鏡堂前霜葉乾若言如何會取向道鐘過千佛閣塔下萬工池永明大師恁麼道南屏老人恁麼道且道是同是別莫有判斷得出者麼道道。

　　佛日金法師送準提鏡至請上堂威音王未出世已前山僧與法主同時現大月輪相中間阿字𠾐𠾐吽吽雙隱雙現賓主對談闡大法要度人無量所以世世生生同出同興共扶此事或現漢月或現佛日心心相炤今日法主說法苕上老僧掛錫南屏法主仍現大圓鏡智來我雷峰塔前請說大法山僧不惜四面十八臂大逞神通只是今日頭痛不能為汝說以拄杖擊鏡三下云日面佛月面佛僧出覆卻鏡子師又擊鏡背三下云唵啞吽𠶹哩下座。

　　上堂稽首和南別永明疏林一葉脫南屏翻思圓炤靈嵒去多少英雄繼此燈雷峰塔不勞指點慧日峰一任將迎都是最後大事切忌心下惺惺良久喝一喝云輕舟自傍六橋去一片寒湖山影青。

　　住秀州真如寺語

　　上堂拈香云名香貢猊座凝萬壽于至尊寶篆結龍雲蔚勝祥于魏闕萬福獻內壺之吉千秋藹東宮之春闔朝簪笏進道階而登高階四海蒼生樂盛世而超出世共躋仁壽咸沐昇平今日請主大理朱公外護法門內崇道德福增高袟位轉天衢闔郡薦紳諸山碩德頓明綱要密運權機推廣化之神佐聖明之治本山長水法師彩雲和尚聆磬音而出定弘大法于將來此一瓣香耑伸供養天童老和尚用酬法乳維那白椎云法筵龍象眾當觀第一義師云長水門前長水遶彩雲堆上彩雲生二師法道重新舉寶塔風高驟午鈴會得目前旨趣者出眾與汝證據問彩雲片片趁全提長水滔滔展大機且道如何是彩雲片片趁全提師云鐘聲出水重進云如何是長水滔滔展大機師云幡影落波輕進云八面玲瓏無縫罅卓午浮圖頂日輪是長水家風是彩雲境界師云門開橋接路樹老綠苔生進云和尚今日如是舉揚如是拈提與昔日長水彩雲是同是別師云一時三頓棒骨癢尚嫌輕進云一句了然超百億粉身碎骨亦難酬師打三棒下座。

　　朱大理廣原居士薦親請上堂豎起拂子云會麼有無雙絕淨穢兩忘向太虛空裏突然翻轉如雷如霆如日如月如走盤珠的的皪皪宛轉橫斜橫出直入何等自在所以朱大理向竹篦話上兩處不得四句不得千不得萬不得不可得不可得於銀山鐵壁處突然翻轉如雷如霆如日如月如走盤珠的的皪皪破盡生死凡聖是非超然自在只今先太僕先淑人亦向太虛空裏突然翻轉如雷如霆如日如月如走盤珠的的皪皪於淨蓮華中自繇自在一時成佛盡三界十方一切聖凡有情無情亦向太虛空中突然翻轉如雷如霆如日如月如走盤珠的的皪皪自在取證即如大理堂上架一座大天平不許他低昂輕重務使天上針對地下針地下針對天上針針針相對以手作對針勢云令此天地心一線逼直無有傾側遂使大明國裏君君臣臣父父子子一道同俗坐致太平諸仁者要知大理二尊人立地成佛底消息麼出來道看僧問生生死死去來忙一擊翻身頓歇狂醒轉不知天早晚一輪紅日炤西方如何得一擊翻身頓歇狂師云蓮華出水波濤涌進云如何是一輪紅日炤西方底事師云迸出蓮胎見佛光進云和尚與麼告報善則盡善美則未美學人則別有長處師云如何是你長處進云優曇初綻處遍界藕花香師打云也少不得這一棒所以如雷如霆如日如月如走盤珠的的皪皪何等自在良久云若於此會得何等直截撥著便能作大師子吼遂令百獸腦裂飛鳥墜潛魚躍且道如何是師子吼便下座。

　　蔡大參維立居士薦母請上堂揮拂子云瞑然一長睡恰在蓮華裏摩娑睜眼開佛光眉際起寶林風琅璫直貫虛空耳頓悟音圓通豈但見自己突然得大用打破當年體遂喝一喝云若向這第一喝上薦得則東土堪忍世界一切有情無情種種苦境一時打盡腳下蓮華現出西方清淨境界諸佛菩薩同時現前令徐宜人立地成佛又喝一喝云若向這第二喝上薦得則西方極樂境界一時忘心泯性在蓮華上寂寂落落熙熙皞皞不知淨土為何物令徐宜人得大自在再喝一喝云若向這第三喝上薦得則東土變為西方西方變為東土淨穢齊泯凡聖俱忘一時三變令徐宜人從蓮華中定起分身無量國土說大法要廣度眾生各各一時成佛無少無剩且道以上三喝所說何法便能令徐宜人捷得如許大效彈指之間成佛作祖行廣大利老僧還有所說麼若道有法說說個甚麼若道無法說盡情與你說了也所以世尊降生指天指地是說此也臨末稍頭棺露雙趺是說此也拈花示眾迦葉微笑謂之世尊不說說迦葉不聞聞至於歷祖句句皆然而船子云離鉤三寸子何不道溈山云有句無句如藤倚樹雲門謂之函蓋乾坤句華嚴孜謂之句中無意意在句中皆示大用之句意也若能如是大用現前處處拈出金剛王寶劍直下如將一座泰山輕輕壓去更有甚麼出現隨大喝下座。

　　元日朱大理請上堂拈香云甲戌春王第一朝殷勤百和爇蘭椒聖明壽比諸天象歲歲昭回運斗杓就座乃云坤以簡能乾以易知如獅子王奮迅威獰若大白牛肥壯多力有時雲裏高眠一任長林豐草自在供輸有時日邊哮吼盡使狐狼野干掃蹤滅跡此皆從立命得來統天之力佛祖得之而法王三千聖人得之而教化中國老僧得之而逐浪隨波大理得之則致君澤民即今壽躋七十於從心所欲不踰矩處出處安舒自在無礙且道他獲無量壽徵從何處得來喝一喝云略與諸人通個消息。

　　住松陵聖壽寺語

　　葉侍御慶繩居士請陞座拈拄杖打地一下云此一棒自黃檗大師處建立從天童和尚處印來捏太虛為金槌拋熱鐵作文字渾身虎口遍體獅牙坐斷臨濟命根翻轉大愚面目所以我師天童和尚得此一棒遂能打天打地為電為雷將南國打作選佛場為後人礱成出匣劍復打一棒云山僧得此一棒不但裁長補短抑且削闊就狹重新入爐入火益見爆天爆地從黃檗處打下火烙印子於臨濟邊突起錐上剛砂一句中具三玄一玄中具三要破盡一棒一喝之實法打開囫圇孤硬之見功務令炤絕權忘名離用起石人頭上泚汗白牛角上生風幽鳥啼入亂雲有耳者未必能聽神龍深藏黑水具眼者徒費仰瞻翻近世難知警諸方不肯復打一棒云前一棒後一棒威音王前摸索不著樓至佛後休歇未到得此方謂之一棒不作一棒用末後一句始到牢關把斷要津不通凡聖方是安身立命處大作大用了不可得底實受用田地方真到黃檗臨濟天童一輩大善知識立腳處山僧今日告報諸人若今在地四眾咸宜信有此事莫學今人只重前祖掃除黃檗臨濟等法數為邪說則天童一棒前無所本山僧三玄近無所據佛法無師大亂必矣若欲深入大法者須向明日看取。

　　吳江章邑侯敬明居士請上堂臨濟一喝能殺能活能縱能奪為忠貞為惠育著著坐兩頭而獨用其中以之則無咎無墜處處截言詮而確慎其餘因之則惟堅惟貞用宣道化用拂仁風智如圓鏡定若平衡臨機發用無毫髮輕重偏邪之差包裹乾坤有直統惟天惟命之作一喝之至約推拓之無窮僧得之則握接物利生之權俗得之則掌平天治國之政且道即今邑侯得此又作麼生喝一喝云只有天在上更無山與齊。

　　周居實居士請上堂問荅畢乃云老耆翁近八十參得禪不賭說只向溪邊放白牛兩岸梅花捲晴雪夜歸來戴微月不脫衣睡得徹不道天何物明朝依舊日頭出切莫認作自在受用禪亦莫作會得解註說喝一喝下座。

　　上堂如何是西來的的大意鶴舞花陰地如何是佛舌根生白拂那有這樣事石頭迸出黃金汁㘞意旨問如何獨腳銕釘靴冰山頂上立兩頭拗中間折九九八十一喝一喝云若不會下個註腳細細綠陰鴉尾短深深古木落花多老僧髮白齒牙嫩湯飯時時愛軟和。

　　上堂露柱久已懷胎燈籠昨夜生子眼光爍破四天下口門中央闕兩齒不因觀音玅智力那得端正有相至于此老僧住山年已久缽袋空空少人事考鐘伐鼓急升堂特地殷勤為助喜喝一喝云鳳凰不是人間物為瑞為祥自有時不煩久立春寒眾慈。

　　上堂如何是西來的的意稽首和南齊著地如何是向上一門那個為官不戴君還有受用也無春風花亂競提壺恁麼則通身尊貴去也沙水螃蜞橫是蟹此四句一句是佛一句是祖一句是老僧一句是大眾若人緇素得出許汝一生參學事畢何故喏盡道洞庭如篛笠春風亂插滿頭花。

　　上堂舉德山踞虎頭收虎尾第一句下明宗旨師云還有道得者出來道取僧出師問如何是虎頭進云春至百花開如何是虎尾進云秋來盡落葉如何是第一句下明宗旨進云雙龍入海無消息直至而今嘗相憶師云三十年後則不問三十年前一句又如何僧便喝師擬打僧拂袖歸眾良久復出以手連畫兩圓相<<PIC>J34p0145_01.gif</PIC>師展兩手於空中僧又作一圓相○師以兩手背交其指僧又作<<PIC>J34p0145_02.gif</PIC>此相師揲手案几上僧點頭三下師便下座。

　　上堂一九二九黃龍翻出兩隻手兩人合得百十八額頭迸眼是菩薩過去心不可得樹上晒麻無反側未來心不可得萬里流沙如麵黑現在心不可得今日正天晴處處花柳色咄抽去乾上九畫長坤下畫周太嘗季華率令子安期安仁安石請陞座喝一喝云春風不貼肉又喝一喝云曉起略添衣又喝云偶爾移鞋去寒吹半面皮若人會此三喝便會得此三句會得此三句便會得此三喝會得也成佛不會得也成佛何故東土西天兩腳踏斷佛與眾生不勞思筭十年黑暗一旦迸開赤日金波蓮花出現喝一喝云一聲漁父歌聲斷煙水茫茫十萬程。

　　解制上堂牛在山中水足草足牛出山中東觸西觸山僧則不然牛出山中東城西郭牛在山中南谷北谷若人會得兩轉語則禮拜如菩薩踐蹋如糞土不妨隨人起見處處為緣良久云會麼嫋嫋長鞭著地拖半肩疏雨掛春簑自從赤腳騎牛去只唱山中放牧歌。

　　回聖恩寺語

　　上堂磊磊落落山上石奇奇怪怪澗邊松悠悠颺颺空中絮急急寬寬寺裏鐘此四句內有一句推不向前約不退後有一句披煙嘯月攫霧拏雲有一句自西自東自南自北有一句本無蹤跡豈有名言復云說也說了注也注了若人會得正是無事生事若人不會一任縱橫撩亂去誰能勞力強安排。

　　上堂一機一境捱不入三要三玄擘不開出身白汗過這邊來中也養不中才也養不才豈是三峰沒意智終朝嚼飯喂嬰孩黃梅舊有不平事至今遺累生疑猜菩提樹明鏡臺果是宗門樁禍胎。

　　上堂僧問如何是最初一句師云下床踏匾蒲鞋口僧云如何是不動尊師云朝到西天暮歸東土僧云如何是透法身句師云天晴道路乾僧問有問有畣賓主歷然無問無畣時如何師云賓主歷然僧云有問有畣時如何師云現在可驗僧問臨濟喝德山棒明甚麼邊事師云明祖師西來底事僧喝一喝云明甚麼邊事師便打云明甚麼邊事僧擬議師云臨濟德山喏僧又擬議師連棒喝云只在這裡良久顧大眾云人間天上諸知識爭似三峰用得親。

　　上堂良久云適來一段公案還有人舉得麼復云設有人舉又使甚麼人聽既無人舉又無人聽山僧不妨自拈自弄去也乃擲下拄杖云竄向當陽風凜凜喪身失命是何人。

　　上堂三峰個村僧凡事盡認真頻撾塗毒鼓要使人人聞諸方老禪伯各各起怒嗔橫闢了豎闢遠近咸喫驚饒你大有力難抹祖師心人情有生滅毒氣亙古今奉勸善知識夢裏須惺惺卓拄杖一下云聽。

　　上堂僧問如何得不落數量師云竹杖量來難到頂僧云恁麼則古今不易也師云念日腳漢有甚長處僧問雲門花藥欄意旨如何師云直須連夜發莫待曉風吹僧云逐浪隨波蒙指示斬釘截鐵請敷揚師云休𡱰沸乃云彌勒未生釋迦已滅佛法何嘗付人盡學豬偷狗竊雲門餅真個熱大趙州茶殊少斟酌德山棒只顧行兇臨濟喝全然尚氣逼得王老師立地賣身寶誌公無端剺面這一隊漢惡賴難名不中相與爭似山僧不入這保社。

　　上堂乾坤之內宇宙之間中有一處無人能到日月炤臨莫及雨露滋霈無從登須彌頂不足瞭遠入金剛際未合窮荒山僧指汝諸人個捷出泥途一踏便到底徑路行與不行總與山僧無預乃拈拄杖畫一畫云上乘菩薩信無疑中下之流豈能測。

　　上堂露柱腳跟穩密燈籠眼界光明閱遍五湖禪客握草盡作黃金驀然枕子墮落𡎺殺堅牢地神一向點胸點肋到此漫不關情山僧真實相告又道平地陷人喝一喝云海枯終見底人死不知心。

　　上堂僧問如何是一句底主師云春色滿園關不住僧云如何是一句底賓師云一枝紅杏出墻來僧云如何是炤師云燈籠掛露柱僧云如何是用師云拍板合門槌僧云謝師畣話師云有甚虧缺上座及早說良久乃云菩薩行于非道是名通達佛道如三峰今日隨機赴感不肯露布風規建立宗綱務須吻合法印欲冀諸方玉帛從事如對桓文而談堯舜夢也不敢望你做卓拄杖下座。

　　上堂一人所在須到半人所在須到但得針芥相投自然隨緣得玅因地而起原因地倒果然踏著向上關爭肯沿途入荒草。

　　上堂剔起燈來是火力用須知遍普變生作熟只些些續燄聯芳殊可可花總是一葉分其五跨聖凌凡超佛越祖釣竿仍藉百尺絲發機必假千鈞弩喝一喝下座。

　　耳圓闍黎五十請小參五十要知天命抱卻銕盂安木柄求和尚說心地法紮緊皮靴又套毛襪昨日喫齋今日小參空令饑腹長心貪老僧還有佛法說麼夜來千嶂雨流出一溪寒且道闍黎壽量多少山湥不解人間事歲歲梅花蓋太湖還有向上事麼良久喝一喝下座。

　　上堂終日忙忙那事無妨冬至日短夏至日長山門頭合掌佛殿前燒香晝夜精勤恐緣錯將錯就錯且承當主人公太顛狂懊恨當年傅大士閑將文字誑心王。

　　上堂不許夜行投明須到不是乾矢橛便是麻三斤鎮州蘿蔔庭前柏子忍俊不禁連聲云還有殿裏底馬大師搖手道未也未也這漢百尺竿頭坐起自稱不與萬法為侶敢保筭渠不著更進一步別有一人在良久顧左右云如何是那一人喝一喝卓拄杖下座。

　　上堂單傳心印過犯彌天而今坐在老僧身上也著尋個替手良久云有也作麼生得彼此無傷喝一喝云自累猶可。

　　上堂汝等諸人盡是祖師門下客他日用作麼生喝一喝云家醜不可外揚。

　　上堂踞虎頭收虎尾第一句下明宗旨秖如第二第三句下明個甚麼乃呵呵大笑云有頭無尾終是不貴有尾無頭雖飽無力是甚麼人語良久喝一喝云明破則不堪。

　　上堂繞四天下行腳底人有口堪喫飯抬腳不起底人也有張口喫個甚麼良久云問取諸方僧問即今咨和尚師以棒拄其口云喫喫僧一喝師云黃連未是苦。

　　上堂盡乾坤是個解脫門把手曳不肯入不如歇去好良久云靈利漢子捉敗老僧非甚難事有麼有麼點得頭下我且作死馬醫以拄杖打散。

　　上堂驀拈拄杖云拄杖有病絕見絕聞若不早救喪卻平生一僧纔出師和身打下云救不得也僧一喝師云氣雖未斷壽命不長僧又喝師顧旁僧云拽出門外著。

　　上堂從緣有者始終而成壞非從緣得者歷劫而嘗堅老僧一期借水獻花唯諸人善知時節不致兩相辜負喝一喝云敗闕不止今日。

　　上堂長慶有願不撒沙萬峰終日口吒吒宗門若不拖泥水後代如何得當家有不被人欺底出來對眾道看良久云地獄老僧下與爾不相干。

　　辭眾上堂心休不說法骨瘦上堂艱分明都說盡湖水洗山巔喝一喝云大道絕言坐斷心路若能如是不用露布下座。

三峰藏和尚語錄卷第四(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第五

　　吳虎丘山雲巖寺嗣法門人弘儲編

　　廣錄

　　安隱寺小參妙明心中一念昏沉便是無明無明生起一分有知謂之眾生一分無知謂之山河大地明暗色空山河影現搖動知覺謂之塵知覺吸攬前塵謂之念所以生死流浪從塵念起若識得前塵本從妄念起則塵本非塵識得妄念從前塵起則念原非念非念則真心如鏡非塵則妙境歷然此猶是五蘊邊事尚落照功正是生死根本直須一時翻轉如將寶鏡覆卻正與麼時謂之枯木崖前是體邊事動用不得纔動著便落明暗兩路直須向者裏看箇話頭舉竹篦云喚作竹篦則觸不喚作竹篦則背畢竟喚作什麼到者裏明歷不得沉暗不得正不得處千拶萬拶忽然拶破虛空㘞梅花不解春消息漏泄南枝一點香。

　　姑蘇北禪寺告香小參舉昔日僧問雲門如何是塵塵三昧門曰缽裏飯桶裏水又僧問如何是雲門一句門曰臘月二十五又僧問如何是法身門曰六不收即此三轉語若人會得恰好許你得一橛今日大眾告香且問如何是塵塵三昧僧出便喝師云如何是雲門一句僧又喝師云如何是法身僧作禮師便打乃云掣電乍形時薦取尚屬明根轟雷頓破處承當猶縈我執直須向威音未名父母未生以前定當則咳唾掉臂一語一默皆是向上全提處處是獅子踞地截斷眾流于萬峰空裏去來金剛山中出沒鳥語湥花裏雲生怪石邊到恁麼地何等快活何等自在又何必在者裏起模做樣告香入室膠膠擾擾者哉其或不然只得與你箇沒底蓋底實法有出脫底話頭拈起竹篦子云喚著竹篦則觸不喚著竹篦則背不得有語不得無語如將泥團塞卻七竅氣急不過自然憤之又憤疑之又疑疑得切悶得湥于穿衣喫飯處迎賓待客處屙矢送尿搬柴運米處或堂裏或堂外或出或入目前山河大地明暗色空若本性若妙心總是箇背觸不得到者裏若稍涉遲回恐落冷窟直須拌命再添一憤如太山崩虛空碎得箇前後際斷此處若不透祖家語脈便坐死處于言句上便來不得還須于言句上起參即如僧問雲門如何是塵塵三昧他若來得便道飛底飛走底走若問如何是雲門一句他便道滿口吐金遍地成鐵若問如何是法身他便道就地輥若再問如何是塵塵三昧一句底法身他便劈脊一棒縱使三世諸佛亦須退身三舍歷代祖師出頭無分雖然如是若有舉著臨濟雲門堂奧中事一點不通滿目生死微細無明一齊頓發更須向師承邊溫研積稔磨光刮垢透盡七零八碎直到恁麼田地正是行到水窮處坐看雲起時方與威音未名父母未生以前一段大事相應始不負今日告香以竹篦擊案一下云直須與麼始得珍重。

　　小參真修行人須具一箇信字然此信字本一分際有三一者遙信二者證信三者了信所謂遙信者未能親見此事先須信得自己直下本來是佛只是聖凡情理所障動輒落在意根下東緣西緣狂心難歇直須討箇歇處纔信得有歇處便肯撇下六塵捨將三毒求箇明師指點廣參博問看箇有疑情話頭務祈一觸一磕打破髑髏中間便從信字上先立大志任他千岐萬惑終不搖動一直到底魔來佛來總不干些子事既已立志便能鼓發浩氣其氣憤憤勃勃蓋天蓋地不可屈撓以志率氣以氣成志志氣堅凝打成一片如純鋼渾鐵一般把一箇話頭疑處通身一迸千飛萬碎那時見得自己下落方謂之證信既證之後不疑生不疑死不疑佛祖不疑古今不疑自他不疑參究方信得前來信字也不消得到此方謂之了信可見不發遙信無有證信不發證信不得了信三者一貫到底有等見人參禪便道佛法全在教裏何須更走者死煞一路窮盡教義自然明卻自心直下是佛便了此便是依通狐伎不發遙信者也又有雖然只在教裏發明然亦不妨坐參一上看他有什長處此是無遙信而隨人信處鑿壁偷光者也如此等人必不抵死拌命定無證信之理又有果然大勇大猛已得入處但道一了百了直是快活何須更有師承絡絡索索縱然理得線索料道不過為接人門庭多有方便耳在自己分上想無加損若然者我又何苦大費周折耶卻不知一了之中止可入佛不能入魔常時空淨則相應若到千態萬狀七顛八倒用心用識處便無受用所謂涅槃心易得差別智難明無量無量塵沙無明細惑不曾動著一絲毫此因遙信不湥得少為足未能了信者也又有證信之後信有了信信有師承于師承邊逴得少許窺得門戶依稀不到轉一轉田地人忘法未忘離師太蚤出頭得快動輒在法見上四相紛然自覺得相應于相應處過日此其了信不了致成彌天過咎非遇大手眼人不能為其抽釘拔楔也過此關方真是了信大眾若未信者于此遙信便猛參箇竹篦子話去若已參者便拌命求箇懸崖撒手直到證信去若已證信者務須求箇了信去大眾不妨因今日山僧苦苦勸信便即信取以拄杖頓地便休。

　　小參山僧昔年究極五家宗旨既有所立苦無先達為證因不遠千里參見一尊宿志誠求決宿曰五家宗旨是馬祖以下人所建立非前人意也子盍簡釋迦而下逮于六祖三十四傳之偈其禪原無許多事若向馬祖之下輒作禪語則惡俗不可當矣余聞之憮然而返復參一尊宿問及臨濟宗旨宿曰我不用臨濟禪我今盡欲翻掉他窟子從六祖而上直溯釋迦老漢紹其法脈耳若接臨濟源流便有賓主等法若有賓主等法便有生死矣余復為之憮然復參一二老宿皆貶三玄三要為謾人語無如是事及考邇來諸尊宿語錄雖不多見然于五家宗旨概無喫緊語未嘗不置卷長歎也竊謂五宗原非後人自立以羅籠人者乃從達磨所傳七佛諸祖之偈中拈出以定綱宗者耳今試以釋迦一偈言之可見其概偈曰法本法無法無法法亦法今付無法時法法何曾法會麼者便是金剛圈栗棘蓬也柰何以意度通之曰法之本法原無法也正以無法而為法耳今付無法之時則法而法者何曾法哉此不過以無為宗邪人說正法正法亦皆邪此輩名為可憐憫者遂以菩提為本無樹狗子為無佛性種種邪解不可枚舉而不知偈意則不然看他說箇法本法無法無法法亦法今付無法時法法何曾法何等直截痛快正是五家宗旨之鼻祖也試以臨濟之法逆而印之法本法無法無法法亦法今付無法時法法何曾法法本法無法第一句也無法法亦法第二句也法法何曾法第三句也法本法無法無法法亦法今付無法時法法何曾法第一玄也四句一齊拋出盡其神力柰何不得第二玄也黏頭綴尾雙轉四面向上一路千聖不傳第三玄也此其為三玄也三要不必言矣四句齊行金剛王也全威獨露踞地師子也以此驗人探竿影艸也究竟則一喝不作一喝用也此四喝之謂也向你道了不向你道全偈忽來逐句點出此四料簡也會此偈否偈會也未盡情現前東說西舉此四照用也全偈會得一句分賓主也同生同死同喝之賓主也座中見解賓中賓也見不徹了賓中主也與你細解你不得宗主中賓也大家面面相許主中主也此四賓主也臨濟宗旨大略具矣法本法無法偏中正也無法法亦法正中偏也無法者果無法乎正中來也法本法無法無法法亦法兼中至也全偈無可若何兼中到也此五位君臣也而五位王子亦具焉此曹洞宗旨也法本法無法無法法亦法今付無法時法法何曾法此函蓋乾坤也全偈則截斷眾流也如此說法則隨波逐浪也四句乃一字關也此雲門宗旨也以拄杖于空中作圓相乃云法本法無法無法法亦法今付無法時法法何曾法此溈仰宗旨也四句全舉總相也法之與無別相也法與無兼同相也無與法判異相也首尾輪轉成相也各各不到壞相也此六相義而法眼宗旨具也此所謂五宗攝於一偈而四七二三之祖莫不了了於此者也至于馬祖之時人多情謂每墮文字故大權方便有鐘樓上念讚床腳下種菜等語後人溟涬其句便以為惡俗而不欲參之願向無邊著落以為極則故以五宗為異說而欲翻掉其根謬之謬矣宗門家謂智過于師方堪傳道智與師齊減師半德今且不能智與師齊而欲埽盡師承之正法豎起自己之顢頇以欺後世之豪傑豈不深可痛哉是以不惜口業略為指示以定綱宗向後倘有真人再興救得此弊雖萬死足為諸佛報恩也即今有信者疑者麼出來趁蚤辯取良久云諸上座彼之所謂無五家宗旨既不是我今所謂有五家宗旨也不是有亦不是無亦不是你作麼生會僧問有宗旨又不是無宗旨又不是畢竟如何師便打僧云此有宗旨也師云何不道來僧云請和尚道師又打又僧問如何是臨濟宗師云好與一棒如何是曹洞宗師云盡力說不到如何是雲門宗師云噁如何是溈仰宗師云汝只好在者圈子裏如何是法眼宗師云向汝道了也僧禮拜師下座。

　　安隱寺小參師豎一指云大眾會麼若向者裏會得則心不生滅心不生滅則上至佛祖下至含靈一切世間山河大地明暗色空一槌粉碎安復有我人眾生壽者等相到者裏直得一道平等復豎指云會麼舉西天三祖商那和修尊者已付法于四祖優波鞠多尊者即隱于罽賓國南象白山中後于三昧中見鞠多徒眾有五百比丘其心尚有生滅于法懈怠互相我慢乃往彼正之鞠多見師至頂禮次尊者以右手上指即有香乳自空而注問鞠多曰汝識之乎鞠多不測遂入三昧觀察亦不能察乃請曰是果何三昧耶尊者曰是謂龍奮迅三昧如是五百三昧汝皆未知之復曰如來三昧辟支佛不識辟支佛三昧阿羅漢不識吾師阿難三昧而我不識今我三昧汝豈識乎是三昧者心不生滅住大慈力遞相恭敬其至此者乃可識之于是鞠多弟子皆伏而悔謝尊者復為說偈曰通達非彼此至聖無長短汝除輕慢意疾得阿羅漢五百比丘聞偈已依教奉行皆獲無漏師云此西天祖師公案最為微密當細細參味須知古人向者一指上悟去則心不生滅于不生滅中久久則不思議境自然出多三昧故前人三昧後人未知近世悟明心地者不向一指頭上入不生滅尚見有我于法懈怠不相恭敬蓋為雖悟一指頭禪即便走出不在裏許過日原與入處不得相應三玄三要也不相應連前所得一切廢卻復豎指云大眾會麼須向者裏心不生滅住大慈力遞相恭敬始得下座。

　　小參禪須妙悟豈有逐日長進底禪何為妙悟聻從心識不到處忽地悟來透頂透底謂之妙悟若要妙悟須把箇竹篦子話頭兩頭拶定馬祖所謂無門為法門高峰所謂祖師關如此透頂透底方得一橛且道既是透頂透底如何又喚做一橛須知後來更有師承邊事在我今與你註解明白譬如要到長安忽地竟到此是妙悟雖到長安途路中事都不覺知與未識路者無別動輒有疑後來如何向人指示其間曲折湥淺到與不到所以倒縮轉來詳盡路情務令決擇真偽不使躲根正如善財初參文殊文殊作象王回顧勢善財便得頓悟然只曉得此事便處處用他也有處用得是也有處用得不是只為透脫不盡無明處處蓋覆文殊知其師法未盡指參妙峰見德雲比丘七日尋覓不見後至別山忽得相見便乃大悟後又有五十餘參中間種種差別法門若不得盡師承邊事定然心驚膽戰如何度得入然而前邊若不實于文殊處得箇頓悟而竟入師法則如學算沙者祇是箇算師弟子學字韻者祇是箇切字先生有何用處所以古人道沒有逐日長進底禪如今做工夫要得妙悟須得妙悟底法譬如兩扇門關了不得踰牆挖壁定要一槌打破直透殿後堂奧中事一總不知不妨再細細巡視一遍你若一層一層偷開門路窺視家私則不得痛快不但死來用不著即今未死遇境觸緣先喫許多生受所以我者裏無逐日長進底禪如今最要緊者在做工夫做工夫之說極多如貓捕鼠最喻得好古人曰子見貓捕鼠乎目睛不瞬四足按地諸根順向首尾一直擬無不中若是如雞伏卵喻即有弊只為他把者一句話頭綿密抱定止得十寒一暴未易觸發直須如貓捕鼠直下見鼠打箇筋斗不容走作始得。

　　茶話去凡居士問臨濟四賓主有主中主語曰橫按莫邪全正令太平寰宇斬癡頑曹洞宗寶鏡三昧曰但能相續名主中主兩家主中主之語各異請問其義師豎竹篦云會麼答云會得放下竹篦云會麼答云會得師云者便是太平寰宇復以竹篦打一下云者裏便須斬卻何故聻不許夜行剛把火直須當道與人看此臨濟主中主也又豎起竹篦云此是侍者放下竹篦云此是闍黎若老僧總不在者裏者裏相續便是曹洞主中主也卻是再相續不來底直須相續不得處相續始得良以曹洞重操履須要操履到相續不得頹然在中無根而綿密臨濟卻不在操履直從頂𩕳徑過不落體上消停而來最初便提脫根蔕于機先無一毫影響與你蹲坐直于太平無事處冷灰豆爆如雷如霆不為綿密所困所以妙極出于曹洞之上但是後來子孫只貴作用火氣尚存無法坐法翻不如曹洞操履實到為病耳若果從機先提脫則操履不必言而操履出于曹洞萬萬矣真正臨濟兒孫畢竟與麼始得珍重。

　　茶話馮白季居士請以易說法師云未下一畫以前蚤與諸人道破了也纔下一畫便有許多事有賓有主有君有臣有父有子若會得者一畫則賓賓主主君君臣臣父父子子大家聚頭喫茶有什吉凶悔吝其或不然上一畫不是下一畫下一畫不是上一畫上三畫不是下三畫下三畫不是上三畫陰陽交錯形位森然吉凶悔吝見矣雖然如是須向古廟裏藏身始得只是中間者一爻不與你說破居士禮拜起師云八八六十四卦有間又云有一畫即有三畫有一畫即有六畫下中畫為賓中主上中畫為主中主只為從主出格故為獨坐無尊卑三為下之上六為上之上只因亢極危極故不可居若善抽爻換象者知得機先即抽去一爻仍居上中之位僧出作禮師便起身。

　　聖恩禪寺小參做工夫不得修行斷習作二乘人見解縱使習斷不得成佛作祖只在下手處鏟盡兩頭知見善惡心行善惡事相隨眾過日如牛耕田拽磨一味努力向前別無他顧自然習心輕了及至悟了便得相應謂之大修行人。

　　晚參生死在有心無心處輪迴在見凡見聖處出生死在翻轉面皮處看話頭在下手不得處工夫在參不得處精進在憤然忿然處前後際斷在突然打失處開悟在倒轉杓柄處履踐在下腳不得處相應在忘法處良久云切急捷忽打失便拈出屈向者裏會始得相應即不問翻轉拈出一句作麼生道卓拄杖一下云松虛日漏竹密風來。

　　小參公案中並無奇特玄妙只要斷盡根本無明微細無明不用將心性及作用知見去悟他如銷金礦越銷越淨若是不識公案只悟得箇一了百了大是禍事。

　　小參麤悟一句一棒便無一法當情然此一棒正是實法繫人直須入三玄以銷盡出三要以了盡始得當知玄非奇玄之玄法乃無法之法。

　　小參斷人命根了人知見全在臨濟賓主句中若不識賓主句定不能到主中主田地所云悟者皆是生死。

　　小參馬祖而下尊宿之禪如乾卦石頭而下尊宿之禪如坤卦馬祖下四宗以正而剛奇其後句而捷其變化如龍如牡馬如天行之健此法中之乾元也石頭下一宗以迴互尚操履虛其父祖而馴其任載如牛如牝馬如地德之順此法中之坤元也雖然末後句正是操履不到處迴互處正是變化無象處乾坤道合未嘗欠少也。

　　華藏寺法雲老宿請小參吾鄉自宋及今五百年間宗師之傑出者惟圓照本一人而已生于梁溪後出世姑蘇之瑞光其外來說法于華藏者惟密菴傑塗毒策演菴遁三人而密菴尤稱英特為臨濟嫡骨之子其于本寺上堂卓拄杖一下曰迷時祇迷者箇復卓一下曰悟時祇悟者箇迷悟兩忘糞埽堆頭重添搕𢶍莫有向東涌西沒全機獨脫處道得一句底麼若道不得華藏自道去也擲拄杖曰三十年後老僧偶簡燈錄至此喜而拈曰未在未在直須悟始得頌曰翮成誰道還丹就蛻去懸知未是仙三醉岳陽過湖去一聲長嘯水雲天還有人會得者麼若無老僧為汝翻騰一上卓拄杖一下曰迷時祇迷者箇曉煙籠罩缽盂峰又卓一下曰悟時祇悟者箇一點青浮湖水面迷悟兩忘糞埽堆頭重添搕𢶍三山半落青天外莫有向東涌西沒處道得一句者麼便喝若道不得華藏自道去也擲拄杖曰三十年後今晚恰直錦樹散期未在未在直須悟始得也是火上澆油翮成誰道還丹就桃花能紅李能白蛻去懸知未是仙曉溪流出碧桃花三醉岳陽過湖去者一句留與諸仁自道始得僧出問迷悟即不問如何是者箇師云望湖亭下水鷗閑進云恁麼則東涌西沒也師云踏水飛時浪作梯僧禮拜師便打。

　　端陽日真淨菴主求示一語三昧愛語三昧正語三昧舉古德曰此事如端陽日瓶中滿盛蜈蚣蛇蝎蝦蟆一切雜毒汝等諸人還下得手麼師云大眾且道此是箇什麼說話指示箇什麼道理有會得者出來道看良久云一語者世出世間亙古亙今直至未來一切語言音聲出不得者語故謂之一語三昧此乃世尊睹星時見得底頓超生死涅槃更無他事即今之一棒一喝一轉語是也雖然若不解愛語三昧祇成得箇天然外道謂之顢頇佛性儱侗真如只好一生坐在青雲之外不來人間作無師承漢佛不印證度不得人須通得愛語三昧始與眾生氣分相接有為人處若通得此語前邊顢頇儱侗一時鍛盡此一句中具三玄要四料簡照用賓主等法是也若以此示人人人可入得者三昧箇箇了得此精深處及盡聖凡情量如佛三七思惟重新打開舌頭上十字關不作囫圇說話十方佛現為之印證至于作家相見與漳州人在長安市上打鄉談相似將家中枕子上語曲曲折折都明白說盡千人萬人不聞些子自亦不曾傷鋒犯手故謂之愛語三昧今人纔見問著便打箇𨁝跳胡言漢語道是不上他機境莫落他圈繢又道一棒打汝出血此等皆是不正之語會得底人因一語上鍛鍊既精出言無處不正故謂之正語三昧此三種語出于梵網經上卷世尊未降生時蚤已有此法子故七佛歷祖皆有傳法偈以法載心若無法則祖心無從傳付所以悟道更須知法珍重。

　　小參舉永嘉大師云大丈夫秉慧劍般若鋒兮金剛燄不但空摧外道心蚤曾落卻天魔膽汝等一向聞得此語無不人人嚮慕只是不得箇杷柄無從下手老僧今為汝等指出杷柄人人得大作用超脫生死去如何是大丈夫撐天拄地如何是秉慧劍喝一喝云二月梅花滿谷香如何是般若鋒且道者一喝意旨如何如何是金剛燄三世諸佛歷代祖師不敢側眼覷著覷著則燎卻眉毛不但空摧外道心蚤曾落卻天魔膽喝一喝良久云若人會得者一喝則著著了在機先頭頭不落齒縫單提一劍快活過日諸人還會麼又喝一喝。

　　小參學道人心中無一些子剩物便爾空空地過日如鏡照萬像任渠來去鏡無留送像不霑存豈有意思既無意思則紛飛全是自己但事到目前便與擊斷省得拖尾參。

　　小參人人有一雙眼開之則雙青合之則兩黑唯有觀音大士額上豎迸一隻不在兩眼雙青雙白處而又不妨從兩眼青白所以塵之剎之莫不皆是爍迦羅眼人人有兩隻手或合掌或開掌而菩薩手雙結雙開所以通身迸出千手不在兩手開開合合處而又不妨從兩手開合所以塵之剎之莫不皆是母陀羅手然而手眼或慈或威或定或慧刀之斧之弓之箭之或以甘露或以善言或以聲音或以色相隨波逐浪截流而行莫不處處以函蓋相應俱是普門大作大用不出手眼而手眼自在也諸人要會大士千手眼麼須入三玄三要賓主互換始得。

　　小參一向無心眼對萬法不辯是非有無抹煞若人問著單刀直入不用舌頭虛空已說八面無門一槌迸血良久云屈。

　　小參不問時本來無事纔問著萬馬搖旗還有出得重圍者麼喝一喝云前溪深夜櫓聲高。

　　小參此事如空中鳥跡雲裏電光無你著眼處無你下手處古人云狗舐熱油鐺欲取取不得欲捨捨不得直須踏碎熬盤趯翻破灶翻身大轉呵呵大笑良久喝一喝云高提三尺曉霜清歷歷青蛇出匣鳴突騎當關輕一喚佇看四海盡昇平。

　　小參西來大意各宜瞥地只在目前何曾虛棄會者直下承當不會更莫打算。

　　小參化臭腐為新奇攪長河為酥酪挽目前于腦後破生死作津梁皆因對壘縱擒臨機轉變祖師一句拋出當陽有是有不是譬如冰炭同途玉石共器會得者揀鐵獲金不會者拈冰是水昨日有一僧來參聖恩問他如何是西來意僧指庭前曰柏樹子老僧回問行者行者亦云柏樹子問處未殊答處不異若道是同泥裏有刺若道是別如何簡點即今眾中還有會得者麼會則奮翮衝霄不會則泥途沒溺。

　　小參逼塞虛空不消老僧一楔大地火起當陽一杓惡水于斯明得竹密春生筍于斯不明湖深夜沒天良久以拄杖畫一畫卓三下。

　　吳門李子木徐九一楊維斗諸護法請就準提菴陞座吾人一向流浪生死不得出離不得自在不得受用不得作用不能即為佛即為菩薩即為大聖人即廣度眾生者只為無一時一刻不是心意識用事耳一涉心意識則有生死之畏諸患生焉惟我西方大聖人出世將一切眾生心意識一時翻轉亦全將他用事而頓出生死不特出生死且不待修證而立地成佛成菩薩為大聖人且道有何法亟能如此蓋能直將眾生墮生死處與他坐斷生死為大作用便能若此之快便也凡夫流浪生死者見庭前柏子則言柏樹子見矢橛便言乾矢橛此非著有之生死心意識乎又有弄巧說道理者見柏子矢橛皆言是空豈非著無之心意識乎或者空有翻弄而矯亂或者空有皆非而墮空如此等見當前正是心意識用事墮一種見便害無量事故稱外道其屬有九十六種皆知見也若要坐斷生死知見直須明取祖師家言句如僧問如何是西來意道箇庭前柏樹子如何是佛道箇乾矢橛向者裏薦得何等痛快自然具多手眼得大作用顯中有密密中有顯顯密合一如走盤珠故圓顯密相兼直示大道故通所謂是大神咒是大明咒是無上咒是無等等咒能除一切苦真實不虛此東土所授稱為禪者也西方大聖人則名之曰咒名之曰真言如西方以水名蘇嚧巴此生死心意識之見而計名著相者也以之為咒者則曰唵蘇嚧莎訶初無唵莎字為之函蓋則墮生死見解今以二字夾之便成咒語心意識不可到而一切作用靡不成就矣前之問如何是西來意言柏樹子問如何是佛言乾矢橛雲門家有三句律之以定宗旨曰函蓋乾坤句截斷眾流句隨波逐浪句以其函之蓋之乾坤固密便能截斷生死之流不妨隨波不沉逐浪不汩今之一句咒語云唵折隸主隸準提莎訶豈不函蓋乾坤如此一句豈不截斷生死凡有所求也則曰唵折隸主隸準提所求某事莎訶豈非隨波逐浪之句乎所以一大藏中祕密之法頗多而顯密圓通則單示準提一法為則若已悟者得之則如龍得水似虎靠山若未悟者得之便能于不思議境界先具佛祖菩薩大作大用聖人治世大經大濟是故南國俊傑纔力咿唔呫嗶已先頂禮準提大菩薩晨昏持咒若干遍而諸護法莫不見光見華見諸祥瑞而中高科登翰苑者有先大居士匯菴楊公建準提菴于桃花塢之深處茲諸大居士繩其武復建閣鳩材集諸上善今日同會法筵請山僧拈出準提大法告眾同聞俾廣弘不息夫心意識之生死起于何處在身口意之三業耳即今超脫生死亦在身口意三業首先以身業示大法象者如昔仰山趺坐于堂忽有梵僧飛空從西天來探宗旨梵僧從東過西仰放下一足梵僧從西過東仰又放下一足梵僧從中而立仰收兩足跏趺坐梵僧作禮飛去此金剛正坐之宗旨也大凡固密之示每每握金剛拳此偏單固密堅重也至于兩手下四指交而上六指藏密表大道不言之象顯然密見矣此根本智也于此根本智中流出十六手以逐面表其差別智以為大用夫中間正印說法印也如符如璽號令之所必行作法無不成就之密文也二手相交不音不言所說何法若于十六手上見得則熾然說無間歇如雷如風廣談不盡蓋眾生有心意識見生見死豈得不畏今于中間印上了得則心意識頓斷故有施無畏手以表顯之眾生心識紛飛葛藤繫絆永無出期今于中印之上提起金剛王劍將生死心一截頓斷便得閑落落地過日故有寶劍手以表顯之眾生卑陋餒弱氣不能勝于中印上示大光明幢卓立天表永無屈墜故有寶幢王手以表顯之于中印上便能如清淨妙蓮華王盈盈出水而因花之中早圓妙果立地成佛故有因花手佛果手以表顯之于一義中出無量義于無量義復歸一義如華嚴一經從一至于不可說不可說轉又不可說轉于此方則有河洛等數為大作用故有數珠手以表顯之強項之奔逸也鉤之入法心識之流散也索之令一故有鉤索手以表顯之眾生頑疲牢不可破當斬關奪門以見大道故有寶鉞手以表顯之邪魔外道勢力強大非發大忿怒以震懾之不可故有跋折羅杵手以摧折之所說法如輪無端法法無礙不墮折軸故示寶輪手以流轉之眾生自心覺垢不能清淨菩薩以一咒一印一觀坐斷穢塵二門從中突出靡不蕩然清淨故有澡罐手以表顯之眾生苦惱煎炙如鐵床之不可離也菩薩則以甘露灌之沃之使如魚得水而快活淵躍故有淨瓶手以表顯之說法有二種一者無文字無言意說謂之咒謂之真言謂之祖師句令人于音聲輪透悟故有寶螺手以表顯之眾生以意識求佛法若驟以螺法與之則如蠡測海萬不得已亦以言句文字開導之故有貝葉手以表顯之中手之印法妙如此求其自在莊嚴靡不圓滿殊勝所以求官者加之以黼黻榮之以簪纓為僧者七寶莊嚴高座殊麗凡有所求靡不如意故有寶縵手以表顯之此中一印略開則十六面若細細表顯則千手萬手無窮無盡窮劫亦說不盡者然此印中不待著眼而千手具眼照天照地毫髮不爽而此眼者非凡眼非聖眼故面上有雙開之明眼雙合之暗眼于開合外更有面門豎亞一眼即明即暗非明非暗而不可測識之中更不可測識矣一身各具四面以示四法合一每面各具三面以見三法變化略而示之則曰準提擴而充之則為千手千眼大悲菩薩凡夫纔坐結印便具若許大用現前此身業之清淨也口業清淨者今人說顯則不談密說密便禁表顯殊不知顯處不密是生死語密處不顯是死句即藏中九聖字皆有逐字解註及乎成咒便截斷生死不可解大凡一箇唵字便如通身金鎧不可破壞一箇莎訶字便與唵字比為函蓋中間雖即無量講說亦是咒語中事如云唵折隸主隸準提所求何事莎訶是也故于淨法界也曰唵㘕唵㘕莎訶于護身也曰唵嚙𡄦莎訶有莎訶字者有吽字者故六字大明真言則吽字矣于準提也則曰唵折隸主隸準提莎訶于華嚴大法界也則曰唵𠽾𠾐莎訶而準提九聖字中具有前說法印中之十六義三目四面等法無不皆然茲不重演此口業之清淨也意業清淨者心如輕雲徐徐過虛在山在石在樹在花不動絲毫態度而雲自在不壞故運心作觀者切莫畏其散亂沉酣但歷歷分明于字種上抹去徐徐圓滿直觀到底所謂水流心不競雲在意俱遲是也切勿凝注亂思以招餘祟首以身心既淨便于頂門高處書出㘕◇字光明燦爛變成三角火輪首將身燒盡世界燒盡心于四遍亦燒盡霍然一空而不坐于空其空變作大月輪相即相非相而不有空有相假直入中道故月輪中出一阿◇字從中生起隱隱隆隆為五音之種萬物從此化現于阿字中變現𠽾𠾐◇字之大法界法界之中起吽◇字而世間出世間法逐一拈出每一法上加一唵◇字皆令究竟堅固然後自身成佛自身準提自手作用通身承當現大人相凡應機皆用手中四事曰慈曰威曰定曰慧之力如禦侮者用金剛劍鉤來索縛杵摧等是也此意業之清淨也已上三業既淨佛道早成大用現前經濟畢備施于日用行事之間處處合轍謂之與咒觀相應所謂見群龍無首吉也此禪師家真得大徹大悟操此大法掀天作用于生死門頭橫出直入單單只用一句柏樹子乾矢橛便生時如浮雲死時如月落救度眾生如觀抹去無事不辦謂之禪謂之咒皆以顯密圓通用之非別有什神通三昧奇特玄妙等怪事也茲因諸護法謬以山僧曾于祕密中有箇入頭處令陞此座義不獲辭竟以一絡索披露諸仁者前所願各各現大人相興禪隆咒普救天下蒼生咸獲法利于十六手中不亦幸之幸乎且道參禪是持咒是乃喝一喝云唵折隸主隸準提莎訶下座。

三峰藏和尚語錄卷第五(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第六

　　吳虎丘山雲巖寺嗣法門人弘儲編

　　廣錄

　　德慶禪眾請普說舉拂子云大眾會麼良久云此事自從拈花之後西天四七東土二三祖祖傳來直至臨濟老和尚向沒縫罅處盡情剖出以定綱宗千古萬古一印印定一毫移他不得只是急切難於嗣續須是得他師承邊事始得不見濟一日陞座曰汝等總學我喝我今問汝有一人從東堂出一人從西堂出兩人齊喝一聲者裏分得賓主麼汝且作麼生分若分不得已後不得學老僧喝次日濟上堂兩堂首座相見同時下喝僧問濟還有賓主也無濟曰賓主歷然復召眾曰要會臨濟賓主句問取堂中二首座大眾二首座同聲下喝且道那箇是賓那箇是主總分不得為塗毒鼓聲耶總分得為賓主歷然耶若總是毒鼓又歷然箇什麼若是歷然又道什麼毒鼓豎拂子云還會也無若道靈山拈花既已了卻何須臨濟說箇分賓分主若臨濟說賓主須分為什靈山拈花便了諸人試定當看若于此會得方知是句不見濟曰若第一句薦得堪與祖佛為師若第二句薦得堪與人天為師若第三句薦得自救不了且道如何是三句若無人道山僧自道去也如何是第一句豎起拂子如何是第二句是拂子不是拂子如何是第三句放下拂子乃云若人識得三句則世出世間諸句無不收盡欲透三句必須會取三玄三要不然不過儱侗真如顢頇佛性而已今人一悟便了遂言臨濟只求得不受惑底人若是說玄說要便是受惑底人了也雖然透過大法底人方好埽除大法若是不透大法臨濟立地處敢保未夢見在不見濟曰一句中具三玄門一玄中具三要且道如何是第一玄復豎起拂子如何是第二玄三世諸佛向者裏絕胡種族如何是第三玄兩堂首座各出一隻手打入大洋海底至今無出頭分且道如何是三要底旨趣第一要電光作路第二要縛取虛空作寶劍第三要自己在劍刃裏穿衣喫飯作用過日又汾陽頌曰三玄三要事難分得意忘言道易親一句明明該萬象重陽九日菊花新復拈拂子云若于此見得便見臨濟一喝道理便識世尊拈花道理大眾何不究取看又良久云自汾陽而下四傳而至雲菴雲菴傳之覺範老人覺範無傳而著臨濟宗旨以待後人迄今五百餘載雖虎丘徑山諸家相傳未泯然自楚石無念而下二百年來宗旨傳而不參訛誤不少于三玄三要各有長短並無的據山僧十五出家十九剃髮心中耿耿若有所失二十九歲見高峰語錄讀之隱隱如獲故物八年之內費盡心力喫盡辛苦居海虞之三峰虛簷罅壁草屋蘿牆床下水流庭前草沒麥麩豆滓掬水補衣單單看箇萬法歸一一歸何處脅不至席無柰昏沉籠罩集諸隨侍夜懸巨板于座側分香擊板佛聲徹夜不停憶得初出家時自期到四十歲決然悟道至是年近四十愈參愈難轉捉轉遠思之慚懼因入死關方纔推上關門欲上蒲團無柰一時眩暈吐痰斗許只得放身一睡雖則隨時喫茶喫飯亦不知人事喫過只是齁齁打睡一睡五日如在海螺螄裏盡情要撞出來相似至第五日巳間泯然睡熟忽聞隔窗二僧夾籬攀折大竹如迅雷一震直見虛空粉碎大地平沉人法俱消真無立處開眼轉來晴日在窗竹影滿地那時要理會一法了不可得要覓自己身遍覓無有蘇蘇湛湛如有氣死人初生孩子至夜聞兩堂課誦覺得身遍虛空其聲都在虛空中歷歷落落端坐一夜輕安如彈指頃自己道此是前後際斷境界必須求悟始得盡力尋覓忽于胸中撞出永嘉證道歌從頭至尾看一遍了然符契自覺安樂又念道萬法歸一一歸何處他答箇青州布衫重七斤忽然悟得祖師言句凡柏樹子乾矢橛等一一皆了方纔放心又思高峰為何悟得之後又看正睡著時無夢無想無見無聞主在什麼處因此又重新參起至夜間經行抬頭見月會得枕子落地消息從此半年之內受用快活只在古人門庭下竭力參究看箇三玄三要及汾陽偈子翻覆究之忽然入得臨濟堂奧復參德山托缽公案苦究二年雖無所加自覺受用非昔後赴太倉慧壽之請自念雖得些子不如古人要來要去入火入水任運無礙因此看箇大徹底人本脫生死因什命根不斷經二十日心不異緣作偈曰一口棺材三隻釘聲聲斧子送平生自從薤露悲歌斷贏得朝朝墓柏青嗣後再看三玄三要會得兩堂首座同喝意旨及披覺範所著臨濟宗旨宛然符契如對面親質五百年間不分延促可見參禪不可領得些子乾淨禪便為了當又不可入些子堂奧不更參求有志之士直須到底始得山僧只為近代禪風一悟便了但得些子便爾縱橫作用不求向上墮在有證有悟處萬不得已將平生醜拙一朝對眾供通若有問話者便請當陽拈出良久下座。

　　普說山僧當初工夫枉屈只為不曾覓得人著所聞所見無非牽經合理以見聞覺知為本性以不起念為宗旨以死坐為安禪以念佛為參究離止合觀種種不同禪宗絕響幸得雲棲大師出世雖以念佛收盡法中英傑其實參究一著是渠本旨故晚年於淨土戒律之外特特提起此事乃刻禪關策進雪巖高峰語錄遙續祖燈山僧不知宿生那裏曾沾些子氣味揭著高峰本子瞭然如昨日背誦參究明白底一般身心歡喜踊躍無量自念前來搜尋楞嚴圓覺諸經俱有會處習天台止觀亦有得力處後修耳根圓通亦于音聲中了得身心如幻處處于世間與流雲過虛活水下石相似自謂輕安及見語錄始知與此法了不相契得此法門定是到家杷柄也為此把前來解會一例不肯遂爾疑情結住先于靜處做工夫覺得昏悶不過因有怡山居士勸我念佛乃作六時課誦課隙看話頭率以為常聞有達觀大師是宗門中人及至腰包往叩師已遷化因禮龕于雙徑遂過白雲山見函虛老人時虛公移單弁山圓正寺因下白雲抵圓正政值虛公閉不語死關悵然而退聞霞霧山有無欲老人是留心此道者乃策杖入山又值無欲遷化人言有箇慧禪是老硬禪客及乎見他亦無什說話回身向湖州訪問人道車溪有無幻老人遂搭便船往車溪舟中逢僧問著僧皆大笑呼為張外道因此不覺睡著及乎醒來舟子已到吳江了也原來真正禪師世間人識他不出定然生謗直須親見始得回首車溪隔半日程自覺意興頗闌日色又亢不如且回本處再來無妨自歸菴中自謂行遍東浙不見有人以此類推諸方此道亦是寥寥不若就菴結關自鞭自逼乃于關中逐七進功撤去床凳單單行走屋中掛一條匾擔若到昏悶之極就于匾擔上高展懸空而睡纔跌下來便行如此自煉煉得無昏無曉話頭轉難用力至滿百日遂脫身走到三峰愛其閑靜乃暫居之或努力于搬石磊牆之際或發狠于操鋤種地之間徹夜坐一蒲團脊梁節節相拄終日併成一句心頭滾滾騰疑日夜一般靜鬧無間只是昏沉作孽困頓不清努力盡情敵他不過其時政不知日夜不倒身翻為參禪之障自念我從十五出家便有志求開悟四十歲時必然悟道至此年近四十轉見茫然無際乃安心入關只帶五寸闊一片板除是病發以此為床若身子強健便不消得發志已圓那知一入關來便痰病大作昏然睡倒五日夜如在甕中求出相似正氣悶間聞折竹聲打翻窠臼始知從前做工夫拗直作屈所以十餘年空費身心喫盡苦惱山僧今日勸諸兄弟但要下手做工夫時先須將胸中一切倒正是非魔佛等事一齊放過目前耳裏順逆善惡都總不知空淨其心不停一物不可坐禪不可閑靜或入槽廠或作諸務隨人起止信手施為喫飯穿衣不立主宰單單求一箇真正臨濟家宗師作箇主腦話頭亦須簡別緊峭者如雲門推折足道秦時鑽及祕魔叉三頓棒竹篦子青州衫之類先令目前萬法一例喚他名字不得背他名字不得喚本性不得但是兩頭話一總不得千不得萬不得自然話頭輥成一塊今日問話也被痛打明日問話也被痛罵或推出或扭住或道是什麼或道乾矢橛麻三斤之類師家作用千奇萬怪只是要箇揚眉吐氣了不可得久久參請忽然一日一剎那間徹底觸翻了無遺剩慶快平生你若向舌頭邊討滋味意思上沾唾沫又遇著沒眼宗師好將實法與人演些教理帶些止觀怕人問著無得回報翻道參禪須是死坐坐要長久與他相應不得拈椎豎拂轉語機鋒此是自己不曾真悟不知好歹只要謾人自是不知賺害後生晚學打入惡套嗚呼學道貴有師承手段毒辣無你尋香逐臭處如鐵眼抽絲夾棒敲骨不得不圓不得不死若是打埽潔淨禪堂閉門杜路閑閑地養一隊瞌睡漢把一箇念佛底是誰本來面目與本性今日也合明日也合只要獃樁樁地冷坐冷到身心俱不見了即便歡喜便讚歎他好工夫便道真相應處便道此是行到不是說到將冬瓜印子一磕磕住弄一隊野狐精貢高我慢遍歷人間云是某宗師印下底又有一輩單單鍊箇機鋒快恣口舌又有影影傍著教理如生盲人倚棒各各自高他強我弱殊不知做工夫無恁麼格則不用安排只是去不得底話頭拌命疑去久久不懈日親師長一椎鍊就或有未了漸漸鍛鍊以了為期剎那際入手復于服勤邊溫研積稔而成如或未信請細簡燈錄諸祖本傳一一透過自己眼明方知我不欺汝也珍重。

　　安隱寺普說十方同聚會箇箇學無為此是選佛場心空及第歸諸仁者若欲得心空及第須識選佛底道理只今安隱堂開大眾會集不選聲聞緣覺不選菩薩大乘單單只選祖選佛然選佛次第有十一者人品二者根種三者器量四者洗滌五者做工夫六者開悟七者了悟八者師法九者忘悟忘法十者養道此是學地要事其餘出世利生姑置弗舉人品者巍巍堂堂閑閑落落具一段立地成佛直下承當底氣概不為凡下情見所轉者是根種者從來未知做工夫求悟等事驟聞祖家一言半句抑逼心路便覺過不去放不下憤然要求明白便是當家種草器量者若器皿之潔淨穩大能盛能容如琉璃瓶堪盛獅乳大地堪任重物受香水海而不溢載須彌山而不重方堪祖佛大任如臨濟陸沉下板三年不見頭角睦州擬其可成大樹今人做工夫略有見處便不穩重自謂得入自謂了辦機鋒轉語胡喝亂喝不受人裁鏟纔加鍛鍊便謂師家把住不放出頭東走西走急于求印此等便是沒器量底人只為見小佛祖大事所以承當不起也洗滌者將從前亞在胸中底知見颺在大洋海外如高峰曰三十年二十年或參或學尖尖滿滿𡎺一肚皮如臭糟瓶相似直須盡底傾出千番百番洗滌得乾乾淨淨無一點氣息無上醍醐方堪盛受若留一些子氣息縱盛無上醍醐亦變成一瓶惡水然洗滌知見不是無格則底下手自有方法其法何如今人六根所對底塵境根塵上所起底法即是兩頭心識染淨情謂在凡夫則執有之善法惡法外道則執四句之對待法小乘則見苦集見滅道之凡聖法中乘則見凡夫有無明至老死之有法自見無明滅至老死滅之空法菩薩則見即色即空非色非空雙遮雙照等法蓋凡與聖對淨與垢對有與空對中與邊對是與非對無是非與有是非對了與不了對常與斷對上與下對長與短對妙與麤對佛與眾生對悟與不悟對因有以上對待法故有三藏十二部若凡若聖凡言可通心可到皆謂之戲論之糞心不清淨不了歇故曰知見但有兩頭礙口礙心底物當盡情一放放卻兩頭心不起方為下手做工夫地步工夫者不得坐在乾淨意地上要將以上一切對待法四句法都盧收在一竹篦子話頭上觸不得背不得兩路截斷目前萬法去不得正向去不得處盡力發憤心力合并千掙萬掙勇猛不過心識不行于聞聲見色處一逗逗斷目前萬境平沉三心不起謂之前後際斷那時不見有四大五蘊何況生死涅槃直是快活自在大慧曰我到者裏卻快活更理會不得也圓悟曰不疑言句是為大病此是得體不得用暫時光景所見之理非正法身是法身之邊通身死水解脫深坑不可坐著若坐在此等境界光景中開口便要說者好處全是心路不是開悟開悟者即此前後際斷處忽然會得祖師家句子句中具有開悟底機在犯著便和身翻轉無量劫來知見盡底不存便得箇轉身便硬糾糾地蓋天蓋地謂之得一橛此亦未是全了然此開悟亦非定與前後際斷分作兩截也有斷處即悟而知有前後際斷也有因悟即斷知有悟處而忘其為斷也有斷是斷悟是悟也有悟得輕軟語脈雖通不得痛快受用直須重費一番周折斷處是得體悟處是得用得體不得用自己雖安穩遇事臨機即便走作不能自知得用不得體則臨機雖是的當只是自己不得穩密用中猶有氣息是病體中全無氣息亦是病直須體用俱備有氣息無氣息無氣息有氣息方是一橛師法者得此一橛不可坐住坐住便成法中我相謂之大法不明天然外道再入深明猶是未了末後一句始到牢關入得大法盡得五家宗旨細惑方除若一惑不盡都是一分無明根本智便用不著須盡卻師承法要始得忘悟忘法者以前只為迷裏翻身故有悟在悟見作孽師家乃用種種鍛藥鍛盡所悟此便是法又以法路為孽須法法透過盡底掀翻一法不存于此脫盡以無可求只得放捨但有著衣喫飯屙矢送尿而已養道者無道可養只是不出其位如露地白牛但喫些水草高臥山前一些子也不曉得如此過日從前指望成佛作祖至此只與畜生一般老僧今日說箇心空及第亦是無端何不休去珍重。

　　聖恩寺普說參禪貴先決擇祖師禪如來禪祖師禪者透十法界之外不墮如來之數故曰出格如來禪者超于九種法界墮在十法界之頂猶是格內欲知格內格外之分須在一事一物上分清十法界諸種之見直到極頂方是如來地位祖師禪又從佛頂上透出出格之外又越兩種祖師外道若是真正祖師禪則末後一句始到牢關是已今以格外之禪遠之又遠且置勿論先將十法界之岐見在一句話頭上次第分明不致參到將悟處被諸見打攪可以一直上進易于發悟所謂話頭者即目前一事一法也凡人平居無事隨心任運千思百量正是無生死處只為將一件物事到前便生九種見解所以流浪生死無有出期故祖師家令人于一事一物上坐斷九種知見討箇出格之路故謂之看話頭師喚侍者將一片瓦來置于眾前師指瓦曰只此一片瓦則十法界至如來祖師之分歷然見矣何故聻未將瓦來人人心空無事何有生死及將瓦過來人人現量未分生死之見未成及人問道者是什麼便有無量事端起矣凡夫見之便道此是一片瓦是著相而起我見者也曰此瓦我要便與人爭甚至打殺其人奪瓦歸去以此便墮地獄又一等雖不至殺人然貪心必得重如飢渴百計攘求以此便墮餓鬼又一等因貪盜瓦致墮畜生生生還債此因瓦而起三途惡見者也又有一等福大氣大因瓦生嗔奪瓦為施後墮修羅一者知瓦有用惠施與人因仁義心生于人道一者以瓦蓋覆佛殿感大福報世世生天此因瓦而生三善道者也此六道之見也前者之見不脫四種見解見瓦是有即有見見瓦是無即無見前有後無前無後有是即有即無見知有是無則無之亦無即非有非無見凡夫四句隨事轉換不能執定不名外道若外道之人巧生知見執一不變心外有法故名外道一種因見此一片瓦便言瓦即是我本性以我眼能見此瓦我之見性不生不死此瓦雖碎至微塵而我見瓦之見真常不變不墮輪迴此是先尼外道見識以瓦有生滅見無生滅半生半滅半不生滅之見也又有一種言此瓦起于微塵即是我之原體本性雖空即有此常見外道執有者也一種言萬物無常終歸敗壞瓦散終無成日人死畢竟歸空此斷見外道執無者也又有一種言瓦性本無無即是瓦亦有亦無此矯亂外道也又有一種言瓦有是無其無亦無此空見外道也略說外道有此四種細查教中有九十六種皆是各執四種之中一種見解于此瓦上墮在外道溷濫不可復救此名外道禪也今人看話頭坐到身心空處見箇歷歷分明便言是我本來面目念佛底人主人公也此即神我之謂也又見得空空本來無物身心世界蕩然不存以此為是即斷見空見也又言空即是性性即是空即矯亂外道也如今人看話頭類多墮此不得不為說破又有因見此瓦問著則精進力參誤落五蘊竟墮五十種陰魔近世一種禪人厭患身心世界務要空他見人將瓦到面前心不餐采坐見身心世界與瓦齊空了無一法以此為得便是色蘊魔又有見瓦定中說法變化無所不至謂之剎說無情說亦是色蘊魔前是色空為蘊此是色有為蘊又有見前種種境界便生心領納是受蘊魔又有因好境入心不能忘置便生邪想此是想蘊魔又有因想著邪無師救正輾轉遷流是行蘊魔又有因上種種認為佛法是識蘊魔一魔生則五魔並到皆因邪師教他在本來面目主人公念佛底是誰等話頭上討箇本性妙心所以用慣肚皮裏想頭通身是五蘊蓋覆不能離心意識事上參去故在事上亦落蘊界如此坐久魔業已成人若救他他便嘻嘻冷笑或罵或謗言此人不曾到我者好處而不知世世墮在魔網不得出離可惜可惜此略說有五廣有千萬豈五十種而已哉此魔外二種寄在十法界中不可定指以上是世間法界之略也下則言出世間四種法界一種是聲聞小心人見此片瓦若起一念則若惡若善無非是以上諸苦極見得諦當苦因一起則世世生生堆積聚集苦中之苦不得脫離亦最諦當便乃空其見瓦之見廣修觀行務令空之此是道諦以修小道見得有餘寂滅此是滅諦此瓦上之聲聞禪也今人于話頭上看急忽得前後際斷身心世界蕩然一空見說一切諸法皆埽而滅之言有什三玄三要君臣賓主有什棒喝句語有什師承法要只要乾乾淨淨單說一味清淨此是聲聞氣分如空空田地空空月討什工夫驀鼻牽是也故其出語滾滾虛浮全無意旨以無師承故大豪傑人俱不免墮此數也又有一種不墮死心空滅之見見此一片瓦起于無明眾生不知故有十二輪迴今見無明本無則無老死憂悲苦惱此是緣生性空大乘之初門他因見無明本無便泊在無處快活不得入大乘道故名緣覺之鹿乘非大乘也于此更進則于一片瓦見得起于微塵鄰虛為因水調風鍊火鍛心識虛空與見相緣和之合之假名為瓦既解諸緣聚會而生則不壞此瓦諸緣本不相到而無瓦之自性緣即是空空即是緣兩下輥作一團分合不得所謂是諸法之空相不可言生不可言滅瓦見之而非垢性見之而非淨此瓦在凡不減其性在聖不增其性兩頭相拄此是地前菩薩之禪也于此更進則因緣生而性空不得因性空而緣生不得兩頭俱斷此是八地禪前是雙照此是雙遮以上是菩薩正禪也去此而從八地死水勸進雙照被雙遮奪礙而雙照不得雙遮被雙照奪礙而雙遮不得然又不妨雙遮即是雙照雙照即是雙遮四法交加結角如織錦迴文並無罅縫到你下手此如來禪結頂處也到此處方見是一片瓦沒柰何地喚作瓦又觸不喚作瓦又背如銀山鐵壁千推不能萬動不得此猶是如來禪底半箇墮在死水全沒用處故猶在格內也你道畢竟如何時鴻侍者將瓦一腳踏碎師云于此見得即入祖師格外之初門矣如更進之則頭尾並完直至後句方是了手若不見得則但入如來禪格外之一半出言吐氣便要落聲聞境界未有出頭分在為何聻以其得體不得用只為心小要在極妙處躲根不能出得妙處作用問頭答語分不清楚陷在坎中好好將祖師禪枉作出格聲聞禪矣昔香巖聞擊竹大悟偈曰一擊忘所知更不假修持動容揚古路不墮悄然機處處無蹤跡聲色外威儀諸方達道者咸言上上機溈山聞之大喜仰山曰還須勘過仰往勘之問香嚴曰聞師弟發明大事你試說看巖舉前頌仰再拶之又頌曰去年貧未是貧今年貧始是貧去年貧無卓錐之地今年貧錐也無仰曰如來禪許師弟會祖師禪未夢見在巖復頌曰我有一機瞬目視伊若還不薦別喚沙彌仰山曰閑師弟會祖師禪也此是如來祖師之法式今人不會此意不知如來祖師分於一點關頭天地懸隔見我如此道便人前笑罵言難道如來倒不如祖師麼祖師是如來弟子你學祖師禪翻要陵跨如來太無道理責得固是只是你不識教義祖師是威音以前向上一著寶几珍御窮子見之捨而逃逝者如來是脫去珍御執持糞器狀有所畏同彼傭人有共語分者故人但知如來高妙而不知祖師之道更出青霄之外彼庸近逃逝又安足怪哉果是真正出格漢子直須向格外論量始得珍重。

　　安隱寺提智證傳普說老僧于安隱凡三赴其請前兩期上堂已委曲指示五家宗要未能徹上徹下禪教相印以收諸種根器今乃為提覺範禪師智證傳凡四十餘日至第三卷曹山三墮章中敘五家宗旨各因其悟入從首至尾以印定綱宗蓋各家流傳密印務在得人須透盡其法然後記為真子若一絲毫有未盡處則法見未了功勳猶在還是心意識邊微細無明不能真到目朝雲漢萬事當前猶有禪道佛法超生脫死自在快活等見亞在心口不能如雲之起滅草之榮衰故師承于了手大痛快處重新設諸鍛藥越鍛越盡畢竟于頹然無氣息處轟雷走電過日耳且道如何是臨濟宗他從黃檗三頓痛棒悟得馬祖百丈豎拂掛拂一喝耳聾道理便向大愚肋下三拳從上宗旨印定一句中三玄一玄中三要衍開大法洞然頭角撐天四蹄立地令厥後兒孫向賓主中以自己之眼付之棒頭以棒頭之眼換來額上只將石頭說法枯木生花曲盡陽春不失時候而已此臨濟家絕人于棒上裂斷棒上命根自由自在者也所以古人謂之忤逆聞雷不愁不死雜毒塗鼓喻最親切至于雲門纔踏睦州門閾便喫一推足折但聞秦時𨍏轢鑽便會得機前一著較之臨濟更加迅毒古人謂之紅旂閃爍不待見其全師布陣而天下定矣柰何太捷難知不免源流早絕不如臨濟委曲詳盡使後人無將就傳法之弊至於溈山從有火無火兩不可得處悟得柴上一吹便解野狐不落不昧撼門三下如斷碑橫路雖中斷而兩礙故仰山信位人位至於無位了不可得亦如濟上之棒眼雲門之機先皆拔脫身心自有一片白雲為我捲空捲地摧山碎岳而我猶在爐邊坐臥貪芋子之香覓菜羹之熟總不知有也至於法眼聞不知最親切於地藏又兩番豎指于同別之間將片石於心內心外沒安放處脫盡理見得一切現成便能心外無法滿目青山只剩得一雙眼孔無一些子伎倆逢人言毫釐有差天地懸隔便將墨潤朱道箇毫釐有差天地懸隔慧超咨和尚如何是佛曰汝是慧超巡人犯夜之語足發一笑以上四家是南岳馬祖兒孫著著用正唯有洞山出自青原石頭明暗挾帶從初問無情說法雲巖曰不見彌陀經水鳥樹林說法因而力參及問百年後還邈得師真否巖良久曰祇者是師乃沉吟巖曰价闍黎承當箇事大須審細因凝注久之于過水睹影處見得無情說法便以影為自己然不墮死水以渠我去來一條黑線于中開合乃有偏正回互兼至兼到合為一位輥輥過日而其徒曹山便立三墮于不受食處任水牯牛藏頭斂尾高臥白雲堆裏自然飽齁齁地不必用在棒頭通身指出操履謂之馳書不到家已先通盡閨閫中事故率性漢子只喜臨濟雲門直截痛快不許絲來線去之綿密遂使濟上宗旨亦欲削去三玄等法單存一喝謂之直截中更加直截省事好參我且問你只今還到不疑之地也未若也未能無疑將知從上來事不是等閑何不細心體究看老僧因覺範為法痛心重新拈出務使盡法忘心將三墮真操履復還棒子頭上使拄杖子自能周匝有餘不待氣喘喘地用盡腕中死力若人明此等法未能直下心肯者只為不曾實實將眼目放在自開棒上耳為何聻胸中猶有欲在此正是心意識用事家親作祟諸仁者何不從今日便將木上座做卻自己將自己推在木上座頭上一向住在妙峰山頂更不下腳人間如走馬燈中刀鎗人馬從他六亂相殺亦不妨好看其或不然只消一口氣吹滅卻燈火自然好過下半夜元宵醉醒來時明日晚間再看珍重。

　　普說學道人只須在一句裏藏身絕跡不涉點簡故情不附物縱有物來只與他百雜碎自然合轍何得推開句子去磨稜合縫惹起生死心行哉修行不曾悟得一句子情常附物遇有物來便在物上去惡從善通身在生死裏過日不知既得一句則凡聖善惡生死一切兩頭從竹篦子上早已坐斷且已簡點不得了也直須入此一句通身化作一道赤光裹作日輪懸在空裏雖則靡所不照然而一點塵埃也沾他不上有句無句如藤倚樹又脫卸一重走在頂尖裏去三玄又脫卸兩玄走在第三玄裏去三要又脫卸兩要走在末後句裏去如此離塵脫世善惡是非遠之遠矣何可拆開竹篦重新在善惡是非上著到難道有句無句也在情上簡點三玄要也在情上簡點末後句也在情上簡點正使簡點得來于自家本命元辰有何交涉佛祖立法正要你提脫情量生死腳腳踏去自然中節今仍舊將他走你簡點底路可不從頭錯起也所以情量轉深大事轉遠深可憐憫山僧特特舉揚不思議法汝等諸人若信得及便能于思議處攪長河為酥酪變大地作黃金一生參學事畢珍重。

三峰藏和尚語錄卷第六


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第七

　　吳虎丘山雲巖寺嗣法門人弘儲編

　　廣錄

　　廣福院示眾參禪悟道立地成佛畢竟著著與法相應則事事成就何為與法相應聻首于參究下手處在一箇話頭上背觸兩端俱不可犯四句六路了不可得如此則善不得惡不得是不得非不得凡不得聖不得一切心路俱不可得則無情滲漏見滲漏語滲漏豈有露出心端行涉惡事者耶此于話頭上相應者也于此不可得處盡情竭力務求入手凡心頓斷聖心亦絕忽然于沒縫罅處迸出便得一句子如云如何是佛答云乾矢橛此乾矢橛是句句上絕三種滲漏如渾身鎧甲手提金剛王杵萬法當前盡皆椎碎此與句相應者也豈更有出位處耶再進之此一句上有無不得不妨有無于一句上分賓分主雙明雙暗直如蠐螬蟲為蟬飛向千峰萬峰深樹之上大叫一聲就此聲中化為大鵬扶搖九萬里外撞倒天關踏破虛空擘開大海直取龍吞此與三玄三要相應者也此一句子也再進一步前如戴角之虎此如入海泥牛了無蹤跡了不可得此與大法中再進一步相應然而不是止處于此更進向塔頂上打箇飛腳從塔尖至地直到海底翻身雙明雙暗同生同死雙明復雙暗同生不同死所謂末後一句始到牢關把斷要津不通凡聖到者田地難道還有出位底事麼此與末後一句相應者也在祖師禪謂之話頭在儒家謂之格物格物者兩端叩竭一切善惡是非凡聖等見並不許些子露現從此翻身直到末後句齊治均平著著與此相應則禪與聖道一以貫之矣今人類多以參禪為學問可以立名可以光大至于下手之話頭上雖則兩端叩竭而于一切事上仍露出善惡等兩頭心所所以到底不得相應修行無驗為可歎息老僧三度于廣福談禪禪宗要旨無不舉盡今特對眾叮嚀此事盡情道破了也下座。

　　聖恩寺示眾昔日臨濟大師在黃檗處三度問法三度被棒後去大愚肋下還取三拳道原來黃檗佛法無多子今人聞說臨濟建立許多法子便道是多事不知單單闡發得無多子底佛法何曾別有不見濟住滹沱謂普化克符曰我欲于此建立黃檗宗旨汝二人成褫我只此一句將黃檗佛法一時傾盡了也豈容更有在二人珍重下去但見唯唯諾諾誰知謇謇諤諤三日後普化問三日前和尚道什麼咦龍生龍子赤電轟雷一模脫出濟便打怕甕中走卻鱉那又三日後克符問三日前為什打普化難為兄難為弟濟便打恰是看他父父子子君君臣臣各各有出身之路何等自在是夕小參以料簡明之奪人不奪境開眼見青天當頭一霹靂奪境不奪人睡熟忽翻身依然還是你人境俱奪安得中山千日酒酩然直到太平時人境俱不奪車轔轔兮馬蕭蕭看他三問一珍重兩打以四法為料揀如米去糠甑成熟飯方是真佛真法處處是真佛真法之真道但學語之流依他作解便千里萬里沒交涉故僧問如何是真佛真法真道濟曰佛者心清淨是佛有真有偽偽佛者如人得箇前後際斷覺得心常清淨若人拶著他便眼目定動不能清淨何故為他不得真法故法者心光明是何為光明只為他全不在心上用事單單只在用上作法法得清淨故心不動搖耳道者處處無礙淨光是淨是心不動光是法有眼淨與光合故施之于事事事無礙稱之曰道三即一皆為空名而非實有今之一棒一喝者未嘗不是只是他細惑猶未盡除如初鑄成鏡痕垢易生也故曰達磨西來止求不受惑底人後遇二祖一言便了豈不是佛法無多子也始知從前虛用工夫癡人以工夫為入道之資不知工夫落五蘊須向無多子處直入既直入已便念念在直入處謂之念念心不間斷可見要得真佛全不動心常常受用全在得法何為法聻即是如今目前凡夫說有說無之著相事二乘小教外道之空事菩薩之即空即色非空非色雙雙照泯如來之四句合一極則結頂等事總是凡之與聖生死與出生死所以猶在格內若于此處一時翻轉則凡夫外道佛菩薩二乘等都成向上之言出于格外所以有第一句第二句第三句只此三句收盡世出世間法有無情三句如石頭道底水流花落是也有有情三句鵲云削鴉云丫是也有有言三句即前之佛與眾生語是也且道如何是三句拈起扇子云扇子又云扇子𨁝跳上三十三天觸著帝釋鼻孔打一箇噴嚏噴出九龍行雲布雨今朝立秋之夜雨下三尺又搖扇子云沒有者樣事此是法中最麤未是了手直須更進始得故一句中具三玄三要有權有實有照有用如何是第一玄只者扇子如何是第二玄以扇子撲云罪過昨夜睡中莫打殺蚊子如何是第三玄昨夜半夜有影無影放落扇子墮地起來依舊拾著更打蚊子一發血流滿地到此與前者天地懸隔高深最上然而猶有玄在更于落地扇子上層層轉入無路之道向絕處一擊單單提著尾尖上火把子燎天燎地過日此是一句之極頭自受用三昧也若為人則在賓主相見處今人相見你問我打我問你打不識末後了手大事謂之掠虛頭漢賓中賓也賓中主者只為要硬見兔便咬所以自己轉無出頭分主中賓者著著了在先天之外縱然奪去依舊還我主中主者垂衣拱手天下太平然須會得四喝方得到者田地何為四喝金剛王劍你看臨濟前來父父子子那箇男兒不丈夫踞地獅子誰人腳下無一塊方磚豈是單單珍重便打而已探竿影草你走到那裏去一喝不作一喝用恰是故有時先照而後用有時先用而後照照用同時緊著眼照用不同時問取三日前後此是無多子底法也老僧今日要建立臨濟宗旨汝等諸人成褫我便揮杖打散大眾歸方丈。

　　示眾從上祖師見學人于未開口前早用一椎一𡎺直下斷人命根頓盡源底那裏有許多忉忉漉漉撒屎撒尿作座主態只為後人胸中理會太多未入法門先學一肚皮禪道佛法機鋒轉語牽經帶論貴在有知見學口邊富贍為做人出頭張本謂之運糞入所以心塵壅塞無一隙打併得開故後之宗師萬不得已隨人顛倒下箇追截命根底法子謂之看話頭要他將窮年學來底好處一時運出向窮極不過處漆黑地追拶拶極不休自然窮則變變則通于本地上透出精光照天照地則與學人未開口前一椎一𡎺底了無二道此正所謂入水救人沒柰何費許多周折比年以來諸方看話頭者可惜又在話頭上生出枝節輾轉難參禪病益多悟者路絕山僧憤不得已于下水救人處深深下水用古人開發做工夫法子細細周折一上令人先曉得話頭兩字則不被話頭枝節所轉所謂話頭者果何物耶即千經萬論中間談空說有以至中道極則去不得底頂尖是也只是諸人日用不知一大藏教祇在人初開口處乍起念處六根門頭耀一耀底所在凡夫之人便落有念無念聖教底人便落是理非理心中釀起糞團口裏落出糞塊窮年在糞坑裏過日道我玄我妙所以千生萬劫不得出離佛祖愍之沒柰何向說不去處問他一問他便頭定眼直若是有血氣底問著去不得只得回心轉意發猛參究假如人從門外來宗師見之便問他你從那裏過來其人不識生死便道或南或北若東若西宗師見他已墮在凡夫坑中便呵呵冷笑放他過去直是可惜若見教家龍象到來宗師問他楞嚴經前非後即又道離即離非已是極則為什又道箇是即非即彼龍象便依文妙解一遍宗師見他墮在聖理坑中亦呵呵冷笑放他過去益是可惜殊不知纔一開口便落凡聖二糞坑中不開口亦落二糞坑中了無出頭時節以是之故教人看箇話頭如僧問趙州萬法歸一一歸何處此豈不是教家極則去不得處又如馬祖拈起胡餅曰是什麼豈不是教家極則去不得處首山呈拳曰喚著拳則觸不喚著拳則背豈不是教家極則去不得處以此類推則見人或道會或道是否或道嗟如此種種問人處皆是如來禪結頂去不得處經經論論只講得到者裏三世諸佛口掛壁上而已只是到此便如生盲人踏著火坑不愁你不墮不落你等諸人一日起來不知經過多少問頭都向二糞坑中跌倒過了總不識利害我今于世間法出世間法六根六塵六識十二處十八界地水火風空見識及五蘊等都盧一收收在一問拈出箇竹篦子問你喚著竹篦則觸此是落凡見故不喚著竹篦則背此是落聖見故除卻凡聖二見你向那裏安身立命只者一問便收盡世出世間一切有言無言等語故謂之話頭你若信得話頭如此該博便不敢把聽來看來死路上底經教當箇名件我慢貢高不識好惡掉頭不顧枉過半生矣山僧因禪風太惡諸方指示話頭者恐怕註解壞了不敢開發令將一句子日日夜夜在肚皮裏念去便念出許多魔境界來魔道理來十箇五箇見人則笑嘻嘻地自覺清空快活都是魔氣所鍾只為話頭開發不明令人目前萬法一切經教無箇交加結角去不得處流在光滑滑處生知生見所以無箇銀山鐵壁時節既無銀山鐵壁便無卒地斷爆地折也自今開發之後便當處處去不得盡情憤去如無翼鳥奮空勿令落地奮奮不過自有消息那時跌得粉碎來見北禪方與劈頭一棒血流滿地更須踏兩踏踏做一團始得。

　　示眾五蘊為魔業四句為外道惟參禪一法頓絕魔外之門直造正法之域蓋以話頭一句絕理絕事絕聖絕凡絕生絕滅絕心意識眼見之而色不得耳聞之而聲不得鼻嗅之而香不得舌嘗之而味不得身著之而觸不得意參之而法不得則色蘊等十魔從此永杜矣色聲香味觸法于話頭上既無滲漏便如木如石如銀山如鐵壁則此心無從領納矣既領不得納不入則想頭無自而起矣想無自起則心路不行矣心不行則六識無從辨別矣六識莫辨則七識無從執認矣七識不執則八識無得而含藏留種為將來孽矣此五蘊不得而五十種陰魔無門可入者乃話頭無路之妙密使然也話頭既無路便執不得有執不得無執不得即有即無執不得非有非無四句法執不得則九十六種外道無從而異見矣政以話頭如金剛圈栗棘蓬吞不得吐不得要向此處力參力透所以魔外俱絕耳大矣哉無為寂滅之光明幢也惟在師承深得無路之路所以能教人悟無路之道但恐為師者道眼不明妄教人看箇話頭要他在誰字上與本性合本來面目上與妙心合即心即佛上與有心合非心非佛上與無心合不是心不是佛不是物上與非有非無合狗子佛性有狗子佛性無上與即有即無合一切話頭生出計較動落四句所以日逐開卻魔外門戶無事生事遂致著色相容領納起想念逐遷流落分別一墮此套或喜或怒或悲或憂或思或恐或驚七情一形魔得其便皆因師眼不明資心自惑使然耳但能空盡心識把住話頭不生見識一味力參任他天崩地裂只恁麼參去自然魔外永絕。

　　示眾有一輩不曾參究自己亦不信有悟門逢人便道我輩苦心持戒修懺念佛經秋歷夏萬苦千辛不能暫得一絲毫許輕安消息彼等依趙州高峰語錄所言便道七日不悟截取老僧頭去那裏有此等事竟以博地凡夫妄稱悟道罪過不淺汝等修行人決不可信諸參禪人疑彼所說來問北禪北禪曰此輩不是不修行政是藏教修行刻苦小心人也彼但知持戒欲得作佛懺罪欲得作佛念佛往生淨土持誦欲辦一心如此行持待到純清絕點一心不亂去黑趨白以為修行不知大心凡夫向一句子上心路頓絕無修無證直下翻轉無量劫來生死心作一把金剛王劍向萬法頭邊處處一截截斷佛心菩薩心尚不得起何況起于世間之心此圓頓妙道只在剎那際三昧入耳趙州高峰七日悟道之言猶是對中下根人做工夫者之權說也彼之不信正為根小不足為怪但彼以斥鷃之高妄詆鶤鵬為無如此事則可憐不足惜矣。

　　示眾大都修行人不知真修方便多為勇猛精進四字誤過一生然此四字是同所修各異有以身勇猛精進者有以心勇猛精進者晝夜坐禪執身不倒或單遣昏沉務求不睡或鍊頂燒身同于拔髮或以戒律威儀中極瑣細事日夜盤桓故南岳曰如牛駕車車若不行打牛即是打車即是可見捨卻心地法門專于髑髏邊作佛事與出生死絕不相干假饒弄到晝夜常清坐脫立亡人天最勝大事未明有何用處馬祖坐禪謂之磨磚作鏡牛頭神供謂之臭肉來蠅皆因心法未忘用心混雜向有功用處作勇猛精進不知修處不精進何所進勇猛長劫亦徒為耳嘗試論之勇者無怯也猛者不弱也精者不雜也進者不退也四字惟參禪心地法門者能之何故聻禪人一聞出生死在于徹證徹悟證悟之路在于參禪禪那無修只在絕情絕想務期親見親決便爾不顧危亡得失好歹是非把佛法世法一齊放下此大勇也于放下淨盡無著力處無擬心處無入頭處無道理無明白處畢竟要于此處得力此處用心此處入頭此處明白者箇道理此大猛也不涉雜修只于一味心地上念茲在茲茶裏飯裏喧寂不分淨穢莫辨打作一箇疑團此至精而無雜也從此直到虛空粉碎大地平沉人法雙亡一真不立更向百尺竿頭再進一步此大進也趙州曰我三十年不雜用心惟二時粥飯是雜用心處二時粥飯尚是雜用心何況髑髏邊種種瑣屑而不礙勇猛精進耶蓋兼帶修行皆落功勳位中一點修行一點道理若不拌盡總為有勇猛而無精進矣若真正生死心切發大勇猛精進者捨參禪一事更無別路參禪人不得遣昏沉若遣昏沉則轉鬥轉多精神疲倦于心力極微細處不得發越籠罩殺人擔閣日子極是禍事昔高峰妙禪師三年不倒身立死限學禪日夜打坐終日輥在昏沉中愈遣愈疲話頭轉不親切雖為狗子無字難起疑情未必不與昏沉作對所致古人曰得者一放又曰須中夜大睡一覺此豈誤人語哉參禪須到放身命處放身命處乃識心不到處也識心絕則真心出矣若於種種威儀禮節周旋無失語言酬醋照顧不差處處用心頭頭著意摩挲缽杖裝飾几筵顧履瞻衣遮前掩後皆為修行障礙故藥山曰我何能屑屑事布巾耶由此觀之直到忘前失後如高峰之啟鑰不扃中單如廁此真放身命處也做工夫以之。

　　示眾單坐禪不看話頭謂之枯木禪又謂之忘懷禪若坐中照得昭昭靈靈為自己者謂之默照禪以上皆邪禪也坐中作止作觀惺寂相傾觀理觀事雖天台正脈及如來正禪然猶假借識神用事所照即境所以命根難斷不能透脫多落四禪八定及生五十種陰魔以識神在故也大慧一出埽空千古禪病直以祖師禪一句話頭當下截斷意根任是疑情急切千思萬想亦不能如此如彼有可著落既無著落則識心何處繫泊令人于無繫泊處一迸則千了百當可見纔看話頭則五蘊魔便無路入矣然不得執著久坐坐久則心細而弱疑情必不猛烈永嘉曰行亦禪坐亦禪可見四威儀中不時翻換不使精神昏墮但用心親切處便是確實工夫何須執著死坐哉又不得一向在靜處靜慣則動中便失亦不得一向在鬧處鬧慣則靜中便有無限雜毛知見打攪靜慣則怕鬧鬧慣則怕靜皆工夫之病也必須靜中鬧中任緣任事只是者一段不了公案時刻要見明白而已鬧中亦不妨怕失怕失則此事愈急急極則自然發作鬧中亦不妨知見多知見多則愈加氣力參究加力參究則知見自退而發明矣有知見盡而發明此事者有發明此事而知見不得不盡者故樓子和尚雲峰禪師皆忙處發明可見參禪不獨坐在靜中也復有看話頭而不肯參請者又有執參請而不看話頭者皆偏枯也何不向話頭疑處著箇參請參請疑處反覆自看如此參如此看兩路夾攻不愁不得。

　　示眾古人要做工夫而悟道今人多為做工夫翻不得悟道蓋古人聞得如何是佛答箇乾矢橛便反思道所問是佛為什不見答箇菩提涅槃妙性真如而單單道箇乾矢橛答不如問有何長處因此疑心頓起放意不過憑他鬧處閑處總是此疑如萬絲結住百不能解愈思愈疑因之情絕心斷徹見答處的確謂之悟道不是今人閉眉打坐遣夜排昏不是靜歇養第八識不是穿鑿信第六識不是抱守養第七識不是無心墮死水不是悟些好光景入五蘊魔不是道理落分別今人做工夫犯此所以不悟必欲求悟單單只在觸背兩路去不得處如漫天網子兜住一味奮力求出奮奮不已東打西打忽然打破一直步去作自在人透過此著更有末後句在。

　　示眾參禪最忌易明易明則情不枯情不枯則入不深入不深則見不徹了見不徹了則何有相應分所以古人四指闊文字亦須搜盡令人向無摸索處摸索故大慧以其師圓悟所作碧嵒集傷于刳剔欲碎其板非徒然也自評唱出禪宗遂涉文字致令學者有箇著力處甚至學語之流變而為講公案東穿西鑿把佛祖慧命都成狼藉可惜許也若非親見親證有箇入處決不可看此等書以為活計即如智證傳宗鏡錄亦然有大心者幸于自己分上求之待徹後細簡前書不妨有大證據。

　　示眾手不攀枝腳不踏枝口咬一枝驀然樹下人問如何是西來意若不答他卻是孤負他問頭答他則喪身失命看他說得如此話出只為從前信得牢固捨得見解死得心咬得住耐得久所以悟得深說得切實今人一箇話頭未曾參三日兩日便爾蝟然刺發特地穿鑿壞了纔見舉話又道如此如彼苦哉苦哉只為見小利便要明白不肯參求直入異路耳嗚呼生死事大無常迅速閻老子不怕你有見解鬼符子忽地到來你將什麼支遣不如今日休歇好話頭咬住好耐久參去好莫理路上著到好須盡削除好勿太穿鑿好便恁麼信去更勿生疑生畏回頭回腦所以道啼得血流無用處不如緘口度殘春。

　　示眾做工夫先須養精神精神若旺便得專志猛烈話頭便有精彩有精彩便得躍然活潑參情從此發而真疑起矣真疑若起則觸不開打不失久久自然卒地爆地耳行人不識養神之方多生障難障難之起只在勤惰兩途惰者之過人皆知之固不必言勤者之過茲當略舉一者夜不容睡則昏沉逼發不惟夜不清爽致令日間如霧中相似經年累月轉做轉迷精神漸疲話不親切此政不在遣昏沉為勤也一者發猛坐香身覺安妥用心漸微疑情益弱坐在安樂窟裏直須于未安貼時即便起立立之未久即行行行再坐則精神不倦不昏不致凝滯沉相中自然轉轆轆地若動若靜都有激烈氣象此又不在以坐為勤也一者坐得安妥不散不昏寂然入于沉相中目前如雪耀相似話頭如逆水遊魚脫力尾搖搖而身漸退縮越退越沉人來巡警亦不知他是沉相自己亦不知是退屈目前便有許多作怪色相出現耳中亦有許多聲音語言或玄或妙似夢似醒若驚若喜魔境佛境惑亂千岐多致失心狂執此誤以寂靜為勤所致也一者急于求悟廣生知解將教乘極則語宗家玄妙句坐時盤桓一上夜來辨論一番明日又思索一遍意在圖度不知智門一開悟門便塞縱有開發亦是依通生死分上總無交涉此誤以知解為勤所致也一者識得不從解入全體打開猛烈既久忽得前後際斷覓取一念了不可得話頭便不猛烈終日坐在死光影中自謂快活便爾精勤習靜恐怕失了者些好處愈入愈深不知不覺話頭懶去鞭逼所謂不疑言句是為大病若便坐此謂之寒巖枯木死水不藏龍岐路紛然自此而起到此田地自己便無主宰必須仗此一箇話頭度過者軟洋子直至開悟方不墮落此又不在把捉光影即便住腳為勤也一者識得此處話頭要緊猛地有箇省發或見得一切法空目前無一點障礙若身若心如空中聲如鏡中影開口便在空靜理上著腳沒頭死水永無出期祖師一句盡力道不得縱道得相似亦是中間隱隱夾帶一段意思逢人滾滾地直是叵耐此又誤以如夢如幻及本來無一物上蹲坐為勤者也一者透過此關便吐得一句出不能實知落處軟嫩嫩地見人便機鋒轉語種種相似勤于口頭三昧失卻腳下踐履語時尚屬法見事上亦落罅漏不肯盤桓委曲詳細自道直截好漢大是禍事此又誤以口給禦人為勤者也一者在于一句上果得實確確地目前若銀山鐵壁如彈打鐵城終日便無箇下落處仰天俯地不可柰何直下便肯休去歇去不知更有下半節事此又誤以單提塗毒鼓為事恐怕分擘法見翻致生情動念而慎護為勤者也復有一等知有下半節而大法未盡開口如連麻相似以末上多一句為得或在斷貫索處不自覺知旁觀者哂若早為人便不滿足了也又有一等雖已透得大法而操養未深終是未熟果子未堪摘得若此處坐住總是半塗而廢果到腳尖頭也踢出佛來一任高臥孤峰放身城市無可不可生亦得死亦得直入無功用行不于勤處坐著而于不坐著處精勤直至無悟無法無操履無習氣無作佛無利生無勤不勤然後勤如永明惰如嬾殘各請自便做工夫若此始有些子氣息若到明眼尊宿門下好與三十拄杖。

　　示眾道理不是禪世情不是禪工夫不是禪修行坐香不是禪問話答話不是禪機鋒迅疾不是禪精進勇猛不是禪但只時時憤然要明此事即是參禪時時要明此事則及盡一切經教祖師言句直逼塞在沒縫罅處謂之真道理落落人前不識好惡青黃長短一任世間起伏摩盪謂之真世情不辨是工夫非工夫是間斷非間斷祇此疑情結住不可柰何謂之真工夫不知行住坐臥不間去就是非顛倒錯亂謂之真坐香真修行人去不得處逢人便問因人問處向人便答不作安排謂之真問答撩著便轉撥著便行不作機用套子自然合轍謂之真機鋒真迅疾拌卻身命絕卻心識撇卻修行道理世情談辯單單直做那事謂之真勇猛精進忽然一憤憤著便好拍手呵呵大笑曰原來卻在者裏且道如何是者裏良久云今夜臘月初七堂中稽考喫茶與汝說破。

　　示眾昔黃龍死心新禪師初參秀鐵面已善機鋒轉語及參晦堂堂豎拳問喚著拳則觸不喚著拳則背汝喚作什麼師罔措二年方領解然談辯益熾堂于其語銳處曰住住說食豈能飽人師窘曰某到此弓折箭盡望指箇安樂處堂曰一塵飛而翳天一芥墮而覆地安樂處正忌上座許多骨董直須死卻無量劫來全心乃可耳全心一作偷心然而全字最好師趨出聞知事椎行者而迅雷忽震即大悟趨見晦堂忘納其履即自譽曰天下人總是參底禪某是悟底禪堂曰選佛得甲科何可當也因號死心叟今人不曾見人開發但將一箇話頭在肚皮裏念見神見鬼種種祥瑞極是可笑又有一種學箇口頭機鋒要人唱和一上人不肯他他便拂袖去道機鋒也不會殊不知死心見秀鐵面時何等來得及見晦堂于拳頭觸背上去不得方始服膺及二年既悟已是機辯縱橫又于說食不飽處兜住直至弓折箭盡教他死卻無量劫來全心所以聞雷頓喪慶快平生切莫去念箇是誰是誰無無本來面目本來面目念出事來只于拳上背觸不得心言兩絕盡你見聞處頭頭法法一截截斷自然轉身轉過來後雖是活脫還須死盡全心直如選佛得甲科始得參禪人不可自賺自誤。

　　示眾僧問趙州如何是西來意州曰庭前柏樹子只此一問不是等閑便是百千虎狼一時周匝環布了也若無向下一答豈不死在句下可見此一問不是趙州未免說心說性將一段道理支吾他與西來意有何交涉先須識取西來意始得所謂承言須會宗勿自立規矩今人只管熱驟忙忙手舞足蹈希圖體面上好過摹倣他庭前柏樹子意度道他說柏樹子是顯法身要牽合些子教理著些子伎倆依樣畫貓兒或道一句說一物聲一聲色一色做出千模百樣中間夾許多見處殊不知總是魔業又有一種纔見說道勿夾中間事他便作解道沒意味話但衝口便出莫要擬議此是現量中事不知沒義味語正是夾中間事了也又有纔聞有義味不得無義味不得便道柏樹子本來是無底及問爭柰柏樹子何便道無又不得也此等說話惑亂殺人祖師分上有何交涉只為平日不肯真正盡情捨下做大死底人鎮日只要堆積些糞穢以備不時之需生怕做人不得故有許多見處潛入魔道何如百不知百不會一點頭路也無昏天黑地只有一箇話頭不知是何等語只要求他下落處然此下落處不是教乘裏有底不是事相上有底只在問答處看他如此問因什卻如此答看不出如壁立千仞只在壁立千仞處看絕事理去有無離四句絕百非終日捱拶去不得處古人所謂正是好處若不如此做工夫只求箇速會轉不會矣若更別求方便更無容易方便了也大丈夫立堅固志不管一生二生百生千生按定腳頭冷冷地與一塊石頭相似高峰曰拌一生做箇癡獃漢去豈不是前輩好樣子哉一點雜法不得入心只是鐵壁上捫摸亦不要你尋出箇門路來捫摸來捫摸去連身心鐵壁一時跌向火坑地獄裏化為灰燼然後向灰飛煙滅處起來商量向上事且道灰飛煙滅阿誰起來商量向上事只向道柏樹子聻。

　　示眾當機一句是劍刃上事不得如何若何纔動著已成滲漏了也雖然若守著枯樁兒有什麼用處須知動著正是動不得底正句要識正句須識有句無句然有無句有多種有有問底句有無問底句有問本合有無句須知有時卻無無句無問本合無無句亦須知卻有無句有問底有句與無問底有句要審是同是別無問底無句與有問底無句要審是同是別作麼生是如來禪底有無句作麼生是祖師禪底有無句如來禪祖師禪相去多少有句無句有何力用即出生死為什會得有無句卻出不得生死為什有一種會得有無句雖出生死未透法身如何出生死全透法身為什麼溈山說箇如藤倚樹須識如藤倚樹底道理須向如藤倚樹處過得日子最為切要先須看透此一節再看樹倒藤枯等語此事大須仔細仔細。

卷七(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第八

　　吳虎丘山雲巖寺嗣法門人弘儲編

　　頌古

　　七佛并西天二十八祖傳法偈。

　　無相身心即有無有無兩絕密交蘆迅雷不及掩雙耳夢斷遙空月自孤。

　　世尊降生一手指天一手指地周行七步目顧四方曰天上天下惟吾獨尊。

　　指天指地已全提四顧周行見大機一句獨尊山岳墮現雙趺處始知歸。

　　世尊睹明星廓然大悟。

　　眩眼星明頓霍然東方群動用機全不因深破正三昧若箇能離十劫前。

　　世尊一日陞座大眾集定文殊白椎曰諦觀法王法法王法如是世尊便下座。

　　雨過空山水碓聲文殊何處著椎鳴腳頭腳底無勞問寶座從他下與陞。

　　世尊在忉利天為母說法優填王思佛命匠雕栴檀像及世尊下忉利天像亦出迎世尊三喚三應乃云無為真佛實在我身。

　　無孔鐵椎拋一對雙雙唱出太平歌池塘月寫梅花影一任春風夜起波。

　　世尊在忉利九十日及辭天界而下四眾八部俱往空界奉迎有蓮花色比丘尼作念云我是尼身必居大僧後見佛不如用神力變作轉輪聖王千子圍繞最初見佛果滿其願世尊纔見乃訶云蓮花色比丘尼汝何得越大僧見我汝雖見我色身且不見我法身須菩提巖中宴坐卻見我法身。

　　未動段灰三尺雪乾坤何處不陽春千山鳥絕江深凍不見尋花問柳人。

　　世尊一日敕阿難食時將至汝當入城持缽阿難應諾世尊曰汝既持缽當依過去七佛儀式阿難便問如何是七佛儀式世尊召阿難阿難應諾世尊曰持缽去。

　　百花當檻媚晴絲舞罷憑闌眼睡時黃鳥一聲枝上語抬頭不柰日遲遲。

　　世尊因有比丘問我于世尊法中見處即有證處未是世尊當何所示世尊曰比丘某甲當何所示是汝此問。

　　聞說瞿塘春水高今朝親上峽中橈木鵝倒岳傾湫下幾箇長年解把篙。

　　世尊因耆婆善別音響至一塚間見五髑髏乃敲一髑髏問耆婆此生何處曰此生人道又敲一曰此生何處曰此生天道又別敲一問耆婆此生何處耆婆罔知生處。

　　髑髏乾竭到無聲還是泥犁鬼窟生敲破世尊無見頂人間天上任縱橫。

　　城東有一老母與佛同生不欲見佛每見佛來即便迴避雖然如此回顧東西總皆是佛遂以手掩面乃至十指掌中總皆是佛。

　　避佛何如避自己伸出你手還是你沒頭水浸討乾場盡大海中皆火起。

　　無邊身菩薩將竹杖量世尊頂丈六了又丈六量到梵天不見世尊頂乃擲下竹杖合掌說偈云虛空無有邊佛功德亦然若有能量者窮劫不可盡。

　　點天棒月浪施功竹杖拋時親到頂夜深摸著枕頭邊被窩肩漏朔風冷。

　　世尊在第六天說大集經敕他方此土人間天上一切獰惡鬼神悉皆輯會受佛付囑擁護正法設有不赴者四天門王飛熱鐵輪追之令集既集會已無有不順佛敕者各發弘誓擁護正法唯有一魔王謂世尊曰瞿曇我待一切眾生成佛盡眾生界空無有眾生名字我乃發菩提心。

　　高眼從來不著塵阿誰奴子共殷勤嚴冬一片三江凍萬卉千葩遍地春。

　　世尊因外道問昨日說何法世尊曰說定法外道曰今日說何法曰不定法外道曰昨日說定法今日何說不定法世尊曰昨日定今日不定。

　　推出雙輪駕白牛四衢誰更敢當頭即他珍御還他載天上人間自在遊。

　　世尊在靈山會上拈花示眾是時眾皆默然唯迦葉尊者破顏微笑世尊曰吾有正法眼藏涅槃妙心實相無相微妙法門不立文字教外別傳付囑摩訶迦葉。

　　大地花開勝國春碧池窺洞笑相親自從惹得燕鶯語話到于今轉失真。

　　世尊至多子塔前命摩訶迦葉分座令坐以僧伽黎圍之遂告曰吾以正法眼藏密付于汝汝當護持併敕阿難副貳傳化無令斷絕而說偈曰法本法無法無法法亦法今付無法時法法何曾法爾時世尊說此偈已復告迦葉吾將金縷僧伽黎衣傳付于汝轉授補處至慈氏佛出世勿令朽壞迦葉聞偈頭面禮足曰善哉善哉我當依敕恭順佛故。

　　拈起蓮華擲向人花房子蔤彙無垠蓮花服上深深意祖佛從來並蔕新。

　　世尊至拘尸那城告諸大眾吾今背痛欲入涅槃即往熙連河側娑羅雙樹下右脅累足泊然宴寂復從棺起為母說法特示雙足化婆耆并說無常偈曰諸行無常是生滅法生滅滅已寂滅為樂時諸弟子即以香薪競茶毗之燼後金棺如故爾時大眾即于佛前以偈讚曰凡俗諸猛熾何能致火爇請尊三昧火闍維金色身爾時金棺從座而舉高七多羅樹往反空中化火三昧須臾灰生得舍利八斛四斗。

　　雙收雙放可憐生貓尾研椎生鐵鎮任他東擲與西拋碧眼胡兒無處認。

　　一祖摩訶迦葉尊者因阿難問師兄世尊傳金縷袈裟外別傳箇什麼祖召阿難阿難應諾祖曰倒卻門前剎竿著。

　　呼參即唯便傳心指掌分明禘莫尋取瑟而歌君會否有心擊磬待知音。

　　四祖優波鞠多尊者行化至摩突羅國得度者甚眾由是魔宮震動波旬愁怖遂竭其魔力以害正法祖即入三昧觀其所由波旬復伺便持瓔珞縻尊者頸祖出定取人狗蛇三尸化為華鬘耎言諭波旬曰吾此華鬘酬汝瓔珞波旬大喜引頸受之即復三尸蟲蛆臭壞盡其神通莫能去之乃升六欲天告諸天主又詣梵王求其解免彼各告言十力弟子所作神變我輩凡陋何能去之波旬曰然則柰何梵王曰汝可歸心尊者即能除斷波旬求懺祖令自唱三皈三尸悉除。

　　賓主相逢互獻酬清歌聲裏白歡浮自從三疊陽關後一夜西風滿目秋。

　　二十六祖不如蜜多尊者至東印度其王堅固奉外道師長爪梵志祖至王問曰師來何為曰將度眾生曰以何法度曰各以其類度之梵志即化一大山于祖頂上勢且下壓祖指之山遽移在彼眾頂上復以手按地地動五百外道皆不能立梵志惶懼懺禮祖復按地地靜指山山滅。

　　翻雲覆雨憑誰力滴滴空階夜溜聲多少錯將神用看踏花那箇不經行。

　　初祖菩提達磨大師至東土武帝遣使齎詔迎請至金陵帝問曰如何是聖諦第一義祖曰廓然無聖帝曰對朕者誰祖曰不識帝不悟遂渡江。

　　廓然無聖復不識踏轉機輪未端的擲得蘆花便渡江令人萬古常相憶。

　　有僧神光詣祖參承祖嘗端坐面壁莫聞誨勵值大雪光夜侍立遲明積雪過膝立愈恭祖顧而憫之問曰汝久立雪中當求何事光悲淚曰惟願和尚慈悲開甘露門廣度群品祖曰諸佛無上妙道曠劫精勤難行能行非忍而忍豈以小德小智輕心慢心欲冀真乘徒勞勤苦光聞祖誨勵潛取利刀自斷左臂置于祖前祖知是法器乃曰諸佛最初求道為法忘形今汝斷臂吾前求亦可在祖遂因與易名曰慧可乃曰諸佛法印可得聞乎祖曰諸佛法印匪從人得可曰我心未寧乞師與安祖曰將心來與汝安可良久曰覓心了不可得祖曰與汝安心竟。

　　提刀斷臂置師前的的傳來萬事全匪得將來重話墮安心盡底再翻掀。

　　祖顧慧可而告之曰昔如來以正法眼付迦葉大士展轉囑累而至于我我今付汝汝當護持併授汝袈裟以為法信各有所表宜可知矣(解云各有二字最為親切)可曰請師指陳祖曰內傳法印以契證心外付袈裟以定宗旨(解云逐一指點一遍)後代澆薄疑慮競生云吾西天之人言汝此方之子憑何得法以何證之(解云祖佛苦心可悲可痛)汝今受此衣法卻後難生但出此衣(解云此豈不是五家宗旨之法信麼)併吾法偈(解云此非七佛歷祖等偈麼)用以表明其化無礙至吾滅後二百年衣止不傳法周沙界明道者多行道者少說理者多通理者少潛符密證千萬有餘汝當闡揚勿輕未悟一念回機便同本得聽吾偈曰吾本來茲土傳法救迷情一花開五葉結果自然成。

　　三十五偈四卷經衣缽家貲原不少又道西來一字無六番毒藥救不了。

　　五祖弘忍大師從信大師得法知付授時至令眾說偈神秀書偈于壁曰身似菩提樹心如明鏡臺時時勤拂拭莫使惹塵埃祖曰未見本性覓無上菩提了不可得慧能亦說偈倩書曰菩提本無樹明鏡亦非臺本來無一物何處惹塵埃祖曰亦未見性祖至能踏碓處問曰米熟也未能曰米熟也猶欠篩在祖以杖擊碓三下而去能三鼓入室祖以袈裟遮圍能即大悟一切萬法不離自性曰何期自性本自清淨何期自性本不生滅何期自性本自具足何期自性本無動搖何期自性能生萬法。

　　新月澄溪上下圓冷雲抹盡落遙天城樓黑黑三聲鼓萬象森羅枕子邊。

　　六祖慧能大師避難經十五載忽念說法時至遂出至廣州法性寺值印宗法師講涅槃經寓止廊廡間暮夜風颺剎旛聞二僧對論一曰旛動一曰風動往復不已祖曰不是風動不是旛動仁者心動一眾竦然。

　　風旛非動心何物剎頂衝天鐵鶻飛六祖自家都靠倒倩誰拈出最初機。

　　南嶽懷讓禪師禮祖祖曰何處來曰嵩山祖曰什麼物恁麼來曰說似一物即不中祖曰還可修證否曰修證即不無污染即不得祖曰只此不污染諸佛之所護念汝既如是吾亦如是西天般若多羅讖汝足下出一馬駒踏殺天下人應在汝心不須速說。

　　衝鋒一騎突重關好手當鞍不敢攀四足風馳滿天下幾多神駿玉蹄翻。

　　馬祖道一禪師南嶽嗣一夕西堂百丈南泉隨侍翫月次師問正恁麼時如何堂曰正好供養丈曰正好修行泉拂袖便行師曰經入藏禪歸海惟有普願獨超物外。

　　呈橈舞棹踏翻舟在海何人脫巨流水底有龍窺得破好興雲雨沃神州。

　　百丈懷海禪師馬祖嗣再參侍立次祖目視繩床角拂子師曰即此用離此用祖曰汝向後開兩片皮將何為人師取拂子豎起祖曰即此用離此用師掛拂子於舊處祖震威一喝師直得三日耳聾。

　　獅子憐兒按繡毬惹教絲線費牽抽藏頭未露翻身術一一從他不識羞。

　　僧問抱璞投師請師一鑑師曰昨夜虎咬大蟲曰不謬真詮為什麼不垂方便師曰掩耳偷鈴漢曰不遇中郎鑑還同野舍薪師便打僧曰蒼天蒼天師曰得與麼多口曰罕遇知音拂袖便行師曰百丈今日輸卻一半。

　　石邊流水放教過㶁㶁吞聲曲曲渦寄語不須頻叫屈到頭千尺海生波。

　　黃檗希運禪師百丈嗣問丈曰從上宗乘如何指示丈良久師曰不可教後人斷絕去也丈曰將謂汝是箇人便歸方丈師隨後入曰某甲特來丈曰若爾則他後不得孤負吾丈一日舉再參馬祖被喝話師遂領旨丈一日問師什處來曰大雄山下采菌子來丈曰還見大蟲麼師便作虎聲丈拈斧作斫勢師即打丈一摑丈吟吟而笑便歸上堂曰大雄山下有一大蟲汝等諸人也須好看百丈老漢今日親遭一口。

　　舉罷全身把舌伸大機之用點來親分明學得陷虎法一摑雄峰是箇人。

　　臨濟義玄禪師黃檗嗣在黃檗會中行業純一時睦州為第一座乃問上座在此多少時師曰三年州曰曾參問否師曰不曾參問不知問箇什麼州曰何不問堂頭和尚如何是佛法的的大意師便去問聲未絕檗便打師下來州曰問話作麼生師曰某甲問聲未絕和尚便打某甲不會州曰但去更問師又問檗又打如是三度問三度被打師白州曰早承激勸問法累蒙和尚賜棒自恨障緣不領深旨今且辭去州曰汝若去須辭和尚了去師禮拜退州先到黃檗處曰問話上座雖是後生卻甚奇特若來辭方便接伊已後為一株大樹覆蔭天下人去在師來日辭黃檗檗曰不須他去只往高安灘頭參大愚必為汝說師到大愚愚曰什處來師曰黃檗來愚曰黃檗有何言句師曰某甲三度問佛法的的大意三度被打不知某甲有過無過愚曰黃檗與麼老婆心切為汝得徹困更來者裏問有過無過師于言下大悟乃曰元來黃檗佛法無多子愚搊住曰者尿床鬼子適來道有過無過如今卻道黃檗佛法無多子你見箇什麼道理速道速道師于大愚肋下築三拳愚拓開曰汝師黃檗非干我事師辭大愚卻回黃檗檗見便問者漢來來去去有什了期師曰只為老婆心切便人事了侍立檗問甚處去來師曰昨蒙和尚慈旨令參大愚去來檗曰大愚有何言句師舉前話檗曰大愚老漢饒舌待來痛與一頓師曰說甚待來即今便打隨後便掌檗曰者風顛漢來者裏捋虎鬚師便喝檗喚侍者曰引者風顛漢參堂去。

　　層疊樓高一步登末梢撩著迅騫騰角尖迸出玄中要萬古真師貴所承。

　　師栽松次檗曰深山裏栽許多松作什麼師曰一與山門作境致二與後人作標榜道了將钁頭𡎺地三下檗曰雖然如是子已喫吾三十棒了也師𡎺地三下噓一噓檗曰吾宗到汝大興于世。

　　曳起三江盡底傾弄潮人慣釣舟橫縱然三十還三下添箇噓噓歎大興。

　　師半夏上黃檗山見檗看經師曰我將謂是箇人元來是揞黑豆老和尚住數日乃辭檗曰汝破夏來何不終夏去師曰某甲暫來禮拜和尚檗便打趁令去師行數里疑此事卻回終夏後又辭檗檗曰什處去師曰不是河南便歸河北檗便打師約住與一掌檗大笑乃喚侍者將百丈先師禪板几案來師曰侍者將火來檗曰不然子但將去已後坐斷天下人舌頭去在。

　　打趁橫流一掌行先師禪板最分明當時若與親相見不致如今歎不平。

　　師後住鎮州臨濟學侶雲集一日謂普化克符二上座曰我欲于此建立黃檗宗旨汝且成褫我二人珍重下去三日後普化上來問和尚三日前說什麼師便打三日後克符上來問和尚前日打普化作什麼師亦打。

　　三日前三日後普化克符俱漏逗如今臨濟到三峰與他一鏃三關透。

　　至晚小參曰有時奪人不奪境有時奪境不奪人有時人境俱奪有時人境俱不奪克符問如何是奪人不奪境師曰煦日發生鋪地錦嬰兒垂髮白如絲符曰如何是奪境不奪人師曰王令已行天下遍將軍塞外絕煙塵符曰如何是人境俱奪師曰并汾絕信獨處一方符曰如何是人境俱不奪師曰王登寶殿野老謳歌。

　　未發雷聲電已過幾人先此絕淆訛睡中一夜春風急坐久落花簾外多。

　　僧問如何是真佛真法真道師曰佛者心清淨是法者心光明是道者處處無礙淨光是三即一皆是空名而無實有如真正作道人念念心不間斷自達磨大師從西土來祇是覓箇不受人惑底人後遇二祖一言便了始知從前虛用工夫山僧今日見處與祖佛不別若第一句中薦得堪與佛祖為師若第二句中薦得堪與人天為師若第三句中薦得自救不了僧便問如何是第一句師曰三要印開朱點窄未容擬議主賓分曰如何是第二句師曰妙解豈容無著問漚和爭負截流機曰如何是第三句師曰但看棚頭弄傀儡抽牽全藉裏頭人乃曰大凡舉唱宗乘一句中須具三玄門一玄門須具三要有權有實有照有用汝等諸人作麼生會。

　　言意浮沉結髑髏髮尖迸出海門秋從權到實照功盡處處吹毛用不留。

　　師曰有時一喝如金剛王寶劍有時一喝如踞地獅子有時一喝如探竿影草有時一喝不作一喝用汝作麼生會僧擬議師便喝。

　　一喝金剛王星斗避寒芒千江不敢下逆浪上瞿塘踞地獅子吼萬山絕狐狗寄語百年妖何處輕開口探竿與影草誰解聲前了掣電過長空落處斯分曉喝不作喝用霹靂下空洞犯著三日聾至今尚傳誦。

　　示眾參學之人大須仔細如賓主相見便有言論往來或應物現形或全體作用或把機權喜怒或現半身或乘獅子或乘象王如有真正學人便喝先拈出一箇膠盆子善知識不辨是境便上他境上作模作樣便被學人又喝前人不肯放下此是膏肓之病不堪醫治喚作賓看主或是善知識不拈出物祇隨學人用處即奪學人被奪抵死不肯放下此是主看賓或有學人應一箇清淨境出善知識前知識辨得是境把得拋向坑裏學人言大好善知識知識即云咄哉不識好惡學人便禮拜此喚作主看主或有學人披枷帶鎖出善知識前知識更與加一重枷鎖學人歡喜彼此不辨喚作賓看賓大德山僧所舉皆是辯魔揀異知其邪正上堂次兩堂首座相見同時下喝僧問師還有賓主也無師曰賓主歷然師召眾曰要會臨濟賓主句問取堂中二首座上堂僧出作禮師便喝僧曰老和尚莫探頭好師曰你道落在什麼處僧便喝又僧問如何是佛法大意師便喝僧作禮師曰你道好喝也無僧曰草賊大敗師曰過在什麼處僧曰再犯不容師曰大眾要會臨濟賓主句問取堂中二禪客師會下有同學二人相問一云離卻中下二機請兄道一句子一云擬問則失一云與麼則禮拜老兄去也一云者賊師聞乃陞堂云要會臨濟賓主句問取堂中二禪客便下座。

　　兩堂一喝互交加驀直相逢且放他到底分明向君道竊桃三度見開花。

　　示眾我有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪飢人之食敲骨取髓痛下鍼錐照用不同時有問有答立賓立主合水和泥應機接物若是過量人向未舉已前撩起便行猶較些子。

　　截路張燈禁夜行將軍號令太嚴明機前掉臂過關去雲外飛鴻叫一聲。

　　上堂赤肉團上有一無位真人常從汝等面門出入未證據者看看時有僧出問如何是無位真人師下禪床把住云道道其僧擬議師托開云無位真人是什麼乾矢橛便歸方丈。

　　團劈難撈水月華當陽把住又歸家碧潭千尺夜空冷落葉滿天誰撒沙。

　　興化存獎禪師臨濟嗣初在臨濟為侍者後在三聖會裏為首座常曰我向南方行腳一遭拄杖頭不曾撥著一箇會佛法底人三聖聞得問曰你具箇什麼眼便恁麼道師便喝聖曰須是你始得後大覺聞舉遂曰作麼生得風吹到大覺門裏來師後到大覺為院主一日覺喚院主我聞你道向南方行腳一遭拄杖頭不曾撥著一箇會佛法底人你憑箇什麼道理與麼道師便喝覺便打師又喝覺又打師來日從法堂過覺召院主我直下疑你昨日者兩喝師又喝覺又打師又喝覺亦打師曰某甲于三聖師兄處學得箇賓主句總被師兄折倒了也願與某甲箇安樂法門覺曰者瞎漢來者裏納敗缺脫下衲衣痛打一頓師于言下薦得臨濟先師于黃檗處喫棒底道理師後開堂日拈香曰此一炷香本為三聖師兄三聖于我太孤本為大覺師兄大覺于我太賒不如供養臨濟先師。

　　得一低頭毒已深和根截去更錐鍼棒從脫下回三頓開合雙眸出頂心。

　　南院慧顒禪師興化嗣問僧近離什處曰襄州師曰來作什麼曰特來禮拜和尚師曰恰遇寶應老不在僧便喝師曰向汝道不在又喝作什麼僧又喝師便打僧禮拜師曰者棒本是汝打我我且打汝要此話大行瞎漢參堂去　問僧近離什處曰襄州師曰是什麼物恁麼來曰和尚試道看師曰適來禮拜底曰錯師曰禮拜底錯箇什麼曰再犯不容師曰三十年弄馬騎今日被驢撲瞎漢參堂去。

　　兩度拋綸問淺深鉤頭密意有浮沉自從三十年前定潛躍由他好縱擒。

　　汝州風穴延沼禪師南院嗣上堂祖師心印狀似鐵牛之機去即印住住即印破祇如不去不住印即是不印即是還有人道得麼時有盧陂長老出問學人有鐵牛之機請師不搭印師曰慣釣鯨鯢澄巨浸卻憐蛙步𩥇泥沙陂注思師喝曰長老何不進語陂擬議師便打一拂子曰還記得話頭麼陂擬開口師又打一拂子時有牧主曰信知佛法與王法一般師曰見什麼道理主曰當斷不斷反招其亂師便下座。

　　犄角雲排覿面攻知機卻陣倒鋒衝暫時左次影旗換會得翻令失變通車急急砲重重別山窺著早收功。

　　白雲守端禪師楊岐嗣僧問智不到處切忌道著道著時如何師曰風吹日炙曰恁麼則無處容身去也師曰碓搗磨磨曰官不容鍼私通車馬師曰可貴可賤僧彈指一下師曰恰是僧吐舌師曰家貧猶自可路貧愁殺人僧呵呵大笑師曰放過一著。

　　萬仞崖前拋杖子何妨到底自甘休車馬私通堪貴賤呵呵放過有來繇。

　　昭覺克勤佛果禪師五祖嗣至真覺勝玉泉皓金鑾信大溈哲黃龍心東林度僉指為法器而晦堂稱他日臨濟一派屬子矣最後見五祖盡其機用祖皆不諾乃謂祖強移換人出不遜語忿然而去祖曰待你著一頓熱病打時方思量我在師到金山染傷寒困極以平日見處試之無得力者追繹五祖之言乃自誓曰我病稍間即歸五祖病痊尋歸祖一見而喜令即參堂便入侍者寮方半月會部使者解印還蜀詣祖問道祖曰提刑少年曾讀小豔詩否有兩句頗相近頻呼小玉元無事祇要檀郎認得聲提刑應諾諾祖曰且仔細師適歸侍立次問曰聞和尚舉小豔詩提刑會否祖曰他祇認得聲師曰祇要檀郎認得聲他既認得聲為什麼卻不是祖曰如何是祖師西來意庭前柏樹子聻師忽有省遽出見雞飛上闌干鼓翅而鳴復自謂曰此豈不是聲遂袖香入室通所得呈偈曰金鴨香銷錦繡幃笙歌叢裏醉扶歸少年一段風流事祇許佳人獨自知祖曰佛祖大事非小根劣品所能造詣吾助汝喜祖遍謂山中耆舊曰我侍者參得禪也由此所至推為上首。

　　翠眉銀海窺簾影玉尺金釵隔壁音坐對落花明月上幾人知此斷腸心。

三峰藏和尚語錄卷第八


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第九

　　吳虎丘山雲巖寺嗣法門人弘儲編

　　頌古

　　明州天童應菴曇華禪師虎丘嗣上堂云九年面壁壞卻東土兒孫隻履西歸鈍置黃面老子以拄杖畫一畫云石牛攔古路一馬生三寅又有頌云蜻蜓許是好蜻蜓飛來飛去不曾停被我捉來摘去兩邊翼恰是一枚大鐵釘。

　　一聲葉墮起淵龍怒雨奔雷鼓黑風捲盡雲山天色曉三星落落月如弓。

　　無錫華藏密菴咸傑禪師應菴嗣上堂卓拄杖一下云迷時秖迷者箇復卓一下云悟時秖悟者箇迷悟兩忘糞埽堆頭重添搕𢶍莫有向東涌西沒全機獨脫處道得一句底麼若道不得華藏自道去也擲拄杖云三十年後。

　　翮成誰道還丹就蛻去懸知未是仙三醉岳陽過湖去一聲長嘯水雲天。

　　破菴先禪師密菴嗣上堂云不是心不是佛不是物忍俊不禁為諸人作箇撇脫卓拄杖一下云流水暗銷溪畔石勸人除卻是非難。

　　雙劍峰前德士家牟尼冠子換袈裟是非一任人描邈春盡山松處處花。

　　無準師範禪師破菴嗣上堂云名不得狀不得取不得捨不得只麼得且道得箇什麼三人證龜成鱉。

　　描出難將額眼窺三人證鱉卻成龜不勞甲乙深鑽兆拱手垂衣過盛時。

　　仰山雪巖祖欽禪師無準嗣上堂云電光莫追石火猶遲搆弗及處心不可識智不可知試舉看興化和尚示眾云今日不用如何若何便請單刀直入興化為你證據時旻德長老出禮拜起便喝化亦喝旻德又喝化亦喝旻德禮拜化云若是別人三十棒一棒也較不得何故為他會一喝不作一喝用汝等諸人能于興化旻德未相見以前著得一隻眼則臨濟四喝四賓主四照用四料揀不待舉而明矣山僧不怕諸方簡責試為諸人明辯看興化道今日不用如何若何便請單刀直入興化為你證據碧油幢下令不虛行旻德禮拜不顧危亡起便喝金剛寶劍化亦喝踞地獅子旻德又喝化又喝兩陣對圍曾無勝敗旻德禮拜深掘陷坑興化道若是別人三十棒一棒也較不得張弓架箭何故為他旻德會一喝不作一喝用收下了也是汝諸人還見得興化旻德麼若也不見聽取山僧一頌同時照用不同時權實雙行作者知有得雖然亦有失還他龍虎自交馳。

　　碧油幢下陣雲深作者交鋒互縱擒掘得陷坑從萬丈蚤行先聽步虛音。

　　天目高峰原妙禪師雪巖嗣一日巖問日間浩浩還作得主麼師云作得主睡夢中作得主麼師云作得主又問正睡著時無夢無想無見無聞主在什麼處師無語巖囑曰從今日去也不要汝學佛學法也不要汝窮古窮今但只饑來喫飯困來打眠纔眠覺來即抖擻精神看我者一覺主人公畢竟在什麼處安身立命師自誓拌一生做箇癡獃漢決要者一著子明白越五載因同宿友推枕墮地作聲廓然大徹。

　　山悠悠更水悠悠一片簑衣枕石頭撲落一聲驚起後竹梢斜月半輪秋。

　　示眾有句無句金烏吞玉兔如藤倚樹癩馬繫枯樁樹倒藤枯一冬燒不盡句歸何處石虎當途踞呵呵大笑龍頭蛇尾捺倒爛泥裏剛刀不斬無罪之人且道溈山過在什麼處乃呵呵大笑下座。

　　撐天插地忽翻身火裏開花未見真無首六龍飛上下幾人劫外領陽春。

　　大徹底人本脫生死因什命根不斷。

　　自從拽斷蓬根索一任虛舟海上帆數點野萍栽不得不勞根下更加芟。

　　佛祖公案只是一箇道理因什有明與不明。

　　山深通塞路逶迤一夜風雷雨斷溪識得水邊苔徑險自甘崖側結茅棲。

　　大修行人當遵佛行因什不守毘尼。

　　聖凡忘盡眼糢糊摸得張郎喚大家醉後不知天是笠路傍潦倒倩人扶。

　　杲日當空無所不照因什被片雲遮卻。

　　當空赤日頂門高赫奕翻令目自勞夜半閉關深睡熟者回能數背間毛。

　　人人有箇影子寸步不離因什踏不著。

　　隨身自影不相離不上平橋反落溪剩有腳心開隻眼等閑踏過頂𩕳西。

　　盡大地是箇火坑得何三昧不被燒卻。

　　目前萬事燄鑪紅開眼眉毛燎已空誰把虛空翻作海為雲為雨夢魂中。

　　韶州雲門文偃禪師雪峰嗣參睦州州纔見來便閉卻門師乃叩門州曰誰師曰某甲州曰作什麼師曰己事未明乞師指示州開門一見便閉卻師如是連三日叩門至第三日州開門師乃拶入州便擒住曰道道師擬議州便推出曰秦時𨍏轢鑽遂掩門損師一足師從此悟入州指見雪峰師到雪峰莊見一僧乃問上座今日上山去那僧曰是師曰寄一則因緣問堂頭和尚秖是不得道是別人語僧曰得師曰上座到山中見和尚上堂眾纔集便出握腕立地曰者老漢項上鐵枷何不脫卻其僧一依師教雪峰見者僧與麼道便下座攔胸把住曰速道速道僧無對峰拓開曰不是汝語僧曰是某甲語峰曰侍者將繩棒來僧曰不是某語是莊上一浙中上座教某甲來道峰曰大眾去莊上迎取五百人善知識來師次日上雪峰峰纔見便曰因什麼得到與麼地師乃低頭從茲契合溫研積稔密以宗印授焉。

　　饒君一鏃三關破縱使紅旗閃便過轉句半提俱抹殺全提時節問如何。

　　僧問如何是佛師答云乾屎橛。

　　熏天觸地特拈來惹得青蠅鬧不回逼眼黑山千仞鐵幾人跳過糞灰堆。

　　不用栴檀入細雕拈來一段妙峰高自從射得波心箭今古錢塘不起潮。

　　深閨百結斷離腸日憶夫君在鳳凰燈下晚妝忽相見十年愁絕一時忘。

　　僧問樹凋葉落時如何師答云體露金風。

　　欲得明珠覓蚌胎虛空無縫任相猜青山破後龍飛去夜雨潺潺澗水來。

　　潭州溈山靈祐禪師百丈嗣問仰山即今事且置古來事作麼生仰叉手近前師曰猶是即今事古來事作麼生仰退後立師曰汝屈我我屈汝仰便禮拜。

　　展大機輪換古今進前退後問知音夜明九曲鴛鴦線秋後平分月色深。

　　袁州仰山慧寂通智禪師。溈山嗣。僧參次便問和尚還識字否。師曰隨分。僧以手畫此○相呈。師以衣袖拂之。僧又作此○相呈。師以兩手作背拋勢。僧以目視師。師低頭。僧遶師一匝。師便打僧遂出去。

　　雙放雙收鐵突欒胡僧側目不能看西天東土心相印圓相分明為爾傳。

　　師坐次見一僧從外來。便問訊了向東邊叉手立以目視師。師乃垂下左足。僧卻向西邊叉手立。師垂下右足。僧向中間叉手立。師收雙足。僧禮拜師曰。老僧自住此未曾打著一人。拈拄杖便打。僧便騰空而去。

　　左看成賊。右看成魔。覿面看來不較多。拄杖不知何處落。西天夜夜隔秋河。

　　信位。

　　如何入信位。竹折初醒睡。開眼滿山雲。說什會不會。

　　同相。

　　拈出箇同相。沙彌拜和尚。一樣團圞頭。袈裟挂肩上。

　　異相。

　　與君指異相。晴峰天外望。一般怪石頭。參差千萬狀。

　　有情類。

　　自入有情類。觸著也曾會。及至問將來。對面翻成背。

　　異類。

　　翻身託異類。蛇頭著鳥喙。打入野狐群。真得大自在。

　　無情類。

　　無情復何類。拈起石頭塊。不作貴賤論。專向人前賣。

　　然燈前。

　　問我然燈前。一場沒意智。昨夜寺門開。江峰插天峙。

　　正然燈。

　　正是然燈時。瞥爾相撞著𨍏轢鑽頭。拋雲門一隻腳。

　　然燈後。

　　問著然燈後。林公方醉酒。及至睡醒來。蒼蠅滿杯缶。

　　落處。

　　落處果何如。舌拖三丈餘。箇中著隻眼。慚愧隱峰噓。

　　佛界。

　　佛界問如何。輪珠轉佛陀。大顛叩齒處。首座出巖阿。

　　生界。

　　撞著眾生界。頭角分明在。子胡狗子來。闍黎多縮退。

　　魔界。

　　滾滾魔羅界。紅蓮一百拜。豁地倒翻身。方為清淨界。

　　末前句。

　　如何末前句。掉手總不住。縱然會得來。已落第二義。

　　日用句。

　　如何日用句。拋出木毬去。縱要捉將來。輥輥無尋處。

　　末後句。

　　末後一句子。缽歸三度指。滑稽老巖頭。無處尋頭底。

　　第一句。

　　溈仰第一句。拋出鐵錮鏴。饒你點畫來。也是閒家具。

　　第二句。

　　溈仰第二句。十指相叉住。覿面忽呈來。交加擎亂樹。

　　第三句。

　　溈仰第三句。半箇礙人柱。任汝舌頭長。有味沒舐處。

　　鄧州香嚴智閑禪師。師有偈曰。子啐母啄。子覺母殼。子母俱亡。應緣不錯同道唱和妙云獨腳。

　　雲雨初收月在空。泠泠秋色動微風。夜深院落無人住。黃葉一聲池影中。

　　金陵清涼院文益禪師。僧慧超問如何是佛。師曰汝是慧超。

　　一呼一唯莫誰何。相見平身揖便過。曉露上花香汗洗。春風吹柳綠雲梳。

　　瑞州洞山良价悟本禪師。雲巖嗣。首謁南泉。值馬祖諱辰修齋。泉問眾曰。來日設馬祖齋。未審馬祖還來否。眾皆無對。師出曰待有伴即來。泉曰此子雖後生甚堪雕琢。師曰和尚莫壓良為賤。次參溈山問曰。頃聞南陽忠國師有無情說法話。某甲未究其微(拈云須向者裏參透始得今時洞宗只為不參者箇)。溈曰闍黎莫記得麼。師曰記得。溈曰汝試舉一遍看。師舉了。溈曰我者裏亦有。秖是罕遇其人。師曰某甲未明乞師指示。溈豎起拂子曰會麼。師曰不會請和尚說。溈曰父母所生口終不為子說。師曰還有與師同時慕道者否。溈曰此去澧陵攸縣。石室相連。有雲巖道人。若能撥草瞻風。必為子之所重。師曰未審此人如何。溈曰他曾問老僧學人欲奉師去時如何。老僧對他道直須絕滲漏始得。師遂辭溈山徑造雲巖舉前因緣了。便問無情說法什麼人得聞。巖曰無情得聞。師曰和尚聞否。巖曰我若聞汝即不聞吾說法也。師曰某甲為什不聞。巖豎起拂子曰還聞麼。師曰不聞。巖曰吾說法汝尚不聞豈況無情說法乎。師曰無情說法該何典教。巖曰豈不見彌陀經云。水鳥樹林悉皆念佛念法念僧。師于此有省乃述偈曰。也大奇也大奇無情說法不思議。若將耳聽終難會。眼裏聞聲始得知。師曰某甲有餘習未盡。巖曰汝曾作什麼來。師曰聖諦亦不為。巖曰還歡喜也未。師曰歡喜即不無如糞埽堆頭拾得一顆明珠。師問擬欲相見時如何。巖曰問取通事舍人。師曰見問次。巖曰向汝道什麼。師辭雲巖。巖曰什麼處去。師曰雖離和尚未卜所止。巖曰莫湖南去。師曰無曰莫歸鄉去。師曰無曰蚤晚卻回。師曰待和尚有住處即來曰自此一別難得相見。師曰難得不相見。臨行又問百年後忽有人問還邈得師真否如何秖對巖良久曰秖者是師乃沉吟。巖曰价闍黎承當箇事大須審細。師猶涉疑後因過水睹影大悟前旨偈曰切忌從他覓迢迢與我疏。我今獨自往處。處得逢渠。渠今正是我。我今不是渠。應須恁麼會方得契如如。

　　三角碌磚空裏走。叫道鷹巢有好酒。二人出手抬一缸。醉倒如泥不知有。

　　師作五位君臣頌曰。正中偏。三更初夜月明前。莫怪相逢不相識。隱隱猶懷舊日嫌。偏中正。失曉老婆逢古鏡。分明覿面別無真。休更迷頭猶認影。正中來。無中有路隔塵埃。但能不觸當今諱。也勝前朝斷舌才。兼中至。兩刃交鋒不須避。好手猶如火裏蓮。宛然自有沖天志。兼中到。不落有無誰敢和。人人盡欲出常流。折合還歸炭裏坐。

　　獨行潭影見真風。隱顯雙雙自合蹤。樹老不知春在否。雪中開遍五梅叢。

　　師曰。末法時代人多乾慧。若要辯驗真偽。有三種滲漏。一曰見滲漏機不離位墮在毒海。二曰情滲漏滯在向背見處偏枯。三曰語滲漏究妙失宗機昧終始濁智流轉。于此三種子宜知之。

　　曾經徹悟盡情乾處處將他與眾看不合。此機生向背不知深淺有多般。

　　師作綱要偈曰。道無心合人。人無心合道。欲識箇中意。一老一不老。

　　一老一不老。桃枝生赤棗。雨露不知恩。馨香隨晚蚤。

　　撫州曹山本寂禪師。洞山嗣。示眾曰。凡情聖見是金鎖。玄路直須回互。夫取正命食者具三種墮。一者披毛戴角。二者不斷聲色。三者不受食。時有稠布衲問披毛戴角是什麼墮。師曰是類墮。曰不斷聲色是什麼墮。師曰是隨墮。曰不受食是什麼墮。師曰是尊貴墮。乃曰食者即是本分事。知有不取。故曰尊貴墮。夫冥合初心而知有是類墮。知有而不礙六塵是隨墮。師凡言墮謂溷不得類不齊。凡言初心者所謂悟了同未悟耳。

　　分明蹄角臥長林。萬樹桃花各有心。水草連天雲漠漠。不勞斗酒拂瑤琴。

　　池州南泉普願禪師。馬祖嗣。與魯祖歸宗杉山。四人離馬祖處各謀住菴。于中路相別次。師插下拄杖云道得也。被者箇礙道不得也。被者箇礙宗拽拄杖打師一下云也。只是者箇王老師說什麼礙不礙。魯云只此一句語大播天下。宗曰還有不播者麼。魯曰有。宗曰作麼生是不播者。魯作掌勢。

　　你打我掌一場擾攘。三人齊趁各分飛。蓮花峰在青天上。

　　麻谷寶徹禪師持錫到。章敬繞禪床三匝振錫一下。卓然而立。敬云是是。谷又到師處亦繞禪床三匝振錫一下。卓然而立。師云不是不是。谷云章敬道是。和尚為什麼道不是。師云章敬即是。是汝不是。此是風力所轉終成敗壞。

　　東山一抹過西洲。西嶺拈來左手頭。拍手呵呵向人道。前溪自古水東流。

　　廬山歸宗智常禪師。馬祖嗣。大愚一日辭師。師問什處去。愚云諸方學五味禪去。師云諸方有五味禪。我者裏只有一味禪。愚便問如何是一味禪。師便打愚。忽然大悟云嗄我會也。師云道道。愚擬開口。師又打趁出。愚後到黃檗舉前話。檗上堂曰。馬大師出八十四人善知識。問著箇箇屙漉漉地。秖有歸宗較些子。

　　一番雨。一番雷。賞處遭他罰。一回教壞兒孫。常向外三拳。肋下被人揮。

　　潭州龍山和尚。馬祖嗣。洞山與密師伯行腳。見溪流菜葉。洞曰深山無人因何有菜隨流。莫有道人居否。乃相與撥草溪行五七里間。忽見師羸形異貌。放下行李問訊。師曰。此山無路。闍黎從何處來。洞曰。無路且置。和尚從何而入。師曰。我不從雲水來。洞曰。和尚住此山多少時耶。師曰。春秋不涉。洞曰。和尚先住。此山先住。師曰。不知。洞曰。為什麼不知。師曰。我不從人天來。洞曰。和尚得何道理便住此山。師曰。我見兩箇泥牛鬥入海。直至于今絕消息。洞山始具威儀禮拜。便問如何是主中賓。師曰青山覆白雲。如何是賓中主。師曰長年不出戶。曰賓主相去幾何。師曰長江水上波。曰賓主相見有何言說。師曰清風拂白月。洞山辭退。師乃述偈曰。三間茅屋從來住。一道神光萬境閑。莫把是非來辯我。浮生穿鑿不相關。又曰。一池荷葉衣無數。滿地松花食有餘。剛被世人知住處。又移茅屋入深居。因燒菴不知所如。故人亦稱隱山和尚。

　　用竭機謀不出關。廉纖脫盡隔重山。何時倒捲珠簾上。新月為鉤挂一彎。

　　天王道悟禪師。馬祖嗣。僧問如何是玄妙之說。師曰莫道我解佛法好。曰爭柰學人疑滯何。師曰何不問。老僧曰即今問了也。師曰去不是汝存泊處。

　　客來閉戶去仍邀。不待呼茶盡納交。賓主分明向君道。從來施禮不共腰。

　　烏臼和尚。馬祖嗣。問僧近離什處。曰定州。師曰定州法道何似者裏。曰不別。師曰若不別更轉彼中去。便打。僧曰棒頭有眼不得草草打人。師曰今日打著一箇也。又打三下。僧便出去。師曰屈棒元來有人喫在。曰爭柰杓柄在和尚手裏。師曰汝若要山僧回與汝。僧近前奪棒打師三下。師曰屈棒屈棒。曰有人喫在。師曰草草打著箇漢。僧禮拜。師曰卻與麼去也。僧大笑而出。師曰消得恁麼消得恁麼。

　　風風雨雨轉吞聲。樹底游絲不斷情。倒卷飛花上層閣。美人閑把玉欄憑。

　　浮杯和尚。馬祖嗣。淩行婆來禮拜。師與坐喫茶。婆乃問盡力道不得底句分付阿誰。師曰浮杯無剩語。婆曰未到浮杯不妨疑著。師曰別有長處不妨拈出。婆斂手哭曰。蒼天中更添冤苦。師無語。婆曰。語不知偏正。理不識倒邪。為人即禍生。後有僧舉似南泉。泉曰苦哉。浮杯被者老婆摧折一上。婆後聞笑曰。王老師猶少機關在澄一禪客逢見行婆便問怎生是南泉猶少機關在婆乃哭曰可悲可痛一罔措婆曰會麼一合掌而立婆曰跂死禪和如麻似粟一舉似趙州州曰我若見者臭老婆問教伊口啞一曰未審和尚怎生問他州便打一曰為什麼卻打某甲州曰似者跂死漢不打更待幾時連打數棒婆聞卻曰趙州合喫婆手裏棒後僧舉似趙州州哭曰可悲可痛婆聞此語合掌歎曰趙州眼光爍破四天下州令僧問如何是趙州眼婆豎起拳頭僧回舉似趙州州作偈曰當機覿面提覿面當機疾報汝淩行婆哭聲何得失婆以偈答曰哭聲師已曉已曉復誰知當時摩竭國幾喪目前機。

　　一聲冤苦下滄浪爭柰前風別野航歸載月明留下釣從教深夜共鳴榔。

　　趙州觀音真際從諗禪師南泉嗣到一菴主處問有麼有麼主豎起拳頭師曰水淺不是泊船處便行又到一菴主處問有麼有麼主亦豎起拳頭師曰能縱能奪能殺能活便作禮。

　　沙之汰之瓦礫在後簸之揚之糠秕在前石門兩扇關如鐵半夜何人叩冷煙。

　　師示眾曰此事的的沒量大人出者裏不得老僧到溈山見僧問如何是祖師西來意山云與我過床子來若是宗師須以本分事接人始得時有僧問如何是祖師西來意師曰庭前柏樹子曰和尚莫將境示人師曰我不將境示人曰如何是祖師西來意師曰庭前柏樹子後法眼問光孝覺曰近離什處曰趙州眼曰承聞趙州有柏樹子話是否曰無眼曰往來皆謂趙州有此話上座何得道無曰先師實無此語和尚莫謗先師好。

　　庭前柏樹子先師無此語捧出一爐燒禍延覺鐵嘴又。

　　柏樹槎牙鐵樣栽趙州臘月起轟雷至今憑取闌干看蕭瑟滿天風雨來。

　　師問新到曾到此間麼曰曾到曰喫茶去又問僧僧曰不曾到師曰喫茶去後院主問曰為什麼曾到也云喫茶去不曾到也云喫茶去師召院主主應諾師曰喫茶去。

　　曾到呼茶不到茶分明院主是當家拶來依舊茶相款拋卻繩床坐晚霞。

　　僧問狗子還有佛性也無師曰無曰上至諸佛下至螻蟻皆有佛性狗子為什麼卻無師曰為伊有業識在又僧問狗子還有佛性也無師曰有曰既有為什麼入者皮袋裏來師曰知而故犯。

　　狗子佛性有鐵裹飯團投餓口狗子佛性無手絞虛空緝頸箍牽也得釣也得子細子胡那一隻。

　　僧問萬法歸一一歸何處師曰老僧在青州做得一領布衫重七斤　雪竇頌云編辟曾挨老古錐七斤衫重幾人知而今拋向西湖裏下載清風付與誰。

　　一人提起一人拋冷煖人情閱轉勞挂在樹頭無用處幾人知此古風高。

　　澧州龍潭崇信禪師天皇嗣一日問皇曰某自到來不蒙指示心要皇曰自汝到來吾未嘗不指汝心要師曰何處指示皇曰汝擎茶來吾為汝接汝行食來吾為汝受汝和南時我便低頭何處不指示心要師低頭良久皇曰見則直下便見擬思則差師當下開解復問如何保任皇曰任性逍遙隨緣放曠但盡凡心別無聖解。

　　輕如柳絮重如山指出分明俯仰間曳脫布毛風裏颺鑿耕作息不知閑。

　　鼎州德山宣鑒禪師龍潭嗣抵溈山挾複子上法堂從西過東從東過西曰有麼有麼山坐次殊不顧盼師曰無無便出至門首乃曰雖然如此也不得草草遂具威儀再入相見纔跨門提起坐具曰和尚山擬取拂子師便喝拂袖而出溈山至晚問首座今日新到在否座曰當時背卻法堂著草鞋出去也山曰此子已後向孤峰頂上盤結草菴呵罵佛祖去在。

　　兩翻騰躍逞全提依舊孤峰草裏迷臥看夜塘風雨過晚涼偏愛月明低。

　　鄂州巖頭全奯禪師德山嗣雪峰在德山作飯頭一日飯遲德山擎缽下法堂峰曬飯巾次見德山乃曰鐘未鳴鼓未響托缽向什麼處去德山便歸方丈峰舉似師師曰大小德山未會末後句在山聞令侍者喚師去問汝不肯老僧那師密啟其意山乃休去明日陞堂果與尋常不同師至僧堂前拊掌大笑曰且喜堂頭老漢會末後句他後天下人不柰伊何雖然也秖得三年活山果三年後示寂。

　　缽來缽去足商量密啟還休未是長咒殺阿師圖痛快師徒各自顧私腸。

　　父南子北締同心家業飄零骨恨深多少巖居門洞窄喜看橫嶺截千尋。

　　托出攜歸黑囫圇啟來休去佛消魂昨朝不會今朝會只活三年是報恩。

　　福州雪峰義存禪師德山嗣有兩僧來師以手拓菴門放身出曰是什麼僧亦曰是什麼師低頭歸菴僧辭去師問什麼處去曰湖南師曰我有箇同行住巖頭附汝一書去書曰一自鼇山成道後迄至于今飽不饑僧到巖頭問什麼處來曰雪峰來有書達和尚頭接書乃問僧別有何言句師遂舉前話頭曰他道什麼曰他無語低頭歸菴頭曰噫我當初悔不向伊道末後句若向伊道天下人不柰雪老何僧至夏末請益前話頭曰何不早問曰未敢容易頭曰雪峰雖與我同條生不與我同條死要識末後句秖者是。

　　蝴蜨轉身三幅綺蜻蜓摘翼一枚釘游蜂慣宿花房裏吟與傍人未易聽。

　　澧州藥山惟儼禪師石頭嗣師坐次道吾雲巖侍立師指案山上榮枯二樹問道吾曰枯者是榮者是吾曰榮者是師曰灼然一切處光明燦爛去又問雲巖枯者是榮者是巖曰枯者是師曰灼然一切處放教枯澹去高沙彌忽至師曰枯者是榮者是彌曰枯者從他枯榮者從他榮師顧道吾雲巖曰不是不是。

　　一橈兩橈不足貴踏翻船子見宗風蘆花冷落秋江上多少行人話此中。

三峰藏和尚語錄卷第九


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十

　　吳虎丘山雲巖寺嗣法門人弘儲編

　　頌古

　　舉百丈再參馬祖侍立次祖目視繩床角拂子丈曰即此用離此用祖曰汝向後開兩片皮將何為人丈取拂子豎起祖曰即此用離此用丈挂拂子于舊處祖振威一喝丈直得三日耳聾後一日謂眾曰佛法不是小事老僧昔被馬大師一喝直得三日耳聾黃檗聞舉不覺吐舌丈曰子已後莫承嗣馬祖去麼檗曰不然今日因和尚舉得見馬祖大機之用然且不識馬祖若嗣馬祖已後喪我兒孫丈曰如是如是見與師齊減師半德見過于師方堪傳授子甚有超師之見檗便禮拜又仰山曰此是顯大機大用且道如何是大機之用。

　　盡道英雄志可伸長驅席捲見精神胡盧谷斷燎天火一馬為龍得幾人。

　　如何是大機大用。

　　放去收來任自繇突然翻轉尾和頭曾經三峽瞿塘險跨灶馨兒也大愁。

　　既有大機之用如何是大用之機。

　　缽下袈裟窟裏身英雄當日逞將軍蒙山去後南宗振避石猶傳萬古勳。

　　如何是大底道理。

　　斷水窮山不憚煩桃花流盡見仙源自從一落漁人眼世上相傳有浪言。

　　馬祖而下早有賓主句矣其源蓋出于再參公案中且道如何是百丈再參之賓中主。

　　早施約法次關中示玦烹翁霸正雄子夜楚歌虞帳冷千秋無面見江東。

　　如何是主中賓。

　　東階先揖致殷勤北面擎觴禮讓頻去盡驕淫見真實從來入聖本于仁。

　　如何是主中主。

　　何處聲榔擊破秋掉翻輕艓擲魚鉤夜蟾不識湖深冷沉到龍窩極底頭。

　　主中主從那裏得來。

　　頹然閫外付將軍開國成家豈別人不是垂衣拱手貴萬邦何以致來賓。

　　舉興化在三聖為首座常曰我在南方行腳一遭拄杖頭不曾撥著一箇會佛法底人聖曰具箇什麼眼便恁麼道化便喝聖曰須是你始得。

　　全提劫外過春風纔見花開雨濕叢縱使青皇未零亂已看滿地是殘紅。

　　興化到大覺覺問我聞你道向南方行腳一遭拄杖頭不曾撥著一箇會佛法底人你憑箇什麼道理與麼道化便喝覺便打化又喝覺又打明日相逢覺曰我昨日疑你者兩喝化又喝覺又打化再喝覺亦打。

　　一回雨過一回香轉見花深夏日長燕子尚疑春富貴喃喃猶自語高梁。

　　化曰某甲于三聖師兄處學得箇賓主句總被師兄折倒了也願與箇安樂法門覺曰者瞎漢來者裏納敗缺脫下衲衣痛與一頓化于言下薦得臨濟先師于黃檗處喫棒底道理且道如何是三度痛棒底道理。

　　洗盡胭脂素體香多知嫂囑細姑娘翻思父母當年事恩大難酬只自傷。

　　舉守廓侍者到華嚴值嚴上堂曰大眾今日若是臨濟德山高亭大愚鳥窠船子兒孫不用如何若何便請單刀直入華嚴與你證據廓出禮拜起便喝嚴亦喝廓又喝嚴亦喝廓禮拜起曰大眾看者老漢一場敗缺又喝一喝拍手歸眾且道華嚴敗缺在什麼處。

　　東和北拒策應高前失吞吳後棟撓八陣至今騰怨氣數堆頑石怒江濤。

　　守廓到鹿門見楚和尚與僧話次門問楚曰你終日披披搭搭作麼楚曰和尚見某甲披披搭搭那門便喝楚亦喝各休去廓曰你看者兩箇瞎漢隨後便喝門歸方丈請廓問云老僧適來與楚闍黎賓主相見什處敗缺廓曰轉見病深門曰老僧自興化來便會也廓曰和尚到興化時某甲為侍者記得與麼時語門曰請舉看廓遂舉興化問和尚什處來尚曰五臺來化曰還見文殊麼尚便喝化曰我問你還見文殊麼又惡發作麼尚又喝化不語和尚作禮至明日教某甲喚和尚和尚早去也化上堂曰你看者箇僧擔條斷貫索向南方去也已後也道見興化來廓曰今日公案恰似與麼時底門曰興化當時為什無語廓曰見和尚不會賓主句所以不語及欲喚和尚持論和尚已去也門特煎茶告眾曰參學龍象直須子細云云且道如何是斷貫索。

　　逢師兩喝硬如雷誰料殷勤為汝悲縱使再三千百喝一條斷索繫頭回。

　　如何是會賓主處。

　　輕輕撥著萬斤椎腦後潛過夢裏雷大覺家風千古祕幾人真到玉山頹。

　　舉臨濟兒孫從五祖與佛鑑鑑與妙喜遞代俱以溈山安有句無句如藤倚樹樹倒藤枯句歸何處溈山呵呵大笑歸方丈公案為最後事五祖曰相隨來也且道如何是相隨來也底道理。

　　踏轉雙輪駕白牛四衢風氣肅三秋笑歸方丈還錢去明月團團嶺上頭。

　　又溈山為道吾捺倒爛泥裏有判者曰也只是館驛裏撮馬糞漢且道如何是馬糞。

　　夜追鞭影過橋東踏著深春柳下風欲理羈韁向人道亂絲空把月明中。

　　舉圓悟問大慧曰踞虎頭收虎尾第一句下明宗旨如何是第一句慧曰此是第二句且道如何是虎頭虎尾如何是踞收如何是第一句下明宗旨。

　　樹頭樹底覓殘紅一片西飛一片東自是桃花貪結子錯教人恨五更風。

　　舉五祖演曰牛過窗櫺頭角四蹄都過了只有尾巴過不得如何是四蹄如何是尾巴如何是過不得。

　　十指為拳劈面椎西風颯颯起春雷霜前雪後分明事誰道一陽冬至回。

　　三峰藏致問雲門湛然禪師曰雲巖傳寶鏡三昧三種滲漏與洞山价還是過水睹影前事是睹影後事若是睹影後事為何不見重參若睹影前事為什未悟而先傳堂奧。

　　崚崚石室暫相逢良久淆訛囑付重眼誤自開當細見世間幾箇是真龍。

　　問若是堂奧果可先傳又說什麼自悟。

　　不因度水絕來甦定落然香受祖圖師法既傳成紙墨奮龍行雨在驪珠。

　　問若是法屬閑家具而可以先傳可以後傳又何必重于師承法乳。

　　分符貴在合符同苟不憑符何適從只恐竊符私奔者定然三尺不相容。

　　問若人人可以傳得為什繩床腳下聽去便道倒屙無及。

　　春秋一字但誅心詭御從他傲得禽握法不嚴成自負室中千古貴惟欽。

　　問五位君臣既是闡揚不少為什又說箇五位王子畢竟是兩義耶是一義耶若是一義石霜九峰料不多事若道兩義請判意旨如何。

　　既分貴賤辯疏親密闡玄宗不厭頻面面好山披洞府脫然蛻去邈仙真。

　　五位君臣曹山言正位即空界本來無物偏位即色界有萬象形正中偏者背理就事偏中正者捨事入理兼帶者冥應萬緣不墮諸有非染非淨非正非偏故曰虛玄妙道無著真宗從上先德推此一位最妙最玄空界色界說理說事既是曹山語為什大慧道說理說事教有明文教外單傳直指之道果如是否若果如是討什好曹山耶且道曹山畢竟意旨如何。

　　東來西去共浮沉輥出囫圇格外音若向末梢烏炭認又成擔板費沉吟。

　　問既單取五位為從上所推則今之悟者全在裏許安身立命為什出語多是正中偏偏中正。

　　從來雙足走西東起坐分明不住功脫屣上床沉睡後一輪圓月挂高穹。

　　問大慧言四大解散時心識已昏如何回互既回互不得定闖入驢胎馬腹去也且道此時作何諦當。

　　地閉天凝凍轉加梅因寒徹迸些花若于白處看消息大似尋春截樹丫。

　　問景欣言見解人多行解人萬中無一箇若識不盡敢道輪迴去在且道識盡底人畢竟是見解是行解即今日應萬事在那裏安身立命。

　　髑髏乾盡生青草不借流螢一線光敲到第三雙眼直不知入地上天堂。

　　問子歸就父又道推爺向裏頭且道推者是阿誰既是推爺向裏誰是同時不識之祖。

　　翻轉青銅鏡背看硃砂斑厚礦泥乾光生不用揩磨舊漢製從來體自圓。

　　問曹山立三種墮註者言師凡言墮謂溷不得類不齊又明安言不受食是尊貴墮須知那邊了卻來者邊行履不虛此位即墮尊貴矣且道曹山墮意畢竟是那裏一種。

　　者邊那邊都不得合水和泥總不知牛斷鼻繩湖草綠牧童濃睡月低垂。

　　問曹山回互當頭臨濟臨機不讓師法眼家問如何是曹源一滴水答是曹源一滴水且道三家落處在什麼所在。

　　雙控俱虛直下鍼主賓推讓正全擒劈頭一撞雲消散箇箇歸宗不用尋。

　　問洞山問龍山老人如何是主中主答常年不出戶又別載如何是賓中主答常年不出戶且道是訛誤耶是各有道理耶。

　　醉深獨貴和衣睡未飽應憐放箸人拂子挂來何足問君臣溷失有家珍。

　　問臨濟祕密只貴賓主曹洞亦有賓主且道同別在什麼處。

　　主主應須體用分杖頭末句父歸根相參了得方珍重利處應知鈍已存。

　　問曹山四禁莫行心處路不挂本來衣何須正恁麼切忌未生時且道禁此之外又作麼生。

　　誰人影子不隨身吹滅青燈始見真昨日看山攜箇杖幾迴行過石麒麟。

　　問三種滲漏中語滲漏有機昧終始明安等語究竟未在且道如何是機始。

　　前牽後扯浦州麻只道奔騰總是他不會牢關最後事得來水影是蝦蟆。

　　金粟和尚問汾陽道三玄三要事難分如何是難分處師答之。

　　若落難分處顢頇未足談若還分得是依舊隔千山。

　　答金粟和尚夢深青牯牛頌。

　　自從鼻孔不通風水草尋常臥澗東露地不知毛色變只緣身在蔚藍中。

　　又。

　　分明蹄角下溈山鼻底無繩過石田童子經春尋不見草深毛色染蒼煙。

　　又。

　　掀翻犁耙去悠悠從此無人更可收白日亂峰堆裏臥儼然苔石出雲頭。

　　菩提樹狗子佛性百丈野狐總論。

　　雙趺昔日示金棺結得兒孫世世冤能秀趙州兼百丈叢林千古訟聲喧。

　　南泉不是心不是佛不是物是箇什麼。

　　對面脫卻孃生褲鼕鼕撾動漁陽鼓可憐後代不知音猶問當年賦鸚鵡。

　　睡中主(和雲門)。

　　一聲枕子喚不起亙古長年在睡裏煙消火歇瓦罐香咄元來瓔珞粥就是你。

　　不許夜行投明須到。

　　雷聲隱隱隔前山漲水平添過澗灣自是漁郎舟纜穩夕陽高臥釣絲乾。

　　又。

　　兩關難透虎交牙擬得相應正落差鐵壁銀山齊打過回頭還是舊生涯。

　　闍黎老僧。

　　問聲未絕得人憎拂子拈來摵眼睛饒君縱是超群客也向闍黎覓老僧。

　　般若無知無所不知。

　　雙手拏雲兩腳矬脅邊橫口瀉懸河百花枝上春何處一夜東風自哩囉。

　　又。

　　楚楚千峰露寶刀松聲且莫逞英豪老僧不識貍奴面抱取獅兒弄作貓。

　　和鏡新五陰頌。

　　一片空雲抹太虛雲銷華月正如如請從月落夜深睡拈出當人第一機。

　　何處寒山落鏡中明明點出隔重重者回撲破青銅塊一任芙蓉削太空。

　　月光豈是弄波紋波月相交自起痕照盡月明非有意不妨波月兩多情。

　　水本不流因岸見岸忘見絕自滔滔知他流到住頭處不出東瀛者一毫。

　　百萬強魔因有主主人銷去任魔來當陽一劍兩頭截放下吹毛何快哉。

　　自從打破桶箍子依舊分明漆一團漆到放光光照處向君拋出舊箍○。

　　南泉斬貓。

　　貓兒豈讓兩堂僧自解臨機噴一聲不獨南泉刀段段趙州應棄草鞋行。

　　一色邊。

　　雪滿空江月在天鷺鷥拳腳縮頭眠盡情撲得西風去只在寒蘆凍草邊。

　　宗旨頌。

　　𨇼腳硬手有觜無口頭尖如鑽尾大如斗若人撥著和身筋斗。

　　佛祖爪牙頌。

　　晚來平地起干戈暴雨顛風捲薜蘿夜半車聲千處歇打斜松月挂天河。

　　答蔡雲怡學憲青州衫頌。

　　青州吐出舌頭乾移得愚山對面安枯骨呷羹從自嚥美齋不中飽人餐。

　　答雲怡三頓棒頌。

　　起倒通身入井泉一時三頓肋邊拳阮郎莫向車窮哭一鶴沖雲出九天。

　　答王聞修學憲竹篦頌。

　　鐵門誰道雙關緊指點分明寫唵吽不用如來廣長舌等閑消盡破晴空。

　　有句無句頌。

　　河源清濁分還一到海通身忽地乾卷入沃焦山腳底鐵圍大小火成團。

　　答周居實居士。

　　昨夜泥牛入海深無消息處忽耕春誰將五彩畫頭角夢裏一犁花柳新。

　　示顧無遮居士。

　　玉真相別出天台七世兒孫反見猜從此無聊入山去洞門不類昔時開。

　　示森如。

　　如何是佛乾矢橛舌頭大面頰赤秤錘落地活鱍鱍打碎磚向汝說有句無句交如織織得密微塵羅不出忽然失半夜落潭月從頭起更歇虛空卷作鐵方是實牢束三條篾依舊斧用鈯非舊日三生劫頭難出莫將馬糞空拈掇咄跌龍頭蛇尾相蟠結乾矢橛。

　　示王夫人濟炳。

　　函蓋乾坤句。

　　木毬拋出向人看輥輥如珠不在盤為問毬中真切意殼堅飛出鳳凰翰。

　　截斷眾流句。

　　三峽奔流上界來誰攜千嶂絕天堆舟人錯認橫江霧落盡征帆睥睨猜。

　　隨波逐浪句。

　　隱顯波濤半淺深不濡涓滴任浮沉千溪萬壑從茲竭猶向空江著意尋。

　　總頌。

　　口中無舌語方親破盡虛空不著塵兩眼只看雲漢遠應機千說不逢人。

　　黃金鎧甲杵千斤法會何曾不現身賢劫盡時應紹位只緣今古是童真。

三峰藏和尚語錄卷第十


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十一

　　吳虎丘山雲巖寺嗣法門人弘儲編

　　五宗原

　　序曰歲乙丑結夏聖恩禪寺之萬峰關侍關中者四上座敏致證徹也居一日俱整衣作禮而請曰嘗聞諸方尊宿欲抹殺五家宗旨單傳釋迦拈花一事謂之直提向上不知五宗之立果為謬妄者否願賜一言以通其難於密曰命將者必以兵符悟心者必傳法印符不契即為奸偽法不同則為外道自威音以來無一言一法非五家宗旨之符印也昔人證之遂嘿契其微而不分後人似之故建立其宗以防偽抹殺五家而欲單傳者剖符銷印自便之渠魁耳豈五宗之忠臣七佛之法將也耶嗚呼法滅天人憂政以此也可不畏哉曰昔時有燒香鍊頂密傳宗旨者大慧一榜揭出以破狐技然則今之宗旨又何貴焉曰彼所傳者竊符假信者耳若夫法法自明心心相印豈若室中密授之死法耶蓋傳宗旨者不悟宗旨者也抹宗旨者不知宗旨者也茲當操提未破之密印以擒託偽之奸黨此政今時荷擔如來命脈之真子也豈浮濫者可混入哉因原五宗付諸四子四子稽首謝各各願嚴符印以永真傳云。

　　臨濟宗

　　嘗見繪事家圖七佛之始始于威音王佛惟大作一○圓相之後則七佛各有言詮言詮雖異而諸佛之偈旨不出圓相也夫威者形之外者也音者聲之外者也威音王者形聲之外未有出載無所考據文字以前最上事也若龍樹所現而仰山所謂無相三昧然燈以前是也圓相出于西天諸祖七佛偈出于達磨傳來蓋有所本也嘗試原之圓相早具五家宗旨矣五宗各出一面然有正宗第一先出臨濟宗旨此相拋出直下截斷命根于一○中賓主輥輥直入首羅眼中所謂沿流不止問如何真照無邊說似他離相離名人不稟吹毛用了急須磨是也次則雲門三句一字關也溈仰圓相本于此也法眼譚教義于六相之外曹洞分回互于黑白之交只一○中五宗具矣其餘傍出道理極則教家玄妙淵微莫不悉備故七佛各以一偈攝之毘婆尸佛偈曰身從無相中受生猶如幻出諸形象幻人心識本來無罪福皆空無所住蓋以身有相而無相直截痛快臨濟宗也中間微露其旨雲門宗也無相中而示圓相溈仰宗也身無相而具六相法眼宗也身兼無相曹洞五位之旨也其餘六佛及四七諸祖莫不皆然但未明言顯示耳至般若多羅讖曰二株嫩桂久昌昌此鉗記五宗之分從二家而始故有南嶽青原為五宗之源也又曰震旦雖闊無別路要假兒孫腳下行金雞解銜一粒粟供養十方羅漢僧此記南嶽馬祖也南嶽生于金州馬祖出于什邡為二株之正宗馬祖腳下當出四宗而惟臨濟一宗為正的也及初祖至金陵武帝問造寺度僧有功德否祖曰實無功德此臨濟直截語也雲門法眼溈仰何所不具帝問何以無功德祖曰此但人天小果有漏之因如影隨形雖有非實豈非曹洞語乎至二祖有居士請懺罪祖曰將罪來與汝懺士良久曰覓罪了不可得祖曰與汝懺罪竟一將罪來一懺罪竟臨濟雲門宗也問荅歷然溈仰法眼曹洞宗也沙彌問三祖乞解脫法門祖曰誰縛汝此非臨濟雲門宗乎栽松道者問四祖曰法道可得聞乎祖曰汝已老脫有聞其能廣化邪倘若再來吾尚遲汝此語全看則臨濟雲門細開闔之則諸宗悉具五祖接盧能以杖擊碓三下非臨濟張本乎六祖問南嶽曰何處來曰嵩山祖曰什麼物與麼來曰說似一物即不中祖曰還有修證否曰修證即不無染污即不得觀讓公說似一物即不中語乃臨濟宗而亦雲門之旨也修證即不無染污即不得寧非溈仰法眼宗旨乎蓋四宗之源發于此也馬駒之讖定于此矣及向馬師磨磚馬問磨磚作麼曰作鏡曰磨磚豈得作鏡曰坐禪豈得成佛只此一句臨濟宗旨大振矣而雲門亦具焉及問如何即是曰如牛駕車車若不行打牛即是打車即是則溈仰法眼皆始于此馬祖曰藏頭白海頭黑日面佛月面佛有時喝有時打此臨濟宗也僧參次師乃畫一圓相曰入也打不入也打僧纔入師便打僧曰和尚打某甲不得師靠拄杖休去只此一則便四宗齊收也震聲一喝于百丈挂拂之後三日耳聾于黃檗吐舌之前三頓痛棒大樹蔭天臨濟一宗岧然五宗之頂從威音至此而乳中醍醐精極妙極馬駒踏殺天下人鍾意不在是乎是知大愚肋下三拳密闔顯開橫分豎結踏四家而獨步出三句以咸羅四料簡盡人境法以褫其大綱三玄要卷生死關而歸于頂獨道法細分始能事事心佛二三同一方可句句斷玄影草動則主在我而驗人金剛提則力在腕而破物師踞有地浮汎者未識來繇喝本無從認真者定迷落處兩堂一喝陸遜迷八陣之圖兩處讓賓諸葛有隱蓬之策二禪客賓主成于陞座四賓主機用毒于膠盆或學人先喝以挑鋒須防伏卒或知識隨奪而掠陣貴設陷坑或夫唱而婦隨或分疆而裂土相共一場懡㦬放收兩換交加囊沙減灶各顧成功自縛詐降獨施冷刺昵昵喁喁而隱蠆轟轟歷歷而濡尾用莫邪于太平之後提祖印于未定之天舉頭天外誰是其人挂鏡當軒豈容魔異待心死而伏誅須切用前之照先擒下而去縛略挑用後之燈濟船筏于黑風鬼國之間開晴霽于碧浪漁歌之外頭頭為求格外著著要了機先了法者盡法而無民亡人者隨人而施藥撫猊絃而絕眾聲滴獅酪而迸驢乳從者裏過得向隨處安閒行雲行雨不濕仙衣驅電驅雷豈關天怒興化獎得于脫下衲衣之一頓向古廟裏藏身致使克賓于棒了處更罰錢出院南院顒拈出啐啄同時失之便打終令那僧于棒折處見燈影裏行風穴沼從守廓處入玄要法門便于南院處賓主歷然識破詐道不饑領棒下無師之旨首山念于古路上不墮悄然向白兆處草賊大敗好手不肯張名見太平斬癡之略汾州昭見象王行處絕狐蹤遂到放身命處石霜圓從掩口知道出常情解道荒草裏行楊岐會截路打慈明知是般事便休辭雲竟入亂峰深處既向兩喝後禮拜復于擔荷處便行白雲端因楊岐失笑會得個中便了放手撲到萬仞崖底有時擲下拄杖有時放過一著五祖演不會興化古廟裏話因白雲一叱便解轉磨既得出身白汗大展下載清風昭覺勤盡五祖機用邊事繇演師不肯及再領柏子復證雞鳴雖會一串穿卻還合頂𩕳添眼虎丘隆至見不及處舉拳解道竹密不妨流水過終成睡虎應菴華舉放泥盤處大笑解道禹力不到處河聲流向西方見真獅華藏傑以拄杖兩卓一拋道三十年後已全面目破菴先于不心不佛物處將拄杖一卓略見一斑無準範道三人證龜成鱉真不欠少雪巖欽道三拳三拜是同許會三玄高峰妙以龍頭蛇尾輥作一團中峰本于脫衣一頓許你半個千嵒長見鼠食貓飯碗破矣而碎甓萬峰蔚見淨瓶踢倒鈍漢已而三十寶藏持承三要印來爪牙不少東明旵賴重新悟得到底無遺寶峰瑄語若流雲出身有路天奇瑞當賓不讓去有來繇無聞聰深水裏出頭石中迸火笑巖寶操履中兼用水裡有龍幻有傳一點燈花虛空爆破金粟悟一棒到底不提主賓三峰藏挽臨濟七百年之大法頭尾宛然水雲中飛騰隱顯何處摸索。

　　臨濟一宗至汾陽慈明而益大起明出楊岐自虎丘至雪嵒高峰千嵒萬峰以及笑嵒之後法道復當再振已正敘其脈矣其于石霜之下出有黃龍南公者初未悟時因雲峰悅所激指見慈明明問臺山婆子話不能荅明詬罵不已龍曰罵豈慈悲法施耶明曰汝作罵會那龍乃悟旨其下出有真淨文者初見黃龍不契至香城見順和尚順問什處來曰黃龍來曰黃龍有何言句曰黃龍近日州府委請黃檗長老龍垂語曰鐘樓上念讚床腳下種菜有人下得語契便往住持時勝上座曰猛虎當路坐龍遂令去住黃檗順不覺曰勝首座秪下得一轉語便得黃檗住佛法未夢見在淨言下大悟黃龍用處座下有慧洪覺範禪師者淨每舉玄沙未徹之語發其疑凡有所對淨曰你又說道理耶一日頓脫所疑述偈曰靈雲一見不再見紅白枝枝不著花叵耐釣魚船上客卻來平地漉魚蝦真淨見而為之助喜吾嘗參三玄之旨有深得欲求決諸方而難其人忽見師所著臨濟宗旨及智證傳之臨濟兩堂首座同喝語今古心心如覿面相印復簡其法嗣未有續之者因願遙嗣其宗旨而現在法派則傳笑嵒之後焉蓋不敢負高峰語錄之發起也因敘臨濟正脈而耑志于此。

　　雲門宗

　　自威音一字金圈拋出從七佛諸偈錦字文回六祖傳來一個缽盂囫圇咬嚼不得馬祖之後者個眼目淺草易為長蘆天王惠餅崇信擎茶直下便見擬思即差德山吹滅紙燭于龍潭正是截流雪峰胸襟流出于嵒頭豈非函蓋所以韶陽折足于睦州門縫裏溫研積稔于雪峰堂奧中便道三斤麻一疋布攛鱉鼻于南山脫鐵枷于項上燭露確師而咄嗟須彌胡餅而恰好諸佛出身處東山水上行透法身之句北斗裡藏身缽裡飯桶裡水三昧塵塵南山雲北山雨佛交露柱將三門來燈上放胡餅作饅頭晉鋒八博咄口中眉故有紅旗閃爍之品題此雲門一派所繇出也。

　　溈仰宗

　　一星火爆于無有雙關之表三撼門扇于昧落兩頭之間溈山僧水牯牛腰下看取東平鏡溈山鏡手中撲破所以凡聖兩忘見履兼盡用處則單刀直入思無則靈燄何窮插鍬拔鍬垂腳結腳平目仰視于收放不獨一二二三而劍刃惟單兩口無舌九十六相雲興父子合宗溈仰一枝喬出。

　　法眼宗

　　七佛偈意全是修多羅了義語而儼然獨露為臨濟雲門溈仰等旨惟曹洞回互則不待拈題而自著焉故知法眼一家全是教家極則一代時教之真月也達磨傳來若覓心不可得明鏡亦非臺即心即佛非心非佛等語至于天王聞馬祖言識取自心本來是佛不屬漸次不假修持體自如如萬德圓滿言下便悟龍潭聞天王言汝擎茶來吾為汝接汝行食來吾為汝受汝和南時吾便低頭何處不指示心要師低頭王曰見則便見擬思即差師曰如何保任王曰任性逍遙隨緣放曠但盡凡心別無聖解德山曰窮諸玄辯若一毫置于太虛竭世樞機似一滴投于巨壑此便是法眼張本也雪峰于嵒頭處悟得個他日若欲播揚大教一一從自己胸襟流出自然蓋天蓋地遂有玄沙從楞嚴經發明心地繇是應機敏捷與修多羅冥契沙問地藏曰三界唯心汝作麼生會藏指椅子曰和尚喚者個作什麼沙曰椅子藏曰和尚不會三界唯心沙曰我喚者個作竹木汝喚作什麼藏曰桂琛亦喚作竹木沙曰盡大地覓一個會佛法底人不可得藏自爾加勵及悟後住地藏問法眼曰作麼生是行腳事眼曰不知曰不知最親切又論肇論至天地與我同根處藏曰山河大地與上座自己是同是別眼曰別藏豎二指眼曰同藏又豎二指便起去藏又問上座尋常說三界唯心萬法唯識乃指庭石曰且道此石在心內在心外眼曰心內藏曰行腳人著什來繇安片石在心頭眼窘求住藏曰若論佛法一切現成法眼于是大悟所以道會得聲色問處透聲色也不難識得凳子來繇周匝有餘都了慧超咨和尚如何是佛曰汝是慧超僧問如何是曹源一滴水曰是曹源一滴水正是山河在我眼裏自己只在目前鳥啼花落水茫茫月白風清山楚楚說甚唯心唯識豈關句裏言前六相義金絡索挂來四法界玉連環拋出總是弄猢猻圈子祭鬼神茶飯何用將心湊泊頭頭釘釘膠黏不如信手拈來處處箭鋒相拄以致永明博綜于宗鏡座主彷彿于言詮此祖宗妙極而流弊痛挽之惟望後人之實證也。

　　曹洞宗

　　威而音音而威者○五位前後事也五位無位而位者也威音以前空劫也威音至此今時也今時無空劫則非今空劫非今時即非古今古一○其為偏乎正乎正之偏乎偏之正乎偏正兼至乎正偏兼到乎吾不知而知知而邈然于威音之先矣故曰身從無相中受生猶如幻出諸形相幻人心識本來無罪福皆空無所住七佛偈旨等無有異而世尊降生一手指天一手指地周行七步目顧四方曰天上天下唯吾獨尊至臨末稍頭伸出雙跌以示迦葉一期大事不過如此迦葉尊者因外道問如何是我我曰覓我者是汝我外曰者個是我我師我何在曰汝問我覓阿難尊者偈曰本來付有法付了言無法各各須自悟悟了無無法商那和修偈曰非法亦非心無心亦無法說是心法時是法非心法優波鞠多因香眾求出家問曰汝身出家心出家曰我來出家非為身心曰不為身心復誰出家曰夫出家者無我我故無我我故即心不生滅心不生滅即是常道諸佛亦常心無形相其體亦然鞠乃度之為提多迦後說偈曰通達本法心無法無非法悟了同未悟無心亦無法彌遮迦因一人手執酒器逆問曰師何方來欲往何所曰從自心來欲往無處曰識我手中物否曰觸器而負淨者曰師識我否曰我即不識識即非我婆須密因論義謂佛陀難提曰仁者論即不義義即不論若擬論義終非義論伏馱密多問難提曰父母非我親誰是最親者諸佛非我道誰為最道者提荅曰汝言與心親父母非可比汝行與道合諸佛心即是後密多說偈曰真理本無名因名顯真理脅尊者問富那夜奢曰汝從何來曰我心非往曰汝何處住曰我心非止曰汝不定耶曰諸佛亦然曰汝非諸佛曰諸佛亦非馬鳴問夜奢曰我欲識佛何者即是曰汝欲識佛不識者是馬鳴謂迦毗摩羅曰隱顯即本法明暗元不二今付悟了法非取亦非離摩羅謂龍樹曰非隱非顯法說是真實際悟此隱顯法非愚亦非智龍樹于座上現自在身如滿月輪○一切眾惟聞法音不睹祖相迦那提婆謂眾曰識此相否眾曰目所未睹安能辯識曰此是尊者現佛性體相以示我等何以知之蓋以無相三昧形如滿月佛性之義廓然虛明言訖輪相即滅復居本位提婆與外道論義外曰我欲得佛曰我灼然得佛外曰汝不合得曰元道我得汝實不得外曰汝既不得云何言得曰汝有我故所以不得我無我我故自當得羅睺羅多荅僧迦難提偈曰我已無我故汝須見我我汝若師我故知我非我我難提聞風鈴鳴問伽耶舍多曰鈴鳴耶風鳴耶曰非風鈴鳴我心鳴耳曰心復誰乎曰俱寂靜故舍多將入鳩摩羅多舍羅多問是何徒眾曰是佛弟子彼聞佛號心神竦然即時閉戶良久扣其門曰此舍無人曰荅無者誰遂開門延接羅多謂闍夜多曰汝雖已信三業而未明業從惑生惑從識起識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如幻夢夜多謂遍行弟子曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道遍行謂摩拏羅曰泡幻同無礙如何不了悟達法在其中非今亦非古拏羅謂鶴勒那曰隨流認得性無喜亦無憂勒那因師子尊者問我欲求道當何用心曰汝若有用即非功德汝若無作即是佛事師子謂婆舍斯多曰正說知見時知見俱是心當心即知見知見即于今斯多謂不如密多曰聖人說知見當境無是非我今悟真性無道亦無理密多謂般若多羅曰真性心地藏無頭亦無尾應緣而化物方便呼為智多羅謂菩提達磨曰心地生諸種因事復生理果滿菩提圓花開世界起達磨東來為此地初祖二祖慧可問初祖曰我心未安乞師安心曰將心來吾與汝安曰覓心了不可得曰與汝安心竟三祖僧璨懺罪亦同四祖道信逢一小兒問子何姓曰姓即有不是常姓曰汝無姓耶曰性空故無度為五祖弘忍祖欲付法神秀偈曰身是菩提樹心如明鏡臺時時勤拂拭莫使惹塵埃六祖慧能偈曰菩提本無樹明鏡亦非臺本來無一物何處惹塵埃以上皆兼協之旨也青原思參六祖問曰當何所務即不落階級曰汝曾作什麼來曰聖諦亦不為曰落何階級曰聖諦尚不為何階級之有石頭遷初參青原原問子何方來曰曹溪曰將得什麼來曰未到曹溪亦不失曰若恁麼用到曹溪作麼曰若不到曹溪爭知不失頭又曰曹溪大師還識和尚否原曰汝今識吾否曰識又爭識得原曰眾角雖多一麟足矣石頭著參同契明暗回互曹洞宗旨懸起于此矣藥山儼一日在石上坐次頭問汝在者裏作麼曰一物也不為曰恁麼則閒坐也曰閒坐即為也曰汝道不為不為個什麼曰千聖亦不識頭以偈讚曰從來共住不知名任運相將秪麼行自古上賢猶不識造次凡流豈可明頭垂語曰言語動用沒交涉山曰非言語動用亦沒交涉頭曰我者裏針劄不入山曰我者裏如石上栽花雲嵒晟于藥山悟後煎茶次道吾問煎與阿誰嵒曰有一人要曰何不教伊自煎嵒曰幸有某甲在上堂曰有個人家兒子問著無有道不得底洞山价出問他屋裏有多少典籍曰一字也無曰爭得恁麼多知曰日夜不曾眠洞山于無眼耳鼻舌身意不覺捫面問師既聞水鳥樹林念佛猛省無情說法邈師真于良久睹渠面于水中跌倒幻人拾起縛草向冷路上熱鬧于爐炭裏凝水藏身無影只見其聲全體現前不逢其面毒龍蟠處水偏清頑石堆頭雲欲起銀碗盛雪水花與火燄齊輝挾後位而攢踴黑夜雞鳴舜若與虛空都碎帶共功而不斷五子同歸一父那知祖業之崇四臣咸戴一君豈謂上皇之治五位分而盡了不了薪火既滅世界方炎一位圓而無圓之圓花木摧殘陽春常滿見消行起行滅道亡睡中開眼喫茶飯後洗盂就坐鐵脊梁豎處矓矓似夢犀牛枕倒來漠漠無天鬧市裏水流花落事忙中馬去牛來既分和協于君臣當辯賤貴于王子賤分外紹貴從內紹未識極頭進于極頭門內人趨向裏頭事是朝生之臣種歸王既識極頭擔荷極頭裏頭人不擔屋裏事是誕生之王種忘父忘父者食父而滅祖故曰內生無家者閉宮而令行故曰化生末生未知兩紹真王不類五兒貴賤俱消淺深不立石霜九峰舌結章師悟老技窮相續大難豈容付授悲末世一悟便了之魔人故曰人多乾慧示將來三漏須盡之法網當知悟餘濁智機不離位好女不著嫁時衣見處偏枯盲兒不放雙拄杖究妙失宗休坐法機昧終始要通宗透此者不是乾蘿蔔頭知此者猶坐水屙漉地金針雙鎖鴛鴦交頸分飛誰云玄路金鎖玄路藤樹合枝並起豈曰鳥道直須事理不涉電火難追展手不如吐舌一老一不老半肯半不肯擊首誰能應尾所以曹山觸毒三墮浪分溈山水牯牛水牯牛溈山奈何不得是國王水草非國王水草隨納非污撲破缽盂不獨五馬不嘶抑且一牛不飲頹然方丈不特闍黎不知抑且侍者不管閉眼伸出被底裏指頭誰云師子看山踏斷腳頭邊鞋鼻不道死蛇故曰莫行心處路不挂本來衣何須正恁麼切忌未生時黑漆地履踐當問景欣垂衣裳致治不知堯舜奈何者未睹影而傳寶鏡才入室而伏繩床評唱繁興首帕遍布此法道之可悲也痛為其宗者務使親到可耳。

　　總結

　　得心于自得法于師師有人法之分心有本別之異根本智者自悟徹頭徹尾者是差別智者自悟之後曲盡師法以透無量法門者是良以師必因人人貴法妙分宗別派毫髮不爽故傳法之源流非獨以人為源流也所以六祖一華而出二枝南嶽懷讓青原行思是也讓出四葉馬祖道一一出百丈懷海海出黃檗希運運出臨濟義玄一也百丈出溈山靈祐祐出仰山慧寂二也自馬祖出天王道悟悟出龍潭崇信信出德山宣鑒鑒出雪峰義存存出雲門文偃三也雪峰出玄沙師備備出地藏桂琛琛出法眼文益此馬祖一枝之四葉也青原一枝出一葉自石頭希遷遷出藥山惟儼儼出雲嵒曇晟晟出洞山良价价出曹山本寂此青原一枝之一葉也大矣哉威音王以前無物也威音王以後無物也無物之物不可以言到心師也其○也彈丸迸出透頂處忤逆聞雷迅電突來過眼時紅旗閃爍裂作兩開而火見處處斷碑橫古路控成雙結而中虛遠遠馳書不到家不知自己為何物謾道三界為唯心滴水荅曹源滴水慧超原汝是慧超分明打劫就窠爭奈巡人犯夜羅五家之四面突臨濟之正宗所以從威音一點闢開至臨濟一囊收納雲門本出睦州于黃檗豈外滹沱溈仰自續風穴于首山還歸慧照曹洞到浮山而率賓歸王法眼雖入教而難逃至化惟此一事實餘二則非真臨濟兒孫既專大任敢負前宗一悟便了而無餘是增慢者一槌便就而莫動是淺丈夫當知大器晚成切莫半途而廢師承在宗旨不在名字源流證悟盡差別焉可根本坐定痛快者翻成跋扈廉纖者到底纏綿纏綿尚有脫時跋扈終成異路殷勤至再叮囑萬千幸勿掃宗旨以藏拙正當究宗旨而竭情情竭細除人忘法滅方可為人師表紹佛先宗善自護持無令斷絕。

　　傳衣法註

　　世尊至多子塔前命摩訶迦葉分座令坐以僧伽黎圍之遂告曰吾以正法眼藏密付于汝汝當護持并敕阿難副貳傳化無令斷絕而說偈曰法本法無法無法法亦法今付無法時法法何曾法爾時世尊說此偈已復告迦葉吾將金縷僧伽黎衣傳付于汝轉授補處至慈氏佛出世勿令朽壞迦葉聞偈頭面禮足曰善哉善哉我當依敕恭順佛故鶴勒那尊者謂師子尊者曰吾師密有懸記罹難非久如來正法眼藏今當付汝汝應保護普潤來際偈曰正說知見時知見俱是心當心即知見知見即于今祖說偈已以僧伽黎密付之至達磨大師謂可大師曰內傳法印以契證心外付袈裟以定宗旨後代澆薄疑慮競生云我西天之人言汝此方之子憑何得法以何證之汝今受此衣法卻後難生但出此衣并我法偈用以表明其化無閡至我滅後二百年衣止不傳法周沙界明道者多行道者少說理者多通理者少潛符密證千萬有餘汝當闡揚勿輕未悟一念回機便同本得聽吾偈曰我本來茲土傳法救迷情一花開五葉結果自然成後六祖因五祖擊碓夜入祖室五祖以袈裟圍祖不令人見曰以所傳袈裟用付于汝善自保護無令斷絕聽吾偈曰有情來下種因地果還生無情既無種無性亦無生六祖問曰法則既受衣付何人祖曰昔達磨初至人未之信故傳衣以明得法今信心已熟衣乃爭端止于汝身不復傳也於密註曰多子塔前傳法者懸記此法祖脈佛脈兩無斷絕之時也世尊與迦葉分座者示祖佛位同佛在世即佛授法于祖佛滅度即祖受法于佛指佛以法身為重也僧伽黎圍之以授法者正法以衣相密為心印也凡有難及難信處即衣法同傳也正法眼藏者師師相傳之法眼也不言涅槃心者以人人自悟之心各各固有只在正法眼藏印定以為師法也敕阿難副貳者言展轉承化而代不乏人也偈言法本法無法四句者指伽黎而授其法相之義也將金縷僧伽黎衣傳付于汝轉授補處慈氏佛者示前以法正授于祖茲以法一付于佛意後佛當親授祖法而後化行也達磨曰內傳法印以契證心外付袈裟以定宗旨者正以宗旨在衣上以印所傳契證之自心也卻後難生但出此衣并示法偈用以表明其化無礙者蓋以人但信有自悟之門更不信師法有忘悟了心之妙故用衣以表明令人悟之又悟以盡差別智也差別盡而根本之惑始盡矣至我滅後二百年衣止不傳法周沙界者蓋悟心得法者多悟必盡法而後已不待一一以衣表示也明道者多行道者少者言自悟者單明心道若無法曲盡差別智故不能行也說理者多通理者少者言說理者乃不悟心而但傳法者也通理者自心宗旨兩得證悟者也此丁寧得心必得法而後能行得法必得心而後實證二者不可缺一故當以法潛符密證也潛符密證千萬有餘者言世尊于多子塔前付囑無令斷絕定當心法不斷故千萬有餘也汝當闡揚勿輕未悟一念回機便同本得者言人不論根器上下但不悟耳逢人撥著一念回機便同本得本得之心與法符契即與祖佛不二也傳法度群迷者言傳法者不言有悟可傳人也五祖以袈裟圍六祖不令人見而傳法者正是多子塔前故事至六祖後人皆知信此實相無相之法相也皆言表信而用衣正重信有宗旨耳嗚呼宗旨其可不信乎宗旨而不信更用佛祖相傳為哉更用源流名字為哉故五宗恐其法滅也顯言宗旨以付授付受之久因不悟心者認有法可傳而學法不參心也故後之悟心豪傑欲抹殺宗旨單存悟見也此心法不同各偏之弊耳茲值註佛祖相傳之心法以示心法同傳之旨願後人信之則多子之讖不誣而千萬有餘之言始實矣若必重自悟而抹殺相傳之法必非悟心之士也何以故以其見有法故見有法即與自心違故既悟見有法則所悟之心亦偽故嗚呼自心師法不可動著動著則入地獄如箭射。

三峰藏和尚語錄卷第十一(終)


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十二

　　吳虎丘山雲巖寺嗣法門人弘儲編

　　雜偈

　　大定偈

大定無定情根無性將情遣情缽盂安柄無定定大無性性有無定無性性定不守全體那伽隨事機宜雲生古澗月落空池君今有情只緣有定一句不了莫管動靜隨波起落與事低昂阿阿呵呵任運行藏驢事馬事罵鹿驚獐一總抹殺不用商量昨日今日幾迴飯喫問我大定雨落地濕

　　偈二首

提起如熱鐵森羅萬象皆迸裂從教獅子王也須坐斷舌不是心不是佛不是物什麼與麼太親切如何若何沒交涉若不如何墮虛豁不是空不是有離卻四句句中走句中句外絕羅籠粉碎囫圇吞一口口吞吞口兩難判盡力道來秖一半一齊拋入毒龍湫瞥眼風雷破霄漢更有雲收雨霽時誰敢回頭正眼看觸著便提起兩箇石虎沒頭尾有時齊放下處處箭鋒相共抵亦不是造作亦不是法爾一滴普潤三千雨若人徹悟即成迷會與不會總不許蒼天蒼天可悲痛椎胸頓足成何用獨有山儂拄杖閑壁頭高倚無人動

平生寶愛都拋棄徹底貧來貧亦廢匣中劍去光怪銷一時喪盡英雄氣風流心苦滋味嘗遍人間無說處娥皇哭斷竹痕鮮孫登嘯罷松聲沸水上葫蘆空裏絮一生去住無拘繫橫吹短笛豎吹笙月水煙山恣游戲阿呵呵驀直去大家鼻孔都向地

　　示淨心居士

擲箇蒲團坐面門虛空撚出鐵囫圇翻身倒向人前看郭外梅花楊柳村

　　又

劈面輪椎莫放輕沸湯鍋裏萬年冰當陽更有通霄路剃髮為翁帶髮僧

　　又

目前萬事總干休推出明州布袋收十字街頭親放下揶揄童子鬧春秋

　　示懷上人

睡裏日頭俱是夢會來一喝露山河泥牛入海無消息窗外梅花春幾多

　　示淨禪人

開口打折你驢腰漫道一箭落雙鵰無言瀝出你脊血那許殘春瘖百舌中不立一二已絕邊竹篦子話兩劍截天速道速道栗棘金圈咦直饒絕影馳千里更有珊瑚一百鞭

　　示學者

不生一念還成念脫體無依未到家截斷意根敲碎骨水流千樹碧桃花

　　飯後

自拈自放犀牛扇誰脫誰穿臭鶻衫飯飽不知飢後事杖攜隨處看松杉

　　信心偈示道圓

自心本無心無心何所信信所信不及道向無心進故知道非道壁立千萬仞此心寧有無此心豈逆順屹然無縫塔虛空了無釁兩頭不可得突爾契空印回看入世情九逵驟神駿又如六龍舞如獅子奮迅大道本圓融信之法始振究竟心何物頂門忽雷震

　　示一默成首座

狐技乍呈影狻猊掌已過未聆風勁疾但見血成河雙刃芒生電全身耀滅磨空中筋斗轉密處再重科劍出鋒中銳玄玄要復羅直提尖處用放手合雙柯問著先潛跡青龍向後拖葫蘆谷口斷星火徹天多互換機難測縱橫妙佛魔從來獅子睡牙爪豈干戈

　　示學者

四大五蘊都放徹一箇話頭如鐵橛著衣喫飯總不知起止隨人過白日萬法冰消一不存急難歸處務歸根銀山鐵壁千萬丈退無行路進無門努力懸崖絕攀攬千躋萬躡盡情拶忽然拶入太虛空地裂山崩破心膽回頭不覺夢醒來水綠山青絕點埃指點東風向人道一年一度百花開解開腰帶放心睡起來闖入牛羊隊世上爭看癡倒人問著全無一件會道人密行不可測祖佛相逢都不識獨有山前石一堆平生伎倆頗相敵興雲布雨閑家具爭似臺山驀直去問我工夫卻與麼曉鶯啼斷花千樹

　　答懋存居士

一句未能乾到竭尚留悟見死生心從今發猛竭將去揚子江頭深更深

　　又

任病應知觸處多用心解釋落如何忉忉說到最佳處長舌東鄰有老婆

　　又

道人三業貴須清切莫清邊認是能為要莫能翻做濁看來只是可憐生

　　示休禪人

下手須絕路路絕如懸崖手足不可攬憑空用力捱用力無用處不得寬徘徊譬諸無翼鳥直奮虛空來忽然失腳時平地翻風雷虛空俱粉碎回身若嬰孩切勿此中坐潔淨成塵埃直明向上句透脫亡悟胎不人玄妙奧直截翻為災得法法亦亡火盡飛空灰方知主中主何用更相猜目前山色好晴光濕綠苔冷披襤衫衣醉倒麴糱罍有時臥繩床有時橫土街生則隨時過死則當處埋大開兩道眉一任兒推排問我總不知相對笑咍咍原知空肚裏到處有清齋

　　示禪子

萬法歸一一歸何處一箇話頭把絕義路越參越難金剛堅固忙裏鬧裏處處研捕忽然截斷廓然露布青州衫子非新非故處處倒拈截流而渡此是菩薩大方闊步佛頂上行為法王父名之曰祖不存步武若人信者便好參去

　　示秀初居士

機先果何物山月冷中宵野鶴夢未醒秋風自蕭蕭枕頭忽撲落打破方磚角拈起破沙盆千峰活卓卓倒轉旗與鎗泥牛鬥入洋杳無蹤跡處風浪捲泥漿奔騰不可即龍珠競全得了手不足忙起處誰知勒讓盡復全擒三山併六岑高上須彌頂直下定拌身句裏重為主雙雙兩兩豎突然頂上來鐵丸迸如虎唯此一事實撥著便拈出不用啟明光處處拋紅日

　　示北禪長老

斷腸只在一聲猿三峽曾過淚始乾莫向瞿塘最深處棄船取水下洪湍

　　示金山印上人

印泥印水印虛空一點金山浩渺中獨有當陽無印處南詢更向海門東

　　示伊圓上人

一點不獨二點不並同起同落合三非定從左看右以偏奪正從右看左臣將君敬頂門獨朗何處握柄琉璃殿中苔荒夜靜兩板門開森羅圓映一齊推上大千齊暝豎目亞面見非凡聖三星照天是何心行咄山樹拖雲石堂流磬

　　答竹菴關主

西出陽關淚轉乾千重萬疊險峰寒只因剛折一枝柳回首聽歌鼻欲酸

　　又

長蛇捲尾不知頭砲火光中敵國愁江上石堆留古陣問君端的要相酬

　　又

影旂搖動鼓聲高八陣圖開不用刀陸遜縱令先主敗亂砂飛處豈能逃

　　示素衲居士

祖意不可得得意皆非意明明百草頭夜來八萬偈會得便快活不會即參去拈出竹篦子箇中無擬議口縫剛欲開霹靂虛空至千佛出頭來也應無立處三問復三打請問舊臨濟放開一線道雨後山澄霽

　　示熊魚山明府

見離見見見不能及不及之見如提三尺我尚不有何況佛為太湖白白新竹離離

　　又

雙眸開闔非明非暗額上豎亞超此獨斷頂心心佛佛不可到無光之光黑且至耀

　　又

道可見者心言之餘見此不見雷破空虛觸著便燒山崩空裂毘盧頂上有腳不立

　　又

心之與性不可點著火不容蠅水不容爝一劍當軒魔佛不前舌頭不到蒼天蒼天

　　答許定宇冏卿

踏翻地獄與天堂蜆子林公一樣狂信手虛空輕畫破紙爐今日又回陽

　　示覺宗上人

高提法印作提綱寶月寥寥出上方為問印文無曲處儼然空水有文章

　　示眾

的的秋花祖意新夜來雨過濕朱唇分明一句無言法說與無聞聽轉新

　　示魚山居士

人似飄蓬日轉丸一求落處便生端魚龍莫厭通身水行得風雷不用乾

　　示定宇居士

看到梅花月上時箇中何處更堪思若人問著休空放帶月還須折一枝

　　示童野魯居士

纔沾心性不離心隱隱猶從妙理尋何似劈開空一片為君直劄頂門鍼

　　又

橫刀躍馬輥冰花直突重圍見作家忘卻六韜三略事不須臨陣說囊沙

　　示孟卿居士

從來竿木戲逢場古鏡何須點出光覿面與君深究竟一株枯桂忽生香

　　示果道人

凡聖路頭窄有力用不得用此無用力此力非心識心識到絕處自然有消息如何又若何參天起荊棘出言落有無舉心動偏側所以年復年坐久蘊胸臆此法不真了悟處即外道貴乎有師承尋師莫草草工夫只如此一踏了終始請看水潦翁呵呵笑不止笑若止前山後山煙色紫[耳/(馬*牛)]

　　示某居士

群龍無首兀騰騰現躍飛潛有未曾不是通身都打過如何恰與象先冥

　　又

十年打水不成渾撲破嬋娟又囫圇抹過明夷爻上六文王箕子共黃昏

　　與禪人

三聖何孤大覺賒算來興化較些些而今拈出人前看會作當機亂撒沙

　　又

兩家一喝便懡㦬舉起翻疑更什麼濟上宗風千古恨重生守廓待如何

　　又

迅捷機鋒老行婆人人解道不如他最憐澄一埋荒草哭斷蒼天恨轉多

　　又

生未生時亂若麻頌前頌後轉紛拏子規徹夜聲啼血喚不回頭也大差

　　示中輿禪人

鐵牛機下印文重合合開開不可動雙金銷盡突然來八角火輪空裏縱東擲西拋帶影翻紛紛沓沓亂深山五雲屯處不可到幾箇曾經透此關難難難大悲頂上碧螺巉

　　送禪者之京口

鐵甕磯邊江水聲聲聲喚道起參情誰拈一粒金山小刺破長江到眼明

　　示讀法華經居士

法華那句是真經七卷從頭到尾停一字一圈金栗棘滿園春草舌根青

　　又

是法從來示不得拈出火團燒四壁于中一猛忽推排要問此門何處出

　　示瑞之居士

斷山截水好啇量到此須知轉處長拈取斷山還截水自身山水一時忘

　　示劉居士

不力的丁短當郎盧練零舌頭三尺杵拈出向君聽華梵通禪咒心言出死生西來果何意村外杏花明

　　示宗鏡禪人

宗無影相照不到處此中印文空水不住毫髮不爽萬象一句香在梅花第幾枝池塘夜水和春貯

　　示雪巢禪人

千嶺無從下腳處一巢何地覓寒松肯于直下翻長翮踏破瀰天大雪空

　　題果證子遺筆(并序)

　　果證子者惲居士仲詒之仲子也幼則茹素聰穎善屬文自言嘗憶山中參禪習靜事以華嚴會功德未完非早出家即當謝去緣父母未能即捨乃脫然告訣焉時年甫十五也見其留稿有西方讚參禪散言勸人念佛西江月弔屈子詩及幽思賦頗有出塵之韻惜其不得親見作家為之一點作百丈高峰一流人以起臨濟今日也因書數偈。

宿生靈骨此生心石裏琴飄隔世音爨下若逢人撥著定為枯木裏龍吟

　　又

百丈當年扭鼻時與君一樣少年姿未明哭笑先回首孤負人間馬大師

　　又

屈原漁父兩俱非鼓枻歌騷各自歸會取衝天一條路死生門戶即禪機

　　偈五首

約得同心四五人海山空處問空津了知一棒無餘事拋出尋常鐵囫圇

　　又

拶來未必落人機別作生涯用處微才欲若何波浪起目前蒿箭亂蝗飛

　　又

八面風塵一喝消幾人于此脫凡囂如今靠倒雲門老不敢耑稱鑑咦高

　　又

勒馬拖刀豈好心入他機陷便應沉不如未得便宜處背手先將慣賊擒

　　又

不須全見已先完誰把研椎尾上安及至喚來還罷去野鴻天外一聲寒

　　示初上人

喚得喚不得凡聖路頭窄大地與虛空萬象難名色此身及此心本性與神識件件皆兩頭竹篦無別則當機拶著時翻空打霹靂電影猶未收驟雨掀天黑更有那邊句九龍山色碧迴看經教中句句有法式無實復無虛離即交如織雙雙鳥去時水天秋脈脈更看機先事如何而可即早晨方粥罷又要接禪客

　　示眾

鳥窠吹布毛侍者當下悟請問布毛間畢竟何分付有付成剩法無付是絕路兩是兩不是東盼復西顧收起玄玄思打開木木肚中間直領去了然尊貴墮倒卻剎竿拈起優缽百丈挂拂臨濟六十一一看來都是敗缺山僧與君說三日耳曾聾聞風爭吐舌

　　均上人施茶請說偈

寒施薑湯暑施茶當機著著有生涯若來撞著三峰老毒藥逢人賣與他

　　參禪四十偈

　　大信

佛祖機關出悟迷信知一見得全提分明大事本條直不上多門次第梯

　　直心

心言兩直勿思惟應事如鐘付木椎捩轉鼻頭生死切不知面目是阿誰

　　持戒

滌盡唯餘潔白存才添一點是瑕痕聖凡兩路齊拋卻戒是當機狹小門

　　發憤

生死門頭好放拌一條血刃耀人寒者回突入重關去不斬樓闌不下鞍

　　去我

憎愛關頭直截平不知爾我為誰名放教氣息通身盡呼馬呼牛總不應

　　絕情

漂沉生死只緣情一滴滔天白浪生真是攫龍金翅鳥劈開深水下東瀛

　　絕理

絲毫理路即攀緣慶喜曾經墮梵天不是頂門心佛咒如何到得世尊前

　　絕善惡

六道分岐滑似油只緣兩路定沉浮不信但看明上座掉頭何等不風流

　　絕簡點

從來不做虧心事夜半敲門不喫驚若更佇思看逆順太平草木盡成兵

　　絕修證

清晨禮佛把香燒飯後閑須遶數遭門外忽逢王阿大殷勤陪送說前朝

　　近知識

湛堂顧命付雲門要了須參佛果勤不向迅雷行處薦三僧祗劫下功勳

　　受鍛鍊

習惑從來不自知隱人胸次法如絲須向紅爐難下處百千炮煮百千椎

　　看話頭

空腹還吞熱鐵團四天無路不中安忍將三寸孃生氣憤出骷髏迸腦乾

　　勤問話

無心死水話頭遲悶處逢師急問之鐵鎖銅關敲斷後始知參請占便宜

　　莫妄答

當機拶著莫彽徊下語須曾會得來莫學今時油滑輩便將狗口向人開

　　便要徹

不是工夫要久長話頭綿密是災殃冤家撞著便當死拌命和他戰一場

　　少打坐

悟機原在四儀端莫把形骸博世觀冷坐悟遲身易病日隨昏散費盤桓

　　莫習靜

靜裏工夫最不堪不生毛見定沉酣大豁雙眸隨事看鬧樅樅處有真參

　　勿墮工夫窟

覺無昏散話常提穩穩蒲團念不迷末法工夫真重病自驅老象入深泥

　　勿立主宰

忘前失後好工夫七識幾希主宰無正是師承施巧處莫教錯過自支吾

　　疑情

斷識還須用識心不隨明路逐漂沉只緣一點難分剖疑到通身血迸淋

　　壁立萬仞

鳥飛不度目前高百尺深潭腳未牢驀地一聲雷送尾打翻星斗出重霄

　　懸崖撒手

攀躋不住突然翻千里黃河徹底渾颺盡皮毛和骨節更無消息向君論

　　斷命根

鏡光燈影逼天寒照徹森羅絕不干不是渠儂言不會要言思去也應難

　　莫坐前後際斷處

翻身跌入水晶宮一片寒江夢裏空岐路暫時休坐著頂門要見日輪紅

　　以證悟為期

突然狹路偶相逢果與尋常見不同惺夢昏沉齊受用任他魔佛變無窮

　　更進一步

處處分明礙眼睛要憑一轉過平生若為嫡骨親生子不向東宮問帝京

　　服勤

碎身不獨報師恩要見親孃腳後跟八萬四千門透過末梢愁殺一場渾

　　入鍛須深

爐椎萬遍滓仍生鍊到寒芒逼斗橫砥礪勤勤休鈍置龍蛇轉變自成精

　　遍參

濟上門庭次第參五家求遍古人函翻身行腳問諸老內外書須向後探

　　到家

玅高不見別峰逢歷遍南方到閣中此處安身未奇絕更知格外有高風

　　住山

睡眼麻迷萬事休綠荷黃獨自春秋日長最是相親處鋪疊青莎石枕頭

　　出格

三頭四臂一身全走入街頭不值錢一領青衫三頓飯更加長帶驀腰纏

　　相應

四更踏著下床鞋出戶依然地是街折腳鐺邊敲石火半升湯粥進枯柴

　　不肯住

問君途路力如何楖栗橫肩不顧他前有蓮花後天目古人誰箇自淆訛

　　出入生死

衲衣下事去來間片片孤雲嶺上閑若問箇中真切意一條秋水迸遙天

　　重法脈

七佛相傳到舉華東來毒害更如麻不因此事難分付誰肯生生入杻枷

　　提振宗風

覓人須要智過師口耳休輕使自知珍重如來真命脈莫因輕薄斷懸絲

　　終始重戒

入魔心在為魔纏奇特掀騰戒不全力若未充當負墮古人深切有明言

　　總頌

歷過通身便放憨舊來方信是奇男一般碌碌塵沙界數樹藤花斗大菴

三峰藏和尚語錄卷第十二


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十三

　　吳虎丘山雲巖寺嗣法門人弘儲編

　　法語

　　示王夢叟居士

　　參禪一法本非世間學問亦非出世間離生死便了當會得生死中得大自在可耳若欲得大自在者直須真實畏生死怕升沉不知來去苦樂實際因之發起阿耨菩提心只要預先勘破生死念頭在于何處得其處所方好以法攻之何謂生死念頭兩端取捨心是何謂兩端取捨心一切對待法是對待者上與下對東與西對大與小對真與假對凡與聖對善與惡對道與俗對貧與富對寤與寐對有與無對佛與眾生對出生死與生死對但一念一動一語一默纔落兩端便是取捨不知不覺時時刻刻念念剎那墮在生死之中永不能出脫自在縱使念得佛持得咒坐得禪修得觀作得福懺得罪亦皆從兩端心識上流注做盡活計與向上菩提有何交涉所以達磨東來直指人心見性成佛人心者即兩端心是成佛者即透兩端心是了卻兩端則不名人不名佛說人說佛對眾生情謂道耳情斷則有何言說可到惟向言說不到處說此一段大事法華經曰止止不須說我法玅難思只此兩句說盡法華之旨便是如來禪轉過即祖師禪也柰何人不易會心識紛飛故歷代祖師千方百計要人了此念頭開箇問頭答語令人向答上頓了自馬祖而下問答處發悟者十百千萬不止傳燈一書所載之人而已唐宋以來問答者久久習成故事輕如戲論不能發悟縱有悟入亦無受用故祖師家翻出箇看話頭起疑情做工夫法子令人把古公案或問頭或答語剪取一則半則蘊在胸中把兩端意識一截截斷便去不得去不得不是了手政向了不得處發起勇猛忽然情見斷絕猛地撞著一聲一色一語一默一棒一喝頓明出身路子再不重來向生死過日此名快活人便不落有修證無修證等法如此了事方好親近真正識宗眼宗師十年五年依止究盡中間微細之惑細惑盡法見自忘方好隨隨養道自利利人所謂話頭者若昔大慧禪師把竹篦子示人曰喚著竹篦則觸不喚著竹篦則背不得有語不得無語只此四句將一箇竹篦子實實落落頓在目前于事物參去不得向心窩裏看本性玅心等楞嚴經題謂之事究竟堅固夫事上究竟得其堅固者是從事物證之者也切忌向理上解會若理上會便是意識法華經曰是法住法位法位事也大學亦曰物格于物上透不愁不悟不了只因人一向習講道理故讀此等書仍把道理會去直是可惜故參禪貴在事上著力一事透則萬法了法了則心歇此法一了何所不會咒語符章件件洞達實非尋常人所知故禪之尊貴未易家喻戶曉以非明白法子也崇川夢叟寄語山中索祖師話頭將力參力究作向上人行履不覺忉忉及此若夢叟果是他家種草未睹此卷便當付之水火隔江慢罵始得其或眼目稍轉便須快讀一過。

　　示于磐鴻侍者

　　大都學道須求正法正法者不著有不著無不落又有又無不落不有不無不走出四句外空空不住在四句內流注左不得右不得前不得後不得中不得邊不得是不得非不得對一切萬事取捨不得放閑不得把箇竹篦子話頭盡力提起千竫萬竫忽然如生龜向太虛空裏盡力一竫竫出龜殼渾身鳳毛五色絢爛飛過極樂世界與共命鳥同談般若始得。

　　示子貽居士

　　問頭如兩路甲兵水陸並進答處則非凡即聖墮鋒鏑中所以開口不開口總是生死起念休念都無避處若人于問處討得箇轉身吐氣撥轉泰山壓殺螻蟻令老胡無開眼動舌處著著虎口棒棒見血自己分上不動一旗一鎗百萬魔軍一時擒下將長蛇陣卷到結角羅紋裏頭也是飯飽弄箸何必何必。

　　示師黃居士

　　見得面前山為什不見背後壁聞得百里雷為什不聞鷇中語寤時件件明白為什睡裏不分明且道生在者裏因什得生忽然死去為什卻死只者疑處還可讀書明得否思量明得否問人明得否者裏既明不得如何喚作頂天立地底人若是此處放不過不得不以參禪一法直下討箇下落參者兩中著一三物夾持透不去處畢竟要透是也禪者有無中三不可得處得無所得是也下手只在兩頭去不得處務要明白朝夕六時臥起行立畢竟放不過千疑萬疑憤不過一旦心識迸斷觸境逢緣一擊粉碎將碎底倒持無物不破然後回看前來不明白處明白處都是一場好笑為何聻青山雲出頂碧水月來波。

　　示松陵沈居士

　　一物堅如鐵山搖撼不得一句重如金杵攖觸不得以不得破不得回不得作不得至于不得不得用此不用何須更見得與不得為得不得哉居士但將此沒柰何話頭于沒柰何處極力沒柰何去以沒柰何破沒柰何復于此破破于破破作一口金剛王隨手揮弄則治天下度眾生有何難哉誠能如是操略管取一生事辦也。

　　示岷陽居士

　　工夫須要心路坐絕纔有行處即是魔羅門戶譬如枯井中狐得一線光明便能走脫大凡走得脫是解脫深坑可畏之處直向轉身不得處努力求出亦斷然不從脫處脫去惟其脫不去正好用力用力不已鏟地一迸空有中間三路俱破單單用箇無孔鐵椎橫摧豎擊住手不得和身向海底裏沒頭輥去耳。

　　示了素二禪人

　　大凡學道人先須具擇法眼擇法眼正則參處得力參處得力即入處真實入處真實即用處斬截用處斬截即情見語言皆無滲漏無滲漏處轉入轉深越參越透曲盡五家宗旨閑熟五十三善知識事竭盡情理于情理處隨順情理所以欲做工夫首將世情善惡順逆好歹是非讚罵毀譽視作空雷水棒杳無起止然後將平生所學道理經教一總抹殺于所修所證一切工夫境界佛地上事魔地上事都總拋家散宅又不于拋散處立是于不立是處放開寒便加衣饑便喫飯看箇話頭喚著竹篦則觸不喚著竹篦則背橫來豎去壁立萬仞勿得二路上著腳勿得中間透去勿得退後沉沒四面去不得處發大勇猛眠不得坐不得要進進不得要罷罷不得盡力跳盡力想只是無可柰何正在不柰何處忽然一迸㘞原來是者箇道理回觀向來種種夢事總是總不是到者裏尋箇有來歷宗師拌身捨命服勤承事求箇大了當處大轉換處大透脫處弗得離師太早直須忘盡我相與二祖事達磨捨身求半偈相似始有後來一段光明又勿得向傳授死法子處將就了當此最是小人情狀大可恨者若得見處透盡行處相應無滲漏無習氣鏟得了了當當腳尖頭處處踢出佛來更要問你大死底人既脫生死為什命根不斷古人到者裏住山住洞坐死關正為此也珍重。

　　示平休禪者

　　參禪是出世最上大事先選人品德器若人品果無作怪奇特玄玅高險居常惟不識不知泯泯在眾而形儀挺特志氣出群者此好人品也德器者居常戒律不持而自淨在眾無礙而善荷負法中事此好德器也然後令渠觀察目前事事物物勿落有無凡聖是非好惡空假等言意一落此等便是輪迴生死之心務在兩頭坐斷心路不行行不得處盡力求箇轉身吐氣假如事事喚他名字不得不喚他名字不得兩箇不得畢竟要向不得不得處一棒一喝一言一動俾世出世間萬事萬法一齊打轉橫出直入目朝雲漢不用絲毫挂搭清風走空明月落洞更無一點疑關那時尋箇好師千鍛百鍊鍊心鍊法鍊人鍊骨鍊到白牛露地不出其位久久當自有受用也。

　　示儼公去疾二居士

　　大都聰明人學道多用心意識領荷不能自肯縱然會得些子卻與學問相似于有心湊泊處覺得也好于無心霍亂時便覺不穩以是回頭轉腦愈參愈難便疑佛法無什靈驗日久歲深置之閑處竟作退道心人而不自知其過在何處可惜許也若是真心不退漢子不要將理會處恬靜處快活處作禪道佛法會為何聻以此快活恬靜等是色受想行識五蘊堆頭事覺得身心安靜是色蘊覺得便是受想行識蘊此魔業也若以此心意意識去學禪是學魔耳非學佛也直須把前來領荷底一手推開不走者魔路只在去不得底所在研之磨之若有明路又與抹過再研再磨千不是萬不是一旦聰明心盡極力一竫自然頓斷平生識路當下自肯自肯之後須得真師良法重重鍛去法中聰明一切心盡方是得道若真得道便與尋常人等耳豈有奇特受用玄玅等魔事哉儼公居士于此有疑請決老僧適去疾居士書來法病頗同因書此與二居士并遍告法中一切聰明心學道者並宜鍛盡知識去盡受用洗盡佛法忘盡道氣為得也若以聰明心務要佛法有些好處則大背道階竄入惡道矣慎諸去聰明正是大聰明人不是反鈍卻也。

　　示公因居士

　　欲識祖師巴鼻須從前來一派發源處看透然後一切老古錐種種差別言句翻精作怪處不消一捏粉碎所謂發源者何即從世尊降生周行七步指天指地唯吾獨尊領得便見四十九年橫說豎說字字如鐵橛子相似畢竟不落他浪罅裏沒溺此處不疑即于拈花一笑處不疑拈花無疑即于倒剎竿諸傳法偈不疑偈上不疑即于初祖無功德不識處不疑不識無疑便于身是菩提樹菩提本無樹處無疑于此便見得擊碓擦牆搖櫓張網引頸受刃以缽降龍消息見此便見磨磚消息便見馬祖舉胡餅扭鼻百丈捲席子作笑作哭消息既知者箇消息若識不透釋迦雙趺示徒湥湥密意便識不透豎拂挂拂及馬祖末後一喝消息便識不透黃檗吐舌消息若識得者箇便識得三頓痛棒道理便會兩打兩喝脫下衲衣痛與一頓識得臨濟道理便識船子覆舟德山巖頭末後句同條生不同條死句便會仰山一二二三子平目復仰視香嚴獨腳頌五位君臣五位王子六相義雲門雪峰三句周遮開闔種種宗旨識得者宗旨便曉得尊貴之旨既到尊貴便曉得溈山大笑纔曉得石霜休歇蓮花峰不肯住高峰出世後入獅子巖此處曉得便知普化振鐸而去隱峰倒卓而逝到得與麼田地方能如泉大道躍入龍潭入得龍潭方好學他喫酒肉學布袋和尚行履學皓布褌行履所以布褌書七佛於褌上有人學之褌曰汝何人敢學我耶其人吐血而死學得皓公方好學無厭足婆須蜜千態萬狀出不得指天指地者一指頭禪神通變化俱非作意要之不過一悟字耳今人稱悟或恐悟不盡所以千悟萬悟悟不怕多又恐無師承恐入邪悟夾雜不盡須仗作家鉗鎚千鍛百鍊鍊之既是久之復恐凡聖二情又作自己不知乃復再勘再鎚永不復敗屈方好離師自養亦須住山少緣淡薄無味十載二十載萬不得已龍天推出不過虛空中蕩過雲影子相似豈是實事雖然末法禪道壞已極矣不得已因時因節向窮山冷地遇人先為指點一言半句雖聽信者少亦為人植種此高峰先出世後入山二祖先傳法後調心意也此語我常于室中與二三同志者說會公因居士信嚮此道遂縷縷書之令其尋常冷眼一看若得透頂透底異日于塵勞中提拔俗漢作末法種子留為千生萬劫佛祖眷屬庶不負靈山囑累之苦切也公因勉之。

　　示戒初上人

　　參禪人第一要絕卻修行道理知見洗滌到獃樁樁如木如石無些子人情世態飯來即喫茶來即喫屙得屎撒得尿而已此則聖胎已辦開悟無疑若臨濟三年在黃檗會中時景象睦州知為大樹無別奇特學問也然後遇有手眼師友相木斷器一斲便就不費些力若不遇得好師好友只要當人自發勇猛擇箇緊峭話頭令世出世間一切心路直下坐斷如銀山鐵壁打得徹底忽然沒要緊一打打得洞然無星子存剩到此勿坐在前後際斷處做了空空外道務要如古人明取青衫柏子不得語句上生解路不得看一句作無意味話畢竟有箇大了當在句裏畢竟有箇大意旨在句裏畢竟意不在言句上畢竟意在言句上會得句又要會得語會得語又要會得句句語俱會要用處實實有力有力處不得有力用一句中須要分出千頭萬緒果得如是活句便不墮在死處如是用得便著著在用上用去切勿墮體體是心性心性便是意識謂之軟洋子直須拔脫心體立在句上方得硬糾糾地若更見得枕子頭上主人即是到家一橛也此一橛謂之枯樁謂之我相正是生死根本蛇不化龍難為雲雨到此便須看箇有句無句如藤倚樹公案果能如藤倚樹上了得一橛然後看樹倒藤枯此處不可意思便了須是真正打到者箇田地方好于呵呵大笑歸方丈處重新參起此處最難理會即使古人大根大器亦要窒礙在此十年二十年若得痛快明白又須從頭參起在一橛中看一切法大凡宗家名相再無相同底須要各各不同件件分擘得清清楚楚毫無溷雜又須于大法中重新參起賓主互換與奪開合機先先機大機大用大機之用大用之機換在那裏藏在那裏半身全身有頭無頭有尾無尾此等變態一一曲盡居常只在人群中目朝雲漢過日人來乞寶拈些子布毛砂礫度與自己決不到者裏住到此方好將三條篾牢束肚皮提一柄鈯斧子住山養道去養得白牛鼻下無繩放他東觸西觸自然水米無交不論行履是不是總是真工夫切實處又不可見得此事將凡聖二心重來簡點照察如何可行如何不可行若一落此便已出位便已放豚便是傷他觸他小心害卻大事又不可道此事不涉點簡便落放任走出兩頭墮坑落塹最為可畏以上略舉途中曲折得其影略而已珍重。

　　示淵充茲首座

　　移花接木先植其根根浮動則花木死抱法求人先辯其器器輕破則佛法危故根器有中行有狂狷中行則磕著便了狂狷則鍛盡自成惟在師有培根鑄器之手資具死心就斸之誠二者緣合不論智愚久近靡不成果夫根者即易所謂大哉乾元萬物資始乃統天是也蓋河圖最初未下之一點為根本智漠然無心無物無我生生化化自此而起此正學人死心塌地如癡如兀如木如石于此一念萌動但有求道之切未有行用之能在本卦即初九之潛龍勿用也入復卦即天根也故此爻潛攝六位包羅餘卦故曰雲行雨施品物流行大明終始六位時成時乘六龍以御天蓋未動則為根器既動則為根本智未動者未悟者也動則發明根本而未有行用者也惟無用則其根剛大以無心行用故謂之龍及乎現躍飛亢亦皆無心故卦中位位少他不得潛龍者譬如臨濟在黃檗三年力役埋沒初未有識者睦州見之喜其根器如此異日定成大樹蔭人乃再三勸其問法及問著便與一頓痛棒三問三打而濟屹然不動巍巍乎大人哉所以傑出五家子孫代代如龍如猊源湥流長皆于潛龍勿用時得來者也九二見龍在田利見大人如普化與臨濟道不相上下乃甘心承事故掣風掣顛至死竭力贊化此不自出世而密應九五正以無心為己即潛而用者也九三君子終日乾乾夕惕若厲無咎如古人開悟得法之後事師服勤泯泯給侍不啻童僕出不得住山養道入不得秉拂贊化棲棲焉無意于用如稍稍動輒為出世之玷朝夕若有憂懼者然又如盧能逃難張網等亦是也九四或躍在淵無咎如汾陽閉門高臥瀏陽乞食鄉村風穴單丁法昌對木羅漢說法龍山湥入不出世可以陸沉可以贊襄可以出世其腳跟無一定之趨本心無心任緣隨遇而宗者也九五飛龍在天利見大人此如禪師出世上為王公尊禮下為四眾歸依荷負大法教化弘施尊居人天之上然豈其心乎上九亢龍有悔此如覺範玅喜遣南瘴之鄉棲賢民衣黃龍下獄時乎時乎于此無心無入不自得矣此政菩薩湥自淬勵隨其位之所在無處不用其潛者也至若用九見群龍無首吉則如酒仙蜆子大道布褌布袋浮杯之流異類中行漠然不知天地為何物六位所不能攝八卦所不能該蕩蕩然魔佛之外至矣至矣然此一位疑溷不少狂人稍稍有見便學皓公書褌皓訶之曰爾何人斯乃敢學我吐血必矣果吐血死泉大道入得龍潭人能之乎杯渡不驚鷗人如之乎若作意神通竊欲混入便屬魔業所以乾道變化各正性命保合太和乃利貞也即此最初未下之一點為元故首出庶物及乎隨遇則萬國咸寧苟人致力于此謂之天行健君子自強不息苟不致力于此則流入他卦不中不正凶咎必矣此乾元之所以統天也故曰乾元亨利貞所以凡接花果者先辯其根觀其氣味相似即截其柯榦勿使自生枝節但取其生生不息之正氣貫達名花嘉果之移櫱幡然與古本不同真能奪天地之造化但不可授以非根耳苟非其根則花果死而枝節仍生矣根有柞棫者惡習難變不中接蒔者也又有雖非柞棫而易生枝節者縱可教可入而舊習潛發以害正者也有雖不生根節接後搖動而死者物欲動其心縱得法攛入惡道師承不能懸救者也此皆非根之謂也法華曰在所遊方勿妄宣傳正誡為師莫輕付授莫輕放人務在定無轉展方許住山養道去死心就接者只具木石心腸惟切求道而已培接其根者斸盡枝節纔生便削纔削又泥密不通風使其蒸蒸不息之正氣開發不已不知不覺皮骨相接氣味亦投憤然一迸則繁花開而緗葉茂已然後滋之以雨露照之以日月噓之以春風實之以陽氣生生不已而果熟矣若更生摘得便不馨香者也此黑豆換眼之手段也茲公茲公欲成佛果須具佛根佛根無他只在不識不知赤身就鍛乾元之謂乎汝能具根弗恐老圃無蒔花果手段。

　　示在可證首座

　　古人出世法緣之旺得大法嗣者以其參方時先具三種心曰為眾曰為人曰為師三種心重則如臨濟在黃檗泯泯于眾力作不露一些子頭角或如百丈一日不作一日不食或如汾陽極寒而不缺夜參或如龍興為師而力作佐輔此其所以源湥流長不致削弱也今人惟圖自悟悟後自養出世後自大此法中大病何有光大久遠哉老僧犯自悟自養之病所以住山無柴燒近水無水喫千人憎萬人恨豈不是公等今日之鑒公亦無自大之病但恐善自養而嬾為人將何為菩薩利生事耶法門斷絕念之念之。

　　示聽石敏首座

　　問著即下語不出礙塞殺人便合拌命參去務要下得語出亦不是下得語便是禪道直須真正大死一番情塵脫落回轉頭來出得身通得氣下得恰好方可謂之語若是真正大死再活底人語無滯礙隨處轉轆轆地更須自辯如何是有句如何是無句為什麼又道如藤倚樹大是可疑不可放過者裏須要大著工夫親證如藤倚樹一番終日竟夜向裏許安身立命著衣喫飯喜怒哀樂一動一靜不得走作者一段子若識未盡或猶有走作處只在者裏撕捱最是喫緊不可便要向下句圖快直須于此相應便是一節工夫完了也古人所謂得一橛謂之斷貫索出境不得再看樹倒藤枯句歸何處者裏卻是來不得亦不得輕輕下一語便當了事大須仔細不可妄道曉得溈山大笑歸方丈意旨便爾狂放最要細研大透大徹方曉得馬祖喝處百丈耳聾處黃檗吐舌處德山歸方丈處又須再向托缽公案著實參究一番盡底無疑然後日用中看有觸犯無觸犯逆順處來得來不得見女人並處如木石否上刀山如床褥否坐得去否立得去否去得喚得轉否所以高峰道大徹底人本脫生死為什命根不斷祥庵主道古人到者裏為什不肯住石霜道一條白練去者等說話可是輕易放過底麼若是不曾真到懸崖撒手絕後再甦于再甦處徹底透過古人言句只在古人言句上討滋味零零碎碎見得透得只算得箇學來底掠虛頭漢自己若一擔領過則大妄語成墮無間獄無人代汝生受莫言不道。

　　示繼起儲上座

　　道無終窮參無住腳曲盡大法之後正好向死心死公案撞壁撞天如高峰蓮花湥湥究取出世也如此棲巖也如此此是老僧骨裏印。

　　示森如禪者

　　識得機從平地而起便須機從平地而倒向機前白雲湥處過日若見漚興便與漚滅踢翻大海乾盡髑髏開開口便見舌頭轉轉身定知腳底若見道機鋒轉語有什用處定是魔說也至若三玄三要四賓主不可不知知盡法忘方在機前過活耳。

　　示澹忘禪人

　　入得一橛是功勳邊事如透過銀山倒使轟雷破山破空破破目前未許一醯雞蚊蟲相泊直是無什身心世界可當情但是者些子猶在更宜看取有無句公案盡情翻轉直向最後行履又須于師承邊曲盡諸法將禪理教理儒理俗理及與無理都做一箇鼻孔出氣舉足動步屙矢撒溺無一處不是者箇道理然又一總抹殺向那邊過日在者邊尊貴雖然那裏有與麼事。

　　示人華惲居士

　　羲皇示至文于圈○畫一間祖師示至文于言棒表蓋圈之畫之非直圈與畫也其圈畫之間則有賓主開闔生殺彬斑互換交錯以示乎其中者也言之棒之非直言與棒也其言棒之間亦以賓主開闔生殺彬斑互換交錯以示乎其中者也故知目之所擊耳之所經足之所履手之所執無非交互之文而中在焉故其圈不圓其畫非截其言不語其棒非斷一聲一色無非大公案大圖書傾海墨不能書盡其文翹萬口不能言盡其句以物物皆中以見天物物皆未嘗言中與天也故圖書言棒不待更拈而草木風雲自然敷演于無窮矣此學以一貫非有二也功不浪施只在看山聽鳥處耳如是作文如是學道如是見性如是經濟撮土為金將火作雨隨地興雷靡不具足工夫豈別有哉下手處先于中夜睡熟無夢便能伸腳縮腳次于下床時亦能披衣整冠推窗駐山雲在石開戶掬湖光于案粥飯隨時賓主交往處處皆主中之主未曾走作如八陣圖中惟有一枝令字旗隱隱揮動雖塵沙頑石無用之物皆有彌天殺氣亙古亙今不可磨滅又如峽水怒春曲曲有力如此過日便是真正工夫矣珍重。

　　示持戒者

　　無念即戒無心即禪無戒無禪即佛非佛又何言受戒言參禪言證佛者耶雖然不戒則不得無念無念則成寒灰枯木無禪則未得無心無心則為古井乾潭無證則落頑虛何得成佛故知證佛參禪自持戒始既欲持戒須識心體心體無緣如空中日一切見聞知覺緣之即屬染污直須時時遠離不使一點黏著如出水蓮花盈盈落落中空而外潔蕩蕩然泠泠然目如懸鏡耳若空谷遇聲遇色一切平常心如木石相似自然絕情絕理不動不搖滾滾隨俗超超出塵動止與威儀冥合伽黎飄颻瓶缽次第不待瑣細全體現成懸知戒是心戒本來具足豈可以持犯開遮種種名相為律哉知心是戒何敢觸心知心是禪何更擬心知心是佛便好歇心知心本無何妨用心何妨持戒何妨參禪何妨證佛何妨入魔何妨出世入世為自在人去公今持戒請自無念入。

　　示看教者

　　教中人參禪最難下手只為他平日學得底都有言路意路言思不斷動落四句法之外道不覺不知與之沒溺蓋世尊一代時教于睹星時悟得有口難言三七思惟學得箇說法底方子即借凡夫小乘菩薩如來五種法式打開九十六種外道之四句法影略而說故有時以人天教確確說有有時以無常法確確說空有時以無明無無明說緣生無性之初空以通大乘有時說即色即空為菩薩之始有時說色空雙泯為菩薩之終此等說法不出乎有不出乎空不出乎即有即空不出乎非有非空外道執此四句斷斷不能相通故為心外有法凡夫實有小乘趣寂二乘知無明行等皆屬緣生而重于無處菩薩雙有雙無玅在互交雖以四法破四句然四法即四句也故經中說有處每以空遙對應之說空處每以有遙對應之說即空即有處常以非空非有照之于言內言外說非空非有時常以即空即有照應于影略之間故經旨自密言路自顯尟有言顯而意不密者尟有意密而言不顯者顯之于密非但以經咒相待而言而顯密圓通政在言詮之內柰何講者不能盡諳其祕貴在銷文文有則談有文無則墮無有空或雙墮而為攪亂有空或雙非而為空見此繇不知睹星之旨動輒負墮講者之過非經過也惟如來禪則不然非盡則即來即完則非到二句成則雙非二句非則雙即是即非即互交互礙互結互融如一筐絲初理而後亂了無頭腦結結歸一不可復解此如來邊事結頂處也若教家人看到此處方好參禪其或不然舌頭尚利不可與之說法此宗門家沒柰何處也公向游心教理必透此玄果透此玄定死句下若死句下正好看箇話頭話頭者不可看心看性看理看玄須離卻心窠裏單單向事上看取謂之事究竟堅固若一落心窩便溺軟處不可救矣須實實將一件物事作表參之古人以竹篦子作話頭曰喚著竹篦子則觸不喚著竹篦子則背不得有語不得無語畢竟喚作什麼你若纔要開口便與一掌向沒下手處參取只者一箇竹篦已收盡了世間種種法收盡心性種種法收盡凡聖諸路等法勿得生出心言惡路只是橫結目前時時件件總是箇竹篦盡力參盡力憤不可悠悠忽忽空過一生須是著急著急上天無路入地無門自然不思議境作大噴發那時相見更須喫棒在。

三峰藏和尚語錄卷第十三


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十四

　　吳虎丘山雲巖寺嗣法門人弘儲編

　　書問

　　復金粟老和尚

　　竊惟法門事大任荷自心者苟非湥得祖宗的骨之髓那可承虛接響喪我兒孫若于授受之際稍涉鹵莽如指南倒置豈獨千里萬里之謬而已此藏所以褰裳濡足于法門有臨岐至再之請耳至若中外洶洶之議何足知此血心哉今去臨濟五百餘年之遠而其堂奧之旨猶未狼藉藏嘗走問諸方老宿無有能應其請者蓋以法門建立之密千古萬古不能撲破耳藏謂宗旨未破則臨濟猶生也那可一時以舉揚之不易承接之無人便欲越過此宗別行坦路耶覺範曰此如衣冠稱孔門弟子而毀易繫辭三尺童子皆笑之其言痛切可為寒心此又藏之所不敢不告者也惟望和尚洞此至愚之誠鑒其玄要之請俾後世興起之人確有本據勿使狐狼野豻溷同獅吼則佛祖幸甚法門幸甚。

　　上金粟老和尚

　　無上正法自威音一圈七佛交截四七二三雙頭獨結而馬駒腳下三頓棒頭橫開豎合賓主之機愈玄愈實所以有雪巖之英特高峰之出群代代智過於師霆震火烈至今綿遠振起為萬世則師承法印之力所持也法藏夙緣何幸得獲上傳憶廿九歲揭高峰語錄宛若自語因發大心參禪言我若大徹之後誓紹此宗萬苦千辛至四十歲于折竹邊捉得落地枕子那時心肯早已承嗣雙髻了也及參濟上玄要賓主湥見祖道不可草草愈入愈湥既透濟宗旁參四家兼搜河洛因見寂音尊者著臨濟宗旨遂肯心此老願宏其法自謂得心於高峰印法于寂音無復疑矣乃復發願弘兩枝法脈合起臨濟正宗凡遇埽宗旨者力為諍之不獨負荷滹沱將使雲門溈仰曹洞四家遙承近續令五宗再燦願世世生生為接續斷脈之種所以醞釀有年搜披不滿提持之暇屈指諸家知和尚乃高峰嫡骨正傳敢不一探堂奧向于金粟山前叨承委付然尚苦攻力辯往復數四種種具諸語錄流布諸方茲因吳門北禪之役舊參新學一時來集咸勸乘時拈出不昧先宗藏不獲辭謹以生平願力披肝膽於侍者之前倘和尚一棒血流三翻火滅藏敬將高峰一脈與寂音臨濟佛祖威音併老和尚向北禪堂前連瓣香炷作一爐燒卻免見貽害諸方用報法乳之恩不揣下愚敬陳陋劣伏惟大慈照亮不勝企仰之至。

　　復竹庵關主

　　世尊睹星悟道之後為不明大法但得涅槃心開口不得故曰若欲說之無下口處不欲說之眾生無解脫之期三七思惟忽然悟明大法大法既明方纔入得差別智方能說三乘之法以利眾生所以古人言涅槃心易曉差別智難明善財南參五十三善知識皆明其中事也今公所見不過象王回顧獅子嚬呻妙峰山上七日不見而別峰相見者便乃安心樂意以為究竟而不知起腳力參尚未萬分之一中間微細具在五宗旨趣中若臨濟三玄三要賓主料揀照用未曾入他堂奧而妄欲以一棒一喝儱侗真如即便坐著謂之天然外道非佛弟子近世競抹宗旨幾致滅絕幸有托缽公案守廓侍者五祖圓悟大慧等章一一備露面目何可躐等自便忤逆先聖賺害後生其罪過于殺祖殺佛某嘗力爭此事謂寧以此身入無間地獄斷不可坐在一悟便了之科非過激也香嚴獨腳頌當細細參透再進諸家苟一處不明則一分無明未了故不惜眉毛湥相激勸耳公若果是有人氣者必不可放過此生甘為下賤而不入尊貴之域也。

　　與蔡雲怡祠部

　　盡世出世間法都盧作一箇問頭便如掇一箇沒量大底火坑出來擬答則四句森然三心頓起那有一人不被他燒卻除實見得者一著子一向閑極無事滾滾地過日但向他拈出來撥空作火處略拈些子虛空作水與他一時煙消火滅所謂念彼觀音力還著于本人是也此事不在久久做工夫得箇前後際斷方沒生死須知目前萬法本自硬糾糾地原沒生死以凡聖兩見妄執事理生出許多生死如今只指出目前一動一靜如雲過石似水落溪入淨入穢原來無事何等具足不犯纖塵只是動處要了拈空塞空以幻滅幻不犯鋒鋩籍沒他根種而已然此事又不可自生格則若自生格則便已多事不如看他古人當機處有言無言原有樣子如僧問雲門如何是諸佛出身處答云東山水上行圓悟別云薰風自南來殿閣生微涼看他當機輕輕吐出如百萬輪椎一齊俱發不見頭尾雖三世諸佛列代祖師一齊問及亦柰何他不得乃至千奇萬怪變亂異常不過教人隨事了事當機息機平生只在毘盧頂𩕳上踏過不留鞋跡而已古德云言無展事語不投機承言者喪滯句者迷又云句中無意意在句中意句俱馳意句俱遣所以每出一言必須成句言不成句生死紛然古人所重只在言句上如云縱燒出舍利八斛四斗不如當初下得一轉語又云只重子之見處不重子之行履故臨濟家有三句雲門亦有三句玄沙亦有三句句中之意非語莫辯既有言句復當驗其意旨何如道得意旨句方得力若意旨不明便是掠虛野戰生死門頭全用不著尋常過日一任有念無念或妄或真但不得照察不用簡點本自了辦倘若一露頭角便用本分治之故于事到語到須識禍機處得定當定當者不過得一句之力耳句要意重意重只為句乾得極乾得極者即是叩兩端而竭之謂也聖門大關頭亦只在好問察邇處執中用中總是言句上定當也句若定當尋常只秉一口金剛寶劍露端便斬誰有不平事哉。

　　答雲怡蔡學憲

　　接來札并見青州衫三頓棒等頌知于此道得箇入路便是不退轉地喜之欲狂并聞輦上諸公頗多信向此事而有金正希太史根性尤猛利同心斷金一時挽復正法無憂矣惟冀不倦提持逢人下手不昧為有力大人耳又云每至猝然問著終未能轉蓋繇乍見此事而一向行處猶在倒正中不能著著從腰下截去舌頭尚涉語脈耳直須一向目朝雲漢如鐘懸架上叩著但聞吼怒令人心膽俱喪為得此正是絕簡點惟用爪牙也若爾久久自然純熟腳無絆索意氣高閑應凡俗不妨隨事了事使人不疑此是入塵更妙處三頓棒須更進一步與再參馬祖因緣并指月錄中數則大公案多多翻閱一過若有疑處便是進趨之門從堂入奧自有大受用也。

　　答熊魚山明府

　　明公夙慧再來以無我心求向上事千古一遘萬萬希有承問歷觀諸教欲蔽一言其間不曰寂照則曰定慧不曰止觀則曰空智大約根本智雖無功用而湥湥般若自本來不可磨滅今法語中皆無片字及般若岸果頂門摩醯眼既開之後便瞎卻不用抑此眼原不必開也等語正爬著山僧二十年無人問著底癢處蓋般若妙道非中根聰智所能推測山僧二十年來所遘士大夫留心此道者頗多功行理路從明白處推測並無從向上頂門無眼處問著求箇出脫者為何只為平日于第六識上照了第七識上指認第八識上摹擬以心意意識不能一時截斷故光明尚在不得從頂門無光之光照徹天漢只得生死依稀本無而已決不能于睡中夢中正睡無夢無想處死來昏悶處跌倒悶絕處與淫怒癡正發處坦然一如自在無礙作快活人以故欲入此者有禪教之分教有如來禪禪有祖師禪如來禪有般若有實相有寂照有定慧有空智實智種種名相不可盡舉祖師禪即從如來禪盡處一椎謂之獨透獨露故祖師家有通教義說者有單提向上說者通教義說便有理路向上透教便無理路理有證到之理有擬到之理俱有開闔不可一途溷說所謂教者從凡入聖三乘二乘菩薩以至如來故謂之如來禪以凡夫執有三二入空菩薩則緣生以透性空故名般若之智類多破有指空空之不入四遣而入了不可得得此了不可得謂之空智以緣生而本空以無性而緣起雙照雙遮皆在般若至於雙照礙雙遮雙遮礙雙照雙照融雙遮雙遮融雙照融礙交結交蘆不可測處擉瞎有功用眼方謂之如來禪又謂之頂結又名墮頂又名死水此等說話若欲指點只在做工夫到前後際斷三心不可得處目前如冰壺此處起手方說空相已備在德慶普說中于此空相中行履如鳥飛空此便雙兼然于祖師禪未夢見在若於雙雙結處看他喚著竹篦則觸不喚作竹篦則背無門無眼此處重下手力究忽然於纔開口處便打萬事破除不可近傍便于作用上提脫心性過日打翻空有中道于出格處腳下無私湥湥海底行高高山頂立而心性了則佛心了佛心了則凡與聖始真斷所謂但了凡心別無聖解方纔醒夢一如生死無二生佛無間但解著衣喫飯屙屎放尿喜而笑怒而罵而已寂照定慧止觀空智實智心之與性識之與念皆是兩頭語若到現前劈脊便打何等省事明公以出人之資超佛之志不必問著前來途路便請向擉瞎有功用眼處用一口金剛王劍將佛魔生物到手便斬直教閑閑落落垂衣拱手件件惠民頭頭護法以無舌而語不脛而走如堅翅鳥據空自在可見摩醯額眼正是開不可開用此額眼回觀如來祖師禪淺湥般若等名皆是無夢說夢其可得乎中間尚有說不盡處請看指月錄中百丈上堂語自見山野不便趨風惟遙仰止。

　　又

　　承諭曩于覺師處力究旬日之間遂覺頂上摩醯眼突然涌出以故年來於開眼瞎眼處亦覺一齊赴會惟是習氣湥重功行淺薄遇事不能兩段銷殞處較少增長處較多等語竊謂雙眼不瞎則醯眼不開雙眼不明則醯目不泯醯目開正為凡聖路斷醯目泯正為靈悟照亡照不亡則凡聖根存路不斷則習氣榦茂只為當時醯眼突出猶屬照功上來功行是照照乃人心人心惟危故有覺得不覺得遇事便有照了不照了照他兩段正屬兩頭見長見銷全屬雙眼此處用功如煮沙為飯倒馬策前愈難愈遠祖家正法只在不墮兩頭自然本無習氣不用照了直用中間習氣若中即是浩然充塞古人云養一頭水牯牛擬向溪東牧猶是犯他國王水草溪西牧亦是犯他國王水草不如隨分納些些總不見得如此說話何曾道著飛空鳥跡來韓侍郎致書晦堂云昔聞和尚開悟曠然無疑但無始以來煩惱習氣未能頓盡為之柰何晦堂答書曰敬承諭及昔時開悟云云然心外無剩法不知煩惱習氣是何物而欲盡之若起此心翻成認賊為子也從上以來但有言說乃是隨病發藥雖有煩惱習氣但以如來知見治之皆是善權方便誘引之法若是定有習氣可治卻是心外有法而可盡之譬如靈龜曳尾於途拂跡跡生可謂將心用心轉見病湥苟能明達心外無法法外無心心法既無更欲教誰頓盡耶可見兩頭坐斷習氣無從不露兩頭不妨於中直截矣復諭簡鄙札喜中間萬事破除不可近傍尤喜佛心了則凡與聖始真斷從今惟有一劍當軒服之無斁若果如此前來絡索便請一刀兩段但能時時向者裏截天截地一物不可近傍久久用熟不由思議都從沒照功處著力自然如香象渡河截流而過只今且于此處研磨未宜放手又諭更有疑者欲於無門無眼處重下手力究不惟究字安不上竹篦子話早安不上欲不如然又恐墮少分為足之病恒沙細惑何由得盡此數語湥見大根大力必欲透徹宗旨淩跨古今須從臨濟門風微細諸法一一參過汰盡見中蘊奧入佛入魔依舊著衣喫飯而已。

　　又

　　溈山與仰山曰以思無思之妙翻思靈焰之無窮思盡還源性相平等理事不二真佛如如又僧問巖頭曰起滅不停時如何頭曰是誰起滅以是觀之人心本無不必求其無且無時之出入莫知鄉之所在但放之自然不用軌則隨事了事順水行舟所謂處處得逢渠是也若知心本無心先落得無量自在受用但在問著處則兩頭形露當一刀兩段便放他過去更有何物敢繫縛人譬如獅子坐睡遊行之次任他來去自在若有虎狼蟲豸到前或以一掌或一嚬呻何事不了何物敢影現哉巖頭曰百不思時是與麼時將與麼時等破一切如咬豬狗眼赫赤纔見便咬左來右咬橫來豎咬此語太可憐生僧問雲門如何是佛答乾矢橛洞山答麻三斤山僧道驢膫子又道雨過覺清涼此等言句豈有意味在耶但要會得其中的的大意無事不辦拈一莖草作丈六金身以丈六金身作一莖草投石乾海吹氣倒山在明公直下用去耳。

　　又

　　圓覺經曰居一切時不起妄念于諸妄心亦不息滅住妄想境不加了知于無了知不辨真實若此四句輥作一句了無頭腦便是向上人行履蓋妄念者露出兩頭欹側心有箇著落處也一有著落即是欺心不起則一任如雲如影亂起亂滅無有定見即是居一切時不起妄念此不起心極好只因修行人向者裏妄加點簡妄加安排妄加照察所以流浪生死無有了期可惜許耳若是小乘人便要去息滅他若是多知多見底人便要去了知照察他生出生死頭角拽拽不了流浪轉湥不得停止若曉無了知不用簡是好處他又妄加箇想必此樣就是真實處也如此許多用慣心識修到驢年無了手分不如一了便了更不回頭轉腦直下放教亂去只是再不落他兩頭欹側處露現則自然在中不怕甕中走卻鱉也若遇他人呈箇頭腦來只與從中截斷並不與他交涉所以云言無展事語不投機此要法也一落語脈便是承言者喪滯句者迷通身染污矣所以古人逢著問西來大意只道箇庭前柏樹子他安身立命處不在者裏也安身立命既不在者裏則所應一切俱是捏空為彈破他心骨而已開口不在舌頭上也終日言未嘗言也故曰言滿天下無口過如此言而行則行滿天下無怨惡孔子曰其言也訒訒者不言也即指掌呼參鼓瑟擊磬無行不與天何言哉色舉翔集絃歌之治是也若會得此一絡索則千言萬語不曾露一些子故其力用大耳單單握得一箇百二十斤鋼鎚瓦來打瓦石來打石琉璃瓶來打琉璃瓶十丈珊瑚來打十丈珊瑚人來殺人佛來殺佛唯了而已近得雲怡居士書云途中參青州布衫公案小有省發乃知問答句旨之妙宗家非此無以勘驗學人非此無從入手自此還看儒家眼孔與曩迥別深知易道精微正在無文無理而蓍龜一法受命如響為易之大用曰知幾曰不遠復則吾儕真實下手處也又諭向于大師不許點簡不用覺照之語未能無疑今始知一簡點一覺照即傷他觸他弟子于此一事已信得十分決無岐嚮矣此便是躋實地人之初步也大道最忌奇特玄妙奇玄正是兩頭心古人不過大巧若拙大拙若巧而已故巧人多鏤木為篆拙人常抱枯樁不知渾金樸玉聲價自重大都日用應緣只用機先一向隨事了事不要管他若是撥著頭角便與一刀兩段不可放過。

　　答趙文度郡伯

　　前者山中數日相對殷勤譚一大事非有力大人豈能湥求力究如此居士夙具殊勝種子從今觸雨生發不可遏捺真不易得也承諭宗鏡錄言三途無分別而不發業故不受報等語簡之具在七十四卷第四十葉大都俱生二字教中雖細解註終不明言故知教之人多不得力須知本明與無明元是一箇明極故不覺不覺則不守自性不守故任運起惑起惑則生明造業所以眾生流浪生死皆因無明與本明俱生俱生則業相動而轉相向外便現出現行行現即智相生而分別起矣所以要出生死先斷聰明聰明通身是分別故總別俱報謂之定業斷不能避楞嚴云知見立知即無明本知見無見斯即涅槃此兩句便該括盡矣只是今人於知見處不能無見苦無下手處如人說食終不能飽耳今日參禪正為下手方便若一得之便終日行而不現行終日分別而非煩惱分別惑尚不起何況造業受報耶現行是明白底明白便能作主宰宗鏡亦曰主宰是任持義即我相根本主宰是第七識恒恒執我不肯打失打失即任運矣禪者任運而且斷惑業三途惑業太重俱生強盛而亦任運以任運迷極故不受總報別報是偶爾成文喻如癡人隨主人驅率便打殺人罪當坐主以僕癡極無知不坐殺罪不過是牽連耳大力鬼打舍利弗而舍利弗是果上人其緣勝故入地獄鸚鵡聞法以法力勝故生天北俱盧洲因修癡福故感癡報謂之生長壽天是八難之一此洲癡人亦不受報大概此輩癡極故無分別禪者透過明白故無分別故大悟底人卻翻迷了此非迷悟之迷乃與佛同體無記之迷即所謂知見無見者也今要參禪先將平生知見明白抹過一邊將去不得底話頭橫看豎看轉看轉迷悶迷悶不過于計較不得處忽地一迸便會知見無見底方便終日任運與佛無二矣草草贅語聊為宗鏡作箇註腳居士高明自當朗鑑。

　　答王聞修廉憲

　　二年不接清範想居士珍重杜門必湥進此道得手札知努力大事務在必證真人為道自不承虛接響定當一斬一切斷直欲翻身握三尺向無面目處大用過日耳竹篦頌已到世出世間萬法交結但欠一鎚擊破于日用處大開兩眼放捨四大六根撞著虎狼獅子影未動處便與一擊一任埽蹤滅跡無一星子蠅蚊影響打攪隨時應緣一任碌碌但于無米飯上咬著嚼著不輕放過久久自然有力然此力在逢緣不借全不干主人公事奴子稟令而行便了若更回頭顧著則森然棘手也大率理路者明白會處也古人云老僧不在明白裏但貴翻身得用耳問如何是佛答乾矢橛問如何是西來意答庭前柏樹子恁麼看則得纔開口便打入門便打纔舉著便道不是不是恁麼看則得若於此等話頭看破則古人本命星官是什麼糖擔裏夫子只要小兒不哭足矣居士用心誠篤久久不愁不得只在竹篦話上問處著力得箇掀天揭地卒斷一上便好向那邊過日。

　　答李長蘅孝廉

　　病中工夫且歇卻看話頭鬱遏費力難與病情支遣不若明明白白一看透底便自肯心休去第一先看此身凝濕動暖四大從來無有實體不是我身既非我身便不必管他好惡生死痛苦不痛苦等事一刀割斷再不來整理是初下手處其二看色身既不交涉其身外骨肉恩怨功名利養一切我所皆是虛妄亦與一刀割斷不去回頭轉腦第三看破內外色空何處更有妄心領受既不領受想緒何生想既不生思惟之行心頓歇行既歇滅分別之識何從五蘊既空從來無我無我又有何人受彼生死何人造業何人受罪何物輪迴到此則身心世界一法無可當情當下脫然放捨便與法界平等無一塵一法不是我自己真心真心者無心也無心便當下成佛並無佛與眾生等名目作緣作對維摩經曰空其室內屏去侍者惟置一床以疾而臥空其室內萬緣休盡也屏去侍者一念不生也惟置一床頹然放捨于其中也以疾而臥不敢動著動著則禍生也若果如此放得盡則意無所用意無用則五官不役不役則不怕眼光落地不怕眼光落地則不怕魂神飛揚不怕飛揚則任他到昏昧想位昏昧既得恬帖則一切善相惡相都不隨他不隨則無欣厭顛倒無顛倒則天堂地獄六道七趣收你不得安身立命自有一段任運騰騰自由自在不怕無箇著落也居士是箇中人但要直下肯耳若肯直下放手成佛不是另有。

　　答西空居士(本諱朱鷺字白民)

　　法道可憐極矣不可不救也可憐者何蓋以文字禪沒溺于語言一棒一喝禪沒溺于無言無言則顢頇亂統有言則摘句尋章摘句尋章但墮外而未易墮魔顢頇亂統易墮魔而又復墮外嘗盡夜思之無法可治竊按世尊舊法列祖真宗用辯魔揀異師承千古不易之格務在磨光刮垢滌盡奇玄便歸一實故不得已只得千方百計以救末世之弊試一論之世尊昔日睹星而悟者即今人所悟之一棒一喝也睹星霍然豈有言說乎豈無言說乎豈有指點乎豈無指點乎此處脫然而了突然而見所得者自心而已矣此口掛壁上處也非顢頇而何在世尊真見則不致亂統在凡夫見之則易于亂統且又有似悟而非悟者已悟而不盡者非悟而妄認者千差競起佛若無法無師何以救此一輩耶故三七思惟以一星分作四句一星分作三乘說四句以破九十六種外道說三乘以接九十六種外道一星分三而四句破矣三句合一而一乘備矣所以十方佛現而印證之非以法為師承杜亂統而何此法一唱則從迦葉阿難以至六祖遂有一花五葉之讖正救今日之邪法也昔僧問臨濟曰如何是真佛真法真道濟曰佛者心清淨是此西空老人所見身心世界一齊放下處也又曰法者心光明是此三玄三要畢竟罷不得者也有佛無法是死佛有法無佛是無頭法故又曰道者處處無礙淨光是此心法合併處處放光事事無礙者也又曰三即一皆為空名而非實有若真正學道人念念心不間斷蓋以前後際斷一心不亂底人常居無念之地若到入魔動念處則一心遂為間斷以其破根本無明而塵沙惑不曾動著一絲毫故也良以悟得自心正是我相我相堅固正是著有外道直須把三玄去他的有而後悟處無悟無正是落空外道又把三玄去他的無而後無悟無我人既去而眾生命根在也吾不知將何以盡之嗚呼三要之不可廢也宜矣吾知格君心之非者三玄三要也非為奇特非為玄妙也所謂三句者臨濟曰若第一句中薦得堪與佛祖為師第二句中薦得堪與人天為師第三句中薦得自救不了夫臨濟以三頓棒得來以一喝為用豈不知棒喝之徑捷不枝而不以示人偏以三句示人哉蓋世間法出世間法難以棒喝一例收盡若單以棒喝則一切語言遂成剩法有剩法又何貴於禪為若單重棒喝則棒喝時清淨至於語言時依舊道理玄妙等生死起也何能處處乾竭耶故以三玄要之法將一切有言無言有意無意等音聲色相一篰笮乾從玄出要直至頂上如乳中醍醐單單用此頂門獨眼並不落他語言文字並不坐在顢頇亂統所謂我為法王于法自在者此也此即未開口前事也此即咬人獅子也此竹篦子之所以為祖師關也此拈盡五宗之奇玄也正為參話頭電閃歇足者多㘞地而透頂者少也最上一要決不墮于湛精之動光影之迷落白落黑牽惹情窟也玄要乃棒之眼喝之霹也正欲以鴆毒殺天下人也孝順亦死忤逆亦死何妨向兒孫父母祖禰配出但欲知其痛癢耳諸方不肯吾者以祖師不出世耳若出世則不易吾言定矣此二十年以平心冷覷而得之惟異西空老人鑒此痛哭流涕長太息于千甦萬死中足矣何必求今人一點首也何必驚悚一時吾將質諸千佛列祖矣寧甘粉骨碎身而此救宗旨救法救世之心必不敢退者也西空老人念之。

三峰藏和尚語錄卷第十四


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十五

　　吳虎丘山雲巖寺嗣法門人弘儲編

　　書問

　　答陸戩夫居士

　　山花野鳥為長劍風細北窗長晝眠夢到寒山入壁後漫言毒鼓髑髏前三玄三要從古到今只得三人自悟覺範是第二人其偈曰一句中具三玄門一玄中具三要路細看即是陷虎機忽轟一聲塗毒鼓偷心死盡眼麻迷石女夢中毛卓豎可見虎不陷則塗毒不轟心不死則女毛不豎此百歲髑髏五花舞之謂也。

　　復章拙生居士

　　當初看話頭不曾在一話頭上收得身心世界盡及至轉身時又不曾在一句轉語上了得身心世界盡後來於一切事上又不曾著著令此身心世界無露現處故於事上不盡便有剩法既有剩法便將一著子放開了且在世法上滾去待有工夫再來整理殊不知一著子外更無世法淫殺盜妄總是裏許底事只要當人著著不容他兩頭有剩耳不容兩頭有剩者一箇本分如太虛空做了一箇鐵鎚終日在手裏輪來輪去若更有一箇太虛空來便與打破不是有兩箇太虛空亦非不有兩箇太虛空只一箇本分塞盡世界就事了事並不煩動心舉念也若是拈過鎚子放出虛空更放出自己分別心簡點一簡點則絲毫也用不著用不著則不信心生而求相應心起越照察越不相應矣殊不知相應是心盡無法只用大用更不起疑耳此相應不是者箇相應若此處看不過不是退定是謗可惜許也不見圓悟大慧等聰明人都曾犯此大病耶急須重新收拾不可在已破面門處下手另尋一則公案須得一月半月對面拈拶得定如圓悟大慧方得了耳切祝切祝。

　　又

　　當時二祖實為求法心切故斷臂師前耳而初祖忙忙便與他印證道汝今斷臂求亦可在二祖見說便道我心未寧乞師與安初祖曰將心來我與汝安二祖盡其神力要覓箇自心去酬他柰何無處摸索乃曰覓心了不可得便是抱贓自首處與汝安心便是腦後一鎚處今居士斷臂力淺故印證之言亦輕居士不曾真正覓心了不可得亦不曾有人與汝安心故逢著五欲八風便搖動起來若當初覓到了不可得處肯來自然五欲八風是你了不可得之心耳何復求相應耶此求相應者賊也見相應見不相應者皆賊也若道畢竟就要得箇相應則二祖覓心處早已相應何消晚年又有調心等事哉可見參禪必要參到大休大了再無疑處便知決不是相應上證佐者以相應是心路所見故不如無知之心法上處處進取進到極則處他自有一箇相應底道理與你自肯也何須途路預先卜度作不中心行哉仁者有進無退莫問那裏參好只是件件參去處處明去少不得有放身大睡時節此事決不礙舉業正好參去。

　　復許仲謙居士

　　事事捉住兩頭從中斷去如握干將剖蔥葉耳雖老庖丁亦皆信手不費眼力習則慣熟全不以心則身口意業皆是出身大道是業隨我轉而為道非我隨業轉而為苦也若以靜閉一室為道如將玻璃盞澄大江之水暫歇則月現曷能以滔天之勢興雲作雨于忘心不知之用哉忘心者以事物上能格而直用耳能格于前直用於後一知則不用再知不再則知無所用知無所用故其為知也蓋天蓋地亙古亙今不可磨滅可見知得猛省者照察心也知有喪失者背道心也苟于無事之時泯然不用知識不妨任其閑思亂想事到之時便直下斷去以兩頭準則無錯謬之遺恨事去則放之而無追挽之思設有錯謬則悔而正之不二其過或不能著著執一端而用中則當於話頭上討箇出格久之自著著在中而有大力用也居士但於此處研磨切勿草草放過。

　　復蔡雲怡居士

　　正法不許斟酌計較只是理得兩頭定當便從中一刀其餘總不管他去住以兩頭定當定無差錯也纔轉身來又不泥者裏矣但能賓主轉換落落可觀則事事千了百當此事貴在用上鋒利全身不露背面此是大神通光明之藏以力在其中不是心思上底事即用心思亦是中間不借之力不必疑也。

　　復梁湛至居士

　　生死果何物而為其所累為我所畏哉以人心見身故畏身有生死耳夫陰陽晝夜闔闢春秋果曾生死乎知生死者人心耳身果何物耶人心生死不出兩端端不起則無生端不滅則無死苟覓其心至了不可得則本無起滅何有生死雖欲不甘休不可得矣自既肯休則當任之如空中花不妨亂起亂滅身心世界於我何有但憑一雙空眼抹盡山水人物古今治亂所謂長安雖鬧我國宴然是也惟因一事當前則端心又起須得大作用現前于起處頓了並不經我屋裏事斯為得力侍者耳此事若在身心上著到不但一時摸索不著而魔境萬狀古人云不疑言句是為大病直須疑言句始得言句者識得問頭識得答語如船子所云離鉤三寸如問佛而答麻三斤乾矢橛如纔問便打便推折足便罵便喝不得以有言言不得以無語語著著有函有蓋能殺能活藏盡楚天之月騰將匣內之光斯得大用之少分矣言句既得謂之知言知言則心不動而氣浩所以能目空定亂也前見居士筆底依稀近之但未得一㘞故有病夢許多疑畏茲當乘病愈閑適謝事之時細繹祖家言句務期了卻勿放過好時節也得來札遠心正合佇俟面談殊為快便。

　　示翁季祥居士

　　禪是提出教之骨髓一見便向語言文字外了卻心地心地了則何教不盡教是懸擬禪之影響一看便落語言文字中尋覓枝葉枝葉繁則禪愈難透所以祖師家向人未啟口以前先翻箇獅子筋斗令人直下透去何等痛快故睦州見雲門纔挨入門便與推折足云秦時𨍏轢鑽雲門見人問如何是佛便道乾矢橛德山見人來便棒臨濟見人來便喝不問你根器大小知教不知教識字不識字只要你向情識來不得處得箇轉身吐氣法子得此法便一向不走心意識路蓋心意識從無始迷悶以來只在兩頭語上輪轉不是善定是惡不是凡定是佛不是生定是死不是修證定是無修證有此兩頭心路則時時在生死中流浪不得出離如今若得提脫者些根蔕則佛祖頭上一例踏去討什麼生死來此便是教之骨髓也你若未信有此且向大乘教中看得明白自然拋卻葛藤窠臼肯心參禪矣楞嚴題曰一切事究竟堅固可見十卷經中未嘗說道理也若說理則不究竟不堅固矣何以故以其有心意識講說討論故故七處徵心而覓心了不可得八還辨見而有見精隨即云見見之時見非是見見猶離見見不能及又奪盡無遺矣心見俱奪便說箇五陰六入十二處十八界七大此等皆是事相每於一事相中微細披剝奪得盡翻轉身來又與得定定當當一與一奪理路不可得則事相不可得而不妨得得與之奪之心理難窮如曰如來藏本妙圓心非心非空等乃至以是俱非世出世故即如來藏元明心妙即心即空等乃至以是俱即世出世故即如來藏妙明心元上來一非一即如干戈對壘了無心縫又曰離即離非而即與非皆不許又曰是即非即前則即而與非次則離即離非再次則是非俱即你道理會得麼理會不得麼故曰如何世間三有眾生及出世間聲聞緣覺以所知心測度如來無上菩提用世語言入佛知見又曰汝暫舉心塵勞先起可見心思測度皆是魔業何不因教言可信隨即下手參禪哉大慧禪師于室中提箇竹篦子示人曰喚著竹篦則觸不喚著竹篦則背正向楞嚴經提出骨髓要人一擊兩段自在去耳豈不千了萬當痛快平生居士昔從湖上受一喝之毒于齋中受一掌之冤今日向鄧尉山前重新覓箇諦當纔要開口我便劈頭一拄杖子及乎再問我已放下拄杖佇思之間我又將拄杖子拗作四折置你面前且道是教理是事理是禪道是世法你若如何若何再與三十拄杖趁出始得。

　　離心意識說示禪者

　　心照生明墮在明白裏正是無明生死根本也意根把捉墮在我相裏正是無明生死根苗也五識起明了外攬生明六識起分別內攬計著同為無明生死枝葉也知之一字便落心意意識非縛即脫非善即惡非凡即聖著相則結縛而凡離相則解脫而聖著相離相是對待法兩頭語全是生死何由出離耶若將心去離心意識則離即心意識若將心去出凡聖路即使離得也是法塵分別影子轉走轉惡竟入無想不入無想便落清空向清寥寥地認箇心性禪不沒在死水則沒在軟洋子裏動輒在昭昭靈靈上著到正是微細心意識之聖路也所以佛祖指示參禪向上一路全不落者格子令人向離心意識處加箇參字向出凡聖路處加箇學字于去不得處參去不得處學去不得不明白便非心意識所到凡聖路可通馬祖所謂無門為法門是已若向通得去處思量得來便落理致全是生死故古人參問諸方見尊宿示一機一境無可明白便乃盡力參求愈求愈無路轉參轉不得故心意識忽然迸斷不墮兩頭凡聖又在尊宿答處入他語脈便是正語得入正語則心便光明意識便平等處處分別處處不落緣塵分別豈凡聖偏側之謂乎豈心性道理法身昭靈之謂乎一機一境豈是沒意味謾昧人儱侗之謂乎方知無量劫來迷淪生死無明只在今日一句子上會得便了卻歇卻便在一句子上過活作用以至于忘句忘法立地成佛大哉尊宿一句便能令人離心意識參出凡聖路學寧非真參寧非絕學哉但願信此一句頓棄平生心意識之凡聖學路向者裏參去。

　　離心意識辨示禪子

　　離心意識參出凡聖路學此二句是千聖不易之定論即宗門家祖述初祖楞伽四卷之文而為曹洞家傳嫡骨之要語也洞山問講維摩經僧曰不可以智知不可以識識云云又曰不墮凡聖曹山曰莫行心處路是也又損法財滅功德莫不由茲心意識此永嘉語也將第八識一刀兩段此大慧語也若經若論皆能言之唯歷代祖師及天下老古錐獨善用此法之鋒捷故六祖有轉識成智之語今人惑而疑議之不得不辨夫心者即第八識之一分有知一分無知者是有知者靈靈不昧了了常知以知為體而湛然者是無知者湛極無記在三性則不涉善惡之昏沉者是意根者即七識恒恒執認八識謂自內我者是意識者即第六識分別善惡二性分別非善惡性起為散亂者是蓋八識以未離心體未白淨故動則為生死不動則為生死根本在一心不生時其執認自內我者已恒恒在中故定之不繇三觀者全是我相此歇心之害非細也今之教家或誤以為是而喜之不足道而吾宗門中則以此為大患故貶駁打坐為死水此七八不相離者也六識則事事分別人皆知非不必言矣惟一事當前靈靈之我起為分別分別既成復執認是非之影含藏田內為種無量劫來任運出沒了不可拔所以千方萬計立轉識成智之法以度之最為捷徑厥後法之最捷而妙者但教人看箇話頭纔看纔疑便頓離心意識三法如話頭云喚著竹篦則觸不喚著竹篦則背喚不得則出凡路不喚不得則出聖路以其參情兩不可得則凡聖路已出也喚不得則分別之散亂六識已離喚著不得則七識之執認已離不喚不得則靈靈之閑坐及寂寂之沉酣已離喚著則觸不喚著則背兩路去不得兩路罷不得則六識不能分別七識不能執認一切兩頭語齊斷齊平為平等性之質分別不得妙在疑情之不死則為妙觀察之質故四智之中因參話頭先得兩種質地但猶未悟故不名轉識之智耳以第六識分別不得翻作切要疑情以自識殺自識謂之回光返照自六識絕則七識亦殺盡矣殺盡則前後際斷尚不為到家若忽然頓悟則七識轉為平等性智六識轉為妙觀察智再不落兩頭凡聖語路矣此六七因中轉也八識五識雖曰果上圓然大圓鏡智之因成所作智之因無一絲毫欠少了也妙矣哉離心意識重在參字出凡聖路重在學字以話頭之學不是有路之學話頭之參不是有路之參皆以參而絕學而絕者也祖宗之法妙如此今人乃云那有離心意識參出凡聖路學之理人之一動一靜妙賴於心即使參話頭亦是心意識用事若離此如何參得禪苦哉苦哉若果具此見解不但不曾見道抑且不識心意識為何物又且不識話頭為何物而其自攬之禪名亦竟不知為何物矣可怪可歎苟默而不言恐非為法為佛祖之公願故特表而出之以示諸子。

　　心經說示子方

　　般若波羅蜜多即此方所謂智慧是也此經六百餘卷其間骨髓盡此一篇故謂之心此義乃諸佛眾生有情無情之智慧中髓非經而何所以菩提薩埵大覺之人於智慧中不以智知而以行深行到極處則智慧之照皆施照絕之後見無可見鐵山忽倒了得了無所了世界身心佛法世法一齊放盡得大自在所謂行也放盡之行即自在之名狀相貌亦無著處故曰觀自在菩薩行深般若波羅蜜多時照見五蘊皆空也五蘊者即身心世界是內四大曰身即地水火風堅濕煖動是外四大之界即山河大地虛空等是總之曰色以身世相關障人真心而起領納故曰受也纔領納便起想頭纔起想頭便心識流行識行則分別好醜矣五種連珠串習而起障人絕照絕心自在之玅用故一念纔動則有苦苦苦相屬厄不自在今既絕照絕心虛靈放廓故五蘊空而度過苦厄也到此即是廓然大悟時節自己了矣遂起菩薩之心為人不覺呼未大悟之智者而告之曰舍利子凡人所以沒溺生死苦中者只因認身界之色為有耳或又見身界之色為無耳見有見無皆為不空吾今于照心之量頓絕如人初睡著時不生夢想身心世界一齊忘卻是時豈有忘卻之亡見耶正是有無雙絕不可名言處謂之空空而此空空何嘗離有無之色哉何嘗非有無之色哉故曰色不異空空不異色色即是空空即是色以有無雙絕恰好有無之中超然有無之表正是坐斷兩頭中間路竭色既如此則受之想之行之識之皆然矣故曰受想行識亦復如是何以故是五蘊者乃世間法出世間法也于一法了卻便世出世法皆為空空而空空之相以坐斷兩頭不通心路則生之與滅垢之與淨增之與減皆為腰折到此則言語道斷心識行路俱絕矣超然於萬法之中寥寥落落全是五蘊空時之初見故復告舍利子曰是諸法空相不生不滅不垢不淨不增不減蓋無生滅者度凡苦也無垢淨者度生佛也無聖增凡減者度凡聖也上不見有諸佛下不見有眾生中不見有自己故曰是故空中無色無受想行識既無五蘊則六根亦本不有六根無則無外所對六塵根塵無則無十八界分三者既無則身心世界已絕其根源矣豈有無始一念無明之動而輪轉耶既無無明之動根豈有盡無明之還滅故十二輪轉之三世生滅還滅之間兩絕矣若此則緣覺之法亦空而度之矣故曰無眼耳鼻舌身意無色聲香味觸法無眼界乃至無意識界之凡法無無明亦無無明盡乃至無老死亦無老死盡之緣覺法眾生以一念之起而為苦根從苦入苦以至積集故聲聞修道諦以滅其苦今既度苦則無苦集既無苦集則聲聞滅道之法亦空而度之矣故曰無苦集滅道自凡夫而二乘皆了不可得即菩薩深般若之智亦了不可得故曰無智亦無得以無所得故故菩提薩埵依此無智無得之甚深般若波羅蜜多得了然無心之真心自在無罣礙也無罣礙故無恐怖無恐怖則無生死涅槃之顛倒夢想而得究竟了辦也甚至三世諸佛亦依此大了當處而得無上正等正覺之玅道以此觀之不但凡夫二乘三乘了不可得即使現證此道之菩薩亦了不可得而諸佛得阿耨菩提亦了不可得蓋以照見五蘊皆空并照俱了故也設有菩薩諸佛之道則苦復有根種矣詎能若是了辦耶至此則心不可得時時掀天揭地中皆是銀山鐵壁大作大用即密咒也然此般若可依而不可得依者放身倒處任之運之而不墮任者也故知此般若大神而不可測識大明而不可正覷無上而不可蓋覆無可與等等而不可比方以故能除一切苦而真實不虛也上來一絡索正是心識根株眾苦由之生長者故末後為汝一齊推倒免見法師家從此躲根即說咒曰揭諦揭諦波羅揭諦波羅僧揭諦菩提薩婆訶向者裏入祖師禪便好力參去復說偈曰霜天月落夜初冷石室道人身未翻一聲鐘語破空落撞倒石床腳下山。

　　法華經說示禪者

　　達磨未來時此土座主判教皆以經序中無言說之正宗目為序分而輕輕略過以有言說之方便目為正宗而深深究翫相習成風今古無一人敢翻其案者自達磨西來以直提向上為宗則有言說皆指為外宗之教故知正宗正在經序中也何以見之如法華經序曰入於無量義處三昧身心不動此非覓心了不可得處乎以正不可坐定故六種震動而佛世尊乃從不可得之體起大用現前故眉間白毫相光東照萬八千世界極上極下世間法出世間法靡不洞徹此非以眉為兩頭間為直指白毫非色而有光正從動處函蓋一切首先露出些子令人疑著者乎此與參禪從柏子青衫等大起疑情之法同也大都無疑不問無問不答無答不悟故彌勒乃即世之子特為之發起文殊乃大智之師特為之酬唱援古證今直提此事所云今佛世尊欲說大法雨大法雨吹大法螺擊大法鼓演大法義者蓋以心路所到有量有義唯心路不可到之宗則無限量無義路此無限量無義路之三昧竭盡四法坐斷兩頭只在動用中指出無非放光動地故曰經序乃真正正宗分而人所不知者也及世尊從三昧起說箇智慧門難解難入對聲聞小機便有如許忉怛已落第二義矣乃呼舍利弗云無量無邊未曾有法佛悉成就復曰止不須復說言唯佛與佛乃能究盡諸法實相所謂如是如是者也如是之法聲聞未了故舍利弗疑而請之不過又答得兩箇止字此所謂方便之正宗已非正宗之正宗矣方言豈得不說汝今諦聽及正言說處又不過道箇是法非思量分別之所能解可見以一大事因緣出世單單以一光收四花以一乘收三乘耳蓋三乘四法止在一法一法若了則世間相本來常住只在拈起一法處從緣薦得便無處不相應也因設象以喻之乃以無量義處三昧為火宅以四花為四面火以眉間為所燒之門以一光之火宅為大車以四面火為三車以火宅嬉戲為四衢之樂盡情拋向諸子面前而作是念我雖能于此所燒之門安隱得出而諸子不知無求出意凡一法間便有有無即有即無非有非無四句管攝此一宅而四面火起也若悟得就此翻身何事不辦故曰出狹小門若不解此門便欲離此四句則成走脫故曰我身手有力若以几案或以衣裓從舍出之甚不為難無如此舍惟有一門又復狹小而諸子不識墮落火中為說苦事猶尚東馳西走墮在兩頭乃以方便指出四火假作三車云在門外使彼竟不知狹小之門猛然從不知處一推便出出已于四衢道中露地而坐既出空處乃知三車非到家田地須是回入火宅全駕火宅自在無礙方是大車作用故直示以三界萬法即佛之受用其車高嚴交為鈴幰以純清絕點之力迅疾馳突何法不為作用之助耶此正如拈出竹篦云喚著則觸不喚著則背纔擬著劈脊便打不許依稀脫去直教向佛頂上一踏全體作用所謂不以下劣小車為賜而等與大車者也是為白毫一光函蓋直截痛快平生即此大車豈非前之火宅乎若人會得此車便知地獄即為淨土矣經言三千大千世界鐵圍兩山黑闇之間謂之地獄此非以兩頭黑處為地獄乎於其四角有四大銅狗非四句乎其中苦事非四句之墮落者乎阿鼻言無遮豈非迷此無礙者乎故五逆之輩臨命終時坐此本有之車以業因緣坐火燄上左右玉女捉斧斬身已是地獄及思清涼花樹則本心之境還作寶樹蓮花及坐蓮花又復毒蟲火起刀劍為林矣及思城郭山林亦復如是故知地獄黑闇即是無量義處三昧地獄即是一光火花即是玅法四狗即是三乘無遮即是大自在快樂也苟能直下了卻則何地獄之非淨土哉此正宗之不可不悟也若一落言詮則差別無量三生六十劫不能得法華之旨趣矣大眾幸各各自勉力參正宗之旨老僧斫額。

　　持準提咒說示吳闇之

　　一箇兇字如竹篦子話頭輥作一團大火聚燒盡身心世界若有若無若即有即無及非有非無四句都下口不得且又離脫此四句不得是則清淨無染禪家謂之有體無用浸殺死水中直須死中得活方有出頭分所以燒盡之後清淨圓滿大月輪相中復起一◇字此字無中造始一切音聲輪都從中出正是纔開口便打前是法身之邊此是報身之用故于◇字中生下悉達腳踏蓮花四面之壇周行各各七步一手指天一手指地曰天上天下唯吾獨尊總不出◇字面目也從此擴而大之故于悉達加以寶冠著僧伽黎四面皆正趺坐壇中四面合一之頂中分十字縫縫中湧出一◇字放大寶光四面分照座下千百億葉蓮中各各現出四面釋迦之相弟子圍繞分說本身之法以上本光灌各各佛頂而諸佛放光亦同注本佛之頂此一句中具三玄三要而賓主交互大法已圓滿無遺矣至若每玄每要各出手眼細細顯其作用故于舍那之身轉變準提之相其相四面四面額中豎亞一目此正露三玄三要面目處也目既豎亞不同凡聖二目有光無光雙雙起落密中更密密密之旨見於說法之印交結于胸具八萬四千微玅作用不出慈威定慧故有十六臂以表之說法印中能以無畏施於眾生故有施無畏手能截斷一切生死故有持金剛王手其手不墮諸數而不妨一切數從此出算沙河洛莫不因之故有數珠手無上佛果從此圓滿故有執果手能破壞一切萬有故有持鉞手能挽收一切流走故有執鉤手能以三觀摧折魔怨故有杵手能莊嚴法身及一切殊勝莊嚴求必成就故有寶縵手其法尊勝無比表表超出故有寶幢手因中歡喜玅好必至成果無疑故有玅花手其法清淨澡雪故有澡罐手能縛一切流散故有索手其法圓轉不窮樞軸常中輥輥無礙故有輪手一音說法不屬文字如云麻三斤乾矢橛等故有音螺手能以甘露灌諸眾生故有缾手能分事分理廣說五時之教故有貝葉手以上十六手各秉慈威等法于一法中幻出各各八萬四千法門如觀世音千手無二故豎目中亦具千眼無二一首三首亦與千首無二皆于一字種中一棒一喝一語一默流出無窮三昧也一面既爾四面皆然然後菩薩頂上湧出◇(喑𠾐)字廣開毘盧閣中華嚴法界于法界中各出◇(吽)字◇字湧出世間出世間種種萬法萬法皆有◇(唵)字為金剛堅固不可破壞此字種身手印中流出之旨也次則口中一句伽陀字字可解句句不可解處處皆顯處處皆密凡聖字中不妨挾帶諸所祈求皆從祕密一句禪語流出五家宗旨無量法門百千玅義靡所不具此持咒即禪即觀即密即顯之旨也。

三峰藏和尚語錄卷第十五


嘉興大藏經（新文豐版）第 34 冊 No. B299 三峰藏和尚語錄


三峰藏和尚語錄卷第十六

　　吳虎丘山雲巖寺嗣法門人弘儲編

　　雜著

　　真贊

　　雲中牟尼世尊像贊(今生居士請)

五雲影裏優曇出現中有牟尼不從見見不見見者復是阿誰一朵優曇在五雲堆主中問主覿面相舉今生今生我即是汝

　　復輝刺血寫佛像贊

舌未動時鍼鋒先到一鏃三關佛光照耀試問復輝筆落何處佛在汝心描摹無地二人一佛一佛千億我今贊歎本不識佛

　　復輝刺血摹夢中佛像贊

讀誦法華期見好相夢中暫歇佛現天上放光摩頂身心快暢印爾參禪超度格量因之刺血摹彼佛像未索偈贊三十拄杖咄哉復輝跌破甕醬

　　復密刺血圖普賢像贊

心血灑空成六牙象我即遍吉唯行無上手注甘露灌沃天壤眾生霑者盡脫羈鞅惟我眾生即我心血我血我心及我遍吉一幅剡藤非空非實試問密公如何是佛竭盡海流雲門矢橛

　　布袋和尚贊

我括其囊師放下袋豈曰同心若契其概千古相逢笑未休憨卻肚皮艮其背

　　觀音大士贊

聖流一入坐斷古今生滅滅已空裏玄音仲尼擊磬伯牙撫琴迦葉起舞誰曰無心南無觀音返聞自聞

　　又

音不可觀水不受月名觀世音我復何說念觀音力毒返本人毒本人者即毒觀音彼此俱毒萬事已足大悲心中全德全福作此說者如月在水南無觀音我聞如是

　　又

觀不可音音則耳旋音不可觀觀則返照照返為聽耳旋為見聽見圓脫音聞如電世出世間大悲非緣水乾月落心境歷然

　　又

竹風琅琅吹笙鼓簧于此直薦劃地超方觀此觀滅如器中鍠

　　又繡像贈水齋庵主

月本空輪光從何發水原無濕波因何汩輪波兩空光交水月水月光中一鍼一線鍼線密處大士出現水為齋者月是其心齋心空冷百鍊精金七十餘年空月未午大士水齋無今無古

　　又繡像

菩薩何在在鍼鋒上略通一線即見玅相頂葉垂垂足花漾漾自從耳根豁開寶藏鍼鍼密密如喝如棒儼坐當陽誰敢近傍

　　血寫普賢像贊

腳腳踏著無非象步頭頭恰好正是普賢若道六牙六度還須參取諸池玉女絃歌聲裏花如雨

　　文殊菩薩出山像贊

智不到處智從何發惟此一句要問菩薩雙手擎拳赤面青髮嘿然不言盡情相答

　　初祖達磨大師贊

汝何太直拶著便道不識攪得風昏天月黑江之南江之北面壁九年非語嘿賊賊賊怪你肯箇覓心了不可得恨我那時拄杖子不在側咄

　　又

梁皇殿上容不得五乳峰前不敢言有甚西來底消息幾番服毒討熬煎咄政好三十大棒依舊趁往西天

　　又

道箇不識臨井下石打折門牙冷地逢敵六翻用毒祖師標格何待西來九年面壁咄攜歸隻履此方安省得生風攪八極

　　又

冷坐無言壓門湥雪父子相逢通身是血此處承當不勞多說及乎再問安心千古納交敗屈屈屈一隻皮鞋又重出

　　又

乘興東來受梁皇屈擲葦便行戰敗走脫收拾殘兵止剩一缽孤錫浪浪困頓湥雪早等一人一臂已失今日兒孫氣始揚傳來一刀逢人截咄

　　又入室像

九年等待捕贓捉賊斷臂覓心一朝獲得五乳峰前千古法式三鼓緩鳴入室之則代不乏人世起英傑插一瓣香頓超百億關外重關室中再劾賊賊

　　金粟老和尚真贊

棒頭迸血面門秉鐵不會向人肉裏抽釘倒與後昆眼中著楔不得通翻見結千古萬古此冤難雪直須投向火中貴得惡形消滅摑

　　自贊

七百年來臨濟被人抹殺無地惟有者老禿奴偏要替他出氣惹得天下野狐一齊見影嗥吠不如自家打殺便與劈脊一擊

　　序

　　五宗語錄序

　　威音王已前有無量恒河沙祖佛出世以十方世界為口出無量言詞談無量玅義而時人猶認三十二相迦陵仙音為佛真法身故萬不得已入化火道場遺舍利八斛四斗輪王收取建造窣堵波至級盡結頂去不得處用千丈栴檀大數百圍從空卓下自塔之結角交加處透頂透底聳立格外上有重重寶盤上之更上復有銛然金頂離頂入空涌出五色寶光一一光各現非青非黃非赤白黑歷歷而明類分不得之象令人數盡層級看透頂尖辨析五光心識路絕不知不覺目眩耳鳴轟然若雷之破頂自己全身化為舍利之光終日在太虛空中為祥為瑞或隱或顯普使見聞眾生同入五光三昧此一代時教五家宗旨之的派也何則崇高多級者五時之教義也令人心思可到受用可著者也結頂處者如來禪四句結縛三世諸佛口挂壁上大聰明人心如木石處也千丈栴檀從空破頂者祖師禪向格外轉身打翻窠臼直截痛快也重重寶盤上有金頂者轉出轉高愈結愈銳也此從迦葉破顏以至六祖兩枝各各見此面目也離頂入空放五色光者五派分宗各建旨趣之謂也色非青黃赤白黑歷歷而明類分不得者五家各出宗旨之面目也令人看到教之級盡宗之頂尖心絕聞雷化為全身舍利之光在太虛空中為祥為瑞或隱或顯使見聞眾生同入五光三昧者入不思議境得大自在入魔入佛處也此五宗所以為教與宗最上一大事因緣也今之為佛弟子者入教則不能出于多級而透結頂入宗則限于卓木而無重盤于是善出語者貴迅捷善作用者重孤硬致數五宗為旁出正旨為義學剖其方冊削其語言使臨濟雲門溈仰法眼曹洞之真兒孫頭破腦裂務令法無防制道可訛傳五宗埽跡方為一大快事何更有靈山會上發願再來護持末法正宗如海昌之黎眉居士也參尋既久入法益深救法如救頭然護世如護眼目搜五家語錄梓布閻浮提世間使有目者皆見塔頂放光佛身常在皆得五光任運自如三昧此居士無功之功曷可以浮圖功德為較量者哉山僧即於塔頂上加聚沙一掬勿使人更向五光中分無分有說是說非失取雙目。

　　教外別傳序

　　老胡四十九年呢呢喁喁與有心眾生情投意接說到說不得處突然向龍尾尖上一聲雷震使大地有情一時絕倒翻身轉來便箇箇能御風騎氣興雨為雲龍雷迅捷各各現大人相不屬文字意情領略而得入正法故謂之教外別傳大略此宗之旨不出一箇別字便能攪長河為酥酪變大地作黃金千丈舌頭談不到者裏自然粒粒拋出金剛王屑破人腸胃銷人骨肉化成一道葭管中最先陽氣不特有根者為花為果至若頑空怪石莫不溫煖滋潤為之唱和矣海昌黎眉居士既從河洛一派接續子輿氏性命之宗於長者折枝處頓證拈花一脈乃集釋迦而下金色慶喜以至大鑑振起五宗迢迢千古格外之英彙其語而付之梨各各現千百億身處處說法俾人人證而了之方見黎眉通身手眼根根毛孔放光說法為先覺宗乘諸大老中傑出之英照映末世山僧矢心此道力荷有年忽得居士同心始知佛祖猶有真血脈在法門殷憂為之頓釋因序而流通於古今天下。

　　彌勒成佛經序

　　夫惟心者有無不可得心既盡而無物非心也唯識者有無皆是己識所變而無法非識也身心世界明暗色空直下是一箇靡己之己不可以識識不可以心心如是而見則為觀如是而行則為定觀之定之言思路絕而任運騰騰焉觀夫行者則撫其背顧者則乞一文初問而放下袋再問而負之行彼長汀子者果何人耶其於唯心識定觀之光明大三昧或有少分相應矣是知慈氏當來世尊所感出世功德神力國土莊嚴者以慈也慈也者茲心也茲心於有非有於無非無達解空法心如虛空而身為法器也夫有無皆非何空之有既空矣何解之有此彌勒大慈根本得清淨心從于淨命不受不著于因地中萬法頭邊有無坐斷實處用空空處用實著著與茲心相應故其成佛壽命身相國土莊嚴事事殊勝其國人民以佛宿世德風故生彼國者諸根澹靜面貌端正威相具足相視無惡林池寶華金色無垢穀豐美味皆無外於唯心矣至若坐金剛莊嚴龍華菩提樹下達眾生空本性相實運無緣慈三會說法廣接一切以六度行示無上寂滅為諸眾生斷長夜苦無非推廣唯心識觀洗除眾生心垢而已故諸眾生身純是法心純是法口常說法福德智慧之人充滿其國三惡既少女無諂曲皆在忍心如地光明大三昧中故我釋迦以僧伽黎付大迦葉授為法印為即世佛蓋慨堪忍眾生不信直指之道不能即相得心以是預為鶖子等拈出彌勒成佛因緣殊勝用告濁惡世中心良苦矣二十餘年是經匿諸龍藏未能家喻戶曉茲雉皋范汝馨居士宿同慈氏後值龍華睹長汀子之道寥寥矢傅大士之心切切現居士身唱唯心法敬刻此經布震旦國俾見此經者皆入光明大三昧中為三會同心法侶屬山僧序其端山僧不解經義竟於直指唯心處更下箇注腳遂喝。

　　顧子方詩集序

　　夫不言言而象示者圖書卦畫也言不言而象示者聲詩詠歎也揭山雲海月禽獸草木之形以直指乎人之本天吟山雲海月禽獸草木之韻以曲發乎人之本天俾絕情理者豁悟其象外之旨而超乎作用之表溺情理者蕩脫其象外之趣而見乎言意之中故詩之示斯道也遠矣微矣然究其所以遠所以微以其不言也以其無意也而得其所以切所以著者以其絕情也以其絕理也惟理絕情亡而情理得矣不言無意而言意伸矣乃曰鳶飛戾天魚躍于淵唐棣偏翻而室不遠矣三百篇之言亡道而道彌著是古詩靡間於風之變正也五七言之句泯理而道益深是唐詩之最玅於時之初盛也退則求深而失淺求理而失微其晚唐宋學之謂乎猶伐柯而睨視也迄我明中葉氣象堂皇音聲鏗激所涵泳尚深蓄乎不言之表近體則字句尖生華致脆薄良恐空音霞綺之飄而于不言之象遠矣余曩泊舟張涇得顧子方陳本符二居士促膝夜談初談禪既而談道續而談詩維時子方未弱冠也而其詩沉蔚奇切有子美東野之度本符以所遭少聞問而子方信道彌篤參禪受戒茹素斷酒積有歲年忽出新刻一編而其詩一變遂為澹遠弘脫不涉今人古人口吻有唐漢三百篇言外之響以直指夫圖書卦畫之玄象其必有得于不師心而為心之師者歟子方既不以予不知詩而屬予序予不敢辭者欲因詩以進子方于道也子方其勉之。

　　傳

　　喝石大師傳

　　昔死心禪師做工夫如貓捕鼠之切見知事椎行者而迅雷忽震廓然自肯趨謂晦堂老人曰別人是禪床角頭參底禪某是自己悟底禪堂曰選佛得甲科何可當也此實證實悟而自肯者也近世禪師因做工夫不能如貓捕鼠之切遂無迅雷忽震之證每見得依稀相似自亦道是不敢承虛接響恒不自肯見實證悟而自肯者則疑其為必無是事言皆魔誑耳既具此疑則不獨疑一人遂致疑天下近世必無悟者故有但求工夫佳處勿求早悟以墮魔網之誡舉世成風而禪道遂致埽地矣欲求真實自肯者蓋難其人予于喝石大師之自肯處痛哭流涕而驗之焉師諱如奇號體玄住徑山之喝石後世仰而稱之為喝石老人吳江人也姓方父名簡母趙氏先名臣孝孺之裔初業儒補邑庠生文筆超穎善書而詞賦兼著與抑所思白眉公友善藻思相抗館平泉陸宗伯所時禪風淪落細素英宿絕口宗門而平泉頗事參究師因閱大慧語錄決志大事奔禮紫柏大師參竹篦話久無所入儒冠執侍柏門風高峻每以灰鞭棘棒日加捶楚缺眉裂額瘢駁遍體獨祕重德山棒旨慈明罵意邈不可湊周旋數年無所契退依憨山大師子那羅延窟遂誓剃披以了此事深領教義仍歸紫柏而柏益峻師嘗與密藏開公同事刻方冊藏板於五臺雙徑而藏公參德山托缽公案有省且見禪道難弘創臂出血作書力勸紫柏易衣入山柏不報乃作亮座主龍山老人故事蜚遯絕影師慕之半歷中原窮終南自川出楚不惟不見藏公且絕不見一人致力此道乃于途中力究忽有所入道抵公安聞中郎袁公作禪語與龍湖諸老唱和本分事因往見之公與師見處政相契師歎曰我緇門寥落有願荷此事者乃入軒冕中為唱導耶喜為盤桓幾年手錄中郎閑時語為珊瑚林刻行于虎林師歸雙徑時予力參既久思訪天下留心此道者磐礡吳越登徑山造喝石遍問山中禪士而化儀慈音二老為翹楚咸謂予曰公欲覓悟道者耶悟道者古則有之今無其人矣獨體玄公近日從楚中還日以悟道為急務此必魔業耳公幸勿入其保社也予始知有師遂叩之師祕重不出一語予復叩紫柏生平拈示處師亹亹語之不倦相看六十日別數載杳絕音問於時紫柏罹難既寂憨師遭竄猶縈藏公絕影天下無敢言禪者惟以淨土獨唱緇素翕然若定於一間以念佛是誰開做淨業工夫久久要其淨思純熟而最忌者唯悟之一字號為魔窟焉師亦俛首說淨土更號寒灰叟弘法之心徹底灰冷昔時行履泯然著於咨嗟之外矣後數載聞師閉關嘉禾之小東林予致書道本分事師亦無所答後趨見於杭之蓮居見師坐深穩之地余結期婁江慧壽庵邀師執牛耳師攜穎夷哿公後至哿參狗子話于無字上生解路予曰子謂無為休寂之實法耶否否再問余曰汝問我哿問狗子有佛性也無予拍手厲聲曰無又問予拍手厲聲曰有于是哿有省入師熟視予曰佛法果如是乎於是相向而笑徘徊月餘師先去次年余復往見於嘉禾之祥符庵師曰我欲與公同住一上得否余曰固所願也師欣然過三峰先以一關留師而聽石梵伊澹予盡心在可頂目六禪人陪閉其中日夕論究期一載復入余括囊關中師年六十有七精神益壯深究不肯置聞儀部尚書郎小修袁公從新安入吳門期一見師欲破關去余曰大慧十智同真頌師曾判斷否師因糊頌壁間研味久之乃往吳門僦居瑞光寺尋有書來曰近來得大痛快三十年來事今實自肯已手書自肯寮匾於室中矣此師於東西南北無門入曠劫無明當下灰實證之也其於灰鞭棘棒之用則隱而未之發且不明言證處以平昔習祕重耳小修見之知其所造益玄草草別去未幾而書來告疾予以關期未完不能趨視遣聽石梵伊輩遞往給侍師於病劇時與若輩日相酬唱迅辨鋒穎脫盡生平知見張九服孝廉崍與予善且有所得自婁江別師數載適聞師疾來問激揚機用不少遜讓擇日告行手書淨土偈示徒仍作書見遺別眾歡然而逝師生於嘉靖某年月日寂于萬曆某年月日世壽六十有九僧臘三十有二遺命茶毗建塔于徑山寂照之左岡師嗣紫柏大師而剃落於憨山得戒雲棲與袁中郎蘇雲坡吳本如黃群玉為友獨推中郎見處為錄刻其語嗚呼師生法末之世值禪厄之秋仰未得親承印記之人俯未逢同唱斷金之侶余生師後幾二十載相視莫逆法門砥礪獨有同心故其末上光明幢惟余知之因略師之生平梗概如左至若師之密行不能盡述其臨寂時語及偈頌書問皆得大自在茲不錄贊曰詞林之穎儒冠之傑乍閱禪語參究唯切趨侍柏師棒棒見血斷髮牢山遍參始瞥爰遇中郎心契符節及歸吳越禪燈冥滅逐浪隨波以淨土說轉入轉深愈高愈絕六十有八脊梁真鐵一旦自肯大法頓徹無明既灰剛王獨雪一生溫雅到晚始烈川駛雷奔非三寸舌臨行歡笑與禪友訣六十九年單剩一橛堪歎世間盲龜跛鱉專重工夫於悟輕蔑死來熱亂誰為汝挈三十年後辨有明哲嗚呼喝師起懦扶蹩卓然而存為萬世碣紫柏一枝森森不絕。

　　題跋

　　題虛室墨書法華經

　　六萬字在筆未點時早已寫過了也豈待黑坐政甜白光既發起模做樣三請不止鼓兩片皮指東劃西然後謂之法華七軸哉雖然要見最後一大事因緣且看虛室上人筆塚頭上青草。

　　題倪康候為母書法華經

　　佛無身口不解說法法絕名理不屬文字世尊于四十年中唯以虛空萬物為身口意以風聲水月為文章說一部玅法華經後人結集不得不知康侯居士向何處下筆因范孺人遺命手書全部書成屬山僧題其後山僧曰居士于無文字處無名理處不借釋迦身口談我佛四十年來一段大事于筆尖上點出苫塊間無上菩提之心為母氏開示悟入是事且道是事如何寫得咄點點心中血灑作寶池華。

　　跋古雪居士遺稿

　　古雪居士者佛心而儒行者也弱冠初不欲娶翩然有世外想父母惜其才強之婚既受菩薩戒于雲栖與吾徒玄穎為方外交最密嘗問道于余聯床旦暮凡幾月期以剃染參究志在一第報親之後及玄穎沒復作詩弔之甚悽惋余住三峰招之以書厥後竟以青雲白雲趨向各別及再詢之已成千古矣歲己巳余說法九龍之錦樹庵值賈居士某古雪之高弟也出居士生平所著詩草一帙及沉香亭記一冊吟其詩則清響如怨鶴夜鳴石琴秋鼓真令人灑颯欲涕觀其自為誌銘自為贊傳中有云生為博士弟子試輒不後亦不甚前以是浮沉十餘年而竟以病廢是則其未了之局也披覽及此不覺投卷而歎曰嗚呼古雪居士以宿生不了之僧為今世不了之儒復以不了局繫之夢幻中曷若投碁翻局為僧儒並了之人然後不妨儒而儒了僧而僧了與世浮沉為夢為幻耶居士有知當憶對床竟夕之語矣于是跋于詩尾為居士作一大了局。

　　疏

　　雲門募造佛牙鐵塔疏

　　騰蘭歸漢而金人協夢康居至吳而設利湧光道否而人興緣生而法震由眾生之心靈不可盡汩故古佛之靈異不能永沉時繇於人人因於瑞俾眾生睹瑞而窮源返本良有自耶逆思祖師禪一脈遠從七佛近自歷祖燈燈輝續至我明像法浸隆真脈稍隱間談及參禪見性法門並以為迂罔佛祖靈骨幾于滅沒矣嗚呼仰山續風穴於將斷之際斯多繼師子于未刑之前有此乘願之人任彼遙囑之法宜其再興于今之世也故雲門顯聖湛和尚者再來人也決起曹洞一枝于將墜之秋強荷祖宗一脈于絲髮之季唱和白雪者不無其人然而滔其源拔其墜者非假靈瑞以證之人情未之信也由是古佛留牙于吳門陸氏之宅相去百里現相師前既又放光燭夜吳人共睹遠近傳為盛事益信老和尚半世舌頭一具齒骨與古佛牙放光現瑞非同非異也茲將建鐵塔於雲門并和尚光明幢同豎不朽法藏睹其事仰其人喜祖法之再興敬述其靈蹟以告夫十方俾聞而興起者不獨鐵塔易成將使祖宗正脈向古佛門牙上廣宣流布於無窮劫矣復說偈曰一具門牙半夜光吳門說法不尋常要知說法真消息萬古雲門鐵塔藏。

　　結社參禪疏

　　自覺聖智從智不得有無而發興首楞嚴王於事究竟堅固而成就是以禪那在事上開悟在自心非關文字語言道理覺照可到得也何故纔有理路纔可講說皆落有無生死皆不堅固故欲明無上菩提所貴參須實參悟須實悟此處得力方乃受用得著不然則依倚說時便有禪不說時便無禪惺惺照時便有禪睡著時便無禪生時明白便有禪死時昏悶便無禪矣蓋為自覺聖智不曾真從有無不得處發興首楞嚴王不曾實到究竟堅固於事上耳良以人因識路動落思惟以思而通必落有無二邊之生死故謂之邪思惟苟思而轉結必斷有無別通一路乃謂之正思惟夫禪者楞嚴所謂玅奢摩他三摩禪那是已以奢摩他之空可思也三摩提之假可思也禪那之中可思也此猶邪思所到處也至若玅奢摩他三摩禪那以玅字一串穿起三觀三止三諦了無孔罅則事事皆如銀山鐵壁故昔人舉拳云喚著拳即觸不喚著拳即背以其即之離之皆落坑塹故若即此一事背觸不得你向那裏安身立命於此去不得處力參力究向死水中一迸透脫真光處處著實方始事事究竟事事堅固方始於智不得有無處發興大悲玅心如金剛王事事破除謂之般若波羅蜜而法華亦開於此示於此令人悟於此入於此也此處一入不但教言入正法乃至俗間經書治世語言資生業等皆順正法而惺夢睡著生之與死皆自在受用無所疑滯不入此門皆隨福智轉去則三乘五性各各自謂成無上道不能以此菩提玅心一貫收攝而成剩法者多矣山僧住三峰十有七年與諸子日夕以此事究心邑有居士輩奮然發心將結甲參禪索數語為同學策發不覺落二落三牽枝引蔓請於百草頭捉敗老僧塵埃中識取天子則臨濟之主賓洞山之君臣皆藏身無地矣吽吽無位真人是什麼乾矢橛。

卷第十六終

　　三峰和尚年譜

　　吳虎丘山雲嵒寺嗣法門人弘儲編神宗顯皇帝萬曆元年癸酉

　　臨濟大師唐懿宗咸通八年丁亥示滅距明萬曆元年癸酉歷七百又七年矣和尚降生東震旦國古揚州無錫蘇氏蘇氏宋著族和尚曾大父隱居蘭泥鄉譜闕不能考父老皆稱為白雲尖蘇氏和尚父諱蘭母周和尚之生月紀十日紀七時紀巳庚午和尚誕日下座錄法語畢笑謂弘儲曰我生在霜寒木落之時年運在癸月亦在癸寒水堅凝我能合時宜乎弘儲對曰不與世心和合寂音為今日道。二年甲戌

　　和尚二歲江南俗尚搘周和尚四顧不取一物唯笑而已。三年乙亥

　　和尚三歲。四年丙子

　　和尚四歲。五年丁丑

　　和尚五歲方剝栗食聞父先生為門下士講孟子至浩然之氣投栗而起神思慨然父先生慼然曰恐蘇氏不能有此子父先生自號鏡湖居士。六年戊寅

　　和尚六歲。七年己卯

　　和尚七歲積雨水暴至河魚大上村墟蕩蕩成江河是年和尚始出就學論語章句家人求和尚館中不見俄見和尚乘一大龜龜綠文星斗章衝洪濤而來因迎之艇子鄉曲神之弘儲住虎丘臘夜與南潛語及先世告潛子曰我見世間祭廟有樂章我欲起傳法祖堂祀歷世祖至汝祖祀汝祖我欲草創禪祖樂府九章其第一章曰乘龜來汝素長樂府以我言為當乎(狀云五歲誤)。八年庚辰

　　和尚八歲。九年辛巳

　　和尚九歲日茹菜不忍傷物命為食有蘇氏先輩見之曰孺子欲為蓮池耶學其放生和尚因此語遍索雲棲放生雜文讀之流涕曰不異我意。十年壬午

　　和尚十歲。十一年癸未

　　和尚十一歲就醫五木德慶院僧雲居和。

　　尚從舅氏名醫也和尚嬰瘵疾往來德慶院其初至德慶院也方禮佛投地心如洞開宿疾忽瘳後和尚語叡侍者曰我其時如子得母如久客還故鄉不覺悲喜交集。十二年甲申

　　和尚十二歲是秋和尚作出家好歌有秋懊惱秋懊惱青山待我回頭早之句鏡湖先生見之裂其紙和尚慟哭。十三年乙酉

　　和尚十三歲家居慰其父母讀書深思。十四年丙戌

　　和尚十四歲家居。十五年丁亥

　　和尚十五歲冬十月和尚辭父母出家德慶院鏡湖先生泣而從其志曰汝儒者子不能乞食道途也授之田名其田曰湯藥之田又曰灑掃弟子職也汝羸弱慮不能荷擔為置一行童師彌堅即欲為和尚下髮和尚曰茲大事我不欲同俗草草乞三年學出家法受名法藏。十六年戊子

　　和尚十六歲。十七年己丑

　　和尚十七歲。十八年庚寅

　　和尚十八歲鏡湖先生曉出突遇和尚于門先生曰歸乎和尚曰歸矣歸行冠禮入告其母即日為和尚冠冠而拜祖先拜父母畢曰我三日後脫白矣德慶院失和尚三日矣一院疑駭午雞鳴和尚突如來高冠峨峨見其師投地稽首曰今乞鏟草矣所以歸而冠者童真入道吾教所重然往往有未成人徑為大僧者凌節而登終未盡善時國學薛公敷教聞而奇之為鬻僧牒。十九年辛卯

　　和尚十九歲春禮部牒下得度按普說云我十九歲剃髮德慶塵勞滿眼未知此事中心耿耿若有所失。二十年壬辰

　　和尚二十歲。二十一年癸巳

　　和尚二十一歲薛太僕敷政寓德慶院謂院眾曰此天騏驥勿累鹽車時和尚有詠蟬詩曰素志本非干露澤清標那肯混泥沙。二十二年甲午

　　和尚二十二歲和尚既高自負目前無當意寄適吟嘯和杜拾遺秋興和李青蓮登高丘而望遠海有海濤秋紫三山青鼎湖怒拍飛龍背之句。二十三年乙未

　　和尚二十三歲遍發笥中書讀之于古經訓各有參同而猶研慮于易推高發隱窮賾柝微粘河圖洛書于壁嘗語人曰十河九洛象教總持須從無文字道理處求之直指錢公一本自任易學與梁谿顧端文高忠憲諸先生倡道東南品衡海內見和尚後貽書曰見公如見麟鳳後論孟參同學庸究授門人梵伊致已行世五經參同授門人惲日初。二十四年丙申

　　和尚二十四歲修耳根圓通。二十五年丁酉

　　和尚二十五歲錢薛二公一日搖艇子到門偶舉楞嚴圓覺諸經論問和尚和尚曰楞嚴云諸可還者自然非汝不汝還者非汝而誰瞿曇如將名品荔枝和皮核去盡送在人口裏多不解吞又云但能轉物即同如來臨濟德山又豈能過之圓覺云知幻即離不作方便離幻即覺亦無漸次而今諸家浩浩說禪爭能許便捷顧二公笑曰恐當日寂音詮註二經猶不及我三段義隨問二公楞嚴中說一人發真歸元十方虛空悉皆銷殞論語中說一日克己復禮天下歸仁試說二宗差別錢顧薛曰議論變矣。二十六年戊戌

　　和尚二十六歲先是創虎谿後社于開利寺當時名彥為作蓮社高賢後傳副之以圖傳遺亡存其圖圖後留三峰闍黎耳圓應未脫白見而為弘儲言之。二十七年己亥

　　和尚二十七歲書法華經矢于佛曰願早遇至人示大乘道當是時和尚名益高四方士大夫問道者履交錯晉陵梁谿道學淵藪和尚左提右挈儒釋馳驟時會通華梵著揀異上下二篇後住萬峰夏夜乘涼蔡雲怡侍坐和尚顧諸弟子曰焚書以前聖學乃分焚書以後聖學乃絕絕而復起漢而雜至宋而畫至我明而復合。二十八年庚子

　　和尚二十八歲夏四月夜夢觀音大士語和尚曰我心中有一物你為我拈卻和尚夢中應曰某甲胸中一物倩甚麼人拈卻遂覺曉起悒鬱經行山門前樹下憮然曰宗乘中事我自問理會也理會得說也說得只是一事未在敵他生死不得遂決意腰包行腳。二十九年辛丑

　　和尚二十九歲走雲棲乞戒宏大師曰朝廷戒壇未開姑先受息慈戒和尚拜受命尋登雙徑晤寒灰老宿于喝石嵒則紫柏老人上首也灰熟視曰此事無人做得公且持偈去持偈滿夏念非行腳初心乃造白雲會虛公移錫弁山造弁山虛閉死關復造霞霧大山訪無欲老人又值遷化或言有慧禪老硬禪客扣之亦復影響于是陟天目泛霅谿山巔水裔不見一人有禪者指見車谿無幻老人云是斷橋下為同行所尼不果往旋返德慶簡囊中得雲棲新刻高峰語錄讀之如逢故物曰吾今得所歸仗矣。三十年壬寅

　　和尚三十歲閉關看萬法歸一一歸何處晝夜不放參。三十一年癸卯

　　和尚三十一歲走荊谿見禹門傳和尚夜宿龍池下院院名白龍壁掛傳和尚像傳和尚自讚和尚題數語于後徑返。三十二年甲辰

　　和尚三十二歲再上雲棲乞具足戒不果按與古德法師書云以辛丑禮大師得沙彌戒越三年求進具大師仍以戒壇未開辭求改名大師曰皇恩得度名不可改。三十三年乙巳

　　和尚三十三歲遍購古尊宿語錄讀之至前哲悟道機緣師資扣擊處涕泗交頤因于初祖前然臂香誓曰倘得徹悟願不惜身命力弘祖道是年弘儲生。三十四年丙午

　　和尚三十四歲。三十五年丁未

　　和尚三十五歲新德慶大殿和尚走檇李謁岳大司馬元聲司馬嘆曰堂堂我輩中鉅人被釋門束之以袈裟信儒門澹薄耶慨然一力為和尚完疏和尚住蘇州北禪岳公來見累宿而後別見和尚勤苦法命近古無儔嘆曰真天人師我二十年前不曾失卻一隻眼也。三十六年戊申

　　和尚三十六歲登雙徑禮大慧杲禪師塔見明月堂舊址愴然泣曰我不及與彌光萬菴輩同懷香入此室哉。三十七年己酉

　　和尚三十七歲古心和尚開南山法門于金陵靈谷寺和尚始得圓具按為蘊空律主升座云昔偕律主從靈谷受戒比時四方禪風絕響禪和子相見不敢提著本分二字又按普說云靈谷受具回受業鍵關把從前解會盡情推開以日及夜拼命究尋。三十八年庚戌

　　和尚三十八歲遊海虞寓東塔寺一日至虞山北麓見煙一穗起深樹間和尚曰此有隱者撥草而進谿流遶門鏘鏘然古院沉寂主僧曰師氣宇非嘗人三峰集東南靈秀師宜住此山和尚曰我亦樂之院久廢和尚攜四五苦行如風穴當年按普說云三十八住海虞之三峰虛檐罅壁草屋蘿墻床下水流階前草沒麥麩豆滓掬水補衣或搬石磊墻或操鉏種地徹夜蒲團上脊梁節節相拄單看一歸何處。三十九年辛亥

　　和尚三十九歲五乳弟子包福明十餘人破家為三峰成叢席時有八安僧者不知何許人卯齋自律詣和尚曰師肉人此骨山無久留向後傍水成居三百異姓子隨學去在按普說云憶少年時言我到四十決悟道如捉得手中相似今三十九矣愈參愈難轉究轉遠便欲捲卻衣缽不受十方茶飯。四十年壬子

　　和尚四十歲二月朔與朗泉大德相期入百日不語死關才上蒲團忽眩暈嘔痰一斗遂放身熟睡如墜千尺井中求出相似手足都無攀攬至第五日巳間方深睡窗外二僧夾籬拗折大竹聲若迅雷頓見虛空粉碎大地平沉人法俱消一真不立盡大地覓纖毫過患了不可得無有譬喻能喻揭開從前文字但見紙墨義理了不關思端坐終夜如彈指頃無思惟中觸著趙州云我在青州做領布衫重七斤凡古柏樹子乾矢橛新婦騎驢阿家牽八角磨盤空裏走至雲門扇子𨁝跳上三十三天種種三昧一時現前因勘破向來橫說豎說行棒行喝總未是向上全提在所以雲門道盡大地無纖毫過患猶是轉句不見一色始是半提直得如此須知更有向上全提時節倘臨濟不曾見得黃檗佛法無多子德山尚疑天下老和尚舌頭何能棒下成等正覺喝下成等正覺行者嘗白見和尚顏色異嘗問如何是和尚得力一句荅曰下床踏匾蒲鞋口。四十一年癸丑

　　和尚四十一歲作證心歌高峰大徹底人本脫生死頌。四十二年甲寅

　　和尚四十二歲昔臨濟大師上堂曰大凡演唱宗乘一句中須具三玄門一玄中須具三要有權有實有照有用汝等諸人作麼生會這副眼目自釋迦始祖全心委第一祖迦葉尊者至玄祖越二千餘年如新興化大覺見而知之風穴汾州通變不倦豈僅聞而知之至覺範隔二百餘年艱難而得之悲夫和尚既悟門廣大復深研玄要之旨從梅蓓蕾閉關疽發于背不自覺推窗見黃梅墮地千門萬戶劃然天開偶抽架得覺範所著臨濟宗旨如對面親授于五百年前歎曰我以天目為印心清涼為印法真師則臨濟也後名三峰之院曰清涼院。四十三年乙卯

　　和尚四十三歲禪者問臨濟大師有三句咨和尚如何是第一句曰洗缽去如何是第二句曰食堂裏是粥是飯如何是第三句曰一飽便休隨舉南院問風穴曰臨濟有三句當日有問如何是第一句臨濟曰三要印開朱點窄未容擬議主賓分風穴隨聲便喝又問如何是第二句臨濟曰玅解豈容無著問漚和爭負截流機風穴曰未問已前錯又問如何是第三句臨濟曰但看棚頭弄傀儡抽牽全藉裏頭人風穴曰明破即不堪南院深許之後神鼎諲舉云若人問神鼎如何是第一句曰蒼天蒼天如何是第二句曰有什麼驢漢如何是第三句曰近前來向你道才近前便打若恁麼會得也不孤負祖師西來若是從頭一一問過幾時得休佛法不是磨稜合縫底道理似這一脈說話須是久在他門風始得直是嫌佛不做嫌法不說方可如是子細珍重三峰道諲公可謂妙得其家風者且道臨濟當年一期說話實有與麼事否若道實有成得什臨濟若道實無面目現在此三玄三要之所以建立也宗師家若以實法與人喫土也難消若秪是個儱侗土也沒到你喫只為學者見有差殊隨時設藥雖非有為不是無語大師當初明明向道第一句薦得堪與祖佛為師第二句薦得堪與人天為師第三句薦得自救不了你道無位真人還了得也未如今菽麥不分底盡道會得無位真人便了三峰道自救則得欲與人天祖佛為師何異見彈思炙既不能與祖佛人天為師爭算得個了事人一句中具三玄則句無階梯一玄中具三要則玄絕品位以玄銷玄以要銷要三句一句一句三句皆是空名而非實有所以道識得無依佛亦無良久云還識臨濟大師麼卓拄杖三下喝一喝夏▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆秋返三峰按董宗伯其昌塔銘云厥初寺名破山隱同貧子。四十四年丙辰

　　和尚四十四歲張孝廉九服來請益做工夫和尚曰居士大根人不于言下悟去那復說起工夫二字山僧秪以見聞近沾著高峰習氣參話頭做工夫鈍置了十餘年九服稽首固請和尚乃令看首山竹篦子話兩日有省當是時儒林嚮往嚴天池王季和李長蘅諸公並雲棲弟子往來座下荅嚴邵武偈和錢太史佛性頌趙承德琦美扣易旨和尚示河洛究一篇後季和疾革延和尚手為薙染也曰誓生生為入室弟子。四十五年丁巳

　　和尚四十五歲示眾舉雲門大師曰禪非意想道絕功勳汝等諸人怎麼生參乃云日升之時明遍天下日沒之時暗遍天下虛空死活也不知過在阿誰隨打露柱一下云諾惺惺著又舉雲門齋次將胡餅一咬曰咬著帝釋鼻孔帝釋害痛乃笑云且道三身中那一身覺痛人中來底菩薩終隔一層天中來底菩薩試道看眾無對一齊打趁云得恁不識痛癢憨山大師自五乳至雙徑旋抵海虞和尚與錢太史迎至三峰為門人梵伊致在可證頂目徹淨心玉輩說心地戒大師讓曰我作羯磨公為教授本師和尚仍是迦文後名三峰草亭曰毘尼亭徑山法席久虛寒灰聞谷二老宿同諸士大夫迎和尚和尚辭二老各持書勸駕聞師書曰徑山法席為天下名剎東南祖庭至今猶有力參者今繼峰主事與合山雲水極欲重開法席再振頹綱沉思諦審僉謂非師不能發此悲願荷此重任敢請曲循群機垂慈慨許特爾斬新條令喚回上古風規庶法堂前不致草深一丈耳寒師書見喝石集中作初祖贊示淵充滋法語。四十六年戊午

　　和尚四十六歲春遊廬山踐五乳大師約也由牛首金焦還三峰四方來學益眾提唱無虛日不正席不升座和尚曰威音已後不許無師恐將來未得謂得者倚我蔑古法我罪深矣寒灰老宿聞和尚道望率弟子一默穎夷輩來謁寒嗣紫柏度于五乳與袁中郎蘇雲坡吳本如董玄宰諸公同學二十九年辛丑晤于喝石嵒請益者也至則迎居正寢寒年已六十七矣遜居弟子列復力參逾年和尚一日舉十智同真至杲徑山頌云兔角龜毛眼裏栽銕山當面勢崔嵬東西南北無門入曠劫無明當下灰隨後道白玉無瑕卻有瑕寒言下豁然會荊州袁小修邀往吳門書謝和尚云三十年來事今日自肯未幾歿于瑞光張九服書來云此老平日藏鋒末後肯用劍刃上事大是快人後請和尚作傳見寒自敘行實有末後得力三峰之句和尚抹去三峰二字為圖一○相云我敢鈍置此老哉冬錢阜成持毘陵人士請住夫椒祥符帖來和尚以桑梓堅辭。四十七年己未

　　和尚四十七歲示眾舉盤山和尚云光非照境境亦非存光境俱亡復是何物乃云直得露柱立地放尿一日到供堂左右熟視曰這堂師僧總消他施主飯不得一齊念佛念法作諸說會通工夫辨禪病偈作參禪偈自大信以至服勤住山凡四十首末總頌云歷過通身便放憨舊來方信是奇男一般碌碌塵沙界數樹藤花斗大菴題斷崖和尚畫像有云這回跳入死關要打高峰一百紫柏孫半偈禪師以邢梅陽居士書來請住廬山歸宗五乳大師亦尋有書來言虞山亦人間世耳道人深藏莫如廬阜和尚戒行錢太史以書抵半公曰敝邑佛法衰微賴漢師力振宗風衲子中始知有本分下事今聞邢公與師將遂邀往匡廬一二有血性男子空群而行是不特撤三峰法席并撤此方佛法也且匡山有憨師及吾師在龍象雲集獨不慗遺此一老以慰虞山之靈乎復詣山堅留和尚作辭歸宗書太史書稱漢師者和尚法字漢月又自號於密老人。四十八年庚申泰昌元年

　　和尚四十八歲宋崇寧間寂音尊者作智證傳直究綱宗行祖令四百年少有洞明此書者萬曆丙辰和尚結夏三峰對眾日提一則既而病或越四日五日一提甚或越月至庚申痛念法門強為卒業自言收覺範狼藉之夜光復胎明月首座聽石敏錄成帙曰於密禪師提智證傳。天啟元年辛酉

　　和尚四十九歲復五乳大師書次唐人嘗建第三峰詩作三峰三十詠示圓覺社法語題釋迦出山相初祖渡江畫像讚。二年壬戌

　　和尚五十歲蘇州北禪寺住持量虛惠公同山主徐彭蠡居士將文太史震孟姚太史希孟周選部順昌諸公疏來請和尚許以九夏示王覺我法語荅嚴子山南泉斬貓頌作離心意識說示參徒冬和尚過梁溪至華藏寺慨然曰我舊遊也留數日五木父老相率曰蘇家四郎今巍然為大禪佛到處說法若不一到里中我屬之恥也則共迎和尚至舊德慶院里中父老及緇白數百人羅拜請普說和尚為留數日而去其在德慶也說法下座與里父老坐父老曰禪語深不解求和尚明白幾句和尚笑曰歸笑作賓推上客不知何處是吾家還三峰和隱真子勸修偈三十首作宗旨頌像象說。三年癸亥

　　和尚五十一歲示眾南嶽兒孫一個鼻孔時有升降左右出氣設有不準病也六祖問什麼物恁麼來南嶽曰說似一物即不中豈不從應無所住而生其心來底正如子午交加渾然一氣玉洞雙開江西曰即心即佛又曰非心非佛或左或右一龍一蛇至獨坐大雄峰底直是奇特驀然曰靈光獨耀迥脫根塵體露真嘗不拘文字心性無染本自圓成但離妄緣即如如佛還知他鼻孔今日痛麼道個大機大用總是渠父子作孽會則江河無礙人之心不會佛祖有謾人之意雖然此事不是說底你看舌頭不著地底黃檗好好問他佛法的的大意便麤麤糙糙打了六十仔細看來大似教猱升木致令廝兒于臨濟小院裏終日喝風喝雨謂是建立黃檗宗旨大覺三聖使盡偷心盡情推到興化身上紫羅帳裏撒珍珠跛腳阿師依舊說得行不得諸人試各各自看鼻頭裏還有氣息也無良久云你等擬向三峰兩管裏討那曳拄杖便行一日室中與問石乘澹予垣淵充滋云嘗見學徒呈解吐得一句子出連忙追他是何意旨真正有個悟入處他自然擊首知尾不說死語古人道且喜師兄會得活人句也活人句不是會得三玄三要旨趣道不得三玄三要即一句底旨趣參學人先要識得言句差別當時水潦謂百千法門無量玅義向一毫頭上識得根源去識得根源了又要識得百千法門無量妙義無量妙義百千法門世出世間大約有三種說話有聲聞一種說話有佛菩薩一種說話有凡夫一種說話如何是佛曰麻三斤如何是諸佛出身處曰東山水上行狗子還有佛性也無曰無以至廓然無聖新婦騎驢阿家牽雲在青天水在瓶體露金風心識不到處句身有差別用處無兩般所以一句當天八萬門永絕生死臨濟說三句是在學人見地分上說雲門說三句在師家運用上說不見道句中無意意在句中又道意不在言來機亦赴顧佇停機早成窠臼有什處所安排他今之人往往向句中作意沒溺殺人只為不曾透過語滲漏語脈若有滲漏則情有滲漏見有滲漏而今器量遠不及古人苟或糢糊放過過在阿誰是夏開戒北禪定弘戒法儀又著梵網一線方屬稿殿中佛頂湧出異光數道貫天眾賀和尚謂是得佛心之瑞和尚呵曰三百來衲子總無個有氣息底。四年甲子

　　和尚五十二歲海虞令宋公賢詣和尚問道拜請曰吏事紛沓冀一言自治和尚曰寡欲則簡累公顧僚佐曰頻伽音也夏舉古德淆訛公案拈頌示參徒座下如聽石敏梵伊致一嘿成問石乘在可證頂目徹澹予垣淵充滋剖石璧碩機聖圓印海無壞法擴南宏鏡融聞三十餘輩皆法門龍象初毀院中雜祀立武安王護伽藍至是夢中乞和尚讚作關侯讚謁悟和尚于金粟廣慧寺請升座示臨濟宗旨來源悟和尚特上堂舉黃檗見百丈丈舉再參因緣黃檗不覺吐舌丈曰子以後莫承嗣馬祖去麼檗曰不然因師舉得見馬祖大機之用然且不識馬祖若嗣馬祖已後喪我兒孫丈曰如是如是見與師齊減師半德見過于師方可傳授子甚有超師之見故臨濟三度問佛法大意三度被打濟後出世惟以棒喝接人不得如何若何秪貴單刀直入和尚出眾便喝悟和尚曰好一喝和尚又喝悟和尚曰汝試更喝一喝看和尚禮拜歸位悟和尚復曖顧和尚舉僧問古德朗月當空時如何德曰猶是階下漢僧曰請師接上階德曰月落後相見且道月落後又如何相見和尚便出堂即日請和尚居第一座制完辭行悟和尚手書從上承嗣源流并信拂付囑和尚過嘉禾眾迎至祥符寺留三日舟抵金閶湛持太史請作文信國祠堂記祠在德慶院還山荅雲門和尚書荅趙敘州隆美問宗鏡書示崇川居士姜劍河莊心維李仲連法語(弘儲居家時自號仲連居士法語末後云如金剛鎚擊破萬法那時來見老僧猶當三十年給侍在)。五年乙丑

　　和尚五十三歲春正月受吳郡鄧尉天壽聖恩寺請寺為和尚十一世祖蔚和尚道場至有詩紀事云千嵒正脈國初來聖祖恩碑石半苔列嶂擁身屏畫展具區臨檻硯池開鐘敲響雪三洲浪閣浸空香萬壑梅多世定曾湖上住埜雲邀我又重回寺有聖祖碑夏著五宗原冬十一月悟和尚壽六十和尚先受毘陵寂光請九月率弟子預上金粟眾請小參和尚辭。六年丙寅

　　和尚五十四歲吳郡北禪請開堂專使請命悟和尚悟和尚手書報曰漢月藏公于甲子季秋來金粟山廣慧禪寺謁老僧相見室中即請堂中領眾為第一座中間徵詰並不存知解窠臼已見于鄙刻中至臘八解制書從上承嗣來源并拂一枝委付返海虞三峰舊歲仲冬值老僧六旬復領徒眾來無一言惟禮拜徑去今春奉姑蘇檀越請主城中北禪特命行圓上人持書及新刻至老僧目之普說數紙一一精明誠堪克紹至于書尾述昔年得力于古錄語下之尊宿及以老僧炷作一爐燒卻以免遺害將來老僧道秪恐不是玉是玉真大奇更復何云至期和尚曰前古尊宿開堂奉朝廷命令也今當事奉行駭聽矣辭不開堂然提唱不廢室中握竹篦以驗方來衲子遠近咸曰三峰和尚今之汾州也荅德藩問道書荅崇明令熊開元問道書示通州王夢叟居士聽石敏擴南宏法語荅姚太史王觀察法空長老書荅博山六雪首座二十問天台華頂講僧大道六問各繫以頌冬開法杭州安隱寺始為悟和尚拈香(寺先請雲門湛和尚結制湛曰能致新北禪為第一座我來北禪不允我不來武林護法合詞來請北禪一眾不悅和尚行和尚曰嘗以戒事請益諾之抵安隱則雲門先一日化去浙之士大夫緇白踊躍曰雲門有深意)。七年丁卯

　　和尚五十五歲金粟悟和尚專使送僧伽黎至手書云老僧年邁不能領眾說法了也舊衣一頂惠與代勞耳制解和尚上金粟禮謝留二日回北禪結夏告香入室壹依百丈舊規立澹予垣為參首麓屏貢總院事當時參眾爾敦艮祖印證四弘願具德禮于磐鴻破關扶自復圓直方偉朝宗昱(後改名忍)江月源慧超權森如朗津超拔劍石慧時權璫虐燄熾然吳郡賢士大夫都家居問道和尚垂涕曰國事日非矣諸方大法不明宗旨溷淆法運亦日下矣古人有言舍我其誰於是極力提唱忌者益深叢林幾陷返鄧山有感時詩云秋風林石總成悲烈燄滔天國勢危三百年來恩莫報空山雙淚滴穹碑是年十月付梵伊致住三峰。崇禎元年戊辰

　　和尚五十六歲作草堂元日詩云白日雷霆國運崇登庸盛事喜躬逢千秋莫訝天難補四海真看日再中二祖列宗威德在山川草木感懷同石樓一炷香拈罷萬壑松聲動曉風夏浙人士疏請安隱寺開堂升座云新天子登極廓矣無為舊安隱重來頹然尊貴夜犬吠花梢之月那識太平朝龍噓石洞之雲豈知神用老僧秪解著衣喫飯何勞舉拂拈槌回山高麗僧曇晦來參。二年己巳

　　和尚五十七歲海虞天寧春制解四月到萬峰熊開元調吳江建說法堂請和尚開堂後開元居諫垣得罪遣戌武林序和尚語錄略曰集都人士營建說法堂勸請老和尚不倦開演如是甚深之法開元獨聞孰與夫一天下人共聞萬世天下人共聞耶和尚嘗上堂云日日日東出日日日西沉是聖是凡劈脊摟那管一棒一條痕空劫已前無自己眼目人天是什麼人上上上上到最高高處望望見青山起白雲小參云六月二十一教我如何說良久云秋風枕上涼如拂便下座秋金粟悟和尚入山掃祖塔和尚率門弟子頂目徹等請上堂祖孫父子先後唱酬時趙中丞士諤周居士袛踊躍座下曰旗鼓相當風雲各變三百年來所未見也周留山中參旬日有省冬梁溪錦樹院開爐至前三日付囑一嘿成問石乘在可證頂目徹翌日士大夫舉北禪寺迦葉尊者瞬目龍山出四雄玉兔為付法瑞應請上堂云四雄玉兔出龍峰泥塑頭陀亦眼紅拂子四枝分付去好花何地不春風是時弘儲始出家越二十五年熊開元投弘儲剃度納戒于靈嵒法名正志字檗菴又五年得法又三年住三峰。三年庚午

　　和尚五十八歲春正月立胤禪萃(易字三關)總院事耳圓應曇舸航主院規送頂目徹住三峰歸繇鹿城次婁江留王璽卿時敏東園三日從時敏請也卻漢陽蕭方伯并諸士紳請住大別興國書荅西空道人問道書荅王觀察志堅問道書荅嚴司寇一鵬問道書荅金太史聲問道書荅蔡學使𢡟德問道書并十七問各繫之偈示許光祿鼎臣偈及令子之漸法語和吳儀部鍾巒四偈吳夢門人李應昇飄飄舉身雲中而感于死生今昔者也(李公死璫禍)。

　　荅陸戩夫榖三玄偈(榖長洲人後遇敗舟趺坐水中死和尚痛惜)荅章美臨濟綱宗書作離心意識辨作悟秋集序。四年辛未

　　和尚五十九歲春正月送悟和尚住鄮山回立具德禮為參首夏山中結制江南北浙東西黑白英靈附座下者百餘人周居實惲仲升巫友湘蔣西聲王雙白莊心維保順齋白棘生保式宏徐如竹徐漢水馬楚侗金貞度顧彥英王靜宇汪子瑜咸在耆舊蘊空鑑公量虛惠公衲子則空谷了閑炎雪克宗初第中輿戒初淨啟慧朗四維仁啟辨菴笠筠臨渠萬木安行古嶷涵之鏡空內外省悟者一十七人中元作蔚和尚告文復磬山修和尚書冬赴揚州天寧朗契鏡請道毘陵太守洪周祿迎入官衙升座張副院瑋董方伯承詔金孝廉印榮惲聞人日初等請天寧寺升座孫宗伯慎行來謁問道畢從容請曰早從錢薛二公知慕和尚願和尚提唱之餘不忘聖學抵揚州士庶擁道十一月浙人士復疏請開法安隱靈鑑法主到上堂云客從臨平來貽我一編雪字字古人心讀之寒凜冽喝一喝云當年第一座早已為君徹(丙寅冬制法主曾領眾安隱云)晚參弘儲出作禮和尚問萬法歸一一歸何處儲曰今朝早是臘月初三又問古人道青州布衫重七斤與你是同是別儲曰一滴水一滴凍又問如何是奇特事適殿上開靜儲曰鍾聲咬破七條上堂秀初居士才出和尚問昔大溈道有句無句如藤倚樹你作麼生會士以手橫一橫云劃破虛空一條血路曰忽然樹倒藤枯畢竟句歸何處士云拄杖依然亙古今曰溈山呵呵大笑歸方丈聻士云重疊關山路和尚連打三棒曰也不屈著你良久復曰大溈空裏釘樁安隱兔頭截角雖然總是尋嘗事千古輸他手段高和尚三應安隱張秀初馮儼公翁季祥江道闇兄弟朝夕座下秀初法名濟義後剃染納戒于靈隱繼嗣顯寧出世皋亭遷雲居今住揚州慶雲寺十二月還山荅姚太史思孝書薛進士審書。五年壬申

　　和尚六十歲鄧尉湖山窈邃和尚雅尚高古屏絕外緣時枝葉盡退相從皆貞實之士能寒苦都似遠錄公在葉縣時有度歲偈云百僧饑看老僧關湖自青青柳自灣廚火宿留無粲粟梅花愁絕滿空山弘儲兄弟輩散廣陵嘉禾諸郡募置參禪田期歲得沿湖葑田三百餘畝于寺之西和尚率眾入田搆茆鑿池刈榛疏澮名之曰大義庄弘儲住靈嵒日作靈嵒募田疏曰盛時各寺皆有欽賜田畝隆萬以來禪宗式微兩宮欽崇特摯然慕鮮華者潛入敗群所至叢林外充內瘠相沿百年先師三峰和尚憂之嘗作募田疏特命山僧走江淮正告海內今玄墓僧田是也和尚從弘儲請自題頂相云說法不用舌齋僧不見米怪爾老禿胡赤貧真到底空著眼梅花裏那知我是你冬十月和尚誕日四來弟子慶賀悉不受別貯為造殿為修閣是年邛州孝廉劉道貞參請歷二百餘日機契臨行書法語拄杖授之揚州梁孝廉有書候和尚和尚因事上堂僧出問如何是萬峰境曰庭果色驕秋半雨田禾香落夜深風問如何是萬峰人曰從人笑罵任我縱橫問人在境中境在人中曰開田說義家嘗話磊石為龕自在窩僧問向上還有事也無曰一聲孤雁秋風遠無數亂峰寒日斜。六年癸酉

　　和尚六十一歲春立擴南宏總院事卻海陵天寧之請荅洪太守周祿梅邊十二問詩寄文宮詹鹽官郭孝廉凝之請題教外別傳及五宗語錄序夏遣候天童悟和尚書荅成都吹萬長老書蔡雲怡備兵杭轄集同學▆子將嚴印持嚴忍公輩請于湖南淨慈寺開堂拈香云一縷蒼煙祝聖明九州四海盡昇平南屏老漢閑無事白棒掀天破死生才就座居士劉道貞出云兩峰雲起蒼煙迥一道湖光玉鑑懸領取眼前玄要句塔輪尖上吐香煙和尚便喝貞拈香云這一瓣香爇向爐中供養本師堂頭和尚伏願逞師子之全威現大人之作略和尚合掌云曩謨無量壽佛貞云法界普薰無罅縫爍破毘盧老面門和尚又喝明晨上宗鏡堂享永明智覺禪師是日上堂舉永明云孤猿叫落中嵒月埜客吟殘半夜燈此境此時誰會面白雲深處坐禪僧僧問如何是永明旨明云更添香著僧云謝師指示明云且喜沒交涉僧禮拜明云聽取一偈欲識永明旨門前一湖水日照光明生風來波浪起又問學人久在永明為什麼不會永明家風明云不會處會取僧云不會處如何會明云牛胎生象子碧海起紅塵和尚曰老僧則不然乃云松影落殘崖際月煤花爆盡佛前燈禪衣破薄不禁冷多少依依暗裏僧設有問如何是南屏旨向道晝夜一百八若言謝師指示向道串斷了也待他禮拜起亦示一偈欲識南屏旨山頭雲乍起一縷入錢塘微茫作海水若問學人久在南屏為什麼不會南屏家風向道宗鏡堂前霜葉乾更言如何會取向道鐘過千佛閣塔下萬工池隨顧左右云永明大師恁麼道南屏老人恁麼道且道是同是別有判斷得出者麼道道時緇素省發者自豁堂嵒燮雲璣前後二十五人上雲棲埽宏大師塔眾請升座和尚特示禪淨大旨梁飲光耑使請法語荅新安汪明府萃默書汪年八十二矣宗門宿學壬申秋在萬峰山寮力參兩日夜有省庚午禾郡人士請和尚住長水真如寺吳門人不從至是朱大理大啟李太僕日華諸公力懇和尚解淨慈制住真如到寺禮斷際禪師像偈曰昔時曾受三通棒此日重逢麤行人天下至今承大樹兒孫欲把舊冤伸寺奉斷際為開山祖李太僕呈解和尚不肯午後來室中呈偈云三十年來事未平真如喝下氣崢嶸宗師與我真方便安國安家不在兵和尚笑曰笑殺紫柏太僕曾見紫柏來制中日提寂音尊者智證傳助顯第一義上堂法語別見有同李九嶷遊南湖一絕云筆床茶灶蓋筠蓬落盡丹砂遶岸楓憑誰雙畫雲山衲共載江南煙雨中題天童和尚像讚裴相讚示惲聞人日初法語示朱大理曹侍御譚工部虞給諫項別駕諸公偈。七年甲戌

　　和尚六十二歲正月初五真如解制舟抵吳門大雪留頂目徹瑞光丈室三日士大夫舊依座下者咸集歎曰臨濟大師沒七百餘年正法眼大光明于江浙淮海豈易得哉豈易得哉抵鄧尉西來羅漢請上堂云十萬里來不說一字依稀像達磨彷彿同真諦芭蕉柄上書梵字蝌蚪蟲文不相似拈起○相問伊叉手睜睛直視老僧點頭道從前不是這回恰是問大眾是不是良久云寧說阿羅漢有三毒不說如來有二語便下座圓戒上堂云靜主達賢住此山有年破屋半間蓬塵積尺行鍋無蓋黃碗不全或七日忍饑或逢緣一飯口如木突衣若鶉懸曾圓具于先靈谷和尚茲復請說菩薩戒法謹白問如何是釋迦如來口放戒光曰風為掃地使月作點燈娥問如何是孝名為戒曰灶裏生青草鍋中叫碧蛙問如何是亦名制止曰忍餓長盤腳開齋過別峰問如何是向上一句曰速道具德禮問戒光頂聚輝千古覿面相呈事若何曰與我過缽囊來具云衣文結角交加處明眼緇流失卻真曰二十五條拖著地具云滌盡無餘存潔白戒珠燦爛黑光寒和尚便打具云末後令行尊貴旨棒頭有眼炤人明和尚又打四月結制興讓社諸子一時騰踏意氣勃勃隆起和尚一日三上堂曰萬峰不同諸方閉門入室此事如擊石火如爆龜文機變無心吉凶立見那容低頭定奪背地思量肆意綱宗有提盡古人未到處諸方益驚謗議競起和尚作五宗哭詩上堂云觀風化物無一定之機因語識人有差別之智會得總非死句活人貴在通方韓盧逐塊非敢望于今日俊鶻摩霄唯貴乘此一時解制日和尚歎曰物盛而衰固其勢也身當後五百歲猶欲復上祖極盛時正令我過也夫于是具德禮住靜越州剖石壁五洲山潭吉忍潭東碩機聖江西都散處和尚戚然念先人墳妥未安遷葬百花墩毘陵諸久參弟子張二無瑋吳霞舟鍾巒惲道生本初顧伯平澹生惲仲詒穀初許我調鼎元巫友湘大章蔣西聲秋惲仲升日初王雙白廷璧顧孚尹元交朱師黃冠采許儀吉之漸迎至白沙圩放生三日維揚梁飲光于涘疾篤介同社姚徵君文台請升座廣福院梁如夢而寤即愈歸萬峰濟文祝髮請上堂海岸居士黃端伯來參請上堂和高皇帝贈無念學禪師詩荅唐孝廉元宏書李侍御模書劉大參錫玄書時劉自斷髮為僧示王居士廷璧法語示金太史聲參禪偈寄剔眉方偈有老去何人不惜年之句方辛未見和尚廣陵天寧壬申春散席易服上萬峰參請六十餘日機契後住蕪湖吉祥有袁梅一葉行世玄墓一名袁墓也乙亥和尚示滅前一月方說偈坐化和尚歎息曰可憐生作這個去就長至日上堂下座曰弘儲來汝具舟楫具舟楫曰將詣郡城一院皆驚至郡視姚現聞學士疾過北禪晤量虛長老次徐彭蠡次嚴子山兄弟次管乾三次徐元歎次張異度次朱德陞遇舊交皆談笑竟日時蔡雲怡李灌溪徐勿齋沈去疑劉公旦李仲木姚文初瑞初文孫符朱彥兼請就準提菴普說顧嵒叟楊維斗各迎至其家對靈說法十二月復天童悟和尚書辛丑弘儲住金粟荅堯峰潛月函書云世出世間事總非人意識所能到當你師翁復天童老和尚書實實出不得已方七書出時不獨天下人不知老和尚之意即家裏人亦不知老和尚之意只據荅磬山老和尚一書是抬你師翁是搦你師翁林埜和尚在嘉興孫園曾對我言之闢之一字實不出老和尚意你師翁因為不知者有圜悟高安之誚立言未免過激是時書成瑞光和尚同蔡雲怡居士候問至侍寮細商之我瑞光謂兄能止其不發我俯首曰是我意也蔡雲怡曰是不能老人一生剛大不愛身命唱明綱宗諸方橫說豎說總不與之較計獨為天童諍子者秪異天日一開雲銷霧散今若苦苦遏之不上我知老人不能生矣且父子間無論是不是有話要說盡但使後日不流布諸方于理原不害故瑞光與我竟不敢驟言你師翁嘗謂我曰古人傳持道法所貴久遠不在熱大汝輩綿遠傳去我身背上事畢矣你師翁之意豈有他哉所以我三十年來出一語動一步悉體你師翁之心故事事退讓諸方恐不知者妄謂你師翁好辨當湖馬培原每讀我書輒喜曰三峰老和尚一片大孝大慈之心非和尚幾埋沒矣這說話我也不敢當但今之為人後者為師長立言要當回心自看眾生現行無明易于流走若勝心不除久久打入魔界不得好師好友教之以正總不自知覺你師翁大恩我慮今生不能報矣但願你後來立言一體你師翁之心師翁之心佛祖之心也蔡雲怡以世間之宰官觀其一往事你師翁我輩有愧心止據雲怡三年家居于你師翁分上忘尊貴曲為嘗住猶為瑣末犯風雨寒暑奔走道路以事你師翁你師翁示寂之先調湯藥候聲息既寂之後慎法命視同門如一體甚加意于第二世古今有幾人哉皆你師翁有以感之也你平昔知我心你師翁這段心事今日不說起你輩爭得知。八年乙亥

　　和尚六十三歲春正月吳江士大夫迎開堂聖壽寺和尚慨然曰臨濟大師至于今七百餘年我鞠躬盡瘁死欲倡明其道而終不能大遂我志今老且病安能僕僕對世人費口舌哉終不忍其請人口到寺告香明日舉弘儲及潭吉弘忍立僧輪贊制完還山董宗伯其昌見和尚于證心堂自陳于臨濟無位真人語有省和尚剔發痛露宗伯躍然再拜出而語弘儲曰如出雲霧四月朔命侍司估倡衣缽設十方普會齋撾鼓為最後辭眾上堂十二日書從上源流付囑澹予垣剖石璧于磐鴻慧刃銛潭吉忍具德禮及不肖弘儲七人各副以衣拂碩機聖遠在西江留信衣法語命弘儲繼萬峰席成就諸入道之晚者弘儲拜辭請代後五日復議立繼席三關萃力推瑞光弘徹和尚書招瑞光作別道中居士蔡雲怡熊魚山周居實劉墨仙巫友湘蔣西聲惲仲升王雙白翁季祥馮儼公張秀初江道闇北禪長老瑞光竺璠及問石弘乘書久依座下如四弘願耳圓應三關萃擴南宏曇舸航津超拔笠雲筠臨渠霞仁啟儒燮雲璣什菴叡古嶷玄逐鷗㭘巨冶教冰鑑朗剖玉璞三目淵舒光曮月航緇英偉悟各囑以最後法語又以偈囑中輿範利根慶湧白明明夏時劭圓琚籜菴繩眉光正歷公舜輩當是時四方來候諸賢求一言為終身寶者和尚雲行雨施不煩應接如惲仲升王雙白翁升宇王湛寰龔若滋延賞目見和尚步履如嘗飲食如故皆大歡喜和尚猶無恙五月朔和尚就證心堂設死關自榜曰歇處又自題云佛法有人說天山好自埋天山和尚晚年自號也四方一切往來書問盡委弘儲六月十一日瑞光弘徹以郡人固留入山辭明日啟關復申大司馬用懋胡度支如淳顧侍御宗孟李侍御模徐太史汧沈刺史幾書舉剖石璧繼席萬峰書囑蔡雲怡始終護法七月初舊嘗州守洪周祿自楚黃耑使求法語和尚疾書二百二十餘字曰我自此斷世間應酬筆墨矣後葉慶繩觀風粵東尹西友宰甌閩文湛持始相各馳書萬峰候和尚悉命代荅十四日示微疾十五日早鳴寢堂鐘集眾入室隨機提掇應發不倦皆和尚平生力荷綱宗之驗也自十五日至二十日五日之間應機外吟笑自若絕去世間言語廿一日凌晨大風拔木疾雷迅雨法堂崖石崩適蔡雲怡致醫來方禮拜和尚吐舌示之醫曰舌破那和尚笑不應請診視和尚出左手曰不可道手破也時至戌侍者濟曮問如何是身後事和尚曰床頭老鼠偷殘藥壁上孤燈照舊衣曮擬問和尚曰放下幔子著熟睡至初更闍黎耳圓問汾州頌三玄語曰直出古皇前如何是古皇和尚曰草衣木食少頃瑞光弘徹蔡雲怡居士至和尚曰衝風雨夜來我不安言畢復鼾睡眾環擁中夜起坐左右熟視以手撫膝泊然而化十一月八日奉全身塔于證心堂後夜素光從塔起直上如虹亙天茂苑相公祭文云浩然剛大佛祖咸在其陶鎔動若風雲凡聖疇知其變化倒日迴天七百載宗綱未墜茹荼集蓼六十年辛苦自知讀者以為得和尚生平之概也。

　　三峰和尚年譜終

　　附與毘陵人華禪師書昔人謂雲門跛師奇偉傑茂其辨慧渦旋波險如河漢無極余嘗謂先和尚之全機大用真不可得而名狀每中夜禱佛前願我兄弟中有操董狐筆者載其生平成一歲譜豈不光耀前古啟迪後昆屈指廿七年來盡寶惜不輕出手今春宿安大已齋中聞見異嘗秪慮此案未圓對大巳唏噓哭泣倘此番不死仍復因循如前則來生定不得生人道尚得濫廁法門故中元後扶病七日而卒業然以身徇法其本願力不止罣一漏萬即當時賢士大夫問道無虛日秪據其事書其人而遺亡者實繁前輩如貴里沈湛源尚寶錢梅谷司農薛又損方伯鄭太初儀部父子梁溪何天玉太僕馬素修洗馬華鳳超選部秦圓海觀察顧白於孝廉令子子凝子方子克鄒木石太守叔介孝廉堵濂生孝廉海虞魏仲雪方伯叔子孝廉趙景之太史全之刺史嚴子張樞部吳郡申最菴比部青門少司農汪孺石方伯文啟美中翰嚴開之孝廉令子仲日周子佩兄弟松陵沈宏所中丞及令侄君善孝振周季華太嘗令子安期安仁安石龐序皇方伯吳燕勒中丞吳茂申孝廉婁東王閒仲父子孝廉黃子羽刺史東皋冐嵩少大參石季玉范汝馨諸居士崇川范太蒙勳卿張完樸大參顧元善都諫姜荊璆太守潘玉函太守陳弗如太嘗虎林翁周埜方伯馮知白節推乃弟季白侄去凡當湖馮茂遠孝廉武塘周君謨孝廉諸公皆摳衣問法諦信無疑至于望影知歸確誠弘護者又殆不可勝數座下依老師最久知老師最深老師易簀時嘗貽書左右諄諄相托有所記憶幸明以示我。

　　復慶雲仁庵禪師吾宗來東方第一祖六人之中有尼總持自後諸大老如昭穆有空室徑山有玅總玅道餘不暇悉舉先和尚出世八坐道場稱臨濟中興見鞭影而馳者四眾甚有其人去秋編集歲譜略而不見者山僧無長才有病心枯力瘁但約舉綱要而遺忘實多即吾兄弟悟道機緣謂將來輯國清祖燈錄各見諸章次故不敢屑屑於年譜中也如尊慈定光道人堂堂女中丈夫不惟見地穩實大有補于先和尚道法者此中豈一日忘哉歲譜初成之夜室中話及當年顧左右侍曰甚矣老和尚法運之盛也即如今慶雲仁公母定光道人法名弘瑤者昔天啟丙寅參先和尚于安隱其勇進于堂中數百衲子齊艱並苦有所見老和尚不輕可道人亦不自肯迨崇禎癸酉老和尚住淨慈仁公迎和尚至飛仙里宅中齋茶次老人舉茶甌問道人喚作茶甌則觸不喚作茶甌則背速道速道道人擬進老人以茶甌劈面擲其孫元坊纔五齡從旁喚云婆婆以後不可將茶與這老和尚喫道人纔舉掌打元坊忽有省後世緣垂盡危坐自敘平生參請始末瞑目脫去聞子媳哭聲復開目舉竹篦遍擊云恩愛斷時生死斷汝輩侍我久猶作這去就遂手握竹篦而逝道人乃武林黃學使貞父之女也左右復問如定光道人者幾人山僧復屈指云甚多秖據一時憶得者荊溪濟廣道人吳中翰宅吳郡胡度支之姊修雲棲教參老人于萬峰時濟廣患目老人命日以大碗貯水几上坐而注目覺一念起以箸擊水一下至第五日猛擊一下豁然有省又湖州恭道人者吳江趙中丞藎庵之女適閔氏精通教義往來土橋佛日歷十五年秖以大事未明同其姑隨父中丞來參老人示以本色鉗錘二人于言下一時得大安樂齊作禮恭曰古人謂泗洲見大聖遠客還故鄉非欺我也老人勘之亦為助喜姑則忘其名氏矣余己丑住靈嵒其兄欽仲結冬山中長君砥之來省侍坐次舉道人己巳秋在銅井山居一日朝氣澄爽聽中丞彈琴驚謂砥之曰祖翁不能長撫子孫矣明年庚午秋中丞捐館舍豈尋嘗人哉外此(亞僧)中如西池盧靜遠聞朗重燈若而人其事跡皆炳然在人耳目也歲寒接手墨惕然打合山僧一日不敢忘之心惜乎已斷手于老人降生之日定光遺事及諸道人秪有室中追歎耳至老侄讀譜而有補天浴日之喻增予愧悚金石鴻文發揚先德老人寂光未嘗不深望于慶雲也。

　　與靈隱禮和尚書我老和尚乘塵剎至願下生閻浮當正法艱危之日天童老人為之父我幾兄弟為之子夫豈偶然六十年中河漢之口雷霆之舌佛祖之心聖賢之行躋之唐宋自稱傑祖乃弘儲幼失業眼不獵經史長而四方錄錄不暇補學幸而獲侍老人于風雨寒窗朝申夕請譬如磈石堅頑小有空明之一隙以是之故平生自誓自信于古今著述之事不敢躬承秪為我老人巍然一生道行不以此時草創編年後代子孫欲準歲月而無所憑依所以強扶枯骨觸暑成編援已寢之筆拂久栖之牘然急于先德或疏于支裔出于胸臆或限于見聞知我罪我則聽之千秋教之誨之深望于骨肉弘儲以枯木朽株之語為風伯為雨師洒道揚塵前驅以待從此碑版大文麟麟炳炳使後世知天童有克家之冢嫡臨濟有振祖之真孫我兄弟有父也如此我子姪有祖也如此七百年應運之人豈弘儲所能贊一辭哉非兄誰告。

　　堯峰潛月函讀年譜復書記闕里者曰凡域中之山皆發於崑崙至為都會山必西峙水必東流闕里之山北南東皆山環抱若人冠冕佩玉端拱正揖惟西向廓然淺壟平阜而水內為沂為洙為泗外為漕為洸又外為汶為濟大抵皆西流會於今之濟河蓋其勢逆夫黃河排積石入中國衝潰突厥非岱嶽諸山東障則青徐之境與碣石俱淪唯山水俱逆實啟中原元氣之運故岱於五嶽稱宗而庖犧八卦始斯文孔子六經終斯文實在茲土亦萬古人心之障也我三峰老人則禪宗之岱嶽也臨濟示滅七百餘年難起之綱宗三峰老人不惜肝腦塗地以力挽之其勢實逆而和尚所垂示年譜則真闕里之山水也讀年譜而得文章之訣曰提則挈本末之全也曰轉則變首尾之跡也所以善用其逆也曰縱則運其幽閒曰持則謹其樞紐所以善藏其奇也千秋萬古讀和尚之文見三峰老人之道于三峰老人之道會通從上之文此所以為至人之文也。

　　南嶽勒古自序

　　佛祖以治天下萬世之病而垂言句佛病祖病何以治之軒轅岐伯論經脈量藥石著素問靈樞壹本天道五運六氣鑒別時節因緣長桑君飲扁鵲以上池之水以此視疾盡見五臟癥結故不明乎時不知所以治不察乎隱不知所以治目宗門有頌古而後抑揚詠歎有拈古而後變化精微頌發于汾州拈發于韶陽雪竇以韶陽之孫又得汾州之意詞開句立嶽拔雲垂歷世無以尚雲峰真淨昭覺徑山諸老旗鼓振揚有勳勞于宗統不小雖然古人知天下萬世病之所在故能以藥藥天下萬世後之人懵不知天下萬世之病與藥而尚論古人之手眼參伍古人之著作則病而已矣藥何有哉勒古之創蓋勒今以返之古也勒四十世以返之少林勒七十世以返之迦文也勒普天之下而返之正也弘儲南嶽讓和尚之三十四世宗孫也傳南嶽之源行南嶽之道履南嶽之位肅承祖意建言表微法子堯封南潛相與戮力以告成于佛祖。

　　弘儲序其端

　　退翁和尚南嶽勒古

　　侍者警秀記

　　始祖釋迦牟尼佛一日見文殊在門外立乃曰文殊文殊何不入門來文殊曰我不見一法在門外勒曰宜慎辭哉堯封潛曰個語逆耳。

　　圓覺曰一切障礙即究竟覺勒曰三般人不會堯封潛曰無成辦之期。

　　一祖摩訶迦葉尊者因外道問如何是我我者曰覓我我者是汝我外道曰這個是我我師我何在者曰汝問我覓勒曰取此為是祖門佛法堯封潛曰諸人恣意早問。

　　二祖阿難尊者一日入竹林聞比丘誦偈曰若人生百歲不見水老鶴不如生一日而得睹見之尊者因為正之曰不然佛云若人生百歲不解諸佛機不如生一日而得決了之于是比丘以聞其師其師曰阿難老昏矣吾語是也異日尊者復經竹林見比丘誦偈如前者詰之聞述其師言因念愚痴難化入三昧求尊聖為之證于是地為之動光明遽發俄有一聖宿大士示現而為之說偈曰彼者念諷偈實非諸佛意今遇歡喜尊而可依了之彼師弟子竦敬尋得二果勒曰南方禁夏不禁冬我這裡禁冬不禁夏堯封潛曰都不希求一餐之直。

　　三祖商那和修尊者隱于罽賓國南象白山中後于三昧中見鞠多徒眾多懈慢乃往彼正之鞠多見尊者頂禮次尊者以右手上指即有香乳自空而注問鞠多曰汝識知乎鞠多不測遂入三昧觀察亦不能測乃請曰是果何三昧耶尊者曰是謂龍奮迅三昧如是五百三昧汝皆未之知勒曰一如不作相侶堯封潛曰且與渠一升一合擔。

　　四祖優波鞠多尊者在世化導證果最多每度一人以籌置于石室其室縱十八肘廣十二肘充滿其間勒曰怕爛卻堯封潛曰待我抽解了來。

　　五祖提多迦尊者說偈付法已踊身虛空作十八變火光三昧自焚其軀勒曰傳者以為笑堯封潛曰莫便面赤。

　　六祖彌遮迦尊者有一人持酒器逆而問曰師何方來欲往何所祖曰從自心中來欲往無處曰識我手中物否祖曰此是觸器而負淨者曰師識我否祖曰我即不識識即非我勒曰抽刀驀口斫堯封潛曰不為人斟酌。

　　七祖婆須密尊者法付難提已即入慈心三昧時梵王帝釋及諸天俱來作禮而說偈曰賢劫眾聖祖而當第七位尊者哀念我請為宣佛地尊者從三昧起示眾曰我所得法而非有故若識佛地離有無故語已還入三昧勒曰瞎禿奴顛卻他人入地獄堯封潛曰何不直下與伊打脫。

　　八祖佛陀難提尊者因伏陀密多來作禮起而說偈曰父母非我親誰是最親者諸佛非我道誰是最道者祖答以偈曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離勒曰此話大行堯封潛曰第一莫拱手作禪師。

　　九祖伏陀密多尊者承八祖付囑即起身虛空散眾寶花勒曰國有憲章三千條罪堯封潛曰當局者迷十祖脅尊者遇九祖落髮出家羯磨之際祥光矚座感舍利三七粒現前勒曰無恁麼事無恁麼事堯封潛曰如春細雨。

　　十一祖富那夜奢尊者脅尊者從中印土來憩一樹下祖合掌前立者問汝從何來祖曰我心非往者曰汝何處住祖曰我心非止者曰汝不定耶祖曰諸佛亦然者曰汝非諸佛祖曰諸佛亦非勒曰天寒日短夜更長錦繡鴛鴦行人難見堯封潛曰從此蹬蹬以碣碣。

　　十二祖馬鳴尊者有外道索祖論義集國王大臣及四眾俱會論場祖曰汝義以何為宗外道曰凡有言說皆能破祖乃指國王曰當今國土康寧大王長壽請汝破之外道屈服勒曰甚麼經裡有恁麼語堯封潛曰長長出不得。

　　祖作性海偈曰山河大地皆依建立三昧六通由茲發現勒曰但秖用得不可執本也堯封潛曰神從空裏來卻往空裏去。

　　十三祖迦毘摩羅尊者山行逢一大蟒祖直前不顧蟒盤繞祖身祖因與授三皈依蟒聽訖而去勒曰藝不辜人堯封潛曰弄得一出。

　　十四祖龍樹尊者于座上現自在身如滿月輪一眾惟聞法音不見祖相勒曰大似一頭驢堯封潛曰不知聖人立言之難。

　　十五祖迦那提婆尊者及龍樹之門龍樹以滿缽水置于座前祖即以一針投之勒曰一眾總念摩訶般若波羅密多堯封潛曰何不向膏肓穴上下。

　　十六祖羅睺羅多尊者既度僧伽以右手擎缽舉至梵天取彼香飯將飯大眾而大眾忽生厭惡之心祖曰非我之咎汝等自業即命僧伽分座同食一眾訝之勒曰于方便中向上座道這裡合下得一轉語堯封潛曰諸方以為口實。

　　十七祖僧伽難提尊者攀樹化後諸羅漢欲移之不得以諸象力挽亦不動遂就樹下焚之身盡樹更蓊鬱勒曰詳觀斯集擅于理者偏于事堯封潛曰忽然非次聞之諸人盡驚愕。

　　十八祖伽耶舍多尊者手持圓鑑直造僧伽前僧伽問汝手中者當何所表祖曰諸佛大圓鑒內外無瑕翳兩人同得見心眼皆相似勒曰側跳上山巔堯封潛曰更不再勘。

　　十九祖鳩摩羅多尊者法付闍夜多已即于座上以指瓜剺面如紅蓮開出大光明照耀四眾勒曰不願再見堯封潛曰問他繼嗣何人。

　　二十祖闍夜多尊者月氏國王聞師德風躬詣問法修敬已請開演祖曰大王來時好道去亦如來時勒曰只得七成堯封潛曰不是一劫兩劫得休。

　　二十一祖波修盤頭尊者對闍夜多曰我憶念七劫前承師智者月淨之誨責躬悔過以來聞諸惡言如風如響勒曰罄捨衣資設齋堯封潛曰為人師匠大不易。

　　二十二祖摩拏羅尊者因西印土國王得度請問法要祖曰佛法能具七事去三物乃可學王問三物七事祖曰所去三物貪瞋癡所具七事大慈歡喜無我勇猛饒益降魔無證人所以明了不明了以此耳勒曰坐是濫食堯封潛曰拄杖頭撥著一箇會佛法底人。

　　二十三祖鶴勒那尊者與師子比丘語已忽指東北問曰是何氣象師子曰我見氣如白虹貫乎天地復見黑氣五條橫亙其中祖曰其兆云何師子曰莫可知矣祖曰吾滅後五十年北天竺國有難起嬰在汝身勒曰不負汝見別有人不肯堯封潛曰脫得髑髏裡意想留他挂搭。

　　二十四祖師子尊者與禪定師達磨達論義達磨達詞屈遂作禮曰我于學道皆虛勞耳尊者幸有以教我殷勤哀請祖曰諸佛禪定無有所得諸佛覺道無有所證無得無證是真解脫勒曰莫取次發言吐氣堯封潛曰古人所以有目睫之論。

　　二十五祖婆舍斯多尊者當生便拳左手年二十終未能舒二十四祖睹之即以手接曰可還我珠祖遽開手奉珠眾皆驚異勒曰決定決定堯封潛曰白日挑燈仔細看。

　　二十六祖不如密多尊者一日與東印土王堅固同車而出瓔珞童子稽首于前祖曰汝憶往事麼曰我念往劫中與師同居師演摩訶般若我演甚深修多羅今日之事蓋契昔因祖顧王曰此大勢至菩薩也繼後出二人一人化南印土一人緣在震旦九年卻返此方即以昔因故名為般若多羅勒曰長安道上袞袞地堯封潛曰爭出他名身句身。

　　二十七祖般若多羅尊者告菩提達磨曰如來以正法眼付大迦葉如是展轉乃至于我我今囑汝聽吾偈曰心地生諸種因事復生理果滿菩提圓花開世界起勒曰日面佛月面佛堯封潛曰如是經百千萬億。

　　二十八祖菩提達磨尊者寓止嵩山少林寺面壁而坐終日默然人莫之測謂之壁觀婆羅門有僧神光詣祖參承值大雪光夜侍立遲明積雪過膝立愈恭祖過而憫之問曰汝久立雪中當求何事光悲淚曰惟願和尚開甘露門廣度群品祖曰諸佛無上妙道曠劫精勤難行能行非忍而忍豈以小德小智輕心慢心欲冀真乘徒勞勤苦光聞祖誨勵潛取利刀自斷左臂置于祖前祖知是法器乃曰諸佛最初求道為法忘形汝今斷臂吾前求亦可在遂因與易名曰慧可勒曰鹵莽底相知玲瓏底相訝堯封潛曰相續也大難。

　　慧可問從上法印可得聞乎祖曰匪從人得可曰我心未寧乞師與安祖曰將心來與汝安可曰覓心了不可得祖曰我與汝安心竟勒曰畜生畜生堯封潛曰喏喏。

　　又曰外息諸緣內心無喘心如牆壁可以入道勒曰這裡別有個道處堯封潛曰掇不轉個副面孔。

　　二十九祖慧可大師鄴都化導四眾皈依三十四載遂韜光混跡變易儀相或入酒肆或過屠門或習街談或隨廝役或問之曰師是道人何故如是祖曰我自調心非關汝事勒曰堂中秖空第二位堯封潛曰難更改。

　　三十祖僧璨大師謂道信曰有人借問慎勿道我處得法來勒曰此是第三段義堯封潛曰蓋千年餘矣又信心銘末曰信心不二不二信心言語道斷非去來今勒曰爭傳誦之堯封潛曰禪子相尋而來。

　　三十一祖道信大師因唐太宗嚮師道味欲瞻風彩詔赴京祖辭謝前後三返第四返命使曰如果不起取首來使至山諭旨祖乃引頸就刃神色儼然使回以狀聞帝彌欽重勒曰決定不流至第二念堯封潛曰更勿疑也。

　　三十二祖弘忍大師既以衣法付六祖末上囑曰所謂受衣之人命如懸絲也勒曰還具見聞覺知否堯封潛曰黃河如帶泰山若礪。

　　三十三祖慧能大師印宗問曰久聞黃梅衣法南來莫是行者否祖曰然印宗作禮請衣缽出示大眾令瞻禮宗復問曰黃梅付囑如何指授祖曰指授即無惟論見性不論禪定解脫勒曰借一路過那邊還得否堯封潛曰扶得起好手。

　　七月八日謂門人曰吾欲歸新州汝等速理舟楫大眾哀留甚堅祖曰諸佛出現猶示涅盤有來必去理亦常然吾此形骸歸必有所眾曰師從此去早晚可回祖曰葉落歸根來時無口勒曰風高月冷堯封潛曰不能入拔舌地獄。

　　三十四祖南嶽懷讓禪師入室弟子總有六人師各印可曰汝等六人同證吾身各契其一一人得吾眉善威儀(常浩)一人得吾眼善顧盻(智達)一人得吾耳善聽理(坦然)一人得吾鼻善知氣(神照)一人得吾舌善譚說(嚴峻)一人得吾心善古今(道一)勒曰齧草含煙堯封潛曰龍鍾橫集。

　　師一日問眾曰道一在江西為眾說法否眾曰已為眾說法師曰總未見人持個消息來眾無對因遣一僧去囑曰待伊上堂時但問作麼生伊道底語言記將來僧去一如師旨回謂師曰馬師曰自從胡亂後三十年不曾少鹽醬師然之勒曰如何斯言獨能見欺堯封潛曰舉目有江河之異。

　　三十五祖江西道一禪師僧問為甚麼說即心即佛師曰為止小兒啼曰啼止後如何師曰非心非佛曰除此二種人來如何指示向伊道不是物曰忽遇其中人來時如何曰且教伊體會大道勒曰將無播朱紫之豔色堯封潛曰登城不指。

　　僧問如何是西來意師便打曰我若不打汝諸方笑我勒曰三揖而後至階堯封潛曰不獲侍座。

　　三十六祖百丈懷海禪師謂眾曰有一人長不喫飯不道饑有一人終日喫飯不道飽勒曰恤病討貳堯封潛曰爭免口過。

　　一日僧問抱璞投師請師一鑑師曰昨夜南山虎咬大虫曰不謬真詮為甚麼不垂方便師曰掩耳偷鈴漢曰不遇中郎鑑還同野舍薪師便打僧曰蒼天蒼天師曰得與麼多口曰罕遇知音拂袖便行師曰百丈今日輸卻一半勒曰豈例是沙門堯封潛曰是玉真大奇。

　　三十七祖黃檗希運禪師一日捏拳曰天下老和尚總在這裏我若放一線道從汝七縱八橫若不放過不消一捏勒曰師徒不煩堯封潛曰所以平生親舊唾聞諱見。

　　一日上堂曰闍黎不見馬大師下有八十四人坐道場得馬大師正法眼者止兩三人廬山歸宗和尚是其一勒曰便須露布個道理堯封潛曰尚忍言之。

　　三十八祖臨濟義玄禪師住鎮州臨濟學侶雲集一日謂普化克符二上座曰我欲于此建立黃檗宗旨勒曰無由造敬堯封潛曰三月護生。

　　師應機多用喝會下參徒亦學師喝師曰汝等總學我喝我今問汝有一人從東堂出一人從西堂出兩人齊喝一聲這裏分得賓主麼勒曰兩頭三緒堯封潛曰如今論年論月。

　　麻谷問大悲千手眼那箇是正眼師搊住曰大悲千手眼作麼生是正眼速道谷拽師下禪床卻坐師問訊曰不審谷擬議師便喝拽谷下禪床卻坐谷便出勒曰不由至公大義而起堯封潛曰古有之乎。

　　三十九祖興化存獎禪師有時喚僧僧應諾師曰點即不到又喚一僧僧應諾師曰到即不點勒曰中人已下指其跡堯封潛曰使天下斂手慄股以伺顏色師謂克賓維那曰汝不久為唱導之師賓曰不入這保社師曰會了不入不會了不入曰總不與麼師便打曰克賓維那法戰不勝罰錢五貫設饡飯一堂次日師自白椎曰克賓維那法戰不勝不得喫飯即便出院勒曰道自是難復堯封潛曰就之以中庸。

　　四十祖南院慧顒禪師上堂曰諸方秪具啐啄同時眼不具啐啄同時用僧便問如何是啐啄同時用師曰作家不啐啄啐啄同時失勒曰提其身而命之耶堯封潛曰亦不敢自出意見。

　　一僧纔入方丈以手指曰敗也師乃拈拄杖度與僧僧纔接師便打勒曰禮不筋力老于敢侮堯封潛曰驅而率之。

　　四十一祖風穴延沼禪師上堂曰若立一塵國家興盛野老顰蹙不立一塵家國喪亡野老安怗于此明得闍黎無分全是老僧于此不明老僧卻是闍黎闍黎與老僧亦能悟卻天下人亦能瞎卻天下人欲識闍黎麼右邊一拍曰這裏是欲識老僧麼左邊一拍曰這裏是勒曰當得住山事也無堯封潛曰茫乎前聖已遠。

　　一日示眾曰夫參學眼目臨機直須大用現前莫自拘于小節設使言前薦得猶是滯殼迷封總饒句下精通未免觸途狂見勸汝諸人應是從前依他見解明昧兩岐凡聖疑情一時埽卻直教個個如師子兒哮吼一聲壁立萬仞誰敢正眼覤著覷著即瞎卻渠眼勒曰患沙渾水投土益之堯封潛曰大抵賢聖發憤之所為作也。

　　四十二祖首山省念禪師常作綱宗偈曰咄哉拙郎君巧妙無人識打破鳳林關著靴水上立咄哉巧女兒攛梭不解織看他鬥雞人水牛也不識背陰山子向陽多南來北往意如何若人問我西來意東海東面有新羅勒曰螭首龜趺揭于天衢堯封潛曰七世之廟可以觀德。

　　四十三祖汾陽善昭禪師上堂曰夫說法者須具十智同真若不具十智同真邪正不辨緇素不分不能與人天為眼目決斷是非如鳥飛空而折翼如箭射的而斷弦弦斷故射的不中翼折故空不可飛弦壯翼牢空的俱徹作麼生是十智同真與諸上座點出一同一質二同大事三總同參四同真智五同遍普六同具足七同得失八同生殺九同音吼十同得入又曰與甚麼人同得入與阿誰同音吼作麼生是同生殺甚麼物同得失阿那個同具足是甚麼同遍普何人同真智孰能總同參那個同大事何物同一質有點得出底麼點得出者不吝慈悲點不出來未有參學眼在切須辨取要識是非面目見在不可久立珍重勒曰髑髏吐氣堯封潛曰癸甲迴輪節目張。

　　四十四祖石霜楚圓禪師師平生以事事無礙行心凡聖所不能測室中晏坐橫刀水盆之上旁置艸鞋使來參叩者下語無有契其機者勒曰未詳利害之原也堯封潛曰已遍天下也。

　　四十五祖楊岐方會禪師室中問僧栗棘蓬你作麼生吞金剛圈你作麼生透勒曰必速戾于厥躬堯封潛曰三角九尾四肩六足。

　　四十六祖白雲守端禪師示眾曰若端的得一回汗出來也向一莖草上便現瓊樓玉殿若未端的得一回汗出縱有玉殿瓊樓卻被一莖艸蓋卻且道作麼生得汗出去勒曰敢輒布區區堯封潛曰切忌濫觴時。

　　四十七祖東山法演禪師僧問如何是佛師曰露胸跣足曰如何是法師曰大赦不放曰如何是僧師曰釣魚船上謝三郎勒曰惡情悰堯封潛曰寧貧賤輕世而肆志。

　　一日僧問如何是臨濟下事師曰五逆聞雷曰如何是雲門下事師曰紅旗閃爍曰如何是曹洞下事師曰馳書不到家曰如何是溈仰下事師曰斷碑橫古路師曰何不問法眼下事曰留與和尚師曰巡人犯夜勒曰昭昭其永垂堯封潛曰人腰水心之劍家給火耕之田。

　　四十八祖昭覺克勤禪師入東山演祖室通所得呈偈曰金鴨香消錦繡幃笙歌叢裏醉扶歸少年一段風流事秖許佳人獨自知祖曰佛祖大事非小根劣品所能造詣吾助汝喜勒曰五日觀于春山之上堯封潛曰將謂有車轍馬跡。

　　一日到首座寮因說密印長老四年前見他恁麼地乃至來金山陞座也秪恁麼地打一個回合了又打一個回合秪管無收殺如何為得人恰如載一車寶劍相似將一柄出來了又將一柄出來秪要搬盡若是本分手段拈得一柄便殺人去那裡秪管將出來弄勒曰一眾遠立堯封潛曰懷安敗名。

　　四十九祖虎丘紹隆禪師僧問古人到這裡因甚不肯住師曰老僧也恁麼曰一刀兩段時如何師曰平地神仙勒曰打硬作模作樣堯封潛曰換副舌頭。

　　五十祖天童曇華禪師上堂曰見聞覺知無障礙聲香味觸常三昧眼見如盲口說如啞蘇州人獃常州人打野大宋國裡只有兩個僧川僧浙僧其佗盡是子淮南子江西子廣南子福建子豈不見父慈子孝道在其中矣勒曰取次用心堯封潛曰經三大阿僧袛劫。

　　五十一祖天童咸傑禪師上堂曰一個葫蘆纔倒地滿地葫蘆盡傾倒欲識單傳直指禪今日鬥湊得恰好勒曰入粟受爵者難搆堯封潛曰腷腷膊膊雄雞鳴磊磊落落垂天星。

　　五十二祖臥龍祖先禪師上堂曰如何是禪閻浮樹在海南邊撐天拄地拄地撐天巧說不得只要心傳畢竟如何是禪禪勒曰悔不剩得堯封潛曰父前子名君前臣名。

　　五十三祖徑山師範禪師上堂曰若論此事直是省要易會多是諸人自作艱難自作障礙所以有時東廊西廊見諸人和南問訊山僧便乃低頭相接其實無他只要諸人識得長老是西川隆慶府人氏勒曰當舉衡石以正輕重堯封潛曰曆數在躬。

　　五十四祖仰山祖欽禪師住龍興上堂曰一見便見一得永得展手曰撒開兩手大家看畢竟明明是何物潭州內外有一十八座城門白日行人千千萬萬一任東西南北勒曰政有所伸也堯封潛曰洪範九洛風角鳥鳴。

　　五十五祖天目原妙禪師普請上堂曰禪不在參道不在悟動轉施為山嶽鼓舞孟八郎漢便恁麼去爭似西峰搬石運土勒曰不有怨也堯封潛曰追維疇昔如何可忘。

　　五十六祖天目明本禪師示眾曰瞻在前忽在後竹雞晝啼華鯨夜吼未了聽一言如今誰動口勒曰殊出而共趨也堯封潛曰刻玉符者也。

　　五十七祖聖壽元長禪師上堂曰貴買廬陵米大做鐵餕餡普請諸禪流堂中自吞啗阿呵呵聊表殷勤莫嫌冷淡勒曰以其能相勝乎堯封潛曰古者不下堂而見諸侯。

　　五十八祖萬峰時蔚禪師久參三不是因緣一日聞舉溈山踢倒淨瓶忽悟乃曰當日若還親看破如何不進劈胸拳勒曰厥功懋哉堯封潛曰得其人則振之也。

　　五十九祖萬峰普持禪師一日問慧旵心不是佛智不是道汝云何會旵近前問訊叉手而立師呵曰在此許多時還作這個見解勒曰亦非人之能也堯封潛曰不知有漢無論魏晉。

　　六十祖東明慧旵禪師呈解偈曰一拳打破太虛空百億須彌不露蹤借問個中誰是主扶桑湧出一輪紅勒曰輒生惆悵堯封潛曰敢稽首布之。

　　六十一祖東山永慈禪師于旵和尚兩掌下開悟乃展具珍重禮三拜而立旵曰居古道山三十載今日秪見得這僧勒曰不必闍黎堯封潛曰使客舍灑掃以待。

　　六十二祖高峰智瑄禪師久參東山慈和尚付法偈末有殺活拈來總現成之句勒曰二時上堂不得咬破一粒米堯封潛曰日精月華吞霞服氣。

　　六十三祖金陵本瑞禪師參瑄和尚瑄問曰甚處人師曰四川瑄豎起拳曰四川還有這個麼師曰無瑄曰因什卻無師曰非我境界瑄曰如何是你境界師曰不識瑄曰汝豈不是著空師曰終不向鬼窟裏作活計瑄曰西天九十六種你是第一種師拂袖便出勒曰老硬作禪和堯封潛曰一日復一日。

　　六十四祖玉泉明聰禪師一日聞馬嘶豁然大悟乃曰如斯之事如來明見無有錯謬勒曰敢不遠千里望風以來堯封潛曰何必華山之騄耳。

　　六十五祖圓通德寶禪師上堂拈起拄杖曰有麼有麼一僧作禮師劈脊便打曰多口作麼曰某甲一言未措師復打曰再犯不容勒曰如斯爭奈何堯封潛曰豈是磨稜合縫底道理。

　　六十六祖禹門正傳禪師常舉門前冷落車馬稀老大嫁作商人婦辨驗方來三十年衲子士大夫罕契其機勒曰迸散十斛堯封潛曰是風之始也。

　　六十七祖天童圓悟禪師僧問如何是佛法的的大意師搔頭曰老僧頭癢曰還有奇特也無師展兩手勒曰絕毫絕釐如山如丘堯封潛曰震旦無別路。

　　六十八祖三峰法藏禪師示眾曰機先一向是汝諸人安身處先機一著是汝諸人立命處其間左之右之或伸或縮是汝諸人踏腳處末後一句是汝諸人出頭處汝等諸人作麼生會勒曰若人辨得天下橫行堯封潛曰不圖東天一隻西天一隻。

　　退翁自銘塔

　　序曰崇禎八年乙亥四月先師三峰和尚定臨濟正宗記付弘儲而記之曰藏于龍雲用出師吼貴宗旨有繼而起也命名弘儲命字繼起為臨濟荷擔之嫡子晚而自號退翁退者何於法運於自揆皆不宜進而宜退故以退為安曰翁自老之也物老而衰衰將至而自老之者自悲之也自銘塔者何門弟子為翁營歸藏之地而翁憂其身後之文之不獲翁心也故自銘蓋自世有諛墓之文于是有諛塔之文身後之文往往文過其實翁恥之況槁立山林不應煩當世大位君子經畫筆墨臨濟歿七百餘年綱宗未墜于地弘儲躬承祖父提命不敢惜肝腦自暇自逸憂勞四十年上觀千載下觀千載如印印空庶幾無慚稱南岳宗孫為三峰嫡子當臨濟三十二世生平無他伎能銘不餘及銘曰。

　達磨之孫　　不重禪定　　解脫匪存　　廟貌嚴靚
　塔勢雄尊　　弗關性命　　循末討論　　夙夜怲怲
　羸立疲奔　　請觀前聖　　直截本根　　四顧空淨
　橫豎併吞　　天衢絕徑　　蕩蕩不痕　　大機全勝
　大用雲噴　　斷際超倫　　提祖父令　　旋乾轉坤
　溈仰聲應　　五宗始藩　　我祖秉正　　照用煌焞
　機對飛橫　　則有雲門　　兩支雙勁　　同源崑崙
　洞水澄泳　　綿密粹溫　　心王顧命　　法眼開屯
　藥因救病　　荼苦戴盆　　天關不▆　　大哉宗原
　單提古政　　東國赤幡　　多羅懸證　　河注重翻
　霧罷開瞑　　手拂朝暾　　視者徒瞪　　扼要弗煩
　大方無諍　　大文無掄　　大聲無競　　上報師恩
　吳山青亙　　具區可捫　　向當斯定　　爰有後昆
　心心智證　　乃真達磨之孫

　　辛亥夏孟　于留惑軒　自銘塔竟

　　南嶽勒古後序

　　二萬五千九百二十年天日交差一周天地開闢久矣其經歷二萬五千九百二十年者凡幾若使創者必在前襲者必在後則時遞而降各循前跡鴻荒以後天地何賴伏羲以上非無文字至于伏羲而文字立故伏羲文字天地之一開闢也軒轅以上非無甲子至于軒轅而甲子定故軒轅甲子天地之一開闢也當堯之時日在元枵九州波濤于是整頓名山大川禹貢乃作故陶唐治水天地之一開闢也此以明創者不必在前襲者不必在後也震旦禪宗少室創之大機大用江西創之自臨濟創統汾州十智一創東山昭覺法式各一創至我天童三峰埽蕩建立各一創天下靈嵒身集大成法運開闢前起丙子到于今三十年拓萬古之心胸達磨以來震旦第六創而南嶽勒古則又一創也南潛涼薄慄然懼不能少裨益前人而命之同勒承命慚惕敬以禪宗之重賴于開闢者告天下後世為法準。

　　住堯封寶雲院嗣法門人南潛謹書

　　三峰藏和尚語錄後序

　　身中有生老病死念上有生住異滅荊山汴水埜火斷雲何故何新何憂何慮有截斷天下人舌頭底手腳不能教無舌人解語入不得夾山眼況我臨濟門風高多少闊多少三賢十聖望影神迷諸佛祖師聞聲膽碎你道甚麼人纔能于中自在縱橫神通游戲我三峰師翁所以未離天上天上震驚纔下人間人間搖動咳唾修羅絕種掉臂佛影無蹤尚有輩鈍根阿師道棒喝闡佛祖之機玄要絕狐狼之跡我師翁笑倚長松閑臨寒水濟濟威儀蕭蕭動止六門虛靜心月孤圓萬法咸舒神珠炳煥如此說法豈有言路可尋如此利生那來功勳可立千古為物作則惟此法王大寶。

　　歲辛丑八月望堯峰嗣法孫南潛稽首拜言

　　後序

　　三峰師翁開物成務之功振興摧闢之力發諸語言被諸行事嵥然以應身大士來支臨濟其無師樂說之智辨如雲門其始終化跡又如雲菴雲菴天縱自然定宗旨於黃龍師翁欲振起楊岐乃定名於金粟其悟門廣大說法如雲涌川決筆記者莫能殫書然猶裒聚成錄得法語三十卷廣錄五十卷顧命時親持稿本以結集囑我和尚我和尚再拜而受祕重大法藏笥篋者二十餘年庚子中秋住雲嵒慨然念滹沱大宗定于隆祖隆祖得真子應菴與玅喜並驅不再傳漸見衰落其間雖有仰山天目崛興為一代龍門瞿然視其後終不甚昌大逮金粟悟祖與我師翁一虎步于前一龍驤于後從上綱宗致廣大而盡精微莫之有加今據大宗之庭宜事結集卷軸浩繁摘要四編曰三峰和尚語錄蓋取渾金璞玉不事雕鐫應物垂慈楷模百代若夫險崖慣拶銕壁孤撐或渺然如雲漢之高或浩然若江湖之決波騰浪蹴魚龍盡迷其方地轉天迴鷹隼旋失其勢海水一滴全用百川于此入門堂奧斯在嗚呼我和尚之心亦苦矣雲嵒當四衝八達之衢接納煩劇未竟厥緒今辛丑夏來金粟始克成之命予小子敘其後不敢辭乃再拜稽首志其歲月。

　　靈嵒嗣法孫曉青盥沐敬書于金粟首座寮


