嘉興大藏經（新文豐版）第 38 冊 No. B429 盛京奉天般若古林禪師語錄


　　序

　　古林禪師亦吾徒之特異者也浮屠之學非善幻多術之謂所貴了脫生死耳彼蓋於去來之際為尤異何異乎異其生死自主焉可死即死欲未死即復生期死則又死乙亥仲冬既望跏趺坐逝一夕矣次旦忽起如平時一一指示立塔及荼毘事從容至晦日手書招故人與別送之出門經行院中夜半歸丈室凝坐命弟子燃香二寸始入見端居不動手腕溫軟題偈墨汁尚淋漓凡上非去來自主而能若是乎則豈非吾徒之特異者乎及舉火時煙燄發五色龕開現金色毘盧像衣摺數珠宛然舍利無數一齒不壞異乎不異余連歲瓢笠南北得於諸方傳述者如此今春息影謝客經函禪榻昕夕掩關適深雪艸堂霽崙法兄過訪菴中具伊蒲而別留古林語錄索序是時晴雪初消菴中探春盛放下簾呼茗取一編向花香燈影間披讀終卷覺舍利光毘盧金像彷彿從側理中出為合爪贊喜久之夫余與古林同出雙桂一支既不可以不文辭遂略其語言文字而摭拾生死一事紀之緘寄深雪當廣示學人使知古林者果了脫生死去來自主而為吾徒之特異者也。

　　鷓鴣頭陀超斯撰

　　序

　　<<PIC>J38p0919_01.gif</PIC>

　　<<PIC>J38p0920_01.gif</PIC>

　　古林智禪師語錄序

　　古公得法語公語公得法雪公雪公得法破山和尚破和尚得法密雲老人多奇諸方能言之古公余鄉人志亦彷彿少棄家參學頓悟第一義藏峨嵋山中成自了漢不欲諸方知有古公余曾披緇衣混跡麋鹿或倚扁舟武陵溪上騁望江湖記桃花開落浮遊餘景而世路播遷古公不獲臥雲松余不獲辭簿書乃相遇於遼之左此間昔有講律無宗粵東剩公發焚脩繼赤公古公於是翕然知曹洞臨濟剩公出自爨下始末尤奇詳其語錄赤公東剩公左右之古公來赤公周旋之古公懷其素志甘嚙冰雪執牧豎事而大法將行潤澤。

　　湯沐種菩提於寸心消泡影於八識人天共推此古公所不能自已者也遂登般若座闡破山旨三期般若成大叢林剩公赤公有志未行者飯貧衣寒恤病孩委棄斂暴露古公悉舉之故人人以古公為歸若其機鋒觸發作獅子吼用破山之奇為正用正為奇莫可把鼻真不愧為破山後人余與古公往來凡八年轉治江右將別古公情思黯然念關東風俗樸厚得三大和尚開示一切今為樂土且當事寬簡僚屬多暇日而萬里之行其何以別我古公公曰子行矣其序我語錄余何辭惟述予之所知見及聚散之不得於志者以告諸方然古公雲水人也他日或握手茅庵漁浦望朔雲塞月如家常話則又未必不如其志也謹序。

　　時
康熙乙卯歲菊月九日奉天府通判陞江西廣信府同知楚武陵舊衲弟季渾拜手題

　　古林智禪師語錄目次卷首序文卷第一盛京般若禪寺語錄卷第二遼陽如來禪院語錄卷第三遼陽建寧禪寺語錄普說卷第四奉天府東前山臺大悲禪寺語錄機緣頌古小佛事法語卷第五偈上卷第六偈下行狀

　　古林智禪師語錄目次終

古林智禪師語錄卷之一

　　侍　　者正繼記錄

　　嗣法門人正燈編輯

　　住盛京般若禪寺語錄

　　康熙壬子歲冬十月受當道護法縉紳善信暨本寺監院等請於臘月朔日進院。

　　當日山主楊明俊率眾請上堂至法座前曰拽杖雲程蜀地來真風不二任安排今朝對眾親拈出只要人人莫自埋遂陞座拈香奉為
今上皇帝聖壽萬歲萬歲萬萬歲次拈香曰奉為本府京兆在任尊官伏願高遷祿位永固壽基復拈香曰此一瓣香不是嶺頭密付亦非雞足傳流昔在蜀中遭毒手而今塞外恨難酬爇向爐中供養先住貴州木皮庵現在武陵德山傳曹溪正脈第三十七世語嵩裔大和尚用酬法乳之恩遂斂衣就座上首白椎畢師曰一瓢一笠過三韓拄杖橫擔沒底籃倒跨楊岐跛驢子好收溈老牯牛關魔宮虎穴全身入鐵壁銀山盡底翻獨顯大機施大用不傳金色舊金襴遂提衣角問大眾曰既是不傳金襴此衣甚麼處得來莫有道得者麼試出道看問師唱誰家曲宗風嗣阿誰師曰不是彌勒前亦非釋迦後曰恁麼則昔日般若今朝和尚師曰謾勞塗污曰峨嵋親得旨塞外大敷揚師曰賺殺汝問馬祖一喝百丈三日耳聾意旨如何師曰赤心片片曰黃檗為甚麼吐舌師曰識法者懼乃曰自蜀散席萬里到來得遇楊山主留住此地又蒙章京王佟兩公又得京兆別駕陳季兩公及護法善信皈依成此般若叢林堅請山僧陞座勉強應命藏之不得既藏不得分明露現試問諸人見不見若曰見實相之體本非青黃赤白長短方圓亦非見聞覺知之法且作麼生見若曰不見又道藏之不得為甚麼不見拈杖卓曰莫被拄杖子瞞始得看看拄杖子穿過汝等髑髏𨁝跳入汝等鼻孔裏去也汝等還覺寒毛卓豎麼復卓一卓下座。

　　佟望年等請上堂問青蓮一瞬金色知歸作家到來以何相待師曰飽餐明月爛嚼清風曰忽遇無舌人來又作麼生師曰無底橐子滿盛堆曰誰知別館池塘裏一對鴛鴦畫不成師曰只緣生落處切莫厭家貧曰今日已逢王膳宴大家拍手唱哩囉師曰三十年後有人証明在問如何是諸佛出身處師曰雲收山露頂僧曰意旨如何師曰河凍水凝流乃曰釋迦出世達磨西來廣設權變隨機應化無非教人踏著本地風光識取自己面孔於斯薦得可以荷負宗乘全身提掇管取三世諸佛合掌皈依歷代祖師低頭俯伏坐微塵裏轉大法輪於一毫端現寶王剎不是神通玅用亦非法爾如然乃人人具足個個圓成一段本有光明經過塵沙劫數不曾移易絲毫且道此光落在甚麼處顧視左右曰兩眼豁開全體現縱橫無處不親親。

　　李廣寂請上堂驀拈拄杖曰大眾見麼人人有眼必定是見喝一喝曰聞麼個個有耳必定是聞聞見分明復是何物若向這裏轉得身覷得透便可大方獨步高握權衡興慈運悲驅馳佛祖苟或未能只須打疊身心向三條椽下七尺單前豎起脊梁高著眼廝結眉毛仔細參忽然踏著消息子不妨與山僧拄杖打個折合遂卓一下曰努力今生取辦逗遛萬劫難逢。

　　劉金環陳寬闊等請上堂槌下薦得平地生塵句外承當無風起浪第一義諦作麼生觀若乃忘機守默已被維摩占先擬欲展演詞鋒又落能仁之後若是行棒行喝德山臨濟用過若更拈槌拈拂馬祖百丈曾施到這裏恁麼也不得不恁麼也不得恁麼不恁麼總不得作麼生委悉去揮拂一下曰一把柳絲收不得和煙搭在玉欄杆。

　　田加禎請上堂問如何是道師曰阿誰不踏著曰如何是道中人師曰往來無罣礙曰經曰唯此一事實餘二則非真如何是一事師劈頭一棒曰會麼僧罔措師曰直截提持猶不會忙忙業識幾時休乃曰今朝冬月一鐘鼓相催逼未動腳跟前好個真消息迎請到法床未免涉階級休把古人語將曲當作直一即六六即一赤鬚鬍鬍鬚赤驢覷井井覷驢不濕腳腳不濕通身與遍身何必共不必斑虎喚作貓總是妄分析愚拙這裏絕商量未容啟口打折脊若能直下解翻身一生參學大事畢。

　　僧錄司陳寬闊請上堂問須菩提岩中晏坐天雨四花今日僧錄同眾賁臨是何奇特師曰道義相親話歲寒曰閒持經卷倚門立笑問客從何處來師曰不是苦心人不知問佛未出時如何師曰清貧常樂曰佛已出時又如何師曰濁富多憂乃曰此事無拈弄處無啟口處遂拈拂子揮一揮曰無拈弄處已拈弄了又豎起問曰識此物否無啟口處已啟口了顧左右曰汝等何不領會若向這裏見得分明聞得透徹一念返本還源即具頂門正眼無邊剎海自他不隔於毫端十世古今始終不移於當念淨裸裸絕承當赤灑灑沒回互諸聖同躔眾機頓赴苟或未然莫將閑學解埋沒祖師心。

　　實清眾等請上堂覓心覓性正如守株待兔窮玄窮妙大似張網兜風蓋不知真隨妄轉法逐緣遷如澄清大海浪起風生似皎潔太虛雲興雨作自蔽妙明枉勞神體昧卻靈山直指辜負少室別傳復舉拂子揮一揮曰這一著子非從外得昭昭日月森羅頓現於靈光蕩蕩目前彼此無分於實際非文字相離見聞緣一道平等山河匪礙塵塵成現剎剎圓明萬像之中長獨露千峰頂上現全身。

　　實襲請上堂問祖師未西來時如何師曰支那夜夜家家月曰已來時如何師曰幾處謳歌幾處悲問一切諸佛皆從此經出如何是此經師曰腳跟下薦取乃曰我本無心有所希求今此寶藏自然而至敢問大眾上是天下是地左是路右是溪前是功德主後是慈恩寺寶藏在甚麼處眾中還有道得者麼如無山僧自道去也震威一喝下座。

　　報恩寺都管覺宗請上堂八年爛臥鎬京地今日重登曲彔床正恁麼時難啟口全無佛法可商量菩提涅槃陽焰水佛性真如閃電光非佛非心空打橛即心即佛肉剜瘡與麼與麼冰求火不與麼是賊抱贓見色明心猶未徹聞聲悟道妄承當眾中若有英靈客試出當機共舉揚莫學丈師親馬祖休同臨濟個顛狂不勞據捉虎頭尾掀翻玄要播諸方既是掀翻玄要如何又播諸方恁麼中不恁麼不恁麼中卻恁麼到這裏孰敢正眼覷著且道其中還有恁麼人麼遂起拈杖卓一卓曰舉頭天外看誰是個中人。

　　寬寶張忠成請上堂問翠巖一點不點意旨如何師曰向前向爾道僧便進師便喝僧擬議師便打問窮子得寶不知是何寶師曰煞好一問曰請師酬價師便打曰是多少僧擬議師又打問如何是佛師曰千山路南去曰弟子不會師曰橫河水西流乃曰風不待月而涼火不待日而熱般若堂內安禪瞬息過了一月連日屢屢上堂貴要禪流休歇若能當下知歸便乃超宗越格若涉擬議思量白雲萬里不絕果能是非齊泯善惡都忘掀翻玄妙關打破無明窟迥出威音王高超毘盧頂透聲透色絕遮欄蓋天蓋地無向背喝一喝下座。

　　陳實一領眾請上堂問達摩西來不立文字和尚為甚麼說法師曰汝在甚處見山僧說法來曰恁麼則昔日達摩曾敷演今朝般若又重興師曰莫謗他好問古德曰釋迦彌勒猶是他奴他是個甚麼人師曰滅佛種族漢曰他具何面目師曰將此深心奉塵剎乃曰若一向舉揚宗乘所謂法堂前草深一丈山僧今日事不獲已放開一線道通個入路豎起拂子曰大眾識這個麼在天成象在地成形在四時作寒暑在日月為照臨在人則豎在畜則橫在有情動轉施為在無情森羅顯煥剎剎塵塵露現頭頭物物全彰諸佛識此具一切種智菩薩識此成就諸般波羅蜜獨覺識此向無佛世顯大神通聲聞識此得八解脫天人識此悟無生法脩羅識此安住忍地地獄識此知罪性空餓鬼畜生四生九類一切有情識此隨其根性各得受用若向這裏會得拂子現神變相化作無邊身菩薩大千普應去也喝一喝卓拄杖下座。

　　信官穆清格請上堂乾坤之內宇宙之間中有一寶秘在形山達摩九年面壁覷不破瞿曇三百餘會道不著摩醯三眼也難見大悲千手也難摸歷代祖師古今知識咬定牙關一場懡㦬今日般若不免拈出供養大眾及大地有情無情同一眼見同一耳聞同一受用良久曰季冬嚴寒各歸煨火。

　　侍僧美然領眾請上堂問昔溈山問仰山曰山河大地日月星辰喚作事得麼仰山曰如是如是意旨如何師曰山僧今日不答話曰萬派千流歸渤海七金五嶽總須彌師曰猶是葛藤在乃舉石室見僧來拈起拄杖曰過去諸佛也恁麼現在諸佛也恁麼未來諸佛也恁麼圓悟曰過去諸佛不恁麼現在諸佛不恁麼未來諸佛不恁麼師曰一人在孤峰頂上喝風罵雨一人在十字街頭截鐵斬釘有擒有縱有殺有活且道恁麼的是不恁麼的是然雖如是放過則二俱作家點檢則二俱失利何也恁麼不恁麼兩沒交涉山僧則不然拈拄杖卓一卓曰過去諸佛在這裏現在諸佛在這裏未來諸佛在這裏還有檢點得出的麼良久曰三段不同收歸上科。

　　祁天長請上堂問氣宇昂藏來震國一言不契羞慚極心懷塗毒嵩山坐分骨分髓太狼藉狼藉即不問因甚遞相鈍置師曰蠱毒之家水莫嘗曰飲者何如師曰死僧喝師曰相隨來也僧掩耳而出師曰腦後見腮莫與往來問如何是法身邊事師曰利名盡處江山窄煩惱忘時世界寬曰如何是法身向上事師曰任運騰騰隨分度更嫌何處不風流乃曰世尊拈花迦葉破顏四七分芳過東土達摩面壁神光斷臂二三流派到南能佛佛授手祖祖傳燈到此始分二派向後又成五宗臨濟賓主互換雲門顧鑑圓融溈仰父子投機曹洞君臣合從法眼直指唯心各自建立門風瞎驢一支茂盛烜赫浩浩轟轟枝枝葉葉無數三十四傳天童威聲振動寰宇六處萬人興隆親傳嗣有十二超群讓我師翁九坐道場無匹後來獨踞巫峰雙桂堂前杯酒時人盡喪其中今日正眼看來灼然道在人弘喝一喝曰會麼不見道道無隱顯遇緣即宗法無去來因時而會然雖如是猶是建化門邊事若論向上一著猶未在如何是向上一著直下一槌皆粉碎乾坤大地盡光輝。

　　示眾百日安禪將一半己躬下事莫遲疑寸陰有限嗟誰惜一念迴觀返自思鎖卻狂猿勿浪走牢拴劣馬住奔馳胸中有物蕩教盡足下無絲不用除廝結眉毛咬定齒精懃腦後痛加鎚心心似解倒懸急切切如同救火時烈焰亙天渾不顧翻身直透萬重圍須彌倒卓虛空碎拶破娘生鐵面皮始識頂𩕳具隻眼當陽直截照無私縱橫倜儻忘羈絆觸處隨緣樂自如若不如斯深負己營求聲譽作何為相酬園菌愧無愧泣淚坡前悲弗悲珍重諸公當省力身沉苦海實難移。

　　冬至日實利領眾請上堂烏兔奔忙曉夜催流光又爾一陽回虛空碾得無藏處萬象齊來芥裏埋大眾還知芥子安身處麼豎起拂子曰山河大地草木叢林全承此力天以此而清地以此而寧日以此而照月以此而明君王以此萬國來賓宰輔以此為政治民百姓以此共樂昇平衲僧以此運用無盡顧左右曰切莫錯認且道陰捲陽回一句作麼生道冷冰未得隨橫水春信將來寄雪梅。

　　剛實首請上堂問學人乍入宗門求師指示師曰早晨洗面莫教摸著鼻孔曰摸著時如何師曰冤害殺人問摩騰入漢已涉繁詞達摩西來一場特地今朝陞座將何表示師曰蜀中留不得塞外任人嫌曰莫就是和尚為人處麼師曰家裏已無回日信路邊空有望鄉牌曰恁麼則千里仝風去也師曰長行書不盡短偈絕人聞曰長安處處家家月幾處笙歌幾處愁師曰抓著般若痒處乃曰煆生死顯超宗越格之規模煉聖凡彰全殺全活之機用所以馬祖一喝百丈三日耳聾寶壽令行鎮州一城眼瞎黃檗三頓棒臨濟全身擔荷龍潭吹滅燈德嶠直下承當驀豎起拂子曰這一隊老漢同無量佛祖盡在拂子頭上演大法義轉大法輪汝等信得及麼若信得及法法本自圓成念念悉皆具足不勞脩證得大受用且道受用一句作麼生不起纖毫脩學心無相光中常自在下座。

　　道元領眾請上堂老宿能仁問時有阿私仙來白於大王師曰說箇甚麼曰我有微妙法世間所希有師曰破草鞋宿無語師震威一喝曰會麼曰不會師曰不會微妙法會得破草鞋乃曰談玄七七說無說一瞬青蓮渾漏泄因此後來傳直指明人往往成途轍爐內火紅庭前雪白誰道融融只一色簷前鵲噪枝上鴉鳴誰道關關只一聲日日東來日日西去誰道如如不遷義已離南楚今過北塞誰道巍巍不動身不識這些消息子空認山河作眼睛。

　　善信人孫添壽同妻李實航請上堂問龐公將家貲沉於湘水今日孫氏施財飯僧與龐公是同是別師曰眉分八字兩耳垂肩曰且道承誰恩力師曰東風昨日至花發樹頭春曰深閨簾幙千家月落日樓臺一樣風師曰逢人但恁麼舉乃曰阿呵呵是甚意口吃飯鼻出氣一不成二不是赤灑灑明歷歷非心機所擇非計較所及六祖曰不會達摩道不識謾曰北斗藏身休道南山鱉鼻中原至寶難酬價西江一口易得吸般若堂內眾禪和磨褌擦褲半百日半百日浮逼逼浮逼逼總為不識丘乙巳驀然撞著仲尼門下短命底顏回啐原來是這箇可知禮可知禮在這裏遂拈拂子拂一拂曰在者裏臘月三十日到來也是開眼見鬼。

　　臘八日實悟請上堂問盡大地是箇般若門為甚把手拽不入師曰為他腳根點地鼻孔撩天曰和尚前日道殺佛殺祖殺阿羅漢是甚麼意師曰只許獰龍會不許跛鱉知乃曰眼聽音聲耳見色舌聞香臭鼻言說身分善惡意覺觸六月嚴寒臘月熱男身入定女身出盞子落地破是碟柳樹著箭桑迸汁石人喫棒空流血如斯見得明白方知黃面老漢未離兜率已降皇宮未出母胎度人已畢豈待毘藍園內方名為生夜睹明星方名曰悟及至三歎奇哉分禪教律四十九年屙漉漉地多少落節引得後代兒孫將祖宗家醜盡底揚出免教後人向明星下妄想邊討悟分迷然雖如是正當恁麼時還有為釋迦老子雪屈者麼若有出來與般若拄杖子相見若無更聽一偈水雲開關人天徑珍重時人努力行打破目前關捩子莫教杓卜聽虛聲。

　　傳學領眾請上堂若論第一義箇箇頂𩕳上如如不動人人腳跟下了了分明非玄非妙非異非如非聞見覺知所以道纔起一念見他便隔一座須彌纔起一念知他便乃沾黏點污若能屏脫見聞覺知直下領略得去見則便見正法眼藏昭昭溢目知則便知涅槃妙心晃晃通身於一毫上現恒沙諸佛之全身於一念中現無邊眾生之世界然則如是猶是閉門造車未是出門合轍且道合轍一句作麼生落霞孤鶩齊飛秋水長天一色。

　　元旦日實融請上堂今上祝延一瓣香爐中爇向露堂堂十方世界無藏覆函蓋乾坤悉已彰舉目分明沒漸次莫教擬議更思量。

　　楊登科請上堂乃揮拂曰這裏會去甚省心力便可荷負吾宗眾中還有恁麼人麼如無智上座不識好惡向第二義門頭為諸人重重話會去也若論此事不論僧俗男女賢愚貴賤悉皆具足毫無欠少只為根有利鈍見有淆訛向是非邊聲色裏轉卻不見道名言滯於心內恒為緣慮之場實際在於目前翻作名相之境若得正眼圓明見刺盡除一法不墮緣塵萬法本無罣礙所以盧老不識字頓明佛意白兆不識書圓悟宗乘到這裏須是有節操極慷慨斬釘截鐵漢始得若是畏刀避箭碌碌之徒看即有分既然如是且道具足箇甚麼喝一喝曰雪後始知松柏操事難方見丈夫心。

　　僧妙智請上堂舉德山小參示眾曰老僧今夜不荅話問話者三十棒時有僧出禮拜山便打僧曰某甲話也未問因甚打某甲山曰你是甚處人僧曰新羅人山曰未跨船舷好與三十棒圓悟曰德山大似金輪聖王寰中獨據四方八表無不順從等閑布一敕施一令直得草偃風行若不是這僧爭見殺活擒縱威德自在法眼曰大小德山話作兩橛圓明曰大小德山龍頭蛇尾雪竇曰德山握閫外威權有當斷不斷不招其亂底劍雖則直截單提各能扶豎德山要且只扶得末後句未扶得最初句在且作麼生是最初句大鵬欲展摩霄翅誰顧奔騰六合雲師曰奇持因緣須以奇特激發殊勝大事須以殊勝舉揚圓明有驗人句法眼有超宗眼圓悟順水推船雪竇迎風把舵雖然各出手眼成得個什麼邊事若是山僧待他道某甲話也未問因甚便打復打曰可殺不識好惡當時德山下得這一棒不惟截斷天下人舌頭也免得他道個龍頭蛇尾。

　　耿門呂氏請上堂問新建般若則不問因齋慶讚請師宣師曰東山雨過松添翠橫水增流浪更深曰恁麼則塵垢盡除光始現乾坤大地露全身師曰莫著相乃曰重整頹綱闡揚法化非金石心肝生鐵鑄底脊梁亦不能弘持此道豈志淺之流而能為之雖然如是恁般說話如仰面尋地低頭覓天。

　　信官王養民請上堂問掬沙獻佛果感輪王設齋飯僧斯成何美師曰介爾景福錫爾眉壽曰古柏煙籠清晝永滿庭蘭蕙彩衣歡師曰一任縱橫問無眼耳鼻舌身意因甚又道見聞覺知師曰扶過斷橋水伴歸明月村曰恁麼則個中若了全無事體用何妨分不分師曰泥裏洗土塊乃曰若是明眼漢不遊諸佛機關不墮祖師窩曰明如杲日寬若太虛放曠逍遙有甚麼事然到者裏必同道者方知同得者方證且道作麼生說個同得同證道理莫是菩提涅槃真如佛性得麼莫是人境俱奪照用同時得麼莫是即心即佛非心非佛得麼莫是人我是非得失雙忘者麼總沒交涉不見道擬剔眉毛早錯過纔涉思量隔萬山。

　　張常信請上堂問給孤長者捨金布園而求功德今日張公領眾設齋有何功德師曰重若泰山抬不起深如滄海掬難乾曰與麼則隨家豐儉去也師曰種粟得粟乃曰正令全提貴在臨機直截當陽顯現須教當下知歸到這裏不假擬議思惟只要全身擔荷直得有佛處不得住無佛處急走過上無攀仰下絕己躬所以道衲僧家行則廓爾周沙界坐則芥子納須彌把住乾坤都失色放行大地沒遮攔且道眾中還有恁麼人麼若有試出相見若無未免氣急殺人解制實隆請上堂問久默斯要不務速說師還荅否師曰荅其僧驀擒一僧曰請師荅話師便打曰正賊走卻擄贓人受罪乃曰今朝正是元宵節百日爐鎚今日歇拂子茶條來報怨剜心剖腹沒人測山僧何故不知休猶自饒唇鼓美舌為要人人兩足尊與伊拔出頂𩕳楔聖賢具足凡夫法凡夫具足聖賢訣石頭尚自將頭點衲子如何不自瞥若是吾門過量漢未容登座早通徹果能如是徹根源解未解兮結未結著佛衣兮行佛行入佛室兮稱佛杰猶然還自不知曉未免重重話直截鑼鼓喧喧花炮響家家戶戶盡歡悅裝龍辦鬼滿街跳般若真機渾漏泄一切音聲是佛聲一切眾色是佛色大洋海底撞金鐘須彌山王頭腦裂驚起法身藏北斗森羅萬象骨筋折不是西天秘密傳亦非東土繫驢橛直下不能明了去汝自東西我自北拽杖下座。

古林智禪師語錄卷一終


嘉興大藏經（新文豐版）第 38 冊 No. B429 盛京奉天般若古林禪師語錄


古林智禪師語錄卷之二

　　侍　　者正尚記錄

　　嗣法門人正悟編輯

　　住遼陽如來禪院語錄

　　康熙癸亥夏四月八日進院。

　　尤成伯王成功等請上堂山僧搭底是千佛衣大眾禮底是萬佛懺千佛萬佛總歸一佛那一佛揮拂子曰阿彌陀佛佛在那裏豎起拂子曰在山僧拂子頭上放大光明全身獨露示以梵音高聲唱言吾身充滿於世間吾音普順十方國喻如虛空含萬象於諸境界無分別處處偏坐道場頭頭威光烜赫若向者裏見得始識吾門妙訣為憫閻浮諸苦趣所以分身不可說梯航三有濟四生提振綱宗宏正脈只得人人腳跟下犖落個個頂𩕳上廓徹苟或未能見分明抖擻精神須自策放開胸次冷如冰豎起脊梁硬似鐵聲色名利盡剿除機關理性都教瞥猛然打破這些子一念萬年無變革以拂子打圓相曰至道無難為嫌揀擇以拂子入袖曰見四眾都有揀擇抽身退入毛端去山僧代彼重饒舌何也諸佛法身入我性我性同合如來轍。

　　北堡周應元等請上堂今朝冬月十五行者撞鐘擂鼓那識教外單傳本無一字可吐權向方便門頭直指諸人開悟阿誰使汝鞠躬那個教伊退步語默動靜分明當機了無回互更若擬議思量何如抱贓叫苦果能直下承當一認村歌社舞珠取東海驪龍鬚捋南山猛虎扶整舊日風規掃盡今時露布直得露柱燈籠悉皆成佛作祖。

　　地藏寺僧同袁文明請上堂千河水凍萬壑林凋潭冰三尺冷非一朝物理有更變時節不相饒一陽纔復長群陰便剝消莫嫌霜凜凜休道冷蕭蕭可思枯坐面壁翻憶雪立齊腰可嘆人心澆薄慚惶祖道寂寥雖有攢眉蹙目無非外寂內搖安得大乘根器翻身透出青霄行解相應齊著力大家復把古風招。

　　臘八日圓戒胡朝輔請上堂三千年來舉世盡道釋迦老子是今日半夜子時明星出現正眼圓明殊不知正是刺瞎黃面雙睛何也不見道知一切法即心自性成就慧身不由他悟既無他悟世尊睹明星的又是箇甚麼道理驀豎拂子曰若向這裏的當得去則與丹霞高沙彌同一鼻孔同一知見把臂共行何須般若開闡尸羅重勞汝等登壇羯磨因甚如此為他已知本性無非自性戒正所謂戒外無戒又何戒哉苟或未能且與汝等繩上加繩扭上帶扭不是老僧束縛因汝等從無量劫來昧卻了無非自性執人執我向外馳求被四相流入生死苦海之中輪迴不息若不先以波羅提木叉轡勒身心向止持作犯處洞明自己法性身身心塋徹超然物表如斯之際覓其能受戒人與所持之戒皆不可得微細開遮之名相復何有也且道憑恁麼力得如是事良久曰眾生受佛戒即入諸佛位位同大覺已真是諸佛子。

　　弔水樓弟子(正純正照)請上堂碧霞深處結禪期雲水四來相共依若有超宗越格漢何妨出眾決情疑提持祖印與玄要輔弼叢林展化基不待九旬已滿後棒頭三十奉酬伊且道有恁麼人麼若無且聽饒舌喝一喝曰太子河中水千山頂上松松水交參處薦取主人翁。

　　正月十五日陳僧綱領眾請上堂彌天和氣匝地春風玉苑梅花放銀河冰水溶處處笙歌社舞家家燈月輝紅頭頭顯示少林旨一一宏開鷲嶺宗覿體分明無向背塵塵盡是主人翁委得底丹霄獨步未明底正好用工莫待眼盲耳聵四緣散亂匆匆若是英靈漢子豎肯自昧心胸一回坐斷千差路運用縱橫處處通。

　　除夕小參眾兄弟休放逸人生世間如駒過隙個個自知又去一歲矣古人喻修行人臨末稍頭似今夜一般手忙腳亂請各自檢點看手腳穩當也未老漢不敢望汝等逆浪興波也要先識些子慚愧看這口中食身上衣一一出自檀信脂膏勞他監院都管種種作務墮指裂膚夙興夜寐辛勤料理所為何事不過要汝等廝結眉毛豎起脊梁剋期取證然後不捨本願導利眾生同歸至化之中共享無為之樂則彼此有益豈料你們不能盡卻今時到被今時所惑雖入雲堂形留神往坐禪遣香請益無能開示不曉所謂參禪禪不會學道道不識那曉者不知不識正是個好消息不肯承當返去那邊這裏全不思此形骸不是容易得來的他日拋此形骸不是容易得去的若不稱此時節討明落處異日眼光落地何時有出頭分如是憤發頓起疑情立金石心將個本參橫咬豎咬晝參夜參參來參去伎倆盡心境忘忽然迸破疑團啐原來是這個道理然後行遍天下無蹤跡言滿天下無口過終日吃飯咬不著一粒米終日穿衣挂不著一縷絲揚一眉森羅騰輝瞬一目萬象失色高揖釋迦不拜彌勒隨處安閑隨處自在且道甚處得與麼力以拂子左右揮曰著著都在這裏。

　　小參一歲光陰又擲空兩堂雲水漫推聾好思身後遭他苦快向言前叩己躬迷去頭頭成窒礙悟來處處悉圓融莫教錯過此時節浪死虛生無盡窮若是吾門過量漢潛行必與古人同拚身直趣菩提路鐵壁銀山盡透通雖然與麼究竟將來猶在途中直得拈一莖草作丈六金身將丈六金身作一莖草還未是他住腳處不住且置臘盡春回一句又作麼生道豎起拂子曰不世優曇花正發大千沙界悉馨香。

　　元旦上堂滿空瑞氣藹祥光時為拈香祝
聖皇四海安寧歌歲稔萬邦平靜樂時康堯風恰似和風溥舜日宛如佛日長頑石昆虫皆踴躍喬松庭柏盡敷揚棒頭喝下明宗旨五葉一花遍界香大眾還委悉麼個個相逢都一笑舊時人物換新裝。

　　屈佛寶孺人對靈小參金剛正體包括十虛自他不隔於毫端般若智光彌滿六合古今不離於當念淨裸裸赤條條有甚生死去來正所謂處生死流驪珠獨耀於滄海踞涅槃岸桂輪孤朗於碧天況佛寶夫人淑德幽閑四教母儀不愧三遷持齋念佛樂施好善今年七十一歲無疾怡然順化可見平生向善之驗矣佛寶一夫人還委悉麼莫不有生須知有不生者莫不有死須知有不死者且道如何是不生不死者遂以拂子打圓相曰曾見林宗二老來塵中有術脫塵埃今朝就路歸家去步步蓮花火裏開。

　　上堂斯地廿年前數請今偕雲水入山來當陽句子親拈出只要人人正眼開根本若正眼若洞明則處處七通八達根本不正眼若瞇𥊚則頭頭撞壁面墻不見道孤峰頂上透得鬧市街頭不妨和泥合水鬧市街頭透得孤峰頂上不妨目視雲霄驀豎拄杖曰汝等還透得麼我不敢輕于汝等汝等皆當作佛卓拄杖下座。

　　孝子金國樑等薦嚴請小參學道先須達本本立而道自生行善以孝為先孝存而善乃具為善不達其本非善為道不先其孝非道如何是道以拂打○相曰會麼清虛之理佛祖罔窺畢竟無身生死何立理則如是如亦不存諸仁者若會得生以不生生為生義則知海會居士七十八年前眾緣和合而生如陽燄翻波覓共生相了不可得會得死以不死死為死義則知海會七十八年後眾緣離散而死如空花落影覓其死相了不可得既生無生死無死金剛正體獨露堂堂如何是金剛正體良久曰離名離相周沙界迥出三乘不假修。

　　官純衡請上堂至理洞明會千差于物表玄機獨脫融萬象于毫端頭頭上顯物物無偏花放不萌樹上鳳鳴無影山前木人把板雲中拍石女吹笙過碧天不是四料簡亦非三要玄天龍往豎指庵主空舉拳任伊役使釋迦奴呼彌勒的到來不敢當前般若這裏法令當臺如太阿鋒似大火聚觸犯不得既觸犯不得喚作陰陽時節得麼喚作語默動靜得麼喚作迷悟智愚得麼喚作棒喝主賓得麼到這裏佛祖猶難知凡夫豈易識信手拈將來不費纖毫力既然恁麼為甚凡夫不識皆因執著難忘隨情放逸即今老僧不惜唇皮只要現前緇素同盡大地眾生明這觸犯不得的一著子去且道如何是觸犯不得的一著子以拂子左右揮曰誰知夜睹明星事一念迴光尚宛然。

　　庠生顧進朝請為母對靈小參記得前月十七弟子應緣事畢生死本無去來聖凡兩途不立既不立正清向什麼處安身立命豎拂曰會麼若會得始知正清六十九年前生本不生六十九年後死本不死正體如如靈光不昧何也為伊了得生不以生為樂死不以死為苦苦樂無拘迥脫生死去來之相顧左右曰老僧無說汝等無聞即今一句又作麼生揮拂子曰一超直入如來地腳下蓮花步步生。

　　裴世文薦女請對靈小參生本不來死本不去不去不來中也不住諸仁者還識不住的麼豎起拂子曰這一著子天不能比高地不能比厚日不能比光月不能比照世界不能比大河海不能比深須彌不能並峙虛空不能包藏至大至微至柔至剛縱橫左右洞徹十方窺測無門隨機便應揮拂子曰還知落處麼前日梧桐凋一葉人間何處不驚秋。

　　佟國祥薦母請對靈小參秋風秋雨聲如泣似痛善人回首急孝子虔誠請老僧超亡得度波羅蜜我有一句子不惟正溥得度彼岸縱是六親九族四生三有天地日月情與無情悉皆承此恩力一時度脫了也且道是那一句子豎拂子曰喚作拂子則觸不喚作拂子則背不得有言不得無語不得向意根卜度不得拋向無事甲裏如此理會得去始識乾坤以此而立世界以此而成天地以此而覆載日月以此而照臨國王以此而安治天下宰輔以此而調理萬民歷代佛祖以此而傳正法眼一切知識以此而接物利生僧俗以此而修身齊家蠢動含靈以此而改頭換面正溥以此而示現生滅相實無生滅既無生滅且道即今在甚處安身立命揮拂子曰彌陀接引惟心淨九品蓮臺仍舊登。

　　接引寺雲臺禪師薦師請小參汝師今去本無去印老昔來本未來歷歷分明全體現好看鐵鋸舞三臺既然全體現即今在甚麼處豎拂子曰來也來也在拂子頭上現色身三昧告眾曰當處出生掛片雲於太虛雲性不動隨處沒盡滅一漚於湛海漚性無虧在天同天在人同人透一切色超一切聲剎剎塵塵無住著非心非佛絕羅籠是聖是凡難卜度遍週沙界無覆藏復以拂子畫○相曰圓湛一輪常獨耀孤光萬古照乾坤。

　　王有福薦母夏正果請對靈小參生從何來處處黃花九月開死從何去行行鴻鴈飛不住去去來來合本人生生死死有根據只要回頭仔細觀始知自己安身處脫體無依任自由西方東土無疑慮。

　　為王夫人對靈小參閻浮幻體有生死個裏真常沒往來一念不生清淨土萬緣寂靜涅槃臺休擬議莫疑猜差錯毫釐隔九垓直須恁麼承當去朵朵蓮花火裏開莫有承當者麼為王夫人通一消息良久無人出驀以拂子打圓相曰了明這點無生意脫下凡胎入聖胎。

　　北塔院眾班吉為薦文部大喇嘛請小參拈拄杖卓一下曰生不離這裏來死不離這裏去此處即是他方他方即是此處敢問眾等還識汝師大喇嘛麼即今在般若拄杖頭邊吹大法螺繫大法鼓演大法義作大佛事只須剔起眉毛切忌當面錯過若是個漢向般若未動腳前未開口先直下領略得去不惟父母師長佛恩國恩一時盡報了也既然如是且道即今大喇嘛在甚麼處復卓杖一下曰不離當處常湛然覓則知君不可見。

　　吳正省居士請薦先考小參思報劬勞意念堅法輪轉處利無邊迷雲散盡性天朗昏障銷融心月圓迥脫三塗離苦海頓除八難越人天金臺逐步相推引去到西方坐寶蓮。

　　為印真左善世對靈小參本無今有笑看陽燄翻波已有還無喜見空花落影生也如是水流原在海死也如是月落不離天遂以拂子打○相曰且道這個是生耶死耶有耶無耶復揮一揮曰若向這裏委悉得去始識無邊剎海自他不隔於毫端十世古今始終不離於當念便可以無相中現相無身處現身雖居一相中一相中收他不得雖居一切處一切處羅籠他不住雖然恁麼猶落在生死窠裏畢竟如何得不落生死窠裏遂振威一喝曰竹密不妨流水過山高豈礙白雲飛。

古林智禪師語錄卷之二終


嘉興大藏經（新文豐版）第 38 冊 No. B429 盛京奉天般若古林禪師語錄


古林智禪師語錄卷之三

　　侍　　者正續記錄

　　嗣法門人正巡編輯

　　住遼陽建寧禪寺語錄

　　康熙己巳歲冬十月朔日進院。

　　本寺監院率眾請上堂多年不肯順人情老邁無端顛倒行自是業緣無避處且邀明月下襄平大眾既到這裏莫有共相激揚者麼良久無出乃曰金剛寶劍久藏匣中今朝拈出孰敢當鋒妖邪盡喪狐兔潛蹤三世諸佛總立下風正法眼藏讓誰立宗十世古今一時流通正恁麼時天高地厚海晏河清處處村歌社舞家家嘯月吟風且道到院一句又作麼生喝一喝曰舉頭天外看誰是個中人。

　　李基蓁請上堂佛說一切法為度一切心我無一切心何用一切法既無心又無法遂豎起拂子曰這箇消息從甚麼處得來大眾還識這箇麼諸佛未出世祖師未西來這箇也不曾減一絲毫諸佛出世祖師西來也不曾增一絲毫亙古亙今無生無滅蓋天蓋地透聲透色無譬可喻無言可說達磨不識世尊無得現前大眾如何湊泊須是恁麼人方解恁麼事苟或未然釣竿斫盡重栽竹不計功程得便休拈杖卓一下曰神功已極三千界睿算仍過億萬年。

　　盛京掌教李鞏請上堂佛心無義立義即失佛法無言著言則迷所以道眼若不睡諸夢自息心若不異萬法一如試問大眾那箇是不睡的眼那箇是不異的心若向這裏了當會得去如化一道清風透荊棘林中無掛無礙若一毫不了如著一領破絮襖便有東扯西拽無有出期累他從上乃佛乃祖念彼群幽千方百計向無方便處屈垂方便無言教中權設言教令脫一切苦惱得逍遙快樂去今日建寧短於權化無法可說何當掌教八官師同眾檀遠來請法到此不得已借襄平城為口以金銀庫為舌說無說之說令現前大眾聞無聞之聞箇箇頓斷情緣瞥脫意解直下了明這一著子且道如何是這一著子以拂子左右揮曰自從舞得三臺後拍拍原來總是歌。

　　潘有成請上堂圓通門廣啟選佛場宏開舉揚大般若眾善積靈臺直得遍界絕羅籠當陽無取捨柰有老比丘無事中生事行菩薩行立精進幢建萬佛道場中來如是則無一不同法性等太虛塵塵剎剎萬佛放光如理如事普應十方正所謂殊勝中最殊勝奇特處更奇特到這裏教老僧說箇甚麼若是舉古舉今行棒行喝盡是從前拈過了也不如總莫動著只將現前公案試問諸仁遂豎拂子曰見麼非但萬佛三世諸佛歷代祖師古今賢聖天下大和尚盡在拂子頭上吹法螺擊法鼓橫出直入施大機用提持正法眼闡揚解脫道與一切人抽釘拔楔解黏去縛若有利根上智向老僧未舉拂子已前見得始知一處透千處萬處通明一光明千光萬光普照且道正恁麼時如何揮拂子曰無相光中萬佛現一道清虛亙古今。

　　護法胡朝輔請上堂一檀設供箇箇口中知鹽識醬四眾雲臻人人眼裏辨俗分僧頭頭不昧事事分明為甚麼問著自己本參話頭便乃劃斷十虛覿面千里向後也說我曾結一制解一期來取笑識者埋沒己靈汝不見釋迦老子睹星悟道曰我觀一切眾生俱有如來智慧德相皆為妄想執著不能證得而今只要諸人心空境寂內外無依忽然覷破這一著子謾道一箇話頭千萬話頭一時覷破所以善財童子彈指入彌勒樓閣頓見阿僧祇莊嚴于一一莊嚴中見阿僧祇世界於一一世界中見阿僧祇寶光於一一光明中見諸佛菩薩於一佛一菩薩中見無量劫來種種修因種種證果托胎出胎出家成道乃至說無量法度無量眾入涅槃分舍利皆不出一彈指頃所以道十世古今始終不離於當念無邊剎海自他不隔於毫端大眾聚首建寧來朝一月難道不如他一彈指頃且道是法不靈人不靈也還是古時法不同今時法還是今時人不同古時人也試道道看如道不得老僧自道去也良久彈指一下下座。

　　上堂鷲嶺單提向上機迦葉一笑承當少林密傳正法眼神光三拜擔荷佛佛授手祖祖相傳印印無差機機圓證向荊棘林中闢開活路紅塵堆裏巧覓生涯拈起也天回地轉放下也草偃風行無非建立此箇宗風要人直下承當若是箇頂𩕳具眼的漢子向緇素未動念請法已前老僧未出方丈已前承當得去始識百川異流同歸大海千重萬匝只出一源所以道三世諸佛也恁麼歷代祖師也恁麼天下大宗師也恁麼老僧也恁麼且道恁麼底事一句作麼生遂震威一喝曰鶴有九皋方翥翼馬無千里謾追風。

　　上堂千山頂峭巍巍浩浩松風談般若太子河活潑潑溶溶水月露真機若也如斯薦得始知靈源不昧萬古徽猷所以法隨法行無處不遍心隨心用何處不週故能出沒卷舒縱橫自在束虛空作柱杖子也打他不得合百千萬聚雷作一喝也驚他不動更有甚麼生死去來地水火風聲香味觸都盧是箇真實人體雖然恁麼猶是閉門造車未是出門合轍如何是出門合轍喝一喝曰大千沙界海中漚一切聖賢如電拂。

　　祁鳳鳴請上堂朔風凜烈天木飛花解脫門八字打開正法眼頂𩕳獨露淨裸裸赤灑灑清寥寥白滴滴溝渠瓦礫悉生光彩奇珍異寶咸皆失色何也一片本地風光現成琉璃世界若是箇正知正覺向這裏直下一見一切見一了一切了聲色翳障全消見聞之源亦脫不墮千聖機關不遊諸祖窠窟納須彌於芥中擲大千於方外舉一機千機截斷拈一事萬事齊彰所以乃佛乃祖提持此事貴要大地眾生腳跟下洞明這本地風光運出自己珍堆山積獄成就他受用海晏河清作一切奇特事立一切殊勝因苟或未然只恐猶有變遷且道變遷箇什麼飄飄瑞雪下樹樹銀花發紅日照當空阿㖿仍舊泥滑滑。

　　報恩寺盛宇白塔寺法海請上堂萬嶺千山覿面寒一河三岔似龍蟠箇中佛法如何說直要諸人著眼看所以諸佛頂𩕳上一著諸佛覷不見衲僧腳跟下一事衲僧踏不著倘若覷見瞎卻他眼忽地踏著喪卻汝命建寧則不然諸佛頂𩕳上一著衲僧覷得見衲僧腳跟下一事諸佛踏得著諸佛踏著即是衲僧衲僧覷見即是諸佛何也不見道諸佛法身入我性我性同共如來合若能如此會得心佛眾生三無差別更不假一點心思意解轉轆轆地活潑潑地無事不周無法不備苟或未然不惜眉毛重重相為遂以手握拳示曰見拳麼復展開曰而今卻是掌復問曰見掌麼復握曰而今卻是拳展開時遍界分身塵塵獨露握著時佛覷不見密密綿綿能展能握最妙最玄全機全用無黨無偏隱顯縱橫無間隔從來千聖不同廛。

　　觀音寺文宇同大寧寺如嵩請上堂至理洞明會千差於物表玄機獨脫融萬象於毫端頭頭總是妙用物物無非真宗諸仁直下薦得何勞百日施功只因情生智隔無端百匝千重累他先聖垂慈設立期限陶融向無事中生事直要箇箇圓通今日建寧開佛祖爐鞴用向上鉗鎚不論有情無情人我是非生死凡聖去來起滅到此鎔盡若有箇銅頭鐵額底漢子向這裏翻身跳出也須照顧眉毛只如三世諸佛在火燄裏轉大法輪火燄為三世諸佛說法三世諸佛立地聽且道火燄說的是箇甚麼法喝一喝。

　　臘八日萬壽寺僧祖春請上堂忽睹明星正眼通微塵剎土悉圓融清波匝地開銀浪直至而今闡化宗大眾今日子時是黃面老子三千年前在正覺山上菩提樹下因睹明星豁開正眼三嘆奇哉曰我觀大地一切眾生皆具如來智慧德相只因根塵遮閉不能證得諸人若能頓斷根塵則世尊底見處便是諸人見處諸人底見處便是世尊見處似水合水空合空又如水銀落地大珠大圓小珠小圓長者長法身短者短法身頭頭方便事事現成雖然如是且道明星未出正眼未開智慧德相又在甚麼處喝一喝曰十二時中君自得得時莫作等閒看。

　　千山龍泉寺寬如請上堂金剛正體般若智光歷歷無滲漏明明絕覆藏他方與此界廓徹無遮障佛祖立地聽火燄轉大藏草木共山林順方悉低向剎說熾然說妙義廣無量單提向上宗阿誰不仰望豎拂子曰還見智光麼若乃見得徹去便能丹霄獨步垂手今時苟或未見拂子不免打葛藤謾諸人去也復豎起曰三世諸佛向此光裏生凡育聖接物利生歷代祖師向此光裏以心印心流通正脈天下一切大和尚向此光裏揭示人天眼目提持格外宗風四生九有一切萬類向此光裏東涌西沒山河大地萬象森羅向此光裏成立現前大眾向此光裏坐臥經行參玄探妙今日請法緇素向此光裏種福修因老僧向此光裏激揚祖道直指明心且道此光未發時無佛無眾生消息無山河大地形跡汝等又向甚麼處委悉喝一喝。

　　甘泉寺老宿清風請上堂跳過金剛圈細嚼栗棘蓬三腳驢子倒跨遊遍南北西東龜毛繩縛猛虎兔角杖策獰龍顛倒陰陽掌握裏驅馳佛祖不留蹤百千三昧恣遊戲方可提持向上宗驀舉拂子向空作點勢曰這一點落在什麼處海神知貴不知價留與人間光照夜。

　　除夕今醒請小參痛惜韶光飛電掣一年不覺虛拋撇叮嚀我輩探元人抖擻精神慣猛烈聲色利名都掃盡機關理性俱除絕正念提撕清似玉脊梁豎起硬如鐵豁開耀日金剛眼始識元風真妙訣銀碗晝鳴翻舊案鐵牛夜吼換新節從教萬緒與千端自是七通穿八穴善應隨方解縛黏入廛垂手抽釘楔己躬下事甚分明佛祖家風渾漏泄為要時人氣分同愚痴老漢苦饒舌團圞共唱無生曲一會靈山迥不別將此深心奉剎塵傳持莫盡無窮劫若還逐色隨聲去碌碌營生忙不迭業海滔滔何日枯愛河滾滾幾時竭目前弗肯迴光照秪為情生而智滅可謂年來澆薄甚緇流多與道相隔雖然身在禪床上外寂中搖怎合轍愧殺恁麼說用功飲他滴水須防曀忽然四大各離散地獄辛酸何處雪受報彼中一晝夜便同世上五千劫翻思死後沉淪苦莫若生前先打徹拼身掀倒面前關物物頭頭體會得體會得眼著屑不著屑真奇特情與無情轉法輪山河大地熾然說且道說箇甚麼良久曰臘盡春回空劫外覺花香遍塵沙國。

　　尤成伯請上堂新春祝聖熱爐香彌覆乾坤透十方萬國九州歸至化八絃四表樂安詳和風宛若宗風溥舜日端如佛日長箇箇相逢作揖笑天然一段好時光大眾這箇時光與百千萬億劫不移易一絲毫百千萬億劫與這箇時光不移易一絲毫既然不移易一絲毫日往月來冬去春回是何意旨秪為人心變態迷卻本源不達境惟心起種種分別故被山河大地新舊所轉色空明暗去來所遷若能迴光返照向自己腳跟下見得這段時光便達境惟心分別即不生正所謂年來年去去來不動乾坤歲舊歲新新舊一般時節如是則毘嵐偃嶽而常靜江湖競注而不流且道是神通妙用是法爾如然喝一喝曰木馬搖鈴天外飛泥牛吼出春消息。

　　信官常祥請上堂乃豎拂子曰見麼又敲案曰聞麼即此見聞非見聞無餘聲色可呈君箇中若了全無事體用何妨分不分所以道心不是佛認心即乖智不是道立智則迷道本無為佛亦無相若能於無相無為處辨得一切諸相悉皆是佛一切所為悉皆是道可謂諸佛體之號三菩提菩薩修之成六度行海慧變之為水龍女獻之為珠天人散之為無著花善友求之為如意寶圓覺悟之為十二緣起聲聞證之為四諦人空及至諸大宗師箇箇所悟不同或吹布毛栗棘蓬柏樹子乾屎橛三腳驢南山鱉雲門扇子𨁝跳上三十三天𡎺著帝釋鼻孔東海鯉魚打一棒雨似盆傾遂拈杖卓一卓曰諸佛心髓祖師密奧十成八字打開遍界全彰殊妙纖洪長短黑白方圓一一絕羅籠處處無回互若乃信得及去如壯士屈伸臂頃豈假他人餘力若更情存限量落在見聞纔涉思惟白雲萬里且不落見聞一句作麼生道喝一喝曰繡出鴛鴦無背面不知誰解覓金針。

　　瀋陽袁秉彝請上堂本分衲僧操履豈肯造次克家宗匠提持必達淵微若非萬煆千鎚終是承虛接嚮所以道祖師西來意針劄不入庭前柏樹子斧鑿不開若能向劄不入處忽地鑿開翻身跳出天外舉步踏翻大地步步趯出佛來抬頭撞破虛空頭頭全機大用縱橫卷舒與奪自在可以拈禾莖作栗柄易短壽為長年一為無量無量為一坐微塵裏轉大法輪於一毫端現寶王剎把住也峰巒倒卓江海截流放下也大地生光森羅顯赫且道其中有恁麼人麼喝一喝曰要提無相毘盧印須向千峰頂上行。

　　姚正悟厲雲程請上堂寒梅早放和風開劫外之花凍柳纔舒杲日揭目前之意一一應時及節頭頭顯現宗乘篆不雕之心印轉微妙之法輪玄要洞悉權實分明若乃見得徹去無一不是當人二六時中應機接物的現成活計若未見得切須抱定本參於凡聖去不得處莫容走作纔見走作即當提起本參於意根下一截截斷參到萬里無寸草處驀然㘞地一聲迸破疑團方將釋迦老子三百六十餘會歷代祖師千七百則種種關頭種種機用一一七通八達始信水潦參馬大師纔見被師一踏踏倒潦便大悟起來拍掌呵呵大笑曰百千法門無量妙義我於一毫頭上識得根源去豈不慶快生平受用無盡大眾此猶是曲為今時未是衲僧分上事如何是衲僧分上事良久以目顧左右振威一喝下座。

　　楊九榮請上堂盡大地是箇解脫門物物頭頭皆證入遍乾坤無非如來藏綿綿密密悉包容蓋天蓋地亙古亙今孤迥迥峭巍巍如太阿鋒似大火聚近則燎卻面門觸則喪身失命若是箇漢不以眼見不以耳聞不以意想不以口言直下領略得去千人萬人羅籠不住千聖萬聖呼喚不回如是則揚一眉乾坤失色瞬一目遍界光輝可以促三僧祗為一念延一念作三僧祗或向孤峰頂上壁立萬仞或在十字街頭合水和泥無奇特中立奇特無殊勝處顯殊勝雖然浩浩應機要且如如不動然雖到此田地更須知有向上一著如何是向上一著揮拂子曰萬古碧潭空界月再三撈摝始應知。

　　呂從新請上堂今朝元日好箇時節心月孤圓慧燈烜赫交光相照透塵沙國一一發明不二頭頭顯示非別秪要諸人靜裸裸萬象光吞赤灑灑諸塵氣絕果然大用現前自是千差共轍何妨修羅宮裏打坐兜率院中安歇生擒帶角虎兕敕點飛龍跛鱉然雖恁麼猶未是衲僧極則如何是衲僧極則豎起拂子曰見麼若能見得自是機如電掣誰敢犯其鋒鋩喝似雷震孰能禦其威烈苟或未見任從踏遍名山踢翻歲月箇事且置且道高掛缽囊緊峭艸鞋向甚麼處去喝一喝曰解開布袋放出春風端的百花林裏過悠然香透遍虛空。

　　普說

　　立春日實正請普說欲知佛性義當觀時節因緣時節若至其理自彰試問大眾是甚麼時節莫是立春時節麼莫是三請時節麼莫是鐘鼓齊鳴四眾臨筵想問想答時節麼墮在常情料掉沒交涉莫是賓主儼然時節麼莫是山僧不惜眉毛鼓兩片皮說禪論道舉古談今時節麼莫是豎拳豎指一棒一喝萬象交參心鏡一如時節麼墮在聖解料掉沒交涉須知山僧終日言談不曾動著舌頭道出一字諸人尋常側耳諦聽不曾聞著一言諸人與般若各各有一段本有光明輝騰今古迥絕羅籠圓陀陀光灼灼各不相知各不相到若能返照迴光將從前所見所知玄妙理性露布葛藤是非得失情塵意想盡底脫卻向這裏豁然瞥爾踏著本地風光便與微塵佛祖天下知識同一眼見同一耳聞同一體相同一作用始識火焰與三世諸佛說法三世諸佛立地聽別人被他日時使我卻使得他日時到此方不畏生死不愛涅槃任緣放曠無不解脫非唯汝等如此至於乃佛乃祖乃聖乃賢無不悟此箇時節釋迦悟此時節便嘆曰奇哉奇哉上至諸佛下至蠓蟻具有如來智慧德相皆因妄相執著不能證得盧能悟此時節放下柴擔竟走黃梅和偈曰菩提本無樹明鏡亦非臺本來無一物何處惹塵埃德山悟此時節將疏鈔焚曰窮諸玄辯若一毫置於太虛竭世樞機似一滴投於巨壑後入門便棒臨濟悟此時節便道原來佛法無多子三拳一掌之後入門便喝長慶悟此時節便曰也大差也大差捲起簾來見天下有人問我意如何拈起拂子劈口打茶陵悟此時節便曰我有明珠一顆久被塵勞羈鎖今朝塵盡光生照見山河萬朵圓悟悟此時節便曰少年一段風流事只許佳人獨自知龐居士悟此時節解道男大不婚女大不嫁大家團圞頭共說無生話乃至撓鈴打鼓吹笛插鍬大雄虎南山蛇美獅子鉤獰龍犢鼻褌苕帚柄破沙盆鐵酸餡吹布毛五味飯三腳跛驢露地白牛現成公案放你三十棒亙古亙今一切宗師無不是悟此箇時節非但吾門如是即伯陽亦悟此時節便騎牛過關遇尹喜說道德仲尼悟此時節便曰吾道一以貫之曾子悟此時節便答曰唯般若恁麼說此時節還諦當也未眾中忽有箇傍不肯的出來心憤憤口悱悱掀倒禪床喝散大眾拽下座前亂捶一頓曰寧可永劫受沉淪不從諸聖求解脫和尚既登寶座何得舉此陳爛葛藤山僧且向明窗下安排著熱炙盞子與伊茶吃何也恁麼人難得。

　　白塔寺法海老宿請普說般若無能應此期四來雲水乍相依當陽句子親拈出試問諸人知不知豎起拂子曰知此物麼老僧罪過遂揮拂子曰此是北京城跑鹿山東衚衕王老媽苕帚柄一把為甚麼在建寧手裏不見道張三有錢不會使李四無錢會使錢復曰生不知來處死不知去處謂之無常迅速生死大事只這一大事諸佛為此出世祖師為此西來天下和尚不憚勞苦撥艸瞻風廢寢忘餐拼身捨命亦是為此一事汝等發心出家難道不是為此一事既為此事何得仍舊忙忙宇宙碌碌營生[毯-炎+畏][毯-炎+畏]𣯧𣯧[毯-炎+罔][毯-炎+罔][毯-炎+兩][毯-炎+兩]東隈西混虛度韶光汩沒本真空消信施豈不聞得此人身如輥芥投針目前不了萬劫難尋諸兄弟即此一會實非小緣急須奮勇猛心發堅固志畢竟要了明此事方使自由不被業緣牽絆生死沉淪未有生成彌勒自然釋迦莫不是從苦心勞力磨煉出來汝但將平生所見所聞惡知惡覺凡情聖解殘羹餿飯倒瓶相似盡底傾出泡洗乾淨無點氣息單提本參一句話頭綿綿密密猛力參究明白處要不明白不明白處要明白絲毫莫放走作如初生時無異茶飯不知東西不辨到斯時自有箇冷灰爆豆的日子初參先要明話頭如參萬法歸一者要知何處是萬法作麼生是歸一既知歸一須知一又歸於何處若知歸處不明青州布衫一句猶是隔簾見月知此一句若不知臨濟三度問三度打的道理尚涉言詮若知打意不明僧問趙州西來大意庭前柏樹子則終成儱侗是故毫釐有差天地懸隔如參竹篦話頭者喚作竹篦則觸不喚作竹篦則背不得有語不得無語不得意根下卜度不得颺在無事甲裏不得於舉起處承當不得遶床掉臂行一切總不得速道速道擬議便打如此參去自有省發莫錯認舉起處是心打的是性又謂打的便是不觸不背的旨趣總是韓盧未成獅子不見道不是心不是佛不是物如參父母未生前本來面目者或參念佛底是誰者一一見得更須要知香嚴曰如人口咬樹枝手不攀枝腳不踏枝有人來問祖師的的意若不答負他問意若答他又喪身失命畢竟作麼生如此明了方知生從何來死從何去的道理知得生死去來一著子則轉得身通得氣無關不透無法不通正所謂自從踏著曹溪路了知生死不相干到這裏與佛祖同一眼見同一耳聞同一鼻孔把手共行始不負汝等出家的志願耳切莫學閑言閑語滑嘴弄機於生死事有何交涉你看他雪巖與修上座同做工夫巖要與修說一句話三年也未得巖東邊去迎他修便向西去了巖西邊去迎他修便向東去了直至三年後有箇見機然後在水邊林下纔得一會巖曰我三年要與兄說一句話也不能得修曰學道人生死事大此事未明那有閑工夫說話你看他古人做工夫如此勇猛三年不曾說一句話方有得力處現前大眾亦如古人恁麼做去決不相賺故曰不是一番寒徹骨爭得梅花撲鼻香。

　　清風寺住持師慧見請普說乃豎起拂子曰若論這一著子本來現成有何迷悟豈假修證只為時人從無始來業識濃厚昧卻自己執著有為認虛妄為根本迷真性入愛纏被人我眾生受者流入生死輪迴而不知返累他先聖不得已設立權宜禁足調心故因人原在一事一物上生種種知見受種種果報故令人於一言一句上坐斷種種知見遂將一句話頭橫參豎參參極不休自然窮則變變則通打破無明窠窟透出凡聖關頭永斷生死輪迴如何是生死輪迴先須辨明日用尋常何處有生死輪迴何處無生死輪迴有處急須截斷勿教相續我今問你昨夜睡著時一念不生昏昏沉沉無生死輪迴今朝覺來時心未有緣醒醒歷歷無生死輪迴與人談笑心無所著無生死輪迴胡思亂想不住三際無生死輪迴譬如將個銅爐來凡情聖解六道輪迴便有也何故起心愛樂不與相爭及致人死將銅爐去以此墮落地獄或有想得切如饑渴詭計騙去以此落於鬼趣或貪盜去轉他畜酬或有威勢奪去捨人後受修羅或以爐惠施善友因仁義致人道或用供佛福報生天則生生死死死死生生番來覆去三界九有無窮無盡因爐起矣此是凡情如何是聖解或有參學者見爐便言爐是我本性我眼能見此爐有變壞我之見性不變不壞不墮輪迴此是先尼外道以爐有生滅見無生滅半生半滅半不生滅之見也或言爐起於微塵是我之神我本性雖空即有是常見外道執有者也或言萬物無常終歸變壞爐壞無成人死歸空此斷見外道執無者也或言爐性本無無即是爐亦有亦無此矯亂外道也或言爐有是無其無亦無此空見外道也因執一不變心外有法略說四種廣有九十六種各執四種之中一種墮在外道或有因爐精進力參坐見身心世界與爐齊空了無一法以此為得是色蘊魔或有見爐定中說法變化無窮謂之剎說塵說無情說亦是色蘊魔前是色空為蘊此是色有為蘊或有見前種種境界便生心領納是受蘊魔或見好境入心不能忘置便生邪想此是想蘊魔或因想著邪無師救政轉生流念是行蘊魔或有因上種種認為佛法是識蘊魔一魔生五魔並到此皆執在本來面目主人公念佛的誰等話頭上要討個本性妙心所以用貫肚皮裏想頭通身是五蘊蓋覆不能離心意識參出聖凡外去執在事上誤落蘊界略說五廣有千萬豈五十種而已向來期主說他先兄曾著魔境請為眾說破岐路上事情直到極頂今日是清風寺住持設供老僧不辭口業念汝等初參恐落此類不得不先為說破或有忽得前後際斷身心世界蕩然一空永不再生有見將一切法掃滅盡盡有甚棒喝玄要君臣主賓一味乾乾淨淨空空田地空空月討甚工夫驀鼻牽是也此是聲聞氣分或有不墮此見見爐起於無明眾生不知故有輪迴今見無明本無則無老死苦惱此是緣生性空大乘初門泊在無處快活不入大乘道故名緣覺於此更進於爐見得起於微塵鄰虛為因水調風煉心識虛空與見相緣和之合之假名為爐既解諸緣聚會而生則不壞此爐諸緣本不相到而無爐之自性緣即是空空即是緣兩下輥作一團分合不得所謂是諸法之空相不可言生不可言滅爐見之非垢性見之非淨此爐在凡不減其性在聖不增其性此是地前菩薩禪更進則因緣生性空不得因性空緣生不得兩頭俱斷此是入地禪前是雙照此是雙遮已上是菩薩正禪也此去超十法界直到極頂無湊泊處無下手處方是如來禪祖師禪又從如來頂上透出格外所以道末後一句始到牢關不見香嚴聞擊竹聲大悟曰一擊忘所知更不假修持動容揚古路不墮悄然機處處無蹤跡聲色外威儀諸方達道者咸言上上機仰山去勘更拶之嚴又曰去年貧未是貧今年貧始是貧去年貧無卓錐之地今年貧錐也無仰曰如來禪許你會祖師禪未夢見在嚴又曰我有一機瞬目視伊若還不會別喚沙彌仰曰師弟會祖師禪也師曰祖師如來且置復指爐問曰我今再問汝等此是什麼若說銅爐著有了也不說銅爐著無了也或說是不是矯亂了也若總不說落空了也若口掛壁上墮生死了也若掉臂而去不上機境似長爪梵志了也此六路生死四方上下圍困住你你作麼生得脫向這裏尋得條活路打開六路生死迥出凡聖則從前所說這些落索無一毫干礙得你正所謂數聲清罄是非外一個閑人天地間且道有恁麼人麼推倒銅爐下座。

　　普說萬物含靈俱有緣性因有緣性便有生死而有輪迴六道受苦無了日勞我世尊千萬劫調心煉性難行能行難忍能忍得燃燈授記權開方便法演三乘人天說五戒十善圓覺說十二因緣菩薩說六度萬行闡揚七七涅槃時至文殊請再轉法輪佛曰我四十九年未曾說著一字是我曾轉法輪耶先在靈山拈花示眾眾皆罔措獨迦葉一笑佛以正法眼藏付託迦葉祖祖相傳傳到達磨過我東土得遇神光虔侍九載斷臂安心臨滅徵眾獨神光三拜得傳祖印後有丹霞燒佛雲門打佛自此用這棒者不少古林幼得此棒之力歷遍中華滄桑更換流到瀋陽緣遇眾善弘法蒙京兆陳公。

　　題請創寺立佛祖基業為法忘軀重整頹綱開堂三韓約計六六之年本無可說空自虛張今老無力宜還故土唾些殘瀋淹死大唐免得他行善者著善行捨者著捨持戒者著戒能忍者著忍參禪者著禪智慧者著智明教者著教念咒者著咒觀鼻者著觀數息者著息明心者著心見性者著性悟道者著道得果者著果成賢者著賢登聖者著聖教他去著他便落空教他去空他便著實教他空實莫著他便驚疑怖畏除非是從殘瀋中淹死過來的纔識得這條痛棒方作天地間一個閑人共一切含靈修斯祖庭報佛深恩願人人登薩婆若多個個證妙圓種智我無間然矣珍重珍重(此師臨圓寂前一日語)。

古林智禪師語錄卷之三終


嘉興大藏經（新文豐版）第 38 冊 No. B429 盛京奉天般若古林禪師語錄


古林智禪師語錄卷之四

　　侍　　者正慧記錄

　　嗣法門人正燈編輯

　　住奉天府東前山臺大悲禪寺語錄

　　康熙庚午歲秋七月望日進院。

　　興國寺天宗等請上堂拈香曰身輕似葉任風揚萬里餘程到瀋陽今日復蒙興國請栴檀爐爇九天香上首白椎畢乃曰古人道三世諸佛向火焰裏轉大法輪又道火焰為三世諸佛說法三世諸佛立地聽試問大眾且道火焰為諸佛說的是甚麼法以拂子打○曰若向這裏會得始知般若未動腳先興國未起念前四十八願早已宣過苟或未能且聽一偈二百一十億佛剎當年法藏悉觀知今日古林重舉出阿誰不是丈夫兒上首結椎下座。

　　龍鳳寺滿藏張名魁孫應選起華嚴會請上堂微塵中經卷明眼人始能拈出所以世尊曰始從鹿野苑終至跋提河於是二中間未曾說一字既未曾說即今看的五部從甚處得來驀舉拂子曰若向這裏見得徹覷得透不須彈指樓閣門八字打開正法眼一時流通釋迦彌勒文殊普賢善財童子五十三師盡在山僧拄杖頭上放光動地轉大法輪與一切眾生抽釘拔楔解粘去縛苟或未然正好披忍辱鎧操智慧劍滅三毒破魔網步步踏著實地心心契證真如作不可思議功勳成無量殊勝奇特直得千古萬古只如今前佛後佛無異道所以法華曰是舍惟有一門而復狹小雖然狹小三世諸佛盡從箇裏出去出去且置畢竟佛在甚麼處喝一喝曰高高峰頂無消息深深海底沒蹤由。

　　散會朱宗仁等請上堂炎炎暑伏正中時纔值開經又滿期痛惜韶光容易度時流休把自心欺眾中莫有不欺自心者麼遂舉起拄杖曰若喚作拄杖子便犯當頭不喚作拄杖子又欺自己恁麼也不是不恁麼也不是恁麼不恁麼總不是畢竟作麼生委悉去又卓一下曰向者裏通條活路始得。

　　七月十四日起盂蘭會請上堂以法說法無別法以佛見佛無異見佛法見聞總現成當陽直下要親薦舉起拂子曰見麼又擊案曰聞麼者一著子非佛非法非見非聞非有非無非異非如等閑拈丈六金身當一莖草將一莖草作丈六金身於一毫端現寶王剎坐微塵裏轉大法輪所以道一切時一切處一切見聞知覺一切分別取捨一切受用一一俱是諸人二六時中應機接物現成的活計佛佛授手唯授此心祖祖相傳唯傳此妙乃至西天四七也恁麼東土二三也恁麼天下列剎相望諸老宿也恁麼山僧也恁麼且道恁麼一句作麼生道擲拂曰雖然舊閣閑田地一度贏來方始休。

　　中元節請上堂丁一卓二是般若體七縱八橫是般若用耀古騰今是般若光烹金琢玉是般若力若能有如是力徹如是光得如是用具如是體便見十世古今始終不離於當念無邊剎海自他不隔於毫端遂以拂子打圓相曰自從一授靈山記直至於今願不忘。

　　煆白骨小參目連今日度母般若此時煆骨入聖何須開頤墮凡不必頻顣八兩原是半觔五斗須還一斛頭頭物物現成剎剎塵塵具足只為憎逆愛順所以東出西沒既失頂上玄珠便去水中撈摝若能直下迴光便見本來面目。

　　上堂彩雲影裏仙人現手把紅羅扇遮面急須著眼看仙人莫看仙人手中扇拂衫袖曰者是彩雲影揮拂子曰者是紅羅扇作麼生是仙人面團耶方耶長耶短耶紅黃黑白耶諸仁者不用看他只須自看驀地看破自己面孔始識儂家面孔識得儂家面孔方見仙人面孔面孔且置且道適來者一絡索落在什麼處震威一喝曰霧露雲霞時起滅長青自古一般天。

　　示眾古之為道學者痛念生死如救頭然勞形枯骨廢寢忘餐行住坐臥如聾似啞時刻照顧本參猶恐打失話頭己事未得分明終不與人閒論侍師必恭必敬不敢動惱一念惟恐不稱師意方是真實衲子未見今時學者全沒信心輕薄狡猾形雖相同心多詭詐到師面前無絲毫真念一味捏鬼捏怪問著不知羞恥不是指東話西便是胡喝亂跳做盡伎倆自心難瞞若是為他加以逼拶便設計較辭去僻處豎憍慢幢打自大鼓誑惑聾俗只圖眼前快樂不思樂是苦因如是之流正是野狐種族破法魔魅玷辱先人污染吾輩我今苦口叮嚀要汝知慚識愧不然聽便還俗各去當差雞棲鳳巢非吾同類。

　　示眾操履本分一著不受惡辣鉗鎚豈得成器必要具一片金石心肝生鐵脊梁始能趣向直下將人我是非好惡長短一時坐斷如太阿鋒似塗毒鼓觸著則喪身失命豈尋常細事果到恁麼田地更須刻苦勵志向大爐鞴中幾經煆煉時節到來不妨出來導誘群盲利生接物自是驚群如獅子哮吼百獸腦裂金翅擘海直取龍吞堪報不報之恩共助無為之化今日與大眾聚會在此也是前緣必要將此一件大事徹透始不負十方檀施且道這一件事作麼生透喝一喝曰匹馬衝開龍虎陣單刀直入破重圍。

　　示眾古德教人作偈作頌著語者蓋大事已明師資唱和試學者才性利鈍今汝等己事未明一向在文字上作見解豈非大錯你們病痛山僧盡知蓋作詩作偈有你們下手處有你們註腳處有你們卜度處所以個個肯作意思索至於本分事上無你們下手處無你們註腳處無你們湊泊處所以不肯承當殊不知這無下手處無註腳處無湊泊處正是個好消息古德曰百尺竿頭更進一步又曰懸崖撒手到這裏直須努力拼卻性命一上始得努力且置即今有一句子不落文墨不拘音韻三世諸佛摸不著歷代祖師和不齊諸兄弟還有和得者麼若和得者痛與三十棒和不得者亦痛與三十棒何故棒頭有眼明如日賞罰分明作者知。

　　示眾此個事在諸佛分上不曾增在眾生分上不曾減只為群迷妄情濃厚蔽卻本明執人執我心猿擾擾耽能耽所意馬騰騰六賊縱橫三毒焰熾堪嗟如斯學道佛性愈求愈遠若是真正丈夫的實要明斯事須開特達懷發大堅固志尋常動靜中兩腳踏實地情識妄緣盡淨屏息佛法玄妙徹底掀翻單提一句話頭朝參暮究念念弗捨心心無間莫管年窮歲盡節換時移一念萬年始終不易必以悟為則餘皆是甚熱碗鳴聲古之造道衲子怕怖生死如救倒懸冬不爐夏不扇尚無剪爪工豈暇閑叨呾時刻照本參生怕落昏散事善知識必恭必敬三二十年不憚辛勤不嫌瑣褻把己躬下事透徹得乾乾淨淨明明白白後出頭來驚天動地方是真參實悟的學者所以趙州三十年不雜用心香林四十年打成一片那有不下苦心苦志真履實踐每日間只在是非中煩惱裏作活計而能悟道明心也大便宜諸仁者山僧今夜造口業絮絮叨叨為要你們發憤精進勿教當面錯過時不待人焂忽白首百無一長愧乎否也茲愧不愧且置眨眼三十夜到來黑面老子打算飯錢那時莫怨山僧不早為道破好。

　　示眾昔日靈山殃迦葉後來少室累神光黃梅夜度盧行者臨濟瞎驢冤禍長冤禍且止試問諸人識這一隊漢落處麼即今現在汝等諸人六根門頭晝夜放光乃至乾坤大地萬象森羅明暗色空無一不在此光發現只如光未發時無諸佛眾生消息無山河大地形跡汝等諸人在甚麼處安身立命若也知得不妨出來與山僧拄杖打個折合各垂隻手光耀叢林其或不知且向三條椽下七尺單前豎起脊梁高著眼看他日驀地相逢不妨與方丈通個消息。

　　慈洪普照振衣同眾學者入室求開示師曰近日參禪者多悟道者鮮過在甚麼處蓋人無恒心少節義不肯真實操履只愛搬弄虛頭不以己事為極則反以利名為實有雖入門來不念無常迅速苦海沉淪只將古今公案歷代語言築一肚皮貴圖口舌利便此等如蛾撲火如蚕作繭或見先輩安心斷臂負舂繫樁三登九上坐破蒲團便生退屈曰釋迦如來經三大阿僧祗劫脩來纔得睹星悟道我等凡夫豈能成佛作祖不信有悟入之門所謂不信己殊勝甘為下劣人便將難之一字以為藉口古德曰此番難再來不知是何面孔恁麼則不難於今生也何不再看屠兒證果龍女成佛水潦一腳保福招手悟道何。

　　易哉有向冊子上鑽尋卜度向知識口邊得些涎唾就便云不過如此何用苦修方名悟道便縱意造業為害不小不見法華經曰是法非思量分別之所能到圓覺經曰汝以思惟心測度如取螢火燒須彌終不能得古德曰擬將心意學玄宗大似西行卻向東或有做了些癡工夫忽認得個昭昭靈靈無形無相有知有識底便說是了者個便是我本來面目念佛的主人公也便是臨濟赤肉團上真人也便是誌公四大有相中的無相也又引波羅提尊者在眼曰見在耳曰聞傅大士夜夜抱佛睡朝朝還共起等頌為證便道生也不妨死也不妨若果如斯便了何故祖師頌又曰學道之人不識真只為從前認識神無始劫來生死本癡人喚作本來人又曰我今問汝汝若認昭昭靈靈是汝真實為甚麼瞌睡時又不成昭昭靈靈若瞌睡時不是為甚麼有昭昭靈靈汝還會麼此是認賊為子是生死根本妄想元氣既瞌睡時做不得主生死到來怎麼生折合一生胡亂做去豈但賺人皆自賺耳或有不唧溜者處處染污一者情不透脫謂一切世間善惡好歹是非順逆等境也須處置停當不肯放下恐傷仁義致人議論務盡小節硜硜然終日沒在事中一者理不透脫將一切佛經大小乘清濁等語當作實法掗在胸中及聞知識所說主其先入不能去短就長如綿搭絮清溷不已殊不知情為生死根本理為所知障難不肯向此兩路截斷縱涉遍叢林參遍知識無能相救矣所以臨濟曰道流爾欲得如法見解但莫受人惑向內向外逢著便殺逢佛殺佛逢祖殺祖逢羅漢殺羅漢逢父母殺父母逢親眷殺親眷始得解脫不與物拘透脫自在或有真實為道來參知識者知識有直截全提者有與話頭者伶俐底直下領略根性遲鈍者千沒柰何萬沒柰何貴圖知識說破知識婆心豈肯害他必要他自己㘞地一聲始得真實受用不被天下人瞞他便道知識吝法不向他說掉臂而去撞入天魔野千隊中一一為他妄評妄論初學聞其語已如毒入心悲哉枉用前功搭獅子皮作野干鳴將吾師拈花直指之旨翻成講席到處教壞世間男女千佛出世不通懺悔今現前諸兄弟幸往昔願力深不落此數甘同般若共守寂寥切勿虛廢光陰精勤憤志定要親見一回方可續佛慧命廣導群迷報佛祖君親師友浸恩努力努力。

　　原書闕。

　　機緣

　　問如何是乾矢橛師曰逼塞虛空曰如何領會師曰普天匝地僧禮拜師曰會禮拜不會禮拜僧擬議師打曰臭氣燻人。

　　問如何是佛性聲未絕師便打曰道甚麼曰佛性師曰山僧是僧去問佛曰和尚豈無方便師便打僧禮拜師復與一踏曰棒打有醒腳踏有餘。

　　問青州布衫重七觔意旨如何師曰七零八落曰某甲無處摸索師曰問取隔壁張裁縫去。

　　問如何萬法歸一師曰三頭六臂曰畢竟一歸何處師叉手當胸立曰學人不會師打曰魚腮烏嘴得人憎。

　　問如何是金剛王寶劍師曰觸不得曰因甚觸不得師打曰頭落也不知僧佇思師復打曰還不拖者死屍去。

　　問不歷化城竟登寶所時如何師曰腳跟下好與三十棒曰恁麼則學人獲寶也師曰呈似山僧看僧近前便拜師打曰錯將魚目認明珠。

　　巨懷呈偈了師展手曰此是文字將無文字底來懷擬議師劈胸一拳曰會麼曰不會便拜師曰是誰拜出弟子師曰又道不會。

　　一僧作禮曰弟子無語問和尚但只稽首讚嘆師曰讚個甚麼僧擬對師掌曰向這裏罵山僧去。

　　問劫火洞然大千俱壞未審這個壞也無古人一曰壞一曰不壞畢竟壞底是不壞底是師曰二俱不是曰畢竟如何師曰獅子咬人韓盧逐塊。

　　一僧送師骨往千山問曰先師遷化向甚處去也師指千山曰會麼曰不會師曰青山原不動浮雲自往來。

　　問如何是西來意師曰何不問自己意曰如何是自己意師曰尋常還思山僧麼曰常思和尚無由禮覲師曰只這是其僧有省。

　　問如何是般若境師曰萬木榮紆一溪浩渺曰如何境中人師曰饑餐麥粥倦臥茸草曰人境不立時如何師遂劈面一掌曰是立不立僧罔措復示曰人境不立時劈面無情掌是個血性兒當下知痛癢。

　　見一僧看經師問看甚麼經曰金剛經師曰經是誰說看是何人僧無語師示一偈。

　　看經不識看經人徒自區區勞眼神欲得不勞神與眼分明識取此真經。

　　有僧嘴極利一日問曰佛說魔說是一是二師劈嘴一拳曰且道是一是二僧擬議師復打遂示偈曰。

　　纔開口問麤拳便打烈焰紅爐豈容得假煆盡虛浮始識道雅早知闍黎認鹿為馬。

　　頌古

　　陞座

擬動腳跟落二三重登曲彔不羞慚那時若值忤逆者大好都盧掀座翻

　　拈花

口難開處把花拈百萬人天盡了然惟有飲光猶未瞥受他禍及永纏綿

　　痛棒

三頓烏藤打不開如何別去又歸來冤深恨惱麤拳掌拖累兒孫遍九垓

棒頭有眼察秋毫定業從來不可逃六百餘年冤禍事如何今日又重遭

　　青州衫

一歸何處問諗老一領布衫荅來巧今日重新提掇出元來是吾舊皮襖

　　麻三觔

如何是佛麻三觔問處分明荅處親好看陌上二三月那個枝頭不帶春

　　新婦騎驢阿姑牽

新婦騎驢阿姑牽不用區區苦著鞭若是仲尼真弟于自然知道化三千

　　俱胝一指

學道何須向外求無錢那買好風流就中消息難為說只向人前豎指頭

　　夾山落水

劈腦一撓毒種深點頭三下苦難任從斯命喪華亭手聞者至今亦痛心

　　洞山冷煖

秋去畏寒欣煖屋夏來怯暑喜涼風若能這裏全知曉積劫無明當下空

　　樓子聞唱

整襪時逢對酒樓忽聞清唱語風流從斯頓斷腳跟線去住縱橫得自由

　　四喝

金剛寶劍誰人敢當未曾舉動殺活全彰

金毛獅子孤峰獨立爪牙未施妖狐絕跡

探竿影草看驗凡聖不待開口早知邪正

當陽一喝解粘去縛全機大用有殺有活

　　牧牛頌

　　撥草尋牛

巖[(壑-土)-又+巠]崎嶇千百重松林一帶白雲封前來覺在峰巔上尋到峰巔又別峰

　　驀然見跡

踏破芒鞋活路通聖凡相遇豈留蹤從容拽著捶雲杖直下追從宇宙中

　　追步見牛

溪山歷盡路途窮枝葉凋殘徹骨風回首白雲飛散處一輪杲日正當空

　　得牛貫鼻

煙霞撥盡露形蹤猶戀春山芳艸茸蹄角分明將鼻貫這番把住始圓融

　　牧護調馴

童子規繩常在手牛兒劣性漸輕柔飽山飽水從他便放去收來任自由

　　騎牛歸家

嶺畔溪邊意更奢不萌枝放撲香花揚鞭倒把牛斜跨笛韻聲聲轉到家

　　忘牛存人

牧童無事意悠悠眼底青山不見牛枕石高眠松月下鞭簑箬笠掛雲頭

　　人牛雙忘

雙忘人事了無功脫體玲瓏法法通一道威光機莫測千紅萬紫盡同宗

　　返本還原

樞機未動是真歸徹底圓明本地輝迥迥寒光無向背縱橫處處露全威

　　入廛垂手

昔年曾欠犁耙債今日隨時相為酬泥水渾身豈暇顧披毛戴角日優游

　　小佛事

　　為盤山了宗和尚起龕江于擲釣幾經穩忽得金鱗便轉頭萬疊雲山留不住落花流水任悠游恭惟了宗禪師天童後裔盤山的嗣年踰古稀德邁時輩操打破虛空底鉗鎚奮喝散白雲底意氣曾在燕京數十年大闡宗風後來此土化所難化度所難度今日化緣畢備更須知老和尚生未生死未死來未來去未去正恁麼時如何以杖卓一卓曰起。

　　舉火遍處參尋始得頂𩕳具眼多年操道纔能肘下懸符幾據大剎數返皇都正宜利生接物豈期掉臂抽身今日幸有得力兒孫請予為你祖餞雲程且道餞程一句作麼生以火炬打○曰一道紅光纔舉處當空寶月鎮長明。

　　贊像咄這行藏有甚好人天將汝為師表胸中佛法沒絲毫臨濟正宗滅卻了滅卻了一輪皓月千門曉為正園關夫人起棺生成道骨信前緣好善樂施天命年今日西歸撒手去蓮臺寶座尚巍然。

　　舉火偶寄閻浮半百秋臨行俞道兩同儔相辭眷屬一盃酒始信去來得自由如何是自由一句以火炬打○日烈焰光中開正眼蓮花國裏任悠游。

　　為佛寶屈孺人舉火七十一年如閃電臨行何會掛條線喻將谷響萬千斤換得空花七八片快收拾莫留戀音中好聽吾言餞翻身跳出苦娑婆去見彌陀金色面。

　　為楊居士起棺此番自怪西來急恰值楊公回首日漸源曾問死與生道吾回言道不的道不的無倫匹老漢今朝重指出以杖指棺曰寄跡閻浮稀有年而今頓斷世情緣翻身跳出娑婆影去到西方坐寶蓮舉火此方緣盡莫徘徊烈燄光中好自裁直去不勞他接引各人坐下有蓮臺。

　　為赤翁和尚下火染衣為弟兄付法論叔祖今日來燒伊謾道吾莽鹵攛火炬曰分明佛法沒人情烈燄光中超萬古。

　　為屈海會居士舉火娑婆勞苦休貪戀極樂安閑歸去來火燄為君重說法不須回首更徘徊屈海會若能直下會得始識生因死而生死因生而死二俱坐斷無彼無此既無彼此攛下火炬曰這個聻。

　　與正照起棺幻寄閻浮望順年釋儒道教久鑽研今朝就路還家去安樂池中坐寶蓮果能恁麼去麼喝一喝曰不離當處常湛然覓則知君不可見。

　　舉火正照正照諦聽吾教頓斷牽纏頂𩕳直透娑婆多苦極樂最妙去托蓮胎彌陀欣笑以火炬打○相曰更向火裏現全身逼塞虛空絕至要。

　　為顧孺人舉火出也空沒也空空到真空空不空攛下火炬曰若能識得真空去巍巍獨坐大雄峰。

　　為裴氏女舉火前身斯女是靈照暫往人間走一遭見世俱貪名利索故將繩繫教人瞧椿萱五內痛難忍請我指伊路一條稱此火光逼直去西方接引好逍遙。

　　為佟正溥孺人舉火住世五十一今朝緣事畢翻身透碧空處處無蹤跡以火炬打○曰既無蹤跡者個聻遍界縱橫無去住隨方運用任游戲。

　　為夏正果孺人舉火出沒似浮漚聖凡如夢幻漚幻總非真一切俱莫戀夏善人好自薦火裏翻身看是誰彌陀百億毫端現。

　　為王太夫人起棺誥封恭人抖擻精神盡情收拾勿染纖塵超苦海越迷津識取無生本不生山野與汝來指路大千沙界任縱橫。

　　舉火娑婆應世從心年忽地抽身卸萬緣自性彌陀親證得任生佛國任生天以火炬打圓相曰畢竟生天生佛國一把紅光纔舉處聖胎早已結青蓮。

　　為松林居士舉火松林松林急著眼聽娑婆六十二今日萬緣停莫擬議好惺惺真空在處顯威靈攛下火炬曰布袋與君焚卻去浩歌一曲似忘形。

　　為明心舉火明心明心聽吾重徵八年為我勞碌精神屬望百年贊助柰何壽不由人今既吉祥而化自是越格超群攛下火炬曰助汝無情一炬火永證金剛不壞身。

　　為善禎禪人舉火有變遷兮無生死無變遷兮有死生要知生死端的意攛下火炬曰烈焰亙天只這是為曉廷居士舉火四十餘年如電行來時何似去時清要知端的去來意烈焰場中善自明遂攛下火炬為無疑上人舉火颯颯秋風遶故園飄飄落葉便歸根既然撒手西方去九品蓮花返本源疑上座聽吾言這段風光已具足大千何處不稱尊。

　　為文部大喇嘛舉火如來昔日偃臥示寂文部今朝端坐告終名馳西域德播關東諸方景慕班吉雲從朝官敬仰。

　　世祖興崇本望萬里前程豈期一場幻夢今既抽身長往去透過金圈栗棘蓬以火炬擊龕曰大喇嘛急磨礱真空在處露威雄攛下火炬曰萬里神光連頂沒大千杲杲一輪紅。

　　為真修上人舉火涅槃不動沒生死寒暑更遷行殺活直下兩頭齊坐斷天長地久乾坤闊惟我真公上人薙髮于徽宗律主得戒於正宇禪師生平截鐵斬釘操履提持向上面有十分春風胸無一毫伎倆三韓重其為人四眾方來欣向今朝撩起便行可作時人榜樣攛下火炬曰吾今助汝一星火直透威音現真相。

　　為戶部正堂妙供夫人舉火出也全機見沒也全機見坐斷兩重關獨露本來面伏惟妙供夫人親見盤山信道無倦德性如玉如金道念自鎔自煆正好養乎其真樂乎其善豈期百年頃刻世緣更變忽然撒手西歸畢竟難逾大限今日孝子虔誠請為夫人祖餞更有末後句重為通一線以火炬打○相擲下曰烈燄光中綻白蓮無邊剎海都開遍。

　　為印真左善世起棺暖日薰風四月天百花開發滿林園印公玩景貪遊賞惹得行人都淚漣恭惟印真老善世禪淨一如福慧具足神機如徹電智辯似淵源提佛祖之紀綱條條有例立叢林之規範事事森然名傳海外德播中原今日化緣畢備可謂耀後光前且臨行一句作麼生道卓拄杖曰途中受用從來具此去如登到岸船。

　　舉火當陽直指莫擬議迥脫根塵始瞥地無欠無餘絕正偏亙今亙古沒移易老掌教能事畢臨岐一句重相為勝熱門中信步登毘盧頂上恣遊戲。

　　法語

　　示恒修禪人

　　立志辦道切宜堅猛自凡夫直入聖域豈小緣哉必要將從前妄想見解世智辨聰彼我是非一時盡底脫去直下如死人已絕氣息到本分地上大休大歇然後向枯木死灰裏豁然契證始信釋迦以無法而得授記盧老以無物乃付衣缽所以曰以無所得心修無所得行行雖與人同而常與人異到此切不可造次為人但只韜光晦跡守本分忘人世待霜露果熟龍天推出應緣順時開拓人天立一機垂一句普使有情無情並仰威光同受庥廕若無因緣只恁度時不欲人知作個絕學無為真道人可也。

　　示禪宗上人

　　實要了明此個大事非艸艸可得先要具一片金石心肝一雙雪白眼睛把向來所聞所見底玄妙理性殊勝奇特擲向他方世界休存一絲毫許打疊得乾乾淨淨單提己躬下大事猛著精彩暮究朝參心心無間參來參去參到佛祖說不去處行不到處撲倒起來鼓掌呵呵元來是這個道理方與三世諸佛把手共行歷代祖師同一鼻孔始不負爾出家一番也若是依依稀稀今日三明日四只是妄想堆裏做來做去疲勞厭倦自生退息反歸咎於禪不靈出得門去無所不為謾道薙髮了脫生死更欠黑面老子飯錢在珍重珍重。

　　示慧廣禪人

　　唯此法門至簡至近不勞多聞只要實悟如六祖大師賣薪一聞應無所住而生其心即便了當豈不是至簡至近哉後到黃梅和偈曰菩提本無樹明鏡亦非臺本來無一物何處惹塵埃若是個漢於此省去略較些子更要將心待悟何時而達又不聞韶國師曰通玄峰頂不是人間心外無法滿目青山到這裏還有甚佛祖可成禪道可參然斯事本無奇特只要人信得及刻期取證不是說了便休想你我遇斯大難萬里流來得全軀命今得為僧必要拼死做一番莫學時人記幾句口頭語以當了事明眼人覷見未免吐罵上座必欲作脫體衲僧當如我語切莫放逸自有推門落白之時若能腳跟點地不妨來噇山僧手裏白棒若是虛誕浮華只圖眼前熱鬧有鬼神兮妒君福有陰陽兮促君壽勉旃勉旃。

　　示虛白行者

　　汝佐山僧築靜室建茶房費盡辛苦吾非不知本意留爾同居與爾斷除宿習說破末後句子柰爾魔事紛紜不得已而卻汝自此日遠一日矣汝豈不聞先哲行履如慈明更衣入戎馬隊中去參汾陽雪峰三到投子九上洞山皆為道德不顧危亡始得萬古為人天師範豈是今人輕人我慢入門不為道德反要師家以人情回顧稍有回顧不到便生許多是非說長說短只窺探他人行徑不顧自己生死各執管見不信棒喝為人或執幾句之乎也者講論為長或執寫經持念為長或執禮拜磨筋苦骨為長或執一句死話頭將心待悟為長諸如此類自塞悟門流入邪見不是出家了脫生死原為設法討喫而已豈知信施粒米出自血汗不明心地如何消得一息不來定是酬他去也袈裟下失人身豈不痛哉汝既決意出家吾今不得不與汝道破惟恐走錯路途難以相救倘能一念知非但向無佛無眾生處努力窮究日久歲深自然田地穩密始不負與爾薙髮一番也珍重珍重。

　　復淨空上座

　　陽城一別倏忽三載上座想有大進益處參學人必借此世磨勵不可因循彷彿趨色力強健討明落腳處不枉出世閻浮走一遭然此個事非造次顢頇所能為也必要具一片金石心肝棒打不回千磨不退如雲門折足夾山落水古人勵志苦行載在方策者不勝屈指必如此行履方有少分相應豈似近時人入得門來自高自大不究自己本分只探他人行徑不信教外單傳只學之乎者也記得兩句白話就去誑他聾俗我自破老人處來的我是忞山翁處來的便稱知識以圖口體悲夫若不明心達本信施粒米難消一息不來定是披毛戴角酬他去豈不痛哉吾不當造此口業但思昔在蓉城曾有針芥機緣豈得不直心相為想上座聰慧明達博古窮今自是發憤超群雖然如是更須拼身捨命向前始得切忌尋章弄句論古論今終是杓卜聽虛聲耳復示一偈。

　　棄本逐末事可吁只緣病目見差殊豁然除卻眼中瞖始覺從前是自污。

　　寄林眉上人

　　山僧為汝處是汝不知若是知之不是這個行履畏刀避劍非是漢子若是個漢必要就嚴師益友互相砥礪譬如美玉無瑕須假良工琢磨方得成器不然終成廢物有何用處不見仲尼道仁者先難而後獲伯陽曰多易必多難從上聖人無不教人從難處做起果負真誠自然忘其難而致其易若圖其易而捨其難未見有生成彌勒自然釋迦所以安心斷臂踏碓繫樁雪峰飯頭溈山典座只要了明己事不憚勤勞出來個個為人天師世間那有吃現成飯睡現成床橫草不拏豎草不拈而便求得佛法了得生死山僧近日不愛與人打葛藤柰爾隨山僧在初不忍負爾舉則公案問汝荅得許汝在彼把茆蓋頭荅不得急須買草鞋行到水雲庵與汝道破薙髮修行貴圖見性即今性在甚處見得性要了生死生死到來作麼生了了得生死要知去處眼光落地向甚麼處去速道速道然而到這裏道得也出不得這裏道不得也出不得這裏道得道不得總出不得這裏畢竟作麼生道。

古林智禪師語錄卷之四終


嘉興大藏經（新文豐版）第 38 冊 No. B429 盛京奉天般若古林禪師語錄


古林智禪師語錄卷之五上

　　侍　　者正達記錄

　　嗣法門人正如編輯

　　偈

　　輓了宗和尚十首(附臨終語)

　　四月十五日了宗和尚到寺見予把手曰汝若請我棄老命還汝故臨終有是語曰來時曾說端的應口真獅子兒隨處哮吼又見我許下彼時不信今日果然頭正尾正。

樹頭忽爾聽鸝鳴日破浮雲世界清休向顏淵問顏路從來人子諱爺名

俱胝提刀勘侍者鹽官索扇驗沙彌師今問汝生前事教我如何說向伊

三度問來三度打一番呼喚一番應如何更問娘生面茶飯阿誰去奉承

離心意識聖凡緣洞達無依觸處玄拈起纖毫無不是何分生後與生前

晝夜慇懃卻是誰那堪更著痛針錐太平治業元無相雨順風調物物宜

本色風流是事周何勞特地問生由縱然箭筈鋒鋩迅也落機關第二籌

人人有個娘生面覿體分明何不薦惹得老翁布葛藤漫勞千古為方便

未生前底事崎嶇若個男兒解到之未到拚身宜急到莫貪途樂操虛脾

未生前事有何疑問著人人攢著眉屋遠途長天黑了師徒拖了一身泥

問得分明頌得親而今宜假不宜真等閑拋出磚頭去也當黃金謝主人

　　十可行偈

　　晏坐

尋常兀坐不思量銕脊撐撐鑄就剛七破蒲團纔好矣清風明月話頭長

　　入室

威風八面有誰當佛祖聞驚膽喪亡任你銅頭鐵額漢到來無不盡歸降

　　出坡

三陣梆催個個忙搬柴運水好商量艸鞋繩斷擔頭脫把住虛空較短長

　　粥飯

粒粒盡從香積來禪流咬著莫疑猜精勤參透廬陵意不二維摩笑眼開

　　洗衣

百衲飄飄如柳絮千針結結似星垂莫嫌破碎難湔浣病骨多年幸得披

　　掃地

掃盡從前舊滓渣笑看帚上放曇花而今和柄俱無用拋出當陽驗正斜

　　經行

飯後經行七佛儀金磚布地許闍黎等閒踏遍閻浮界正眼看來腳未移

　　念經

嗟嘆此經人不曉多因紙上徒紛紛入息不居出不染賓盧尊者始超群

　　拜佛

金身莊在寶華樓緇素時參便磕頭自拜不知還自起看他著甚死來由

　　道話

主賓和合道相同頓脫身心內外空覿面言談親會得大千沙界悉圓融

　　示念經僧

五千餘軸止兒啼念到驢年枉自疲句外豁然明了去隨機到處度群迷

　　示禪人

三十餘年忽過了五千里路訪吾儕稽首和南相見底問渠端的是誰來

　　林碩

林若若還參得禪老僧何用豎空拳腳跟下事未相委一座須彌在眼前

　　林若

遍地黃花滿眼秋登高賓主話綢繆林聞若解這些子一喝千江水倒流

　　林聞

明空底事近如何鬱鬱黃花三度過生死關頭打未破枉聞般若演摩訶

　　明空

萬境萬緣都放下單提向上祖師機懸崖峭壁翻身轉秀宇何常不佛齊

　　秀宇

禪堂闃寂甚個事何人闚不識安心旨遍智莫無疑

　　遍智

休將文字當逃禪須識壺中別有天老衲剖心相為汝莫教林體負殘年

　　林體

老僧善惡莫思量冷則圍爐熱取涼只有這些痛快處行人識得豈尋常

　　老僧

般若往還七八秋艸鞋債要老僧酬而今且應他期去踏破回來好聚頭

　　林粲

勤勞執役過三年脫盡皮膚頂骨穿再向南方遊歷遍歸來要爾繼燈傳

　　林璧

　　哭楊公

計得舊年分袂時牽裳問我訂歸期今來君又歸西去教我如何不淚垂

　　題自像

舉世難看這老衲胸中佛法沒些些自把虛空拶出髓惡名流落遍天衢

　　示徒求戒

眾生心佛不別煩惱菩提無差只因迷悟隔天涯凡情聖見堪嗟夢中重重做夢沙裏深深算沙爭如直下了無遮現成一著何奢

　　示眾雜言

空門得入賴前緣志念要堅行力要堅忘餐廢寢苦鑽研頓斷牽纏憤勇當前水窮山盡見根源識得單傳拈美三玄隨緣觸處自方圓住也樂然去也樂然功成坐斷聖凡津迥出法身認得本人拈來物物自相親不分比鄰不分主賓逢場作戲任天真宗也敷陳教也敷陳橫行沙界不染塵覓個知音了卻前因塵亡暫悠游嘆浮生似蹴毬勞勞碌碌苦貪求若個肯休那個肯丟蜃樓海市焉能久謾懷憂不明箇事來去最堪愁

一派灣澴四面山俄移囊缽掛其間唇嘴都盧絕躋攀孰並肩清風明月伴我閑孤光迥迥照人寒惟有飛雲去又還阿誰識得這清安水潺潺樹鳥深林把佛參

至理平常離相忘名拚卻身心做一場虛空打破透出圓光超脫苦海樂無窮妙難量

萬事無常阿誰痛傷知音何不早迴光牙關咬定豎起脊梁把住虛空稱斤兩較短長

個事堂堂莫論短長是與非何必較量一念頓斷萬慮皆忘身雖處世意清淨心清涼

心了無事逍遙城市順世隨緣聊相寄雖處世間行超十地應如是作如是用如是為

這些些子聖凡皆同行人透出妙無窮不拘廛市豈論山中任自逍遙自快樂自圓通

費盡辛艱透脫塵寰佛不為將何去參真空物我無礙清閒有甚賓主甚五位甚三關

道無難易只要憤志庭前柏樹用繩鋸繩木忽斷觸翻大地看是何境是何機是何意

　　示眾四首

大德胡為到此方毫無佛法可商量再三覓我安心旨好肉何須剜作瘡

雲水相逢般若堂柰何愚拙絕商量若將伎倆抵生死屈殺老胡遠渡江

一燈續焰百燈明豈是之乎者也行利刃吹毛握在手揮時遍界絕埃塵

慚愧虛名處處揚從來不識古文章一條白棒傳心印任爾時流道短長

　　示禪人二十七首

廿載相從窮此事一時豁達悟真空頂𩕳觸瞎摩醯眼普照乾坤萬國中

　　普照

涉遍江南數十年今來塞外話枯禪言前若解翻身去一切時中恒定然

　　定然

三番到此已三年放下身心著意研明悟腳跟親點地始知鼻孔自撩天

　　明悟

鼻祖階梯進步行頭陀密意不囊藏自家桶底一番脫始信西來道德長

　　德長

眉毛剔起究真空鐵壁銀山徹底通不是心兮不是佛更將何物喚徽宗

　　徽宗

曾向千山把鼻穿重來般若學耕田四蹄頭角成軒過更要精勤顧尾顛

　　成軒

行要實行心要虛經行坐臥處尋渠忽然撥轉閑關捩活潑靈通始惠如

　　惠如

內調海眾費慇懃外助山僧又盡心鐵石肝腸恁麼去到頭始不負雙林

　　雙林

謝汝遠來行苦行亂捶一頓當人情慧明冷處重知痛卻罵山僧手太輕

　　慧明

既來者裏要心真心若真時道易親除卻道心能著眼慈光迥出見全身

　　慈光

百日慇懃般若堂工夫到處始馨香多生道業目前現積劫塵勞當下忘

　　金道人

百味調和手段強飽他雲水滿寮房身心為眾何相似清雨汪汪灑大荒

　　清雨

頓除妄念泯真念識得左之與右之賢聖位中留不住世間何處可安伊

　　左之

徹義還須善自調變生成熟勿辭勞叮嚀無甚閒家具剔起眉毛下一刀

　　徹義

超參志氣破重圍散亂昏沉淨盡揮萬里青天無點翳一輪紅日自融暉

　　融暉

枯木龍吟仔細聽骷髏眼裏有瞳人他時迸出瞳人眼萬象森羅一度新

　　枯木

志念如山屹不搖四威儀處死心調一聲㘞地開雙眼生死輪迴當下消

　　不搖

主藏靈文誰個看到來無不為輕安沉淪本體出非易失卻袈裟復更難

　　海藏

刀耕火種為林行暮究朝參扣己躬直下若能領略去縱橫處處自融通

　　林行

萬境萬機消息盡一知一見杳無存明明此道無人識負了少林格外論

　　林格

十年服役最方圓鼻孔昂藏貫徹天他日禪林嗣法去始終到處有因緣

　　林嗣

妙年進步急提撕執侍巾瓶絕見知生死關頭研不破灼然辜負古林眉

　　林眉

攀緣起倒不相離林厚何曾明得伊年老為僧少及第兩門俱是操虛脾

　　林厚

論是論非何日了圖閒圖靜幾時休百年瞬息成虛度林目睜睜何處求

　　林目

過去奚須臨後想未來何必預先愁現前些子不能了可惜住山林念頭

　　林念

一入叢林恒用心恒心萬境自平沉諸根脫卻塵緣盡纔識祖師的意深

　　林恒

鬧市山林本現成何須矯強費追尋通身脫落皮膚盡一點圓明曜古今

　　林本

　　念佛偈五首

彌陀一句最分明日用尋常總現成只要自家看得破紅塵堆裏任縱橫

彌陀一句日新新截斷萬緣一念真驀地頓忘斯一念毘盧頂上現全身

一句彌陀密密綿聲聲字字意昭然等閑薦得聲前意笑殺諸方五味禪

一句彌陀在目前祗緣情妄隔三千若能頓斷根塵去觸處逢渠得自然

念佛應須心念真念真萬境自平沉好看念盡真忘處一點圓明照古今

　　示建庵

袈裟之下莫狐行磚鏡勤磨日月明照見本來真面目始知不枉費工程

　　即事別眾

滇黔聚首至芙蓉平地無端鼓黑風莫謂臨岐無一語普賢元不住峨峰

　　送餐霞居士

為官須要行慈忍出處常懷濟物心不負當年付囑事大家出手拯沉淪

　　示僧看經

四十九年無一字分明直截為君宣柰何不覓根頭意只去枝邊把葉拈

　　示了塵居士

學道先須一念真念真何患道難成萬緣泯處常光現歷歷分明是了塵

　　因僧數數歸家示偈

出家未透死生關何得歸家便不還倏忽報緣顛倒轉那時空悔自癡頑

　　示大方

一法不存猶未玅萬機休歇一非真更須拶碎娘生面始識大方獨步人

　　示明心

將心除妄妄難遣著意明心心轉深這裏若能領會去死生凡聖盡平沉

　　示正體

正體堂堂無背向切須堅猛力行持懸崖萬仞翻身轉始是金毛獅子兒

　　示德林

▆來學道要堅心百煉紅罏不變金一念之中輕放逸德林翻作棘荊林

　　示修造僧

剪荊伐木建雲堂風送招提滿院香直下不能休歇去更於何處費思量

　　示一僧貪睡

久參尚自引針錐初學貪眠非所宜不是吾今妄責汝釋迦曾咄蚌螺螄

　　示本源

捨妄歸真扣己參何勞涉水與登山饒君踏遍閻浮境未達本源總是閑

　　與辯才

萬事隨宜莫強攀休論城市與山間但除自己胸中病勿向他人紙上鑽道性醇和餘習盡覺心圓淨露真顏苟非動轉昭然見端的難逃生死關

　　示無生居士

一念無生是事灰不勞窮究自心開腳尖踢出西來意物物頭頭自偶諧

　　送實常居士

偶來此地遇知音外護山僧意轉深試看長松不凋落與君同保歲寒心

　　送常居士

雲水形骸萬里人蕭然瓢衲乍相親六根可向無生破一笑能諧不染因當世宰官成佛種現前宦海出迷津公家伯仲機緣好共賞寒山雪裏春

　　因士舉瑞巖主人以偈示之

目前識破本來空豈用頻頻喚主翁我若念他他念我不如撒手自西東

　　即事荅友

道人隨處任悠游何必將來繫念頭縱遇黑風翻鼓浪幾曾沒卻釣魚舟

　　看血書華嚴

數年偃息處茅堂一卷華嚴一炷香縱有嘉賓來見訪更無心緒與商量

　　送慈林

一回微處一回新秪要闍黎識本人有日腳跟親點地始知吾道出常情

　　送別駕季公

學佛為官是事諧休將迷悟掛心懷但能學佛行慈忍處處蓮花火裏開

選官選佛夢中夢應馬應牛迷外迷觸碎虛空無向背隨緣處處樂便宜

　　示全安

恁麼到底恁麼去放下從頭放下參更問箇中端的意圓明覺性始全安

　　示建庵

入此門來扣此禪經行坐臥痛加鞭等閒踏破波心月萬仞峰頭去建庵

　　送能仁老宿

幻軀已過古稀年自遠來參般若禪踏破能仁舊面孔始知生死不相關

　　示無憂

天命之年正好休知非知止自無憂四威儀處恒提起薦取透關第一籌

　　示洪居士

不須斷髮著袈裟箇事從來本不差只要諸根脫落盡一微塵裏綻心花

　　示步步

至誠一念莫他馳時刻精專仔細思直到聖凡情盡處始知步步不離伊

　　示正授

自幼多年侍座傍執勞負役把身忘好看低首和南句是處無非正授方

　　示正融

奔南逐北走西東踏破鐵鞋始正融到此宜須高著眼莫教錯認主人翁

　　示正讓

斯門既入莫張乖撥火添香善自裁撞著曩時正讓面不虛棄道就僧來

　　示正立

參禪一著最捷徑腳跟須當正立定踏破娘生鼻孔時頭頭物物總相應

　　示正續

侍師心念莫支離出入分明絕是非等閒薦得西來意正續綿綿度苦迷

　　示正巡

娘生面目甚分明何用區區覓正巡秋至梧桐應見落春來杜宇遍聞聲

　　示正隨

起在人前睡在遲正隨函丈勿相違驀然踏著關捩子揭地掀天播有違

　　示正守

粒米施來重若山未明道食怎生安不能當下了生死正守心城也是閒

　　示正節

為僧須把塵緣絕暮請朝參叩正節他日腳跟親點地始知吾道非常測

　　示正傳

半路抽身不著便到頭一著費鑽研若能這裏全知曉更讓阿誰續正傳

　　寄圓融

別來已三載底事竟若何幾番寒與暖花開見也麼

　　參禪偈

參禪參直指始得明自己瞥爾緣慮生紛然是非起密護在真誠精操惟至理撥轉上頭關孤高誰匹爾參禪宜直截擬議成途轍提起沒底籃盛卻南山鱉一法印萬象三藏絕言說汝若不相應我屈向誰雪參禪這一著非是尋常作拾起龜毛繩緊把虛空縛踢開雪峰毬拈過普化鐸這回纔分明兩眼見寥廓參禪事非常切勿亂思量求佛被佛瞞求法被法障過去不可追未來休指望現前一著子擬議不了當參禪休爭勝只要明自性真機元平等至理無欠剩目下不承當轉身何處證一踏連底空塵塵總相應參禪宜急速切記勿輕忽休將聖量心沉埋塵勞窟北秀勤拂拭南能無一物這裏如未曉屈殺天真佛參禪要鐵漢不受塵物絆截斷聖凡情超過彼此岸縱橫任自由屺與佛祖伴隨處利群生出語如閃電參禪勿亂猜必要心死灰但教忘能所自然絕張乖腳跟穩立定只待頂𩕳開得翻真受用方顯俊良才參禪要英傑不被境緣攝晝夜勤精進動靜加猛烈鏟去有無念掃除是非穴驀然得迸破始是大休歇參禪要老辣切忌弄狡猾必要拼身命如登陣撕殺妖魔並狐兔一時盡勦拔大地狼煙絕無處不通達參禪休綣戀光陰急如電趨此色力強真實下履踐拈卻秘魔叉奪取石鞏箭任他佛祖來都盧做一串參禪須實參不是圖偷安我山連根倒慾海盡底乾須臾勿放縱動靜著眼看必要親見地莫教受他謾參禪要絕囂切忌被塵撓塵境纔萌動識情熾然燒貪痴暫時長道念頃刻消可憐此等輩袈裟換羽毛參禪勿匆匆工夫要得中緊則成執著緩便轉疏慵緊緩兩相稱猶未盡圓融一齊都放下出門路路通參禪須絕愛精勤莫懈怠耕破八識田漏乾七情海千魔與萬難金石心無改只待骷髏穿風光何時買參禪不下工正眼作麼通堪憐學步者踹他舊腳蹤守株那得兔張網豈兜風弄到頭顱白依然睡夢中參禪莫打誑必要大志量休說人是非但除自業障戰退魔軍陣掃盡煙塵瘴縱橫當宇宙佛祖難近傍參禪要孤硬孤硬識邪正千百億法門一時都除竟單提向上宗忘卻己身命驀地通消息極目真如性參禪莫亂解先要絕情愛一念不干懷萬境自空壞豎起鐵脊梁休惜臭皮袋迸破面門時始得大自在參禪要志節始得發憤切舉足碎魔宮赤身遊虎穴縛住走盤珠截斷虛空舌直下悟無生超出塵沙劫參禪要自勉切忌隨他轉莫論有與無管甚深與淺一點靈虛現萬事任舒卷功夫到此時宜當高著眼參禪休卜度理事要盡卻鏟去聖凡心頓除名相縛寸懷虛豁豁一念空索索少存分別心依然成大錯參禪休弄假正念宜緊把內外盡除掃身心全放下勿認奴作郎休指鹿為馬定要見分明莫畏棒頭打參禪莫莽鹵何必論今古打破趙州關搖動巖頭櫓一直透長安那怕境內阻果能恁麼去超佛併越祖參禪最簡直惟貴信得及一道無向背千門絕階級滿眼菩薩光通身如來力好個解脫門深嗟無人入參禪要自責日用發憤▆三毒盡蠲除六塵豈能惑揣模窮至理必以悟為則頂𩕳具隻眼認出真彌勒參禪宜憤志超越真俗諦放下眾緣心挽回第一義爍開波旬膽洞見能仁智如此了了知利他還自利參禪不堅固未免走錯步撞入荊棘林便曰菩提路可憐恁麼人全不知恐怖奔波度一生到頭無所措參禪沒巧拙只貴心無惑曾不問閒忙豈暇論語默當下絕狐疑始識真奇特拈起一莖艸現萬億佛國參禪無言說渠宜自憤策亦非毒攻毒不是楔出楔吸盡滄溟水踏碎澄潭月一喝分賓主可稱英靈傑參禪無言說只要工夫切頓斷無繩索掀翻繫驢橛縱橫任自由妙用非他決獅子吼一聲野狐頭腦裂參禪不下力學道有何益饒汝說千般爭如行一尺胸中鬧攘攘腳底黑膝膝老病驀臨頭可憐誰痛惜參禪真妙訣能斷生死業指石石點頭棒空空流血滄溟口吸乾大地毛吞攝火焰轉法輪聖賢俱聽說參禪非等閑一念固如山擬向遭他惑將離成自瞞葛藤千七百徹底盡掀翻桶箍脫落了三界沒關欄參禪勿浪走牢把意城守來去本無塵何勞強抖擻但能知邪正不復分妍醜若是金毛兒自然解哮吼參禪絕伎藝勿被文字蔽萬論共千經了然無一字休將口頭語當做真實義必要見得親堪能成法器參禪無剩語切忌莫錯舉饒爾說多般怎如悟少許當真悟道人直截相為汝驀地自肯時堪為般若侶參禪不增進空與般若近嘴上甜似蜜胸中利如刃貢高我慢心肯聽誰教訓任你到驢年也無般若分參禪偈已竟說破參禪病要識般若心盡除驕矜性誠重勞便輕師友時親敬只待自點頭方續佛慧命參禪偈四十珍重同門客文字尚無有何須論平亥祖師道不會諸佛言無得你若不相信我拳劈面摑

古林智禪師語錄卷之五終


嘉興大藏經（新文豐版）第 38 冊 No. B429 盛京奉天般若古林禪師語錄


古林智禪師語錄卷之六下

　　侍　　者正永記錄

　　嗣法門人正巡編輯

　　偈

　　除夕

殘年節令茲宵盡新歲春光向曉來燈火通明瑤殿起旃檀滿爇瑞煙開乍聞火炮驅魔疫又聽更籌起禁臺大地勝觀惟普濟眾僧和合共舒懷

　　雪中示眾

紛紛雨雪沒生涯跛鱉無端美海沙未舉毫前先會得一微塵裏綻心花

萌芽枯木噴瓊花還借東風力一些天地乾坤新萬象天成景致最堪誇

半日淋漓半日晴世情變態豈能評己躬下事未相委一吸不來那裏生

呼吸死生誰不知如何開眼恣愚痴話頭一句未分曉要出輪迴待幾時

動念那知生死胎得開懷處且開懷靈臺幸是無遮蓋何事行人返自埋

出家須要志沖天心念如同鐵石堅撥轉上頭關捩子大千沙界一毫端

浮生倏忽六旬多一事無成柰若何衣缽堪憐將墜地曹溪正脈孰擔荷

愛憎交纏何日了死生相續幾時休古今多少英靈客盡作閻浮一土丘

為僧切忌莫偷閑拚卻身心透祖關㘞地一聲空粉碎森羅萬象露容顏

主賓無事坐團圞抖搜枯腸拾舊篇笑殺滿堂雲水客鼻頭輸與凍儂穿

　　弔越公宿影堂

塞外探玄者輪君第一人身歸越寶所眼出透金塵遇剩傳心印逢嵒轉法輪真同松柏操雪後自青青

　　因僧疑十念口占示之

世人念佛莫遲疑金臂遙伸時接伊千百十聲招引去柰何錯把自心欺

　　偶感示眾

嗟嘆韶光劈箭急到來忽過冬初一己躬下事貴融通千聖頂𩕳宜委悉撇卻萬緣冷似冰單提一念明如日繫樁踏碓為何事立雪齊腰因甚底拶到心空及第時西江一口不留滴分身遍惜苦娑婆五濁波中把釣擲閒向毘盧頂上行悶登彌勒樓中戲參禪未得到如斯負了當初投佛地三十夜來始覺忙精神恍惚無巴鼻閻羅老子沒慈顏換面改頭誰痛惜泣淚坡前當等閑托生園內豈兒視諸公努力憤精懃莫把光陰來虛棄

　　示徒

為僧莫愛閑精進休縱頑晨鐘暮鼓念隨班熱莫辭難寒莫辭艱見聞知覺盡除刪祖師開盡情扣徹始不愧人間

　　示雲臺上人

雲臺爭似釣臺高釣臺未及法臺腰三臺掀卻無蹤跡纔能平步去通霄

　　同寧一心印二大士除夕偶作

烏兔循環曉夜催時人猶自笑粧獃都云今歲今宵盡更喜明年明日來

他事多端爭理論己躬一點不思裁知音相聚誠難得千古奇逢真快哉

　　前山臺大悲寺回祿廿年弟子輩欲恢復而力不及後有章京王公請山僧重新賦以紀勝

此地荒殘已有年而今幸得繼前賢撥開塵霧神駒起掃盡煙氛師子旋花雨紛紛籠翠柏景雲片片結青蓮王公建此非無意曾受靈山囑在先

前山突兀遶高岡先哲從斯建法幢一道清泉疑錫卓四圍古樹覺神將盡從慈化龍頭座若慕真風虎侍傍愧我生平無所事何緣也到此行藏

　　示眾十首

逐色隨聲晝夜忙幾曾回首暫思量可憐多少英雄漢睜眼明明跳沸湯

百歲光陰一剎那修行趁早莫蹉跎今生若不明斯道換卻皮毛又若何

人生塵世事千般擾得身心顛倒顛不做一回親斬斷翻來覆去受他牽

善念衰微惡念多眼光落地苦如何入湯鱗甲憑誰做負重泥牛帶淚拖

談玄特地有來由問著依然沒話酬心口相違瞞自己業河漂蕩幾時休

深嗟世務冗如麻般若門頭路轉賒多少水邊林下客不知幾個得歸家

明知是幻復他求勸爾從今放下休識得其中消息子生來死去有何憂

一句彌陀做話頭單提不用別參求工夫徹透疑團破鐵佛通身也汗流

二六時中緊用工或行或坐莫教鬆忽然踏碎毘盧頂格外全提掌握中

咬定牙關勿放鬆路頭窮處更加工驀然識得娘生面全體悠游處處通

　　雙峰雜詠四首

隨處結庵養病身別無一物待嘉賓地爐榾柮高燒起瓦罐烹茶三兩巡

自笑山僧野興多倦時打睡醒時歌茫茫三萬六千日爭似雲房一剎那

雲自高飛水自漣梅花雪月任爭妍分明父母生前事烏用渠儂復更宣

一缽一囊一榻眠一池荷葉補衣穿自慚福德從來薄懶向人前豎指拳

　　遇變途中寄徒

泡幻俄驚半百秋飄然渾似嶺雲游昨離承德楊家寺今寓囊平弔水樓世道易遷誰覺了真空難透自知休來朝又向他山去何日師徒再聚頭

　　二郎洞

孤峰頂上石玲瓏避暑時來到此中人說分明同世界我言別是一家風

　　統山獨居

恥將蹤跡落人間夢幻形骸寄此山兀坐何須天送供圖閒懶為客高攀自慚無德將誰傲亦任時人罵我頑惟有白雲知此意山前飛去又飛還

　　思鄉

秋風秋雨灑南窗天外離人思故鄉怕聽寒蛩深夜語看看兩鬢白如霜

　　九日

萬里孤身寄艸堂疏籬種菊晚來香忘情懶作登高例茗瀹茱萸興轉長

　　塞外送楊公歸奉天

法門凋落古風微似我楊公近代稀一片身心同鐵石仔肩般若復光輝卻非愚拙心無住自是金湯福有歸轉盻十年同一日芒鞋又別思依依

　　送伏庵昆仲

一夏相從瞬息過己躬下事細研磨灰心直截窮生死立志真參忘佛魔拈卻須彌豈有礙踏翻滄海了無波弟兄未到如斯地切忌如何又若何

　　九月早雪

山愁秋老頭先白水畏冬寒面結冰獨我也無愁與畏地爐深鑿煖閒僧

　　送陳明英居士

一榻同眠三二秋臨行無物可相酬聊將兩句無文偈送與知音作話頭

　　山賊侵擾僧無住處

寥落宗風值此時此身何處可安之雲山有警難容住城市無名不教棲

　　送人坐湯

心本無塵焉用洗軀因有患始求湯一陣昏迷蘇轉後通身汗透便清涼

　　坐雪

陽和未透春消息滿眼顛狂雪亂飛捉影癡猿蹤易覓尋羯餓蟻穴難歸山家富貴瓊花樹漁父風流鶴氅衣獨賞安禪孤寂處恍同趺坐水雲磯

　　初至瀋陽寄住徽宗寺

水邊林下已多年一旦移居到市廛夜半蒲團人靜後依然明月滿霜天

身披破衲一孤僧歷盡崎嶇萬里程舉目遍觀無蜀客可憐肝膽向誰傾

　　除夕

此夕應知留不住明朝春色為誰來遙聞爆竹臨風響不見梅花對雪開

　　寓瀋陽水雲庵與雪槎陳公同居

乘秋散步白雲堂直截提持不覆藏半偈便堪空萬法一瓢直欲壓諸方朝朝茗灶雲生棟夜夜疏櫺月滿床覿露本來真面目有誰這裏敢承當

　　勸雪槎陳公出世

瞬息韶光度七旬滿頭白髮暗驚春雖拈詩句堪怡性爭悟禪機更適神滌淨萬緣真灑落縱酣五欲苦沉淪勸君早入蓮華社同作逍遙自在人

　　至關東廿載忽夢澹竹丈雪二老人

幾欲歸鄉歸未得長思師友隱深憂路因遙遠音書絕人到年高心志休山畔懶行方禁足林中暫息又驚秋自來多少懷人夢半在湖南半益州

　　七旬老僧要遊五臺一偈詰之

當初常愛歷山川雞足峨嵋幾到巔屈指百年纔過半欲游兩腳不如前千山咫尺難登陟一榻橫斜易坐眠老大未能明此理長途枉費鐵鞋穿

　　適意歌

此事明了無所累三韓地面聊相寄隨緣到處便為家不避譏嫌唯適意秫飯半瓢克我腸於諸苦樂何求忮全無佛法可參論永晝和衣惟打睡饒你旃檀講席尊爭如野老閒嬉戲追風良駟不同群靈翮仙禽詎受繫動止安詳時悠悠蹁躚緩步入城市花街柳巷恣吾情大笑狂歌沒拘忌哩哩囉囉如痴憨這裏本沒西來意

　　是非歌

是非漢是非漢因甚被他苦相賺只顧嘴頭圓不顧舌頭爛世間一語造非言鐵圍萬劫受羈絆這三寸休易看輕輕觸動將人難庸愚怎免不生沉賢哲猶然遭活陷同室操戈同袍叛清門淨戶生魔亂正信皈依佛子們與他不必諍相判要休歇各自觀須知萬法皆如幻但自八風不動搖任他四大分離散闡提種忤逆慣瞞心昧己逞能幹迷所以迷業似海墮之又墮罪如山譬多狠喻轉頑當時佛記下無間非是天人師不救皆因無法可撈摸要知非即改過痛追奸巧用如何我若弄他他弄我翻來復去業籠羅從今後絕差訛靈臺不昧體安和長將善念如流水浸潤良田利益多動靜處勿蹉跎精勤細把善心磨撥轉上頭關捩子踏翻腳下葛藤窩方知善逝元非佛始識波旬不是魔者回拍掌呵呵笑地獄天堂安樂窩

　　石城

太子河連城半邊童謠雀破自唐傳水包山去山包水船送人來人送船潭底有天行日月林間無地著塵煙灼然此處堪容懶且伴雲松老歲年

　　梨皮隅西來庵偶成

村落平平山作城西來蘭若結中心左邊一派汪洋水石畔千株松柏林茶熟偶逢佳客至飯餘獨許老僧吟而今道法成何用不若清閒臥翠岑

　　山居偈

峰頂結庵樂事多晨鐘空寂鳥賡歌園頭供眾時新果庄主開田香稻禾老衲激揚傳直指禪那梵唄演摩訶鬧籃志士如聞得斬斷紅塵出網羅

斬斷紅塵出網羅披雲嘯月免譏訶石牛產犢人誰信磚鏡重明我自磨無事懶遊新世界虛名難換拙頭陀閒將法界圖開玩一軸丹青值幾何

一軸丹青值幾何倦時打睡醒時歌隨情玩月過西澗取性觀山上北坡貴客豪門恥寂寞野夫巖穴笑奔波謾言一日三秋勝萬載寧如一剎那

萬載寧如一剎那剎那證得六波羅但聽月色臨簾幕那許風塵到薜蘿擾擾名場成隊入寥寥松舍少人過山翁自得山居趣一任桑田轉綠波

一任桑田轉綠波諸根痛策莫隨他明心物物無非道昧性頭頭盡是魔利己緇流真可愍損人德士更堪呵雲間靜者何饒舌為要人離憎愛窩

為要人離憎愛窩高明莫笑語言無原非文字窮生死那得工夫辯理魔本有額珠焉用覓現成心鏡不須磨高山流水如神會覿體分明說向他

覿體分明說向他知音自是不差訛一堆熱火是非廠三尺寒冰闃靜窩驀地打開關捩子翻身跳過死生河法輪常轉原無間逼塞虛空利益多

逼塞虛空利益多須臾寄跡勿蹉跎幻身漸滅如殘燭劫運長流似逝波一點圓明容易昧百年皮袋恐難磨若能直下通霄去拍手高歌唱哩囉

拍手高歌唱哩囉不須持缽覓檀那半池荷葉衣無盡數樹松花食儘多諸境空閒幾道者群峰圍遶一巖阿希逢世壽滿千百何苦攀緣身類梭

何苦攀緣身類梭皆因識不破婆娑榮枯但看花開謝聚散猶如水結波捉影痴猿喻豈謬見鞭良馬譬寧訛所言個個都知道靜夜思量細切磨

靜夜思量細切磨靈臺黑白事如何功名富貴暫時樂老病死生永遠魔只為當人不了絕致令積劫轉娑婆苟能一念忘情謂越過無涯業海波

越過無涯業海波逍遙物外最安和困眠峰頂難磨石渴飲山根不斷河颯颯風吟鷲嶺調潺潺水韻少林歌此中儘足供娛樂說甚蓮邦古佛陀

說甚蓮邦古佛陀這些快樂豈容他黃精拾去重重炙蕨粉收來細細磨怪石玲瓏如虎踞古藤盤繞似龍窩若非獨步大方者爭敢來斯伴綠蘿

爭敢來斯伴綠蘿赤條條底圓陀陀即心即佛承當錯非佛非心旨不訛有念難通西祖意無心易墮落空魔若能打破有無句好讀山人顛倒歌

好讀山人顛倒歌上中笑覽下痴訶只因方寸昏迷重所以胸懷嫉妒多諂媚野狐當道路知宜玄豹隱山窩末流五濁真堪痛無法激揚挽汝何

無法激揚挽汝何時殊事異更淆訛慈雲悲雨人稀少蠆尾狼心世儘多身事無非擊石火舌尖奚必美干戈目前不了心頭事他後如何越柰何

他後如何越柰何今生切勿復蹉跎心田鏟盡頑根蒂性海安然沒浪波萬里慈雲彌宇宙一輪皓月照山河客來有問真消息不似寒山隱石阿

不似寒山隱石阿相逢把手笑青莎團圞芋熟地爐內瓔珞粥香沙托鍋食著便能思懶瓚知因始解罰維那這些些子難相為必要檀那親自和

必要檀那親自和陽春白雪詠無多脩逢幼婦便知妙牙遇子期始解歌碓嘴開花紅朵朵磨盤結果綠陀陀時人若得嘗其味不厭千巖萬丈坡

不厭千巖萬丈坡朝參暮究力勤磨引針刺體卻疲倦圓木枕頭遣睡魔頑石知音尚點首為人學道怎空過恁麼勤勇行將去免逐塵情汩世波

免逐塵情汩世波披襟散步自吟哦沉沉碧嶂翠煙裏曳曳雲霞帶練拖峰頂猿啼月到牖樹稍雀噪日來坡闡揚法化諸方在容我相期石畔過

容我相期石畔過飛禽走獸一團和懸巖峭壁人蹤少曲水環山幽趣多不假龜毛拴醉象何須兔角出瓶鵝更來問我庵中事笑指江邊月在波

笑指江邊月在波緣何到此總懡㦬孤峰頂上行蹤杳枯木嵒前叉路多影響寧通真實義虛頭爭辨異端魔誰知的的休心處直在行人不與麼

直在行人不與麼渾然透出葛藤窩杖頭撥轉三千界拂子揮乾四海波沒底藍藏過去佛無鬚鎖閉未來魔驅耕奪食誰堪任潦倒而今許自歌

潦倒而今許自歌祖風零落孰擔荷曹溪路上前進少熊耳山頭退後多不念繫樁舂米碓堪憐帶雨種松坡假衣覓食偷閒者可惜空將歲月磨

可惜空將歲月磨無端猶自結冤魔含沙射影圖陰害惡貫盈時受折磋大好回心監錯盎莫教累識罹森羅突然打破孽城寨山外橫眠自在多

山外橫眠自在多從今更莫夢南柯蒲團坐破重編草雲衲飄零復剪荷有路青山來卻少無門地獄去偏多最憐此等無明輩何法纔能覺照他

何法纔能覺照他叮嚀著眼視燈蛾吐絲蚕冗投湯鑊貪餌金鱗近炙鍋富貴雖然藏寶玉到頭未免赴閻羅看他洗耳釣臺客青史遺名不較多

青史遺名不較多紛紛趨境苦張羅纔觀果熟猿拋子又見枝枯鳥別窠誰肯休心窮至奧孰能垂手起沉痾面墻道者非無意為願人人醒困魔

為願人人醒困魔無窮妙義總包羅枕頭跳躍僧通礙錫杖飛騰軍撒戈露柱聞知笑破口燈籠亦去問彌陀彌陀此景也難對水鳥山花漏泄多

水鳥山花漏泄多含靈不省陟嵬峨宗師的訓實難泯佛祖真慈豈易磨粉骨碎身還未報明心見性始酬他柰何寄在空門下闇射金毛當甚麼

闇射金毛當甚麼無如效鞏釋愆多全身不顧投深澗半個何須接續他莫怪山僧談往事端教平地息風波人間盡得離殘害出處悠然有甚魔

出處悠然有甚魔半間茅屋亂雲阿荷鋤種樹雪消澗倚杖看松春滿坡縹緲煙霞籠萬壑徘徊月影映千波夜深兀坐息群動一盞孤燈對碧蘿

一盞孤燈對碧蘿如斯境界會無多飲光微笑皆閒事善現悲啼當什麼七破蒲團徒喫苦三登投子枉逶迤除非到此方纔信不是其人怎柰何

不是其人怎柰何利名捷徑隱松蘿山頭琴韻希逢扣市井巴歌眾聚和微涉凡情猶刻糞但存聖解類同魔見聞覺知忽翻轉凡聖由來共一窩

凡聖由來共一窩纔分彼此隔天河石頭認虎輕投箭弓影疑蛇妄受痾昧己西天成東土開懷震旦轉毘那花叢竹徑誰堪適飯後鞋穿喜更拖

飯後鞋穿喜更拖蒼苔厚處坐柔和水潺石上聲前詠風動枝頭劫外歌谷口樵吟聲遠遠浦中漁樂笑呵呵貪觀不覺晴空晚花雨時來安樂窩

花雨時來安樂窩齁鼾一覺道情多風搖柳尾如揮拂水滴簷頭似羯磨前後葡萄結滿架週圍筍蕨長盈坡山家受用人間少更願天宮作什麼

更願天宮作什麼不如本分自調和禁猿勿使攀傷樹馭馬休教踐踏禾一性圓明超佛祖萬緣歇盡遠天魔無心野老猶多事出入常將拄杖拖

出入常將拄杖拖撥雲散霧攪黃河大禪四下真宗顯臨濟三遭正法荷伏虎巖前登絕嶺降龍海底渡滄波非惟打殺紫胡狗能使群生出苦窩

能使群生出苦窩儂家敢避水泥拖盧陵米粥陪虀菜趙老布衫套艸蓑日把雲鋤躬策眾夜將禪板自巡魔慚惶於此年年去大法難興鬢已皤

大法難興鬢已皤皮囊自笑變常多寒來暑往如飛矢暗去明還似運梭坐臥經行偏覺重火風地水不均和幸而獨有麤拳辣問著連腮立辨訛

問著連腮立辨訛須彌倒卓藕絲窩轟轟烈勢如塗毒凜凜威雄似太阿木馬嘶風昇忉利泥牛吼月出煙波禪流為甚不能領看我眉毛在也麼

看我眉毛在也麼言言語語勉禪和剜心剖腹痛誰曉按劍投戈訕我訛大象焉能游免徑金毛豈肯踞狐窩橫身百艸巔頭過纔識吾門妙用多

纔識吾門妙用多也能吸海竭長河魔宮虎穴赤身入蝎尾蛇頭垂手摩捏聚放開端在我逆行順走不繇他世人若作歌詞會笑倒前山柰若何

笑倒前山柰若何宗風到此漸消磨纔聞剩濟亡嗣續復見嵒乘斷接荷為甚能仁苗裔少只因調達子孫多渠儂不是閑陶論難忍袈裟就地拖

難忍袈裟就地拖強將折筋攪深波偷心學道鼠搬庫執法修行蟻拽磨可惜韶華虛度了現成衣食爭消他叮嚀報與勞勞者眨眼輪迴劫似梭

眨眼輪迴劫似梭浮生何苦自羈羅忙忙業識貪無盡擾擾塵緣事轉多難把黃金填逝海易將白骨委荒坡除非得達本源水洗淨乾坤穢濁波

洗淨乾坤穢濁波幽深之處落閑多松寮菊徑超同業石壁藤床絕比阿行看眾花開爛熳坐聽群鳥語音和個中謾道要成佛動動念頭已是魔

動動念頭已是魔那堪如此嘴波波莫疑火佛無因果可省阿僧有罪過人說愚蒙多不信我言伶俐費搓摩老僧舌短婆心切一任諸賢笑與訶

一任諸賢笑與訶果然不出世籠羅本來面目光虛掩火宅塵勞垢轉多四面焚燒誰肯替千般債累自家馱苟能露地跨牛背踏破生生業障窩

踏破生生業障窩脫然瀟灑證無多這邊轉盻能移改那畔凝然永不磨一個團房一個衲半邊鳥道半邊河問儂住此誰為侶前後三三共一荷

前後三三共一荷同餐同飲復同屙松間打坐松間臥石上徘徊石上歌甕裏雖然糧食少園中幸結蓏茄多菜根足把饑倉補何用持盂去覓他

何用持盂去覓他自家已刈早田禾破沙盆內盛明月折腳鐺中煮碧波新有山畦共四畝幸無雜役及差科衲僧雖少牙爪具不用如之與若何

不用如之與若何長年相伴壁嵯峨慚惶室內傳衣少愧殺山頭掛缽多百萬愁中生樂想纖毫喜處動弦和因斯日日堆堆坐懶向人前鼓棹歌

懶向人前鼓棹歌都盧唇嘴破茅窩任他木葉紛紛落儘爾江心疊疊波劫火焚空終不變毘嵐偃獄豈能訛誰曰我獨證如是此事人人總不和

此事人人總不和微存知見隔千波寧教解與行相應勿使形同心復訛可嘆明因成果少深嗟岐路錯行多都從聲色中求佛不識稍頭盡屬魔

不識稍頭盡屬魔尋常猶自逞嘍囉淺言浮理何難衒重載深泥弗易拖講主歸山非別意隱僧火屋只因他勸君勿執化城坐更向前途有寶窩

更向前途有寶窩萬般遮障萬般魔泯心衲子須臾到執念禪和百歲蹉滯尾牛曾越戶牖無毛鷂已過新羅倘然再問尋常事年老形衰懶出坡

年老形衰懶出坡偏能信口演伽陀根塵迥脫孰非我寂照虛融誰是他識得毛端現法界方知芥孔納山河囂塵難信真三昧卻道禪人說話訛

卻道禪人說話訛寧知心鏡未揩磨家家地裏乘時種戶戶機中不住梭剛見路傍芳艸合又看水面落花多眼前境物如斯變誰肯回頭覓舊窩

誰肯回頭覓舊窩有來動步路先訛觀空禪客尚難到著有勞生豈易過疊障崔巍霜氣重連溪匼匝月光多此中消息誰相委惟許風鳴萬籟歌

惟許風鳴萬籟歌無情說法孰能和靈雲曾見桃花笑玄老親聞[泳-永+偃]水過擊竹香嚴貧徹骨望竿禪衲恥臨河初時喚作玄中妙今日思量已可呵

今日思量已可呵眼中金屑怎存他相知惟有明窗月道契還推覿面峨山不嫌人常作伴月偏愛我往來過為人若肯效山月何必蒲團觀息波

何必蒲團觀息波倚欄且聽唱樵歌牧童美笛橫牛背麋鹿啣花過碧坡雨霽雲開天界靜空明海湛日融和客來強伴松堂坐脫粟藜羹滋味多

脫粟藜羹滋味多塵寰林下兩相訛人情可比乾城出佛法還同海市過竹影洗溪仍有浪谷風吹葉尚餘柯紛紛境趣鮮能會惜把金貂換綠蓑

惜把金貂換綠蓑子規啼血孰聞他因心起妄妄遭苦由愛生身身受磨轉報三途無住腳循環六道不停梭聲前未得親看破永落煎熬煩惱魔

永落煎熬煩惱魔除非解把己躬摩通條直路超三界頓斷情緣越四河剎剎全彰本地印塵塵顯示無生歌這回認得從前面活佛來時打殺他

活佛來時打殺他榻邊肯放別鼾呵桃生後苑花開嘴冰泮前溪雪轉波嶺畔蒼松鳴夜月簷前翠竹奏天歌寥寥世道非同昔且落茅庵受用多

且落茅庵受用多現成家業好山河採將黃土灣邊竹筧取清泉直到鍋午夜狂嵐摧倒樹黎明滿院拾殘柯安閒雖是人人愛不會消閒屈了他

不會消閒屈了他報生園菌體空麼或施或受留心判參話參禪著意摩吹去毫端明的旨馱來萬斛豈為多就中理趣未融徹漫擲絲綸釣月波

漫擲絲綸釣月波華亭點首意如何吾儕老矣難興復諸子年青易琢磨肥馬輕裘非本色麻鞋竹杖得安和祖庭秋晚那堪論夢裏驚聞杜宇歌

夢裏驚聞杜宇歌覺來搜肚欲如何客情已到雲中少道趣幽然靜裏多土面灰頭僧一個地爐瓦罐菜三窠陳年盡日無人事猶厭孤猿月下呵

猶厭孤猿月下呵夜長無柰憶鄉何眼前風雨留沙漠夢裏雲山當少峨受法恩師游甚處同心益友阻干戈故園七載亂離動定是僧稀空剎多

定是僧稀空剎多何時復睹舊關河戶門不扃禹煙靜路物無遺舜日和山野渾忘插鍬計雲遊遍得扣長歌翻思幼禮普賢去登了大峨登四峨

登了大峨登四峨腳頭踏破萬重波纔贏宗祖桑田返又作兒孫牛馬磨瓦礫成堆亂卞壁玄珠愧殺溺渾河我儂非是無慈濟要待英靈自恁麼

要待英靈自恁麼鋒鋩不犯越仙陀忘機制馬星輝座定力收猿水洗阿葉落鐘聲催露骨風平磬響轉金波分明底事擬相問老拙懶將麤掌磨

老拙懶將麤掌磨且拈鋤去斫荒坡空中鳥跡誠難覓水底魚蹤非易摩花在不萌枝上放鳳停無影樹頭歌後生休把己靈昧漫道宗門深奧多

漫道宗門深奧多寧知眼在面堂窩日時都向忙中度軀殼盡從鬧處磨吃飯穿衣無把著生來死去有勞他此身若不今生悟血淚泥途倩孰拖

血淚泥途倩孰拖回頭進步釋前訛打開寶藏濟人物運出家珍利己他石女調琴聲細細木童拍板笑呵呵此時此境誰能會一段晴光迥大羅

一段晴光迥大羅無邊沙界悉通和梅花雪裏馨香遠柏子庭中茂盛多山北山南無犬吠寺前寺後有鶯歌打開戶牖當軒坐疊疊青山擁太河

疊疊青山擁太河飄飄黃葉亂離柯水流溪口魚遊戲雲壓枝頭鶴覓窩野徑藤封樵客退澄潭瀑響臥龍過登門莫問祖師意庵主從來不會他

庵主從來不會他官家豈去刈茅馱儘他黃面指天地那管白頭度渭河拾菌曬乾留供客採薇挑嫩現炊鍋大悲蹤跡許誰領梅老猶然得一摩

梅老猶然得一摩庸流且謾理機梭禪宗尚恐污心地世事焉能落眼窩風色滿天添野興雲光半榻助成歌等閑刮入騷人耳笑倒西來古達磨

笑倒西來古達磨乾坤大地盡翻過聖凡藏入蟭螟眼物我咸歸纖芥窩德老忙乘木上座瑞巖急把主人訶翻憐此意對誰道痛把胸頭只自摩

痛把胸頭只自摩平生心事付流波空中每見花盈目鏡裏時觀髮漸皤二鼠侵藤消幾幾六蛇攻篋沒多多鼓聲歇處戲場散好唱蓮池扯淡歌

好唱蓮池扯淡歌名山勝水費鞋多存心斷妄妄猶甚執念尋真真轉訛雞足峨嵋身已到普賢迦葉意云何即今再問諸兄弟倒卻門前剎竿麼

倒卻門前剎竿麼住山謾道事無多栽蔬冒雨登南圃移柳披蓑過北阿香積塵生歸化主華鯨聲吼運長坡擔頭脫落生緣露始信前人悟不訛

始信前人悟不訛足鹽足醬味調和慚無實德匡徒眾愧把虛名辱翠峨藿食卉衣平昔願吹金饌玉古今訶從他嗤我特迂闊蔚蔚新枝雙桂多

蔚蔚新枝雙桂多填溝塞壑滿峰羅不須石下從空灑何必壇前湧地河這裏難容佛祖住等閑卻放水雲過阿誰攜手堪同調獨自跏趺亂草窩

獨自跏趺亂艸窩榔梅果熟愈群痾滿林喬木滿林竹一片煙霞一片坡彌勒樓中閒放步毘盧頂上任狂歌下方三萬六千日不當雲房半日過

不當雲房半日過非同殘局爛樵柯萬機萬境俱消息一解一知盡洗磨虛卻片心無罣礙空閒兩耳沒非訶人人說道西方好誰識西方元是他

誰識西方元是他貪途苦把鐵鞋磨棄波覓水愚迷甚怖鏡尋頭狂妄多直下了明真極樂腳尖踢出薩婆訶頭頭彌布金欄楯處處全彰寶網羅

處處全彰寶網羅難容不信展秋波身心寂滅圓通少逆順是非利害多淡飯麤茶同美膳竹椽茅屋類仙阿世間金玉何為貴安樂一生勝過他

安樂一生勝過他樂中之樂會無多絕糧喜供山中客有舌聊吟惺世歌秋至栽培陶令菊夏來續植遠公荷睡餘飯後無些事門立遙觀鳥絮窠

門立遙觀鳥絮窠夕暘不覺落前坡微開雙眼昏沉少豎起脊梁定力多土塊擊開事理透明星現出色空和行人倘辨如斯意倒靸芒鞋登上坡

倒靸芒鞋登上坡柰何知己惜無多幽泉石澗閑遊步巨壑深林且放歌水月山花自合已眼聲耳色孰嫌他掀簾俄爾憶長慶忽睹飛鴉過曲阿

忽睹飛鴉過曲阿翻思扭鼻淚成波自從昔日祖風振直至今朝趣味多寓目近看庭柏吼娛懷遠聽紫芝歌恁麼試問參玄輩五葉花開見眼麼

五葉花開見眼麼撐天拄地大根柯芳菲雖共炎涼轉果實寧隨造化那祖道一肩任重遠濟宗萬古振巍峨這場漏逗難遮掩付與同人信筆和

付與同人信筆和莫教落在識情窩蓮花迥出淤泥淨古木生從幽谷多有句朗吟同慧遠無文默會是維摩老僧非是自矜語不下工夫柰若何

古林智禪師語錄卷之六終

　　行狀

　　奉天般若古林智禪師湖廣長沙朱氏子幼失怙恃顛沛萬狀六歲至峨嵋脫白侍雙桂十數年屢遭毒打後因木墩打中腿肚遂有省焉二十受具歷參諸方末與德山語嵩裔機契而受記莂出住奉天般若遼陽建寧如來諸剎師於康熙乙亥十一月十六日夜間坐逝迨天曉自思來去不明恐人撿點復甦至本月三十日辰刻手書邀穆魁吾居士飛奔方丈師下床接曰受你數十年供養無可酬荅謝汝兩掌遂於士面上左右各打一掌大笑而坐士曰和尚舉動十分精爽何故出此誑言師曰汝不識老僧士求和尚手脈評之曰脈上並無一些病何出此言師曰汝不識老僧我明日定去僧俗見師訣絕難留悲泣請師垂示師曰汝等好俗氣我豈真死耶我時時在汝等面門出入汝等不識汝等存善心作善事定生西方存歹心作歹事定墮三塗明明放著何用我說談笑過午飲食倍常凡殯殮等事茶毘日期立塔地方分付妥當推逼相別眾不忍散師攜手送出山門一士拉住不放師回凡過往人圍繞數層說的說哭的哭有不信者說是明日即辨真假約有起更時候方散脫身師回院內經行夜半方歸方丈靜坐約至寅時呼侍者問曰什麼時候侍者荅以五更師曰吾當行矣遂點燈設供器紙筆安置几上又炷香命侍僧曰香燃二寸許推門看我書偈曰東方寅我即行菩薩接彌陀迎端坐寂然而逝二侍者推門視之師巍巍不動侍者癡視良久喚大眾曰和尚圓寂矣大眾齊至成服手腕尚溫墨跡未乾三日入龕師容顏如常遍身柔軟三七茶毘送者萬數初發火時煙燄五色少頃龕門自開現金色毘盧像大眾俯伏合掌佛聲動地從辰至午骨豎端坐衣文數珠宛然不壞舍利無數一齒不壞世壽七十有三僧臘六十七塔于本山語錄六卷。

　　行世弟子馬三貴拜述

　　板存楞嚴寺流通


