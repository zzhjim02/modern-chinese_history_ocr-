嘉興大藏經（新文豐版）第 38 冊 No. B419 華嚴不厭樂禪師語錄


　　華岩不厭樂禪師語錄目次住貴州興隆衛龍山寺語錄住四川遵義府玉泉寺語錄住重慶府華岩禪寺語錄卷一序文行由上堂卷二小參機緣拈頌卷三山居印偈南遊雜著佛事

　　不厭樂禪師目次終

　　序

　　余幼讀書時好觀佛教宗乘然亦深奧難解及細推中庸則知聖賢之道豈有二耶唯單傳最上可疑未決自庚申由中翰從征入蜀同巡撫杭寓省城之昭覺友丈雪為方外每談箇中閱破公之語錄喜不自甚已而凱歸便覺晴雲出岫非同倦鳥棲蘆一得放況泉林消灑匝外頗沾破公之益偶訪潮音葑汀二師於楞嚴般若堂值松庵禪丈詢及所來乃云西蜀華岩與本師不厭和尚刻錄余即請觀是集實聖老之子破公之孫也其中法語偈頌不藉彫琢言言見諦勁切簡易單提向上可啟後昆誠哉破公聖老之後有人不啻源遠而流長也已謹序。

　　時
康熙癸酉上巳日鴛水仲碧仙葛民氏沐手書。

　　行由

　　師字不厭諱道樂乃黔之思南印江人父楊母盧生于庚辰八月廿三子時十三聘聚廿七喪父廿九齋戒喜看牧牛頌聞人讀孟子書云羊之性猶牛之性牛之性猶人之性得箇入路越二年違母拋家投敏樹和尚得度受具剛一載敏和尚圓寂同眾建塔畢復參華岩聖可和尚入室問大通智勝佛因緣喫頓痛棒頭破血流于是稍知痛癢于丙辰春辭歸黔省母臨行華岩與之偈日華岩老漢卻認真慣以蒿枝拂上人如是宗綱非細事勿嫌鮮血染渾身師卻之未受疾回祝母壽畢偶覺之禪人堅請住龍山寺三載忽烽煙大變退居高坉山一年老母終世候周忌畢甲子春出蜀至遵義府眾善留住玉泉禪寺于乙丑春聞華岩和尚出院寓瀘州方山師復趨省覲老和尚以死句活句不死不活句驗師復印偈并拄杖拂子偈日死活為媒意遠殊應酬如電不之乎因君會喫老僧棒故以中書驀面塗于己巳八月還初和尚請住華岩祖院師不勉故辭住二冬一夏如是三處共集語錄三卷萬五千言已刻流行板入嘉興楞嚴藏房。

　　門人(如意弘休)請識記錄

不厭樂禪師語錄卷一

　　門人德普記錄

　　住貴州興隆衛龍山寺語錄

　　丙辰九月覺之禪人率眾請入院。

　　三門　喝一喝云豁開不二門當軒無格物直捷路堂堂信步無私曲。

　　佛殿　者老漢在處相逢時常得會全沒一點人情卻有些子尊貴今日觸著磕著又作麼生有禮不廢便拜。

　　據室　三世諸佛同居一切祖師共住新長老到來全無回互顯眾云且道利害在甚麼處喝一喝便起賀居士請上堂師於居士手中接疏云世尊不說說迦葉不聞聞莫道無言好遂度與維那宣讀。

　　法座　曲彔木床人天榜樣顧甚險危要上即上遂陞拈香祝聖畢次拈香云此瓣香爇向爐中供養上敏下樹和尚以酬剃度戒德之恩末後拈香云者一瓣香爇向爐中專伸供養現住重慶府華岩堂上傳臨濟正宗第三十二世上聖下可大和尚以酬法乳之恩斂衣敷座上首白槌云法筵龍象眾當觀第一義問如何是第一義師云未舉槌時薦取進云恁麼不遲八刻也師云知過必改云某甲過在甚麼處師打云再犯不容乃云昨夜風今朝雪大地山河俱一色釋迦老子暗點頭森羅萬象難分別顧眾云作麼生會若作一色會未免儱侗不作一色會錯過眼前作麼生得恰好去眾中莫有具眼者麼試出來定當看其或未然莫謂蒼天多殊勝須知時節不相饒喝一喝。

　　悟悉請上堂問悟悉捐資克苦建此禪院今日迎請和尚陞座說法獲何利益師云不是苦心人不知云某甲不會師云不會問取悟悉乃云古人道修此堂者有損有益居此堂者有利有害龍山卻不然修此堂者有準有則居此堂者有施有設四眾皈依說得行得向上宗乘口無兩舌歷代相傳明明漏泄顧左右云漏泄箇甚麼以柱杖作○此云切忌喚龜作鱉除夕申相公高明和等請上堂檀信殷勤請上堂慚無一事過諸方身貧貌陋才能寡膽大心麤志劣狂伸出一雙窮相手打開八字古門墻招回木馬雲中過驚起南辰北斗藏。

　　覺之請上堂舉一不得舉二放過一著落在第二且道一作麼生舉師云古人與麼撥火星飛取討不的龍山卻不與麼遂擲下拄杖云唯此一事實餘二則非真。

　　康熙甲子年住遵義府南隅里玉泉寺弘休弘悟及眾姓請上堂拈香祝聖畢末後拈云此是第二回拈出爇向爐中供養現住華岩堂上傳臨濟正宗第三十二世上聖下可大和尚以酬法乳斂衣就座白椎竟問如何是玉泉境師云五峰黃葉一帶青松如何是境中人師云白棒頻拈佛魔膽喪乃云時維腊八節屆三冬半寒半煖無雪無風十方寧靜萬里長空潭無南北莫辯西東以拂子召眾云昨夜釋迦老子掀翻腦蓋豁眼重瞳帶累許多人胡思亂想妄說流通顧左右云現前大眾各各有眼見的分明要會即會三無漏學十智同真一切法門無出於此脫或不會各各歸單穩坐細細觀察日久月深自見釋迦在汝諸人眼睛裡成等正覺還委悉麼喝一喝。

　　綏陽佛興菴玄度和尚請上堂佛興院裡覓知音豈料知音卻不仁箇裡未會頻舉似高支曲彔強吾登問拈香祝聖即不問撾鼓陞堂意若何師云路從平處險進云洪音普震時如何師云人向靜中忙問念念釋迦出世步步彌勒下生因甚擬心即錯動念即乖師云釋迦彌勒即今在甚麼處僧無語師云擬心即錯動念即乖乃云今日寂睿營齋供眾玄度法兄請吾陞座舉唱此事大眾若論此事在聖不增在凡不減即今現前山是山水是水人事是人事更要舉箇甚麼若道雲籠古路野色依依葉落林疏神光皎皎白牛運步玉馬嘶風總是利生邊事且道如何是此事聽山僧拄杖子與你們註解卓拄杖兩下。

　　住重慶府華岩禪院語錄

　　康熙己巳年師在方山西堂受還初法兄及眾檀信等請住華岩於本年八月二日入院當日上堂拈香祝聖畢末後拈云是甚麼乾矢橛麻三斤一回拈出一回新雪後始知松柏操事難方見丈夫心此是第三回拈出爇向爐中專為供養現住瀘州雲峰堂上上聖下可大和尚用酬法乳之恩斂衣就座南芝和尚白椎竟問答罷乃舉石屋和尚道老牯偷閑去半年祖翁田地草芊芊歸來懶更重還債犁耙春風又上肩古人恁麼說話大似有主無賓有賓無主呼馬作牛呼牛作馬不欲承當擬欲推脫今日道樂卻不然呼牛即牛呼馬即馬喚賓則賓喚主則主直解承當不解推脫何故如此還鄉盡是兒孫事祖父從來不出門。

　　結制上堂問如何是華岩境師云門前瀑布懸岩落屋後山巒起浪堆進云如何是境中人師云眉橫鼻直耳垂肩問如何是第一玄師云泥牛吼先天如何是第二玄師云木馬躍深淵如何是第三玄師云須彌一芥潛如何是第一要師云眼孔耳竅如何是第二要師云手舞足蹈如何是第三要師云屙屎放尿問如何是接初機句師便打如何是辨衲僧句師又打如何是正令當行句師連打乃云華岩今日開爐十方衲子俱無都是自家夥子團圞免致分疏似則也似是即未在紅爐烈焰須要向前就炙鉗椎運動貴乎直下承當不許停機佇思那容顧險防危若也透過威音那畔始識金烹大冶裂開今時業綱方知玉出藍田其或未然華岩秪得拋磚引玉去也擲拄杖下座。

　　徹證請上堂問如何是接初機句師云念子遠來云既念某甲遠來望師慈悲指示師便打乃云止止不須說勒回三大劫風飛雷厲之神機我法妙難思突出五千軸海湧雲騰之寐語諸增上慢者閑骨董不許遼天索價聞必不敬信爛葛藤隨他遍地生枝華岩與麼說話座主奴也未夢見在教外別傳一句又作麼生頓斷凡情無聖解母云別有好商量卓拄杖下座。

　　上堂問世尊初生即不問如何是未生前師云雲籠古木云如何是已生後師云雪滿寒岩乃云大道在目前人是人境是境惟心超物表聖非聖凡非凡爐焚柏子依依香霧藹倪臺燭點油龍皎皎神光侵垢面還委悉麼咄。

　　慈濟祥開師徒請上堂禪和箇箇氣如王日日殷勤請上堂佛法不無難啟口頻拈麈尾拂風狂問獅子未出窟時如何師云絲絃絕響進云已出時如何師一喝乃云玄沙𡎺破腳趾路從平處險雪峰九上三登人向靜中忙只如德山托缽鐘未鳴鼓未響向甚麼處去一片白雲橫谷口岩頭密起其意果與往日不同許多歸鳥盡迷巢大眾你看他古人恁麼陸地行舟冰凌走馬祖禰不了殃及兒孫所以賺得慈濟禪人師徒千里來此營齋供眾請山僧陞於此座打開雙桂門庭露布華岩宗旨四眾咸沾利益十方共仰無為且道如何是華岩宗旨分明洞口流長舌今古風濤吼怒雷。

　　冬至上堂石女高提寶印文彩全彰木人暗度金梭纖毫不昧慈明榜張堂上揭示樞機洞山果桌掇退家常表禮華岩今日也無恁般施設一味隨家豐儉只如應時及節又作麼生遂以拂子作此○作斟茶勢云大眾還會麼舉僧問古德云如何是冬來意德云京師出大黃師云古德與麼雖有救病之良方且無活人之寶劍不能使這僧點首若有問華岩如何是冬來意只向他道各人打掃門前雪休管他家屋上霜揮麈下座。

　　上堂十五日已前過去事已過去了十五日已後未來不必預思量正當十五日因齋慶讚端坐受供一句又作麼生良久云北俱盧州出粳米食者無瞋亦無喜。

　　上堂問如何是第一玄師云岩前古柏傲霜寒如何是第二玄師云葉葉枝枝不減繁如何是第三玄云半遮風雨半遮天乃云衲僧家眼耳精明手舞足蹈隨緣放曠任意逍遙東邊鼓掌西畔擎拳禪堂中參禪佛殿裏禮佛頭頭大用現前一一不逾軌則若也火爐頭板凳上脫落超方眼三條椽七尺單豁開通霄路始知無邊剎海自他不隔於毫端十世古今始終不離於當念說甚麼東山水上西河火裏提金剛圈點飛龍馬一時遊遍四天下喝一喝。

　　香國和尚設齋請上堂十五日已前有佛處不得住十五日已後無佛處急走過正當十五日愁人莫與愁人說說與愁人愁殺人所謂岩頭記受德山有父有子玄沙不肯靈雲難弟難兄只如今日香國和尚於此相席打令助揚法化一句作麼生道東澗水盈西澗水南山風驟北山風。

　　元日上堂問元朝瑞色喜偏多萬國同歡慶歲和唯有衲僧分外別閑吟雪曲和巴歌如何是新春事師云柳眼對梅腮進云不涉新舊一句又作麼生師云亙古虛空無向背風行草偃卻尋常乃云新年頭佛法有慶祝當今無量壽新年頭佛法無河清海宴絕親疏驀豎拄杖顧眾云只者拄杖子還落新舊也無良久卓一卓下座。

　　乾玉師請上堂展兩手云大開方便門通十方無二路復叉手云牢關緊閉納四海成一家只如不開不閉又且如何撒手云荷葉團團團似鏡菱角尖尖尖似錐。

　　解制上堂百草頭邊無限春相看盡是昔時人迢迢曠劫何曾昧堪笑南詢更問津草鞋未𨁝跳千山業已過箬笠上頂𩕳萬岐歸一致還委悉麼杖頭有眼空三際布袋無心闊古今。

　　浴佛未離兜率已降王宮未出母胎度人已畢又何須指天指地獨步稱尊惹得是非遍界泥水通身即今還免得麼不無惡水劈頭淋。

　　庚水請上堂豎拄杖云即心即佛喚作拄杖子則觸非心非佛不喚作拄杖子則背不觸不背喚作甚麼你有拄杖子我與你拄杖子你無拄杖子我奪你拄杖子顧眾云脫空妄語作麼拽拄杖下座。

　　結夏上堂以拄杖作此○云三世諸佛恒沙國土歷代祖師天下老和尚盡在裏許作大伽藍安居平等性智只如即今有越得此○者麼其或未能切忌動著喝一喝。

　　師居士請上堂問三聖道我逢人即出出則不為人時如何師云把手牽他行不得進云興化道我逢人即不出出則便為人又作麼生師云為人自肯乃方親云一箇道為人一箇道不為人是何意旨師云苦瓜連根苦甜瓜徹蒂甜乃云有問有答人我山前顯示本來面目無言無說利名場上全彰清淨法身歷古今而不昧經塵劫以長靈且道僧之與俗誰箇欠少既不欠少向甚處見他端的酒醉五湖四海客茶親東蜀越西人。

　　上堂問如何是三冬花木秀師打云琉璃殿上重鋪錦進云如何是九夏雪霜飛師又打云瑪瑙階前布赤沙乃云藥山久不陞座不是息心除妄都緣無事商量莫道理長則就謾言土曠人稀汾陽夜夜小參正是抱贓叫屈作賊心虛德山棒如雨點臨濟喝似雷奔未免平地干戈虛空掘洞致使兒孫鬥亂罪犯彌天衲僧家各具金剛正眼舉一明三目機銖兩猶是無風匝匝之波向上一路千聖把手共行合入泥犁地獄秪如正恁麼時不求諸聖不重己靈一句作麼生道境色隨朝露禾花遍界香。

　　解夏上堂問解制意如何師云雲外只憑鵬展翅秋中可許鴈傳書進云人人覿面相逢因甚道不識師云金風有意侵人骨玉兔無心耀古今乃云十五日已前手長衫袖短十五日已後腳瘦草鞋寬正當十五日海底泥牛吼雲中木馬飛眼觀東南意在西北只如有一人不出戶牖而獨步大方且道是那一人蹬足云銀山鐵壁萬重高腳下無私俱踏碎。

　　庚午冬結制李華生徐柱伯請上堂問結制即不問開爐一句作麼生師云納須彌於芥中進云開後如何師云擲乾坤於化外乃云祖師道盡乾坤大地喚作一句子擔枷帶鎖不喚作一句子業識忙忙華岩則不然盡乾坤大地作一火爐山僧作箇火種一眾大家攢柴把草熱鬧相親變生作熟飢餐渴飲無論鍋碗大小杓箸短長須知飯是米做莫味檀那信心湯是水煎要識行人血汗者些日用鬼家活計也不無只如衲僧本分又作麼生良久云確定是非憑烈焰要分珍石入紅爐。

　　龍居士請上堂問捶鐘撾鼓即不問因齋慶讚意如何師云龍得水時添意氣進云謝齋一句作麼生師云虎逢山勢長威獰進云菜羹滋味莫嫌寡林下安貧得自然師云風梳翠竹和煙裊露滴喬松戴月明乃云衲子須具鐵石心肝向者不冷不熱爐韝半乾半濕柴頭生鐵煉成熟鐵頑鋀化作金鋀鉗槌久久經歷任分麤細剛柔那時把得便用方知不假他求大眾還信得及麼試玉須經火求珠不離泥。

　　上堂有問有答拋磚打瓦擊木作聲無言無說揚聲止響默照邪憚縱饒口似懸河舌如利劍說窮三際喝退須彌於己躬分上總沒交涉只如十五日已前恁麼也不是十五日已後不恁麼也不是正當十五日恁麼不恁麼總不是又作麼生驀豎拂子云荷盡已無擎雨蓋菊殘猶有傲霜枝。

　　冬至上堂問今朝冬至意如何師云人間化日纔添線物外幽禽便囀呻云冬至後又如何師云鐵樹花開石田筍出乃云昨夜斗轉星移今朝律管葭飛霎時雲收萬里一天光皎無疑春信南枝暖回殿閣又何須慈明榜文洞山果桌只如長連床上禪和稿木其身鐵石其心如何通箇消息莫言未發迎春柳且看新開傲雪梅。

　　光祥眾居士請上堂眾士殷勤請上堂別無佛法可商量頓斷凡情絕聖解諸人直下好承當好承當去來莫厭路途長舉僧問乾峰十方婆伽梵一路涅槃門未審路頭在甚麼處峰以拄杖劃一劃云在者裡後僧舉似雲門門拈起扇子云扇子𨁝跳上三十三天觸著帝釋鼻孔東海鯉魚打一棒雨似盆傾師云看他二大老為人總沒交涉何故乾峰用處雖然特地未免屈煞拄杖雲門為人如是直切不無苦勞扇子設有問華岩路頭在甚麼處只向他道巖潺睛似雨谷應嘿如雷卓拄杖兩下。

　　上堂問雪峰道望州亭烏石嶺僧堂前俱言與汝相見了也且道相見箇甚麼合談何事師默然進云後保福問鵝湖僧堂前且置未審望州亭烏石嶺相見箇甚麼鵝湖驟步歸方丈保福低頭入僧堂又是何意旨師便打乃云祖師道要急相應惟言不二不二皆同無不包容正謂性天心地普擎普蓋無減無增不落不昧恁麼說話已是落七落八如何是不二觀世音菩薩將錢買餬餅放下卻是饅頭今日願度比丘尼具此大神通力得得供養諸人莫只囫圇吞卻也須識些滋味始得。

　　上堂昨宵星燦長空今朝日輪當午瞿曇失卻雙睛冤及兒孫莽鹵休莽鹵貓兒偏解捉老鼠。

　　上堂問雪覆千山因甚孤峰不白師云逢人切忌錯舉進云恁麼無他棲泊處別是一乾坤師便打乃云寒風凜冽遙空下雪紅爐焰上莫覓蹤由蘆花深處猶難辨別到這裡正恁麼時如何山家富貴銀千樹牧者風流玉一簑。

　　上堂問如何是第一玄師云江湖覽載船云如何是第二玄師云賺錢不費力費力不賺錢云如何是第三玄師云鴈飛不到處人被利各牽云如何是第一要師云雪後始知松柏操如何是第二要師云飢餐渴飲穿衣頂帽如何是第三要師云時然後言樂然後笑云三玄三要蒙師指利生一句作麼生師云地獄天堂打成一片菩提煩惱坐斷兩頭乃云向上一機彌漫宇宙當陽一路軒豁十方分明共証孰敢囊藏直得瓊樓玉閣百草微塵全彰至化白牯狸奴森羅萬象具足威儀塵塵剎剎突出無位真人物物頭頭總是現成公案若果到者般田地管教三世諸佛歷代祖師齊立下風其或不然須知更有事在。

　　上堂第一義諦迥絕安排若擬思惟早成鈍滯所以道心若不異萬法自如眼若不寐諸夢自除伶利漢向文彩未彰之前脫體承當略較些子若於山僧恁麼舉處會得已落沉思困於途轍爭如我繼芳山主向格外行履不消見煙已知是火何須露角早知是牛正與麼時慶讚因齋增意氣不風流處也風流。

　　上堂問終日拈香撥火不知身是道場意旨如何師云身是道場進云有甚麼限量師云東西十萬南北八千乃云明不得狀不得瓦解冰消事一然理一然天高地厚只要人人直下承當箇箇就中委悉如委悉得兩箇鴛鴦池中獨立其或不然一雙孤鴈撲地高飛復舉五祖演上堂云多說不如少說少說不如不說演祖大似鸚鵡能言道得不知有多少俱說了又道不說華岩今日多也不說少也不說只如不說之說又作麼生良久云今古罕聞。

　　庚水母難請上堂松柏南山足可論一番春至一番新更有虛空無比相風歌雨唱曲長生只如那吒析骨還父析肉還母然後為父母說法又作麼生良久云粉骨碎身未足酬一句了然超百億。

　　元日上堂問如何是新年頭佛法師云萬頃白雲鋪錦繡一輪紅日挂金毬進云恁麼一人有慶兆民賴之師云薰大香一瓣誰人不點頭乃云新年頭佛法有海宇雲霞散彩江程梅柳生輝新年頭佛法無道泰不傳天子令時清休唱太平歌只如不落新舊有無一句作麼生道日月光天德山河壯帝居。

　　解制上堂百日期中無繩自縛三條椽下有口難言挨到今日飲氣吞聲欲去不去欲住不住不免放開便道任意縱橫或於十字街頭三家村裡和其光同其塵恁麼也得或於孤峰頂上林下水邊閉其門塞其兌恁麼不恁麼也得還委悉麼莫道華岩山勢險前途猶有最高峰。

　　上堂問如何是父母未生前師云石筍抽條進云如何是已生後師云只是不識羞云已生未生時如何師云秋夜月明天在水波光卻與月輪齊乃云德山托缽上法堂雲在嶺頭閒不徹水流澗下太茫生雪峰道鐘未鳴鼓未響托缽向甚處去養子不及父家門一世衰德山便歸方丈憐兒不覺醜徒負缽盂忙岩頭云老漢未會末後句在戴月瑤枝秀扶危碧樹高山云你不肯老僧那頭密啟其意一片白雲橫谷口許多歸鳥盡迷巢次日上堂果與往日不同心不負人面無慚色岩頭撫掌笑云且喜老漢會得末後句也他後天下人不柰伊何雖然如是也只得三年活謾道爺貧連子苦須知家富小兒嬌遂顧左右云看他德山父子與麼玉轉珠回擲地金聲未免自揚家醜只如會得底末後句也只得三年活又是什麼道理良久云玉宇秋高無界限無逾萬映一輪孤。

不厭樂禪師語錄卷一終


嘉興大藏經（新文豐版）第 38 冊 No. B419 華嚴不厭樂禪師語錄


不厭樂禪師語錄卷二

　　門人(性福淨文)等編

　　小參

　　自恣小參九旬禁足無繩自縛爭如者裡無拘無束來去自由和光混俗淡薄隨緣不少菜粥免奔波損勞碌拈拄杖召眾云龍山不慣按牛頭總要人人高突兀。

　　為半雲和尚對靈小參驀拈拄杖云大眾半雲和尚來也作麼生相見復靠拄杖云見麼道是半雲又背卻拄杖道是拄杖又背卻半雲如何得恰好去以拄杖擊案云雙桂昌昌應遠英白龍山放一枝新莫言老榦扶疏晚更有欹昂鬱後馨喝一喝。

　　除夕舉石屋和尚道年亦窮月亦窮三十六旬窮伎倆破除全在五更鍾古人與麼除窮未免隨他音響有甚交涉龍山卻不與麼年不窮月不窮一年一度喜相逢家家門上重光彩戶戶堂前倍樂鐘良久云會麼智者應須直下薦莫教錯過此年豐新舊推遷若明白早與龍山拄杖通一僧出眾喝一喝師隨聲便打一僧扣鐘師掩耳歸方丈。

　　臘八盡道瞿曇今日悟誰知老漢妄情生明星換卻光明眼寐語引癡世上人教壞許多落異見埋藏無限入深坑禍因狼藉愈增盛怪得兒孫惡水淋。

　　明誕弘圓弘智等請小參師托起茶盃云大眾認得這箇麼一人云是茶鐘一人云和尚請茶明誕向前奪過置一邊桌上師展兩手笑云山僧將什麼喫茶誕疾斟一盃茶捧於師前師云謝汝殷勤誕禮拜師云作禮底是度茶底是誕搖手師云小心復召眾云此箇事人人具有個個不無眼見耳聞手舞足蹈本不差別為甚知底知不知底不知你們看他明誕不異轉天開換地軸底手段勝是快便既為生死修行莫作兒戲會必須個個如是始得山僧不是壓良為賤正謂理無曲斷是即是切莫作佛法商量若作佛法商量入地獄如箭。

　　華岩秉拂小參問滿天星斗月在甚處師以拂子打圓相云高著眼僧擬再問師便喝乃云去來兩度腳頭酸華岩連累屈難言今宵又命從新事也是重加矢上尖喝一喝。

　　秉拂問大千世界一坦平因甚探竿在手師云為汝不曾踏著進云請和尚道師云待虛空落地時向汝道僧擬議師便打問枯木倚寒岩三冬無煖氣是何境界師云別有風流一段奇進云婆子見個甚麼道理便燒卻菴師云他要此話大行乃舉高峰祖上堂云門外有一人用盡機謀要入入不得門內有一人用盡伎倆要出出不得出不得入不得且置只如門外人與門內人相會時如何愁人莫向愁人說說向愁人愁殺人師云祖師與麼雖是牢關緊閉未免道絕人荒何故既入不得出不得向甚處相會道樂卻不然要與八字打開無一毫隔礙門外人不假機謀要入便入門內人全無伎倆要出便出只如門外人與門內人相會時如何車書自古同文軌四海於今共一家擊几案下座。

　　秉拂問如何是世尊不說說師云其聲若雷如何是迦葉不聞聞師云風行草偃世尊迦葉即今在甚處師作聽勢僧擬議師便喝問如何是萬法歸一師豎拂子進云一歸何處師放下拂子進云胡來胡現漢來漢現時如何師便喝僧亦喝師連喝兩喝乃展兩手云大開方便門盡從者裏入復又手云牢關緊閉說家裏話只如不開不閉又作麼生珍重下座。

　　出七問赤肉團上壁立萬仞還有商量分也無師云萬里雲收午夜但有言句墮坑落塹作麼生商量師云月明星燦長空問文殊為七佛之師因甚出女子定不得師云人熟禮頑下界罔明因甚卻出得師云水到渠成進云喚那箇作女子師打云死漢乃云動則埋根千丈不動則當處生苗更須兩頭撒開中間放下堪買草鞋行腳始得且道是什麼人境界古人與麼明墮舌頭暗抽橫骨大似逆風把舵亦如順水推舟道樂不與麼車不橫推理無曲斷三乘十二分爛葛藤拋向無何有之鄉憑他牽枝引蔓千七百則閒骨董置於黑山鬼窟裡一任打瓦鑽龜須知淨裸裸赤灑灑沒可把動若行雲止猶谷神即不無正恁麼時得力一句又作麼生風掃凌霜棲鳳竹寒侵徹骨不成眠。

　　方山秉拂問楊岐偵慈明於小徑意旨如何師云大象搏兔須與我說不說打和尚去他具何手眼敢爾如是師云追賊擊賊你且躲避我要往那裡去是往那裡去師云賊是小人智過君子乃云迴峰霽雪皓月顛池祖師基業萬古徽猷捷徑法門十方趨向莫謂難攀峻仞到者須是其人所以入此門來莫存知解著手不得處正要提撕措足無地時恰好履踐瀠環雙澗不減清涼浴影旁通暗舒光彩一任飛霞落翠湫水流輝正恁麼時衲僧分上又作麼生饑餐渴飲行搖手見雨聞風坐點頭。

　　秉拂問十世古今始終不離於當念因甚今日不知明日事師云粥後普請薅豆無邊剎海自他不隔於毫端因甚菴內不知菴外事師云汝從外來從內出僧擬議師便喝乃云時維五月五節屆正端陽日到中天暖雲收大地光路從平處險人向靜中忙霽雪峰孤迥龍湫水自長顧眾云者般說話大似三家村裏老樵未有衲僧氣在且道衲僧事作麼生一飽渾忘時節度種田博飯樂平常。

　　出七秉拂問臨濟道有一人常在途中不離家舍未審此人具甚麼手眼師云山斷雲來補進云又道有一人常在家舍不離途中此人又具何手眼師云泉聲雨後增進云是那一人合受人天供養師云月光交燭焰進云只見好風來席上并無閒話落人間師云松風曲調高乃云九十安居四十周衲僧分上作麼酬冷灰豆爆誰承接愧我何能強出頭顧左右云者箇頭有來頭不妨舉似大眾南嶽磚頭百丈鼻頭黃檗棒頭臨濟拳頭夾山點頭保福低頭玄沙腳趾頭俱胝手指頭都出不得我拂子頭且道拂子有甚奇特復揮拂云自是不歸歸便得五湖煙景有誰爭喝一喝。

　　小參問放出天雨四花收來地搖六震如何是禪師云門前栽樹高遮屋隴畔牽泉直到廚滿目盡是青山綠水如何是道師云大路一條直行逢百歲稀自性了然如何是佛師云不寒不熱三藏拈向一邊如何是法師云龍吟霧起虎笑風生禪道佛法既爾分明如何保任師云好與三十進云恁麼錦上添花也師打云再添些子僧舞具歸眾師云風顛漢如麻似粟喝一喝下座。

　　小參問觀世音若離南海時如何師云月明午夜後云將錢買餬餅放下是饅頭又作麼生師云日落碧山前問今夜小參意若何師云鼓寂鐘沉更漏際風生鈴韻響樓頭僧禮拜師乃指燭云堂堂覿面祖師機不解承當甘自愚若也按牛頭喫草徒增怨恨為誰癡。

　　除夕僧出師云不是不是僧擬議師便打乃橫按拄杖云一二三四五六七七六五四三二一循環逆順數將來數到未來無盡日正與麼時送舊迎新一句作麼生道和光吹減舊年燈就手揭開新歲曆。

　　小參問學人疑情未決時如何師云金鳳浩浩來何急吹得人人徹骨寒云朝參暮參直圖見性且道性作麼生見師云畏聞廊下[木*魚]愁聽堂前板問某甲有一問未審和尚如何師打云情知你不計得進云法身充滿於法界因甚又道四大本空師云你道法界有甚麼物僧呈坐具師直打出歸方丈。

　　除夕驀豎拂子云歲盡年窮無別據單單只有此為憑掃除自己閑枝葉不打他家爛葛藤豎窮三際橫亙古今伶利漢何待指標大丈夫豈猶言顯正與麼時三世諸佛道不著歷代祖師覷不見盡在我麈尾隙裡放開則人天交接把住則水瀉不通只如不放不把時如何斫卻月中桂清光轉更多。

　　解制今夜不答話問話者三十棒設有箇漢出來推倒禪床拗折拄杖我且問你一期已畢己躬下事作麼生一僧出云學人願領一棒師便打僧便喝師直打出。

　　寓綏陽嘉瑞寺小參問僧問南泉道非物外物外非道如何是物外道泉便打是何意旨師云夜靜水寒魚不餌進云僧捉住棒云已後莫錯打人泉云龍蛇易辨衲子難瞞即今眾中還有難瞞者無師豎拂子云一點瞞者箇不得乃云祖師道心隨萬境轉轉處實能幽隨流認得性無喜亦無憂只如去歲雲峰華岩今夏綏陽嘉瑞正是逐境隨流經寒歷暑溪山雖異風月一般且境作麼生轉性作麼生認於斯認得何妨者邊那邊無可不可在在處處應時作主遇緣即宗其或未然回首朗關山上望白雲青嶂萬千重擊案兩下。

　　小參問如何是奪人不奪境師云雲山多翠聳鳥道絕人攀如何是奪境不奪人師云虛空無向背大道任隨行如何是人境兩俱奪師云長天萬里無雲夜孰共澄潭鑑影寒如何是人境俱不奪師云方袍圓頂眾嘉瑞聚雲樓日四料蒙師指向下事如何師云何不問向上日留與大師師便喝僧禮拜乃舉石屋和尚道三月安居一月過園林是處綠蔭多蛙聲秪在池塘裡試問禪流會也麼古人恁麼雖是婆心太切未免引人向聲色堆裏埋卻有甚出頭分道樂則不然三月安居一月遇渾然無少亦無多更須坐斷兩頭看耀古騰今是甚麼喝一喝。

　　小參顧眾云此事不是小兒戲所謂赤身挨白刃那容顧險防危合眼跳黃河不許停機佇思單刀直入猶嫌鈍撒手回途早是遲只如文殊為七佛之師因甚出女子定不得良久云嘉瑞薰風來殿閣朗橋之下水汪洋關山大道平無險走殺英雄路轉長。

　　江南溧陽仙人山請小參執拂子云五德絲綸一信鉤長竿香餌任拋收逢緣到處堪垂釣破浪金鱗快合頭有麼有麼(問答不錄)乃顧眾云欲識佛性義當觀時節因緣時節若至其理自彰衲僧家橫擔楖栗倒握吹毛隨處作主遇緣即宗所以永嘉云大丈夫秉慧劍般若鋒兮金剛焰非但空摧外道心早會落卻天魔膽具如是作略然後整規模於顛危之際聚衲子於寂寞之中建法幢展間外之權衡立宗旨開人天之眼目者些一一是我法兄和尚難行能行難為能為底即今勉登此座無法可說只得聊為舉揚大眾共知只如同成法化共證無為一句又作麼生萬國醉心嘗大鼎相逢攜手蹈高臺喝一喝。

　　除夕靠拄杖云竿木隨身逢場作戲法不孤起障境方生復顧拄杖云還會麼庭前柏樹意西來雪上加霜經幾回越死超生渾未已頂𩕳亞豎為誰開良久云你有拄杖子我與你拄杖子富嫌千口少你無拄杖子我奪你拄杖子貧恨一身多只如不與不奪還有為人處也無來年更有新條在惱亂春風卒未休卓拄杖兩下。

　　機緣

　　天胤申居士問云有一事請教師云何事士云常聞貴教中有無情說法話是否師云是此話世諦罕知相公在甚處得來士云弟子在省城相會一禪師舉此話命弟子參特來求和尚教師隨拈戒尺擊案云居士聞麼士默然師云居士同無情去也士驚異而去延數日復來纔進門師云且喜居士會得無情話也士以指彈壁云和尚聞麼師喝云莫損常住壁士禮拜師一蹋云搬磚不如篾織士應喏喏師云功虧一簣難成九仞。

　　賀居士來進門便拜師喝云起倒作麼士云弟子年邁特來求和尚慈悲指末後事師云汝年多少士云七十師云父母未生汝年多少士云請問和尚尊年多少師云山僧從無始以來至盡未來際一歲也不少士云者莫便是末後事麼師云切忌錯會。

　　白泥縣施公來狗子把住咬公云者不是趙州狗子師迎前云護法認得他那些不是公云他亂咬師云好箇畜生公易色師云果然不是趙州狗子公云是何言也元貴侍僧在旁笑師與一掌公約住云和尚慈悲不干侍者事是某罪過師呵呵大笑云山僧罪過次問昔丹霞原是儒客去選官途遘一僧便攜入貴教選佛是否師云是施云某欲棄官選佛得麼師云不得施云為甚不得師云貪他一粒米失卻半年糧數日復來值師在縫衣便云和尚百藝俱全師云老居士欠少那一件云弟子百不能師拈起衣角云會得這箇麼云不會師云鴛鴦繡出從君看不把金針度與人。

　　住高坉山時上林朱居士至值師刈茆士見便云久響和尚到來只見刈茆漢師即把茆示云只為這箇刺人眼士便趨前打落師約住云你是誰速道士與師一掌師拓開云山僧今日著賊士云賊賊師云非子不能承當遂攜入菴見師將半邊鍋煮飯士云半邊鍋內煮山川即今鍋內是甚麼師云切莫動著士云是何意旨師云杓柄在我手裏士微笑師云降將不斬至夜見無床師將黃茆就地鋪士云不要今日因他禍事師云居士作一國提刑因甚被草縛士默然師云情知你出不得士云請和尚代一語師云內外是草切莫顛倒將錯就錯自然恰好士續云伸腳睡倒師笑云猶出不得士便拜師云不敢士云理合如是師云自肯始得。

　　子憨鄭居士來師云護法希駕士云久響和尚因甚俗氣師喝云這是什麼氣士失色師云果然俗氣士呵呵大笑師云轉見俗氣士云和尚莫壓良為賤師云識得不為冤遂坐少頃值楊居士送茶至士云和尚居此有人天送供只少百鳥銜花楊即合掌云請老大人接花鄭不然師云可惜許鄭云和尚道什麼師云依俙似曲纔堪聽又被風吹別調中鄭默然楊云瞻之在前忽焉在後師云晴天帶雨日暮生風。

　　僧參問和尚住此多少年師云居山不計年動靜隨朝暮僧云恁麼則亙古亙今也師指凳云坐僧禮拜師云將謂將謂原來原來。

　　僧問如何名高坉山師云巍峨險峻僧云有何景致師云白雲萬頃怪樹千株僧云居此何益師云一池荷葉衣無盡數樹松花食有餘。

　　僧問如何是佛師云泥塑木彫如何是法師云紙寫墨刻如何是僧師云穿衣喫飯僧禮拜師云恁麼會大遠在僧云和尚為甚顛倒師云山僧住山事繁。

　　僧問如何是第一句師云汝來遲道過了也如何是第二句師云道過了如何是第三句師云落七落八僧禮拜師云切忌錯會且去再來僧應喏而去明日果來擬伸問師連棒打出僧作痛聲師云這癡漢猶嫌少在昨日向汝道了自不甘今日還來覓碗不打更待何時僧釋然有省呈偈云一句兩句及三句落七落八猶不契今日來討一頓槌頭破血流紅滿地師亦與偈云血流紅滿地不是小兒戲打得汝傷心痛罵山僧去。

　　僧問長年不出戶底是甚麼人師云是庫頭進云庫頭因甚不出戶師云他怕客不來。

　　僧問學人明知只是答話不恰好師云用好作麼進云怕錯師云這話恰好僧笑師云錯。

　　寓甕安穿雲寺印中大師堅留時邑侯黃公請茶罷將碁子置桌上云請和尚來一著師即拈碁云炤將軍黃云正是碁逢敵手難藏興琴遇知音恰好彈師云象過河也照顧老將黃云洞中一局殘碁晚回首依稀爛斧柯空亮長老在旁云老爺好聯師云你和看亮無語師云可惜許。

　　遊關聖祠值三知空亮二僧呈世尊拈花頌來求削時有一士名冷和來在後高聲云請問禪師此公案迦葉微笑豈不與會子唯同師笑士云和尚即迦葉師云眼花不少士云和尚莫瞞弟子師云吾無隱乎爾士無語師復呼冷相公士應喏師云曾子來也士禮拜稱不敢師云卻是你瞞我士云弟子實不知請和尚指示令弟子開些茆塞師即頌云大驚小怪一聲喧禍出私門事悄然父子干戈家國喪至今猶未住征帆又龍虎榜中香姓字鳳皇臺上沐恩波鴛鴦繡出從君看不露金針柰我何。

　　問僧主人公在甚麼處僧云某甲纔下單來師打云腳跟未點地在。

　　一僧禮拜師云拜底是不拜底是僧云拜底是師云是甚麼進云德普德普師連打兩棒云不是不是。

　　拈頌

　　僧問首山如何是佛山云新婦騎驢阿家牽。

　　拈云盡道念祖秉羲軒之化不動干戈而定太平殊不知被這僧一拶只得指鹿為馬認奴作郎只如不是心不是佛不是物還他衲僧本分又作麼生妙德尊寰宇高明朗太虛。

怪石稜稜逼馬蹄長安一望亂征旗更餘無限悲秋意邊塞何年罷陣鼙

凜凜風霜皎月寒光灼破幽微秋水長天一色落霞孤鶩齊飛

　　青州布衫。

　　拈云者僧窮極趙老太奢雖然問答分明爭奈衫子話墮。

趙州之口太郎當亂統令人較短長衫子襤襂將不去至今零落累諸方

七斤布衫能窄能寬風吹雨灑不濕不乾

　　修山主參地藏。

　　拈云終日販賣新鮮不覺翻成滯貨爭似搬罾守店還他日有榮饒雖然如是種田博飯家常事不是飽餐人不知。

風自清兮水自悠江干一釣任沉浮鯨鱗破浪貪香餌始信冤家有對頭

　　無情說法。

　　拈云無情說法歷歷明明只如無眼耳鼻舌底到來又作麼生諦聽諦聽。

萬樹煙雲翻貝葉一呼百諾演摩訶苟非意外相知者徒把磚來石上磨

　　文殊起佛見法見被世尊威神之力攝向二鐵圍山。

　　拈云文殊大開方便世尊坐斷兩頭雖得坐享成功不無人荒道絕只如不作佛法見又作麼生一念不生已話墮鐵圍當面更崔嵬。

不作佛見不作法見雲散天青風來水面呵呵無端時令錯蹤晝夜滂沱不斷

　　世尊敕阿難持缽。

　　拈云瞿曇父子雖是有禮未免一場敗露。

喫飯穿衣孰不知缽盂日日濕唇皮莫言老大閑多事貴要兒孫固踐持

　　應無所住而生其心。

　　拈云應無所住且置喚什麼作心愁人莫與愁人說說與愁人愁殺人。

日麗普天暖風生大地涼非同香味觸豈逐色青黃森羅萬象咸周遍今古何會有易常

煙雲日日繞山飛鳥語溪聲碎轉微更有園林閑草木一番風雨一增肥

　　唯此一事實餘二則非真且道是那一事。

　　拈云咄切忌話作兩橛。

煙雲盡處是青天日月輪明非偶然曜古騰今誰不見知恩孰是報恩前

　　百丈野狐。

　　拈云異類中來路遙知馬力坐籌幃幄事久見人心只如有墮有脫不落不昧相去幾何一堂風冷淡千古意分明。

五百生從異類遊不風流處卻風流狐疑淨盡渾無礙火鑊爐中躍出頭

不厭樂禪師語錄卷二終


嘉興大藏經（新文豐版）第 38 冊 No. B419 華嚴不厭樂禪師語錄


不厭樂禪師語錄卷三

　　門人如慧編刻

　　單頌

　　馬祖令人送書與徑山

馬欽雪竇與南陽共駕扁舟泛渺茫只解弄潮勤舞棹阿誰自在坐官倉

一口吸盡西江水一拳打破太虛空彼此任從滄海變未形終不與人通

　　德山托缽

龍呤霧起虎嘯風生犀因玩月象遇雷鳴

閒時不見操戈甲臨陣纔看有大雄從前汗馬無人識只在重論蓋代功

　　靈雲見桃花

數十年來被屈終朝飲氣吞聲不逢劍客知己幾乎屈殺無伸

　　敢保老兄未徹在

只因錯觀桃花面惹得旁人道是非痛處加錐何太切難兄難弟世間稀

　　國師三喚侍者

點即不到到不點二俱辜負過難免破家散宅口招風叫屈含冤天不管

一呼一喏二俱是錯未開口前早已話墮

　　丹霞燒木佛

木佛雖燒情為冷眉鬚自墮眼空天寒宵萬里無雲際月滿冰壺徹底圓

閉戶長年不出門客投誰主復誰賓不因舍利重經火爭得圓明兩眼睛

　　預備則無患

何須墻塹與重門捨盡慳貪大放心擊析也知無可用家貧怕甚賊來侵

　　黃龍三關

我也有個生緣徒勞五十餘年夙習彌天罪過於今猶未知慚我手何似佛手事事要他分剖剔燈擊磬裝香扶起淨瓶花柳我腳何似驢腳登山涉水無說於今骨露皮穿一任人前伸縮佛手驢腳生緣不住彼此中間到處逢場作戲無端醜賣人前

　　圓木為枕

枕子瞥然墮地不知那個喫驚打破磚頭一塊千秋譽壯叢林

　　僧問興陽

高高峰頂立深深海底遊樵歌歸疊嶂帆影落汀洲

　　法眼參地藏

憶昔南關馬不行滿腔熱血已成冰不是一番寒徹骨爭得梅花醭鼻馨

　　始終以名節自立

誰似淵明勿自欺不希彭澤隱深居雖然道出平常事五柳之名天下知

　　亮座主

鳥蹤魚跡理猶彌草偃風行事豈私誰謂西山亮座主不留蹤跡與人知

　　麻三斤

無端亂道麻三斤拽出恒沙佛命根只為當時不忍禁結成冤業網層層

　　僧問仰山法身還解說法否仰云我說不得別有一人說得僧云說得底在甚麼處仰推出枕子

太虛寥廓絕織塵智鏡分明沒古今日上舉頭天外看不知誰是箇般人

春山千種態春境百般新雲霞生海宇梅柳燦江程

　　般若經云當知諸佛菩薩住此學中能以右手舉起三千大千世界或擲他方或置本處其中有情不覺不知

春風本自無形段大地從教浪有名剎剎塵塵蒙化育知恩端的是何人

　　離四句絕百非

懸岩榻磴無生韻水鳥松風歷管絃弗落宮商高占調不言言也不傳傳

　　婆子燒菴

燒菴益得三冬煖枯木寒岩理自彰水向石邊流出冷風從花裏過來香

　　慈明榜文

怪石層層關又關長安一望草漫漫可憐無限貪程客咫尺天淵難上難

　　山居

居廛何似住山阿出入榮為興且歌接拍雖無人應諾觀瞻卻有鳥相和煙籠古樹垂繪蓋日上疏林挂玉珂唯自見來娛自樂頭頭物物不干他

緣箇菴居與市離山深菴小少人知林猿水鳥堪相識雲鶴煙花不我欺六戶虛通玄徑捷三光互照碧天低石床草褥連溪枕一任松風笑大癡

山幽菴寂絕逢迎古柏蒼松為弟兄互換不無枝肯諾投機更有幹堅心同風朗誦長生曲歷雪頻翻了義經品彙雖多多變易知音莫過爾真誠

茅屋三間豎隴西淡然四五箇僧棲同耕有意雲千頃共飲無心水一溪取用不從他處覓施為俱是自家底飽柴飽水飽山況滿目風光日月齊

茅屋三間絕四維住來一任八風吹蒙頭破衲黃茆褥折腳柴床怪石支冷眼白青唯自見枯腸乾淨與誰知閑雲實我真相識去復依依不捨離

居山莫謂懶婆娑住得山來事轉多柴是自搬水自運園希誰種磨誰磨時防竹裏婆偷筍日顧田中鹿踐禾幸有一些閒快活溪聲常共鳥聲歌

依稀又是一年除愧沒能為行不敷枉做個僧居寂寞虛憑尊佛守寒廬直圖老實平常好忽卻人情款待疏耐淡消磨忘寵辱甘貧唯憶趙州無

應世無能退便居岩房恰好不茆蘆床憑石磴蒲團厚座向松門明月孤水便清泉隨飲浴柴多枯木任炊廚苟安抱拙全師德圖甚虛名染世誣

勿須分外覓林泉值此依岩寺豁然谷口晴霞紅白壁松門皓月照南軒苔封古殿重新佛翠鎖靈龜不計年有問即今誰是主知音何必豎空拳

生平直愛住深山傍樹依岩懶結菴心若冷灰機見少身猶稿木世情偏門簾竹密和雲掩徑帶溪深就水灣土曠人稀誰侶伴唯親鹿鶴日相關

　　和月竹禪人韻十首

幽樓不與世同情快樂園林水鳥聲更有一般閒意思白雲日日嶺頭生

松搖竹舞逞閒情本自無聲卻有聲如是大夫君子意吟風笑月樂長生

頓斷凡情與聖情不勞杓卜聽虛聲東拋西擲隨他去溷俗和光度此生

如癡如兀絕塵情眼不色兮耳不聲有一些兒乾不淨一波纔動萬波生

頻呼小玉擬何情貴要檀郎認得聲言下了知無別事祖師原不是天生

居山莫只了閒情耳目分明悟色聲普眼圓通俱自在百千神用靜中生

無臭無聲倘盡情凡名聖號總虛聲殊形異相歸無相大地何會有眾生

山居大有好閒情眼自青黃耳自聲如是了知空色相頭頭物物始光生

住箇山兮遠世情不聞人我是非聲松風日夜熾然說自覺忘形越死生

偶來此處樂閒情擬步闍黎韻十聲雖自吾儕信口道應知事仗境方生

　　附燕然靜主山居五首

願離塵市喜居山住得山來莫教閒嬾慣身心無用處刪開荊棘作蔬園

迥脫塵勞住箇山憑鋤掘地是生緣少求減用貧安分煮水調羹菜向前

息心除妄靜居山縛箇茆菴偷自閑有問單傳直指意不無巴掌與麤拳

山居寂靜占虛高路險崎嶇人莫朝不是野人無管待把柴撮米瓦[卸-ㄗ+當]燒

山居快活菜羹香誰識淡中滋味長薄厚乾坤容我老高明日月笑他忙

　　雜著

　　復黃秀士

相公來教文章調山野輕酬鄙俗詞步韻難將心改換隨機易逐事遷移彌陀一句嫌多念經教五千尚未提此是庸僧老實語高明切莫以為詩

　　重晤天機和尚

向年別去中秋後今日重來夏至前壯麗招提光四眾洪揚祖道悅三賢雖云事理無新舊卻信因緣有變遷不負曹溪宗旨印誠哉萬古續燈傳

　　印偈

　　慈濟德普

禍胎結就是何年今日冤家適悄然兔角龜毛親囑付時臨到處接英賢

　　慧一普定

祖祖相傳無法師師授受有因直取萬年一念誠為濟下兒孫

　　松梅超慧

去來兩度勝殷勤喫我棒頭裂頂門只待松芳梅子熟枝枝葉葉可傳燈

　　徹用弘鑑

一期不見露圭角今日重加矢上尖劄盡心肝無可說我宗無語即真傳

　　竹岩賢璞

幾度喫吾痛棒徹骨徹髓商量脫體承當得去到時拈我瓣香

　　實德性福

老實莫遷真實德功勞無論夜黃昏殷勤鑿井池成月萬別千差一鑑分

　　月竹如慧

祖祖相傳無別一味心地法門囑爾掃除知解真誠可繼傳燈

　　惠遠淨文

授受相傳心地印燈燈焰續振家風今朝囑付英靈子悟徹宗通說亦通

　　心開照惺

探竿影草辨龍蛇到處瞻風興轉奢撥著錦鱗能破浪興雲布雨澤三巴

　　擊竹明譚(住金佛山)

即心即佛莫忘懷二六時恒憶大梅珍重一朝梅子熟非心非佛罵吾儕

　　皚先圓明

相傳授受無別一味心地法門記爾剿除狂妄綿綿不絕兒孫

　　贈華生李居士

一圈一點銘心版直為相投針芥管記別渝州李上人將茲作箇千年眼

　　遊德山次碑間舊韻

了卻三心啟德山門開振古鼎州灣燈傳光續龍潭焰桂燦香分楚水問勝蹟名餘增碣石浮圖遠應感多攀灼然弗昧金剛眼函蓋乾坤任往還

　　湘潭訪醒初靜主

出蜀離黔日五十湖南湘水里三千何期舊識於斯遇釋我窮途垢汗顏

　　狀元洲

袁州塞北狀元洲寶閣參天樓上樓擬欲乘機去賞興高居不與我同流

　　登豫章多寶

峨峨一筍透雲衢節節相通戶不無玉砌螺旋臨極頂九重天上小洪都(額有九重天三字)

　　騰王閣

久耳騰王閣臨江道不虛雖非仙子跡天下播名餘

　　廬山圓通

一宿閑消萬里程寒更令我憶先人貓頭藥鋪無張挂高岸虛庭草丈深

　　虎溪

遐聆三笑已多年今日於斯適偶然試問遠公何處是西林菴畔二松前

　　禮幻祖真

兒孫滿世出龍池水木原由幾共知愧末然雖得禮竟也同黑豆未生時

　　密祖

銅棺脫落啟家風浩浩兒孫膽氣雄結下冤仇無了日於今兀坐若癡聾咦眼不閉手不空吹毛倒握真是殺人祖宗

　　示子憨鄭居士

休官幾個似居士抱拙無能實我癡要會如何的的意馬師一喝耳聾時

　　號德普禪人

玉泉號爾慈濟將來成箇法器其中洗盡諸塵滿貯醍醐上味

　　▆弘休當家

此事不是小兒戲當家種草豈容易支持內外用心堅若實法門中子弟

　　壽周相公

世間無物比君壽松柏南山略較些松柏長青山太古一年一度燦新花

　　示弘慈善人

大道本無男女直要信心到底彌陀一句莫忘行住坐臥提舉休論他人是非時常照顧自己晨昏克苦殷勤香鐘稽首百禮如是做到臨時管取了得生死山僧苦口叮嚀莫負忠言逆耳

　　示弘福

修行要念佛莫只齋酒肉五戒必嚴持妄心須降伏如此用工夫日久定純熟識破念的人方知己面目

　　雙桂老人忌辰

　　詣真拈香云久沾恩況未睹德相今日相逢當仁不讓放過一著又作麼生只饒通身手眼也須且挂壁上　香畢復云飯是米做菜是蒿枝油煎豆腐水煮茶皮和盤托出供養翁師噫一味莫嫌酸澀苦不是飽餐人不知。

　　上本師啟(兼懷一偈因夢)

　　法運澆漓夷險之風反覆人情板蕩師資之道難酬瓣香雖爇於爐中寸敬未伸於座右恭惟　和尚聖躬康健尊意清安佛日愈暉法幢永柱壽山天造奚區堪壘無盡之年福海汪洋勿希以陳當享之供某雖奉命禮別跬步慚惶違呼違喏於千山負誨負恩於咫尺禍胎待老徒挽瀘地之風管見塗山竟背龍湫之囑惟愧虛當大任精持力竭全虧苟可應緣林下不無獲罪法門悚慄遙瞻屏營謹啟。

自喫吾師棒有年於今也解日隨拈辨魔撥轉野狐媚顯異收回破灶磚明徹德山宗一味了知臨濟飽二玄從斯打得中間也說甚南邊與北邊

　　中秋和竹雲上座韻

大姊輪明滿更暉人間誰不睹精微澄潭浴影驚龍臥錦市歌觴動鶴飛覺地星徵增秀麗清虛體寂脫雲衣看來此箇大圓鏡納得須彌一纖歸

　　示眾

　　即心即佛頭上安頭非心非佛斬頭覓活只如不是心不是佛不是物是箇甚麼顧左右云今日擔黃豆個個覺肩疼　心隨萬境轉轉處實能幽隨流認得性無喜亦無憂大眾只如辰昏課誦二時粥飯搬柴運水迎賓待客松風鳥語見聞覺知盡是逐境隨流且道性在什麼處作麼生認維那咳嗽師喝一喝歸方丈　華岩有句茶話炒米清茶送下不為一味平常要識廬陵米價且道廬陵米作麼價咄切忌散心雜話。

　　亡僧佛事

　　起龕生本無來死亦何去以杖指髑髏云只為這個觸途成滯從今擺脫消遙再莫落他圈繢咄休擬議便行　火拈火炬云火一把柴一堆攛炬云助汝些力霎時成灰顧眾云且道亡僧向甚處去千尺寒松留不住一片晴霞喜落輝　入塔此是涅槃堂多寶聚恒沙諸佛盡在裏許舉靈骨云只這沒眉眼東西向甚處安著良久云也不得離他群隊便入(又)。

　　分明卻是獅兒何其不解哮吼以杖敲髑髏云即今助汝全威出群打個觔斗　執火炬云一堆乾柴一把竹槁吩咐丙丁灼然恰好何以見得嶺頭焰起赤騰騰火裡蓮開紅朵朵　入塔指靈骨云大眾識這箇麼不上天堂不入地獄不群眾生不侶諸佛恁麼何處著他只好拋向白雲山裡和其光同其塵填溝塞壑喝一喝便入。

　　與法兄還初和尚封龕舉火

　　橫按拄杖云報緣誠幻浮世匪堅正與麼時放下諸般俱莫管且歸無事絕商量喝一喝便封　東山水上西河火裡猶是推乾賣滑赴熱趨炎爭如我法兒即今踏翻滄海大地平沉脫盡浮雲空無向背正恁麼時勿思量何擬議來去自由非漸次拽杖便行。

　　執炬召眾云會麼草褥柴床獨坐如潛消萬慮絕親疏攛火炬云要見吾兄真面日大地通紅火一爐。

　　挂真設奠復輓二偈

心肝拈爇輓吾兄淚濕襟衫痛處傾有約相將何別去砂盆依舊靠誰人

數十年操太古琴翛然一曲別風吟空餘焦尾懸疏壁未見獅弦挂紙衾斷續宮商誰訝韻錦江流水合知音洋洋四海難藏興只恐鍾期逐浪尋

　　助緣僧性鎧薦母(助銀壹兩二錢)性超(助銀四錢)光深(助銀五錢)

　　謝永貴與子謝應世脫白(助銀一兩八錢祈子長命富貴)
　袁成鳳(助銀五錢)

不厭樂禪師語錄卷三終


