嘉興大藏經（新文豐版）第 10 冊 No. A158 密雲禪師語錄


　　密雲禪師語錄序

　　達磨受西天般若多羅密印六傳而至曹溪曹溪之後分為二枝而臨濟之兒孫獨盛臨濟之後又分為二枝而楊岐之兒孫獨盛蓋監寺受慈明遙記與黃檗之記臨濟正同故禪道獨為天下冠今之所傳臨濟派者則皆系出於圓悟勤之子虎丘隆者也虎丘之子天童華知見高邁大慧嘗作偈特稱之天童華傳天童傑傑傳破庵先先傳無準範範傳雪巖欽欽傳高峰妙妙傳中峰本本傳千巖長長傳萬峰蔚蔚傳寶藏持持傳東明旵旵傳海舟慈慈傳寶峰瑄瑄傳天奇瑞瑞傳絕學聰聰傳月心寶寶傳禹門傳禹門嫡子是為今天童圓悟大師大師之望前圓悟勤公凡二十世其望臨濟則三十世而望達磨則四十世也天童居大海之東山川環擁當年之坐道場說法者八十餘員大率皆臨濟之裔也庚午之春余在武林僧舍偶見大師語錄一編始知臨濟宗風至今未墜修書致敬請師說法太白山中即天童華禪師故址也棒喝交馳學者無開口處莫不望風而靡以為臨濟再來也大師操履嚴峻有古尊宿之風行解相應與末世之狂禪迥別余嘗睹其用處縱奪自繇每吐一言蓋天蓋地其所從來者異矣應般若多羅之讖而中興臨濟之道於今時正令全提坐斷十方世界至矣哉。

　　崇禎壬申歲三月朔旦弟子黃端伯稽首和南譔

　　密雲老和尚語錄序

　　達磨西來直指人心見性謂之教外別傳翻盡四十九年葛藤獨拈花一則鋸解不破斧劈不開曷為密雲老人語錄緇素尺一奉之夷夏圭璋拱之蓋古尊宿當陽提令各擅勝場有如龍吟虎嘯有如閃電轟雷有如千仞鳳翔有如百川鯨吸有如孤松嶽立有如萬派聲銷非不旗鼓一代俎豆千秋總不如老人嚗嚗論實單單據本不鋪文彩不通意解直下勦絕窠臼斷人命根或與當頭摑攔胸搊或與驀面唾劈脊摟覿體提持未嘗有一法與人每居恒示璧伊問訊時我低頭伊禮拜時我合掌半觔還八兩二五得一十彼自無瘡勿傷之爾老人出世晚歷年多利人廣自禹門至天童返通玄踞座六大剎金粟稱最盛金粟為予捨身命處予侍金粟凡七閱春秋迨冬制有放出一群猛虎句喜可知已雲[袖-由+乃]法裔如林如藪振濟宗者皆出自金粟即今費隱和尚繼席弘揚不改父道宗門仰之金粟其薪傳地也蓋老人極慈悲是極惡辣極惡辣是極慈悲杖頭所指十方猊象航海梯山纔動齒牙遐邇兢布則謂是老人語錄老人何有哉費和商重加攷定法今垂後命壁堇較讎因敘述如此絕不敢作綺語攢簇雖然塗污不少罪過罪過。

　　弘光元年歲次乙酉清和既望弟子明暹蔡聯璧九頓首撰

　　密雲禪師語錄目錄序文卷第一住直隸嘗州龍池山禹門禪院語錄浙江台州天台山通玄禪寺語錄卷第二浙江嘉興金粟山廣慧禪寺語錄福建福州黃檗山萬福禪寺語錄卷第三浙江寧波鄮山育王廣利禪寺語錄再住嘉興金粟山廣慧禪寺語錄浙江寧波天童山景德禪寺語錄卷第四上堂開示小參晚參入堂室中開示偶言卷第五入室勘辨問答機緣上卷第六問答機緣下行繇法語卷第七書問上卷第八書問下舉古卷第九拈古徵古別古代古卷第十頌古卷第十一偈卷第十二讚佛事雜著附行狀全身塔銘衣缽塔銘道行碑年譜

密雲禪師語錄卷第一

　　嗣法門人如學編

　　住直隸嘗州龍池山禹門禪院語錄

　　萬曆丁巳歲四月望日眾請上堂師至法座前指云堂堂坐斷千差路卓卓分明絕去來喝一喝顧視大眾云還見麼遂陞拈香云此一瓣香豎窮三際橫遍十方爇向爐中供養
本師釋迦牟尼佛井及十方諸佛歷代祖師普同供養次拈香云此一瓣香明歷歷上拄天下拄地爇向爐中端為祝延
今上皇帝萬歲萬歲萬萬歲伏願天下太平萬民樂業又拈香云此一瓣香名不得狀不得自從親遭毒手今日對眾拈出爇向爐中單為供養即此禹門堂上傳曹溪正脈三十三世幻有老人用酬法乳之恩就座上首白椎云法筵龍象眾當觀第一義師舉拂子召云大眾見麼只此拂子已刺破釋迦老子眼睛了也眾中莫有眼見如盲口說如啞者向金不博金處道將一句來良久云眼空宇宙渾無物大坐當軒孰敢窺擊拂云若向這裡領略得去便請歸家穩坐又烏用百日為限剋期取證脫或未然更聽葛藤復擊拂云一切智智清淨無二無二分無別無斷故禹門院裡上堂四大部洲打鼓南山起雲北山下雨且道簑衣箬笠向甚麼處著有知著落處者出來對眾通個消息若也未知恰是開眼瞌睡禹門如此告報莫有不甘底衲僧奮性出來把腳拽下座前爛搥一頓共助無為之化寧不謂之好事者哉又良久云原來一隊郎當漢雖然如是逢人切莫錯舉擲下拂子復舉波斯匿王問佛云勝義諦中還有世俗諦否若言其有智不應一若言其無智不應二一二之義其義云何佛言大王汝於過去龍光佛所曾問此義我今無說汝亦無聞無說無聞是名一義二義今日忽有人問禹門勝義諦中還有世俗諦否若言其有智不應一若言其無智不應二一二之義其義云何即向道一個鼻頭兩孔出氣是名一義亦名二義大眾不勞久立伏惟珍重拍膝下座上首白椎云諦觀法王法法王法如是。

　　上堂呈拂子召大眾云還知麼還見麼若也未知未見悟上座枉直作曲打個之遶與諸人說破何故悟上座出身本非他邦異土之人即本邑南嶽山中一介樵夫耳況因在俗家寒未嘗讀儒書經史脫塵年晚又不曾備歷講筵既然如是即今出頭來作甚麼蓋為我幻有老人有不了底公案且如何是不了底公案又呈拂子云者便是老人使不了底於辛亥春二月三日擊鼓集眾於此堂上付與悟上座當時堅執不受既不曾受復呈拂子云且道即今者個從甚麼處得來眾中莫有知來處者麼若也知得受用無窮不從人得所以道向上一路繇來千聖不傳放下便休是諸人元初本分設或未然且引受戒者向前為伊付戒下座。

　　上堂舉高峰和尚云海底泥牛啣月走巖前石虎抱兒眠鐵蛇鑽入金剛眼崑崙騎象鷺鷥牽此四句內有一句能縱能奪能殺能活簡點得出者參學事畢師云高峰之句不妨奇怪只是不經簡點今日禹門亦有四句饑餐渴飲閒坐困眠此四句內亦有一句能縱能奪能殺能活簡點得出者來方丈通個消息下座。

　　上堂若論此事畢竟直不藏曲諺云不曲咸謂面赤不如語直禹門看來即也不然若據不曲語直不如面赤良久召眾云還會麼不見道心不負人面無慚色遂湧身震威一喝下座。

　　上堂舉盤山和尚示眾云心月孤圓光吞萬象光非炤境境亦非存光境俱忘復是何物洞山云光境未忘復是何物徑山杲云白鷺下田千點雪黃鸝上樹一枝花師驀拈拄杖云孟八郎漢又恁麼去也好與三十棒且道過在甚麼處擲下拄杖云具眼者辨取下座。

　　上堂若據者個事正如青天白日充塞圓滿直是無人迴避得亦無遮障得且道既無迴避無遮障因甚等閒問著十人五雙不知去處喝一喝云只為分明極反令所得遲復舉龐居士一日在茅屋裡坐次驀云難難難十石油麻樹上攤龐婆云易易易如下眠床腳踏地女靈炤云也不難也不易百草頭上祖師意師云悟上座適來方丈裡坐也不曾有十石油麻樹上攤亦不見有什麼難下了藤床來登座但覺牽筋動骨又何曾見有什麼易難易且置只如靈炤道百草頭上祖師意眾兄弟又作麼生遂舉起拂子云者個便是百草頭且如何是祖師意擲下云急著眼覷下座。

　　上堂大道只在目前要且目前難睹若知大道真體個個成佛作祖以手搥胸云甜瓜徹蒂甜苦瓠連根苦喝一喝下座。

　　上堂四月十五日已過去六月十五日猶未來過去與未來以拄杖〡云都從者裡剖復以拄杖[中-口+○]云若於此識得根源朝打三千暮打八百若識不得是不知痛癢的死漢莫怪悟上座造口業壓良為賤擲下拄杖復舉德山初出蜀於澧陽路上見一婆子賣餅息肩買餅點心婆指擔云什麼文字山云青龍疏鈔婆云講何經山云金剛經婆云我有一問你若答得施與點心若答不得且別處去金剛經道過去心不可得現在心不可得未來心不可得未審上座點那個心山無語師云我若作德山只向道山僧肚饑揀大者快搬來使者婆子直得手忙腳亂打發不及及至搬來時肩擔便行管教者婆子疑殺行腳衲僧別有長處下座。

　　上堂擬欲參禪圖脫生死已錯了也不擬參禪圖脫生死又錯了也敢問眾兄弟合作麼生得不錯去咄洎合停囚長智便下座。

　　普請採茶上堂舉溈山摘茶次謂仰山云終日摘茶秪聞子聲不見子形仰撼茶樹溈云子秪得其用不得其體仰云未審和尚如何溈良久仰云和尚秪得其體不得其用師云溈山大似自昧兼體用意分二路致令後人失慕禹門這裡體用本無二致且作麼生是體用一致底旨舉手云普請眾兄弟採茶去。

　　上堂禪不在參道不須悟直下了然超佛越祖驀拈拄杖云即今莫有超佛越祖者麼卓拄杖云正好朝打三千暮打八百擲拄杖云為什麼如此撫掌云者裡放過即不可便下座。

　　上堂法華經云密雲彌布一雨普施遂舉起拂子云密雲彌布也以拂子左右灑云一雨普施也眾兄弟還見麼復云眾兄弟具有兩隻眼決定見既已見矣現前若僧若俗若長若幼各各眼開心悟則不被諸塵所惑故曰隨其根性各得生長此乃覺安師弟適來到方丈要悟上座上堂普施法雨底意旨復舉德山和尚云我宗無語句亦無一法與人師云若是孟八郎漢便恁麼領略得去便見賓即始終賓主即始終主主家無賓家底道理賓家無主家底道理賓主不交參彼彼無前後雖然如是須知平地上死人無數灼然出得荊棘林是好手驀拈拄杖云你有拄杖子與你拄杖子你無拄杖子奪你拄杖子舉起云者是悟上座拄杖子作麼生是眾兄弟拄杖子良久度侍者云悟上座失利下座。

　　上堂一葉落天下秋一塵起大地收今朝七月六日無論一葉落不落而天下秋眾兄弟已備知矣舉起拂子云一塵起也且作麼生是大地收底道理擲下云若知撲落非他物始見縱橫不是塵下座。

　　解制上堂百日禪期正如畫地為牢秪要諸人知個分曉若也知得分曉便知四月十五日結制本非結今朝七月十五日解制亦非解既非結又非解且畢竟四月十五到今朝七月十五者是個甚麼若有分曉得者出來通個消息良久云若一總未分曉無柰漆桶不快何下座。

　　上堂舉文殊師利在靈山會上諸佛集處見一女子近佛坐入於三昧文殊白佛云何此女得近佛坐佛云汝但覺此女令從三昧起汝自問之文殊遶女三匝鳴指一下乃至托至梵天盡其神力而女不出定佛云假使百千文殊出此女定不得下方過四十二恒河沙國土有罔明菩薩能出此女定須臾罔明從地湧出作禮世尊世尊敕出此女定罔明即於女前鳴指一下女子從定而出師云且道文殊大士用處與罔明大士用處一般因甚女子不出定又若罔明大士與文殊大士用處若一般因甚女子卻出定眾兄弟還知二大士併女子落處麼顧視左右云有利無利不離行市放過一著落在第二下座。

　　上堂豎起拂子云眾兄弟見麼過去諸佛現在諸佛未來諸佛盡向悟上座拂子頭上聚頭打葛藤道凡所有相皆是虛妄若見諸相非相即見如來若也放開從教口勞舌費若也把住擊禪床云不消一擊復豎起云還見麼擲拂子下座。

　　歲旦上堂舊年是新年舊新年是舊年新新年與舊年有口也難中所謂處處真處處真塵塵盡是本來人真實說時聲不現正體堂堂沒卻身乃顧視大眾喝一喝下座。

　　結制上堂今日禹門院裡結制須與眾兄弟一議不用眾兄弟參禪不用眾兄弟會理單單不用瞌睡若也瞌睡一棒打出骨髓莫言不道喝一喝下座。

　　解制上堂舉洞山云秋初夏末兄弟東去西去直須向萬里無寸草處去禹門又卻不然禹門今日解制兄弟東去西去驀拈拄杖云逢人切莫錯舉擲拄杖喝一喝下座。

　　因雪上堂昨日青山今朝白雪眾兄弟好消息野鹿行人步步成跡惟有樹角羚羊絕氣息從來獵犬難尋覓高著眼始得便下座。

　　上堂人人本具個個不無不是聖賢了事凡夫且事又作麼生了舉起拂子云不喚作拂子便了取好不喚作拂子便了又喚什麼作事以拂子擊香几云惺惺底惺惺瞌睡底瞌睡然喚作惺惺瞌睡依舊無本可據喝一喝云老僧據本去也便下座。

　　端午上堂舉徑山大慧杲和尚云今朝又是五月五大鬼拍手小鬼舞驀然撞著桃符神雙手搥胸叫冤苦我笑巖師祖道大慧大似少個禁方向青天白日梩見神見鬼笑巖即不然今朝正是五月五雲從龍風從虎山僧要與十方現前諸大聖凡賭個賭信手拈來百草頭甜者甜兮苦者苦引拄杖云驀然突出者一條穿過從上諸佛祖是你現前諸人百樣具有為甚少這一個眾中有個見義勇為漢憤性出來道老和尚切莫寐語若論這一個敢道現前人人不欠半分毫放下拄杖笑云汝宛不知矢上更加尖堆上重添土大眾還知二大老落處麼若也未知悟上座分明為諸人說破徑山不下為人手師祖能開本分宗雖然如是不肖兒孫向矢上加尖堆上添土去也遂以拄杖架肩云楖栗橫肩不顧人直入千峰萬峰去下座。

　　上堂今朝五月十五幸足黃梅時雨東家雙手扶犁西舍插秧入土孟八郎漢便恁麼去墮在時人窠臼更作佛法論量坐在葛藤窠裡有人道得出身句卻來悟上座手裡請棒喫雖然如是有一事可疑卻疑當初雲門大師道聞聲悟道見色明心觀世音菩薩將錢買胡餅放下手來元來只是饅頭大小雲門大似病眼見空花向聲色裡作活計引得後代兒孫鑽龜打瓦妄生穿鑿道見胡餅不喚作饅頭即觸住在胡餅上便成了境不得謂之明心若見胡餅便喚作饅頭饅頭喻心胡餅喻境不即不離即境即心故謂之見色明心悟上座道若如此啇量要見他雲門老子三生六十劫也未夢見在殊不知雲門老賊放去較危收來太速纔擬議時便換卻汝眼睛今日長明覺姪做新麥麵饅頭供佛并供大眾悟上座借花獻佛普請大眾喫飽了放下手來恰是東瓜直儱侗且道悟上座告報與古人相去多少還知麼選佛若無如是眼假饒千載又奚為久立珍重下座。

　　普請上堂據眾兄弟擔了飯米來伴悟上座各各計明己躬事不該動靜然而俗諺有之曰有例不可滅無例不可置如百丈大智禪師創叢林立規矩有普請例及諸家語錄亦有普請說所謂作則均其勞飯則同其食自今觀之似乎不然作者應當作閒者應當閒致令古風彫喪法門澹薄無他蓋主者不舉之故也乃云要且者般事無處得藏竄所以為大道所以為公案擔荷者般事須是者般漢若畏刀避箭躲懶偷閒不足為伴雖然恰有個驗處以何為驗舉手鼓掌云打鼓普請看。

　　上堂今日陞座為通如法姪乞老僧上堂說第一句老僧不覺失笑殊不知第一句乃古人之方便耳若執第一句為寶則達磨單傳之旨撲地了也又不知未作意時分明覿體現前纔擬心來乞說時腳跟下已蹉過了直饒恁麼見得領略得已是言中取則句裡承當落在第二句了也所謂承言者喪滯句者迷且作麼生是不承言不滯句者還委悉麼不知誰是個中人獨自出頭天外舉喝一喝下座。

　　上堂舉汝州西院思明禪師因天平從漪禪師行腳時到參次乃云莫道會佛法覓個舉話底人也無一日漪在法堂前徐步經行院見乃召云從漪漪舉頭院云錯漪進前兩三步院又云錯漪近前院云適來者兩錯是西院錯是上座錯漪云是從漪錯院云錯復云上座且在這裡過夏待共啇量者兩錯漪不肯憤然而去我笑巖師翁為眾舉了云諸禪者天平恁麼也不無見處為什麼被西院連下兩錯進前無路退後無門只者個便是古今行腳稱禪客空抱膏肓底樣子也當時西院云適來者兩錯是西院錯是上座錯卻好道個錯雖乃將錯就錯要且抹得一半亦不辱行腳之事卻云是從漪錯太煞不唧溜韓盧逐塊自納敗闕乃視左右云如今者裡平平妥妥無絲毫差忒山僧忽下兩個錯云錯錯汝等道者兩錯是山僧錯是諸上座錯一僧出云錯乃打一拂子云適來教得孩兒解罵爺悟上座這裡又不然何故諸兄弟又不曾道莫道會佛法覓個舉話底人也無悟上座也不曾召眾兄弟也不曾道個錯既不曾道個錯且更啇量什麼即得遂拽拄杖下座一齊打散歸方丈。

　　立秋上堂諺云朝立秋陰颼颼暮立秋熱殺秋此中大有好消息所謂治世語言與實相不相違皆只是世間人未曾一簡點若他簡點就要會天地同根萬物一體有甚麼難眾中有曾簡點其中消息者試出分明說看一總未曾悟上座試為簡點朝暮且置不知喚什麼作秋卻說陰颼颼熱殺秋還知麼不見道不因夜來鴈爭見海門秋拍香几下座。

　　上堂舉一不得舉二放過一著落在第二盡大地人都道今朝七月一敢問眾兄弟作麼生舉若也舉得盡大地人性命與現前性命無二無別若舉不得未免業識茫茫無本可據復舉當初唐貞觀時有龐居士特入深山訪問石頭大師云不與萬法為侶者是什麼人頭以手掩其口居士當下悟旨述偈云有男不婚有女不嫁大家團圞頭共說無生話且無生話又作麼生說眾中有善說者出來說了散去無則悟上座略為頌出無生之話許誰知子女團圞未語時欲會其中消息旨人人鼻直大頭垂下座。

　　上堂悟上座妄談般若未死舌頭先壞死後定墮拔舌犁耕眾兄弟有相救者出來試救看良久云無則悟上座只得自作自受去也(此時師患舌病)。

　　上堂忽雨忽晴天道變化物遂其生舉起拂子云唯有者個自古至今不屬雨晴且道屬個甚麼與侍者云懸於方丈內異日指他人下座。

　　上堂天上月正圓人間道月半衲僧事如何直截當自看下座。

　　上堂舉一不得舉二放過一著落在第二若是未舉先知底衲僧自有出身路子即今眾中莫有未舉先知善出身者麼良久云直饒有也跳不出復舉生公話畢云當初生公有佛法要說無人聽所以費力搬石頭排立以為聽眾為伊說佛法其石自點頭直到如今成話柄前日君陽居士寫個帖子來謂效石點頭殊不知悟上座無佛法說以故不曾費力搬石排立耳且道既無佛法說不知今日到者裡來效個甚麼遂召云君陽君陽還會麼若也未會待汝點頭時與你說破下座。

　　上堂以拄杖卓立云楞嚴經謂如人以表表為中時東看則西南觀成北表體既混心應雜亂舉起召眾云還知釋迦老子立地處麼直饒知得釋迦老子立地處切莫向禹門門下過一棒打折你驢腰莫言不道擲拄杖喝一喝下座。

　　上堂心不是佛智不是道驀拈拄杖卓云者裡是甚麼所在說心說佛說智說道說是說不是和聲擲下云爭如這木上座只顧亂喊亂跳喝一喝下座。

　　上堂纔然正月初一不覺二月十五光陰迅速催遷日月如同電火豎起拂子云觀音妙智力能救世間苦擊拂子云眾兄弟休莽鹵擲拂子下座云參。

　　上堂古人道若論此事多說不如少說少說不如不說驀拈拄杖卓云者裡是甚麼所在說多說少說說說不說舉起拄杖云是多耶是少耶是說耶是不說耶政當恁麼時諸人還委悉也無若委悉去獨步大方橫行天下如未委悉不煩久立便下座。

　　歲朝連雪上堂連日雪紛紛山河一色吞天開銀世界別是一乾坤眾兄弟還會麼當恁麼時正是古人所謂三十年前未得個入處見山是山見水是水三十年後得個入處見山不是山見水不是水是個大地平沉底時節且憑個什麼得恁麼地良久云世出世間窮徹底嘗樂我淨獨為尊下座。

　　上堂今朝正是正月七世上相傳是人日可憐大夢未惺人卻見陰晴起嗔悅令人轉憶老雲門解道日日是好日眾兄弟還知雲門老子落處麼良久云秪是不分皂白底漆桶復云日日好日當下心息本無孔竅寧容情測各各珍重不煩久立下座。

　　上堂若論此事擬心則差強言則隔覿面分付罕人委悉遂展手云分付了也眾兄弟還委悉麼若委悉者出來對眾通個消息良久云若未委悉急須珍重便下座。

　　幻有和尚忌辰拈香云當時巴陵為雲門大師設忌有三轉語高峰為雪巖和尚設忌單單只有一句悟上座今日為幻有老人設忌一句也無何以舉起香云者是一句耶是三句耶插香云逢人切莫錯舉。

　　上堂盤山道向上一路千聖不傳慈明道向上一路千聖不然徑山道向上一路熱碗鳴聲老僧道向上一路踏破草鞋便下座。

　　上堂教中道今佛放光明助發實相義眾兄弟還知釋迦老子立地處麼若也知得從教遍界分身設若未知悟上座不免更資一路舉起拂云者是放底光明且如何是實相義擲下云急著眼覷便下座。

　　佛誕上堂唲聲一發獨稱尊引得兒孫惡水淋不是與人難共住大端緇素要分明便下座。

　　上堂竺土大僊心東西密相付謹白參玄人光陰莫虛度且作麼生是不虛度底光陰記得小時騎竹馬看看又是白頭翁下座。

　　上堂今朝正是五月一為眾分明重剖析昔日雲門老古錐卻道日日是好日是又是別又別汝諸人瞥不瞥龐公不昧本來身衲僧正眼頂門裂喝一喝下座。

　　上堂古者道一喝不作一喝用遂喝一喝云且道悟上座一喝與古人相去多少莫有端的者試端的看良久復喝一喝下座。

　　上堂六月日頭真個熱赤肉團邊如火逼試問現前眾弟兄無位真人徹未徹若也已徹向無陰陽地上豎去橫來若也未徹未免來日熱如今日下座。

　　上堂舉洞山云兄弟東去西去直須向萬里無寸草處去石霜聞云何不道出門便是草又有老宿云直得不出門亦是草漫漫地師驀拈拄杖云者一隊老古錐將謂發明本分卻不知翻成分外以致後人向東去西去千里萬里出門不出門是草非草處商量禹門今日不惜手腳以拄杖畫一畫云為汝諸人一時畫斷令汝等個個如大象王縱步自繇人人如真師子奮起全威哮吼一聲師子兒聞咸皆聳銳眾中有恁麼人麼良久云如無悟上座自行此令去也震威一喝擲拄杖下座。

　　上堂欲識佛性義當觀時節因緣時節若至如迷忽悟如忘忽憶豎起拂子云正當恁麼時是什麼時節復云直下來也急著眼覷擲拂子下座。

　　上堂不陞座佇於座前云老僧氣喘不能說話遂咳嗽吐痰于地云眾兄弟試道看良久無有出者師以腳抹卻歸方丈。

　　上堂若論此事描也描不成畫也畫不就喝下鐵圍山倒走一句當天八萬門句句自然絕滲漏趙州關雲門普雪峰輥毬禾山打鼓上來一隊老古錐看來未解獅子吼汝諸人須抖擻轉身路子若能行處處莫著隨人後拶著翻身便咬伊始可人前開大口且道禹門者裡用個什麼驀拈拄杖云一條拄杖黑如漆是聖是凡劈脊摟喝一喝下座。

　　上堂恁麼也不得道火何曾燒著口不恁麼也不得嚼爛虛空牙齒出恁麼不恁麼總不得石頭老子舌無骨驀拈拄杖云恁麼也得放下云不恁麼也得復拈拄杖擲下云恁麼不恁麼總得汝諸人還知禹門落處麼便下座。

　　上堂十方無壁四面無門中有一寶任運縱橫便下座。

　　臘八上堂年年有個臘月八相傳世尊悟時節咸謂如來睹明星誰知打失眼睛瞎諸人若欲辨端倪正眼須從頂門發從茲突出普天輝將此深心奉塵剎喝一喝云眾兄弟還見釋迦老子打破漆桶去處麼便下座。

　　辭眾上堂舉世尊一日陞座默然不語阿難白佛云世尊何故不說法佛言會中有二比丘犯律儀故不說法阿難以神通力觀是二比丘立擯出世尊還復默然阿難又來白佛云是二比丘為我擯出世尊何故不說法佛言吾誓不為二乘人說法便下座古德拈云前箭猶輕後箭深師良久云者裡無人證明且向別處尋討下座便行。

　　浙江台州天台山通玄禪寺語錄

　　上堂拈香祝聖畢次拈香云此一瓣香昔日禹門堂上曾已拈出今於通玄峰頂次回拈出供養先師幻有和尚用酬法乳就座云若論此事本非行住坐臥之相豈可結制定期為限秪如今古叢林皆以九旬禁足三月安居正眼看來正如畫地為牢置人必死之地雖然如是正恁麼時諸人向什麼處出氣若善出者速速出來對眾出氣看良久云一總未能且有條攀條無條攀例以大圓覺為我伽藍身心安居平等性智與悟上座眉毛廝結到八月一日說破復舉開山第一代韶國師云通玄峰頂不是人間心外無法滿日青山法眼聞云只此一偈堪起吾宗師云殊不知滅汝宗者即此偈耳不見道毘婆尸佛早留心直至而今不得妙今日新通玄不免別開一路乃云通玄峰頂別是人間只緣不薦錯認青山遂喝一喝云還薦麼便下座。

　　上堂今朝正是六月六貓兒狗兒皆沐浴通玄峰頂眾禪和個個渾身乾暴暴會即途中受用不會即世諦傳續且道傳續個什麼三十年後抱頭哭莫言老僧不道參。

　　天封寺僧南行同松江李居士請上堂涅槃心易曉差別智難明善財童子往南行參五十三員善知識歷一百一十城彌勒閣前纔斂念不勞彈指便開扃諸人曾恁麼一回也無若也未然驀拈拄杖云今日通玄拄杖子竭力為人作指南以拄杖左右指云棒頭有眼明如日要識真金火裡看復舉龐居士初參石頭問云不與萬法為侶者是什麼人石頭以手掩其口士有省再參馬祖亦如前問祖云待汝一口吸盡西江水即向汝道士得其玄旨如有問通玄不與萬法為侶者是什麼人向他道東海江頭李鬍子且道與二老漢是同是別忽有個衲僧出來道者裡甚麼所在說同說別通玄道還我中心樹子來待伊眼目定動劈脊便棒喝一喝下座。

　　上堂十五日已前誰復重打筭十五日已後孰肯定從容正當十五日又且如何透脫驀拈拄杖云龍袖拂開全體現象王行處絕狐蹤卓一卓下座。

　　上堂茲當六月廿五況是日輪明露本無雲翳覆藏爭柰時人不睹驀拈拄杖云若也睹自然超佛越祖便下座。

　　上堂拈拄杖指云不得舉二惟舉一老僧拄杖為竭力指示分明須荐取莫待將來驀頭楔喝一喝云天色時炎不煩久立便下座。

　　萬年寺眾請上堂有一物明歷歷在目前人不識若也識參學畢驀拈拄杖云更不識當頭楔急須提休久立復舉韶國師示眾云通玄峰頂不是人間心外無法滿目青山這四句自古及今喜悅者多錯會不少今日老僧不惜唇皮下個註腳通玄峰頂大家在這裡不是人間錯下註腳心外無法逼塞殺人滿目青山有眼如盲大眾還識韶國師麼便下座。

　　解制上堂八月一日解制訖腰間包兮頭上笠通玄寺裡放門開行腳衲僧攙前出被人拶著要翻身切莫隨人穿卻鼻復舉洞山云秋初夏末師云將謂忘卻兄弟東去西去師云亂走作麼直須向萬里無寸草處去師云坐斷路頭石霜云出門便是草師云奴見婢慇懃又有云直得不出門亦是草漫漫地師云同坑無異土乃云這一隊老漢被老僧折倒了也汝諸人還知出身處也無若也知得日費斗金非分外脫或未然萬古碧潭空界月再三撈摝始應知喝一喝下座。

　　上堂天上月正圓人間道月半半即背於圓圓定違於半欲得兩相應分身兩處看噫一聲便下座。

　　開爐上堂烹佛烹祖大爐鞴煆生煆死惡鉗鎚驀拈拄杖云若是超佛越祖出生逾死者不用如何若何便請單刀直入與通玄拄杖子相見良久乃云今日十月十五今古謂之開爐老僧更指虛空是個爐子其中山河大地草木叢林凡有事物俱是煤炭世間僧俗男女一切人天皆在者個爐子裡苦樂逆順聲色逼惱晝夜煎熬生情取捨遂成輪轉謂之三界無安猶如火宅唯有一門可出而復狹小故立戒謹恐懼不睹不聞要知出路汝諸人還知出路麼時有僧出眾云出路即不問如何是火宅師云待汝出來與汝道僧無語師云還道得出底意麼僧復無語師云汝道不得老僧為汝諸人道去也云一盲引眾盲相牽入火坑便下座。

　　冬至上堂欲識佛性義當觀時節因緣時節若至如迷忽悟如忘忽憶驀拈拄杖云三世諸佛一切眾生被老僧拄杖一時穿卻了也拈起也直教個個放光動地放下也直使人人無處出氣不拈不放時且道落在什麼處若是鐵眼銅睛漢直下覷透即見三世諸佛此時成道此時說法此時度生亦見一切眾生此時輪迴此時日用於無陰陽地上好不資一毫醜不資一毫能為萬象主不逐四時凋政當恁麼時忽憶忽悟一句作麼生道還委悉麼到頭輪我惺惺者不住陰陽造化中喝一喝下座。

　　上堂十五日已前追不及十五日已後取未得今朝正當十五日無孔鐵鎚當面擲復舉金剛經云若以色見我以音聲求我是人行邪道不能見如來師豎起拳云還見麼喝一喝云還聞麼聞見分明若喚作聲色入地獄如箭射一僧出眾云不喚作聲色喚作甚麼師乃合掌云我不敢輕於汝等汝等皆即如來復云仲冬嚴寒不煩久立便下座。

　　上堂五九四十五窮漢街頭舞會則途中受用不會則世諦流布便下座。

　　歲旦上堂新年新月新日新時長老又披新法衣提起衣云這個是衣如何是法放下衣云九九百百張七趙八孟春猶寒不得露骨喝一喝下座。

　　上堂當頭一著坐斷要津纔然側耳喪卻家珍從來佛法不順人情所以道出群須是英靈漢敵勝還他獅子兒下座。

　　上堂新正三十日又五且喜日輪正當戶晝夜明明無問斷只因時人不解顧若解顧廓徹乾坤全體露東西南北任縱橫那事應須沒差互所以道參玄人莫虛度且如何是不虛度底光陰阿呵呵還見麼復云一寸光陰一寸金寸金難買寸光陰光陰本是非他物青天白日笑吟吟便下座。

　　上堂病骨尚未愈無已強扶笻陞堂無法說坐斷通玄峰乃拈拂子云只得借拂子為諸人通個消息豎起云見麼敲香几云聞麼若見若聞正是逐色隨聲漢不見不聞又是避色逃聲漢更若非見非聞又是戲論相違漢直須中間撒開兩頭截斷二邊渾莫立中道不須安正當恁麼時獨脫一句作麼生道八角磨盤空裡走下座。

　　道侍者請上堂二月初十好個消息盡大地人𨁝跳不出喝一喝云百年三萬六千日反覆元來是這賊復喝一喝下座。

　　因牙痛上堂舉雲門云佛法太煞有只是舌頭短覺範云佛法太煞有只是牙齒痛我笑巖師翁道牙且幸不痛舌頭頗相稱只是無什麼佛法可說老僧今日佛法有無舌頭長短俱不論單單只是牙痛若人向牙痛處打破漆桶管教身病心病俱消生死涅槃如夢下座。

　　幻有和尚忌辰指真云這老和尚昔日不來今日不去然既不來又不去因甚一場特地為要大家知乃拈香云還會麼一瓣栴檀一盞茶分明眼裡又添沙便燒。

　　深侍者請上堂開方便門示真實相師乃拈拄杖擊香几云方便門開也復呈拄杖云真實相示也汝諸人還見麼若也見得徹去便可以拄杖子作丈六金身用復可以丈六金身作拄杖子用然後拄杖子𨁝跳上三十三天觸著帝釋鼻孔東海鯉魚打一棒雨似盆傾汝等諸人切莫向古廟裡去躲一棒打折你驢腰莫言不道下座。

　　上堂本來無物可評論未悟之人妄見分忽若迸開頂門眼大地山河一口吞下座。

　　立春上堂無影枝頭一點春可憐大地盡埋塵陳年宿債昨宵盡錯謂今朝又是新喝一喝云舉頭天外看誰是個般人復喝一喝下座。

　　梵音請上堂妙音觀世音梵音海潮音勝彼世間音以拂子擊香几云不是世間音復鼓掌云不是世間音老僧叨叨呾呾鼓兩片皮不是世間音且道是什麼音若將耳聽終難會眼處聞聲方始知以腳打法座云還見麼便下座。

　　上堂今朝三月十五佳節時當穀雨農夫浸種拋秧蠶婦剪桑勤苦爾我林下人作麼生舉措驀拈拄杖云龍袖拂開全體現象王行處絕狐蹤便下座。

　　上堂鏡不自炤刀不自割風不自涼火不自熱今日四月初一孟夏稍熱且道是何物若也識得天地日月森羅萬象無纖毫過患脫或未然來年更有新條在惱亂春風卒未休下座。

　　佛誕上堂今朝正是四月八釋梵王宮生悉達秪為時人不知因年年枉遭惡水潑眾中若有知因者出來為這老漢雪屈良久云若無雲門大師來也拽拄杖下座一時打散。

　　上堂舉僧問雲門如何是透法身句門云北斗裡藏身大慧云雲門恁麼道只答得法身句未答得透法身句今日或有人問徑山如何是透法身句向他道蟭螟眼裡放夜市大蟲舌上打鞦韆師云通玄今日又且不然如有問如何是透法身句劈脊便棒縱使不會管教永劫不忘下座。

　　久雨將晴施主臨行請上堂春雲欲開未開春雨欲息未息日頭欲出未出行人欲歇未歇為甚如此只因途路不得力忽然雲開日出便是到家時節豎拂云還見麼若也見得徹去管教當下心息擲拂子下座。

　　上堂通玄峰頂好個消息若人識得參學事畢喝一喝云不煩久立便下座。

　　受嘉興金粟山請落板同眾赴上堂懸起也杲日當空放下也孤明歷歷不懸不放諸佛莫知鬼神莫測且符到奉行一句作麼生道九萬里鵬纔展翼百千年鶴便翱翔下座。

　　師到會稽曹山護生庵眾請上堂適來未陞座時已為諸人相見了而今陞座重為諸人起模畫樣便乃散去猶較些子更待老僧鼓兩片皮掉三寸舌為之說法向句裡思量言中取則正是業識茫茫無本可據驀拈拄杖架肩云楖栗橫擔不顧人直入千峰萬峰去便下座。

密雲禪師語錄卷第一終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第二

　　嗣法門人法藏編

　　浙江嘉興金粟山廣慧禪寺語錄

　　天啟四年檀越蔡聯璧請於五月六日入院至山門云佛語心為宗無門為法門新長老打破牢關一任擎頭帶角舉杖云還見麼。

　　佛殿云釋迦已過去彌勒猶未來正當恁麼時法柄在阿誰手裡乃展坐具云遍覆三千及大千。

　　土地堂云伽藍神叢林主一瓣香兩手舉便燒。

　　祖師堂云西天四七東土二三盡在這裡默默地啇量個事今日一時捉敗且道以何為驗插香云以此為驗。

　　眾請上堂師指法座云須彌燈王如來已為諸人露頭露面了也還見麼若也未然更須撥轉上頭行遂陞座拈香云此瓣香端為祝延
今上聖壽恭願萬邦歸聖化八表偃干戈次拈香云此瓣香奉為滿朝文武合國官僚本山護法遠近檀那同明般若正因共證金剛種智復拈香云此瓣香從無始劫東擲西拋忽於窮途半路收拾得來三回拈出爇向爐中耑為供養荊溪龍池山禹門堂上傳曹溪正脈三十三代幻有先師用酬法乳遂斂衣敷座上首白槌云法筵龍象眾當觀第一義師云第一義諦一槌粉碎了也還有鋸解不開底衲僧試出來對眾舉看良久云一眾既然吝慈山僧不免自作一場賣弄去也通玄峰頂聳壑昂霄金粟山頭十方坐斷所以道法隨法行法幢隨處建立掀翻是非窠窟截斷生死根株三世諸佛聞風結舌歷代祖師覿面藏鋒一切眾生退身有分現前大眾自合知歸恁麼告報如將惡水驀頭潑汝諸人了也還知風吹不入雨打不濕去處也無設或未知萬古碧潭空界月再三撈摝始應知復舉法燈和尚云山僧卑志本欲深棲岩竇隱遁過時柰緣先師有不了底公案出來為他了卻時有僧問如何是先師不了底公案燈打云祖禰不了殃及兒孫僧云過在什麼處燈云過在你殃及我師云山僧本志亦只如然秪緣人人有個現成公案出來相為了卻忽有個衲僧出來道既是現成公案因甚卻要了驀拈拄杖打云橫按莫邪全正令太平寰宇斬癡頑下座。

　　因眾強請上堂六月一日時當毒熱逼人陞座爽背汁出恁麼告報還信得及也無若信得及管教當下心息若信未及各自反手摸取看是甚麼意旨喝一喝下座。

　　觀生項居士請上堂若據老僧分上無甚麼說且舉孔子道未知生焉知死項居士必善其旨雖然如是老僧翻案去也既曰未知生焉知死亦合未知死焉知生試問居士即今孔聖人在什麼處若也道得許你名實相稱若道不得只是虛名而已士不出師拈拄杖卓云還知麼吾無隱乎爾復卓一卓下座。

　　上堂八月中秋不寒不熱簡點將來識情難測翻笑寒山子有心似秋月世間多少人卻認光影悅誰知明月下元是昔愁賊喝一喝復舉楞嚴經云見見之時見非是見見猶離見見不能及師云釋迦老子到者裡恰是計窮力極轉身不得不肖兒孫為伊出手去也見見之時見非是見見猶離見見不能及有人問我正好攔腮劈脊若知棒頭落處管教全體透徹何以脫體頓超知見外方名越格自繇人卓拄杖下座。

　　上堂個事明明絕覆藏老僧有口難分析無柰時人不解薦眼睜睜地還如瞎所以道彌勒真彌勒分身千百億時時示時人時人自不識汝諸人識不識驀拈拄杖云若不識拄杖子善甄別為諸人更漏泄直須當頭點破管教棒棒見血喝一喝下座。

　　眾請上堂師云老僧與你去至法堂眾擬作禮師云為上堂了遂歸方丈。

　　上堂五月五是端午九月九是重陽即今卻好個時節諸人不用別啇量所以道三玄三要事難分得意忘言道易親一句明明該萬象重陽九日菊花新雖然老僧更向註腳下添註腳三玄三要事難分自知較一半得意忘言道易親無者閒心情一句明明該萬象眼花作甚麼重陽九日菊花新喝一喝下座。

　　上堂僧問十五日已前即不問十五日已後是如何師云明日月漸虧進云明日後又如何師云三十日來與汝道進云即今事作麼生師云速退速退乃舉僧問雲門如何是諸佛出身處門云東山水上行佛果云天寧即不然如有問如何是諸佛出身處薰風自南來殿閣生微涼老僧又不然有問如何是諸佛出身處劈脊便棒且看古人恁麼道老僧恁麼行諸人還端的也無若也端的到方丈通個消息下座。

　　三峰漢月參請上堂示臨濟宗旨來源一僧出問如何是和尚惡水潑人師便打僧擬開口師直打出法堂云者便是臨濟宗旨復陞座云我禪門一事自世尊說法四十九年臨末稍頭於靈山會上拈花默顧大眾時百萬人天皆不知落處惟迦葉尊者破顏微笑世尊云吾有清淨法眼不立文字付囑摩訶迦葉廣流傳化母令斷絕謂之教外別傳至二十八祖到東震旦國直指人心見性成佛一日索門人各呈所見惟慧可大師只禮三拜歸位而立謂之得髓傳至六祖出南嶽青原二派有以言句疏通直指有以全機大用直指雖總為直指言句直指令人多著意見蹉過直指之旨故南嶽受六祖密囑於言句中合機用謂馬祖云如牛駕車車若不行打牛即是打車即是後人尚多以意解以牛喻心以車喻身即如此解豈可謂單傳直指不見馬祖與百丈行次見一群野鴨子祖云甚麼處去也丈云飛過去也祖扭丈鼻負痛失聲祖云又道飛過去也丈乃有省丈再參時祖視繩床角拂子丈云即此用離此用祖云你向後開兩片皮將何為人丈取拂子豎起祖云即此用離此用丈掛拂舊處祖震威一喝丈乃悟旨後因黃檗辭參馬祖丈云馬師已過去了檗問馬祖存日有何言句丈云老僧被他一喝直得三日耳聾檗乃吐舌丈云子後莫承嗣馬祖去麼檗云不然今日因師舉得見馬祖大機之用且不識馬祖若承嗣馬祖已後喪我兒孫故後臨濟三度問佛法的的大意檗只棒三頓濟後出世唯以棒喝接人不得如何若何只貴單刀直入時漢月出眾禮拜起便喝師云好一喝月又喝師云你更試喝一喝看月禮拜歸眾師乃顧漢月復舉僧問古德云朗月當空時如何古德云猶是階下漢僧云請師接上階古德云月落後來相見且道既是月落後又如何相見月便出法堂師便下座。

　　開爐上堂大地分明一個爐看來渾是火柴頭老僧信手輕挑撥便解翻身動地流驀拈拄杖云還有恁麼人麼試出來𨁝跳看僧問海眾雲從慈霖天澍現躍飛騰則不問如何是驅雷掣電底句師便喝進云恁麼則金粟花開寶林果熟去也師又喝僧禮拜歸眾蔡居士問一拳打破黃鶴樓一腳踢翻鸚鵡洲打破踢翻即不問如何是一拳一腳師云今日且放過你乃舉起拄杖云舉一不得舉二放過一著落在第二擲下拄杖云落二去也且一又如何舉便下座。

　　上堂僧問如何是金粟境師云四野桑田如何是境中人師云金粟山頭望進云人境已蒙師指示擊鼓陞堂事若何師云瞻之仰之問上無佛道可成下無眾生可度即今陞座還有為人處也無師云好與一棒進云過在什麼處師云猶嫌少在問金粟山頭密雲彌布大悲院裡法雨洪施為甚麼地濕樹猶枯水深龍困伏師云汝試施設看僧以坐具作舞歸位師與一棒云且道是賞你罰你問教中道吾今為汝保任此事保任則不問如何是此事師打云棒頭有眼乃云天晴日頭出雨下地上濕此事極分明問著皆擬測休擬測試看途中人頂傘田中人戴笠若擬測更參三生六十劫喝一喝下座。

　　上堂有說皆成謗無言亦不容兩頭俱坐斷撒手出當中還有恁麼人麼速出來與金粟拄杖相見僧問鐘鼓丁東金相煒煌滿眼滿耳無覆無藏秪如聲色未萌睹聞莫及正恁麼時乞和尚通個消息師默然良久乃震威一喝進云人間四月春光盡金粟秋來菊正開長恨春歸無覓處誰知轉入此中來師云葛藤窠裡藏頭縮尾乃云默時說說時默大施門開無壅塞爭如臨濟小廝兒赤手全提白拈賊喝一喝下座。

　　上堂僧問未白椎前學人已問也請師即今答師打云為你答了也進云即今學人現問也請師向未白椎前答師打云為你答了也進云學人即今總不恁麼問請師亦不恁麼答師打云為你答了也進云蒼天蒼天師又打進云爭柰傍人有眼師連打三棒進云善知識難瞞師云休將惡水潑人乃云若論此事逼塞殺人直下一透便見三世諸佛歷代祖師天下老和尚都從個中出現乃至若天若人若僧若俗一切眾生盡向裡許流出但向一念未生前一提提得不被聲色籠罩玄妙知解轉變管教頭頭上全彰物物上獨露自然一處明去千處萬處光輝一機轉去千機萬機透脫所以道日用事無別惟吾自偶諧驀拈拄杖云且道龐老子在什麼處安身立命悟徹木來堅密身永證金剛無量壽卓拄杖下座。

　　上堂今朝七月十五日盡十方僧自恣時地獄罪人乘此力鐵網鐵圍都解離驀拈拄杖云當恁麼時自恣一句作麼生道世出世間俱不顧楖栗橫擔信步行下座。

　　上堂僧問學人擬渡龍門乞師一接師以拂子作釣勢僧擬再語師云領取鉤頭意莫認定盤星問從上宗乘本是一個鼻孔為什麼後代分宗列派請師明示師云裂破舌頭進云如何是臨濟宗師云一棒打殺如何是雲門宗師云一喝便死如何是溈仰宗師云想你跳他圓相不出如何是曹洞宗師云待你死了活來道如何是法眼宗師舉起拂子云會麼進云五家宗派蒙師指未知和尚是誰宗師與當頭一棒云試為老僧分析看乃云入門便見賓主歷然開眼便明萬彙齊現若向賓主歷然處會未免無名立名無相見相遂見天是天地是地山是山水是水僧是僧俗是俗男是男女是女佛是佛祖是祖種種差殊若向萬彙齊現處見則天不是天地不是地山不是山水不是水僧不是僧俗不是俗男不是男女不是女佛不是佛祖不是祖賓不是賓主不是主一道平等浩然大均且兩頭不涉獨脫一句作麼生道還委悉麼雲有出山勢水無投澗聲便下座。

　　上堂今朝十月十六天色陰晴反覆不欲隨世變遷悟取本來面目已過關者聞恁麼道掉臂而去二六時中折旋俯仰無非本地風光脫未諳悉二六時中未免業識茫茫無本可據且如何是本來面目喝一喝云還見麼地缺東南天空西北復喝一喝下座。

　　上堂突出難辨坐斷千差萬別一塵舉起透徹萬別千差所以道一法若有毘盧墮在凡夫萬法若無普賢失其境界豎起拄杖云者是拄杖子如何是普賢境界若也放過從教遍界分身若不放過不免一椎打碎何以為諸人漆桶不快下座。

　　上堂僧問一陽來復萬物資生萬物資生即不問一陽在何處安身立命師云天上天下進云正當恁麼時心空及第去也師云腳跟下更少一頓在乃云有問有答便落言詮無問無答即沉寂默沉寂默即成誑滯言詮即成謗所以道不可以言語造不可以寂默通語默向上有條通天大路又且如何良久云白日青天全體露下座。

　　師誕辰眾請上堂出家人與世人差悟徹無生透死涯為我慶生應有死何殊病目見空華諸人直下信得及去則不見有生不見有死淨裸裸赤灑灑證取自家境界豈不慶快平生復云證得當陽第一機個中無是亦無非生死兩關都踢脫便是心空及第歸下座。

　　雲岫庵蘊虛講主請上堂或是或非人不識逆行順行天莫測是非逆順都拈卻無孔鐵鎚當面擲驀拈拄杖云還見麼擊香几云還聞麼若也聞處精明見處透脫當下知歸更不者也周繇豈不暢哉其或未然更據今日時節分明說破雲岫庵中講法廣慧寺裡參請老僧陞座舉揚急須直下猛省復喝一喝下座。

　　上堂僧問清淨本然云何忽生山河大地師云眼花作麼進云如何是清淨本然師云腦後見腮乃云當陽一著無啟口處正眼洞明無迴避處所以道有一物明歷歷黑似漆上拄天下拄地嘗在動用中動用中收不得驀拈拄杖云穿卻了也諸人還委悉也無若委悉得日用之中折旋俯仰無非本地風光若不委悉百姓日用而不知喝一喝下座。

　　上堂僧問兩手空拳一貧如洗正恁麼時還有受用處也無師云速禮三拜進云恁麼則國清才子貴家窘有郎賢師云腳跟蹉過乃云個事繇來本現成何勞三寸更施呈堂堂坐斷舌頭路歷歷孤明直下行喝一喝下座。

　　上堂聲前一句無處出氣當陽一機直下猛覷直下覷透坐斷要津不通凡聖提得天上人間用去初無把柄到處逢人驀面欺直截單提全正令要使個個超佛越祖人人鼻孔遼天驀拈拄杖云當恁麼時如何通氣他家自有通霄路便下座。

　　上堂樹彫葉落明明脫體全彰雲散天空杲杲日輪當午正恁麼時霜風劈面來諸人還覺寒毛卓豎也無若也覺得如龍得水似虎靠山日用頭頭全體露折旋俯仰沒遮攔喝一喝下座。

　　開爐上堂般若如大火聚擬之則燎卻面門驀拈拄杖連卓云當爐不避火者與拄杖子相見僧問正偏兼帶即不問臨濟家風事若何師便打僧擬進語師復打云再犯不容乃云火焰為三世諸佛說法炤顧眉毛多少莖三世諸佛立地聽歷歷分明赤骨惺死柴頭發渾身燄始可聯輝繼祖燈喝一喝卓拄杖下座。

　　上堂有問有答正是業識茫茫無問無答亦是無本可據直饒聞恁麼道撩起便行未免落在山僧圈繢裡且不涉化門一句如何通信卓拄杖云舉頭天外看誰是我般人下座。

　　師六旬誕日上堂人人盡道今日生誰謂老僧今日死但了死生個一時莫問世間花甲子下座。

　　施主送縐紗法衣請上堂祖師西來傳衣表信老僧今日據衣徵信還有知信處底麼出來對眾證明良久乃云冬天披領夏袈裟引得時人笑轉賒若會其中個消息方知錦上更添花一僧立座前擬開口師打云還知麼便下座。

　　上堂今朝是汝諸人滿期之日又是諸人圓戒之辰亦是釋迦老子眼光落地時節若知釋迦老子眼光落地處便是諸人圓戒處亦是諸人滿期處何以長期短期千期萬期無非以悟為期若也悟去便知適來許多問答處遂舉拂云正恁麼時收因結果一句作麼生道擲下云鯨吞海水盡露出珊瑚枝復舉僧問鹽官如何是本身盧舍那官云與我過淨瓶來僧移淨瓶至官云卻安舊處著僧安舊處復來問官云古佛過去久矣師云鹽官雖善使喚者僧大似勞而無功今日忽有人問如何是本身盧舍那劈脊便棒管教徹骨徹髓永劫不忘遂拽拄杖下座一時打散歸方丈。

　　施主請上堂僧問檀信敬持無米飯前來供養十方僧如何是應供一句師云此去杭州一百五進云應供一句蒙師指今日陞堂事若何師云敗也敗也露也露也進云大眾證明某甲禮拜師云好不識羞僧便喝師云再喝一喝看僧又喝出堂師乃云此去杭州一百五步步何曾有回互一毫頭上通消息十方世界全體露卓拄杖下座。

　　上堂僧問傷嗟今古人幾個知恩德今古時人則不問如何是知恩報恩師云惜取鼻孔進云此猶是報恩邊事如何是知恩師云鼻孔也不識乃云茲因如盛等五僧為薦師長父母乞老僧陞座適來乘白代請云此五人俱無父母師長大眾者一句請詞好個消息何以若據老僧看來不獨此五人無父母師尊盡大地一切人類俱無父母師尊秪因見有父母師尊便見有彼此人我各立種種分別取此捨彼取彼捨此遂有憎愛致成輪轉流浪生死故諸佛世尊起大悲心示現降生開示悟入佛之知見令向父母未生以前一覷覷透不惟自己不從父母所生便見父母師尊一切眾生人人嘗光現前個個壁立萬仞不妨與釋迦老子同個鼻孔出氣所以道未離兜率已降王宮豈從父母所生未出母胎度人已畢豈從師長成立釋迦老子得者一著出世四十九年談經三百餘會秪要人人明得者個消息且道釋迦老子即今在什麼處若知釋迦老子去處便見得父母師尊去處若知父母師尊去處便見得人人自己去處若知自己去處便報得父母師尊之恩正當恁麼時報恩一句作麼生道將此深心奉塵剎是則名為報佛恩下座。

　　高麗僧曇晦請上堂僧問雲月不殊鄉國有異當陽一著迥絕遮攔雲月不殊即不問當陽一著事如何師云放汝三十棒進云恁麼則知恩有地師云不知痛癢漢乃呈拄杖云個條拄杖別無才秪點諸人眼豁開徹見本來真面目不見凡胎與聖胎擲拄杖云見麼喝一喝復舉德山云今晚不答話問話者三十棒時有僧出禮拜山便打僧云某甲話也未問為甚卻打某甲山云你是甚處人僧云新羅人山云未跨船舷時好與三十棒師云德山行逸群之令格外提持固是好手老僧即不然待伊云新羅人便與連棒打出使伊做個脫灑衲僧豈不快哉卻云未跨船舷時好與三十棒者僧未免向未跨船舷時新羅國裡躲根大似龍頭蛇尾老僧恁麼批判眾中莫有為德山作主者出來與老僧拄杖子相見無則老僧作一場獨弄去也拽拄杖下座一時打散歸方丈。

　　爾立董居士請上堂聲前一句人人本具放過一著落在第二若不放過打出骨髓因甚如此只為諸人不自薦取若也薦取所立卓爾以拄杖擊香几云還薦麼卓一卓下座。

　　開爐上堂金粟今日開爐竟無半個榾柮莫言冷落空疏要凍諸人徹骨苟徹骨撞頭磕額乾坤窄喝一喝復云大道秪在目前要且了無遮障為甚等閒問著十人五雙口似磉盤秪為太分明本非男女相復喝一喝下座。

　　誕日上堂一年一度生一年一度老當人透過兩重關白髮童顏非老少非老少脫體翻成無價寶嗟見時人不善諳到頭哀送埋青草喝一喝下座。

　　彌陀誕日僧本光請上堂老僧昨日是生日彌陀今日是生日我比彌陀先一日三世諸佛從此出所以道一切諸佛及諸佛阿耨多羅三藐三菩提法皆從此經出既從此出可謂諸佛老僧兒老僧諸佛父諸佛父法爾迥超凡聖路我見燈明佛本光瑞如此說甚娑婆并淨土喝一喝下座。

　　上堂僧問世尊睹明星意旨如何師云瞎進云將謂和尚忘卻了也師云漆桶不快僧喝師拈棒僧云元來元來便禮拜師云元來元來乃云今朝正是臘月八釋迦老子悟時節年年大地普皆知試問諸人徹不徹苟徹也與世尊把手共行不徹也且道過在阿誰拽拄杖下座一時打散歸方丈。

　　春朝上堂春日晴黃鸝鳴聲聲無別事口口喚人惺且作麼惺等閒識得東風面萬紫千紅總是春春即且置敢問諸人如何是東風面殿前犬子吠門外有人行驀地喚伊回首看元來鼻直兩眉橫且道伊是阿誰喝一喝云參下座。

　　覲雲吳居士請上堂呈偈云一場辛苦受風寒喜得逢春便覺歡癢相幾番難自舉今朝呈向老師看師云若據此偈就向無明窟中發露眾生界裡出頭可謂坐斷報化佛頭不涉凡聖理路更說超生死越苦海登彼岸證涅槃正是無夢說夢第恐不是玉是玉也大奇所以昨日再三徵驗無語未實但言弟子說不出請和尚說即今老僧癢相對眾舉似去也乃云老來血氣乾枯也抓著風皮白屑飛諸人癢處如抓著也須舉似老僧知下座。

　　上堂蔡居士問方今疆場多故聖主焦勞如何得干戈不動天下太平師云未問已前早太平進云恁麼則萬民樂業去也師云阿誰不願乃云當陽曉示人人越故超新覿面提持個個全身遠害若是上根利器聊聞舉著剔起便行卻較些子更若佇思停機掠人涕唾正似韓盧逐塊所以道平地上死人無數灼然出得荊棘林是好手一句作麼生道敵勝還他師子子出群須是丈夫兒下座。

　　上堂人人本具個個圓成雖是當頭道著未免覿面瞞人何以諸人聞恁麼道往往依語生解便將人人本具個個圓成當自己本命元辰豈不瞞自了也若有不受瞞底明明白白見得透悟得徹則一念不生全體寂滅更有甚麼為緣為對為障為礙所以龐居士問石頭大師云不與萬法為侶底是甚麼人頭掩其口復持此語問馬祖祖云待汝一口吸盡西江水即向汝道士於言下大悟作偈云有男不婚有女不嫁大家團圞頭共說無生話試問諸人作麼生是無生話一僧纔出師打云棒下無生忍臨機不見師良久云堂堂大道無人識頂門正眼廓周沙下座。

　　上堂施主請陞座對眾難啟齒覿面便相呈也是落第二何以諸人分上著不得者等閒家具便恁休去多少省力其或未然只得將錯就錯向第二義門打葛藤道威音王已前赤灑灑盡未來際淨裸裸即今各各寒威凜凜本無彼此人我既無彼此人我且道是個甚麼還委悉麼從來千聖莫能識造次凡流豈可名下座。

　　解制上堂僧問今日解制開門蕩戶獅象紛紛如何分付師便打進云恁麼則無影枝頭一點春師復打僧喝一喝歸眾師乃云解開布袋口衲子都抖擻一一如虎龍人人攙前走世法出世法一切通莫受力用要機先莫著隨人後不隨老僧言始可為分付所以道古聖不安排至今無處所還委悉麼逢人驀面欺堪作獅子吼喝一喝下座。

　　師龍池掃塔過萬壽法藏禪寺琅玕曹居士等請上堂山僧出家將及四十載別也無成得甚麼事秪明得祖師西來直指人心見性成佛一著子今日承眾居士命陞此座爭敢囊藏被蓋未免八字打開為諸人直指去也遂拈拄杖旋指云見麼會麼若也見得透會得徹二六時中覿體全彰折旋俯仰全身運用無動相可見靜相可立無心可明無佛可成無眾生可度何以不見道心佛眾生三無差別既無差別即說個心佛與眾生都在其間即說個佛心與眾生都在其間即說個眾生心與佛亦在其間如是則說一即三言三即一即說個心佛眾生亦是對待而言強生分別若不分別山僧到此有口如啞有耳如聾言語道斷心行處滅故達磨盡力直道不識二祖覓心了不可得然雖如是沒量大人亦是應機之說似向死水淹卻不肖兒孫另出隻手以一莖草作丈六金身用以丈六金身作一莖草用為諸人重指點去復拈拄杖旋指云還見麼棒頭有眼明如日要識真金火裡看卓拄杖下座。

　　師過姑蘇鄧尉山天壽聖恩禪寺掃萬峰實藏兩祖塔居士周居實趙藎庵等請上堂漢月藏公問問也打不問也打飽領多矣今請別垂方便師便喝進云打也問不打也問呈似多矣此時另轉家風師亦喝藏轉身云大眾一句了然超百億粉骨碎身未足酬各禮一拜答謝師恩眾禮拜起藏進身數步云末後一句始到牢關最後之機乞師賜棒師云面皮厚三寸藏復禮歸眾頂目問從上來事分付阿誰師云腦後見腮進云恁麼則臨濟一宗全承渠力師云腳跟下更須喫棒進云謝師指示便禮拜師乃云今日不肖兒孫高陞遠祖之堂不必更說偈言覿面為眾舉揚急著眼莫思量逴得便行真漢子人間天上更無雙師卓拄杖藏率眾禮拜便喝師便打下座。

　　師至海鹽天寧寺眾請千佛閣基上堂僧問昔年唱導今日重臨未審如何話會師云喚你是漆桶進云寶閣纔興千佛即今在甚麼處安頓師云看腳下進云實際理地佛事門頭二俱不立請師速道師云速退速退進云不遇吾師至誰堪話歲寒師云閑言語金居士問二百六十年無此事今日一佛出世千佛已齊和尚如何安置師便喝士豎一指師云休捏怪士轉身歸位師乃云偶來天寧寺眾請高登座已是覿面呈何須更話墮若人如是會當下便安妥其或未然更向第二義門舉個古人通個消息不見昔日廣額屠兒至世尊前放下屠刀云我是千佛一數今日若貴若賤若僧若俗若男若女人人俱登千佛寶閣基上一一莫非千佛之數還信得及麼若信不及山僧更向十字街頭叫喚去云我不敢輕於汝等汝等皆當作佛便下座。

　　師受黃檗山請過古杭報國禪院鳳亭韓居士等請上堂個事初無隱覆亦無彼此迷悟只因人自不薦各各自生差互但能一念回光便見浩然獨露如是則縱目所觀無僧無俗無貴無賤無男無女無滅無生一道平等浩然大均乃至上至諸佛下至螻蟻都盧是個本來面目如是滅度無量無邊眾生實無眾生可得滅度正當恁麼時潛行密用樂業安邦一句作麼生道呈拄杖云還委悉麼將此深心奉塵剎是則名為報國恩下座。

　　福建福州黃檗山萬福禪寺語錄

　　崇禎三年檀越眾居士請於三月廿七日入院至山門以拄杖指云昔日遠祖斷際禪師從此出今日不肖兒孫從此入雖然出入不同要且同為標格呈拄杖云大眾還見麼便入。

　　方丈師佇立云只者些兒去處從上佛祖與人解粘去縛之所且道忽遇赤條條地來時如何正好與伊三十拄杖為甚如此不見道青天也須喫棒。

　　眾請上堂拈香云者瓣香與天地同根萬物一體爇向爐中端為祝延
今上皇帝聖躬萬歲萬歲萬萬歲恭願皇圖鞏固帝道遐昌天下太平萬民樂業者瓣香收來劫遠舉處全真爇向爐中奉為滿朝文武天下官僚本山護法請主并及遠近檀那伏願同明本地風光共證元初正體者瓣香不從他處得來秪向自信中拈出四回爇向爐中供養直隸嘗州府荊溪龍池山禹門禪院傳曹溪正脈三十三世幻有先師傳和尚用酬法乳之恩斂衣敷座上首白椎竟師云隻葉扁舟泛海中乘風來到福城東洪波浩渺無餘事只作拋絲擲釣翁還有衝浪金鱗麼出眾相見僧問黃檗痛施三頓棒臨濟家風自此興今日吾師應茲席擬將何法付何人師云放汝三十棒進云請師再道一句師云猶不知羞在僧禮拜退問如何是向上事師云黃檗山頂問慈雲彌布獅象駢臻和尚將何垂示師便打進云恁麼則無影樹上一枝花香滿大千世界師云切莫眼花乃云口吞佛祖眼蓋乾坤剎海無餘大方獨步所以道法隨法行法幢隨處建立全機大用覿面提持若金翅劈海直取龍吞衲僧無湊泊處眾生無迴避處秪要諸人略回光相著眼自看便見透脫分曉驀呈拄杖云還見麼擊香几云還聞麼若也聞處精明見處透徹則聲色翳障全消聞見之元亦脫似透網金鱗通身踴躍正當恁麼時如何舉頭天外看誰是我般人復舉黃檗斷際禪師旅寓洪州開元寺裴相國一日入寺行次見壁畫問寺主云者畫是甚麼寺主云是高僧相國云形影在者裡高僧在甚麼處寺主無對相國云是處有禪僧麼寺主云有一人相國遂請黃檗相見舉前話問檗檗召云裴休休應諾檗云在甚麼處相國于言下有省師云者二大老激揚個事大似焦磚打著連底凍自他不隔于毫端雖然如是簡點將來未免傍觀者哂且道誰是傍觀者良久高聲召云大眾還省麼苟省則知裴相國落處不省則秪知事逐眼前過不覺老從頭上來喝一喝下座。

　　文範林居士誕辰請上堂生也全體現死也全體現生死與去來不隔一條線如是則見虛空大地明暗色空四大五陰十八界生老病死憂悲苦惱親愛纏繞正是病目見空華如蠶作繭自纏自縛更若見佛見祖見眾生三賢十聖等妙二覺乃至見心性玄妙亦是自作窠窟畫地為牢墮坑落塹正恁麼時作麼生是超然一句還委悉麼直透萬重關放出個隻箭下座。

　　上堂三條椽下七尺單前正好朝打八百暮打三千若也會得伸腳打眠若然不會半夜起來屈膝坐毛頭星現衲僧前喝一喝云參下座。

　　上堂今朝五月五家家賞端午惟我林下人一味無時度所以道謹白參玄人光陰莫虛度且道石頭老子尋嘗向甚麼處著到還委麼雲從龍風從虎喝一喝下座。

　　追嚴請上堂僧問叫不應山則不問無陰陽地是如何師云須彌山進云某甲不恁麼道師云汝又作麼生僧喝師云喝後如何僧禮拜師云大眾笑你問赤肉無依白骨離骸如何是最初安身立命句師云看腳下乃云生而非生鏡裡之形滅而不滅水中之月大眾水月與鏡形非從描畫得應須急著眼切莫擬商量荐取本來真面目遍界明明絕覆藏便下座。

　　上堂僧問十二峰頭雲霧遮蓋時如何師云瞎九龍潭水白浪滔天時如何師云莫亂做正當水清雲淨時如何師云去僧禮拜云恁麼則青山綠水去也師云錯乃云六月初一正炎熱人人通體汗流出忽然一陣涼風來個個仍前乾暴暴且道乾暴暴底是汗流出底是汗流出底是則不應有乾暴暴底時節乾暴暴底是則不應有汗流出底時節恐誤賺諸人老僧不敢道破諸人也須各各自悟討個分曉始得下座。

　　上堂十五日已前過去莫思量十五日已後未來休指望今日正當十五日覿面人人自不識既是覿面因甚卻不識只為分明極苟識也前後今朝俱屏跡無始未來無變易喝一喝云還識麼不勞久立珍重下座。

　　上堂拈拄杖敲香几云打草為要蛇驚喝一喝云唾面秪要人惺苟惺也如日昇空無所倚十方世界現全形若不惺切莫錯怪老僧且道過在阿誰喝一喝下座。

　　解制上堂僧問結制解制總不問不結不解一句作麼生師云舌頭元在口僧拂袖便行師云切莫亂走問大坐當軒獨露本來面目豁開戶牖放出無位真人元是屋裡底為甚人不識師云為汝眼花進云和尚道甚麼師云道汝耳聾僧便出師乃云共來黃檗山聚首三個月愧我無法說白棒當頭楔不圖結良緣卻要恨徹骨今朝各自行個個都禿橛復云今朝七月十五家家追宗薦祖寺寺供佛供祖惟是本分衲僧卻尚超佛越祖為甚如此丈夫自有沖天志不向他人行處行便下座。

　　師過福州西禪寺眾請上堂山僧自到西禪寺日日上堂不為意今朝請我更相呈試問諸人會不會苟會也人人個個難迴避苟不會不免更露個消息以拄杖架肩云楖栗橫擔不顧人直入千峰萬峰去下座。

　　師過古杭鳳林寺眾請上堂昔日鳥窠棲樹稍今知此地鳥窠巢雖然親到鳥窠地不學鳥窠吹布毛遂以手作拈勢吹云既不吹布毛且道吹個甚麼諸人若也眼開心悟個個會通侍者且作麼生是悟底意旨眾中還有悟者麼試出來通個消息良久云一總若無山僧今日失利復舉樂天白居士參鳥窠云我師住處甚險窠云居士危險尤甚士云弟子位鎮江山何險之有窠云薪火交煎識性不停得非險乎師舉起拂子云諸人若見山僧舉起拂子即心火交煎放下拂子云若見山僧放下拂子即識性不停所以東印上國王請般若多羅尊者齋問云諸僧皆轉經尊者為甚不轉經尊者云貧道入息不居陰界出息不涉眾緣嘗轉如是經百千萬億卷復舉起拂子云諸人若見舉起拂子即涉眾緣放下拂子云若見放下拂子即居陰界併為諸人頌出不居陰界不隨緣從來薪火不交煎道人行處嘗如是信步悠悠自自然便下座。

　　師過姑蘇北禪寺養病值誕辰眾強請上堂僧問人人盡道今日是生日且道即今是生不是生師云放下兩頭進云與麼則禮三拜為和尚祝壽去也師便打乃云山僧六十有五素來不涉迷悟無端痢疾三年累得通身骨露若人如是證明管取超佛越祖日用二六時中直教更無差互若能如是行持定證金剛堅固試看碓坊踏碓人終日未嘗移一步蘇州城有六座門門門有路通人路可惜無人簡點知其數便下座。

密雲禪師語錄卷第二終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第三

　　嗣法門人海明編

　　浙江寧波鄮山育王廣利禪寺語錄

　　司理黃端伯檀越王道元祁彪佳請於二月三日入院至三門云十方薄伽梵一路涅槃門問汝諸人且道路頭在什麼處看腳下始得。

　　方丈據座云老僧到者裡不若淨名杜口亦非釋迦掩室且道如何施設縱然鐵額銅頭衲僧到來也須棒棒見血為甚如此放過不得遂起。

　　司理元公黃居士請上堂師指法座云者便是大司理大護法於丁卯秋廬山開先寺撞倒底鐵山今對人天眾前扶起去也還見麼遂陞拈香云者瓣香根盤太虛空外幹共乾坤並秀爇向爐中端為祝延
今上皇帝萬歲萬歲萬萬歲次拈香云者瓣香明同日月光臨萬物爇向爐中奉為滿朝文武天下官僚今日請主大司理并諸檀越伏願般若智以現前無緣慈而濟物又拈香云者瓣香自從親遭毒手至今痛恨不徹不免對眾拈出五回爇向爐中耑為供養直隸嘗州府荊溪龍池山禹門堂上傳曹溪正脈三十三世幻有先師大和尚用酬法乳之恩敷坐上首白槌云法筵龍象眾當觀第一義師云若論第一義適來未陞座前人人顯示了也更向槌下聽人處分分明已落第二義還有耳不隨聲眼不逐色者麼出眾相見一僧出舉坐具云者個是聲是色師打云見麼進云更請吾師再道一句師復打僧喝師又打問未知有底直須撞倒鐵山及乎知有自己卻是一座鐵山未審和尚到此如何酬唱師打云且道是賞你罰你進云老老大大話頭也不識師復打噓兩聲乃云布縵天羅網打衝浪鯤鯨若是透網金鱗聞恁麼道便乃通身踴躍出來掀倒禪床喝散大眾飛騰而去豈不慶快平生其或未然不免道祖師心印狀似鐵牛之機去即印住住即印破便能隨處作主遇緣即宗法隨法行法幢隨處建立況逢明眼作證豈敢被蓋囊藏應須覿面顯揚當頭點破若解返炤迴光便見透脫分曉分明自家境界一著本來面目覿體現前全機大用秪憑者個威光不向別處流轉遂豎拂云若向者裡覷得透開隻眼用得去方知開口不在舌頭上可謂一言通時千言萬言不曾道著一字一機用去千機萬機全體顯露如壯士屈伸不借他力師子遊行不求伴侶雖然猶是從上來建法幢立宗旨底標格設若坐斷報化佛頭透過祖師巴鼻不涉化門一句又作麼生道還委悉麼皇風浩蕩乾坤廓野老謳歌春晝長復舉阿育王問賓頭盧尊者云嘗聞尊者親見佛來是否者以兩手策起眉毛云會麼王云不會者云阿耨達池龍王請佛齋吾亦預數遠祖虎丘和尚云尊者得大機顯大用不謾親見佛來雖然賴遇育王放過若不放過洎合打失眉毛打失眉毛且置秪如策起眉毛又作麼生還會麼當臺一鑑明如日萬古晴空絕是非師云虎丘和尚判得十分明白爭柰猶剩一半秪如尊者道阿耨達池龍王請佛齋吾亦預數且道今日阿育王寺十方聚會同共一齋賓頭盧還預數也無如不預數古今則有二道若預數即今賓頭盧在什麼處諸人還知麼其或未知各各策起眉毛試看取好卓拄杖下座。

　　追嚴請上堂今朝三月十九盡道觀音生日且問大眾觀音生在甚麼去處若知觀音生處便知曹溪鄧居士死底去處既知鄧居士死底去處即知觀音生底時節既知觀音生底時節便見鄧居士生與觀音現身說法死亦與觀音現身說法既皆現身可謂淨法界身本無出沒既皆說法可謂大悲願力示現受生如是則剎說眾生說十方三世一時說又烏用山僧播兩片皮掉三寸舌何故遍界盡非嘗草木何山松柏不青青下座。

　　上堂雨下地濕天晴日出水綠山青桃紅李白一一皆呈奇特只是不得將眼看并口說為甚如此風前鐵樹花開別是一般春色下座。

　　上堂三世諸佛不知有從空放下狸奴白牯卻知有憑地昇高從空放下無眾生可度憑地昇高超佛越祖超佛越祖眾生度盡恒沙佛無眾生可度諸佛何曾度一人雖然如是忽若兩頭坐斷中間撒開突出難辨一句又作麼生道披簑側立千峰外引水澆蔬五老前下座。

　　鄭居士誕日請上堂突出難辨不容擬議尋思正眼豁開洞徹去來無際所以道未離兜率已降王宮未出母胎度人已畢且道正當恁麼時度個甚麼人說又恐涉繁詞諸人各各自悟始得卓拄杖下座。

　　上堂子規啼血滿花枝口口聲聲秪叫歸不耐時人猶不惺年年三月又來啼大眾還委麼自是不歸歸便得五湖煙景有誰爭卓拄杖下座。

　　上堂聲前一著人人本自圓成正體湛然個個初無向背秪因不覺逐色隨聲捉一放一不得解脫若能回光克證無生法忍無繫無拘管取自繇自在何以如此雖然不假修成得日用須教要自繇便下座。

　　上堂現成公案不用尋思八字眉分無千心力如是則恁麼也不得不恁麼也不得恁麼不恁麼總不得未免向死水裡躲根設若恁麼也得不恁麼也得恁麼不恁麼總得也是在葛藤窠裡作活計不落兩頭機不墮中間位且道二六時中如何受用萬仞峰頭獨足行喝一喝卓拄杖下座。

　　奉化岳林寺主請上堂諸佛與眾生本無優與劣秪因自不覺妄自生分別分別若不生洞然最明白人人絕覆藏個個無隱匿所以道彌勒真彌勒化身千百億時時示時人時人自不識且即今各各人人那個是彌勒若也識便安怗其或未然來年更有新條在惱亂春風卒未休下座。

　　四月旦日上堂三春已過孟夏初臨山中樹綠田裡秧青蠶婦剪桑農夫催耕情與無情一一皆真所以道是法住法位世間相嘗住若識相嘗住方堪有本據其或未然有寒暑兮促君壽有鬼神兮妒君福下座。

　　佛誕日解制上堂僧問解開布袋口放出一群牛正當恁麼時如何是慶賞一句師便打進云大有人不肯又如何師又打僧一喝師復打乃云二月十五舊公案四月初八便結絕雖然日子卻無多養就一群如老賊開門放出諸方去拶著翻身便返擲衲僧若不解如此卻被他人穿你鼻到此翻思懊悔時莫言老僧不與說遂舉世尊初生周行七步目顧四方一手指天一手指地云天上天下惟我獨尊釋迦老漢既如是汝等諸人猶向老僧更擬討甚麼碗拽拄杖下座一時打散。

　　再住嘉興金粟山廣慧禪寺語錄

　　上堂道人踐履絕行蹤去亦如斯來亦同來去同同了無異去來一味舊家風如是則大智圓明體無向背聲和響順形直影端在彼在此獨露嘗光一去一來豈生二相正恁麼時且作麼生是諸人底舊家風還委悉麼須知鷲嶺當年事一念回光自宛然卓拄杖下座。

　　施主請上堂亙古亙今金剛體密密綿綿嘗證入不生不滅如來藏頭頭物物悉包容所以道空可空非真空色可色非真色真色無形真空無名無名名之父無色色之毋能為三界之根作天地之祖如是則金剛體生育之本如來藏造化之源能作奇特因能顯難思事若上根利智向文彩未彰已前當頭一時坐斷淨裸裸赤灑灑如天普蓋似地普擎如虛空寬廣如日月普炤一道清虛靡不貫徹感應道交綿綿瓜瓞驀拈拄杖云當恁麼時且作麼生是造化之源生育之本杖頭點出金剛眼彈指圓成八萬門卓拄杖下座。

　　施主請上堂正令當行十方坐斷宗旨建立毫髮無差是以摩竭掩室毗耶杜詞斯皆理為神御故口以之而默豈曰無辨辨所不能言也如天不言靡所不蓋如地不言靡所不載故曰天無私蓋地無私載天若私則有蓋有不蓋地若私則有載有不載古人所謂皇天無二道聖人無兩心雖無二道昆蟲草木咸植其中隨其根性悉遂其生故法華經云密雲彌布一雨普滋斯非法喻齊彰佛天無二者乎遂舉拂云有眼者見復敲香几云有耳者聞聞見分明是個甚麼擲拂云正恁麼時諸人分上又作麼生還委悉麼一氣不言含有象萬靈悉稟共同根下座。

　　追嚴請上堂僧問析肉還毋析骨還父父毋非我親誰是最親者師云眼中著屑進云千江有水千江月一道寒光亙古今師云錯認定盤星問大事未明如喪考妣是如何師云萬仞峰頭獨足立大事已明如喪考妣是如何師云千山萬山獨行去僧禮拜師乃云生死去來全體現陰間陽世絕行蹤驀拈拄杖指云杖頭指著金剛體汝毋回光證舊容喝一喝云還見麼卓拄杖下座。

　　上堂纔然五月念九又是七月初一可謂日月如梭光陰迅速諸人還得個休歇也未若得個休歇便見釋迦老子道我能促一劫如半日延半日如一劫趙州亦云諸人被十二時使老僧使得十二時不是神通妙用亦非法爾如然斯皆親證實到大休大歇時節所以不見劫之長日之短全憑者個威光不向別處流轉其或未然秪知事逐眼前過不覺老從頭上來下座。

　　浙江寧波天童山景德禪寺語錄

　　崇禎四年司理端伯黃公并檀越之垣徐公有杞徐居士等請於四月三日入院至。

　　古佛殿基云虛空作殿日月為燈且道是什麼人境界還會麼設或未會且看新長老撒開坐具大展三拜。

　　方丈云據此室行此令從教天下衲僧來乞命一一為伊當頭按定卓拄杖遂起。

　　當日眾請上堂至法座云須彌燈王如來已坐斷諸人路頭了也且轉身意旨又作麼生會如或未會更為諸人撥轉上頭關去也遂陞拈香云此瓣香奉為今上皇帝祝延聖躬萬歲萬萬歲伏願國運與日月長明國界與乾坤並固此瓣香奉為滿朝文武天下官僚併今日本山請主司理黃元公居士維翰徐居士松里徐居士伏願道心堅固現隨類身導引群品共證菩提此瓣香參侍二十餘年一旦親蒙印可不敢忘卻第六回爇向爐中耑為龍池禹門堂上幻有先師大和尚用酬法乳之恩上首白椎云法筵龍象眾當觀第一義師云人人絕覆藏個個無向背誰更有第一第二而復言觀還有共相證明者麼出眾相見僧問清關橋下五湖雲太白峰頭萬古月天童諸祖頂𩕳門今日請師重著楔師便打進云祖禰不了弗勞殃及師又打云正要殃及你僧喝一喝拂坐具歸眾問昔日應庵和尚問天童傑禪師云如何是正法眼傑答云破砂盆意旨如何師云門前七座塔進云師意如何師便打進云某甲又不然師云你又作麼生進云瞎師又打乃云光吞萬象氣絕諸塵淨裸裸赤灑灑提則天上人間放則無處迴避所以道動若行雲止猶谷神既無心於彼此豈有象於去來去來不以象動靜不以心如是則昨日在育王不曾相著今朝來天童又何嘗相逐於此於彼無取無捨故能隨處作主遇緣即宗當頭點破廓開人天正眼赤手提持使證自家境界無倚無依自繇自在且今日開堂祝聖一句作麼生道邊邦寧靖歸王化萬姓謳歌樂太平下座。

　　開爐上堂天童寺裡結制無端劃地為牢更若把斷咽喉諸人向甚處出氣還有恁麼人麼試出來對眾舉看僧問大開爐鞴陶鑄賢才秪如火不能燒水不能漂底衲僧到來和尚又作麼生師云烏龜水底深藏六進云恁麼則成堅固不壞去也師便打問如何是堂奧中事師云你且去門外立僧歸眾師乃云太白山中儘有柴一株不許眾人搬老僧不是多護惜為要諸人徹骨寒雖然如是只如道三界無安猶如火宅諸人又向甚麼處迴避若也迴避得可以高超三界獨步大方其或未然各各炤顧眉鬚始得便下座。

　　上堂僧問和尚未露家風學人已呈行履更借問得一句麼師云莫亂道進云如何是殺人刀師打云一棒打殺進云如何是活人劍師打云自領出去問正令纔施即不問聲前一句意何如師云合取狗口進云前後即無作麼勦絕得去師云背後看取乃云問話且置結制得半個月日也諸人本分事作麼生一僧纔出師云本分事作麼生僧擬議師便打僧喝師云三喝四喝後作麼生僧佇思師連打云大眾不煩久立下座。

　　上堂僧問出沒卷舒即不問赤條條地事如何師云更著幾重來僧拂袖而出問竿頭撒手時如何師云兩腳捎空僧擬進語師便打乃云問話且置大眾要老僧入室即今當堂與你們入室也不用古人底話老僧杜撰三句話初心久學皆可用遂云莫立程途別用功行住坐臥看何從忽然看徹無從底大眾下語看眾下語師皆未諾便下座。

　　上堂今日仲冬十五日霜風刮面侵人骨明明歷歷不曾藏烏用山僧更饒舌乃舉僧問雲門如何是諸佛出身處門云東山水上行佛果道天寧即不然如有問如何是諸佛出身處向他道薰風自南來殿閣生微涼今日天童又不然如有問如何是諸佛出身處劈脊便棒下座。

　　師誕日眾請上堂今年十一月十六日也是者個時節去年十一月十六日也是者個時節前年十一月十六日也是者個時節外前年十一月十六日也是者個時節乃至從無始十一月十六日總是者個時節來年十一月十六日也是者個時節後年十一月十六日也是者個時節外後年十一月十六日也是者個時節乃至盡未來際十一月十六日也是者個時節既都是者個時節喚作過去不得喚作未來不得喚作現在不得既都不得喚作生得麼喚作滅得麼喚作不生不滅得麼所以道欲識佛性義當觀時節因緣時節若至如迷忽悟如忘忽憶正當恁麼時依時及節一句作麼生道良久云仲冬嚴寒眾慈伏惟珍重下座。

　　上堂舉臨濟大師道一句語具三玄門一玄門具三要有權有用汝等諸人作麼生會下座師乃召云大眾秪如適來問答向什麼處去若知去處有實有用便下座。

　　臘八上堂僧問如何是佛成道日師云你甚處去來僧擬進語師直打出乃云自古至今臘月八年年午夜一天星釋迦老子已悟去因甚諸人不自惺苟惺也盡大地無纖毫過患所以道普觀一切眾生皆具如來智慧德相但以妄想執著而不證得且問諸人作麼生說個不執著底道理又作麼生說個執著底道理卓拄杖下座。

　　幻有和尚忌日拈香云親遭毒手不容情大棒通身徹不禁一年一度燒香日翻憶令人恨轉深便燒。

　　解制上堂今朝臘月三十日又是解制之辰且問大眾作麼生是收因結果依時及節底句若也道得天下橫行其或未然閻老子筭飯錢打鬼骨臀莫言不道下座。

　　歲朝上堂新歲舊年現成公案越古超今時人不薦林下道人不隨世變所以道有物先天地無形本寂寥能為萬象主不逐四時凋喝一喝卓拄杖下座。

　　上堂人以生為勞不以死為慮忽然死到來茫無著落處誰知當處生當處死當處埋若能如是會不動出三災所以釋迦老子云吾今為汝保任此事終不虛也且作麼生是不虛底事以拄杖敲香几云棒打石人頭嚗嚗論實事此是通保姚居士為薦亡女請山僧說底法復舉龐居士云有男不婚有女不嫁大家團圞頭共說無生話無生即不問且問你女亡三年還得團圞頭也無若還團圞頭即知你女安身立命處亦知你自己安身立命處若不得團圞頭不但不知汝女安身立命處亦不知自己安身立命處既若不知亦未免茫無著落你且回去啇量明白了再來與山僧通個消息山僧為你證明下座。

　　追嚴請上堂通熹誠心修供養供養一切諸如來請我舉揚般若力為薦父母超凡胎聖凡不同同鼻孔馨香臭穢一般開卓拄杖下座。

　　清明日請上堂今日正當清明節家家祭掃拜墳瑩秪為生身不忘木所以追思遠祖宗明新禪人特修齋供佛祭掃祖師塔請我舉揚無別事報答父母及師長雖然如是其間多有隨其風俗以了故事而已縱有搥胸痛哭者亦不過不見團圞私念愛情要如孔夫子言祭如在祭神如神在者即罕矣惟我佛祖兒孫似乎不然所以法華會上藥王菩薩焚身供佛佛讚云善男子是真精進是名真法供養如來於是藥王還復如故智者大師讀到此處忽然有省獲旋陀羅尼三昧云兄靈山一會儼然未散正恁麼時諸人還見祖師麼若見可與祖師把手共行其或未然普請大眾同到祖塔前大家觸禮三拜下座。

　　受吳嶷峰為僧上堂世緣頓盡截斷愛情出類拔萃作大丈夫正宜永披忍辱鎧嘗操智慧刀與蘊魔煩惱魔死魔共戰滅三毒破魔網如鳥出籠金鱗透網且無依無倚善始善終一句作麼生道雪後始知松柏操事難方見丈夫心下座。

　　端午上堂今朝五月五日知事頭首乞老僧陞座應個時節老僧無計可處何以雄黃燒酒固也不可要且無個銅錢買糯穀思量到計窮力極忽然得個富不有餘貧無不足真可謂是個平等法門正可以與世移風易俗遂豎起兩拳云只將者兩個大粽子供養大眾一任大眾橫咬豎咬忽然咬著自家底直得人人飽足免得窮廝煎餓廝炒為甚如此到底終輸自家寶下座。

　　開爐上堂自古叢林四月結制十月開爐現前大眾若僧若俗若貴若賤若男若女還知個個具個清淨寶爐不假一莖柴不須一塊炭晝夜熾然無你迴避處無你間隔處諸佛證之得大自繇興大作用不繇他得故曰如我按指海印發光眾生昧之隨聲逐色起倒攀緣心如猿猴捉一放一業識茫茫無本可據遂成三毒無明之火故曰汝暫舉心塵勞先起不論僧俗貴賤男女但肯迴光證取自家境界如大紅爐光明烜赫所以道般若大智如大火聚擬之則燎卻面門敢問大眾既燎卻面門且道眼睛鼻孔向甚麼處出氣各知出氣處則全體發現不被聲色之所籠罩誰復更起貪嗔癡之所轉變如是可謂出類拔萃超群越格世出世間真大丈夫倘或未然請各舉頭天外看誰是我般人卓拄杖下座。

　　薦親請上堂一僧纔出師與當頭一棒云當頭點破世出世間沒間隔覿面洞明生死變異體全彰所以道無邊剎海自他不隔於毫端十世古今始終不移於當念又有道者一片田地分付來多少時也我立地待汝搆去諸人還搆得麼若也搆得便見一切眾生無非具者一片田地三世諸佛出世說法無非發明者一片田地歷代祖師天下老和尚為人直指無非直指者一片田地乃至今日可志史居士入山修供命山僧陞於此座無非舉揚者一片田地追薦二親同明者一片田地以見昔日生本非生者一片田地全體恁麼來今日死本非死者一片田地全體如是去然後推己利人全機大用如鳥王劈海直取龍吞全憑者個威光不向別處流轉且道正當恁麼時一句又作麼生道各各人人合自繇全身只在一毫頭拈拄杖下座。

　　病起上堂老僧病一個半月日未嘗與諸人說佛法如是告報若明眼衲僧已千里萬里去也其或尚留觀聽猶涉狐疑則更向第二義門矢上加尖去也老僧病一個半月日本地風光諸人一個半月日挑磚運瓦拖柴拽石禪床裡打坐經行齋堂裡喫粥喫飯乃至東廁上尿桶邊無非是諸人真實之體秪如透過許多閒門破戶真實體上又如何通信鴛鴦繡出從君看不把金針度與人卓拄杖下座。

　　歲旦上堂今朝正是正月一陞座拈香祝
聖畢普請唱個太平歌摩訶般若波羅蜜復舉僧問趙州云萬法歸一一歸何處州云我在青州做領布衫重七斤即今忽有問天童萬法歸一一歸何處只向他道不煩久立下座。

　　施主請上堂只因施主慇懃請老僧無力強陞堂急著眼莫思量彼此明明沒覆藏舉拂云覿面提持當薦取毋教歸去更茫茫復舉龐居士云十方同聚會師云大家在者裡個個學無為師云用學則不堪此是選佛場師云人人當自強心空及第歸師云看腳下復云註已註破大眾還會麼若未會更為頌出十方聚會沒邊疆個個無為絕較量各信腳跟行取去那來歸路更茫茫卓拄杖下座。

　　上堂天童者裡不敢虧人你有半斤稱你八兩你有十尺量你一丈眾中若有個漢聞恁麼道忿性出來道都來總是個無星秤尺又稱量個甚麼老僧但向他道一釣便上若也會得有功者賞若會不得領取鉤頭意莫認定盤星下座。

　　端午上堂今日端午請我上堂不待搥鐘不待擂鼓靜悄悄底汝等諸人作麼生會下座。

　　結制上堂僧問三界唯心萬法唯識如何是學人心識不到處師便打如何是一門深入師又打云切莫刺腦入膠盆乃云天童結制無他事秪為諸人不荐取若荐取大千世界絕行蹤日用直須以本據敢問諸人本據又作麼生便下座。

　　上堂一見再見無二見一得永得沒兩般彈指云急薦取莫瞞頇畢竟明明是何物從教東北與西南下座。

　　修之毛湛居士入山請上堂佛以一音演說法以杖指大眾云杖頭指出太分明千里同風不隔線目對靈光與妙音如是則不動步相炤向是非得失外不起念承當於文彩未生前只如廉纖不涉彼此不干一句如何通信三事衲衣青嶂外頂寇束帶萬人中下座。

　　師誕日請上堂大眾為我慶誕兼乞老僧上堂卻成世諦流俗怎不取笑諸方殊不知生死即出生死因曇花處處開法法現全倫所以道法本法無法無法法亦法今付無法時法法何曾法喝一喝卓拄杖下座。

　　上堂僧問如何是祖師西來意師云達磨過去久矣進云去到甚麼處師便打問如何是初一已前事師云昨日三十日進云如何是初一已後事師云來日向你道進云正當初一日如何師便打乃云今朝十二月初一執事頭首請上堂老僧老兮懶饒舌者麼明明為舉揚下座。

　　上堂卓拄杖云諸人皆有一條拄杖擬欲進前拄杖礙卻路頭擬欲退後拄杖穿卻鼻孔只如不進不退拄杖在什麼處以拄杖架肩云拄天拄地無人會收攝肩來力荷歸下座。

　　解制上堂僧問結制解制即不問天童佛法是如何師云看腳下進云學人不會師云還我九十日飯錢來問如何是過去佛師云釋迦老子如何是現在佛師云大地眾生如何是未來佛師云莫妄想乃云諸人盡道解制殊不知天童之制結解不結解總不必論秪如老僧終日趕著大眾不是挑磚便搬瓦不運土便抬石不拖柴便燒窯見你們稍遲縮不是喊便是罵汝諸人意作麼生會還知天童老漢為人處麼三生六十劫下座。

　　上堂未到天童不妨疑著已到天童瓦解冰消何故聻不見道聞名不如見面面既見矣諸人分中成得個什麼邊事一翳在眼空花亂墜下座。

　　上堂千猜萬猜不如親到一回千說萬說不如親見一面到已到矣見已見矣忽有人問天童意旨如何又作麼生秪對若也對得不枉到天童若對不得須知自有活路始得下座。

　　大悲誕日上堂舉拂子云觀世音菩薩在山僧拂子頭上示生了也諸人還見麼若見即便請散去其或未然擊拂子云一擊粉碎直教遍界分身應以佛身得度者即現佛身而為說法應以菩薩身得度者即現菩薩身而為說法應以比丘身得度者即現比丘身而為說法應以居士身得度者即現居士身而為說法應以婦女身得度者即現婦女身而為說法乃至應以人與非人得度者悉皆現之而為說法既如是等皆為說法則不見有佛相菩薩相比丘相居士相婦女相乃至人與非人等相既無如是等相則心不分別內心無喘心無憎愛生死之心於是息矣復舉拂子云還見麼若見則頭上安頭不見則斬頭覓活所以道不見一法即如來是則名為觀自在擲拂子下座。

　　上堂一僧纔出禮拜師便打云大眾若見山僧棒頭落處便向者僧未開口前證取自家境界不從人得若向山僧開口處摶量意根卜度韓盧逐塊有甚了日所以教中尚道聲聞人因聞聲教而見性故謂聲聞菩薩不從聲聞而眼見性諸人直須眼見性始得遂以手拍香几云還見麼若見則彼此歷然初無隱匿下座。

　　上堂仲春且猶寒深山更不同忽地風來拂便覺尚侵容一法既露現法法豈曾蒙若人欲了道力行日用中所以道日用事無別惟吾自偶諧舉起拂子云諸人還見龐居士麼便下座。

　　上堂以拄杖左右指云當頭指點覿面提持別無所以秪要知歸所以道十方同聚會個個學無為此是選佛場心空及第歸正恁麼時諸人分上又如何委悉自是不歸歸自得不須眼上重栽眉下座。

　　師因事出山至慈谿馮留仙爾赤鄴仙李漸鴻陳伯綸李嗣容居士等留送入山請上堂僧問和尚出山即不問入山意旨是如何師云從來沒蹤跡乃云道人行履處幽然意不蒙檀那雖送入不可把雲封試看紅輪日任運轉西東古今嘗顯露繇來無定蹤復舉大慧杲禪師因張汪二狀元至上堂舉僧問雲門如何是和尚家風門云有讀書人來報杲云讀書人既到者裡且如何與伊相見乃云不是冤家不聚頭師云和尚家風雲門盡情說了相見之意大慧不妨道破且如相見後又作麼生受用乃云君往瀟湘我往秦便下座。

　　開爐上堂僧問大制從來無解結因何平地起風波師云無繩自縛漢進云羅籠不住呼喚不回師云你為甚刺腦入膠盆乃云昨日天晴日頭出今日下雨地上濕試看俛仰天地間畢竟明明是何物若也會得便於春溫秋涼夏熱冬寒盡是諸人出身時節所以僧問洞山寒暑到來如何迴避山云何不向無寒無暑處去僧云如何是無寒無暑處山云寒時寒殺闍黎熱時熱殺闍黎便是者消息如是會得回觀開爐結制大似無事生事未免翻成特地其或未然普請大眾歸堂三條椽下七尺單前衲被蒙頭各自摸取下座。

　　次日陞座云昨日上堂今朝陞座呈示諸人更勿話墮所以道若據此事直得三世諸佛口掛壁上更有一人呵呵大笑若識此人參學事畢汝等諸人二六時中業識茫茫還知安身立命處麼若知則龍得水時增意氣虎逢山勢長威獰喝一喝云普請大眾挑瓦蓋屋去下座。

　　元公黃居士入山請師說法師云無舌與居士說復同眾力請乃上堂云昨晚無舌說今朝呈醜拙耳聞兼目睹不間僧與俗選佛與選官同體不同服不以服飾觀便見真面目個個本呈現人人皆具足嘗說熾然說不消三寸舌所以道迦葉不聞聞世尊不說說不墮悄然機動容揚古路便下座。

　　解制上堂正月十五青天白日僧俗圍繞眼眼相覷相覷即不無畢竟成得甚麼邊事莫生心休卜度彈指云善財彈指登樓閣普化入市搖鈴鐸復云春日晴黃鸝鳴行腳衲僧奔前程忽若遇盲聾喑啞底又作麼生撞頭磕額乾坤窄下座。

　　上堂個事本來成現人人不隔一線秪因自己顢頂致使四生流轉遂舉拂云我今特施方便切莫隨之更變欲得解脫自繇悟取本來真面所以道苦海縱無邊回頭便是岸擲拂云看看下座。

　　佛誕日陶曰源薦二親請上堂一僧纔出作禮師劈脊打云汝還知棒頭落處麼若知棒頭落處則知汝安身立命處若知汝安身立命處則知陶曰源二親安身立命處既知他二親安身立命處則見今日世尊初生下時道天上天下唯我獨尊便是安身立命處既知安身立命處為天上天下惟我獨尊為主則在天不以天樂為主在世不以世相為主在生不以生為戀在死不以死為憂唯見唯我獨尊為主遂舉起拄杖云汝等諸人還見麼若見拄杖子入地獄如箭射下座。

　　豎佛殿法堂藏閣檀越李蒙設齋請上堂兼薦父侍御公漸鴻居士師拈香畢僧出作禮師便打云大眾會麼老僧為汝等當頭指點汝等直下知歸則見侍御李公安身立命處既見安身立命則不被名利聲色之所籠罩恩愛情念之所流轉所以道若能轉物即同如來便能於一毫端現寶王剎坐微塵裡轉大法輪如是則不用材木殿閣成現不勞斧斤法堂本彰不動舌頭只向青天白日下要轉便轉復召云大眾扶起棟梁去下座。

　　追嚴請上堂今朝正是十月半葉落歸根全體現寒林花放不萌枝無滅無生無異見拍膝云正恁麼時誰會得大丈夫兒撒手行下座。

　　結制上堂雲水禪流自聚頭非干特地苦拘留天童無法加諸眾只要諸人自肯休雖然如是若不到自肯不可強休若到自肯處不待休而自休且作麼生是諸人自肯處若到自肯處方丈裡來通個消息時有僧拂雙袖而出師云終是亂作下座。

　　師誕日眾請上堂今日一會咸謂山僧生年七十四眾同時不期自集誰知山僧契體無生頓忘歲月於是不免因齋慶讚普勸諸人一念不生同徹從前本來面目據自面目觀彼面目面面相對眼眼相覷無生無滅無彼無此十方世界凡聖含靈名字差別性相一如一如體寬無不包含靈山一會原共一家無有散滅如是則無二無二分無別無斷故迥出思議之表分明嘗在目前所以道十方同聚會個個學無為此是選佛場心空及第歸雖然如是丈夫自有沖天志莫向他人行處行喝一喝卓拄杖下座。

　　見浦禪人化法鼓入山請上堂千說萬說不若法鼓一擊法鼓一擊大眾一時來到老僧千說萬說諸人還知去處麼若知去處則知來處不向言句音聲中作解會始知一擊忘所知更不假修持以拄杖擊香几云諸人還委悉也無若委悉得則動容揚古路不墮悄然機化者施者擊者舉揚者功不浪施諸人知恩有地其或未然老僧不免更為諸人各各一擊去也拽拄杖下座一齊打散歸方丈。

　　解制上堂元公黃居士問元正啟祚萬象咸新戶戶門門燈燃室內且道與少室一燈是同是別師云離卻同別再道將來進云和尚為何不道師云耳聾作麼進云口啞作麼師云更要打在士禮拜僧問雲木盡從今日解重樓紺宇鎖何人師云天無四壁進云恁麼則草鞋獰似虎拄杖活如龍去也師云走殺闍黎乃云今朝正值正月半家家辨賞上元節都隨浮世恣情歡誰省茫茫忘本確秪有居士黃元公獨入深山無別樂不若維摩唯默然互相唱和妙獨覺又值天童寺裡僧個個打帳草鞋著頂笠腰包撒手行眼空四海乾坤廓雖然如是忽遇其人攔胸把住時汝等諸人又作麼生道個解交句若解道得獨步大方若道不得前途多有絆腳索在老僧老矣沒氣力與你們說破只可自適去也下座。

　　新僧堂就結制上堂云大眾進堂老僧上堂進堂上堂都來堂堂若也薦得自絕忖量忖量絕處迥出大方故乃據此為眾舉揚喝一喝卓拄杖下座。

　　師誕目眾請上堂一念回光忽悟徹生死二相無處覓諸人若也更顢頇老僧終是空饒舌下座。

　　解制上堂結制也諸人要討個入頭底時節解制也諸人須得個出頭底意旨若得個入頭時節嘗在其中則八風五欲撼牽不動設得個出頭意旨千聖羅籠不住萬魔潛覷無門自在自繇全體現前據同體悲興無緣慈拯拔一切報佛深恩是為一期參學已畢慶快平生其或未然正是虛生浪死徒入空門併在家居士若非究竟省悟一回則無本可據業識茫茫臨命終時定作不得主也山僧七十四歲諒無氣力更理葛藤是汝諸人宜各珍重始得下座。

　　造法座訖師自撾鼓上堂云新法座舊和尚無人請自陞上度度登無異樣且既無異樣用度度登作麼不見道一番提起一番新盡未來際無盡藏雖然如此丈夫自有沖天志莫學吾行行處行下座。

　　開爐上堂天童開爐不辦炭不辦爐一任諸人寒風刮臉寒氣侵膚諸人若也寒到徹骨徹髓自覺本命元辰全體自在一念無為心行處滅則不見有彼我是非生死去來之相所以道十方同聚會個個學無為卓拄杖云此是選佛場心空及第歸下座。

　　聖節上堂天中天聖中聖示現降生含齒戴髮蠕動含靈咸荷洪恩林下清眾等轉無私法輪仰祝大明齊北極聖壽等乾坤四方八表樂昇平萬國來朝萬乘尊下座。

　　解制上堂老僧從心之餘光只堪自適而已矣卻見諸人不自惺將謂今朝為解制勸諸人莫兒戲急須猛省個中意個裡本無有去來那來結解以為計且作麼生是諸人個中意乃云下坡不走快便難逢下座。

　　請上堂老僧年邁秪可自適故久拒一切檀越之命今因根心唐居士為薦父母并自四旬發心增造三世佛一尊躬賚淨財入山辦齋再四乞老僧陞座舉揚此段功德不虛何故不見世尊道諸佛世尊唯為一大事因緣故出現於世一大事者三世諸佛與法界眾生共稟淨法界身本無出沒諸佛證之而眾生未證故諸佛發同體悲故曰大悲願力示現受生開示眾生入佛知見同證安身立命則見生之不生死之不死千聖羅籠不住萬魔潛覷無門真可謂丈夫自有沖天志不向他人行處行下座。

　　上堂至法堂內眾方集師舉手揖云已為大眾上堂了也便歸方丈。

　　居士顧瑞屏徐心韋劉九霞入山請上堂師拈香云者瓣香拈起也纖塵不立啟育含生爇向爐中端為今上皇帝祝嚴聖壽恭願皇圖鞏固帝道遐昌佛日增輝法輪嘗轉法輪既嘗轉豈在高登曲彔木掉舌播唇謂之轉耶然故一線道還丹一粒點鐵成金至理一言轉凡成聖恁麼告報已涉繁詞未免笑殺傍觀驀拈拄杖云爭如者個木上座生平不近人情一味從頭棒將去也不管是聖是凡正恁麼時莫有當機領略得者麼無則老僧自道去也便下座。

　　三大佛開光請上堂臘月廿六三世諸佛六道眾生同時展目不用人指點不勞人刮膜以拄杖指云現前大眾還證明得麼若證明得今日施主功不浪施成此勝功德證此本光明其或受人指點用人刮膜則落第二頭所以道我眼本正因師故邪且作麼生是諸人正眼便下座。

　　皇親田居士夫人吳氏為承乾宮皇貴妃田氏奉
旨進香賚紫衣入山請上堂師拈香祝
聖畢僧問皇圖鞏固菩薩現天人之身帝道遐昌和尚唱無生之曲無生曲即不問如何是祝聖底句師云今古歷然進云恁麼則一人有慶萬民咸賴去也師云卻被闍黎道著僧禮拜師乃提起紫衣云此是九重宮裡傳來底謂之信衣亦謂之無相福田衣佛佛授受祖祖相傳所以拘留孫佛偈云見身無實是佛身了心如幻是佛幻了得身心本性空斯人與佛何殊別諸人還信得及麼若信得此身不實即是佛身與佛無殊全體獨露故經云佛身充滿於法界普現一切群生前既群生皆現佛身則若貴若賤若僧若俗若男若女無不是佛身只因時人錯認不知安身立命以致達磨大師西來稟教外單傳直指人心見性成佛臨濟問黃檗佛法的的大意三度皆棒諸人還知直指處麼以拄杖旋指云棒頭有眼明如日要識真金火裡看下座。

　　八十歲道婆請上堂趙州行腳到八十南北東西走未歇爭若呂氏善女人年年日日居家室雖然如是任他世事眼前過當覺老從頭上來始得下座。

密雲禪師語錄卷第三終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第四

　　嗣法門人通容編

　　上堂開示

　　眾請上堂開示師云適來昏黑時侍者道大眾俱要和尚開示做工夫請和尚上堂老僧遂急索出來未曾思量得怎麼樣開示好老僧若開示你即與你剜肉作瘡引你思量分別設便休去爭柰你卻不了只得依條攀例向你道三世諸佛出世之所為不為別事歷代祖師之所說不說別事只為爾我沉淪三界流轉四生所以教爾我出三界輪迴脫四生苦趣所謂佛佛授手祖祖相承唯為一大事因緣故出現於世也是故宋世大慧杲和尚見人不知大事之所以遂註解向人道唯人生不知來處謂之生大死不知去處謂之死大故謂生死大事也又慮人不以為事復云你們生前曾做驢做馬來也不知而今死後做驢做馬去也不知上天堂也不知入地獄也不知既都不知一息不來前路茫茫豈不是要緊底大事耶然據悟上座即不然只者生不知來處死不知去處便是當人出生死底消息唯人作計攀緣遂成流轉何故生不知來處則來無所從死不知去處則去無所至去無所至則內無所出來無所從則外無所入外無所入則外息諸緣內無所出則內心無喘既內心無喘外息諸緣則一念不生一念不生則前後際斷前後際斷則覿體現前覿體現前則行不知行坐不知坐臥不知臥住不知住騰騰任運任運騰騰到恁麼時切忌失腳跌破鼻頭怨悵老僧遂咄一聲轉身歸方丈。

　　上堂開示云諸佛與一切眾生本無異相只緣迷悟見有差殊雖有差殊迷時本體本不曾迷悟時本體本不曾悟迷悟都不干本體事迷時則全體而全眾生悟時則全眾生而全佛全眾生而全佛眾生不見諸佛之名全佛而全眾生諸佛不見眾生之相諸佛不見眾生相故諸佛何曾度一人眾生不見諸佛名故眾生度盡恒沙佛眾生度盡恒沙佛眾生與諸佛無殊諸佛何曾度一人諸佛與眾生不異如是則舉手所指縱目所觀眾生與諸佛正如水中鹽味色裡膠青雖有所指不見其形故德山云聖名凡號盡是虛聲殊相劣形皆為幻色汝欲求之得無累乎及其厭之又成大患茲乃俞道人等乞開示諸佛眾生所以底意若約衲僧拄杖子要且未在何故不見前日舉問眾兄弟要證據時則無有出者便是也雖然如是古人有言三日不相見莫把等閒看今日不免再試舉看拈拄杖云悟上座已有拄杖子也眾兄弟又作麼與悟上座拄杖子放拄杖云悟上座已無拄杖子眾兄弟又作麼奪悟上座拄杖子良久云既不能奪又不能與則眾兄弟未有拄杖子在復拈拄杖云還會麼還知麼正恁麼時悟上座性命在眾兄弟手裡若是眼裡有筋皮下有血手裡有骨一逴逴得便能羅籠三界提拔四生設或未能卓拄杖云眾兄弟性命卻在悟上座手裡復卓一卓喝一喝擲拄杖下座。

　　上堂開示云今日陞座為世庵法姪哀求作禮謂今日七月時分憶昔目連尊者為母遺置盂蘭勝會故某為先母呂氏設齋供養大眾乞示華嚴圓旨某願先母乘勝緣明勝旨證勝果悟上座道老僧出家年晚為生死事急無暇及於教乘秪有兩句笨直話說了去罷你也替我不得我也替你不得父子上山各自努力拽取東勝神洲與西牛賀洲鬥額不為分外恁麼見得行得要會華嚴圓旨有甚麼難不見永明謂此經為純真法界法界者四聖六凡是也四聖六凡正眼觀之純一真相經云佛身充滿於法界普現一切群生前楞嚴云妙性圓明離諸名相本來無有世界眾生法如是故不假強為所謂真如淨境界一泯未嘗存能隨染淨緣遂成十法界淨緣有大小故證四聖之果而有殊染緣有重輕故感六凡之報而不等要且雖成十法界界界皆圓眾生若不圓則不流轉異類及成佛道佛菩薩若不圓即不隨類應身廣度眾生但一界悟入界界無餘一人迷時類類各別各別則不能互攝互融無餘則何妨問此答彼所以道男子身中入定時女子身中從定出東方人定西方起男身沒女身彰如是則何妨母身沒子身彰佛佛悟此不見優劣相不生人我見成一真法界故永嘉云夢裡明明有六趣覺後空空無大千蓋法界體各各圓滿具足只爭悟與不悟悟則當下透脫覿體全彰永斷輪迴所以相替不得各要努力然法界有事有理有事理無礙有事事無礙未悟之人只見其事不見其理業識茫茫無本可據若悟之人只據本分一著蓋天蓋地無天堂可欣無地獄可厭處處圓融事事無礙故真淨和尚云事事無礙如意自在手把豬頭口誦淨戒趁出婬坊未還酒債十字街頭解開布袋驀拈拄杖云事事無礙如意自在信手拈來貫徹法界佛鬼妖魔無此無彼地獄天堂卓拄杖云一槌粉碎直令呂氏母子目前相見烏用如目連入地獄方能救得擲拄杖云還見麼喝一喝下座。

　　臘八起閱藏千日禪期上堂開示云今日陞座無他蓋為釋迦如來悟道之辰本山啟建閱藏禪期之日雖然如是只此兩端眾兄弟當知期悟為本閱藏為末不見世尊當初棄王宮入雪山靜思六載於臘月八夜舉頭睹明星忽然大悟何曾有三藏十二部看閱而悟來又於靈山會上拈花迦葉微笑遂以清淨法眼涅槃妙心付囑傳化謂之教外別傳所以阿難問云世尊傳金襴袈裟外別傳何事迦葉召云倒卻門前剎竿著阿難從此大悟為第二祖於是祖祖相承至二十八祖達磨大師遙觀此方有大乘根器遂航海來初見梁武帝帝問聖諦第一義眾兄弟梁武深解教乘故知聖諦為極致而不知達磨秉教外別傳之旨直截一揮便乃不知落處直至嵩山面壁九年方得慧可大師來乞安心被磨一拶欲覓個心與磨安盡其精神而不能將得出便徹見本體當下休歇磨亦見他徹底悟處乃與之印可云為汝安心竟繼有三祖亦只見得罪無自性本體露現故二祖亦與之印可云為汝懺罪竟至於六祖一聞應無所住而生其心便乃大悟又何曾待閱三藏十二部然後悟哉更有靈雲見桃花而悟道香嚴擊竹以明心乃至宋世大慧杲禪師十八歲參禪至三十六歲聞佛果禪師舉諸佛出身處薰風自南來殿閣生微涼方纔瞥地眾兄弟略舉從上世尊至此無不以悟為期然且遇緣不一奚必待睹明星而悟道耶遂舉拂子云只者拂子已刺破釋迦老子眼睛穿卻釋迦老子鼻孔負命者上鉤來為釋迦老子出氣便請歸家穩坐有麼有麼良久云無則普請歸堂掀翻海藏去也下座。

　　上堂開示云知而無知不是無知而說無知會而不會不是不會而言不會所以道具足凡夫法凡夫不知具足聖人法聖人不會聖人若會即同凡夫凡夫若知即是聖人即是聖人無凡夫可知即同凡夫無聖人可會無聖人可會則眾生度盡恒沙佛無凡夫可知則諸佛何曾度一人如是說者無能說所說如是聞者無能聞所聞各各歷歷孤明露出本來面目發揮本地風光怎肯囊藏被蓋正當恁麼時為人拶著又且如何喝一喝云切莫錯對便下座。

　　小參

　　病起小參舉五祖演和尚云如今人似發瘧一般寒一上熱一上不覺過了一生矣只此兩句話悟上座生平亦只尋嘗看過了適纔病中體之可謂斷盡人病不惟未打徹底人有時為此事急切著忙有時丟在無事甲裡設使徹底人於日用現行處亦未免觸事則因事生心緣無便依無息念被寒熱二途打作兩截今日更為一頌一番寒了一番熱服盡多方藥不痊直得一身白汗出始覺從前怗怗然今日禹門重頌出舉似禪人緊著鞭且道鞭頭落在甚麼處便起身。

　　天封寺舒安律師請小參世尊出世說法四十九年談經三百餘會至拈花教外別傳方了本懷故教立戒定慧三法曰因戒生定因定發慧爾我既出家當須出三界了生死方始事畢若但持戒止免三途既兼生定止超六欲若其發慧方超三界故以發慧為主然今時多言慧竟不知發慧之繇如要發慧須是明心六祖云即心名慧即佛乃定定慧等持意中清淨是以心若苟明意自清淨於日用頭頭無絲毫過患所以我笑巖師翁道欲無禪禪無欲相奪相傾事不厭俗故曰清淨行者不上天堂破戒比丘不入地獄驀拈拄杖云通玄者裡又且不然喝一喝云且道是戒耶定耶慧耶是心耶佛耶是清淨耶破戒耶是上天堂不上天堂耶是入地獄不入地獄耶又喝一喝云切莫停囚長智便下座。

　　元宵兼示化主小參今朝正是正月半通玄峰頂無燈看秪要諸人返自觀迥脫根塵嘗煥煥嘗煥煥大地虛空無畔岸森羅萬象歷歷同參一切眾生明明共伴若人如是見徹氣質如是變化本無能化所化之人亦無能施所施之物化者施者吾道一貫雖然如是更有一事且去化緣歸來重新打筭。

　　為洞陽蔡公對靈小參本體恒然無生無滅正眼洞明離出離入秪因見倒惑生認境漂流以致輪迴不息若能當頭坐斷一念返本純源便是當處超脫所以道淨法界身本無出沒大悲願力示現受生雖然如是正恁麼時逍遙獨脫一句作麼生道卓拄杖云還委悉麼但隨信腳騰騰去遍界無非淨法身。

　　施近橋居士追嚴請小參重陰極盡一陽生萬化甦回省舊容赤骨條條全體露了無一物見枯榮既不見枯榮即今眼眼相覷是個甚麼若向者裡見得徹覷得透便見施智樂二先人生本非生死本非死且坐斷生死路頭一句作麼生道脫體迥超生死見全身出沒絕行縱卓拄杖一下。

　　解制小參豁開頂門正眼見空向背安排洞徹足底根源踏破住行蹤跡如是則淨裸裸赤灑灑清寥寥白滴滴沒可把無結制之可結無解制之可解正與麼時秪如路逢達道人莫將語默對且將甚麼對還委悉麼一僧出云雲開見日師云眼花作麼僧無語師與當頭一棒云冤家撞著對頭人兩兩相相無避處遂起身。

　　小參茲因梵清禪人秉師無聲遺命請老僧陞座雖陞此座別無他說只述他甲子年於天台通玄寺參老僧忘了他底問頭只記得大棒打他一頓當時想未必能領略後來有個會處乙丑年到金粟來見老僧云當時再大大打幾下免得今日來見和尚據此語這兄弟實在棒下見得透所以病四十餘日安安穩穩與尋嘗人不同大概參禪人貴要生死心破生死心破不見有生死病苦可得生死病苦全體覺相故玄沙云亡僧面前便是觸目菩提既是觸目菩提且道無聲兩三日甚處去也莫是燒了化了麼莫是不生不滅去了麼遂卓拄杖云還見麼下座。

　　師過秀水孝子金善鎔等為先君玄石公請對靈小參秀水年年秀青山歲歲青秪因人不覺剛自見遷更以拄杖敲淨瓶云擊碎蟠桃核方見舊時仁急薦取好惺惺頓證無生地高登安樂城崇成無漏業端坐寶蓮心復敲一下云還見麼下座。

　　為祝公懶庵居士對靈小參生死去來全體現陰間陽世本無邊所以道無邊剎境自他不隔於毫端十世古今始終不離於當念只因離於不離隔於不隔遂乃見倒惑生妄生分別於無生見生無滅見滅隨境有無心存取捨遂致輪迴不息乃以拄杖指靈几云直須當頭點破管教全體顯現一念嘗光現前永證不生滅地所謂無嘗生死法與我不相干若能如是解不用哭蒼天正恁麼時高超物表立命安身一句作麼生道良久云千峰勢到嶽邊止萬派聲歸海上消。

　　除夜小參一年三百六十日日日撞到今宵極個中極處體全彰殺活全承此恩力是以古喻爾我臨命終時眼光落地底時節眼光既落地耳光亦落地鼻光亦落地舌光亦落地身光亦落地意光亦落地六光既落地則無見聞覺知之情何有聲色觸法之翳淨裸裸赤灑灑清寥寥白滴滴一片本地風光一著本來面目到個裡所作俱息無佛道可成無眾生可度無生死可斷無涅槃可證然後天是天地是地僧是僧俗是俗於者一片地都來沒干涉雖無干涉瞞他一點不得雖瞞不得不假思議之心全憑者片本地風光靡所不周靡所不遍所以道日應萬緣而不撓其神千難殊對而不千其慮正當恁麼時除夜分歲一句作麼生道白雲盡處是青山行人更在青山外便歸方丈。

　　解制小參覿面分付尚涉廉纖直下承當猶存情識玄機獨唱截斷眾流恁麼也不得不恁麼也不得恁麼不恁麼總不得事不獲已放一線道開第二義門三月結制掛起缽囊放下複子便作安居今朝解制著卻草鞋擔卻擔子便為行動殊不知天童者裡日日著草鞋日日擔擔子未嘗向諸人道安居行動諸人若會時時安居之地事事出身之路恁麼也得不恁麼也得恁麼不恁麼總得設若兩頭不涉中間不立又有甚麼恁麼不恁麼得與不得正當諸人分中如何通信莫是拳一拳掌一掌麼莫是打一棒喝一喝麼莫是彈一彈豎一指麼莫是說道理呈見解麼莫是總不恁麼以坐具拂一拂便行麼如此者總是依草附木良久云須知自有沖天志莫學他人行處行。

　　孝子何通遇通理薦親請小參云今日陞座蓋因二孝子先考行素何公存日怒其家人假託三寶以嗔心加毀觀音像於坑廁故二孝子乞山僧陞座對眾發露為先考懺悔二孝子既發此孝心不惟佛菩薩慈悲即行素何公亦皈依三寶所謂子孝則父必慈然而山僧不須別說即舉觀音妙智之力令行素何公證此妙智則因地而倒還因地起豈止懺滌罪愆亦可與觀音菩薩把手共行遂舉起拂子云者便是觀音妙智之力若喚作拂子即不能證妙智不喚作拂子亦不能證妙智若不見拂子亦不不見拂子即見性空見性既空眼不緣色聞性亦空耳不緣聲乃至分別亦空意不緣法所謂一根既返源六根成解脫然後即見一切眾生皆隨境顛倒隨情造業隨業受報三界昇沉無有休息如是發同體之悲興無緣之慈所以道聞性空時妙無比思修頓入三摩地無緣慈力赴群機明月影臨千澗水擲拂子下座。

　　結冬小參千結制萬結制只為求法嗣千安期萬安期無非以悟為期悟則事同一家可與佛祖把臂共行續佛慧命傳祖心燈盡未來際相續不斷茲衲子之所當立志之事也六祖云心地含諸種普雨悉皆萌頓悟花情已菩提果自成且道作麼生是頓悟花情底意旨從上來悟者甚多呈悟者亦不少總之不若當時歸宗會下有個智通禪者忽然半夜起來大喊云我大悟也我大悟也宗喚來問汝道大悟悟個甚麼通云師姑元是女人做者個便是頓悟花情已底樣子也雖然如是丈夫自有沖天志莫向他人行處行復云茲因王居士求子嗣故老僧舉結制求法嗣之所以然求法嗣之定不虛求子嗣者必然有正當恁麼時甚麼人證明卓拄杖一下。

　　解制小參結制只得兩個月老僧無福沒飯喫普請諸人各各行大丈夫兒當自立從門入者非家珍諸人莫蓄粟米粒樹凋葉落露金風脫盡皮膚赤骨𩪸個事人人本具然到底不從他處得一任諸方玄又玄莫教污卻本來質祖師西來無別事討個人兒不受惑老僧如是恁麼道諸人分上沒交涉只如諸人分上又作麼生會卓拄杖歸方丈。

　　孝子鍾鴻穎等為令先君紫符公請對靈小參云夫道也聖凡同體生死一如只緣不了以致隨境生情隨情造業隨業緣故三界昇沉受報好醜以拄杖敲靈几云若向者裡回光返炤棺木裡眨眼便乃脫死超生剔起便行管取十方自在自在也天堂尚不住地獄豈能留千人萬人羅籠不住百千境界轉變不得應同體悲為如來使普現色身隨處作主興無緣慈導利群品同成正覺正恁麼時歸根復本一句作麼生道盧舍本身纔獨露豁開正眼絕纖塵。

　　施主請小參三世諸佛六道眾生皆是摩訶般若先光未發時無佛無眾生消息從甚麼處來只因一念心生分別遂見有佛有天有人有修羅有畜生有餓鬼有冤有親有逆有愛有男有女有心有性有玄有妙有煩惱有涅槃乃至有行有住有坐有臥有語有默若也一念回光返炤明見本來面目遂見三世諸佛也是者個面目天也者個面目人也者個面目阿修羅也者個面目畜生也者個面目餓鬼也者個面目乃至冤也者個面目親也者個面目逆也者個面目愛也者個面目行也者個面目住也者個面目坐也者個面目臥也者個面目語也者個面目默也者個面目既皆者個面目喚作佛不得喚作天不得喚作人不得喚作修羅不得喚作畜生不得喚作餓鬼不得喚作煩惱不得喚作涅槃不得喚作心不得喚作性不得喚作玄不得喚作妙不得喚作是不得喚作非不得乃至喚作行不得喚作住不得喚作坐不得喚作臥不得喚作語不得喚作默不得喚作冤不得喚作親不得喚作愛不得喚作逆不得喚作凡不得喚作聖不得既皆不得一道平等浩然大均上無攀仰下絕己躬畢竟天人群生類皆承此恩力既承此恩力終不落虛可以超聲越色離見絕聞坐斷是非頭語默絕消息不求超生不求證滅無欣無厭淨裸裸赤灑灑全體與麼來全體與麼去通身無影像處處絕行蹤所以道處處真處處真塵塵盡是本來人真實說時聲不現正體堂堂沒卻身正當恁麼時秪如孝子鍾大向追薦先妣朱氏又作麼安身立命還委悉麼彌陀元不異秪者是西方拈拄杖下座。

　　小參僧出作禮師便打云靈山話月曹溪指月天童一味掉棒打月若也見月忘指方見棒頭落處無事不畢所以道見月休觀指歸家罷問程古人見人不會不得已下個註腳云若喚作棒入地獄如箭射或舉杖云喚作拄杖即觸不喚作拄杖即背喚作山河大地即觸不喚作山河大地即背乃至喚作一切聲即觸不喚作一切聲即背秪要人向拄杖頭邊默契默運向聲色頭上坐臥聲色頭上安開不被一切聲色之所籠罩一切聲色之所回換一切聲色之所擺撲始得自繇既得自繇則臨命終時定得自繇不被業識之所回換則生死輪迴息矣縱聞十方佛祖老和尚出世亦如色等說法亦如聲等則不被佛祖老和尚舌頭之所籠罩之所回換之所擺撲方滿佛祖老和尚出世之本懷故曰祖師西來覓個不受惑底人方始自信臨濟大師云少信根人終無了日秪如自信之人於世出世法中如何行履百花叢裡過一葉不沾身。

　　葉進晟進昱為先君君錫公請對靈小參生死無二相去來沒兩人秪因自不覺逐色與隨聲逐色隨聲也捉一放一心如猿猴茫茫無據遂致三界六道去來不息以拄杖點靈几云我今為你當頭點醒自知無滅無生覿面提持管取自繇自在自繇自在也不為業識之所牽無滅無生也永證金剛之固體正當恁麼時立命安身一句作麼生道直教兩腳捎空去鼻孔依前搭上唇。

　　大理元沖錢居士祈嗣請小參祖師西來直指人心要人回光徹見正體越死超生絕情離識覿體現前嘗在其中則無纖毫情欲之所流注那有妄生妄死之輪迴然後推己之餘力可以及物不妨普現色身同類引導共登正覺是諸佛出世之本懷祖師西來之大意菩薩所行之願力茲因錢居士述伊令郎將亡之際云天童天童復云我念天童則病痛皆無矣後復夢告云我今天童削髮三年還來故今居士親賚淨財入山修供併命山僧陞座舉揚此段因緣與大眾證明擬欲此子還去山僧昨對云只恐令郎托生非為嗣續之故蓋來勸化居士何故父子之間更無二人可謂至親至切至痛處忽然一刀割斷故感居士頓發大心廣行佛事雖然據伊親言出親口又且親夢告何必山僧勸發而去或者待居士信力既堅不妨再來同事如龐居士云大家團圞頭共說無生話豈不是一番希有事故山僧勸居士於此山作一延壽堂井藥物之需以安遠方雲水之病者得於病中安心一味圖出生了死或於己有餘力可以入生出死作大權方便不妨便請普現色身引導同類同歸正覺如前所云雖然亦須量力而行不則自救尚不可豈可救人乎所以古人問古人云明知生是不生之義為甚被生死所流轉答云其力未克且作麼生是其力良久云全憑者個威光不在別處流轉下座。

　　晚參

　　師舉德山晚參云德山今夜不答話問話者三十棒禹門今夜即不然與諸人答話去也驀拈拄杖云有見義勇為者速速出來與禹門拄杖子相見時後堂聳身作問訊師驀頭與一拄杖便轉身拽拄杖歸方丈。

　　晚參垂萬里鉤駐千里烏騅布漫天網打衝浪鯤鯨乃從上已來之垂制萬世不易之宏規若夫有時全身擔荷不顧危亡有時轉身吐氣意句皆足是衲僧本分底消息禹門昨晚入草求人幸有後堂出來承當不致禹門失利今晚再拖泥水要驗轉身吐氣底意乃顧後堂云秪如昨晚相見底意與尋嘗相見是同是別堂即出眾對而問訊而立師云若道是同尋嘗未嘗眼盲難道不曾相見又烏用特特出來相見若道是別且如何是別底意旨試說出來說得分明禹門分半院與你住若說不分明只是個承虛接響漢語未絕堂退身咄一咄而出師云恰是個承虛接響漢。

　　晚參云今宵正是正月半家家點起上元燈禹門院裡家風別卻將吹滅暗中行遂吹息燭下座佇立云眾兄弟還見麼若也見得則諸暗相永不能昏若也未見高聲喚侍者云移皮燈籠來引大眾過堂喫茶去。

　　晚參纔然昨日又是今宵流光電速人亦隨遷當勤精進如救頭然驀拈拄杖云穿卻諸人鼻孔換卻諸人眼睛還我救底頭來擲拄杖云大眾委悉麼差之毫釐失之千里平地上死人無數切莫停囚長智便起身。

　　晚參茲當六月初七夜衲子聚頭將畢夏霹靂天風忽地來草菴卸下琉璃瓦且道是何宗旨喝一喝。

　　晚參開爐恰三日那事全然沒消息有消息寒者寒兮熱者熱忽然寒熱兩忘時試問諸人是何物良久喝云不煩久立乃歸方丈。

　　晚參一年三百六十日今日是最後一日一年三百六十晚今晚是最後一晚四千三百二十時此時是最後一時世間一切人自新正一日起首所作所為到此俱息惟只打辦度歲過年謂之臘月三十日夜古人多以喻爾我出家人到生死交會之際從前所參所學所知所解都用不著唯只度脫生死而已然欲度脫生死但能度歲過年度生死在其間矣且作麼生是度歲過年底句今晚一覺睡來日是新年便歸方丈。

　　晚參今晚老僧出來無他蓋為今晨上堂謂人人有條拄杖末云拄天拄地無人會收攝肩來力荷歸恰似老僧獨收了也於諸人分上了無干涉雖然若據者條拄杖三世諸佛歷代祖師出世不敢正眼覷著覷著即錯如是則諸人拄杖子畢竟在什麼處若會得卻來方丈裡通個消息遂轉身歸方丈。

　　晚參今宵臘月三十晚無論貧賤與富貴都來無事掛心頭一味打辦度年耳古人以喻爾我林下人一生參學到臨命終時亦一味只要度生死且如度年人人知道來日來年相見秪如臨命終時死了燒了又向何處相見良久復云死了燒了向何處相見乃起身出堂。

　　入堂

　　新建彌勒內院安禪眾入堂舉仰山夢升彌勒內院見堂中諸位皆足唯空第二位仰山就位而坐眾中一尊者出云今當第二位說法仰山即出白槌云摩訶衍法離四句絕百非謹白於時眾皆散去仰山舉似溈山溈山云子已入聖位今日悟上座入堂不待汝等舉白卻自打鼓要說遂舉起扇云喚作扇子則觸不喚作扇子則背良久眾佇立師云悟上座命蹇柰我幻有老人去世無處舉似得無處說得既無處舉得無處說得則無有人證明得姑待眾兄弟有個會處互相證明謹白珍重。

　　入堂大道只在目前要且目前難睹且既目前難睹在甚麼處以拄杖指云三條椽下七尺單前欲知大道真體人人各自摸取便歸方丈。

　　入堂與眾向火次云當初趙州和尚道老僧三十年前在南方行腳時於火爐頭有個無賓主話直至如今無人舉著老僧今日得得入來舉眾中有證明底試證明看有麼有麼良久眾無出師云恁麼則悟上座失利遂歸方丈。

　　入堂佛乘等請開示心佛眾生之旨師云古人道心佛眾生三無差別者大端離心外別無有佛眾生可得離佛外別無有心眾生可得離眾生外別無有心佛可得一體三名三名一體然據老僧看來即今要且不是心不是佛不是眾生復乘個甚麼乃翻倒几案歸方丈。

　　弘遠禪人送壽昌和尚語錄師讀至自慶云倏爾沾嘗曹洞水似酪涼心遂持入堂謂眾云此老正如鼴鼠飲河豈知大鵬劈海老僧若見他恁麼道劈脊一棒使伊和心嘔出然後更與一棒乃云前一棒即不問諸人且道後一棒是賞伊罰伊若解斷得是克家之子設作甘與不甘非吾種草。

　　人堂舉圓覺經居一切時不起妄念於諸妄心亦不息滅住妄想境不加了知於無了知不辨真實且道釋迦老子在甚麼處作活計一僧云某甲不然師云好個不然秪是你不知落處在僧向前作禮云和尚如何師便打。

　　普請次師入堂中見有數僧因問汝等為甚麼不去有者道昨上山刺破腳故告假有者道寒熱故告假師云正當劍樹刀山鑊湯爐炭寒冰地獄時閻羅老子斷不容告假夜又獄卒斷不容告假向甚麼處告假僧俱無語師云恁麼則苦未有了日在便出堂。

　　室中開示

　　僧室中求開示師云汝且去僧行三五步師喚回云會麼僧云不會師云汝是何處人僧云嘗熟人師云汝父母未生前是何處人僧無語師云汝父母未生前與嘗熟人相去多少僧云不會師云汝且去會會來。

　　行昭胡居士求開示師云吾嘗於此切古人云參禪無秘訣只要生死切猶是第二頭話者吾嘗於此切纔是透底話你去體會切字自然得個透底處士云作麼生會師厲聲云吾嘗於此切者等會去。

　　善信求開示師云汝為何來云弟子不為別事師云何為不別事云為修行故來求開示師云修行也是別事做買做賣也是別事乃至虛空天地日月星辰森羅萬象以至父母兄弟妻子皆是別事如何是你不別底事云弟子不會師云汝去會不會底來。

　　室中僧禮拜云某甲初發心乞和尚開示師云初即且置心從甚處發僧無語師云汝且去究取心起處便是心倒斷處即是明心處。

　　僧乞示做工夫師云我者裡沒有甚麼工夫做只要抬樹抬石挑磚瓦挑柴穿衣喫飯屙屎放尿至於行住坐臥秪是不可喚作抬樹抬石乃至行住坐臥亦不可喚作工夫你且道喚作甚麼僧云未審如何下手師云拄杖子不在你自去打三十棒。

　　偶言

　　師一日與西堂妙行居士求如圍爐次妙行舉解山論格物云格是格去物欲師云他見如此你又若何妙行云格字可作體字看否師云似即似只成了兩個妙行云師又如何師云不妨為汝問著求如云當時妙喜答子韶云今人但知格物而不知物格好個物格因何子韶不能當下領取而又求個樣子師云你卻如何求如云今日天寒師云何不脫體道一句求如云和尚如何師即起去。

　　一日妙行舉月川法師不信無情成佛和尚如何道師云我亦道無情不成佛行云青青翠竹盡是真如鬱鬱黃花無非般若何故無情不成佛師云待有情成佛無情亦成佛行指桌云和尚如今已成佛因何還有者個在師云你作者個會麼行云和尚不作者個會卻又如何師乃掌之。

　　南嶽僧玄印鼓山僧復一津二至天童室中並告師云諸方謂和尚只得一橛頭是小法大法未明在師笑云老僧唯秪一橛誠不知別以何為大法然從上祖師多繁且置第恐釋迦老子亦只得一橛大法亦未明在三僧愕然師云不見他道於一毫端現寶王剎坐微塵裡轉大法輪耶乃自證偈云諸方門庭家業盛老僧一橛打人惺直截根源佛所印摘葉尋枝我不能。

密雲禪師語錄卷第四終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第五

　　嗣法門人通乘編

　　入室

　　一僧入師云你在者裡做甚麼僧云磨豆腐師云你替甚麼人磨僧云替和尚磨師云你喫自己飯為甚麼替老僧忙僧云不替和尚磨莫是替學人磨麼師打出又一僧入師云你來做甚麼僧云挑水師云水桶在甚麼處僧擬對師打云打破了也又一僧入師云世尊初生手指天地云天上天下唯我獨尊你作麼會僧喝師云汝者喝還喝世尊喝老僧喝汝自己僧無語師打出又一僧入師云我適纔舉世尊天上天下唯我獨尊者僧亂喝打出去也你作麼會僧擬開口師云你欲攀撦老僧那以拄杖趁出。

　　勘辨

　　新到參方擬人事師云已相見了也速退速退云和尚因甚著忙師高聲云道甚麼云某甲博山來師便打僧云打錯了師云汝動足來時即錯了在者裡覓什麼碗連棒打出。

　　師問僧甚處來云杭州師云杭州有幾多官員在任幾多官員不在任云不知師云你不從杭州來僧擬議師叱云出去。

　　師問僧那裡來云蘇州來師云那裡人云金華人師云到蘇州作甚麼云一事也無師云恁麼則空去回也云長遠如此師云長遠如此個甚麼云不知師打一棒云還知麼僧無語師云又道長遠如此。

　　僧求住師云汝尋嘗甚麼處住僧擬議師喝出。

　　師一晚與五峰話次驀伸腳云你作麼生峰以腳踢之師笑云未在未在峰云和尚道看師倒臥峰云也只是困師云你又與麼去也峰乃禮拜。

　　五峰辭行師握拂云喚作拂子則觸不喚作拂子則背不得拈起不得放下不得下語不得無語不得錯舉若不錯舉即分付汝峰即連跳兩跳云不要不要師云猶是亂叫亂跳更試舉看峰轉身云某甲去也師乃付。

　　石車到師問那裡來云雲門來師云幾時起身車打一圓相師云不可亂做云千里同風今日特來親領痛棒師云既是千里同風又來作麼車即提起左腳師云者還不是車又提起右腳師云錯也車云又被風吹別調中師休去。

　　新到參方禮拜師乃踏之僧擬開口師便打出。

　　師問僧甚處來僧便喝師云三喝四喝後又作麼生僧擬議師打云須是我打你始得。

　　師問僧甚麼人來云無師外看云是甚麼云擔水底師云又道無。

　　僧纔禮拜師以杖抵云去去云某甲話也未問師云設若問話堪作什麼僧擬議師喝云出去。

　　僧普度參自敘雲門博山峰頂相見機緣將畢師咳嗽一聲唾地云你道道看僧罔措師連棒打出。

　　僧呈偈師接得即撦破顧僧云今日多少泥水匠云前三三與後三三師打云是多少僧豎拳師打出。

　　僧參以坐具向前問訊遶師一匝敷具三拜立右邊師云何不再遶一匝僧擬議師便打僧接住云和尚莫要無風起浪師云你作無風起浪會那僧無語師連掌打趁。

　　師問僧甚處來云天目來師云高峰祖師安麼僧無語師云想必你不從天目來。

　　華山僧參師問華山道場做完也未云已畢師云既畢又來做甚麼僧無語。

　　師問僧甚處來云河南師云臨濟大師道不在河南定在河北即今在河南在河北云在河南師云何不教他同來僧無語師云掠虛漢出去。

　　僧參雪庭師庭問曾到金粟否云曾到曾問話否云不曾你怕打那僧即云某甲一向不曾置問頭請師處借問頭庭乃開示僧不肯轉金粟述前話師云汝喫飯還問人借口麼僧云某甲實無問頭師打云你向甚處開口。

　　河南僧參喫茶次師云曾到少林麼云曾到師云堂頭和尚如何云提唱為主師云提唱個甚麼僧無語師舉起茶盞云還提唱者個麼云拈來無不是師云錯認定盤星僧復無語。

　　天竺二僧參師問甚麼處來云海上來師云海上觀音與天竺觀音如何云一樣師指僧云與你一樣耶與者上座一樣耶二僧俱無語。

　　師觀樹次有三禪人隨之師指樹云老僧道是檀樹汝等道是什麼三人俱無對師遂轉身及有眾圍之師復云適來老僧指樹云道是檀樹無人道得眾中還有道得者麼時木陳抽身而去師云木陳開口不得去了還有道得底麼雪浦出打師背云是甚樹師以杖打退歸方丈。

　　二僧論大顛擯首座話一云令當行一云賊被狗咬爭之不已白師師云秪如賊被狗咬落在那個分上一僧云首座分上師遂一齊擯出。

　　徐內翰參師問那裡來徐云海上來師云還見觀音麼云也秪是幻境菩薩示現處師云那裡是菩薩示現處云和尚便是真觀音師云錯徐無語。

　　師問僧今日作什麼僧云抬樹師云抬放那裡僧云池中師云不怕浸殺他那僧無語。

　　湖州密印寺僧參師云當初高峰和尚亦是密印寺裡出身僧云是師云即今在甚麼處僧茫然師云且坐喫茶。

　　問答機緣上

　　師遊天台訪海門周居士坐次士問何處師云南直隸遊天台特訪老居士又問尊號師一喝便行士隨出問云下在甚處師云昨在居士書院傍菴歇士云我有果在莫要偷來喫麼師與一掌云者老賊頭便行。

　　師至紹興王靜虛陶石簣邀師至書館陶問久於此事迥無入處師云即今居士在甚麼處士云有何方便令我入否師湧身云但恁麼入齋畢同過大善寺會墨池王居士問我在京師見令師處有宗門統要師云即今聻士乃笑又問空印駁物不遷令師駁空印畢竟誰是師云貧道智識暗短忽寺主送攢盒至士以手揖云者是紹興底請師云少賣弄士乃笑又到王宅居士出少林碑刻達磨像黃魯直題云少林九年垂一則語直至如今諸方賺舉士云請問老和尚是賺不賺師云被居士一問直得退身三步。

　　僧問大悟底人還有憎愛也無師云能愛人能惡人云此是儒家世間之說豈是大悟出世間之事師云汝是甚麼人僧擬議師喝出。

　　問如我按指海印發光汝暫舉心塵勞先起師指壁間觀音像云者是甚麼云觀音聖像師云汝暫舉心塵勞先起。

　　問乞師指截徑處師云汝是甚處人云江西師把住云江西到者裡多少路僧擬議師即推出。

　　妙行問月明簾外如何轉身師云你但進門來維那云如何是門裡事師便打求如云請師不用棒不用喝將轉身事盡情道一句師起云我倦要睡去。

　　妙行問如何是三玄三要師云你者一問聻云某甲不會請和尚明示師云你且放下著。

　　不昧舉僧問雪庭師日透孤峰時如何庭云黑魆魆和尚意如何師云透頂透底云透頂透底與黑魆魆是同是別師打云此甚麼處與汝說同說別。

　　問大事未明如喪考妣意旨如何師云你是無主孤魂云為甚大事已明亦如喪考妣師云唯我獨尊。

　　問如何是佛法大意師偶搔頭云老僧頭癢云還有奇特也無師展兩手。

　　問大事未明乞師開示師云你喚甚麼作大事云豈無方便師便打。

　　問某甲一向做工夫沒個入處師云誰教你來僧擬開口師直打出。

　　比丘尼問如何是本地風光師云嘗在汝面門出入尼欣然禮拜師云且放過汝。

　　問古人道亡僧誦一部佛法語未絕師云亡僧甚處去也僧擬議師乃打僧云乞和尚指示師云汝道亡僧還開得口麼僧無語師云既開口不得佛法合作麼誦。

　　問和尚如今五十九歲除九年請和尚五十年前事師云忘卻了僧擬議師搖手云你去你去僧禮拜師與一踏云不可放過。

　　僧乞師法語云欲朝暮禮拜師云朝暮禮拜個甚麼僧擬議師便打僧禮拜師一踏僧起師云你者禮拜與朝暮禮拜是同是別僧復擬議師云饒你會得無二無別且道者一踏又如何。

　　董居士問生從何來死從何去師云你去第二次與汝道士作禮去次日來云昨承和尚指示弟子於舟中有個省處師云即今又作麼生士作禮師便打。

　　問瑯琊覺讚初祖末句云師心兮戴大慧杲云戴之一字不得動著動著即禍生師拈拄杖指云直須動著動著從教東擲西拋。

　　靈鑑講主參問和尚接人還用古人底自己底師以手展握云你道是古人底自己底主擬開口師便打主一喝師云三喝四喝後又如何主罔措師展手云元來學弄虛的。

　　問某甲久做工夫不得力師云汝向那裡做工夫云萬法歸一語未絕師便打僧擬再語師又打僧云湛和尚方便開示太多和尚為甚只如此師以扇放桌僧禮拜起師拈扇入袖僧罔措知客舉手云上座且出師打知客云多口作麼。

　　僧求開示師云你從那裡來云嘉興師云未舉足時腳跟下好三十拄杖僧無語師云安單去。

　　漢月參云積年仰慕今日遠來濟上門庭則不問如何是堂奧中事師云你即今在什麼處月云此猶是門庭邊事師指座云且坐月禮拜起云咦師休去。

　　子雙蔡居士問弟子與和尚那分別和尚者樣快活弟子者樣苦師云汝將苦來與汝分別云弟子不可道是快活師云老僧亦不可道是快活云怎柰天堂地獄何師云你喚甚麼作天堂地獄你曾到天堂地獄也無士無語又問眾生即佛弟子信不過師云信不過且做眾生云佛又作麼樣師云但肯作眾生佛即在其中。

　　問某甲初做工夫如何得個入頭處師搊住云但恁麼入僧云不會師打一掌云恰好。

　　問如何是賓中賓師云滿面著埃塵如何是賓中主師云老僧無伴侶如何是主中主師云三更月下無人識如何是主中賓師云堂前坐來沒人陪。

　　優婆塞問修行成正覺乞師開示師驀頭一棒云還覺麼塞作禮師復打云不得忘卻。

　　問眾中操履好靜處操履好師云分身兩處看。

　　問臨濟道有個無位真人嘗在諸人面門出入既是無位真人為甚麼向面門出入師與當頭一棒云還見面門麼僧喝師復打。

　　問如何是奪人不奪境師云百萬軍中斬顏良如何是奪境不奪人師云取了荊州放魯肅如何是人境兩俱奪師云殺卻陳友諒并吞數十州如何是人境俱不奪師云當今天下太平國皇萬歲云料揀已蒙師指示全提向上事如何師以拄杖連擉云退去退去。

　　子穀蔡居士問如何是世法師云四大五蘊如何是出世法師云四大五蘊如何是世出世法師云四大五蘊又問易曰艮其背不獲其身既有個背在如何不獲師云分明道了。

　　問乞師指示一條徑路師捏僧頸云捏住咽喉僧禮拜師一踏。

　　問某甲欲做工夫乞和尚開示師云昨日有人恁麼問打出去也僧擬作禮師便打出。

　　優婆塞問弟子嘗發火性師云你適來為甚麼罵我塞無語師驀面一掌云為甚麼打不發塞亦無語師云打也打不發說甚發火性。

　　道存孫居士問圓頓之事如何下手師搊鬚搖拽云但恁麼下手。

　　漢月問從上來宗旨如何師豎起拳云不可喚作拳頭云還有麼師云一腳踢殺你云蒙示多矣師云又問作麼月禮拜師便打良久師問月云寂然不動感而遂通月禮拜出師打一棒云且道是賞你罰你。

　　問有問則過無問則乖教某甲問即是不問即是師云去此二途向前啇量僧便喝師便打僧云屈屈師復打兩下。

　　問如何是第一玄師云有口不能宣如何是第二玄師云足方頭頂圓如何是第三玄師云恰好在腰邊又僧問如何是三要印開朱點窄師打云打你一棒云何不打兩棒師云鈍根阿師。

　　師與型塘徐居士言及性相近習相遠士云性在甚麼處師與一拳。

　　問和尚納福麼師云你管他作麼云也須問過師云問過後如何僧擬議師乃打。

　　問如何是的的大意師云向前來僧近前師便打僧云上根大器直下承當中下人來如何師云老僧從來未嘗眼花僧無語師云你是最下種也未得在。

　　問如何是離心離境旨師云向前來僧近前師云會麼云不會師云禮拜著僧禮拜師與一踏云是心是境僧擬議師便喝出。

　　雲岫庵蘊虛講主參問未到金粟時如何師云雲岫菴中到後如何師云喫茶已畢云釋迦未出世祖師不西來喚甚麼作正法眼藏師正身云見麼云有見則不堪師云未夢見在又問古人道喚作一物即不中如何又喚作無位真人師云你即今是一物是無位真人云若說即兩橛師云還我一橛來云猶是第二門師云怪你做座主所以善講。

　　僧乞師取號師豎拳云喚作拳即觸不喚作拳即背會則去不會直拳打出僧擬議師打趁出。

　　問如何是某甲本來面目師以手摸嘴云會麼云不會乞和尚指示師打云天晴不肯走須待雨淋頭。

　　師至蔡居士靜室士問弟子禁足如何得轉身師云但向門外去士云即今聻師云立地死漢云如何得活師即起身出。

　　問毫釐繫念三途業因瞥爾情生萬劫羈鎖師驀與一拳云你為甚麼絡索云如何脫得師又打一拳云若認作拳入地獄如箭。

　　問清水洗塵塵水歸何處師云茅廁裡云某甲不會師云問取淨頭去。

　　問如何是五眼圓明師云老僧止兩隻。

　　問未舉念時意旨如何師良久僧擬再舉師云去。

　　問黑漆皮燈籠還有亮時也麼師打云老僧要打破問如何得出生死師云如何是生死云學人不會乞和尚慈悲師云老僧無柰汝何。

　　問不在內不在外在甚麼處師便打云乞和尚方便師以手摩頭僧罔措傍僧云何不禮拜僧禮拜師云莫被人使好。

　　問如何是三寶師云一頓胡餅兩頓粥云不問者三飽師云老僧日日奉持。

　　問洞山道秋初夏末直須向萬里無寸草處去師急索云古人且置我問汝即今秋未初夏未末向甚麼處住僧擬對師驀口一拳。

　　問四大甚麼人主立師云好個問頭秪是兩橛云四大分散時如何師云待汝四大分散來與汝道。

　　問曹洞宗有君臣偏正師云除卻君臣偏正致一問來云除君臣偏正教某更問甚麼師云只你恁麼道是君是臣是偏是正僧擬議師乃喝出。

　　問己事未明乞師指示時值板響師云打板了喫粥去。

　　俗士問我輩修行不知從那一步起師云從你未動腳者一步起又問此心如何定得師云定即且置如何是心士無語師云汝且會會心看。

　　問喚作竹篦則觸不喚作竹篦則背不知喚作甚麼師熟視云是甚麼僧禮拜師便打。

　　問生死如何透師打一拳云向者裡透。

　　問某甲駕船三載因甚摸不著舵柄師打一棒云還摸著也未四面狂風起又如何安身立命師亦打。

　　問某甲一字不識乞師開示師云我正要一字不識底還你一字不識底去處來僧無語師乃打。

　　問雲門餅趙州茶和尚者裡有甚麼師云一頓大拳頭。

　　問如何是無生法師打云會麼云不會師云賴汝不會若會老僧性命卻在汝手裡。

　　問大修行人為甚擔枷帶鎖師云自作自受無人救去萬丈岩前作揖百尺竿頭拱手師云自拈自弄得人憎如何是賓師云終日走途程如何是主師云坐斷乾坤唯自許如何是賓中賓師云眼裡瞳人精又精如何是主中主師云腳底腳頭舉更舉。

　　問如何是賓主句師便打如何是賓中主師復打賓主相去幾何師又打僧禮拜師亦打。

　　紫垣居士問心若不異萬法一如如何是不異之元師云汝是俗漢子。

　　問如何是暗中明師云東村黃老夜摩肩如何是明中暗師云南海波斯畫洗面明暗相去幾何師云分身兩處看。

　　師作務次僧參云某甲特來參叩和尚師拖土籃云為我抬上去云某甲只閒師云去老僧沒工夫說閒話。

　　師值抬船次瑞白問虛空架鐵船時如何師便打白按拄杖云波浪湧千尋時如何師云且道承誰恩力白鳴指一下師微笑而歸。

　　普茶僧問一個個零零落落和尚如何定奪師良久僧罔措維那擊引磬起身云大眾謝茶師云卻是維那定奪得。

　　問古人道須參活句莫參死句如何是活句師云老僧舌破為你說不得去僧出復入云和尚舌破用冬青葉好師打云汝為甚著死句連棒趁出。

　　問離卻拄杖子請師別道一句師掌云不是拳頭定是巴掌僧禮拜師以腳踢云更有腳尖在。

　　費隱上座至設茶次費纔出禮拜師即起身云大眾謝費隱茶費云和尚不要走還某甲茶錢去師直歸方丈蔡居士隨入云費師纔出和尚便歸方丈是甚麼意旨師以杖趁出。

　　高麗僧曇晦參云久嚮道風如何是希有事師云你那裡得者消息來晦便喝師便打晦又喝師又打晦進前問訊師云你再喝看晦禮拜云蒙和尚指示師又打一棒云且道是賞你罰你晦云盲枷瞎棒師直打出方丈。

　　王金如居士問弟子到此大段著力不得師打一掌云正好著力士擬開口師復打士再擬開口師又打士驀築師一拳大呼云謾人不得師推出閉卻方丈門士一日問和尚有甚麼要緊的書與弟子一看師劈臉一掌云有一本要緊的書士乃笑。

　　問如何是一言道盡底句師云親言出親口如何是一言道不盡底句師云親言出親口無問無答時如何師云老僧不耳聾絕後再甦時如何師云你且去問殿閣風涼即不問柏子飄香事若何師以杖劈面一抵云觸碎你鼻孔。

　　石車問設有人問和尚如何是禪如何對他師打云一棒打透髑髏穿更有問又如何師打云足方頭頂圓更有問又如何師打云口裡舌頭尖更有問又如何師打云你若喚作禪入地獄如箭射。

　　嘉興石帆岳居士參出自撰禪門口訣請正師接得即置云閒言語士云和尚看看師閱數行至實字指問云此字如何解說士擬議云卻解說不出師云恁麼則是虛言了士無語良久又云和尚者裡有甚麼人護法師云貧道法也無護個甚麼。

　　問某甲生死不明師云者飯袋子僧擬開口師便打又僧出禮拜擬問師云適纔你問甚麼僧罔措師推倒。

　　問弟子欲作佛如何則是師便打云莫只打便是麼師云且莫錯認定盤星。

　　問如何是法身邊事師良久如何是透法身事師便打。

　　邵居士問伎倆盡時如何師便打士擬議師云伎倆盡了。

　　問和尚造方丈向甚處下柱腳師云向汝頭頂心下云完後向甚處開門師云一棒打開云門開令學人如何入師云看腳下。

　　問活人難死死人難活時如何師云你且去僧擬議師打云真個死漢。

　　問除卻棒喝請師分明指示師以手指僧云指示你僧無語師便打。

　　問弟子中年出家乞師指示師云指示且置你喚什麼作年頭僧無語。

　　居士問狗子還有佛性也無師云汝且喚狗子來士禮拜師與一踏云者畜生。

　　吳今生居士問死去與目前何如師云莫向目前看云不向目前看向甚處看師云且向目裡看云如此則不同耶師云居士但不向目前看猶未明目裡事在。

　　問頭頭法法如何是佛師以杖直豎云不要撞斷老僧拄杖。

　　問昨日喫師三棒今日拈卻和尚拄杖如何指示學人師云還我喫棒底道理來僧無語師云掠虛漢。

　　問學人到已一月不見堂頭時如何師云者老漢甚處去也僧擬議師便打。

　　問知幻即離不作方便離幻即覺亦無漸次語未絕師掌云還覺麼僧禮拜起師云覺底事作麼生僧罔措師推出。

　　問前念過去後念未生主人公在何處師云立地死漢僧云不會師云拖出死屍去。

　　問劈面當鋒即不問如何是臨機一句師便打。

　　問如何是學人自己師云我不識你。

　　師過松陵熊明府設齋問弟子隨逐世緣不得參究此事若何師云甚處去也云向日用應酬中去了師云將甚麼應熊佇思良久云畢竟如何得力師打一掌云不得向者裡放過。

　　問如何是佛身無為不墮諸數師云合取狗口。

　　問堂中止了靜堂外又敲門時如何師云三門頭是甚麼人過僧擬議師云門外漢。

　　問古人睹明星悟道今人睹明星為甚麼不悟道師云你眼睛瞎麼。

　　問動轉是風分別是識如何是學人安身立命處師云看腳下。

　　問疑情頓發因甚命根不斷師云只為你疑情命根不斷云斷後如何師打云教你沒處藏身。

　　燈頭問落處只是不明求和尚一隻眼睛師云佛殿裡燈熄了。

　　問月明星稀密雲藏在何處師直打出。

　　僧擬朝五臺求師開示師提起左足云文殊菩薩在老僧腳尖頭上出現你還見麼僧禮拜師一踏云踏殺你。

　　汪居士問一口氣不來向甚處安身立命師云正是安身立命處士禮謝師云更須仔細。

　　問日往月來如何得見本來人師與一掌云還見麼僧擬議師推出。

　　問如何是生死根本師便打如何是出生死底意旨師復打日用如何進步師又打。

　　問人人有個本具影子為甚麼踏不著師云看腳下僧禮拜師與一踏云卻是老僧踏得著。

　　問如何是清淨法身師云你會種田不云不會師云我者裡用你不著。

　　問智過於師即不問方堪傳授事如何師打云你向者裡還道得麼僧擬議師以拄杖戳退云未堪傳授在。

　　興化黃伯初居士參問弟子有條拄杖子見佛殺佛見祖殺祖今日特來呈似師云放下著云弟子連自己都殺卻了師云將甚麼來士無語又問和尚入閩將甚麼來師云秖有貧道。

　　僧求開示師翹一足僧云一口氣不來時作麼生師彈足云但問取他。

　　問如何是生死業師云即汝是如何是涅槃心師云即汝是僧禮拜起師以拄杖指云去。

　　問某甲不會做工夫乞師開示師拈起餅云會麼云不會師置口云香甜滿口僧亦拈餅師云貪嘴禪和問和尚昨日陞堂已竟大眾問答已竟即今還有新行佛法麼師云未陞堂已前作麼生云請和尚盡力道一句師劈面掌。

　　問能為萬象主不逐四時凋時如何師云切莫隨老僧來。

　　問有佛出世作何供養師云者僧不受云請師方便師打云與你一頓。

　　居士問一物不將來親切受用處請師道一句師舉茶甌云老僧要喫茶去。

　　問急水灘頭進前不得退後不得時如何師云莫死漢云請師提挈師云代汝著力不得僧禮拜師打云急走急走。

　　問色身非我我亦非真如何是本來面目師與推倒。

　　問漆桶未明請師道破師打云一棒打破僧禮拜師一踏云更饒一腳。

　　問某甲初出家求和尚開示師云出家來多少時云去歲師云逢人但恁麼說不得錯舉。

　　泉州吳居士參問弟子特為生死不明求見和尚師打一掌云但向者裡明取士沉吟問忽呵呵大笑師云見個甚麼道理士云說不得踴躍禮謝而出。

　　問殺生是大戒為甚麼南泉斬貓歸宗斬蛇師云汝實恁麼問麼云是師云汝當懺悔去。

　　問如何離一切相即名諸佛師便掌僧禮拜師云是金剛經恁麼說麼云是師云換卻汝眼睛。

　　黃司理問風清月白時如何師云大家在者裡又問弟子轉機不圓過在甚麼處師云過在問人處云不問人時如何師云信口道將來云弟子有時做到風清月白時候有時做到山崩海裂時候畢竟那頭是師云總不是云如何即是師劈面一拂云打汝三十棒理復舉壽昌下元華因緣云既是開悟底人因甚有許多顛倒師云卻是汝顛倒理釋然作禮。

　　居士問作麼生做工夫師與當頭一拳云但恁麼做士應諾師云切莫喚作工夫好。

　　問諸法從心生心從甚麼處生師云老僧正疑著。

　　問古人一言之下為甚麼便曉得雲門兒孫師打云你是甚麼人僧禮拜師又打。

　　問不會做工夫求師開示師云不干老僧事云求個明白路頭師云但向暗處走。

　　鄭居士問聲前色後皆如是東擲西拋事若何師云非汝境界士豎拳云者個聻師云任汝顛倒少間士復入云適來不聞和尚後語再求請益師云汝適纔問甚麼士舉前話師云錯認定盤星。

　　居士問弟子楊州來為大事不明師云汝既不明將甚麼來士無語。

　　問千里特來呈舊面師云好不知醜僧擬議師便打。

　　問某甲從來不曾問和尚師云你即今為甚麼僧擬開口師便打。

　　問鐵牛吞卻虛空時如何師云老僧在甚麼處僧無語。

　　問穿衣喫飯如何是不動底主人公師云穿衣喫飯云元是舊時的師云如何是你舊時的僧禮拜師便打。

　　問一口氣不來時如何師云眼閉腳直。

　　居士問弟子有病求和尚授記師云死云再請一語師云待汝活時向汝道。

　　問虛空破了將何補師云將你補。

　　行音問如何是無上菩提道師云俗人頭戴僧官帽云畢竟有何方便師云自家摸取好。

　　問如何是新年最初行腳句師云去云如何是步步不錯句師云去。

　　問如何得一口說盡世間法師云汝還識兩片皮麼問喝作喝會棒作棒會入地獄如箭射畢竟作麼生會師云你作麼生會僧無語少頃云和尚為什麼全無慈悲師拈拄杖便打僧禮拜師云千句萬句皆從自了自己不了喫棒不了僧無語而退。

密雲禪師語錄卷第五終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第六

　　嗣法門人通忍編

　　問答機緣下

　　錢相國入山問如何是如來大意師云居士今日從甚處來云從人行過底路來師云恁麼則不如來了國無語。

　　問長大無衣是甚麼人師云不識醜陋漢。

　　問如何是秘密藏師云八萬四千。

　　問一念不生時如何師云腦後見腮云古人一言之下便能領略今人為甚麼不及古人師云過在阿誰方侍御問和尚門下有多少大根器底人師云縱目所觀云也要龍天推出師云從來不假他人力。

　　問搬石挑沙明甚麼邊事師云來日再去挑。

　　問吞不進吐不出時如何師云問取舌頭。

　　問佛法至要乞和尚一句得終身受用師云你只顧終身受用云如何得終身受用師乃打云向上還有事也無師復打。

　　驥超祁居士問人人有一個因甚摸不著師打一掌云一摸便著。

　　居士問者裡風境與嘉興風境如何師云處處白雲處處日。

　　問當初無盡居士見兜率悅禪師既有契證因詢晦堂家風於悅欲就往見悅云此老只一拳頭耳意旨如何師云明破即不堪云悅乃潛奉書於晦堂曰無盡居士世智辨聰非老和尚一拳垂示則安能使其知有宗門向上事耶如何是宗門向上事師便打云未幾無盡遊黃龍訪晦堂於西園徐叩宗門事晦堂果舉拳示之意旨又如何師舉拄杖云慣得其便云無盡默計不出悅之所料繇是易之無盡既有契證何得隨人腳跟轉師云汝那裡見無盡恁麼說來僧無語師云卻是汝隨別人語生解云無盡有偈曰久嚮黃龍出裡龍到來只見住山翁須知背觸拳頭外別有靈犀一點通又作麼生師云無盡只顧出身處不知話作兩橛云恁麼則無盡不惟不知晦堂用處且不識兜率話頭也師云放汝兩頓棒。

　　問如何是行腳盡底句師云摸取腳跟。

　　完璞趙居士問弟子愚昧求和尚指個慧性師撦士耳云向者裡會得便是慧性云求和尚放大光明慈悲救濟師掌云豈但放大光明直是垂手接汝。

　　問雲門答僧問如何是佛乾屎橛如何是乾屎橛師云田塍上看。

　　問如何是清淨水然師便打云如何是忽生山河大地師云你又恁麼去也。

　　問工夫散亂不得成片時如何師打云我道棒打不開。

　　問乞師指個修行路師云我從來不會修行云更冀慈悲師云一事無成兩鬢絲。

　　問還是念佛好還是做工夫好師云總不好僧擬議師打云向者裡會得恰好。

　　問如何是離鉤三寸句師云快走快走。

　　仲勷秦居士作禮云乞和尚指示師以手指云會麼士無語師云恁麼指示也不會士復罔措師復指云且坐。

　　徑山僧參問如何是不動尊師云此去徑山五百里僧喜躍作禮出。

　　問併卻咽喉請道一句師云老僧沒氣力。

　　問目前無一法時如何師云背後著眼。

　　問如何是圓滿覺師打云你欠一著。

　　問未開口已前時如何師云我不識你僧擬進語師以杖逐之。

　　問君臣會合父子一家咫尺之間為甚不睹師云大家在者裡云子歸就父因甚父全不顧師云理合如是云父子之恩何在師云近前與汝三十棒云恁麼則大家團圞頭其說無生話去也師打云又恁麼去也僧禮拜歸位。

　　居士問世問以何為尊師云唯汝為尊士禮拜師云忽然霹靂打汝又作麼生士無語。

　　弁出專使問祝壽句子即不問請問和尚壽多少師云恰值老僧喫粥使云又道是七十師云那教你亂道使云太白峰高人天仰望師云又亂道使喝師云轉見不堪。

　　僧參便喝師云胡喝亂喝僧又喝師云胡喝亂喝僧禮拜師打云再喝喝看僧云蒼天蒼天茶畢僧禮拜出師喚云我直下疑你者兩喝道道看僧云歇歇與和尚道便行。

　　問某甲出山去忽有人問天童佛法聲未絕師便打僧禮拜師復打云逢人不得錯舉僧起云秪者是師云孟八郎漢。

　　問不是心不是佛不是物師以手攔胸推倒階下云是什麼僧罔措師便打。

　　梁生譚居士參問弟子不喜古人書木上的亦不喜今人舌頭上的師云還喜居士舌頭麼士無語復云請離了棒喝別指弟子一句師云秖是個譂梁生士云正似呼裴休的師云撦別人作麼士云正是倒不說梁生卻說裴休師云熟路難忘士乃笑。

　　問久慕和尚不得來親近師云你在甚麼處去了僧擬閒口師便掌。

　　問如何是急水行船師云我未做船家過僧無語師打云崖上看取。

　　問如海一漚發未審一漚從何發師便打僧擬進語師云還我大海來僧便喝師云正是一漚發在。

　　道者問大地無寸土向何處安身師拈棒擊桌云桌子拄杖從甚處來者無語師便打。

　　問和尚還有不為人說底法麼師云我曾向你道甚麼來僧無語師云元來。

　　問三世諸佛大地眾生被某甲一口吞盡師云老僧聻僧脫草鞋戴頭上師便打。

　　問如何是本來人師云我不可向汝道。

　　問生死不明乞師指示師云正好消息僧禮拜師詰云你道好在甚麼處僧無語師便打。

　　問火不能燒水不能溺作麼安身立命師云水裡火裡云水窮山盡時如何師云但恁麼看取。

　　問樹倒藤枯句歸何處師云速退速退僧喝師便打僧又喝師直打出。

　　問單刀直入擬取師頭時如何師云放你三十棒僧便禮拜次日復進云昨日觸忤和尚師云說什麼僧云裝聾作麼師拈棒僧便出。

　　問不慕諸聖不重己靈請和尚別通個消息師便打云拄杖子有什麼分明師復打云打即任打畢竟要討個分明處師云把將不明處來僧擬議師亦打。

　　沈內翰弅立入山參云仰慕久矣今得瞻禮始不虛度師云如何是不虛處沈云求和尚開示師打一扇云但向者裡會取。

　　問覿面相逢即不問向上宗乘事若何師便打云橫吞拄杖又作麼生師云拄杖還在老僧手裡你吞個甚麼僧一喝師直打出。

　　問大眾一齊上來未審和尚將何管待師打云只將者個管待云恁麼則個個飽齁齁去也師云你自己分上作麼生僧無語師復打。

　　問盡力喫盡天童飯時如何師云直須吐卻。

　　問百萬雄兵如何得退師打云一棒打散。

　　居士問打也打不開喝也喝不散且道是個甚麼師云你且道一棒一條痕一掌一握血是個甚麼士便喝師叱之士禮拜而退。

　　問如何是亟蓋乾坤句師云你眼在甚處如何是截斷眾流句師云合取狗口如何是隨波逐浪句師云放汝三十棒僧喝師便打。

　　問禮拜底是誰求和尚閒示師云把將刀子來。

　　問拑角羚羊蹤跡向何處尋師便打。

　　問行住坐臥如何是學人本身師云行住坐臥。

　　居士問音書不到家意如何師云那裡是你的家士云步步踏著師云踏著個甚麼士便喝師云更喝看士無語。

　　問深深海底如何窮到師云一棒打到底。

　　問如何是清淨法身師云泥豬癩狗。

　　問學人頂天立地因甚腳跟不穩師云爭怪得老僧問如何是佛法的的大意師云親言出親口云黃檗打臨濟意旨如何師云你還覺徹困麼云秪如和尚者一棒又作麼生師便打。

　　問大地盡商量誰是會聽者師驀頭一棒云商量個什麼僧無對師直打出。

　　二瞻趙居士參詁及天童中興事乃云當今海內佛法惟有此一座山也師云恁麼則佛法有不遍處也士云因甚不到別處去師云轉見不堪又問和尚還上堂麼師云不上堂士云據弟子看來和尚時時上堂師云以何為驗士無語師以扇點云弄虛頭漢士云古人道單明自己不了目前未審如何是自己如何是目前師豎起扇子云且道是自己是目前士云自己與目前總在扇子上麼師云喚作扇子則觸不喚作扇子則背你又作麼生士云喚什麼作扇子師云喚作扇子則觸聻士良久又問泗州大聖因甚在楊州出現師劈面兩扇云者裡是甚麼處所士乃禮拜。

　　問如何是第一句師云你要我道第二句那云畢竟如何是第一句師云但向舌頭未動時會取。

　　問腳跟下毘盧佛因什麼不放光師云寐語作麼。

　　問烈馬繫枯椿還當得學人分上事也無師云料掉沒交涉。

　　居士問誦經持咒還了得生死否師云了不得士云作麼生了得師打云向者裡薦得方可了得士云和尚還有生死否師云你若有時我也有你若無時我亦無。

　　師坐次量侍者問如何是直下底事師便打云恁麼則一了百當獨脫無依去也師起身云你了當個甚麼云請和尚歸位師云你道老僧在什麼處者震威一喝師乃休。

　　問文殊起佛見法見貶向二鐵圍山某甲不起佛見法見時如何師便打云某甲又不是文殊師又打云這裡是什麼所在僧擬議師復打。

　　劉養淳居士問當陽一著事如何師便打士喝師云你這一喝作什麼用士又喝師云三喝四喝後作麼生士云黃菊綻東籬師云轉見不堪士禮拜師於背上一卓士云知恩有地師乃笑良久士復云求和尚證明師云你還識棒頭落處麼士云一月映千江師云月落後如何士無語師便打。

　　問劫火洞然大千俱壞未審四天下眾生向何處安身立命師云你即今在什麼處僧擬議師打云汝識得自己安身立命處即知得四天下眾生安身立命處僧云不知特來問和尚師連棒打出。

　　問古人三拜為得髓某甲三拜得個甚麼師云莫妄想云謝和尚答話師云向汝道什麼僧無對。

　　師因請眾居士齋畢驥超祁居士問云和尚今日飯錢教誰人還師便打士云若不是者一棒洎乎寂寞師又打士云大似因齋慶讚德公祁居士云今日飯錢是舍弟還了師云也好與你一棒眾禮謝而退。

　　問學人初來未審如何作工夫師云拽石去。

　　居士問弟子在家夢見和尚今日親見和尚未審孰是真孰是幻師笑云莫眼花。

　　問某甲從四川來如何是處處真師云你從四川來到者裡那僧沉吟師云者裡不是四川四川不是浙江云請和尚賜棒師云未到汝在。

　　問無嘗到如何避師云曾見無嘗否云不曾見師云不見則免無嘗見則無嘗難免。

　　問日間做夢夜裡做夢如何得惺去師云我不可向汝重說夢。

　　僧求偈師於案上書忌字云速拈將去僧無語。

　　司理文燈巖居士參問弟子深信此事未審如何下手師劈面與一掌士沉吟師云擬思則錯。

　　問太平時世還用將軍也無師云如何是太平時世云一念坐斷萬緣俱絕師便打僧禮拜。

　　僧禮拜云某甲要問和尚討個佛做師云佛也是你分外事。

　　問疑情未息時如何師打云向者裡拈出疑情看僧云某甲正向者裡不會師云正好疑著。

　　金臺講主參請益黃龍南頌勘婆有來繇沒來繇話師云你且道有在什麼處臺佇思師打云正是沒來繇。

　　問把住三關即不問放行五位事如何師云放汝三十棒云三十棒則不無如何是其中事師云也要汝疑著僧拜起云出身一句又作麼生師云我終不向汝說破。

　　問如何是道師云看腳下僧擬議師云不要踏著生草。

　　問一子出家九族生天和尚者裡為甚卻要薦亡師云你底九族在什麼處僧擬議師便打云虛生浪死漢。

　　問厭離閻浮如何得出師打云者裡是什麼所在。

　　問樹高千尺葉落歸根即不問如何是和尚回山一句師云去僧禮拜云恁麼則通玄峰頂重添錦天台山路復生輝去也師云莫亂道。

　　行繇

　　乙丑二月二日眾請師述行繇師云老僧出家年晚未嘗遍參惟與本師請益相見初無奇特未出家前我幼性頑乃至不肖之事靡所不為但於歲歲二三月忽動世間無嘗之想便欲修行念佛念過三日覺得夢中無念非佛過三月後此念漸輕乃至二十七歲上山作務有省得管帶拘心意日用嘗令昭昭然即穿城入市做買做賣不肯放過每繼日以夜胸中作痛猶加炤顧向緣家貧營繫不能純一修行至二十九歲纔得棄室然追想來解脫世間羈絆似有時節我棄室當夜夢著新鞋一雙於行路次一時脫落鞋底遂因先父引見先師三十歲乃出家秪覺生死到來畢竟不穩當於前境界愈加炤顧愈加不穩當二六時中看得心境兩立古人道天地同根萬物一體越看越成兩個因侍師入城舟次請益本師云你若到者田地便乃放身倒臥更無別語我只得禮拜皆蒙益甚又一晚侍奉上榻復請本師本師良久見我不領便云可憐可憐亦只得禮拜而退嗣是周旋師側惟加罵詈我慚悶交感至大病汗流二七日方蘇遂稟本師撩關時已虛度三十有四矣一日本師過關前閒話及有心無心之旨本師云你既有心把將心來我呈偈云自心本自心心不自自心心不非自心心心即自心本師云心不自心自心非心有無既非無自心耶復呈偈云心心即自心有無皆自心有無皆自心無心無自心本師云今日張渚買兩把青菜來無個大蘿蔔頭我云某在關房不知謝和尚三拜本師云終未大悟在一日宇師弟與安師弟於關前話間安云字師兄你在家殺幾多羊來索命時如何宇而熱不能答我代云者畜生更要甚麼命一晚山陰靜虛王居士至茶話及雲門問陳操尚書云聞尚書看法華經是不書云是門云經中道一切治生產業皆與實相不相違背且非非想天幾人退位居士作麼生士云請師兄說我云大家在者裡士大喜又因袖破有感呈本師云袖破露出手鞋破赤腳走驀撞富家郎他醜我不醜本師正云汝走不害醜我醜不耐走若要賭猜枚大家出隻手本師一晚同兄弟至關前佇立有間云佛法二字雖不是偶然亦非特意但有個悟入處不妨信手拈來自然貼體隨分道出自然恰好所以大丈夫為道迥別纔逴得源頭到手撩起便行不問如何若何老僧憶昔居臺山有一僧問三賢尚未明斯旨十地那能達此宗未審如何是斯旨老僧即鳴指一下云會麼僧云不會又鳴指一下云知麼僧云不知老僧但向伊道具足凡夫法凡夫不知具足聖人法聖人不會聖人若會即同凡夫凡夫若知即是聖人其僧矍然致敬倒身三拜直趨而去更不回顧俊哉汝等且道者僧如此去還曾悟得也未若道未悟他卻恁麼去若道他悟他又悟個甚麼來汝等試道看我即起身一拜云夜深天寒請和尚歸方丈本師云不是者等儱侗推開去便了的本師乃舒一手云我手卻不是驢歸我云恁麼道又爭得乃亦豎一指本師云也當不得三十七歲本師將北往以院事付管當晚室中擬舉話問大眾我即向前云和尚恁麼擬舉話正好劈口大巴掌便出雖然如是只是恍恍惚惚昭昭靈靈也未得個安穩一日自城歸過銅棺山頂忽覺情與無情煥然等現覓纖毫過患不可得大端說似人不得正所謂大地平沉底境界爾時恍恍惚惚昭昭靈靈底要起起不來欲覓覓不得不知甚處去了又自密舉前所見所會古人因緣宛爾不同亦不自疑道是與不是至三十九歲同覺宇三藐二師弟到京省覲本師本師問老僧離汝等三年汝等有新會處麼我即出云有本師云有甚麼新會處我云一人有慶萬人樂業本師云汝又作麼生我問訊云某甲得得來省覲和尚本師云念子遠來放汝三十棒我抽身便出又一日到室中本師問近日又如何我舉起右腳本師云驢腳馬腳我舉起左腳本師云馬腳驢腳時宇師弟在傍我以手指伊眼顧本師宇便出我云不消一指亦出又一晚同眾兄弟入室本師云寂然不動感而遂通我便出本師云此子如傷弓之鳥見弓影便行又一晚同兄弟話次本師云如人落水坐觀成敗不救一救我即推攙兄弟出眾兄弟不從我云爭怪得某甲便出又一晚問是大盡小盡有者道是小盡有者道是大盡我云敢保不在曆本上論量便出又一早在室中與本師語話了去喫粥時眾兄弟問說甚麼話我便翻倒飯桌又一日宇師弟叫我云密雲師兄本師云誰宇云某師兄改號也本師云怪道恁麼糊塗我抽身便行又一早問訊本師云汝只恁胡統亂統我便起單他往覺宇三藐等挽留本師出方丈云不要留他一言相契即住不契則去我走至二門本師云將謂汝出一頭地原來是個無明塊子我應聲云釣背筋蠻子誰不識你你作無明那本師即轉身歸方丈我亦被眾兄弟留住本師云你恁麼罵了老僧如何掩得別人過汝還在者裡住我即大書云瞞人不好事好事不瞞人有人謂我罵師父我只向伊道莫謗山僧好本師判云此是閻老前公招無晦也又一日覺宇三藐往五臺聽經侍者俱出外我從外歸見本師掩門獨處不敢入不敢語逡巡檻外狗忽內吠本師書紙云辜負自己名字何塞出門縫我將碗鋒書九云和尚裝聾某甲賣啞一隻黃犬非聾非啞然雖如是何名何字掉入墻內不知本師看不看但開門歸方丈我入作禮本師云門開了汝不能進耳我一喝便出又一日本師云忽有人問汝如何秪對我向前豎出拳本師亦豎拳云老僧不曉得者是甚麼意思我云莫道和尚不曉得三世諸佛也不曉得本師云你又作麼生我即喝本師云三喝四喝後又如何我即連喝退身本師云宛有古人之作我復喝又值中秋呈偈云為愛中秋夜月精與人同樂稱人情萬億州都皆普炤一人舉首一輪明本師印云不多不少乃以紙筆書云檀越送得月餅兩個師徒侍者五人一個分作四分剩底付與老僧我掇一個便行一日本師拏大鐵火衝鑿壁我向前接衝鑿之本師與云我有個替手遂歸方丈一日本師索我始末因繇我錄呈閱竟云已有半卷語錄了我接來付火一日侵早本師以一大棒靠佛前壁喚云圓悟我要打汝汝跪了佛我與汝說說佛法了打我走云有佛法與別人說竟至廚下洗面本師拏棒趕來我舉手接棒手臂被打兩三耳舉不起當時猶不知痛我即趕至佛堂本師回首再擬打被我接棒著實倒觸上去本師放棒入方丈門卻門復出云汝恁麼觸殺老僧我以棒擬打上云豈不幸哉時十二月初我往千佛寺過歲二月初十回普炤寺收單十五回南本師書水板云我邇來覺得有許多顛倒處汝等宜自知之從今晚始杜門禁語一百日以贖前咎并鞭具後此與圓修因通壽等悉外我尚欠圓悟錢一百一十文汝等變處與彼南去我有付囑語開後汝離我此去但適意處斷不可住不適意處作急走過恁麼行去不要記歲數須待十字路口有個跛足阿師與你印正了不要你來見我彼時我自相見你也宜悉之去時四十一歲我錄佩南來到龍池山過夏八月初間往徑山天目天台紹興杭嘉蘇松上至九華普陀往回四載本師以帖書云大事未完更可前進毋來後也命通壽至紹興護生菴喚歸問云汝幾年曾見甚麼人我即以腳打地以手拍膝便出本師云汝外幾年一些氣息也無我云和尚疑即別參一日本師陞座喚我向前舉拂問諸方還有者個麼我震威一喝本師云好一喝我連喝兩喝歸位本師顧云更喝一喝看我即出法堂本師下座我隨入方丈作禮云適來某甲觸忤和尚便出本師即安西堂值次一日撾鼓集眾上法堂付我衣拂我辭再三本師云汝是什麼意思我云直待和尚天年某甲守塔三載然後可行即行可止即止時年四十八歲後至八月初呈偈辭云辭別三年方外遊歸從八月山中住悟甘做個無緣地乘個無緣地辭去本師云與大眾無緣與老僧無緣我云只是某甲更與阿誰本師苦留云汝若去了我只得直操到底我不得已住之一日偶熱蟬聲雜鳴本師法堂坐我呈偈云今年八月何其熱秋蟬樹上聲聲囀等閑徐步向人前信手拈來不隔線本師書偈正云今年八月何其熱秋蟬變作黃鸝囀木童鼓掌笑呵呵幻人到底無頭面一日日色將沉之際本師喚我及宇師弟入室云老僧昨夜起來走一回把柄都在手裡了汝等為我扶持佛法我便出呈偈云若據某甲扶佛法任他○○○○○都來總與三十棒莫道分明為賞罰本師目之大笑我接來付火又一日侍本師山行因石擺擬側我向前扶之本師顧云汝扶持我耶我云是何言歟此癸丑季冬時話甲寅二月十二日本師圓逝我為伴柩三載至丁巳年五十二歲結制本山即今看來三十餘年大似無夢做夢所以害羞尋嘗不欲向人說今晚被眾兄弟逼不得已賣醜一番只都是與本師相見請益語也。

　　法語

　　示于道人

　　傳聞無論寒暑不間忙閒日持金剛經一卷坐香一炷世間事識得破看得輕孜孜矻矻以道為念難得難得然雖如是欲超生死脫苦趣當豎起精進脊骨幢直下信取始得只者直下信處即超生死脫苦趣底去處故世尊云信為道源功德毋信能遠離生死苦信能必到如來地要會如來地亦直下信處是若未直下信得但執起心作意坐香看經識得破看得輕為功課為辦道時殊不知雜毒入心皆落第二念既落第二念欲超生死脫苦趣豈不難哉古人所謂放過一著落在第二若苟直下信得當二六時中念念不忘直下信處縱值坐香看經以至呼奴使婢料理家事時亦當直下信得不可見有坐香看經呼奴使婢料理家事底事方為勇猛精進為道之士故經云應如是知如是見如是信解不生法相更舉個古人因緣助汝生淨信者昔日芙蓉訓禪師問歸宗云如何是佛宗云汝還信否訓云和尚誠言焉敢不信宗云即汝便是訓云如何保任宗云一翳在眼空花亂墜願道人於看經處坐香處呼奴使婢處料理家事處但信即汝便是如此行去日久月深忽然失腳跌破鼻頭汝自默默自見倒斷處則不待有意輕世事而世事自輕何以道之所在法如是故更示一偈若據大道因緣不論男女貴賤人人平等一如個個本來成現不能緣契無生即便四生流轉自須返炤迴光悟徹本來之面能令念念不迷大事何憂不辦觸境不隨境流世事何須更厭若也別作別為必也墮坑落塹晝夜坐臥忙閒全體要成一片真實如是修持斷然決不相賺。

　　示頓越居士

　　善來上人賚道者幅紙并信儀欲貧道開示萬法歸一一歸何處者昔有僧問趙州萬法歸一一歸何處州云我在青州做領布衫重七斤且道即今趙州在甚麼處若向者裡著得隻眼覷破趙州恰好歸家穩坐即萬法歸一一歸何處皆剩語況貧道此說耶。

　　示普度禪人

　　普度尚禪人到室中乞語住山老僧云你去住那個山尚迺擬議面熱老僧云未可住山在大端汝在叢林中學得嘴頭滑未得大死一迴耳古人所謂諸人病在死了不得活唯汝病在活了未得死正是尚禪人之病病在膏肓世醫拱手難可療治除非汝自真實怕生死要了生死如果要了生死須是大死一迴方見生死根本真實於中踐履是為住山白雲遠祖云牛在山中水足草足牛出山去東觸西觸者此之謂收拾也南泉云王老師自小牧一頭水牯牛擬向溪東牧未免食他國王水草擬向溪西牧亦未免食他國王水草不如隨分納些些總不見得試問尚禪人如何是隨分納些些的意旨。

　　示純一上人

　　純一名上人到室中述他生平修玄門習氣難除參禪不能純一乞老僧法語老僧道恁麼則心號不相應也參禪正忌雜毒入心貴乎純一所以道舉一不得舉二放過一著落在第二須知參禪也是第二修玄門也是第二成仙也是第二作佛也是第二生也是第二死也是第二總之凡起一念皆是第二苟真實要會純一無雜但向一念未生前看行也看住也看坐也看臥也看一看看得行不知行住不知住坐不知坐臥不知臥不覺不知忽然覿面相逢始覺從前錯用心方知生也不可得死也不可得作佛也不可得成仙也不可得參禪也不可得修玄門也不可得一也不可得雖然如是異日相見若作如是見一棒打折汝腰莫言不道。

　　示太虛藏禪人病中

　　凡人病苦生死到來作不得主者無他蓋為看作生死病苦故也殊不知生死病苦即當人本地風光本非他物故維摩云眾生有病吾乃有病真歇云老僧自有安閒法八苦交煎總不妨今時人多自不到者田地將謂八苦外別有個安閒之法與不安閒的對敵是以越對敵越不安閒病苦外另有個無病苦的強作主宰越要作主越作主不來然亦不可見恁麼說便意既純是病苦將甚麼子生死而恐落空一發著忙則又錯了但不可看作兩橛自然就裡便得安閒亦非不是兩橛何也若不是兩橛則病苦無有歇時然且無病無苦安閒時亦不可作無病無苦安閒看若作無病無苦安閒看則與當人覿體相違差錯了也囑囑不可忽。

　　示余道人

　　若據法語則貧道無啟口處無運筆處道人無看讀處無意解處無意解則內心無喘無看讀則外息諸緣既外息諸緣內心無喘則內外寂然既寂然已正好自看正自看時無有晝夜無有時際但行也自看住也自看坐也自看臥也自看看來看去看到不知不覺忽然兩眼大開更須知此兩眼落處則如人飲水冷煖自知面目分明然後可通個消息於貧道耳寫至此忽有僧來問如何是祖師西來意貧道擲筆向他道達磨來也其僧擬開口貧道直打出方丈外一并寫上道人並參之。

　　示林道人

　　祖師西來唯直指單提令人返本還源而已欲究其旨但向不睹不聞之先直下覷透便見分曉如黑漆桶處於黑夜初無二色即無二見既無二見則不見有男不見有女不見有纏縛有解脫不見有凡聖有淨穢亦不見有玄有妙有覺不覺亦不見有道不道不見有空不空不見有真不真亦不見有苦樂昏慧火宅清涼所以貧道生平但有來者便當頭一棒俾伊漆桶生光即無二色亦無二見所謂直截根源佛所印耳。

　　示時功林居士

　　祖師西來不立文字直指而已惟至德山臨濟以棒喝直指最為明白切要所謂棒打石人頭嚗嚗論實事今人不薦棒頭指處而以知痛癢者是為心殊不知乃識神耳古人云學道之人不識真只為從前認識神無量劫來生死本癡人認作本來人所以貧道徵居士云秪如不痛不癢時如何居士如是要了生死透識神但看者一扇子落在甚麼處則自然知道者一扇初不曾打在痛上真似棒打石人頭便見臨濟大師道我被黃檗先師打六十棒如蒿枝拂著相似彼豈以知痛癢者為然哉。

　　示秦道人

　　修行無別修貴要識路頭路頭若識得生死一時休生死一時休即是安身立命之計安身立命之計不可為道人說破須道人自參自悟自得真踐實履自到平怗怙地則生死心生死相了無覓處矣。

　　示董居士

　　佛法無他術秪貴人知有安身立命耳苟得安身立命則動靜二相了不可得如是涉境涉緣做買做賣乃至一室蕭然了無一事之際於安身立命不變不易是為修行故龐居士云日用事無別唯吾自偶諧頭頭非取捨處處弗張乖此須居士自於做買做賣日用處簡點安身立命張乖則不自偶諧不張乖則自偶諧自偶諧則安身立命矣安身立命百年到來自繇自在則不被做買做賣業識之所使矣。

　　示淨虛禪人

　　此個本分三世諸佛歷代祖師共證同傳直指人心見性成佛謂之教外單傳不立文字語句若涉言詮論量便起生滅之念非本分無生滅處則辜負先聖真欲超生脫死須辦鐵石心如枯木死灰聖念凡情俱無起滅淨裸裸赤灑灑上洞然契證明見得徹諦信得及與從上佛祖握臂共行無有差忒更須一念萬年萬年一念純一無雜才有纖毫起滅便是生死因緣無有超脫之期務使如鳥出籠無欲無依舉動施為嘗在分中真踐實履無虛棄工夫趙州二十年除粥飯二時是雜用心涌泉四十年尚自走作香林四十年方成一片信知從上古人無不密密履踐始能臨末稍頭不怕甕中走鱉者須自尋嘗日用中之驗也復云上來法語為阿誰徽州休寧淨虛乞淨到無虛淨亦休覿體無依自寧怗指天指地笑呵呵上下四維圓洞徹以己方人沒兩般一串穿來同個鼻他年再見若如此一棒打教驢腰折咄。

　　示弘業程居士持經

　　凡佛經無非令人省悟故黃梅教一切人但持金剛經即得見性惟六祖聞應無所住而生其心便省悟者則可見若言如來有所說法則為謗佛豈可專念為事乎苟省應無所住則終日念而未嘗誦一字在人不在經所以秦國夫人省得竹篦子旨曰終日誦經文如逢舊識人始可謂誦經人也。

　　示別駕曹茹真居士

　　三位令郎述老居士日逐持誦金剛經貧道卻請老居士向未舉念時未開口時會得便是一切經之毋一切經皆從此中流出所以道一切諸佛及諸佛阿耨多羅三藐三菩提法皆從此經山故東印度國土請般若多羅尊者齋王問云諸僧皆轉經尊者為什麼不轉尊者答云貧道入息不居陰界出息不涉眾緣嘗轉如是經百千萬億卷而老居士能如是轉則不昧老居士亦不負令郎乞貧道一番開示矣。

　　示惠王府王選侍

　　祖師西來稟教外別傳之旨直指人自悟乘悟力而行是為修行故臨濟三度間黃檗的的大意三度被打而臨濟自悟棒頭指處便道如蒿枝拂著相似此從上入門下手之法也今選侍已奉毘尼復能以生死因緣為念但不知何以入門何以下手欲冀貧道婆心開示法語將終身奉之出於火宅者貧道但請選侍向拂著處自看是生耶死耶苦耶樂耶行耶坐耶忽然覷破拂著處則動靜二相了然不生覓生死且了不可得何苦樂之有哉故大慧云未悟時心識紛飛悟了時方怗怗地然則怗怗地便是拂著處拂著處便是不從人得超佛越祖之向上事也又豈有旋起旋失之心捨此取彼之念哉惟願選侍自信自悟決不相賺珍重。

密雲禪師語錄卷第六終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第七

　　嗣法門人通微編

　　書問上

　　復明復史居士

　　來書總不出門下心意識湊泊古人窠窟裡著到即本分事翻成分外事活祖意翻成死話頭耳如門下言一郡千里之事且如餘姚海鹽不遠六百里還識金粟寺裡老僧是何境界是何面孔若也識得道將一句來則本分事活祖意不用做純一純靜工夫都在其中矣若道不得見也未見說甚礙不礙耶茲因門下所問不覺葛藤如此與門下亦何交涉來。

　　復清都史居士

　　手教云不知不覺有一種不自在隱隱胸次中者其病有四一者妄認為娘生鼻孔故未得自在二者認得世間事重不覺逐境生心故不自在三者雖為己事久向胸次中作活計不能卒去故不自在四者因此種種胸次中隱隱起滅不得自繇赤條條蓋天蓋地而居士越要蓋天蓋地自繇自在終不能得乃與隱隱陰魔對敵故有恁麼也不得不恁麼也不得恁麼不恁麼總不得直須堅豎脊梁全身翻轉猛著精彩把世出世間一口吞盡不用蓋天蓋地而自蓋天蓋地赤條條去也若胸次中一毫治不盡要了生死無有是處故曰毫釐繫念三途業因非虛語也囑囑。

　　復子元劉居士

　　來書一發願二程途三醒悟四工夫足見居士立志真實骨器不凡聰明伶俐異於嘗人然細玩之悟境未實現相非真現相急須撥採悟境著實參期若不期悟發願枉發程途枉行工夫枉為何也未悟時期悟為工夫不悟不休為程途不悟不休為發願如悟則乘其悟力以茲利己以茲利人則工夫程途發願皆在其間不假別發願別程途別工夫耳且果悟則一一不著問人而自明矣近聞看大慧語錄此老參一十八年聞佛果禪師舉諸佛出身處薰風自南來殿閣生微涼於此休歇試問居士曾得恁麼一回也未若果實見此老透徹處通個真實消息來。

　　又

　　前接尊偈云謾費吾師諄切問貧道故不敢進語恐究竟生人我耳然細思之令人不覺痛哭流涕也故復一偈云花開始顯中心子花未開時于己中果徹因源因該果方堪頓契妙蓮宗然而秪為慈悲之故乃隨例顛倒未免喚鐘作甕耳居士若擇得出可謂搔著貧道癢處始不枉相處一番何如。

　　又

　　前日奉復不悉恐門下生疑更為葛藤大端蓮花蓮子教中取喻吾儕一念心花發明悟徹本來面目故云花開見佛悟無生豈非花開為因見佛為果喻如蓮花一開蓮子即露豈如餘果花收而後結子耶正如心花一開面目即顯花開為因面目為果面目本具豈待心開而後有耶如門下所謂花開纔得生蓮子花未開時子在麼與首謂花開元不墮空花結子從教又種芽者首尾一氣皆謂花開而後結子結子而後種芽種芽而後成根苗成根苗而後開花開花而後生子正如嘗人所見生死輪迴無嘗之見豈可謂花開見佛悟無生而無生無滅因果交徹真嘗之道正如蓮花一開而蓮子全體已成喻心花一開即本來面目元具豈可謂花開纔得生蓮子花未開時子在麼耶所以古云學道當須有悟繇還如爭鬥快龍舟雖然舊閣閒田地一度贏來方始休門下還曾恁麼一回也未如未當須恁麼一回始得。

　　又

　　來諭隨時探討期見本分一著又云當求進時欲貧道遙施喚醒以豁心花者然據本分一著無你進處無你退處若擬進則錯過擬退則腳跟礙卻正當進不得退不得處忽若兩眼大開露出而孔時可與貧道相見也。

　　又

　　來諭進不得退不得處是門下礙處者且喜雖未得㘞地一聲不妨一切世間塵勞煩惱已礙斷生死路頭相繼礙斷也二六時中念念但向進不得退不得處看是何景象是何面孔看來看去不知不覺㘞地一聲自不作礙處會也祝祝不盡。

　　又

　　昨承偈語足見居士病中精進忻羨忻羨釋迦老子云病乃眾生之良藥益信之矣何故居士若不得這番病爭得恁麼淨絕恁麼穩當然細玩之未出知解窠臼在殊不知眼見泥牛過海我道眼花不少鐵鎚踏著如綿我道猶有這個在只可自知自解我道情知你在鬼窟裡作活計那堪更落言詮驢年未得出頭然則註已註破未識居士何以教我。

　　又

　　來諭門下木參只一個誰字貧道謂誰之一字亦能成人亦能誤人不可不審若認虛豁豁地一派好景為誰字者已成兩個了也試問門下者虛豁豁好景為復作意有不作意有若作意有不作意無只者作意非情識而何又云目前作主死時作主死後作主者亦屬有意而見有生時死時後時更有個虛豁豁地作主底則外道所見也古人謂離心意識參出聖凡路學正忌認著目前情識即聖情識及乎認虛豁豁地及一切纖毫好景即聖情識耳又云㘞地一聲曠然休歇不知當屬何象當屬何時將心等悟難得悟日殊不知此象此時你纔擬心早已蹉過落於情識俾你到驢年也不得㘞地一聲曠然休歇耳更欲貧道轉語喚醒者真可憐憫大丈夫說話寧借他人口耶除非劉祖鍾親來相見為汝道破。

　　復石車乘上座

　　凡為一方化主事宜諦審不可自尊不自尊則上下稱美上下美則自不尊而人自尊之人自尊則化道行化道既行則叢林可卜矣。

　　復金如王居士

　　貧道初舉格物致知語居士方道得個無兩個及解無山無水偈又道一切聲色如鏡中像何處更說是聲是色無山無水又道終未免恍恍惚惚昭昭靈靈未到安穩無疑之地者總是心意識測度約量而已未嘗實證一個耳若實證一個何處更有一切聲色山水如鏡中像昭昭靈靈恍恍惚惚弗安穩者來且道如何是真實一個若道得諦當自然懸崖撒手到水窮山盡處也。

　　復愚溪陶居士

　　自到山中唯只打睡固不知有塵勞之事亦不知有出頭日子適承教言塵事勞勞恁麼說話正是認影迷頭自昧自棄殊不知頭本塵勞之上只因自昧苟若不昧早在塵勞之外了也然後不被塵勞之所籠罩以塵勞而作佛事者乃大力量人耳如其一念迷頭被一念塵勞籠罩則無有出頭時也。

　　復子復史居士

　　來諭忽然尋不見既尋不見似乎未嘗問既未嘗問貧道亦無以答且道無答無問是個甚麼向無問無答處見得透悟得徹寄個信我何如。

　　復半眼居士

　　接手教謂貧道太用舊套我道門下若喚作舊套入地獄如箭射又謂貧道不得錯會門下死在貧道一掌底下我道死也死也何也若不死在掌下決不謂之掌既喚作掌烏得不死在掌下哉如此則果貧道不得錯會耶門下不得錯會耶又謂貧道自死馬作活馬醫門下死了又活我道今時癡人正眼不明掠人舊套作解會以己方人真可憐憫且試問門下貧道者掌是死耶活耶若謂是死爭解打得人若謂是活為甚卻只解打人又謂貧道出門之語諒勿介懷者我道不妨為門下道著何也苟若介懷則真葛藤幸詳之併復偈二首拳拳腳腳正堂堂一任傍人亂度量全體現時忘死活騰騰任運絕承當個裡初無差不差多君生出許丫叉幻人到底無餘法一味都來信手抓。

　　復存義上人

　　上人所問曹洞宗語二段固非老朽所知亦非老朽所宜如上人擬問者兩段葛藤已咬人言句逐語生情果欲究竟但迴光自看始得然後所立君臣偏正王子功勳各五位者若我臨濟大師要且不然但曰赤肉團上有無位真人嘗在面門出入未證據者看看便下座雖然如是惜乎老朽不與者老漢同時若同鞭伊八萬四千拄杖一下也不放伊且道賞伊罰伊上人試斷看。

　　復紫垣居士

　　來諭謂不離自性其他聰明智巧總用不著每每向心上求個安穩者是知居士認識心識性為本命元辰故於胸次中打攪弗安穩耳苟要安穩但把心性二種情識掉向他方於汝分上了無交涉然後向自己腳跟下摸索看是心耶是性耶忽然摸著非心性底可來貧道手裡請棒喫。

　　答雲怡陳居士十七問

　　問渴鹿趁燄如何歇得。

　　答摸取腳跟。

　　問摩尼珠久埋沒塵土中如何急切覓得。

　　答滿面慚惶不識羞。

　　問一斬一切斷如何得此利劍。

　　答炤顧汝頭。

　　問等是水味有品為第一泉有品為第二泉作何剖分。

　　答飲者自生分別。

　　問黑夜中認賊為子認子為賊作何判斷。

　　答各打三十棒。

　　問家親作祟如何處置。

　　答家無二主。

　　問的的主人翁如何得覿面一見。

　　答攔腮與汝掌。

　　問堪輿家羅經縱橫移動針必指南是誰作主。

　　答且向羅經後看又云刺破汝眼。

　　問家宅是諸人生身活計見得甚麼便肯破家蕩宅。

　　答春色滿園開不住一枝紅杏出墻來。

　　問電光中良驥瞬息千里如何得一往追上攬轡入手。

　　答好個驢前馬後漢。

　　問大慧云將八識一刀憑甚麼安身立命。

　　答還我刀子來。

　　問胡來胡現漢來漢現是鏡體是鏡光。

　　答打破鏡來好相見。

　　問未開口以前為甚便棒便喝。

　　答為汝不薦。

　　問日昇月沉雷轟電掣山靜雲閒水流花開農歌牧唱婦誶兒嬉莫非是者個迸現如何拈得向腳跟下要用便用。

　　答魚行水濁。

　　問修行人多怕去後黑漫漫地不知現前黑漫漫地更苦盡說生死事大不知現前剎那死死生生更切此際重關一擊如何下手。

　　答好與你三十棒。

　　問高峰語大徹底人本脫生死為甚命根不斷命根既未斷叫做大徹徹底何事。

　　答汝喚甚作命根。

　　問一句當天八萬門永絕生死者一句得恁有力。

　　答坐斷乾坤。

　　復象垣程居士

　　若果向不明白處會則無有真我假我亦無有曉得不曉得的人復無有惺惺不惺惺者何也惺惺不惺惺曉得不曉得真與不真皆屬想也若果要了徹但向睡到無夢無想時一臥臥起來東摸西摸信手摸著鼻孔不覺失聲㘞則了徹不了徹不著問人自知之矣。

　　復問卿吳居士

　　讀手教見門下愛我深矣至矣第貧道固是個不識好惡漢故不知有可禪床上接者有可三門外接者故亦不見有一人可為徒者也故有眼亦如盲者也有耳亦如聾者也如是則不見有視可以收者也亦不見有聽可以返者也亦烏有光可以韜者也若見有可以禪床上接者有可以三門外接者即見有可以為徒者人相未空我相未忘分別念存造種種業弗敢為也望門下如是自規規人則心無分別無分別則無取捨無取捨則無憎愛無憎愛則無業識無業識則從心所欲不踰矩罪我者吾何辭焉。

　　復破山明上座

　　前即老僧不敢言今凡落筆寧可實而不華不可華而不實實而不華辭達而已矣華而不實非虛即狂也於老僧分中即不妨為一方化主不可不諦察其情不可不斟酌文勢逆耳之言上座諒之。

　　復性符錢居士

　　來教謂不能純一用功未明不思議處若貧道看時不思議即純一處若離了純一處別求不思議處不惟蹉過不思議處要且用功處即不純一如欲兩路歸一直向一念不生回光自看看得鼻孔撩天㘞地一聲便見古人所謂一念不生全體現即純一不純一思議不思議都來沒干涉耳。

　　復清漳東里王居士(諱志道附來書)

　　法錫南來遂令黃檗千年道場儼然未散秖此道場非古非今然不因師來爭知非古今也大師為人不惜身命寧使喪身失命終不為開第二門此是徹骨徹髓獨超千七百則宗門而遠近傳者多作棒頭商量或言可度有智人不可度無智人或曰止可度未悟人不可度已悟人如此等見蒼天蒼天敝漳近有僧定觀者歸述六月一日上堂法語云若汗淋淋時是乾爆爆時如何若乾爆爆時是汗淋淋時如何此是向茫茫無可據中抉出人人眼睛令他自見每舉以似友朋又多作兩處都是兩處都不是解依舊四句可悲可痛問嘗竊舉孔氏語參之孔子曰哀樂相生正目而視之不可得而見也傾耳而聽之不可得而聞也若哀時是樂從何生若樂時是哀從何生此處亦須學人自正目一番自傾耳一番不可秪道哀樂都是哀樂都不是也君未嘗正目傾耳又爭知不可見不可聞耶大師之前作者個語話猶覺戲論細讀金粟語錄句句是棒頭發光遂敢自搜平生迷津失腳之處以望金錍學人二十歲時偶聞榕樹著風忽然樹上風聲與自身不異遍觀太地太空𧍒蠕瓦礫亦渾是我體因而旁參內外宗教稍無疑滯隨時指向人前未遇作家鉗鎚及到雲棲舉似師曰是亦可謂見性問曰更有見性耶師曰見性者見自己之性時是亦悚然但未免生一解曰如金與金終無異色豈有眼睛更見眼睛後遇憨山師再舉請益承示不可將心作境不可將境作心亦復悚然但未免生一解曰盡十方界是我隻眼立誰為心立誰為境自索居以來已近十載始覺雲棲老人謂我見處是量邊事憨山謂我所見見已成境是見地性非性地見必我此見原從識起必從識滅是識分性非實性分是見涅槃非實涅槃是識必變必滅識中自性涅槃亦變亦滅始覺從前身心迷悟總未離識目前無法有何可據不得不心死路絕了也如有問者賊已捉得贓在何處竊應之曰現前色色皆失主舊物合應一狀領回秖是年來被問官錯看了賊負屈多時今得明白且莫匆匆認贓寧可空手歸家耳此情極醜人前開口不出輒敢自恣自狀披剝肝腦于大師前者人世易度大法難逢一番蹉過自劫千生願垂頂門一針毋曰五百里外棒頭不到也。

　　定觀持門下教諭過稱貧道為人不惜身命寧使喪身失命終不開第二門者令貧道益生慚愧蓋緣貧道生無學識兼之口訥不善委曲接人故以一條白棒當頭直指耳然亦見門下迥出時人之表吾宗門下得一法幢共相建立必使祖道重光也忻羨忻羨書中一一門下自舉自斷貧道更復何云乃至云願垂頂門一針母曰五百里外棒頭不到者貧道謂門下已契棒了也然細玩之自淺而深從始至末云秪是年來被問官錯看了賊負屈多時今得明白且莫匆匆認贓寧可空手歸家者貧道謂即者空手之見歸家住著之見便是見解入微最難透脫坐在無疑必死之地不能明大法發大機施大用須信有絕後冉甦欺君不得百尺竿頭更進一步可也。

　　又(附來書)

　　定觀禪和回得讀教劄身心踴躍歡喜無量敬拈瓣香東向致謝學人年來捨身捨命秪為絕後再甦一著來教直拈出此句真棒著了也知痛了也疑於此疑信亦如此信了也古德有言如竹畢竟成篾去方其筍時何遽用得從來以為極親切語如今看來竹則有筍時有篾時若是者個物事亦無筍亦無篾昔非嫩今非老絕非絕甦非甦惟是門庭施設轉位就功不得不如是說嚴霜大雪凍必徹底寒必徹骨方是放春時候秪管大死一番不怕不活也其實全機大用一切現成能喫能屙能睡能醒能殺能活能文能武能縱能奪能自能他能共能不共能度眾生能無眾生可度初發心時便坐道場有何不可便是未發心眾生正眼看來少他甚麼者裡若道別有則頭上安頭若道別無則斬頭求活若便隨聲一句活也活也便應喫他現前一棒若道自有活時也便應喫他等待一棒若道一概無絕無醒便應喫儱侗一棒學人所以饒舌自恣自聻自描干大師前者因為人天眼日曠劫難逢若不盡著披剝羯磨發露有釘更無人抽有鋸更無人拔也亦為近來紛紛起惡知見者皆為不知棒頭是何物不敢不強生分疏亦欲令後來有真痛癢者稍知十方三世四生十地總在拄杖子裡一握一掌一棒一條不作暗摸糊亂猜也。

　　接教諭雖不若筍竹篾有先後三時之別而凍必徹底寒必徹骨方是放春時候秖管大死一番不怕不活者足見門下以寒春一時死活一致為全機大用其餘種種說話雖為此個端繇亦似套頭語且前貧道謂門下空手歸家尚著不得況可容如許知見耶然可見門下真誠之意呈似貧道若遇明眼人總不出解說形容未得心言路絕皆是未絕前事非絕後事耳若據絕之一字正要絕人世出世間一切情解知見直至千聖不識自不能測就裡打輥轉來稍似絕後再甦寫至此時有僧云忽有問和尚絕後再甦又且如何貧道擲筆擒云速道速道僧擬議連掌掌出一併寫上何如何如。

　　復海槎鍾居士(諱鴻穎)

　　來翰云上智人有上智人克己下愚人有下愚人克己者貧道謂此正未克己復禮之言也若克己復禮則不見有上智下愚之人故曰克己復禮天下歸仁焉惟高明悉之。

　　復木叔陳居士

　　十月間於錫山秦宅得居士書扇時人事多端無暇裁復唯以拙刻附覽入山又因老盹不能理事直至今春再閱令貧道深愧無是德以當居士之贊揚如云耐披忍辱之鎧力捐憍慢之幢寧可忤豪右謝知識而於單赤隱微不敢任其喜怒貧道看來宰官中能如是綿密簡點作功德林者誠為希有但異日與貧道相見若作恁麼說一棒打居士腰折何也不見道般若大智如大火聚擬之則燎卻面門是則居士於日用逆順中無不據單赤全體大用現前自利利人即不見有隱微動靜二相矣不識居士又作麼生。

　　復葵山行彌禪人

　　來問使窮子知恩有地免使橫屍遍野老僧道但見橫屍遍野即便知恩有地。

　　復我萬陳居士

　　遠承惠寄信儀勝畫欲與貧道結後來之緣者貧道以為不然君子千里同風尚無彼此之間豈有現在後來之分是則貧道已與居士相見了也但居士直下見得透則與貧道有何異哉。

　　復君馨葉居士

　　來諭不知佛性中有許直腸人者直腸但於世少造業緣故有正直為神之說佛性須假悟明故有見性成佛之說且直腸與諂曲相對佛性出干對待故六祖云明佛性是佛法佛法是不二之法故維摩談不二法時惟良久而已如是則門下但向言語道斷心行處滅處看是何景象是何而孔看來看去向不知不覺處忽然惺得㘞地一聲則不著問人自明了也。

　　復司理元公黃居士(諱端伯)

　　手教驀然撞倒鐵山纔問口時又覺有物為礙者蓋因台下秪知撞倒鐵山不解扶起鐵山苟扶起時則不妨信腳行信手揮信口道乃至東倒西擂無非個座鐵山更有何物而作礙哉故龐公云日用事無別惟吾自偶諧頭頭非取捨處處沒張乖朱紫誰為號丘山絕點埃神通併妙用運水及搬柴此偈雖八句日用不過只根於無別而已不識台下以為何如承命永樂禪院固當從喚無柰老病纏身日久不能領眾故辭金粟但思自養待盡而已伏惟台炤不悉。

　　又

　　來諭根機遲鈍者事不如此也大都根機不在推托貴在承當若不承當則涉思量一涉思量則蹉過根機所以謂如擲劍揮空莫論及之不及則自然不觸犯耳。

　　又

　　前會間雖提覺浪因緣未嘗備析大端人多作實法會者無他正如居士所言當以本分草料易之耳貧道擬居士雖口說本分二字而未實證本分處在若果證本分則於世間法法皆露者一著子自然言中有響同道者聞之自然通身踴躍俗諺所謂寧可與聰明人相罵不可與惑怢人說話者也且貧道既承當個事豈可與人說話是說話相罵是相罵本分草料是本分草料則是非之心嘗存胸次差別之人嘗在面前自己如何為得人如何為人作得主來不見昔于頔公問紫玉黑風吹其船舫飄墮羅剎鬼國玉遂呼于頔客作漢問與麼事作麼于公失色玉云者便是黑風吹其船舫後來大慧杲批云大凡為人有二種機接人如云于頔客作漢問與麼事作麼此是第一種機如云于頔客作漢問與麼事作麼令其無明現前隨手為伊按云者便是黑風吹其船舫者猶是第二種機今貧道不敢輕視覺浪潘居士所以道秪可同懸一梁縊死可也且曾對木陳侍者等云此古人所謂同坑無異土也木陳尚不省會又爭怪得居士乎且古有半提全提之說如貧道道秪可懸梁縊死夢筆山中者得非全提者耶貧道亦不敢輕視居士所以不得不書上也惟高明鑑炤何如。

　　又

　　聞尊堂歸矣固當吊慰柰因生平不行其事恐從此啟例後有不周到處以此為罪端耳然生死二事能迷卻天下人亦能悟卻天下人所以古人聞紅輪必定沉西去未審亡靈往那方而孝子哭哀哀古人便悟豈非悟者亡者哭者同歸無二無二分無別無斷故如是則與一切人生即同生死即同死喜即與毋同喜哭即與毋同哭慶即與一切人同慶吊則與一切人同吊何有間然不然則毋是毋子是子哭是哭喜是喜慶是慶吊是吊不惟不知亡靈去處亦乃自已茫然哭亦無地即虛行故事與學道人乖矣。

　　又

　　適接手教讚黃居士根性不群者蓋紙筆之學故當機則罔措也貧道痛此時紙筆成風將來定為法門之害不淺矣。

　　復坦如蔡居士

　　來諭受貧道三拳兩掌謂痛從何來誰受痛者復云假使無情虛空來問不知痛癢無有分段者則居士未知棒頭落處若知落處無有有情無情之見何分段之有今居士既分痛從何來誰受痛者則無分段中分分段無情解中立情解正喫棒未有了日在。

　　復爾赤馮居士

　　來諭當此西風徹骨政落葉歸根之候應自有不冷不熱處又謂戀著火宅未得出路要貧道方便開示者不覺一笑何也居士已上並是詣實供通方便亦在其中出路亦在其中不冷不熱亦在其中貧道除此外別無方便別無出路別無不冷不熱是以古人問善知識云寒暑到來如何迴避知識云何不向無寒暑處去云如何是無寒暑處云寒時寒殺闍黎熱時熱殺闍黎如是則欲識不冷不熱底但向西風徹骨處識若識得西風徹骨便是落葉歸根底時候識得落葉歸根底時候便是出路識得出路便是方便所以貧道謂方便亦在其中出路亦在其中不冷不熱亦在其中既都在其中豈不是間不容髮既間不容髮法華謂三界無安猶如火宅唯有一門而復狹小便是者個道理也若離此外別立方便別有出路別有不寒不熱別有時候即沒交涉也故經云唯此一事實餘二則非真無方便中真方便無出路中真出路無時候中真時候寒熱中真無寒熱故貧道謂已上並是詣實供通然異日相見守此見解劈脊一棒莫言不道。

　　復趙居士(諱天香)

　　來諭無生本無旨亦無指者是居士未悟故有此說何也不見道花開見佛悟無生豈可謂無生本無旨乎因次一偈貧道從來秉直指直指人人自悟耳自悟無生無不生直下何曾有彼此。

　　復紀嘗陳居士

　　來諭展轉躊躇茫無下手處如此沉迷將終無出頭日子欲貧道拯人於坑塹之中呼人於醉夢之際者貧道謂只因展轉躊躇便錯下手了也居士但以手摸頭自問看是沉迷耶出頭耶坑塹之中耶醉夢之際耶若自摸不著問不明則真果沉迷真果無出頭處真果坑塹之中真果醉夢之際矣若摸得著問得明方知無沉迷中自作沉迷無出頭處自求出頭無坑塹中自作坑塹無醉夢際自作醉夢耳雖然如此乃貧道說底不識居士本分處又且如何。

密雲禪師語錄卷第七終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第八

　　嗣法門人道忞編

　　書問下

　　復元岵張居士(諱次仲)

　　來諭墮落塵垢已數十年營營擾擾了無住足又言非拋卻世緣十年二十年死活數番無有是處若以知見承當言語領略是為謗法徒造地獄種子是以相見曾無一語談著此事正謂此事非一語可了者非門下真誠為此事則不能發如是之言然亦不可執如是之見何也此事無乎不在若執如是之見則與此事覿體相違反成障矣且十年二十年之說非定式也因為此事不明故或歷多年所耳如裴相國聞黃檗一言便乃知歸李太守聞藥山雲在青天水在瓶亦乃自肯豈必拋卻世緣十年二十年死活數番纔得是處矧死活二字非如門下預作意計底不見大慧杲聞佛果禪師舉如何是諸佛出身處答薰風自南來殿閣生微涼乃得瞥地蓋瞥地者於此事明白相應也故圓悟印許曰難得你到者田地可惜死了不得活是為死底意故知久近死活在人不在此事無定式也豈如門下謂拋卻世緣為死乎蓋與此事相應則世緣不待拋而自拋知見不待離而自離語言不待忘而自忘總之世出世間語言知見都來與道人分上無干涉者無他因與此事相應故也門下若到此地即見尊慈一切勤苦亦何曾勤苦秪因日用不與此事相應則為世緣勤苦墮落塵垢矣。

　　復仲堅李居士(諱燦)

　　目來諭足見居士似有些力量故有些倔強所以謂寧可諸方哭笑不可令諸方贊誦獨超灑脫皆為理沒塗污贊誦哭笑俱無干涉也但不知止說到獨超灑脫底影像耳若不得向上全提則正坐在理路中作活計葛藤窠裡藏頭反不得獨超灑脫在高明以為何如。

　　復似孫江居士

　　手諭認得言思路絕一著又云於古德言句有彼此乖迕不能無疑者總之未真證得言思路絕故也若果證得則自然一心不生一心不生則妄情不起妄情不起則無現業流識無現業流識則曠劫習氣頓淨矣試問居士如何是言思路絕底一著切莫學恁麼說便當了也。

　　復𨍏轢嚴居士

　　手教有直入泥犁之訴并金一兩擬買貧道相救者胡不思密雲老漢生平沒人情今乃和贓據決與汝三十棒管教嚴𨍏轢一任鑽研無出豁。

　　復萬如微上座

　　衲僧家出處或因檀越迫不得已或茆菴草舍自成叢席雖無定法皆為利眾而已然亦須揣自己力量方可不然則一言失之於前縱百語繼之於後亦不能救也。

　　復孩朱方居士

　　來諭謂此毛孔中虛無所有一切恩仇盡皆平等者似多生出一種知見不若普觀悉皆毛孔則無虛無所有之情存雖然直饒實證到此田地只到死了不得活未能轉身吐氣古人所謂正知見障卻動是要說道理說工夫說實落說虛無說恩怨說平等說毛孔說痛棒須是造到無功用道即不墮此不識居士以為何如。

　　復紀嘗陳居士

　　來諭一切煩惱自造但平時雖見得如此而一涉境緣便不能自主者蓋因無始時來於境緣熟習故也然學道當先期悟以悟力充至頭頭無間則無昧悟力而平時熟習自無地矣故經云理須頓悟習氣漸除乘悟併消因次第盡所以前問居士本分處又且如何若不知本分處即未有悟若未有悟即何有行止於路頭哉試問居士畢竟如何是本分處。

　　復慈蔭禪人

　　接手偈知上人不虛閉關實欲究明自己之事但看語意不無岐路耳如云勿將驢背認家翁便是一岐路之根也又云呵呵笑他自忙兮我自閑此又非岐路乎再云此等境界是落浮游復斷云是古人所謂省力處者且問汝既是省力處何浮游之有耶如此看來前偈皆汝靜中心意識測度古人之作若欲究明斯事直須向一念未生已前看是甚麼境界始見古人所謂忽然洞徹無窮底踏倒須彌第一峰則無境界可見始不負老僧打汝一棒矣。

　　復董居士

　　來諭自揣罪網交羅何處是出頭日子倘哀日暮之窮指示路頭不蹉者不知擬求指示路頭則已蹉過路頭蹉過路頭則無出頭日子正若以頭覓頭以路尋路豈知頭無二頭路無二路又豈知頭是出路之頭路乃出頭之路如是則路外無別頭頭外無別路又何處更容罪網交羅井哀日暮之窮哉然雖如是須真踐實履念念不忘不然則依舊業識茫茫無本可據與不求指示者無異也。

　　復敬身陸居士(諱寶)

　　來教述前歷訴諸苦而謂貧道云知苦本不是苦此言貧道已忘矣即如來教知有中邊繇障有深淺試問居士全身入塵者是知耶不知耶若不知則何以謂全身入塵若知則何以謂知有中邊障有深淺又塵若是摩何以謂全身入塵若知有中邊則請居士分析以何為中以何為邊若知與塵為中則塵與身了無干涉何為障哉若知與身為中則身與塵亦無干涉又何為入哉如是則初無障入居士自作障入初無有苦居士自作是苦若如是知苦則苦本不是苦知非一隙之光矣。

　　復朝宗忍上座

　　豫炤一輪持汝狀錄等來老僧目至終以殿事夾雜井言道路各別養家一般者老僧不覺一笑何以老僧不知有殿事夾雜故無道路可行亦無家可養雖然汝既出世付拂一柄不特表信正望切切秉持當念從上事重不可輕忽也。

　　復二馮居士(諱元颺元颺)

　　適接尊教前後總不必論惟謂居士得一病險把性命拋卻以維摩詣言從癡有愛則我病生未識者段本緣何所因起當云何滅欲貧道教導者而貧道別無他術秖以筆頭寄打居士三十棒若解棒頭落處則八萬四千身病心病毛病管教冰消瓦解求起滅本緣了不可得方許居士親來請棒喫。

　　復黎眉郭居士

　　讀手翰總無他事蓋未喫貧道榛耳不信但看棒頭打在甚麼處更看棒頭打處有此三紙書中種種事也無若無但據棒頭指處於中行履則世出世間一切知解道理不用置之度外自於居士分中了無干涉矣。

　　復玉陽高居士(諱[羽*惠])

　　某秉教外別傳不立文字之旨豈有塵網沉淪脫離開示之文字耶惟請老居士不立文字時著眼則無事不畢矣。

　　復海槎鍾居士

　　讀來諭知居士為道真切故如此行履如此簡點若謂本體茫茫渾如鐵壁此大光明境界於我何有者則貧道不信以為實言矣何也若果茫茫則不見本體渾如鐵壁果本體渾如鐵壁則無空隙之茫茫即者大光明境界面前與鐵面閻羅老子覿面相見不用出手若另出手則被閻羅老子就手結案去也。

　　復型塘徐居士

　　翰教歷敘尊家金粟五年之間如許顛倒者貧道敢謂門下所見所歷從本以來絲毫不動若門下親證不動之元則楞嚴金剛等經皆門下註疏矣今以門下註疏金剛心經豈不反成顛倒哉。

　　復體心禪人

　　凡為出家人必先修道德行化道化道行則不成居處而居處自成今汝未出頭行化道皆因自未修其德況出頭露面與人爭住處耶且既是施主買之自有施主與之清理汝當先遠去可也今之法門不幸者皆因爾我出家人以居處為急務不思化道不行而不修道德故也吾徒思之。

　　復肇森徐居士

　　來諭智慧日減進既不能投體空門退又不能厚邀名譽者貧道亦無別誨但向進退不能處著力則無智慧之體駐定久久撞開眼睛㘞全體獨露不著問人自見倒斷耳。

　　復吳道婆

　　諸佛世尊唯為一大事因緣故出現於世正要有大丈夫氣概隻肩獨荷不被世出世間一切境界語言轉換始有獨立自繇分縱五宗差別之語言亦無非明人人本分一著若離人人本分一著別有差別之智則隨名相展轉生差別之情識依舊無自繇分世尊所云清淨法眼涅槃妙心付囑摩訶迦葉廣流傳化無令斷絕金口所囑反成顛倒當知涅槃妙心是大海差別智是雨滴滴雖不同總歸大海自無差別所謂唯此一事實餘二則非真是正宗正旨若有差別之智勝過涅槃者是為魔說古云若有一法過於涅槃我說如夢如幻細觀來書於本分一著尚未親證當據實呈本分然後所疑五宗說話不妨開來貧道方好點化否則斷不敢細解註也。

　　復蘭嶼吳居士(諱宗良)

　　承諭要貧道法語以薦拔先亡者貧道若有法語則著我人眾生壽者若無法語亦著我人眾生壽者門下若見父母妻室可度亦著我人眾生壽者若不見有父母妻室可度亦著我人眾生壽者門下如是超脫此四轉語則父母妻室不求度而自度矣。

　　復祈遠唐居士(諱元茲)

　　祖師西來直指人心今居士不省直指之旨蓋涉放委曲故也如曰求進步者是居士自生委曲也提話頭者諸方善知識委曲不直指居士故也貧道則不然居士擬求進步則蹉過居士蹉過居士則失祖師直指也擬提話頭亦失祖師直指蹉過居士也若居士分中則進步無門退步無地況可以提起為勇猛放下為懈怠哉若據提起則有放下則無正生滅之心豈無生無滅之體耶貧道不得已葛藤如此居士諒之。

　　復清伯黃居士(諱行英)

　　來諭欲貧道法語於一言之下少有開發不知貧道若有一言加於居士分上即障居士非開發也居士但向不立一言時看覷忽然覷透本無一物一言遮障底即自開發矣不信則請看龐居士問馬大師云不與萬法為侶者是甚麼人答云待汝一口吸盡西江水即向汝道能如是會則不特開發直自居士蓋天蓋地去也。

　　復嘉魚曹居士

　　居士為尊翁受聞老齋戒致黃瘦欲貧道勸尊翁復開食肉此於居士分上為孝養之心則可貧道與聞老俱是出家人一則為戒一則勸開不識居士何致貧道如是耶古有洪州廉使問馬大師曰喫酒肉即是不喫即是答曰喫是中丞祿不喫是中丞福然未聞廉使果喫不喫據是惟在尊翁自裁之可也且貧道與尊翁從未面晤又何知尊翁之意而輕忽便可進言耶但當因居士來命奉勉尊翁一心進道實證到彼我無殊之地自不覺有喫素喫葷之念則心和體順而自安泰矣故黃山谷曰我肉裡生肉名殊體不殊元同一種性只是別形軀苦惱從他受肥甘為我須莫教閻老判自揣看何如據是豈貧道敢固必尊翁喫與不喫耶。

　　復子雲姚居士(諱元台)

　　來諭從著衣喫飯以真實功夫認貧道痛棒者翫之似未知棒頭真實落處故亦未知著衣喫飯真實處也若知棒頭真實落處則斷不作痛棒會亦不作著衣喫飯會今問居士作甚麼會試通個消息來看。

　　復通琳康居士(諱謙)

　　來教云如夢得醒者則登覺岸矣何更借慈航哉雖然第恐居士不能醒覺則未免業識所牽佛亦難度況貧道耶故曰他人難用力自度自家身居士當自勉之。

　　復觀方王居士(諱鍔)

　　接手諭謂頂門三棒頗知痛癢者似錯認也未喫棒前及今還痛也無若無則居士又作麼生會若會得則徹本分事而本分事豈有間斷處哉若有間斷則非本分矣故須徹本分循本分力行本分則自無間斷矣。

　　復登之王居士

　　來諭謂儒魔羈縶勿能匍匐者則見居士只知其一不知其二也既為儒魔羈縶則凡有一事皆魔縶乃至苦海之脫彼岸之登皆魔縶矣況其他耶所謂毫釐繫念三途業因蓋於居士本分上著不得也且於居士本分中試道一句來看。

　　復通頂米居士

　　來翰謂晝夜思之甚有廢食忘寢而終隔千里者正古人謂舉心則差動念則隔也今乞令郎法名名為行底欲知居士令郎歸宿但會得通頂行底自透頂透底則父亦在其中子亦在其中一切皆在其中歸宿矣試問居士如何是其中事當明指個信來看。

　　復金陵瑤草馬居士(諱士英)

　　尊教自謂知見糾纏者乃預作之計正學道人所知障也若欲契本分則將從前所見所聞的盡情拋卻向未聞未見無痛無血處開眼方徹本地風光始知貧道棒頭直指單提佛祖向上不從人得一著方可再來喫棒且木地既徹為甚更要喫棒。

　　復滇南白生木居士(諱增)

　　來論藏跡芝山心閒雪巘者貧道看盡大地唯個居士所以世尊云天上天下唯我獨尊又古德云舉頭天外看誰是我般人何居士以芝山雪巘為藏跡心閒哉如云近僧道源五蘊塞胸者四大本空五蘊非有更誰為胸誰為塞若離胸臆而求真心玄旨則賺道源故貧道亦不敢以別法加道源分上須道源返炤自悟始得再示滇南僻在天末欲貧道飛錫遐荒指迷發覆貧道固應從命但年逾從心之餘不能跋涉伏惟原諒。

　　復芝來呂居士(諱生吉)

　　接教論不能絕妄想清道念此以道念妄想打作兩橛故有祛妄皈真之說耳不知但於日用無第二人用事則無妄想道念之可得豈容袪妄皈真存於胸次哉故龐居士曰日用事無別唯吾自偶諧頭頭非取捨處處沒張乖若不如是居士當自勉旃。

　　復袁道婆(法名行成)

　　來書云千里同堂貧道秪恐非實證若果實證則一心是佛回頭之岸亦剩語矣況可謂虛生人世面更見女流之相哉若真要了生死須向一念未生時看行也看住也看坐也看臥也看看到臥不是臥坐不是坐住不是住行不是行乃至語默動靜了不可得則一念未生全體自現那復見有男女形相所以龐居士云有男不婚有女不嫁大家團圞頭共說無生話是則豈特千里同堂正所謂無邊剎境自他不隔於毫端十世古今始終不移於當念矣若未得到與麼田地切莫虛度光陰虛生人世一失人身萬劫難復勉之勉之。

　　復嗣宗吳居士

　　詹居士來接手論云承貧道兩掌者已錯了也更欲猛利直前究明此事又一錯了也何以貧道此兩掌初不打居士前後也若果要究明此事必須摸取此兩掌落處則不作直前直後會亦不作不前不後會且道畢竟作甚麼會寄個信來相為證明何如何如。

　　復漳州曾居士(諱紹烴)

　　來教謂現前赤條條地與貧道相見了者不妨說得相似第恐居士未徹在今指南歸出居士與伊札云欲得貧道法語以為日用提撕貧道但錄龐公偈似居士自看偈曰但自無心於萬物何妨萬物嘗圍繞鐵牛不怕獅子吼恰似木人見花鳥木人本體自無情花烏逢人亦不驚心境如如只者是何慮菩提道不成然則居士自於日用簡點果能如是始得不然縱是龐公與貧道坐在居士腹中也難替居士著力。

　　復倍之吳居士(諱應芳)

　　來諭云乞師一切掃直下一鉗鎚者貧道但請居士自打一下看是什麼道理不妨再報貧道。

　　與報恩玉林法侄

　　八月間有僧持辨魔說至上書送天童方丈數字老僧即欲問此僧已去矣適病不及看今在山陰無事偶閱之你判中不無錯處大抵辨人之謬必自立於無過之地方可杜其反覆之口不可不慎今老僧忝為你先輩不得不一點明你所謂高峰前番已悟後但打脫見地者大概據上堂語不據疑嗣書也老僧即據上堂為你斷之高峰上堂所提者正提枕子落地後安身立命之的旨至於奴郎不辨菽麥不分以下是廣文變格令人參悟故復舉睹真讚打破拖死屍句子也即此可見前番之非大悟矣今你鑿定謂高峰前番既悟豈不反惹人之駁哉故老僧囑汝之不可不慎也又致嚴居士書末云身有時毀者亦犯一嘗一無嘗之故你年力壯暴宜深造厚養勿輕易著書辨駁不惟招人之議亦自損其德因關老僧故苦口若此你當深思之。

　　復康字田居士井金陵諸護法

　　棒讀來論以報恩事見召第貧道年已七十六歲衰朽不堪秪可住山待盡又安能奉
聖天子旨兼領諸大檀越之命也況稟質麤笨無應世之才土音習重人多不解伏惟察情容住山修持以報
聖恩以遂初志則感德無涯矣。

　　與朝宗忍上座

　　汝二番來懺悔固當曲從所請只因汝步步不肖請問六祖當年乞什麼人書得住曹溪此便是千百世下兒孫標榜故吾不敢曲從汝者亦為千百世下標榜故也故欲汝深思密想一行一步當為後人之標榜者是我之本誓願也且曹溪開堂一味只以聰明之資說聰明之話者蓋世人做得出者多看得出者少我當要判刻之出也。

　　復台州司理蔣居士

　　承命尊使與定水至接讀教論貧道不棄有情以數言拔之者貧道豈敢但有一言相勸門下不自棄則不以止觀二字加貧道分上可見門下自戴重於須彌不向前後以作止觀矣。

　　復日至詹居士

　　貧道賤軀自去复病起至今翻覆不安故一日枯瘦一日於新正廿四日退居天台通玄寺行步有所不能柰何動便要跌去想不久住世矣此等狀尊价已見之非貧道敢託言於居士分上也然總翫尊偈結歸云頓棒纔參生未前者覺有隔生之意亦似兩橛禾到古人道如蒿枝拂著落處在且此事莫道貧道替居士不得直饒黃檗老漢再出頭來也替居士不得況畫其像題兩句閒言語皆虛名而已故不敢奉命承惠謝謝病筆不盡伏惟諒之。

　　舉古

　　舉世尊初生一手指天一手指地周行七步目顧四方云天上天下唯我獨尊。

　　雲門偃云我當時若見一棒打殺與狗子喫貴圖天下太平。

　　師云我不似雲門大驚小怪當時若見但向前以手加額云貓看他面皮向甚處著他更擬議便與驀面一唾。

　　舉世尊因調達謗佛生身入地獄遂令阿難傳問汝在地獄安否達云我雖在地獄如三禪天樂佛又令阿難傳問你還求出否達云我待世尊來便出阿難云佛是三界大師豈有入地獄分達云佛既無入地獄分我豈有出地獄分。

　　翠巖真云親言出親口。

　　師云調達如世刁惡誣謗無罪之人平白陷人反自取陷不能取勝務須打個平交然則翠巖道親言出親口是點罰語是證明語。

　　舉維摩會上三十二菩薩各說不二法門至文殊云我於一切法無言無說無示無識離諸問答是為菩薩入不二法門文殊問維摩摩默然文殊歎云乃至無有語言文字是菩薩真入不二法門說是入不二法門時於此眾中五千菩薩皆入不二法門得無生法忍。

　　師云不二與默然廣慧為諸人拈過一邊還見維摩做處麼當堂慵正坐全體本無餘。

　　舉菴提遮女問文殊云明知生是不生之理為何卻被生死之所流轉殊云其力未充。

　　師云卻勞大士。

　　舉洞山於扇上書佛字雲岩見卻書不字洞山又改作非字雪峰見乃一時除卻。

　　師云猶有扇遮羞在我若見和扇燒卻看者三個老漢面向甚處著。

　　舉西天大耳三藏到京云得他心通肅宗命忠國師試驗三藏纔見師乃禮拜立於右師問汝得他心通耶藏云不敢師云汝道老僧即今在甚麼處云和尚是一國之師何得去西川看競渡師良久再問汝道老僧即今在甚麼處云和尚是一國之師何得向天津橋上看弄猢猻至第三次問藏良久罔知去處師叱云者野狐精他心通在什麼處。

　　趙州因僧問大耳三藏第三度不見國師未審國師在甚麼處州云在三藏鼻孔裡後僧問玄沙既在三藏鼻孔裡因甚不見沙云只為太近白雲端云國師若在三藏鼻孔裡有甚難見殊不知在三藏眼睛裡。

　　師云即今若有道在三藏眼睛裡因甚不見廣慧向他道非汝境界。

　　舉文殊令善財採藥云是藥者採將來善財遍採無不是藥卻來白云無不是藥者文殊云是藥者採將來善財乃拈一莖草度與文殊殊提起示眾云此藥亦能殺人亦能活人。

　　天童華云大小文殊被善財換卻眼睛。

　　師云天童只知其一不知其二殊不知善財腳不穩被文殊驅使打初待文殊教令採藥卻好向道大士且請忌口。

　　舉智者大師誦法華經至藥王品云是真精進是名真法供養如來於是悟法華三昧獲旋陀羅尼見靈山一會儼然未散。

　　師云大小智者大似開眼說夢。

　　舉布袋和尚嘗將布袋并破蓆一領於通衢往來布袋內盛缽盂木屢魚飯菜肉瓦石土木諸般或於稠人處打開布袋內物撒下云看看。

　　師云少賣弄　又一一將起問人云者個喚作甚麼　切莫換人眼睛　或在通衢立有僧問和尚在此作麼　問得也好　袋云等個人來　答得也奇　僧云來也　隨他去也　袋於懷中取一橘子度與僧擬接　將謂將謂　袋縮手云汝不是者個人　元來元來。

　　舉忠國師因僧問如今和尚亦言即心是佛諸方尊宿亦言即心是佛那得有異和尚豈合自是非他忠云夫法有名異體同或名同體異因茲濫矣只如菩提涅槃真如佛性是名異體同真心妄心佛智世智是名同體異緣諸方錯將妄心便謂真心如人認賊為子又將世智稱為佛智猶如魚目而亂明珠不可雷同事須甄別僧問如何離得此過忠云但向汝身心仔細返觀五陰十八界十二處一一推窮有甚麼物僧云今向身心中仔細推窮無一法可得忠云你壞身心相耶僧云身心性離寧有壞乎忠云身心相外更有物否僧云身心尚無外寧有物忠云你壞世間相耶僧云世間相即無相何用壞忠云若然者即免過矣。

　　師云國師與者僧論得好正所謂譬諸琴瑟箜篌雖有妙音若無妙指終不能發。

　　舉昔有僧去覆船路逢一賣鹽翁僧問覆船路向甚處去翁良久僧又問翁云你患聾耶僧云你向我道甚麼翁云向你道覆船路僧云翁莫會禪麼翁云莫道會禪佛法也會盡僧云試說看翁挑起鹽僧云難翁云你喚作甚麼僧云鹽翁云有甚麼交涉僧云你作麼生翁云不可更向你道是鹽。

　　師云既不可更向道是鹽且向道是甚麼來還有為翁作主試出來與廣慧相見。

　　舉昔有僧去參米胡路逢一婆住庵僧云婆有眷屬麼婆云有僧云在甚麼處婆云山河大地若草若木皆我眷屬僧云婆莫作師姑來麼婆云汝見我是甚麼僧云是俗人婆云汝不可是僧僧云婆莫混濫佛法好婆云我不混濫佛法僧云與麼豈不是混濫佛法婆云汝是男子我是女人豈是混濫。

　　師云若非者僧爭見得好婆。

　　舉南泉云王老師自小養一頭水牯牛擬向溪東牧不免食他國王水草向溪西牧亦不免食他國王水草如今不免隨分納些些總不見得。

　　師云南泉希圖本分不知翻成分外。

　　舉大梅示徒云來莫可抑往莫可追從容聞鼯鼠聲乃云即此物非他物汝善護持吾當逝矣。

　　寶峰文云既非他物是甚麼物。

　　地藏恩云甚麼語話。

　　師云將謂無人證明。

　　舉大隨因僧辭隨問甚處去僧云峨嵋禮普賢去隨豎拂子云文殊普賢總在者裡僧畫一圓相拋向背後隨云侍者將一帖茶與者僧。

　　師云者僧可謂出群須是英靈漢敵勝還他師了兒雖然如是將成九仞之山猶欠一簣之土何故待他喚侍者將一帖茶與者僧何不向他道也不消得。

　　舉百靈和尚一日路見龐公乃問昔日南嶽得力句曾舉向人麼公云曾舉來百云舉向甚麼人公以手自指云龐公百云直是妙德空生也讚之不及公卻問百得力句是誰得知百便戴笠子而去公云善為道路百去更不回首。

　　徑山杲云者個話端若不是龐公幾乎錯舉似人雖然如是百靈愉他龐公一著何故當時若無破笠遮卻髑髏有甚而目見他龐公。

　　師云百靈若無徑山直饒戴破笠子也無出頭分。

　　舉臨濟問寺主甚麼處去來主云州中糴黃米來濟以拄杖畫一畫云還糴得者個麼主便喝濟便打次典座至濟乃舉似典座座云寺主不會和尚意濟云你又作麼生座禮拜濟亦打。

　　師云臨濟大師瞞他一點不得且甚麼處是瞞不得處乃拈拄杖云棒頭有眼明如日要識真金火裡看遂擲拄杖云看。

　　舉臨濟半夏上黃檗問訊見檗看經云我將謂是個人元來是個淹黑豆老和尚住數日乃辭去檗云汝破夏來不終夏了去濟云某甲暫來禮拜和尚檗遂打趁令去濟行數里疑此事卻回終夏。

　　師云直令天下人疑殺。

　　舉六祖謂門人云吾歸新州汝等速治舟楫門人云師從此去早晚卻回祖云葉落歸根來時無日。

　　五祖演云祖師恁麼道猶欠悟在。

　　師云五祖恁麼道還端的也無。

　　舉三聖道我逢人即出出即不為人興化道我逢人即不出出即便為人。

　　師云古今拈提未有出他圈繢金粟路見不平每人與二十棒更與二十棒待打個人。

　　舉藥山尋嘗不許人看經一日自將經看僧問和尚不許人看經為甚卻自看經藥云我只要遮眼僧云某甲學和尚看得麼藥云你若看牛皮也須穿。

　　師云藥山豈只遮眼直得通身褁卻者僧若看豈止牛皮須穿直得撞破乾坤始得不被瞞卻。

　　舉德山云今夜不答話問話者三十棒時有僧出禮拜山便打僧云某甲話也未問為甚打某甲山云你是甚處人僧云新羅人山云未跨船舷好與三十棒。

　　師云古今拈提者極多錯會者不少殊不知德山出一計要尋知己者僧若是敵手待他打時但接棒輕輕推一推不唯絕斷他後來葛藤管者老漢必也全身遠害。

密雲禪師語錄卷第八終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第九

　　嗣法門人通雲編

　　拈古

　　舉世尊一日陞座大眾集定文殊白槌云諦觀法王法法王法如是世尊便下座。

　　拈云文殊大似認影迷頭世尊也是腳跟不著地。

　　舉阿難尊者問迦葉云世尊傳金襴袈裟外別傳個甚麼迦葉召阿難阿難應諾迦葉云倒卻門前剎竿著。

　　拈云阿難自討得個忙。

　　舉三祖啇那和修問鞠多尊者汝年幾耶云我年十七祖云汝身十七耶性十七耶者云師髮已白為髮白耶心白耶祖云我但髮白非心白爾者云我身十七非性十七。

　　拈云大小祖師話作兩橛。

　　舉龍樹大士見迦那提婆來先令侍者將一碗水置面前迦那提婆見乃取一針投之樹繇是大喜。

　　拈云迦那提婆刺腦入膠盆即今莫有救得者麼若也救得還我頭來。

　　舉般若多羅尊者路行次或有人問汝行何急乃云汝行何慢又問汝姓甚麼乃云與汝同姓或凡或聖人莫能測。

　　拈云大小祖師被路人換卻眼睛。

　　舉神會到思和尚處思問甚處來云曹溪思云曹溪意旨如何會振身立思云猶帶瓦礫在云和尚此間莫有真金與人麼思云設有與汝向甚處著。

　　拈云諸禪德神會恁麼也不無見處因甚思和尚道猶帶瓦礫在當時合下甚麼語免為點罰何不待伊道曹溪意旨如何但向道合取狗口伊若擬議驀面一唾便行豈不俊哉乃振身而立可謂隨邪逐惡更云和尚此間莫有真金與人益見不唧溜然則即今莫有振身而立者麼廣慧要與伊三十棒且道是賞伊罰伊。

　　舉溈山石上坐仰山侍立次忽鴉銜一柿落在面前仰取柿拭過呈似溈溈云子甚處得來仰云此是和尚道德所感溈云汝也不得無分即分半與仰。

　　玄沙云大小溈山被仰山一坐至今起不得。

　　拈云玄沙秪知溈山被仰山一坐至今起不得竟不知仰山被溈山半個柿子塞卻咽喉至今轉氣不得。

　　舉南泉云道個如如早是變也今時師僧須向異類中行。

　　拈云且道南泉恁麼道意在於何。

　　歸宗云雖行畜生行不得畜生報。

　　師云者漢又恁麼去也。

　　舉大川和尚有江陵僧參川云幾時發江陵僧提起坐具川云謝子遠來下去僧便出川云若不恁麼爭知眼目端的僧拊掌云苦殺人幾錯州諸方老宿川肯之僧舉似丹霞霞云於大用法道即得於我者裡即不然僧云未審此間作麼生霞云猶較大用三步僧禮拜霞云錯判諸方底甚多洞山聞云不是丹霞難分玉石。

　　拈云洞山老漢失卻一隻眼須知者僧禮拜不是好心只是後來少一轉語前話不圓所以遭人簡點當時待丹霞云錯判諸方底甚多但拊掌笑云者老漢大似不打自招如此則任是老丹霞也未免疑著。

　　舉二祖云至道無難唯嫌揀擇但莫憎愛洞然明白。

　　德山繪和尚云至道最難須是揀擇若無憎愛爭見明白。

　　拈云者兩個老古錐同行不同步同得不同失指望盡力扶持至道殊不知一個被無難等蓋卻一個被最難等蓋卻至今無有出頭處更說甚麼明白山僧恁麼批判眾中莫有傍不甘者道他明白且道甚麼處是明白處試出來對眾指出看。

　　舉趙州云至道無難唯嫌揀擇纔有語言是揀擇是明白老僧不在明白裡諸人作麼生護惜時有僧問既不在明白裡護惜個甚麼州云我亦不知云和尚既不知為甚道不在明白裡州云問事即得禮拜了退。

　　拈云大小趙州大似推惡離己何不與本分草料。

　　舉僧問趙州萬法歸一一歸何處州云我在青州做領布衫重七斤。

　　拈云我不似趙州委曲如有問萬法歸一一歸何處劈脊便棒不惟直截抑且免致伊向萬法歸一一歸何處躲根。

　　舉雲門問直歲今日作甚來云刈茅來門云刈得幾個祖師云三百個門云朝打三千暮打八百東家杓柄長西家杓柄短作麼生歲無語門拈拄杖打。

　　徑山杲云直歲無語有三百個祖師證明雲門令雖行要且棒頭無眼。

　　拈云惜乎徑山不與山僧同時若同即代雲門與伊一頓何以要知雲門棒頭有眼。

　　舉世尊因普眼菩薩欲見普賢不能得見乃至三度入定遍觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念便見普賢向虛空中乘六牙白象。

　　雲居舜云諸仁者且作麼生會雲居道普眼推倒世尊世尊推倒普眼且道普賢在甚處。

　　拈云雲居恁麼道未免傍觀者哂乃召眾云誰是傍觀者。

　　舉世尊因耆婆善別音響至一塚間見五髑髏乃敲一髑髏問耆婆此生何處云生人道又敲一云此生何處云生天道又別敲一髑髏云此生何處耆婆罔知生處。

　　拈云世尊大似有先鋒無殿後待耆婆罔知處便好也與一敲何故不見道先以定動後以智拔。

　　舉勝思惟梵天問不退轉天子云天子我嘗於此佛國土不曾見汝天子云梵天我亦不曾於此國土不曾見我。

　　拈云者二漢各自分疆立界各各不相見各各自稱尊殊不知傍觀者醜乃召大眾云金粟恁麼告報諸人還覺慚愧麼。

　　舉石臼參馬祖祖云甚處來云烏臼來祖云烏臼近日有何言句臼云幾人於此茫然祖云茫然且置悄然一句作麼生臼乃上前三步祖云我有七棒寄打烏臼你還甘否臼云和尚先喫某甲後甘。

　　拈云我作馬祖便與一棒看者漢作麼合殺。

　　舉龐居士問馬祖不昧本來人請師高著眼祖直下覷士云一種沒絃琴唯師彈得妙祖直上覷士乃作禮祖歸方丈士隨後入云弄巧成拙。

　　拈云我作馬祖待他道不昧本來人請師高著眼臂脊便打他更道一種沒絃琴唯師彈得妙乃連棒打出何故免伊向弄巧成拙處坐地。

　　舉茱萸示眾云你等諸人莫向虛空裡釘橛時有僧出云虛空是橛萸便打僧云莫錯打某甲萸便歸方丈。

　　拈云茱萸當時打者僧果錯不錯若錯為甚歸方丈若不錯為甚歸方丈大眾試斷看復云疑殺人。

　　舉溈山云老僧百年後向山下作一頭水牯牛右脅書五字云溈山僧某甲此時若喚作溈山僧又是水牯牛若喚作水牯牛又是溈山僧且道喚作甚麼即得。

　　拈云溈山大似不打自招復云還知金粟落處麼。

　　舉黃檗示眾云汝等諸人盡是噇酒糟漢與麼何有今日還知大唐國裡無禪師麼時有僧云只如諸方匡徒領眾又作麼生檗云不道無禪只是無師。

　　拈云黃檗大似龍頭蛇尾當時待者僧云只如諸方匡徒領眾又作麼生和聲便打更若擬議劈脊打出卻恁老婆可謂酒糟太多。

　　舉溈山問仰山甚處來仰云田中來溈云田中多少人仰插鍬又手而立溈云今日南山大有人刈茆仰拽鍬而去。

　　拈云我若作仰山待溈山問田中多少人便乃出不惟截斷溈山後來老婆教伊討鼻頭不著亦乃作天下人榜樣。

　　舉仰山夢往彌勒內院居第二座有一尊者白槌云今當第二座說法仰起白槌云摩訶衍法離四句絕百非諦聽諦聽。

　　拈云古今尊宿都向仰山白槌處拈提殊不知仰山當時刺腦入膠盆被尊者白槌云今當第二座說法腦門粉碎了也若拂袖便行直令一院聖眾疑著猶更白槌逐塊不少且當時聖眾散去是聽仰山散去不聽仰山散去抑仰山入內院居第二位是夢耶不是夢耶若是夢溈山因甚道子已登聖位今日有為古人作主者試出來與金粟相見。

　　舉靈雲見桃花悟道有頌云三十年來尋劍客幾回葉落又抽枝自從一見桃花後直至而今更不疑舉似溈山山云從緣得入永不退失汝善護持次舉似玄沙沙云諦當甚諦當敢保老兄未徹在。

　　徑山杲舉古今拈提了云一家有事百家忙。

　　拈云說甚一家有事百家忙直是一盲引眾盲。

　　舉南源明禪師因洞山參方上法堂明云已相見了也山便下去明日卻上問云昨日已蒙和尚慈悲不知甚麼處是與某甲相見處明云心心無間斷流入於性海山云幾合放過。

　　拈云天童若作南源待洞山云不知甚處是與某甲相見處便劈脊棒免致洞山道幾合放過。

　　徵古

　　舉洛浦久為臨濟侍者濟嘗稱臨濟門下一隻箭誰敢當鋒浦一日辭濟濟問甚處去浦云南方濟以拄杖畫一畫云過得者個便去浦喝濟便打浦禮拜濟明日陞堂云臨濟門下有一赤稍鯉魚搖頭擺尾向南方去不知向誰家齏甕裡淹殺。

　　徵云者便是第一個學喝底榜樣且如臨濟以拄杖畫云過得者個便去合作麼免得他打及免向人家齏甕裡淹殺。

　　舉僧問灌溪久嚮灌溪到來只見漚麻池溪云汝只見漚麻池要且不識灌溪僧云如何是灌溪溪云劈箭急玄沙云更學三十年未會禪。

　　徵云且甚處是灌溪未會禪處具擇法眼者試斷看。

　　舉世尊初生一手指天一手指地周行七步目顧四方云天上天下唯我獨尊。

　　雲門偃云我當時若見一棒打殺與狗子喫貴圖天下太平。

　　徵云諸仁者世尊還有過也無若有甚麼處是世尊過處若無雲門恁麼道意旨如何試簡點看。

　　舉世尊因文殊至諸佛集處值諸佛各還本處唯有一女子近佛坐入於三昧文殊白佛云何此女得近佛坐而我不得佛告文殊汝但覺此女令從三昧起汝自問之文殊遶女三匝鳴指一下乃托至梵天盡其神力而不能出世尊云假使百千文殊亦出此女定不得下方過四十二恒河沙國土有罔明菩薩能出此女定須臾罔明從地湧出作禮世尊敕罔明出罔明卻過女前鳴指一下女子於是從定面出。

　　徵云出得出不得且置作麼生是底定。

　　舉德山問龍潭久嚮龍潭到來潭又不見龍又不現潭云子親到龍潭山乃作禮。

　　徵云既曰潭又不見龍又不現因甚道子親到龍潭且甚麼處是親到處試斷看。

　　舉世尊因文殊在門外立乃云文殊何不入門來殊云我不見一法在門外何以教我入門。

　　徵云門外入門則且置喚甚麼作門。

　　舉世尊因外道問不問有言不問無言世尊據坐外道讚歎云世尊大慈大悲開我迷雲令我得入。

　　徵云世尊據坐外道未嘗據坐且甚麼處是外道入處。

　　舉龐居士到芙蓉山太毓禪師處毓行食與居士士擬接毓縮手云生心受施淨名早呵去此一機居士還甘否士云當時善現豈不作家毓云非開他事士云食到口邊被他奪卻毓乃下食士云不消一句。

　　徵云秪如居士道不消一句且是食到口邊耶是被他奪卻耶具眼者試定看。

　　舉世尊因黑爪梵志運神力以左右手擎華兩株來供養佛佛召云仙人志應諾佛云放下著志遂放下左手一株華佛又召仙人放下著志又放下右手一株華佛又云仙人放下著志云世尊我今空身而住更教放下個甚麼佛云吾非教汝放捨其華汝當放捨外六塵內六根中六識一時捨卻無可捨處是汝免生死處梵志於言下悟無生忍。

　　徵云既捨六根六塵六識可謂俱捨甚麼處是無可捨處是先生死處又喚甚麼作無生忍而言悟乎。

　　舉六祖因風颺剎旛動有二僧對論一云風動一云旛動往復未曾契理祖云不是風動不是旛動仁者心動二僧竦然。

　　徵師高呼大眾眾皆舉首遂舉拂子搖曳云且道風動耶拂動耶心動耶。

　　舉六祖謂門人云吾歸新州汝等速治舟楫門人云師從此去早晚卻回祖云葉落歸根來時無口。

　　徵云且道祖師為門人答話耶說道理耶。

　　舉阿難白佛言今日出城見一奇特事佛云見何奇特事難云入城見一攢樂人作舞出城總見無嘗佛云我昨日入亦見一奇特事難云未審見何奇特事佛云我入城時見一攢樂人作舞出城時亦見樂人作舞。

　　徵云阿難與世尊所見還有優劣也無若無世尊與阿難所見不同若有利害在甚麼處。

　　舉二祖云覓心了不可得三祖云今日始知罪性不在內外中間如其心然。

　　徵云一人覓心不可得紹祖位一人一切如心紹祖位是同是別若別則不應相紹祖位若同為甚一人有心一人無心諸人試簡點看喚甚麼是心喚甚麼是無心。

　　舉鹽官會下有主事僧忽見鬼使來追僧告云某甲身充主事未假修行乞容七日得否使云待為白王若許七日後來不然須臾便至言訖不見至七日後復來竟覓其僧了不可得。

　　徵云前頭見使因甚見後頭鬼使為甚不見。

　　舉南泉與杉山向火次乃云不用指東畫西本分事直下道將來杉以火箸插向爐內泉云直饒如是猶較王老師一線道又如前問趙州州遂畫一圓相中心點一點泉云直饒如是猶較王老師一線道。

　　徵云甚麼處是猶較王老師一線道處復云且王老師在甚麼處作活計。

　　舉杉山因普請擇蕨次南泉提起一莖云者個大好供養山云非但者個百味珍饈他亦不顧泉云雖然如是個個須嘗過始得。

　　徵云秪如南泉道個個須嘗過始得是肯杉山不肯杉山若肯杉山又道非但者個百味珍饈他亦不顧若不肯為甚道個個須嘗過始得。

　　舉睦州喚僧云大德僧回首州云擔板漢。

　　徵云且道睦州賞伊罰伊若道罰伊者僧喚既回首甚麼處是擔板處若道賞伊睦州因甚道擔板漢諸人也須簡點始得莫學矮子看戲好。

　　舉水潦問馬祖如何是西來的的意祖乃當胸踏倒潦大悟起來拊掌呵呵大笑云也大奇也大奇百千三昧無量妙義只向一毫頭上一時識得根源去乃作禮而退住後示眾云自從一喫馬師踏直至如今笑不休。

　　蔣山泉云忽然瞥地更是好笑。

　　徵云只如蔣山道忽然瞥地更是好笑且道在那個分上若有人道得許伊瞥地好笑。

　　別古

　　舉世尊與阿難行次見一古佛塔世尊便作禮難云此是甚麼人塔世尊云過去諸佛塔難云過去諸佛是甚麼人弟子佛云是吾弟子難云應當如是。

　　別云廣慧若作阿難待世尊道是吾弟子但問佛是甚麼人弟子待世尊擬開口時便乃作禮卻謂應當如是隨風倒柁豈是丈夫。

　　舉昔有外道問一入定僧輪王眾生種非佛非羅漢不受後有身是甚麼義僧便入定問彌勒彌勒為答了卻出定語外道云譬如陶師埏埴成器。

　　別云廣慧則不然見他道輪王眾生種非佛非羅漢不受後有身是甚麼義只向他道親言出親口。

　　舉肅宗帝問忠國師百年後所須何物忠云與老僧造個無縫塔云請師塔樣忠良久云會麼云不會忠云吾有付法弟子耽源卻諳此事請詔問之帝後詔源問源乃頌云湘之南潭之北中有黃金充一國無影樹下合同船琉璃殿上無知識。

　　別帝於國師良久處云會麼但向道恁麼則不必更造也不惟不虛供養國師要且截斷國師詔耽源云云保寧勇云非父不生其子師云殊不知養子不及父家門一世衰別耽源呈頌處但展兩手云請陛下鑒恁麼稍不辱其父耳。

　　舉忠國師問南泉甚處來云江西忠云還將得馬師真來不云秪者是忠云背後底聻泉休去。

　　別云待伊道還將得馬師真來不轉身便行不惟教許大國師討鼻頭不著抑使國師免向面前背後作活計。

　　舉忠國師問紫璘供奉大德所蘊何業云青龍疏忠云是金剛經麼云是忠云經文最初兩字喚作甚麼云如是忠云是甚麼奉無語又問城南草作何色云作黃色忠乃問童子城南草作何色云作黃色忠云秪者童子亦可簾前賜紫對御談玄。

　　別待他道經文最初兩字喚作甚麼并問城南草作何色但向道大小國師寐語作麼他若更言便震威一喝而行。

　　舉雪竇云天得一以清地得一以寧衲僧得一以無風浪興爾若辨得禍不入慎家之門。

　　別云者龍頭蛇尾漢錯下註腳乃云天得一以清地得一以寧衲僧得一以無風浪興以拄杖一時趁散。

　　舉睦州因西峰長老至茶次問長老今夏在甚處安居云蘭溪州云有多少眾云七十來人州云時中將何示徒峰拈起柑子州云著甚麼死急。

　　別拈柑處云老老大大猶問在復代著甚麼死急處云真善知識瞞一點不得。

　　舉臨濟侍德山次山云今日困濟云者老漢寐語作麼出便打濟掀倒禪床。

　　別濟掀倒禪床處若作臨濟拽禪床驀面擲可謂得人一牛還人一馬但掀倒禪床大似不柰船何打破戽斗。

　　舉洞山因秦首座喫果子次乃問有一物上拄天下拄地黑似漆嘗在動用中動用中收不得你道過在甚麼處座云過在動用中山令掇退果桌。

　　別首座拈起果子云賓主歷然洞山若再擬議掀倒果桌便行。

　　舉僧問灌溪久嚮灌溪到來只見漚麻池溪云汝只見漚麻池要且不識灌溪云如何是灌溪溪云劈箭急。

　　別云灌溪雖拽轉人鼻孔爭柰惹人情見何不待伊問如何是灌溪劈脊便打。

　　舉僧問石霜咫尺之間為甚不睹師顏霜云我道遍界不曾藏僧後問雪峰遍界不曾藏意旨如何峰云甚麼處不是石霜僧回舉似霜霜云者老漢著甚麼死急。

　　師云雪峰石霜大似勞而無功乃別云忽有人問咫尺之間為甚不睹師顏驀面便唾若問遍界不曾藏意旨如何劈脊便棒復云好不識羞。

　　舉僧問龍牙十二時中如何用力牙云如無手人行拳。

　　石門聰云道即太煞道只道得一半乃云如無舌人解唱歌始得。

　　別云石門也只道得一半直須通身如舌手始得。

　　舉僧問乾峰十方薄伽梵一路涅槃門未審路頭在甚麼處峰以拄杖畫一畫云在者裡僧復請益雲門門拈起扇子云扇子𨁝跳上三十三天築著帝釋鼻孔東海鯉魚打一棒雨似盆傾會麼。

　　別云古今皆謂二老作家善能通變殊不知弄巧成拙忽有問十方薄伽梵一路涅槃門未審路頭在甚麼處只向道看腳下。

　　代古

　　舉維摩因須菩提持缽到乃取缽滿盛香飯謂須菩提曰若能於法等者於食亦等乃至入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔同一手作諸勞侶汝與眾魔及諸塵勞等無有異於一切眾生而有怨心謗於佛毀於法不入眾數終不滅度汝若如是乃可取食須菩提聞此茫然不知以何答置缽欲去。

　　代云廣慧若作須菩提但擎缽舞躍而出。

　　舉大義禪師問諸碩德云行住坐臥畢竟以何為道有對云知者是義云不可以智知不可以識識何謂知者是有對云無分別是義云善能分別諸法相於第一義而不動安得無分別是有對云四禪八定是義云佛身無為不墮諸數安得四禪八定是耶時舉眾杜口。

　　代云和尚面皮厚多少。

　　舉僧問歸宗如何是觀音妙智力宗敲鼎蓋三下云還聞麼云聞宗云我何不聞僧無語宗以棒趁下。

　　代僧無語處撫掌云某甲聞和尚不聞代以棒趁下處但接棒輕輕推一推云學人不敢重煩和尚。

　　舉僧謂趙州云某甲從長安來橫一條拄杖不曾撥著一人州云自是大德拄杖短僧無語。

　　代云某甲罪過不意輕觸和尚。

　　舉僧參趙州州問甚處來云南方州云佛法盡在南方汝來作麼云佛法豈有南北州云饒汝從雪峰雲居來也只是個擔板漢僧無語。

　　代云若不是某甲被和尚遮卻。

　　舉仰山攜一杖子僧問甚處得仰山拈向背後僧無語。

　　代以手鼓掌笑云今日識得和尚。

　　舉末山尼了然因僧到參然云太襤縷生云雖然如是且是師子兒然云既是師子為甚被文殊騎僧無對。

　　代震威一喝伊再動靜掀倒禪床便行。

　　舉洞山問德山侍者從何方來云德山來洞云來作甚麼云孝順和尚洞云世間甚麼物最孝順者無對。

　　代云唯某最孝順或云作麼孝順直道吾嘗於此切。

　　舉乾峰問眾云輪迴六趣具甚麼眼眾無對。

　　代云具輪迴六趣眼。

　　舉僧參聖壽嚴嚴補衲次提起云山僧一衲衣展似眾人見雲水請兩條莫教露針線快道僧無對。

　　代云請和尚放下即道待伊放下卻自提衣而出。

　　舉僧問招慶匡禪師如何是提宗一句慶云不得昧著招慶僧禮拜起慶云不得昧著招慶囑汝作麼生是提宗一句僧無對。

　　代云學人自領去。

　　舉世尊將諸聖眾往第六天說大集經敕他方此土人間天上一切獰惡鬼神悉皆集會受佛付囑擁護正法設不赴者四天門王飛熱鐵輪追之令集既集會已無有不順佛敕者各發弘誓擁護正法惟一魔王謂世尊云瞿曇我待一切眾生成佛盡眾生界空無有眾生名字我乃發菩提心。

　　代世尊云唯汝款分明。

　　舉世尊因耆婆善別音響至一塚間見五髑髏乃敲一髑髏問云此生何處耆云生人道世尊又敲一云此生何處耆云生天道世尊又別敲一髑髏云此生何處耆婆罔知生處。

　　代耆婆但云生佛處世尊若擬議時便與震威一喝呵呵大笑而行。

　　舉達磨初至梁因武帝問如何是聖諦第一義磨云廓然無聖云對朕者誰磨云不識帝不領悟。

　　代云不枉西來。

　　舉忠國師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人瞞軍容無語。

　　代云不問那知。

　　舉無著到五臺文殊陪喫茶次殊拈起玻璃盞問南方還有者個麼云無殊云尋嘗將甚麼喫茶著無對。

　　代即以盞驀口擲云只將者個。

　　舉鶴林素禪師因僧敲門林問是甚麼人云是僧林云非但是僧佛來也不著云佛來為甚不著林云無汝止泊處。

　　代當時打破門行。

　　舉荷澤神會禪師到思和尚處思問甚麼處來會云曹溪思云曹溪意旨如何會振身立思云猶帶瓦礫在會云和尚此間莫有真金與人麼思云設有與汝向甚麼處著。

　　代猶帶瓦礫在處但作噓噓聲代設有與汝向甚處著云元來元來。

　　舉西天大耳三藏到京云得他心通肅宗命忠國師試驗藏纔見師乃禮拜立於右師問汝得他心通耶藏云不敢師云汝道老僧即今在甚麼處藏云和尚是一國之師何得去西川看競渡師良久再問汝道老僧即今在甚麼處藏云和尚是一國之師何得向天津橋上看弄猢猻至第三次問藏良久罔知去處師叱云者野狐精他心通在甚麼處。

　　代三藏罔知去處云和尚是一國之師何得寐語代國師叱藏處云重言不當吃復云卻是和尚善他心通。

　　舉昔有官人入鎮州天王院睹神像因問院主此是甚麼功德云護國天王官云只護此國遍護餘國云在秦為秦在楚為楚官云臘月二十九日打破鎮州城天王向甚處去主無對。

　　代云官人切莫造反復云今日得官人作證。

　　舉昔有持缽僧至長者家偶為犬傷長者因問龍披一縷金翅不吞大師全披法服為甚卻被狗咬。

　　代云卻是者畜生具眼。

　　舉南泉典座辦兩分食詣園中管顧園頭食時展缽次忽有念佛鳥鳴園頭乃敲缽一下又鳴再敲一下鳴既住頭乃問典座會麼座云不會又敲一下。

　　代云敲即任你敲會即我不會。

　　舉昔有僧還魂云冥中見地藏遂問某平生修何行業某云念法華經藏云止止不須說為是說為是不說某無對。

　　代為是說為是不說處云當時與一喝復於某無對處云且喜汝果得還魂。

　　舉昔有老宿問座主疏鈔解義廣略如何主云鈔解疏疏解經宿云經解甚麼主無對。

　　代云和尚不得重加箋釋。

　　舉南泉云王老師賣身去也還有人買麼時有僧出云某甲買泉云不作貴不作賤你作麼生買僧無對。

　　代云恰好。

　　舉鹽官一日喚侍者將犀牛扇子來者云破也官云扇子既破還我犀牛兒來者無對。

　　代向前云來也。

　　舉鹽官問一座主蘊何經云華嚴經官云華嚴經有幾種法界云略言有四廣說則重重無盡官豎起拂子云者是第幾種中收主無對。

　　代云卻請和尚收起。

　　舉僧問趙州至道無難唯嫌揀擇如何得不揀擇州云天上天下惟我獨尊云此猶是揀擇州云出庫奴甚麼處是揀擇。

　　代云天上天下惟我獨尊聻者老漢更若擬議一喝便行。

　　舉陸亙大夫因南泉遷化來吊慰院主問大夫何不哭云院主道得亙即哭主無對。

　　代云蒼天蒼天。

　　舉溈山問仰山甚處來仰云田中來溈云出中多少人仰插鍬叉手而立溈云今日南山大有人刈茆仰拽鍬而去。

　　代溈山待仰山拽鍬而去隨劈脊一棒云且道賞你罰你若能如此溈仰宗旨不致寂寥。

　　舉仰山指雪獅子云還有過得此色者麼眾無對。

　　代但騎卻雪獅子。

　　舉洞山因泰首座喫果子次乃問有一物上拄天下拄地黑似漆嘗在動用中動用中收不得你道過在甚麼處座云過在動用中山乃令掇卻果桌。

　　代但打掇果桌者待洞山動靜便與一喝。

密雲禪師語錄卷第九終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第十

　　嗣法門人通門編

　　頌古

　　世尊初生。

　　纔出胞胎脫體彰指天指地為人揚引他無限癡男女天上人間沒處藏。

　　世尊敕阿難持缽。

　　佛佛儀容要現前瞿曇為說老婆禪可憐慶喜懡㦬去猶待人呼倒剎竿。

　　世尊拈花。

　　世尊脫體風流迦葉渾身賣俏當時百萬人天只見拈花微笑。

　　女子出定。

　　出得出不得無在無不在女子與瞿曇靈山元一隊君不見臺山路口驀直婆明州市裡憨布袋。

　　楞嚴經世尊於大眾中舒金色臂摩阿難頂告示阿難及諸大眾有三摩提名大佛頂首楞嚴王具足萬行十方如來一門超出妙莊嚴路。

　　大慈世尊真大慈舉手以摩阿難頂咸作哀憐攝受看幾人能此發深惺。

　　吾不見時何不見吾不見之處若見不見自然非彼不見之相若不見吾不見之地自然非物云何非汝。

　　空山不見人但聞人語響返景入深林復炤青苔上。

　　若能推者即是汝心則是認賊為子修山主云若能推者不是汝心則是認賊為子。

　　如今推也是子是賊度體裁衣短長自識。

　　若能轉物即同如來。

　　若能轉物即如來黃面瞿曇好掌腮未舉已前先薦得翻身獨步上天台。

　　圓覺經居一切時不起妄念於設妄心亦不息滅住妄想境不加了知於無了知不辨真實。

　　明明見了非他見了了嘗知無別知山月如銀牽老興閒行不覺過峰西。

　　法華經假使滿世間皆如舍利弗盡思共度量不能測佛智。

　　如何是佛智其汝謾商量人貧覺智短馬瘦見毛長咦嘻咄參。

　　此經開方便門示真實相深固幽遠無人能到。

　　你知我不知我到你不到彼此自分明咄哉黃面老。

　　金剛經凡所有相皆是虛妄若見諸相非相即見如來。

　　明明百草頭明明祖師意衲僧若恁麼何曾摸著疊。

　　經首題[米-木+八]字。

　　以字不成八字錯碧眼胡兒難註腳我土聰明人強名天將夫子為木鐸。

　　維摩默然。

　　居士何曾是默然文殊不二妄加呈白雲影裡怪石露只可惺惺不可名。

　　七賢聖女遊屍陀林。

　　陰陽不涉間田地叫不應山何處所突然伸出個拳頭無根樹子花朵朵。

　　舍利弗入城遙見月上女出城。

　　僧女相逢在市廛交頭接耳語喃喃月上女太無端如他去也甚何堪。

　　迦葉召阿難。

　　金襴傳外別何傳驀召阿難似可堪倒卻門前剎竿著阿難依舊被他謾。

　　傅大士見梁武帝不起。

　　大小傅大士一款便成招雖然身不動爭柰舌頭搖。

　　傅大士披衲頂冠靸履見梁武帝。

　　道冠儒履佛袈裟無限平人被此遮三事問來三指破至今猶有眼生花。

　　布袋和尚。

　　一個破布袋袋盡大千界無柰渾身沒處藏卻向人前生捏怪。

　　達磨面壁。

　　老胡九年冷坐爭柰無人勘破我若當時看見劈脊一拳打倒。

　　三祖懺罪。

　　滿身瘋恙滿身愁覓罪分明叵得繇從此通身都改變正生瘋處正風流。

　　五祖弘忍大師。

　　誰是前身孰後身分明有口也難伸無端累彼周家女疑殺世間多少人。

　　道明禪師趁盧行者。

　　妄將衣缽便為然不信端繇有悟緣盡力不能提得起始疑衣缽不虛傳不虛傳乞方便莫思惡兮莫思善正與麼時明上座那個分明本來面。

　　忠國師三喚侍者。

　　國師三喚出枯腸侍者連聲舉廣長負吾負汝重註腳至今天下亂摶量。

　　南嶽懷讓禪師。

　　恁麼來兮甚麼物不似一物還似屈堂堂直下用無私後代兒孫施棒喝。

　　青原行思禪師。

　　聖諦不為階不落還似情存捨兩頭臥龍若解翻身轉始可全提向上籌。

　　青原因僧問佛法大意云廬陵米作麼價。

　　青原老喫廬陵飯米價猶來似不知端的見他何大意莫教辜負兩行眉。

　　馬祖三十年不曾少鹽醬。

　　馬師說法足鹽醬盡十方人皆供養若是衲僧沾著唇一條窮命通身喪。

　　百丈捲席。

　　馬祖陞堂百丈捲席分明一貫兩個五百。

　　馬祖即心即佛非心非佛。

　　即心即佛非心非佛大小馬師舌頭無骨。

　　馬祖不安。

　　日面月面晝夜嘗現孰信盲人卻自能見。

　　百丈野狐。

　　不昧不落舌拄上齶一任諸人胡穿亂鑿。

　　不落不昧聲出皮袋百丈野狐兩個一對。

　　百丈再參馬祖。

　　馬師喝下意非嘗百丈聾時據有方堪笑而今效顰者誰知黃檗舌頭長。

　　女子哭上法堂。

　　爺娘俱喪孰為親大哭嗥咷苦獨身選日一時都葬卻至今疑殺世間人。

　　南泉牧牛。

　　不如隨分綃些些一種風流出當家兩角橫分開正眼騰騰任運自生涯。

　　南泉庄上喫油餈。

　　偷喫油餈阿誰見你不說不知不識廉恥。

　　南泉平嘗心是道。

　　平嘗心是道南泉是王老日用事無餘全身入荒草。

　　歸宗斬蛇。

　　廬嶽宗師特異嘗險行惡道作慈航賺他無限癡男女開眼堂堂入鑊湯。

　　盤山云光境俱忘復是何物洞山云光境未忘復是何物。

　　忘不忘時境復何思量貧恨一身多可憐昔日王羲之卻寫黃庭換白鵝。

　　東寺云心不是佛智不是道劍去久矣爾方刻舟。

　　衝開碧落松千尺截斷紅塵水一溪飽食高眠人不識日從東畔又沉西。

　　魯祖面壁。

　　池陽老子本堂堂纔見僧來轉放光獨耀無私人不薦翻為面壁錯商量。

　　龐居士參馬祖。

　　一口吸盡西江水多少行人作道理野老年來氣力頹只顧早眠井晏起。

　　龐居士無生話偈。

　　男不婚女不嫁團圞共說無生話無生話沒縫罅三十山藤猶好打。

　　龐婆入鹿門寺作齋。

　　維那對眾要宣揚卻自婆婆做一場梳插髻邊便歸去闍黎不薦太茫茫。

　　藥山石上坐次。

　　不為不閒坐笑倒破灶墮有人來問我正好驀面唾。

　　藥山陞座眾纔集便下座歸方丈師著語云看破了也院主問其故山云經有經師論有論師爭怪得老僧師著語云看破了也。

　　一看破二看破人人鼻孔下頭大珍重諸人摸取好若摸錯時休怪我。

　　藥山看經。

　　梵語唐言總一般言端端更語端端要知遮得何人眼試把牛皮仔細看。

　　李翱見藥山。

　　雲在青天水在瓶藥山無地可容身真金自是真金價終不和沙賣與人。

　　丹霞燒水佛向火。

　　木佛燒來身體暖眉鬚墮落面皮光明明果報無藏處堪笑時人亂度量。

　　溈山踢倒淨瓶。

　　百丈舉起少火溈山直下看破翻身踢倒淨瓶壓倒華林首座。

　　溈山見劉鐵磨來云老牸牛汝來也磨云來日臺山大會齋和尚還去麼溈放身作臥勢磨便出去。

　　一似戲話一似相罵得人一牛還人一馬作臥便行可知禮也。

　　溈山問仰山終日與子商量成得甚麼邊事仰空中畫一畫溈云若不是吾終被汝惑。

　　忙忙空裡畫一畫寂子已被溈山惑一畫溈山不受瞞千古萬古堪為則。

　　黃檗在鹽官殿上禮佛。

　　一棒一條痕一掌一握血要知不著佛法僧所得試看血痕何處出。

　　裴相國拓佛安名。

　　佛之一字繇來覺馬字驢名總一般了知性字原無我喚著東西便喜歡。

　　子湖看狗。

　　于湖一隻狗取人足心首未見忽聞名渾身覺一口。

　　白馬曇炤禪師。

　　一生叫快活臨終卻叫苦拈起枕子時大蟲元是虎珍重諸人切忌莽鹵擬議啇量東秦西魯。

　　陸亙大夫問南泉天地同根話。

　　天地同根物一體黃鶯啼在深花裡可憐大夢未醒人空聽好音迷自己。

　　夾山參船子。

　　離鉤三寸如何道一橈打入洪波跳忽覺來時自點頭(請續此句)。

　　趙州問南泉知有底人向甚麼處去泉云山前檀越家作一頭水牯牛去州云謝師指示泉云昨夜三更月到窗。

　　擎頭戴角果軒昂趙老當頭奪父強知有底人何處去月明依舊炤寒窗。

　　趙州四佛。

　　泥佛不度水堪笑趙州賣口嘴金佛不度爐丈夫誰肯受糊塗木佛不度火覿面何曾辜負我真佛內裡坐無限平人多蹉過。

　　庭前柏樹子。

　　趙州柏樹子撐天兼拄地頂門眼豁開我卻不是你。

　　趙州密密意。

　　冷地分明事極精等閒觸著便生情閑時事著忙時用會處應教用處親。

　　趙州喫茶去。

　　逢人豈是閒開口堪笑都從語脈走留坐喫茶珍重去到底未聞獅子吼。

　　趙州洗缽話。

　　喫粥了也洗缽去大似茫茫無本據有本據其僧自是無藏處。

　　趙州狗子無佛性。

　　狗無佛性全提正令擬議思量錯過窮命。

　　臨濟三頓棒。

　　連打三番不展眸更饒一撥始昂頭築拳鼓掌威獰甚虎尾虎頭通併收。

　　臨濟枉遭三頓棒累及兒孫恨不消一報到頭還一報至今代代不相饒。

　　最喜當仁不讓人築拳鼓掌絕疏親可憐千百年前事直至如今有幾人。

　　臨濟凡見僧入門便棒便喝。

　　祖令全提繼後蹤示徒端不在從容棒頭擊起隈岩虎霹靂轟騰臥海龍。

　　臨濟兩堂首座同時下喝。

　　一條拄杖兩人扶試問諸人會也無滿目堂堂通是漢幾個男兒是丈夫。

　　大隨隨他去。

　　壞亦壞兮隨亦隨幾人於此轉猜疑山僧為汝分明說壞壞隨隨個是誰。

　　陳操尚書登樓勘僧。

　　羅籠不住喚無回猶是憨憨強主哉拶著返身驀頭擲衲僧行腳眼方開。

　　德山參龍潭。

　　潭不見龍不現親到龍潭遭一箭紙燈吹滅眼方開棒上縱橫光焰焰。

　　洞山解制。

　　不出門草出門草大丈夫兒通踏倒隨流任運本來身遍界莫非無價寶。

　　洞山因僧問如何是衲僧孔竅云十八女兒不繫裙。

　　倒腹傾腸說與君不須疑慮更紜紛衲僧孔竅無遮蔽十八女兒不繫裙。

　　令遵井索話。

　　窊籬木杓錢貫井索伶利衲僧都來拋卻丈夫自有衝天志萬里天邊飛一鶚。

　　投子大同禪師因僧問月未圓時如何子云吞卻三個五個云圓後如何子云吐卻七個八個。

　　要吞便吞要吐便吐投子投子圓前圓後。

　　投子因僧問和尚住此山有何境界云丫角女子白頭絲。

　　人來相問山何境徹底從頭舉似伊急著眼莫遲疑丫角女子白頭絲咦。

　　投子指菴前石。

　　投子布山漫天網雪峰走入伊圈套當時一徑轉身行卻使投子也疑我。

　　仰山指雪獅子。

　　捏聚成形人競觀仰山指示有來端要知逾過此色者普請諸人試自看。

　　仰山因僧思𨜶問禪宗頓悟入門的意如何話。

　　凡聖初無有二倫返思思底許誰親相逢盡道休官去林下何曾有一人。

　　米胡和尚令僧問仰山今時人還假悟也無仰云悟即不無爭柰落第二頭胡深肯之。

　　迷悟都來第二頭個中唯悟可為儔若還一息不繇悟觸境依前隨事流。

　　三角菴主因賊魁索寶震威喝之遂遇難。

　　僧家所蓄非嘗珍特貴人間解濟人縱遇兇人無異志真真真寶真果真。

　　興化上堂一喝不作一喝用話。

　　虎驟龍驤作者機電光石火較猶危當陽喝下全身現後代兒孫取次吹。

　　三聖逢人即出。

　　興化與三聖一出一不出君不見寒山拾得無處藏只為豐干太饒舌。

　　無著五臺遇文殊。

　　無著當年去五臺偶遇文殊接話陪前後三三多少數筭來忽覺笑顏開。

　　婆子拋兒。

　　的子親兒撒手拋目前何物更籠牢堂堂大道乾坤廓要在英雄意氣豪。

　　一個親兒也不消光前絕後赤條條憧憧四海參尋者認子為娘當得麼。

　　疏山大黃。

　　有問冬來意京中出大黃若人吞下肚屙淨一條腸。

　　南院赤肉團。

　　壁立千仞赤肉團作家相見面相看分明太煞分明甚不是其人吐氣難。

　　玄沙三種病人。

　　三種病人作麼接諸方施設盡皆息若到吾門別有長一棒打來都教徹。

　　玄沙問文桶頭下山幾時歸云三五日沙云歸時有無底桶子將一擔歸文無對。

　　從來一個無底桶無始劫擔到今時玄沙覿面為提起無柰桶頭猶不知。

　　首山因僧問如何是佛法大意云楚王城畔汝水東流。

　　楚王城畔水東流逐色隨聲那得休若是英靈山類者腰纏騎鶴上楊州。

　　巖頭參德山問是凡是聖。

　　是凡是聖兩羅籠喝越乾坤海嶽空禮拜處還更一摑洞老巖頭絕謂蹤。

　　鹽官因僧問如何是本身盧舍那官云與我過淨瓶來僧移淨瓶至官云卻安舊處著僧送至本處復來問官云古佛過去久矣。

　　日用無非是本身隨聲逐色不相親覿面指呼猶不薦今古何曾有二人。

　　雪峰因入山採得一枝木其形似蛇於背上題云本自天然不假雕琢寄長慶安安云本色住山人且無刀斧痕。

　　本無名與狀雕琢便成文直下猛提取用去自超群。

　　百丈惟政禪師有老宿見日影透窗問窗就日日就窗政云長老房中有客歸去好。

　　窗就日日就窗不認物便認光覿面喚醒無別事頓然獨脫好歸房。

　　雲門日日是好日。

　　日日是好日何處辨端的曝得老韶陽是甚乾屎橛。

　　雲門看山。

　　日裡看山夜間打眠西來祖意十萬八千。

　　雲門透法身句。

　　北斗裡藏身不必論疏親舉頭天外看誰是我般人。

　　雲門餬餅。

　　相罵饒你接嘴相唾饒你潑水若是雲門餬餅切忌咬他滋味。

　　雲門須彌山。

　　不生一念還有過焦面大蟲當路坐問著韶陽老古錐須彌山子來遮我。

　　雲門露。

　　殺佛殺祖雲門露機輪絕處難回互文殊握劍逼如來盡法無民誰解顧。

　　雲門答諸佛出身處云東山水上行幻有和尚答諸佛出身處云西河火裡坐。

　　東山水上行西河火裡坐愧我總不知長伸兩腳臥。

　　雲居膺禪師因僧在房內念經隔窗問闍黎念者是甚麼經云維摩經膺云不問維摩經念者是甚麼經僧從此悟入。

　　閉戶悄悄靜念經誰知窗外有人聽重重及問念甚麼始覺聲聲徹骨惺。

　　不問維摩念甚經雲居徹底老婆心其間些子淆訛處多少行人認識神。

　　雲居何必話。

　　何必不必兩人評出覿面當機攔腮劈脊。

　　曹山井覷驢。

　　井覷驢驢覷井珍重行人休認影龐公參見馬大師一口吸卻西江盡。

　　曹山因僧問子歸就父為甚麼父全不顧山云理合如是云父子之恩何在山云始成父子之恩云如何是父子之恩山云刀斧斫不開。

　　子歸就父父全不顧彼此兩忘浩然獨步。

　　溈山有句無句。

　　有句無句如藤倚樹雙手劈開全身獨露樹倒藤枯句歸何處大笑呵呵正好面唾。

　　香林因僧問如何是祖師西來意云坐久成勞。

　　西來祖意坐久成勞神光不會立雪齊腰。

　　洞山麻三斤。

　　如何是佛麻三斤洞山渾是一團筋說與世間人不信無言童子笑忻忻。

　　法眼因僧問如何是曹源一滴水云是曹源一滴水韶國師聞已豁然。

　　滴水還將滴水酬分明非馬亦非牛可憐逐浪隨流者不見天台暗點頭。

　　風穴因僧問如何是佛云杖林山下竹筋鞭。

　　杖林山下竹筋鞭拈起元來手指尖放下莫嫌無覓處通身枝節自天然。

　　五祖戒因僧問如何是佛云踏著秤鎚硬似鐵。

　　踏著秤鎚硬似鐵啞子得夢向誰說淨名杜口於毘耶釋迦掩室於摩竭。

　　智門蓮花。

　　未出已出當面不識直指曲談蓮花荷葉。

　　汾陽因僧問如何是西來意云青絹扇子足風涼。

　　青絹扇子足風涼汾州用處不尋嘗龍袖拂開全體現萬象明明絕覆藏。

　　慈明因僧問如何是佛云水出高源。

　　水出高源迥異流五湖四海不同儔滔滔流向人間去罕過親曾到地頭。

　　瑯琊答長水話。

　　長水如是問瑯琊如是答清淨本然云何忽生山河大地。

　　大愚芝因僧問如何是佛云鋸解秤鎚。

　　鋸解秤鎚直截單提若人不會別喚沙彌。

　　楊岐三腳驢。

　　三腳驢子弄蹄行騰騰步步契無生楊岐知你猶未省湖南長老兩眉橫。

　　楊岐問僧金剛圈你作麼跳栗棘蓬你作麼吞。

　　巨海垂香餌漫天布網羅從他吞跳者我只笑呵呵。

　　五祖演問僧倩女離魂那個是真的。

　　不用求真唯須息見如何若何攔腮劈面。

　　五祖演舉昔日有秀才著無鬼論一日鬼現身云你道無我聻秀才無語祖云當時只舉手作鵓鳩嘴云谷谷孤。

　　說有道無徒費力現身無語較些些鵓鳩嘴也鵓鳩啼百怪千妖總一家。

　　五祖演展手問僧云因何喚作手。

　　因何喚作手舉起便知有若也自顢頇徒勞開嘴口。

　　佛果勤凡垂問學者擬議則一拳。

　　從來佛法無多盡力當胸一拳頓令凡胎俗骨便成大覺金仙。

　　應菴示眾。

　　盡力道不得底句不在天台定南嶽踏穿草履歸來自笑錯下註腳。

　　應菴問密菴如何是正法眼密云破砂盆。

　　正法眼藏破砂盆蓋覆乾坤海嶽昏從上家私狼藉下代代兒孫一口吞。

　　荊叟因癡鈍室中舉如何是佛答云爛東瓜。

　　如何是佛爛東瓜笑倒叢林老作家白鷺下田千點雪黃鸝上樹一枝花。

　　婆子燒庵。

　　正當與麼時驗賊不驗贓可憐者漢子將謂別商量。

　　師因侍者問洞山正偏五位偈旨乃云逐位念將來者朗誦云正中偏三更初夜月明前莫怪相逢不相識師打云還識麼偏中正失曉老婆逢古鏡分明覿面更無真師打云還見麼正中來無中有路出塵埃但能不觸當今諱師打云合取口兼中至兩刃交鋒要迴避好手還同火裡蓮師打云還知落處麼兼中到不落有無誰敢和師打云落在甚麼處秖如人人盡欲出嘗流折合還歸炭裡坐又作麼生師打云又恁麼去也者云請和尚各為頌出師頌云。

　　正中偏一棒當頭絕謂言直指分明人不會逐語生情墮正偏。

　　偏中正一棒當頭全正令若人不會更尋思蹉過自家窮性命。

　　正中來棒下無生擊處間離相離名全體現縱橫任運出塵埃。

　　兼中至一棒當頭沒迴避自古當仁不讓人臨機各各全意氣。

　　兼中到一棒當頭絕素皂任運相將只麼行誰更昏昏炭裡坐。

　　師因閱大慧頌汾陽十智同真云兔角龜毛眼裡栽鐵山當面勢崔巍東西南北無門入曠劫無明當下灰師云此頌只有當面二字間隔似乎兩橛不若壁立二字妥貼復閱覺範頌乃述一頌云。

　　十智同真面目全行人不薦可生憐故將條棒當頭打直指同真與要玄。

　　因眾禪者頌洞山尊貴話井著語呈師師乃著語云氣格生成復頌云。

　　從來氣格自生然無位真人面目全若也有人來問我當胸劈脊秪麤拳。

　　舉溈山云老僧百年後山下檀越家作一頭水牯牛左脅書五字云溈山僧某甲當恁麼時喚作溈山僧又是水牯牛喚作水牯牛又是溈山僧自古至今答者不少老僧亦答云分身兩處看復頌云。

　　分身兩處看圓通無畔岸縱設萬億名難離這個漢。

　　潘吳二道人以海底泥牛四句偈乞註解師云余智識暗短不能詮釋但有六十棒在二十棒打高峰和尚四十棒打二道人然後為汝下個註腳汝作棒會入地獄如箭射不作棒會入地獄如箭射更試問二道人合作麼生。

　　海底泥牛銜月走空中木馬怒雷吼驀然跳上脊梁騎拍手呵呵笑破口。

　　巖前石虎抱兒眠日炙風吹知幾年忽覺㘞然聲振地翻身直過九重天。

　　鐵蛇鑽入金剛眼一念回光即便見見得分明沒兩人依舊從前本來面。

　　崑崙騎象鷺鷥牽約不後兮推不前直下須明無異旨莫隨言語亂鑽研。

　　總頌。

　　堪笑高峰老作家妄將四句驗龍蛇可憐逐語生情者卻向糟中去取查。

　　因諸禪者頌大隨覆龜話師亦頌云。

　　已上都來逐物移並無一個自繇兒老僧若也當時見一腳掀翻履與龜。

密雲禪師語錄卷十終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第十一

　　嗣法門人通賢編

　　偈

　　北京寄怡泉師

嘗遊清澗沜懶走濁溪濱忽睹水中影方知崖上人舉頭望明月明月炤吾身南北兩兄弟了然不隔塵

　　曹林講主問法華經若人散亂心入於塔廟中一稱南無佛皆已成佛道以偈答之

散亂順顛倒權為古塔廟了達無煩惱法說轉顛倒應觀法界性一切唯心造一念未生前誰心誰佛道瞠眼未瞌睡從言妙不妙

　　北京普炤寺中秋夜韻

中秋明月炤長安處處笙歌和賞觀獨有野人清徹處為緣翫久覺身寒

欲得不辜檀信施直須盡卻我師恩赤手條條無一物橫拈竹棒打兒孫

　　自勉

光陰瞬息莫虛刪時節因緣豈等閒一念萬年終不改任他滄海變青山

　　途中

前程行不盡何地可為居跨馬還驅馬騎驢又策驢

　　登金山

波中卓出始昂頭裂破長江兩道流隔岸紅塵飛不到三三兩兩渡人舟

　　示徒

人生何所貴所貴持大志志大不吾欺浩然塞天地悲哉世上人都為名利使碌碌任他忙茫茫不知止

　　偶成三首

生不能事人死不能事鬼嗟見世間人哀送北邙裡

生已能事人死復能事鬼孔子與仲由嗚呼話將似

在世不同人出世焉同鬼惟我野僧家超然無況比

　　水西門庵示息機上人

未悟頭頭欲息機悟來息息露全機有人來問庵中主向道門開對水西

　　秦駐山始皇廟

行到水窮山盡頭秦王計絕始心休誰知別有通方路大海何曾止浪遊

　　龍池和尚命師代示明極極號元闇

老衲年來氣力頹對人有口也慵開汝歸莫向人前道曾到荊溪見我回

明極看來無實法闇元識盡少人知驀然明暗都翻轉脫體全身獨振威

　　偶觀龍池

昔日龍歸何處云此山開豁至於今池中水碧連天碧空裡雲陰接地陰滿日神光清意趣通身爽氣暢胸襟最憐影落澄潭浸反笑頭陀白髮侵

　　雪中送天隱和尚掩關

昨夜天花落青山雪作衣誰人知此意白日掩柴扉

　　龍池和尚送天隱掩關偈命師和

某甲分明沒啟關通身無處覓忙閑也無門進無門出只麼堂堂任運間

　　和楊居士捕魚歌

野老貧無舟可繫饒伊日月乾坤麗天堂佛國通不棲世出世間了無寄無可求安可利悲喜現前奚有意不生一念正全提信步程途誰論里沒絲牽爭有住赤體條條任來去騰騰任運用無功放曠逍遙渾大費不叩頭不踹尾縱逸遨遊囫圇底翻身抹過太虛空大地山河都踏碎野人自不識行蹤一任閑人言所佇

　　寄石梁陶居士

月到秋深滴露濃岩前石菊正花紅山僧盡日茆堂睡長夢毘耶多口翁

　　辭眾

自知住處我無因一缽風流物外人踏破乾坤誰是伴草鞋藜杖逞閑身

　　善權寺三生堂

乘茲善力了前因要顯三生即一人來到三生堂上客此生應好悟無生

　　師出龍池天隱以偈請還山次韻答之

我無錫插記秋冬只麼相將任運中固死窮途終道路奚拘所住辱先宗達磨不占嵩山地不肖思追隻履蹤歷盡天涯誰近遠一身雲水似飄蓬

　　師寓護生庵晚茶庵主指燈為題師笑云吾非詩人眾乞開示乃題

坐來荼罷已殘更主命為題指燭燈笑裡有刀窺得破光明越格始為僧

　　師病目景西上人以知是空花即無輪轉見問答偈

嘗聞病眼見空花我病眼中不見他忽覺淚珠垂面下方知病眼見無差

　　樵者求示

斫盡千山一擔挑三家村去貿人燒中書堂事誰知道六祖原來是古樵

　　雨阻東林閒步三笑堂因觀壁間王陽明先生偈忽聞迅雷次韻

雨阻東林未上山誰知峰頂有蘭若遙觀峰石並參差手指天地分上下不愛聖學不援儒不求佛道不入社山僧與俗及朝官同是乾坤無避者大夢為憐醒者寡吾悲痛下淚欲瀉忽感天雷震法雷驚起龍蛇若翻瓦

　　舟中次澹孺石山二居士韻寄復

野老乘幽興味深那拘朝市與山林密雲彌布大千界一月孤明何處陰石解惺時唯點首維摩露處莫為心行來廣信傳千里脈脈遙看報此音

　　秋目聞鴈聲寄示契如禪人

忽問雲外鴻鴈叫寄語禪人智者裁欲證本來無一物須知觸處契如來

　　章居士請問念佛因緣以偈示之

吾觀世上諸男女念佛人多見佛稀慇懃示語章居士不在東方豈在西

　　示聞圓居士

聞去聞聲聞是妄返聞聞性也為權豁然聲性都翻卻兩耳門開向兩邊

　　辭宛委謝居士見勉掩關

堂堂一間屋明明四無壁堪笑老瞿曇掩室于摩竭

　　為石梁居士靜室作

頂破太虛空踏穿海水底何須茆蓋頭風吹與雨洗

　　登會稽海口大峰山頂兼似墨池王居士

行到山窮水際時偶然句得半聯詩滿口向人言不盡謾將東海作書池

　　別石簣陶太史

花事紛紛春盡頭杖藜隨意且悠遊謝辭檀越何方去萬里天涯一步收

　　次同參慧轂輪韻

千里同風事何緣嘆別離道人行履處了了當如斯月落樹無影風清雲不馳去來一片地任運復誰之

　　同史省庵登山頂為示

扶笻直上到峰顛破衲和雲就石眠睡到不知紅日落醒來搔首問青天

　　過戒珠菴

策杖山幽行興來身也輕虎嗥山欲動鳥起樹猶驚菊晚新霜豔秋深古木清慇懃末後句衲破戒珠呈

　　贈雲堂師

世間何物更堪憐惟有白雲在處閑來去高低曾不礙了無痕跡落溪山

　　示出塵上人

莫除妄想莫求真凡聖都盧秪一塵信腳便行輕踢破了然無事自繇人

　　次盡我居士韻

野老欲吟詩偶得天機趣忽聞簷雨聲滴滴驚人句

　　靜中偶成

自得忘機趣詩成不假言松風宣雅韻澗水吐清聯我本無心聽伊何到耳傳只因吾獨惺物物皆靈然

　　次韻答滌塵二首

驀直誰來去孤蹤孰遠離窮途無屋住雲霧作禪衣滿日是青山何易復何難心外初無法步步在其間

　　山中四威儀

山中行沒途程嘗獨步了無生

山中住無來去莫動著中心樹

山中坐淨裸裸微風吹白雲褁

山中臥非懶情有人問拳打倒

　　居山

乾坤一個故茆廬極目寥寥四壁虛但識此身為住計了無歸路自如如

一卷經看曾未了不知日已墜西冥悠然獨坐無人會掀啟松窗待月明

　　擬寒山三首

野老棲遲處煙嵐作布裘雲開嶽露頂風鼓樹搖頭徑僻苔封砌溪深草覆流年無客訪道日與鹿為儔

策杖乘幽興穿雲入碧山不聞樵子語秪見鳥關關日久石生鮮年多人起斑臨流清覽炤自覺也蒼顏

嗟見世間輩唯思積累多心猿忙似箭意馬走如波勸爾不肯歇教吾爭柰何到頭將不去空手見閻羅

　　杖意

拄杖拈持力荷全條條絕後與光前堂堂直下當吾用打發其人續正傅

　　偶成

青山疊疊萬重雲無事幽人不解文自拭一雙清白眼笑看明月破黃昏

　　次予坦鄧居士放生偈韻

佛言嘗住法契悟無生是無生本無形何人何異類當知諸眾生妄見生死二懼死愛貪生損他滋自己故觀諸眾生不能如一子又復因貪生種種而不已財為養命源不顧父兄弟致招業所使取彼而捨此故知諸眾生不達安身處輪迴六道中不入三摩地若能契無生不見有死視頓見含生類等觀如一子皆是無生相此是真實語是故無生旨功德叵思議是名護己身亦名保赤子名孝順父母名友于兄弟將此奉塵剎名供養大士名承事諸佛是名第一義

　　有感

風吹窗紙忽驚人頓息從前三世因念念念離心意識心心心契本來身

　　次友人韻

山僧自著個袈裟那復人前話歲華但得胸中饑渴盡翻身踢潑趙州茶

　　示醫者

靈山會上大醫王濟世全憑沒病方但指世間俱藥草了無熱惱與清涼

　　參禪偈九首

參禪莫妄想亦莫著除妄一念未生前試看底模樣

參禪一著子不假異方便須著自回光悟取本來面

參禪參直指毋遭岐路使豎起鐵脊梁直下超生死

參禪直參直莫著心意識千差萬別來直下當頭截

參禪參自繇撒手復何求赤身如白刃誰敢犯當頭

參禪欲吐氣須參轉身趣轉身吐氣時語語無剩句

參禪節要處切莫顧危凶當機擒虎兕信手捉獰龍

參禪參真實莫參口頭弄終不哄他人到頭終自哄

參禪貴正因弗用記時辰佛法無多子久長難得人

　　遊廬山東林寺次壁間韻

不慕西方不解禪道人行處自悠然直饒遊遍十方界信步何憂不現前

萬物本吾元一體誰云塵合復塵間男兒自到心空處踏破乾坤孰去來

　　霞標管居士述無用書謂復禮法師問偈為真妄二字所縛不出理障清涼圭峰所答亦為真妄二字沒溺未見超方句寂音所擬戰勝二老然無明全妄情二句亦未免詞病拙偈雖不工然跳出諸公之網偈云立真取淨性妄即從茲起若了真非真妄亦何須止法法不曾生心心勿終始明暗兩無功取捨懵茲理佛不入涅槃我不出生死師云無用句調雖工似莽蕩欠諦當因次韻

本來法本淨因昧分別起念念不昧時心心從此止本來非末初那得有終始示語參玄人應參本來底吾今本本來一口吞生死

　　示胡居士

吾嘗於此切開口不在舌覿面更無餘世間人不識

　　示智光禪人

老僧筆本不是筆一筆一筆如鐵橛打著徑山光上人莫言老僧有法說

　　道生禪人欲歸坐關乞偈

上人歸去把門封坐臥經行秪此中打破靈雲關捩子桃花依舊笑春風

　　黃檗山觀葉相國詩匾以偈次韻

及第心空選佛場個中無地列隅方一毫透體豁惺眼十界通身現法王迷去妄分人與我悟來了卻短和長回頭直下情無倚便是高登彼岸航

浩然之氣勢旋盤充塞乾坤絕窄寬一雨普施滋草潤密雲彌布蔭人寒西來祖令當頭指東土兒傳正眼端秪為分明人不薦故令高著眼睛看

貧僧偏愛破家窮赤體條條露骨風歷歷我人皆實相明明心境總真空月明虛白連天碧日炤雲霞映水紅聲色摩尼不墮數秪因逐物著西東

本心地不涉陽陰迥出乾坤覆眾岑萬法馬師都吸盡一人龐老絕追尋全身用去頭頭現覿體行時物物沉外境內神無覓處須知憑悟本來心

　　香城寺圓初禪人請齋需偈

暫為黃檗主請作香城客齋罷索予言予言絕標格研磨半錠墨污卻一張白舉筆盡力揮○字不著畫欲會西來意問取門前柏覿面忽然惺撞破乾坤窄

　　示定觀禪人

返炤迴光直下觀無干東北與西南十方世界全身現一切人天正眼看

　　示時默上人

未語已前時薦得方堪默契本來人若將紙墨認為法誤賺闍黎非老僧

　　誕生禪人乞策進語

進在其中退亦中當人無路可通風擬心更欲期精進不若回光省舊容

　　通安陳居士請題

目前無老僧背後無居士中間是阿誰低頭自作禮

　　朱涇玄津禪人乞偈於推蓬室記之後

正蓬推蓬非汝境界廢室興室韓盧逐塊汝乞吾言打出門外予作是說遭人笑怪船子和尚不在其內

　　示胡居士

在家居士秪在家不須門外駕牛車身口本來元清淨莫教放過別生芽

　　示若愚廣禪人

大智若愚何以說通身一具廣長舌十方法界普齊談舉意聞時便相隔

　　示雪浦禪人

利如錐疾如箭若能行超方便

　　靈宇禪人乞題獅子菴

獅子窟藏獅子山養成牙爪莫偷閒他年忽地能哮吼百獸聞之盡破顏

　　示銳冶禪人

方當乞偈忽雷鳴老衲指示以為偈歷歷分明震耳根縱然不悟難迴避

　　示亦幻禪人

幻即非覺覺即非幻幻覺相傾通身易換

　　示隱輝禪人

本來面目初無覆藏回光返炤覿體全彰

　　曹一光居士乞偈供養

盡大地人本無二樣作如是觀是真供養

　　贈慧轂師

本是同根生誰重復誰輕堂堂全體用正令要須行

　　送修密禪人省親

母想子歸因遠遠子思省母亦迢迢母子本來真面目歷然覿體沒途遙

　　白巖禪人乞偈閉關

衲僧當據關不在閉房間正令全提處如同萬仞巖

　　示咸濟禪人

自濟濟人須假悟若還無悟總徒然男兒當發丈夫志動靜忙閒緊著鞭

　　蓮花峰

旱地蓮開勢插天經冬過夏未嘗遷秪因性稟堅剛質縱使焚燒逾洞然

　　踞獅林

此地曾無異獸叢一林惟有踞獅雄他年出類能哮吼普使含靈盡化容

　　紙炮

頂門一竅透靈機滿肚無明火發揮聲振十方人盡覺㘞然喜躍動容威

　　復壽州方侍御(諱震孺)

日炙風吹雨打明明直指原繇處處全體獨露超過世出世頭

　　山居

老僧無事日高眠童子開窗達遠天忽睹光中陰影動抬眸雲去過前巔

野衲橫身四海中端然迥山須彌峰舉頭天外豁惺眼俯視十方世界風

　　示聚我居士

四大聚來成我體吾身元是本來空本來空不離今日今有本空體一同

萬聚叢中我獨尊獨尊那怕聚紛紜頭頭色色非他物大地乾坤一口吞

　　偶見眾禪者從今一日不離山偈次韻示之

從今一日不離山肅肅雍雍雲水環獅象潛藏一隊裡龍蛇混雜眾群間老僧棒棒棒誰意衲子惺惺惺孰顏記取他年出林去莫教放過上頭關

從今一日不離山南北東西絕往還縱使直拋方外去巍然不動於其間興雲吐霧誰能測拄地撐天孰敢攀除是同躋無上道何人解透個中關

　　偶成

十方世界恣橫眠那管東西南北天唯我獨尊全體現人來問著只麤拳

　　示徹源禪人

隨流生死故無窮悟徹源頭返本宗個裡不容人我相從來千里乃同風

　　傳法偈

本法豈繇傳繇傳本法傳今傳傳本法本法本誰傳

　　因見雪公遠禪人登玲瓏巖詩次韻示之

老僧乘老興經行不知壑人或翫山水吾只樂吾樂信步重巖上四顧靡不豁詩人作詩句道人談道朴直下發本機彈指超無學一一事無別頭頭我自覺

　　師夢中得染深青牯牛之句乃自聯云

染深青牯牛那肯更回頭通體蒼煙色明明迥類流

　　無心用禪人乞偈

祖師西來直指人心多少行人錯認識神通身覓心不可得身外無心用本人

　　示子縠蔡居士

居士自居士毋遭岐路使返觀世上人業識茫茫耳

　　示靈根荷禪人

世出世間不二法一身通荷無餘事阿誰不是丈夫兒秪恐未堪如來使

　　示本源禪人

從本以來個著子忽然達得超三際隨流忘卻者源頭所以茫茫無本據

　　居士乞偈

雪中執筆舉頭看雲天一色更難分前境不分心不動卓然獨立在乾坤

　　正庵禪人閑關乞偈

欲超生死路參透祖師關作麼生是祖師關赤花貓子面門斑

　　化緣

為僧一味無他事要他檀那契己躬個事人人皆具足信手拈來用不窮

　　居士五旬乞偈

夕陽西去水東流人老何曾見白頭能向個中高著眼普觀法界是同儔

　　天童即景十三首

　　太白峰

昔人錯露個消息惹得人傳太白峰今我直登峰頂上那來名字掛虛空

　　玲瓏巖

遠望宛然如鐵壁近觀竅穴自分明曾無一點瞞他得故指玲瓏今古稱

　　坐禪石

分明一段真奇特行住坐臥無人識偶然走到暫跏趺錯認將為坐禪石

　　響石

看來一塊精頑石擊著響聲隨扣出東西南北普皆驚縱然睡熟也惺徹

　　龍隱潭

太白峰頭一隊龍興雲致雨顯神通潭中靜處非為隱隱顯當知沒兩容

　　活眼泉

水出高源流不絕清虛炤物映青天日明雲暗隨時鑑是故稱名活眼泉

　　西澗

西澗原從太白來寺西流出遶東迴漫將竹接來廚下飲飽諸人滿腹回

　　七佛塔

七佛尖尖七古錐一行排列路傍堤死生個裡同模樣特使行人著眼窺

　　清關橋

橋本原無清與濁秪緣到此別人間雖然都打橋中過未審誰人透此關

　　隱蓋亭

個事從來遍界呈秪因人自不惺惺故應曉示中行者所以題他隱蓋亭

　　鐵蛇關

鐵蛇雄據嶺頭峰截斷行人路不通直下一刀全殺活任從南北與西東

　　萬松關

萬松關不為關松警策行人入路通忽若有人親撞破方知直透萬松中

　　攔路庵

腳跟未動意先行行色匆匆不暫停攔斷路頭心不走安然步步沒途程

　　徐雲將居士求偈

忽地西風起人人覺而寒分明代揮麈誰知直指南

　　貫之求偈

一身充滿復何為萬別千差一貫之世出世間無罣礙那來背觸涉驅馳

　　𨍏轢嚴居士乞題牧牛頌

一個牧童一個牛無端一體兩分頭從君及眾多才識愧我渾圇縱自繇

　　示德雲禪人

德雲嘗住妙峰頂著意求尋轉不醒指汝歸休不涉程切莫將頭去認影

　　元沖錢居士求偈

不須我描畫君自本呈現但作如是觀必不自相賺直饒恁麼地撦破紙來好相見

　　答朱居士

非僧非俗者個漢兩處圓通無畔岸翻身直踏上頭關入佛入魔只一貫

　　答元禮曹居士

丈夫自有沖天志此是君之夙具因世出世間不二法惟人自有乃方親

　　超一求偈

二月春光晴且麗萬物增榮添意氣超一一超一切超豁然圓證無生地

　　祈遠唐居士乞偈

個事本丈夫誰貴復誰賤毋將一幅紙障卻本來面

　　周生余居士乞偈

痛與辣手打不惺若惺即見赤骨𩪸不惟不依言語道亦復不著無言說

　　利根禪人為薦先亡求偈

擬欲利人利己為先據己利處個個如然幽明一致誰不現前若不如是利己妄焉故曰一子出家九族生天

　　次韻送其侍者住雪竇上峰

老衲何因不記秋只緣嘗自個中繇試看天上無私日獨炤高臨一切頭

　　何山沈居士求偈(諱演)

山僧無別示白棒當頭指頂門眼豁開自證沖天旨

　　覺圓敏禪人病中乞偈

維摩居士病非病禪者反為作病看忽覺病身身本覺始於法法自然安

　　募真歇了禪師塔院偈

當年屋塔護全身一夕火光真歇了護法檀那出手新定然重發兒孫肇

　　天鈞徐居士乞偈

無法可說何字可寫作字觀時眼中著屑一念回光當下安怗

　　化造殿

太白山下天童寺洪水漂流殿如洗普告四眾諸檀那大家出手共扶起

　　示體真禪人

體真體真切莫疏親但恁信去決不賺人

　　示通聞葛居士

一落筆時紙成污所以繪事後於素不若向筆未舉前策起眉毛須自悟

　　示蓮峰聞禪人

出家本為了生死生死不了徒勞耳忽地心花頓發明覿面無生無滅旨

　　示得之李居士

個事從來本呈露認著名言卻遮覆剔起眉毛著眼看腦後見腮方契悟

　　履卿戈居士以白紙一幅乞偈并呈玄沙白紙頌師次韻復之

踏翻天地無家業笑出蘆花恰正圓何待紙來遮面孔同風千里對長宣

　　示泰華程居士

春日晴和物物芳莫教虛度個時光試看歲歲杜鵑鳥聲聲歸去好思量

　　行如葉居士乞偈薦親

生亦如兮死亦如如如之外盡皆虛欲知父母安身處忉利天宮亦不居

　　二無張居士求偈(諱瑋)

一切二邊俱坐斷本無中道可須安掀翻海嶽無人會白棒當頭為指南

　　明道崔居士乞偈薦親

若惺自己安身處河沙父母同個面但將此語懸高堂一度看時一度薦

　　化造中峰庵

萬峰羅列個中峰日炙風吹雨露中奉勸檀那齊出手共將片瓦把頭封

　　題獨露堂

天地為廬個道場龍蛇混雜於中央不知誰解無思筭迥出乾坤獨露堂

　　糠餅偈次其侍者韻

老僧無福食秕糠累及吾孫搜肚腸不特明明猶罪我又加一醜播諸方

　　容如求偈

憑我寫一字無汝錯認是容如不錯認是阿誰咄

　　泰華程居士乞偈

只欲紙來求法語誰知法語無啟口無啟口處眼忽開處處頭頭唯自偶

　　奉和太祖高皇帝御製　賜隆菩薩詩(因仲沈居士請)

堂堂獨立豈干松歷歷孤明唯自功無影樹頭身出表不萌枝上覺花從指揮列合乾坤主目視含靈總共宮痛念體同無異性棒頭點著實非空

　　見雲余內宦乞偈

大道本來成現只緣人自不薦若能一念迴光始覺不隔條線

　　汝遠秦居士求偈(諱季鑠)

覿面不相瞞白棒當頭指無柰更求書直筆寫如此懸向高堂上切莫昧自己忽然省得時始覺錯污紙

　　示子凡方居士

不是凡不是聖不是佛不是心自古至今沒人識只堪鼓掌笑吟吟

　　示冶堂孫居士

模也模不成鑄也鑄不就本自不涉功所以沒窠臼

　　砅崖徐居士乞偈

道人處世唯己矣任運縱橫宛如水觸境初無取捨心取捨之心惹生死

　　虞山虞居士乞偈

居士好遊山曾經多少春直教踏破虞山頂始覺乾坤沒點塵

　　為心僧趙二瞻居士(法名通本)

本不是心不是僧兩端不立復誰名所以天童無法說白棒指教伊自惺

　　示元之鮑居士

幾點黑墨污白絹懸向高堂任人看古有龐公自偶諧今未卜誰親見面初不相干半點煙傾國來也爭肯換

　　募裝初祖像

教外別傳名為禪達磨大師來此土天童新建大禪堂不塑聖僧塑初祖化主大眾想來容行住坐臥嘗相睹檀那慨然發至心同證無生全體露天童老漢舉手書筆尖頭上密雲布一雨普施何所緣惟願見聞自惺悟

　　立春日雪霽次量侍者韻

臘雪凝山連澗塞春風一拂盡成流看來幻景渾如夢忽惺江山故眼眸

　　次答璞川曾居士韻三首

野僧何事出頭來打惺時人困夢回忽覺通身渾慶快無師本智自然開

棒打令人眼豁開浩然獨步任隨來舉頭滿目人無異那個男兒更著裁

單提拄杖擬何通棒棒全身若活龍寄語維摩休妄想了然不二契宗風

　　復木叔陳居士次韻

嘗寂光中不變春無言童子自來新野僧只個當陽句喚指目前一切人參贊乾坤成世界主賓義立顯君臣丈夫氣宇充空際對待情忘比甚鄰

　　示繼清太華二居士

唯此一事實餘二則非真他人難用力自度自家身

　　徐居士乞偈

有一句偈人自迴避若嘗在中超世出世

　　為瑞屏顧居士

祖師直指唯單傳無始時來面目全此意拈向瑞屏風請君著眼離言詮

　　未荄吳居士祈子乞偈

眼開不見情生子法界團圞罔彼此不須更說話無生大家共證金剛體

密雲禪師語錄卷第十一終


嘉興大藏經（新文豐版）第 10 冊 No. A158 密雲禪師語錄


密雲禪師語錄卷第十二

　　嗣法門人通奇編

　　讚

　　接引佛

東土西方本無窠臼安住其中號無量壽為引眾生伸出隻手誰知倒致人生情竇爭似老僧攔腮劈口

　　出山相

六年苦行畢竟何為打失兩眼拾卻雙眉若人欲識山中事觀著容顏應好知

　　文殊

文殊大智利師兒親踞地過去七佛師即今誰弟子輩輩大丈夫自有衝天氣

　　普賢

普賢師白象兒蓋色騎聲秪是伊法法頭頭全體現拈來物物不思議

　　觀音

通身一個普門品何用更勞山僧題舉似諸人人不會八萬四千棒打伊

　　大悲菩薩

大悲菩薩真大悲所以現出多雙手非為圖自顯神通只要諸人各知有

　　三大士

一二三四五六一一相看有面目信手拈來擬贊題難向個中分石玉

　　出山大士(寶印禪人請)

菩薩曾有言無剎不現身入山與出山何曾有兩人須知三十二彼此總同倫但肯回光看實印本無文

　　達磨渡江

聞道單傳直指風自家不識復何宗秪為渡江乘一葦至今人錯道神通

權將一葦作扁舟為渡長江逞浪流落賺世間人眼裡到今傳寫不能休

　　達磨(石簣陶公請)

教外傳來有甚奇特自尚不識贊何可及雖然雖然以筆點云若更不識直待當來問取彌勒

　　又(金如居士請)

梁王殿上道不識少室峰前唯面壁正當恁麼時兩頭俱不涉試問王居士畢竟是何物咄切莫眼中著屑

　　高峰禪師(憨石禪人請)

頭髮蓬鬆面貌側令人只見半邊鼻不知那半邊他自識不識憨石憨石莫顢頇自伸自手摸始得咄

　　玉芝禪師(碧印上人請)

當頭一掌永絕伎倆跳出圈繢天下榜樣師子將兒絕後隨一任橫行於海上

　　抱璞師摹禹門和尚真懇師云求師兄寫得七八句師云一句也沒有云就將一句沒有為題師乃書云

老和尚沒窠臼讚莫及罵奚醜所以不肖兒一句也沒有

　　復寫七八句

藹藹株松堆堆塊石端坐蒲團人天莫測爾我皆承嗣豈堪為法則那個男兒不丈夫阿誰賴者禿老賊咄

　　又(洞如禪人請)

者個老和尚端然無況比豈為默無言要人自薦取急著眼睛看便契面壁旨且道是阿誰是我本師矣

　　雲棲和尚(涵炤禪人請)

無端啟口錯念佛連累兒孫信不及縱然道個蕨蕨蕨豎起拳頭向汝說也是借手行拳未免掉棒打月涵炤禪人無干涉

　　雲門湛和尚

湛然湛然講經說禪誰知此老初未嘗言欲識真實面目儼然

　　三際法師

二邊三際都不見突出從前本來面不將者個麼眾生是則名為真瞎漢

　　靈鑑法師

此老法師曾與相會但不相識似乎口訥為人朴實不敢贊得不敢毀得珍重伊徒但恁麼供養始得

　　題萬行禪人像千如諸居士請

儒家削髮為僧相描坐蒲團作榜樣到底終須撒手行那容心意有餘尚

　　題錢元沖公子像

夭壽與老死都來夢裡身若然惺得夢始悟本來人

　　題冶堂孫居士像

本分本來豈從造化而成非俗非僧亦因假飾以立一念不生全體現腳踏芒鞋頭頂笠獨行獨步迥堂堂自在自繇唯自適咄盡力跳不出

　　題抱嬰李居士像

從來千聖不知名何必需吾污其上未嘗讀書不識字豈敢與人加伎倆絕伎倆滿目不知是何狀

　　題聖緣唐居士像

請居士自珍重莫捨凡緣取聖緣取捨之情生死本情無取捨獨超然咄

　　德公祁居士乞題尊翁夷度居士尊堂王氏像

一陰一陽化育無窮惟惺惺者不住其中

　　自題

自家面目自家題自家意思自家知自家書在自頭上不知人道我何為

　　又

高山流水長松下倒茗吹爐誰不樂默想世間人罕知唯有青天紅日爍

　　破山明請

不識好惡不分皂白人若問著當頭便楔無法與人那來剩跡如是為人何有知識且道阿誰密雲老賊

　　費隱容請

描不成兮畫不就贊何益兮毀何及從來千聖不能識一切時人妄名測一條白棒唯直指所以千古為標格

　　朝宗忍請

要我寫兩句誰知一字無有眼解睜視有口卻盧都手握骨律棒問著打頭顱為甚如此千峰勢到嶽邊止萬派聲歸海上除

　　萬如微請

者個阿獃不辨非是拈條白棒不分彼此恁麼為人惡聲滿地萬如萬如描他怎底一火焚之免及相累

　　木陳忞請

者個阿獃真阿獃一味一生自勉強據個單傳直指人徹骨徹髓一條棒天下那有這等善知識不顧諸方嫌與謗咄

　　石奇雲請

咄哉老癡不識是非但來問者一味打之無物可似分付石奇

　　牧雲門請

者老漢只可看不可判拈條棒子當頭打一一鼻頭穿一貫正眼從來廓頂門歷歷綿綿續不亂

　　林野奇請

咄哉者禿有眼如盲有口若啞手拈條棒問著便打不知落處問取林野

　　禹門大眾請

咄哉者禿漢處處沒留戀只者也須送火中免占禹門禪院

　　佛音智請

教我贊也不贊他人罵也不罵別人若謂是吾像一人那有兩個樣若謂是吾真一人那有兩個真縱然像又像真又真佛音佛音於汝分上了不相親一任持去示天下人

　　其侍者請

者老和尚為人倔疆佛來不饒祖來不讓有人問著當頭便棒鑊湯爐炭任縱橫天上人間作榜樣

　　還源禪人請

者老禿不說禪與道不說玄與妙人問未開口棒頭已先到只解如此為人那管諸方取笑

　　洞如禪人請(自像旁附)

我也坐你也坐默默然無話墮兩道眉毛眼上橫一個鼻子下頭大

　　恒證禪人請

自像自題無一可宜任汝持去切莫依稀

　　清庵禪人請

認著即觸不認則背不涉兩關請著精彩清庵清庵還會不會咄一火焚之試看自在

　　友慈禪人請

描不成畫不像描者畫者正似盲人摸象不若一火焚之反手自摸底模樣

　　白山布禪人請

有眼𥉌眵不見高低拈條瞎棒一味打之切莫道密雲彌布一雨普滋

　　無為禪人請

莫謂無為云是道無為猶隔一重關把火焚吾之影像特露無為之本顏

　　元真禪人請

咄哉粗僧一味打人緣何如此據本元真

　　啟侍者歸省毋乞題

葉落歸根如子得母來時無口汝還恁否

　　道生禪人請

者漢貧無遮蓋故惹人來描繪問著曰棒打人此外更無別會

　　本一禪人請

咄哉無知老禿為人毫無委曲單拈白棒一條示人本來面目

　　會心禪人請

者個模樣像我不像你認著我迷卻汝若要了生死盡未來際無時已

　　定水禪人請

描之畫之於汝於吾俱無所著欲得現前不如燒卻

　　禪人請

描我像乞我題自題自無餘辭汝若會不用伊試問汝知不知

　　君伯張居士請

我像爾像初無二樣心不負人是真供養

　　仲華李居士請

咄哉獃僧了無可取罵之則辱贊之則譽不辱不譽急著眼覷擬議之間敲骨取髓分付李居士如是獃僧不如送在火裡

　　金如王居士請

居士寫我像乞我還自題毀且尚不肯贊亦豈相宜言語道已斷心行亦無為故拈一條棒當頭直指伊

　　淳甫程居士請

咄哉村僧覿面無情一條白棒打人自惺

　　敬橋張居士請

朝朝禮拜夜夜燒香正當日中影短形長忽若會得覿體全彰

　　清白黃居士請

咄哉癡漢隨人請贊只解順情不顧污面幾點黑墨戴頭上非髮非眉底模樣咄

　　明道崔居士請

自題自不知恥自贊自沒理致爭如兀兀任人看少室九年又何異

　　冶堂孫居士請

可憐者個癡和尚不見人我是非相故據條棒直指人問來一味當頭杖孫居士高著眼面上無瞋真供養將此深心奉塵剎滿目看時誰異樣

　　定甫萬居士請

者老癡子不願上堂豈肯上紙君不見龐居士不與萬法以為侶馬大師一口吸盡西江水

　　介子黃居士請

咄哉者禿素沒私情拈條白棒打人自惺珍重黃居士切莫認伊作眼睛

　　昇宇柳居士請(法名通中)

要了生死端在己躬一念迴光覿面相逢恁麼會得可名通中始知自錯描我真容

　　爾保程居士請

咄哉禿漢了不可則似行非行似立非立一條拄杖隨身擬問驀頭便楔爾保居士若會得都來與汝無干涉

　　鳳階謝居士請

嗟見時人自不薦問著攔腮與劈臉恁麼為人是阿誰向道通玄個老漢

　　葉道婆請

者個獃漢毫沒思筭人若問著攔腮劈面一味令人恨徹深盡未來際忘移喚

　　佛事

　　彌勒佛像成眾請開光師至座前以拄杖指云大眾者老漢已開平等眼光普視諸人了也諸人還識普視的意麼若識得便知古人道彌勒真彌勒化身千百億時時示時人時人自不識若不識老僧為諸人一時點出遂以拄杖打散。

　　施主塑韋馱菩薩入山請師說法有僧作禮師便打乃云韋馱功德叵思議覿面令人念不生渾身化作降魔杵永護正法鎮長行。

　　西澗新橋成師引眾發步有僧請說法師云過那邊為汝說過了復云過者邊來乃云者邊過那邊那邊過者邊兩邊曾不住中流亦不停正當恁麼時如何把手勸君行不得惟人自肯乃方親。

　　掛板師托板云叢林號令佛祖鉗鎚今朝懸向堂前輕輕擊著直令人人頓斷命根雖然如是更有一人且道具何面目高著眼始得。

　　為通亮起龕以拄杖擊云通亮通亮曾對我呈伎倆即今恐汝忘之助汝三下拄杖復擊三下云直須信腳而行莫管人間天上乃轉身卓拄杖引之而出。

　　為豁然師煆骨以火炬指骨云縱然皮膚脫盡白骨也須火鍛惟我師弟豁然卻具者般體段復以火炬打圓相云大眾會麼攛下云看。

　　為亡僧起龕以拄杖卓龕云來無一物去何罣礙信腳便行管取自在復卓三下轉身引之而出。

　　為亡僧舉火舉起火炬云光焰焰淨裸裸南北東西無可不可復打圓相云會則遍界分身不會與你把火。

　　為守元師入塔以杖指塔云盡十方世界是個無縫塔復敲塔門云且道者一縫作麼合煞以手舉靈骨送入云請師兄塞卻。

　　為法天舉火云生來死去在其中南北東西無處躲法天法天還知落處麼若也未知助你一把火乃攛火炬云管教觸處光生。

　　為迴泉講主起龕以拄杖卓龕云迴泉師迴泉師來無所從去無所之末後一著脫體無依復卓云迴泉師迴泉師到頭霜夜月任運落前溪復卓一卓拽拄杖引之而出。

　　舉火云隔墻見角便知是牛隔山見煙已知是火而今對眾相舉且道是個甚麼真實告報諸人切莫當面蹉過遂攛下火炬。

　　為景西起龕以拄杖卓龕三下云景西景西葉落歸根仰手覆手木馬翻身泥牛解走復卓三下引之而出。

　　為亡僧舉火拈炬云般若大智如大火聚舉示諸人急著眼覷攛下炬撫掌云還見麼。

　　為乘白舉火舉起火炬云乘白燒化密雲舉火呈示大眾無可話墮攛火炬云雖然如是直令徹骨透光明十方世界無處躲。

　　為通載殮棺舉杖卓柩三下云通載通載也不管你修行歲長出家日短秪要汝自不昧所以玄沙和尚云亡僧面前正是觸目菩提既是觸目菩提定非生死出入之相既非生死出入之相不惟能向棺木裡瞠眼管取十方自繇自在正如達磨大師葬於熊耳山前卻解移隻履西去雖然如是丈夫自有沖天志莫向他人行處行復卓拄杖三下云切須記取。

　　為青州佛實舉火云鄭州梨青州棗萬物無過出處好實禪人還知麼若知出處便解當處出生隨處滅盡不見有生死去來之相從來寸步未嘗移那涉山東與山西若猶未知攛火炬云老僧助汝一把火炤徹面門離處所。

　　為覺臺下火以火炬指云覺臺覺臺老僧直指汝火不能燒水不能溺棒不能傷刀不能斷汝還信麼若信不及老僧助汝一把火令汝迴光自看便見刀下棒下水裡火裡皆是汝全身之地遊戲之場所以道鑊湯爐炭橫行劍樹刀山直上我儂聞說忻然獃漢攢眉惆悵遂攛下火炬。

　　為超聞下火以火炬指云超聞超聞千做萬做不離者個我今助汝一把火令汝覿面相見南北東西信腳行天堂地獄如梭過攛下火炬。

　　為無拘發龕以拄杖卓龕云無拘無拘生死俱虛自領而去頓證無餘。

　　為行修起龕以杖打頭云行修行修莫住莫休隨流認得性無喜亦無憂但恁麼領去管教自在自繇。

　　為了明舉火以火炬指云了明了明何不了明卻要老僧舉火燎汝面門然則老僧既滿汝願遂汝心乃攛火炬云汝當於此火光三昧證全身盡未來際無盡燈。

　　為正間化主下火舉火炬云生時為眾竭力死卻要老僧燒全體光明自圓炤十方佛國任逍遙。

　　為佛音上座舉火云佛音佛音個個皆吟所以道佛以一音演說法眾生隨類各得解我今更助一把火保汝光中恣饒舌盡未來際嘗宣明。

　　為弘濟舉火以火炬指云弘濟弘濟本分一著無生死相豈屬久修初學只貴大丈夫當頭領略我今助汝把火令汝烈焰光中全體現任運騰騰嘗自樂。

　　為無疆闊下火以火炬指云行闊行闊當據自得初無疆畔豈間南北雖然我今更助把火令汝獨步大方在處充塞。

　　為玄素發龕云玄素玄素不若自悟任汝縱橫復擊云莫行別路。

　　為下院主涵炤舉火秉火炬云你炤我我炤你彼彼相炤為嘗住所以道是法住法位世間相嘗住若於事上覷即疾不然向意根下卜度則不相應也遂攛下炬云還會麼但能火裡現全身普與法界同一夥無滅無生無去來靈山一會豈有墮。

　　為行旨起龕以拄杖打頭云行旨行旨老僧為汝直指莫認一切處為止自脫一切生死遂轉身。

　　雜著

　　題華嚴經(本梵禪人請)

　　汝寫底是赤我寫底是黑且如黑赤已前是個甚麼本梵禪人若覷得透見得徹不唯八十一卷華嚴經乃至一大藏教皆是錯下名言妄生分別。

　　題曰睿程君小像

　　夫題者名之也名者名其形也名其形者形不能形也形不能形者其形虛也況其名哉矧曰小像又曰影像皆非本質之謂也若夫題其影而不題其本可謂影之猶影轉轉逐末而莫之反余不能影上生題而復顯其形形也者於父母生之也且夫未出母胎男也女也俱弗得而知弗得而知者名弗得而立也若反至夫父母未孕之前又何狀哉君若向父母未孕之先狀其像來余亦向父母未孕之先為君題。

　　題驥超祁居士醒庵後

　　驥超居士自題醒庵蓋為午睡計也當見正睡著時無夢無想主在甚麼處為醒庵則自不生動靜等見故曰動靜二相了然不生若見有動靜等相者正於主外作夢想也。

　　先覺宗乘序

　　辛未春海昌黎眉居士訪予姑蘇北禪寺出所刻從上在家大老得單傳直指之旨者目曰先覺宗乘以序首命予予以生平不善文字力辭之復移書更索予不得已因翫先覺宗乘四字已為萬世不易之定論千載不摹之弘規何也先哲不云乎使先知覺後知使先覺覺後覺但先覺雖覺後覺後覺若不覺安知先覺之覺趣故茲刻也其因自覺而感先覺所謂後覺效先覺者也既因先覺以自覺復將斯覺以覺後覺之覺是則自覺覺他覺覺相承如燈燃燈燈燈續燄豈不謂千載不摹之弘規歟雖然寒則知寒熱則知熱饑則知饑飽則知飽尿來便撒屎急便屙阿誰不覺而待覺耶正值不寒不熱不饑不飽無屎無尿時還覺也無若向者裡開隻眼便見山僧一條棒棒棒俾人徹骨徹髓其或未然更看血淋淋。

　　五家語錄序

　　五家語者自達磨西來至六傳再四世法遍中華禪備眾體機語不一無心而分自成五家故謂溈仰臨濟曹洞雲門法眼然機用雖似五家無非直指之旨黎眉居士刻茲語錄可謂承上啟下先後包含閱是語者可盡五家差別之元以明自己差別之智總歸當人木地風光全機犬用出於文字之表則誰見有五家兒孫空王佛田厙奴以至狐狼野干到來總與三十棒為甚如此者裡放過即不可。

　　教外別傳序

　　老僧嚮讀大慧語見拈水潦和尚因緣謂潦纔舉揚便賣弄者一踏云自從一喫馬師踏直至如今笑不休渠又何曾有峰巒疊翠澗水潺湲岸柳含煙庭花笑日鶯啼喬木蝶舞芳叢底說話來古今洪詞便利無過此老看他恁麼舉示則不專在言句尖新唯貴提其至要而已云何至要不見他室中問僧德山見僧入門便棒臨濟見僧入門便喝雪峰見僧便道是甚麼睦州見僧便道現成公案放汝三十棒者四個老漢還有為人處也無僧云有大慧云劄僧擬議大慧便喝出遵璞聞之忽然脫去從前惡知惡解遂成個灑灑地衲僧又鼎需入室大慧問云內不放出外不放入正當恁麼時如何需擬對大慧以竹篦打三下需忽大悟又大悲閑長老入室大慧問不與萬法為侶者是什麼人閑云扶不起大慧云扶不起是什麼人速道速道閑擬對大慧便打忽然大悟可見棒喝急切要密開人正眼脫人情解無過此也所以老僧生平不解打之▆唯以條棒一味從頭棒將去直要人向棒頭拂著處豁開正眼徹見自家境界不從他得迥出教內教外名言則方知黎眉居士所集從上佛祖機語決定不是文字方能撩起便行羅籠不住呼喚不回直饒如是只堪自了若論戰也各各力在轉處不滯玄妙理致一味活捉生擒向上全提本分一著超佛越祖獨脫單行縱奪自繇殺活自在能治一切名言不坐死地不瞎人眼方堪利己利人其或未然且向者冊子上東覷西覷忽然覷著卻來老僧手裡請棒喫既是覷著因甚卻要喫棒還有緇素得底麼若緇素不出且莫輕擬棒喝著。

　　宗門崇行錄序(驥超祁居士請)

　　宗門崇行錄者蓋據從上大徹大悟大休大歇真踐實履大人之行也正不比夫今時未徹法底源不知休歇而搖尾乞憐欲狐假虎威靡所不至難可勝言以至謀處所妄作師範致其傍觀輕視竟不思古人謂干犯名分污辱宗教伏願後之有志欲繼先宗續佛慧命者莫效此等流必期徹證真踐直待龍天推出自然果熟香飄某若狂言定招拔舌犁耕是為序。

　　行狀

　　法孫山陰王　谷撰

　　師諱圓悟號密雲俗姓蔣氏嘗之宜興人也甫離褓抱氣度莊凝不妄言動終日兀坐儼若思六歲入鄉較不甚受讀惟好作大書八歲興世相無嘗之感恒誦佛號稍長事耕穫偶得六祖壇經時釋鋤而觀之始知宗門向上事一日過山徑忽見積薪恍然有省於是管攝心意令昭昭然終日如是年二十九安置家室父曦率禮幻有傳和尚今諸方所稱龍池者也師事龍池躬任眾務備嘗勞苦而不廢參究但覺心境對立與古人天地同根萬物一體語不能契合因請益於龍池龍池云汝若到這田地便乃放身倒臥更無別語後屢請益惟遭罵詈師慚悶交感以致危疾二七日方蘇遂稟龍池掩關一日龍池過開前話及有心無心之旨龍池云汝既有心把將心來師呈偈云自心本自心心不自自心心不非自心心心即自心龍池云心不自心自心非心有無既非無自心耶師復呈偈云心心即自心有無皆自心有無皆自心無心無自心龍池云今日張渚買兩把青菜來無個大蘿蔔頭師云某在關房不知謝和尚三拜龍池云終未大悟在掩關千日時與龍池往復諮酬當機弗讓而龍池卒未之許也師亦自以為恍惚未得安穩一日過銅棺山豁然大悟忽覺情與無情煥然等現覓纖毫過患不可得又密舉前所會因緣宛爾不同時年三十有八矣先是龍池入都門命師監院務至是師偕昆季北上省龍池龍池問老僧別汝等三年汝等有新會處麼師即出云有龍池云有甚麼新會處師云一人有慶萬民樂業龍池云汝又作麼生師即問訊云某甲得得來省覲和尚龍池云念子遠來放汝三十棒師便出一晚同眾入室龍池云寂然不動感而遂通汝作麼生會師便出龍池云此子如傷弓之鳥見弓影便行一早在室中與龍池語話出喫粥次眾問說什麼話師便翻倒飯桌又一日侍立次龍池云忽有人問汝如何秪對師豎拳龍池亦豎拳云老僧不曉得這是甚麼意思師云莫道和尚不曉得三世諸佛也不曉得龍池云汝又作麼生師便喝龍池云三喝四喝後又如何師即連喝退身龍池云宛有古人之作師復喝又值中秋呈偈云為愛中秋夜月精與人同樂稱人情萬億州都皆普炤一人舉首一輪明龍池云不多不少復書一紙云檀越送得月餅兩個師徒侍者五人一個分作四分剩底付與老僧師掇一個便行一日龍池索師行實師錄呈龍池閱竟云已有半部語錄師接而火之又一日龍池囑師南還師因為兩浙遊經會稽陶石簣太史延居護生庵龍池歸禹門召師還問云汝數年來曾見甚麼人師頓足復以手拍膝而出龍池云在外數年一些氣息也無師云和尚疑即別參一日龍池陞座召師前舉拂問諸方還有者個麼師震威一喝龍池云好一喝師連喝歸位龍池顧云再喝一喝看師即出法堂龍池下座師隨入方丈作禮云某甲適來觸忤和尚便出龍池即安師西堂位次一日龍池撾鼓集眾上堂付師衣拂師固辭龍池詰之師云直待和尚天年某甲守塔三載然後可行則行可止則止耳又一夕龍池召師及報恩修禪師入室云老僧昨夜起來走一回把柄都在手裡汝等為我扶持佛法師便出復呈偈云若據某甲扶佛法任他○○○○○都來總與三十棒莫道分明為賞罰龍池目之大笑師亦接而火之龍池示寂師棲于柩側三易寒暑萬曆丁巳眾請開法于禹門時儕輩易視之一聞舉揚莫不屈服既而登匡廬度夏於袁之泗州寺有僧自天台跡師至袁為萬年諸山請師住通玄寺師初欲投閒又念付託之重幡然就之師至通玄相依衲子十數輩多正因之士師寅夕煆煉有開發者天啟甲于鹽官蔡君子穀請師主金粟山廣慧寺眾滿三千指是時宗風大振學徒踵至遂滿七百有奇而超然神駿不可控抑者多出于席下矣崇禎庚午赴閩川黃檗之請辛未主阿育王寺既而寧波司理黃公端伯邑侯王公章暨諸紳士請主天童寺而鹽官諸紳士請再主金粟兩郡交迎師決于眾眾譁然欲天童也師遂赴天童是時龍象雲集又倍於金粟矣師嗣龍池于臨濟為三十世接人無論初機積學惟據令而行故席下英人傑士往往脫穎而去至于吳越閩楚名公鉅儒慕師宗風或晨夕隨侍或尺素相通或邂逅咨請得師激發無不虛往而實歸宗藩勳戚仰師德者懷香參扣而齊魯燕趙及殊方異域之士亦憧憧不絕也師主法二十有五年以本分接人終始不易間有執杜撰之解起而相角者師一一究詰以明厥旨門人中有付拂者早離師席未盡其妙于本分外別生枝節師諄諄誨之不聽則出闢書判說且欲擯之不以受囑而少假又其徒著五宗救師出闢妄救略說後有人求師勿行師不許若士大夫意見不同雌齬其間師不為勢值而遷就有形于文字者師亦往復折之不少憚蓋師用本分鉗鎚學者難以湊泊而道理知解之言穿鑿奇巧之說易于惑人受其惑者往往至于失正知見師為此懼不顧嫌怨而披駁之以故有勸師弗較者師不聽曰存吾說于此以俟天下後世之明眼人耳然而屢經闡揚厥旨亦大暢疑者終信叛者終服忌且謗者亦終悅且悔單傳直指之宗固不待身後而彰明較著于天下矣師尋嘗誨人俱勉以古德風規法門大體而師亦見諸躬行罔有缺失室中不畜長物衣盂稍潤即散于眾或估唱易金以供之師所住道場義當為者不憚煩費每罄所有以佐之師在金粟多建置百廢具舉天童為禪宗五山之一祖師代起規模宏大而法席久虛鄰于瓦礫灰燼師念處其地當任其責數年締造自殿閣堂寮以至庖廊圊澡之屬罔不鼎新不但復舊觀而已山中祖塔三十有餘多侵毀者皆清覈而修葺之師之盡力于院事如此然意所不可即徒步出山聽其所之不少顧戀師事龍池惟謹一言動必遵之服勤不啻廝養龍池寂後師得時物必薦之龍池几榻不假雕飾師住處凡制器皆朴質無華美者師體幹雄傑人望而心折武原朱君上申初聞師名未之信一夕夢人持巨幅展示見僧相挺特類古應真其人曰此宋慈受深禪師像也甫瞻禮而覺翌日過坊間見裱像與夢中所見同讀其讚始知為師像也上申異之于眾信中皈向尤篤繇此觀之師豈偶然者哉師或因事出山當道及鄉紳士必得師復返而後已所過之處四眾喧闐街衢為之不通至登塔受禮不得舉七而去師七十誕辰來祝者肩摩袂接寺不能容多溢處于山谷間辛巳師有退居之志曳杖出山卒歲于山陰祁氏之密園壬午正月至天台通玄寺遂止而休焉先是戚畹田公入天童為皇貴妃田氏賚紫衣請師說法田公既親炙師皈向甚虔至陪京禮報恩寺知寺為
太祖高皇帝
成祖文皇帝孝思所係疏請新之舉師荷其事得。

　　俞旨田公展人迎師師固辭至是田公再疏舉師復展人迎陪京諸士大夫亦以書速師之行師述退居之志以謝之有自幸居山正足修持以報國恩之語而師厭世之意亦露于此矣七月四之日師示微疾然起居如平時五之日猶答問道書六之日猶答僧問七之日午時師上匡床坐片晷泊然而寂壽七十有七臘四十有七卜塔于天童之南山師付法弟子為五峰學公漢月藏公破山明公費隱容公石車乘公朝宗忍公萬如微公木陳忞公石奇雲公牧雲門公浮石賢公林野奇公十有二人而嗣法孫以及曾玄更僕未易數也師法語迅捷不留朕跡如佛果應庵二祖而披駁諸書雲興瓶瀉不可止禦間形之偈頌天然卓絕師自謂少未睹圖史不間于詞然而直從胸襟中流出固無藉于靡靡也師工于書得晉人筆意人獲手蹟競寶惜之而師亦不以此見長門人編師語錄若干卷別裒師闢妄七書後錄三錄據評說辨天說判語復徐一我居士書判朝宗說八種為直說若干卷井師所著闢妄救略說若干卷俱盛行于世侍者昌公書來囑谷以掇集之事谷不敢當谷入山奠師眾亦以為言乃不能辭然師耆德偉望為天下大宗匠嘉言懿行非毫楮可罄敬稽首述其概以俟大手筆為師著塔銘庶有所考云爾。

　　全身塔銘

　　四明弟子徐之垣譔

　　吾郡天童開山晉義興間歷唐宋入我
國朝盛衰興廢幾經劫灰矣乃有鐵漢學道攝折兼施金鎞度人緇白坌集以無為宗建無縫塔以無漏義化有漏因用使丹雘觚棆輪奐赫赩此惟骨僧堪住骨山而寶坊媲於寶所則密雲大師揮魯陽之戈而崦嵫中佛日載麗普炤大千蓋大雄氏的的龍象也師名圓悟號密雲陽羨蔣氏子父曦母潘氏師生而淵穆兀坐終日八歲好誦佛號切世相無嘗之想年二十餘見堆柴突露面前有省三十安置室家若釋重負志已堅荷法擔矣時幻有傳和尚弘道於龍池師荷橐從之操作良苦二六時多所迷悶亦復多所參究三十三歲祝髮披方袍住本剎依龍池數載偶歸道經銅棺豁然大徹而瓢笠所遇若居士開士機鋒相觸殺活縱奪提唱都成津梁而爐鞴於龍池者自記莂後參之燕都重參之龍池最後有分明賞罰之偈自此紺目一瞬若震雷霆龍池早付衣拂弘開法幢迺智過於師倘所稱烜赫兒孫翻轉而皮者耶狀師者曰六坐道場祗以一棒接人如大火聚觸著便燒如太阿劍血不濡縷如金翅鳥劈海直取龍吞使學人言語道斷心行處滅等妙二覺曝腮龍門六坐道場蓋指禹門通玄金粟黃檗育王天童也他若會稽之護生宜興之法藏海鹽之天寧候官之西禪杭之報國鳳林蘇之聖恩北禪飛錫住錫劍挂眉毛全字半字蓮含舌本而未至天童則金粟之廣慧實先之寺為吳赤烏中僧會所建迨師至道風遠扇灌輸如流精藍柰苑頓改舊觀嘗應高麗僧曇晦之請舉今晚不答話因緣有云這僧未免向未跨船舷時新羅國裡躲根老僧恁麼批判眾中莫有為德山作主者出來與老僧拄杖子相見無則老僧作一場獨弄去也似此高登猊座眼目天人其孰能與於斯哉初父蔣翁考終語師和尚度我師曰父子上山各自努力清漳王東里居士讀法語至若汗淋淋時是乾爆爆時如何若乾爆爆時是汗淋淋時如何不覺身心踴躍此可窺師之徹底婆心說法通玄寺舉開山第一代韶國師偈法眼謂即此一偈堪起吾宗殊不知滅汝宗者即此一偈不見道毘婆尸佛早留心直至而今不得妙其赴黃檗請也至三門以拄杖指曰昔日遠祖斷際從此出今日不肖兒孫從此人雖然出入不同要且同為標格其示眾曰當頭一著坐斷要津纔然側耳喪卻家珍從來佛法不順人情斯又肅然和尚家風臨濟所云赤稍鯉魚不被人家虀甕裡淹殺者耶其全提正令不少假借又類若此至先赴阿育王後入天童山而演唱真乘肆啟傑構也始則黃元公司李繼則王園長海憲顧瑞屏宗伯為大護法吾兩郡諸大老飲耨池味佩伽陀丸者其金湯之而弟子垣亦與焉先是寺圮于萬曆丁亥之水鞠而荊棘師愴然新而拓之萬戶千門翔雲蕩日度非金錢億萬未易告落而任運莊嚴以無為行之首尾十又一年而報十方佛供十方僧者靡一不備瞻禮者詫以為神雙融空色咸提宗趣又孰得訾為有漏之因悖於尸羅妙躅耶師答黃書有云門下祗解撞倒鐵山不解扶起苟扶起不妨信腳行信手揮信口道乃至東倒西擂無非這座鐵山更有何物作礙又端午上堂豎起兩拳云只將這兩個大粽子供養大眾一任橫咬豎咬忽然咬著自家底直得人人飽足免得窮廝煎餓廝炒為甚如此到底輸卻自家寶又云老僧終日趕大眾挑磚搬瓦運土抬石見你們稍遲縮不喊便罵汝諸人還知老漢為人處麼三生六十劫答都中僧喝作喝會棒作棒會入地獄如箭射云千句萬句皆從自了自己不了喫棒不了凡此㘞然一刀血濺梵天以至玄要炤用一切臨時賓主料揀縱橫自在猶是剩義所為揮戈提崦嵫之日普炤大千者太白山不殊獅子窟矣迺世所疑信半者師不喜一心字為方寸禪痛下針錐議者遂謂主張身見師不云乎今銅棺山頂情與無情煥然等現十方世界悉是遮那佛身拘留孫見身無實維摩詰觀身實相各下註腳袛道得一半身外無餘之旨豈諸方半生半滅半不生滅者所能勘破此可劈疑網者一師讀壽昌語沾嘗曹洞水似酪涼心入堂告眾曰此老正如鼴鼠飲河豈知大鵬劈海待老僧劈脊一棒使伊和心嘔出然後更與一棒遂謂師偏舉臨濟抹殺曹洞師不云乎譬如一家兩子五孫支庶繁衍致門戶啟訟端解紛者曰汝等支分派別其初原只一人則當下爭息矣如南嶽青原兩頌掀翻舊案各有旨要亦何嘗是南嶽非青原而諸方以此為口實耶此可劈疑網者二師又云黃檗打臨濟破夏來何不終夏去雲庵罵兜率吐血禿丁脫空妄語悟後切劘古人往往有之但今時習氣聞阿難不知迦葉則怒聞巖頭不肯德山則喜我見崢嶸離地求起是後生過非老僧咎抑嘗稱我不敢輕於汝等汝等皆即如來又嘗稱勿輕未悟回機本得乃知師努力正是低眉也此可劈疑網者三今觀師所行語錄闢妄諸錄據評說辯天說判語直說闢妄救略說其於向上最後之旨法筵梵裌灌頂薰心而其後岐者一叛者皈當世津梁大總持微師誰屬焉武原朱上申聞師名未信夕夢人持巨幅展示見僧相挺特類古應真其人曰此宋慈受深禪師像也翌日見像與夢中同讀其讚知為師像繇是觀之師豈偶現比丘身哉之垣最服膺於師者師名聞。

　　天子崇禎十四年。

　　俞旨住金陵大報恩寺終以老疾遜謝且援道信大師芙蓉道楷為辭此其高風孤峻誠非近時名振叢林身罣世網者可攀至岧嶢天半之名山畢力經營累時經歲飛樓湧殿炤壑蟠崖豈無十笏退居地而垂老投襼楖栗橫肩浩然不顧竟終於通玄澗肅林寒之頂始終南嶽一樵夫耳師示有云中書堂事誰知道六祖元來是古樵乘如而來乘如而往解脫門中一絲不挂置般若位中必無退轉耳師生於嘉靖丙寅十一月十六日示寂於崇禎壬午七月初七日春秋七十有七夏臘四十有五門弟子自天台迎龕歸太白塔於寺之南山幻智庵之右隴師開堂既久嗣法弟子如五峰學公漢月藏公破山明公費隱容公石車乘公朝宗忍公萬如微公木陳忞公石奇雲公牧雲門公浮石賢公林野奇公十有二人皆分化四方為緇素所仰望者而剃度弟子通壽通鏡通辦三百餘人等并嗣法曾玄更僕未易數也且吳越閩楚間名公鉅儒宗藩勳戚有慕師宗風者或摳衣問道而親見指歸或諦信投誠而弘護無斁共若干人不能悉載之垣譾劣下根當進步既乏精勤參話頭復鮮直截妄欲以儒語譚禪觀譬如甕中何能見日第據門弟子所撰行狀中摭其一二明白易曉者約略勒之玄扃以示末法儀的其於實諦圓音尚未夢見在敢云子厚之銘大鑑香山之銘炤公耶。

　　銘曰。

廣大妙湛實惟大雄有象設教無言標宗臨濟一棒不闢塵埲無句之句啟聵擊蒙我師嗣法總持普同孤燈獨炳萬象撤雺熱腸冷喝大眾耳聾微言不漏普說尤工雨花點石其三必公金鳷香象造極登峰道德彌峻皈依益崇如日經天師當其中如水行地師障其東卓錫爰止大白巃嵷肇馺娑殿開忉俐宮金航粟輦萬國雲從甚深法力伊尸其功是老船師克濟洞浲是大醫王克起疲癃名聞
天扆命主鎬豐師辭懶殘針陽墮空辟榮紫襴歸于舊叢孤笻絕巘嶺嵐澗楓雙樹夜壑鬱鬱蔥蔥僧臘有盡佛日長紅爰溯靈蹟天賜之童紹多耆宿共扇玄風童者匪始耆者匪終循環萬古華葉無窮宵聞塗毒其聲逢逢儼焉一會靈山在瞳不昧斯語視石所礱

　　崇禎甲申歲季春吉旦。

　　遺衣金粟塔銘(并序)

　　資政大夫都察院左都御史烏程唐世濟譔

　　欽召掌計吏科都給事中武原吳麟徵篆額

　　我婆伽婆降於西土歷五百歲始達支那蓋聞其語自騰蘭昉也見其人自少林昉也乃至法周沙界則自曹溪昉也自此以還霑溉彌廣二株並茂五葉畢舒滹沱一宗代有偉人大興於世懸記不爽繩繩百億誰非孫子者要以大宗垂統世次相承若興化而下可屈指數矣此其人並眾角一麟豈復當以盛衰言者然而時節因緣各具差別亦如慧炤獨號大興夫固可以論其世矣然則如天童密雲大師者不可謂中興者歟師陽羨蔣氏子幼食貧樵牧自給蹤跡略同曹溪顧其中已有憬然者猛自鞭策不止氣食牛矣已棄家歸龍池未即薙染服勤為行人力作匪懈亦不啻縋腰之石乃至侍師往還南北舟輿跋踄憒丙中身兼廝役而參究猛銳月異歲殊中書堂裡事點胸自問而皮相者猶作擔柴觀獨龍池已深知之錐拶彌厲已而薙染掩關池時時叩擊師兒雄俊雖在窟中爪牙已露然終不自肯攻堅抵巇者六年一旦豁爾脫落自謂覺情與無情煥然等現覓纖毫過患不可得蓋始真到不疑之地也時池已先入長安師旋往省覲周旋三載本色相見迥超情謂之外池欣然默慶得人乃杓柄在握猶復遲回不輕授手師先還南數年池至自長安師再侍巾瓶池知師不淹他家虀甕中乃安西堂位撾鼓集眾付衣法師猶固辭不受池徵其意曰願隨侍終身然後行止聽緣耳嗚呼師資受授之際彼此鄭重如此今學者稍能染指早已熱中有毛遂之錐無公孫之樹甚至美玉不必其善沽甘露貽譏於早飲聞師之風顙得無泚哉又數年池示寂師卒踐言伴柩三年始開堂本山繼其位當師行腳時一時諸名公業刮目傾耳聽受諮問頻伽在鷇聲已遠間然據令之始猶間有薄東家而賦狐裘者既而道風遐播四眾景從德臘兩深彌高彌邵象龍騰於語下麟鳳入於紘中法幢言言隨處建立住龍池者四年住通玄者一年住金粟者五年住黃檗者半年住育王者兩月而遷天童天童十年寰宇傾企飛樓傑閣應念成就崇宏壯麗冠絕一時公卿貴人稽首問道名聞　九重將葺留都報恩寺纘。

　　二祖之緒俾師唱道接引十方師固辭不就論者尤稱歎之神龍之召願終林麓曹溪芳躅亦復千載合符也師性剛直壁立萬仞意有不適撩衣即行其居天童也出山者凡三為緇素疆留而止最後翻然出門萬眾挽之不可竟入天台仍住通玄通玄路僻又頹廢久師旋加葺理學人力作攻苦有僕隸所不堪而相依不散四方聞風爭趨之未幾師示寂矣師生平所到處旄倪聚觀填塞街衖至於清眾皈嚮如水赴壑師覿面全提等心行施痛棒熱喝而外無他委曲又作務煩重太白山中距河干往復一繇旬而遙土木之役經年累月皆衲子身自拮据不煩一匠也玲瓏巖採薪徑險草滑恒懼顛蹶甚者頭破腦裂而眾等堪忍依止都忘苦辛其住金粟會下已盈萬指天童末年更數倍之至涅槃後奉龕入塔適霖雨經旬泥濘沒骭而黑白奔送幾至萬人觀者咨嗟歎未曾見夫此道本超色聲絕情解豈俗眼所易優劣是以首山法席眾纔四十為天下冠然而度生弘誓實號無邊暢其本懷非名惡欲則吾未嘗不願其多多也以此考之傳記逆溯龍池而上久矣無若師之烜赫者謂之中興不亦宜哉於是金粟費隱禪師飛錫踵門告余曰先師遺蛻業自通玄復還天童建窣堵矣唯是金粟其開化地向者蓋營壽藏以需今將奉遺衣而掩之并礱片石以待子銘余不敢辭曰古者銘必於器物子若孫表揚先德勒之鼎鍾以昭茲來許維師之德不藉物而顯顧分身應化在處皆佛事也況其表信者乎且吾問金粟肇自赤烏康祖往而猊床久塵毒鼓絕響千餘年後師實開山有其開之如瓜斯瓞石車禪師經營始備今費隱禪師堂搆益光當吾世已若此椒聊之詠知未艾也衣被無窮伊誰挈領以遍覆我者敢忘其朔哉師會下英靈輩出號曰僧海然生平最嚴付授膺記莂稱法嗣者止十二人天閑逸足更無中駟得闌入其間然而師資契合最洽最深無語不投有倡必應味其論如出一口攷其行亦同一轍者則費隱禪師一人而已此非余之言夫人而能言之也天童之塔別有大手筆銘之故茲不具述述其概為金粟志若此或曰禪林真秋晚耶何其多諍也曰不然佛亦如是耳不有摧伏何稱世雄師之言曰都來總與三十棒此之謂扶佛法龍池所喜為大人相者也且彼示與師軋者其人大都負大力深智鳴鍾鼓撼山嶽以相加遺而師晏然踞坐張空拳而八面應之攻者屢變應者不變無不給也即無不摧也使後來聰明辨智之夫知此道果不借他力廢然失其增上慢心俯首以入罏鞴問何以有懷來無折首曰子非賊故以明攝愛之廣顯激揚之方而費禪師更獨以鶴鳴之龢表所謂雖齊聖而不先食者以救末俗以間執他口使不敢曰無父之教也君向瀟湘我秦其轍取道各殊我則正矣打鼓弄琵琶共成一曲調八音於是乎諧而要皆自師妙指發之世乃曰諍耳諍耳此未知道之大安知師之大耶師名圓悟十二人者為五峰學公漢月藏公破山明公費隱容公石車乘公朝宗忍公萬如微公木陳忞公石奇雲公牧雲門公浮石賢公林野奇公學藏乘先師化去與現在諸公各分化一方演揚妙法續師慧命法孫暨曾玄在處崛起為人天所推名稱普聞者未易一一數所謂大興于世者也系之銘曰。

佛法如大海悟者有淺深先證涅槃心後明差別智既已同根生猶有未同死得少即為足古人所深呵此為尋嘗言大智實不爾一超而直入更不落階級維師真實語一悟不再悟深達法源底墮地便稱尊喻如大火聚熾然無間歇蚊蚋及象師無能近傍者正令已在握縱橫何不宜豈於窗楞中重復問牛尾大悟十八遍小悟不計數本是宋儒言非大慧所說學人承訛久智者亦惑之惟師以為非確然不肯信此非博學得心不受瞞故譬彼渡海人登岸已捨筏更從筏上招掉臂終不顧八面應強敵殺活但臨時離文字語言辨才獨無礙海內諸龍象強半我兒孫吾宗復大興遠符黃檗讖萬行本無作谷響空中華應緣事已辦翛然忽歸去全身還天童遺衣藏金粟同昔佛舍利永鎮於山門吾憶黃梅語衣止法獨傳橫周沙界中豎盡未來際

　　崇禎癸未夏月穀旦本山住持嗣法弟子通容樹石。

　　道行碑

　　中憲大夫知寧波府事韋克振撰文仝男

　　內翰林秘書院編修前值國史院庶吉士成賢篆額湖廣黃州府黃崗縣儒學生員述賢書丹

　　禪宗肇自少室直指單傳無階級津梁可尋蓋西來第一義也曹溪以降枝分派別號稱極盛傳至于今去根源日遠荷道者懼焉起衰捄敝從末劫糾紛中必拈第一義示人令少室宗風儼然未墜則密雲悟禪師其人已余守四明之先五年師已入寂追仰道範從其上座容公悉師本末著為傳而師之徽音懿躅載之銘狀年譜者甚備迺容公更欲遵唐宋元以來名僧禮為師直道行碑徵文於予予逡巡久之以終不敢辭者碌碌之名冀附師以彰不朽遂忘其言之鄙拙也謹按師諱圓悟號密雲出義興蔣氏生而穎異端嚴讀書黜訓詁喜縱筆揮染如奔驥翔鸞不可羈紲見者咸以公輔期之乃師在總角已薄公輔不為矣每念世相無常勤持佛號至徹晝夜偶得壇經閱之若夙契焉者嗣是而耕而陶而樵牧隨所托跡惟事參究一日負薪山行與積薪遇恍然有省遂決意出家聞禹門傳演法龍池具正遍知師往侍之龍池一見知為大器加意鉗鎚令從卑末執役備歷艱瘁閱二年乃為薙染執役如故又三年聽閉關又三年命監院務師以心境未融間有請益未許也奮發精進師志益勵忽于銅官山頂悟情與無情煥然等現覓纖毫過患不得而從前疑義盡釋矣遂往參龍池于都門機鋒所觸無復遜讓觀其相對豎拳三世諸佛拈不出處師一喝再喝連喝而退宛有古人之作龍池已心折之因以無住法囑師南遊師自雙徑兩目登天台還過會稽為諸名宿開發積疑莫不驚歎得未曾有迨龍池歸召師叩以扶持佛法師呈賞罰都與三十棒之偈龍池大笑以付拂得人未幾遷化師感法乳恩深服心喪煢煢如在疚觸目著存固終其身不易也且念付托之重證明無人乃遠陟匡衡還息于天台之通玄寺纔一提唱宗風大播次年應金粟請依荊榛餐葵藿龍象競歸之不逾時輪奐遞起悉具叢林規制日會食以萬指計凡師所過緇素求瞻禮者喧闐雜沓每至遮道不得行其山川阻隔從數千里外勒尺寸以請者師為之發蒙導滯一如親承熱棒而聲教四訖矣庚午冬自黃檗歸金粟四方之來皈依者益眾師欲避之值明州司理黃元公請住天童遂允焉者昔天童以叢林冠五山自洪水漂沒丹崖翠壁之間遺構蕭蕭師樂其寂靜森邃去人跡遠苟可容膝足矣詎意布金長者現百千萬化身梯航而至爭任締搆之役積十年殿閣崇隆堂室複疊望之若雲蒸霞鬱瓢笠濟濟三倍金粟師所付拂則有五峰學公十餘人及曾玄孫輩各分化一方法席之盛如此其或持彌戾車見欲加無上天人師者訶之不受旋墮瞿伽離報其彰彰者可按也師既修列祖塔竟即有退藏之志歲辛巳川太傅承皇貴妃田氏命躬齎紫衣入山祈師演法太傅在戚畹素以驕蹇聞及見師遂降心執弟子禮因念留都大報恩寺為朝廷開基香火恢復之功非師莫克舉者禮疏上聞既得旨與諸大檀護合辭以請師以衰邁力卻之迨敦趨之命再至師已從天童拂衣徑上通玄矣師居通玄起居如常于是年秋七月七之日偶示疾遂跏趺而逝而白虹貫山實先兆之七眾弟子若失怙恃歸其全身塔于天童南崗從泥塗中引紼者數百里絡繹不絕哀號之聲震林谷德澤在人可概見已師年七十有七僧臘四十七代龍池主法二十五年與人相見惟以直心直行本色本分而全體迥露不隔微塵大用昭融不留纖跡故其開示者舉從前千七百則公案悉落麈尾而斬斷葛藤撥開雲霧絕不依傍一人其接引者自王公諸長者以至廝隸末流自五比丘十弟子以至一闡提輩統以慈允攝受共登正覺絕不立一差別見其著述者為法語為題詠為酬答為辨證或寥寥數語或連篇累牘因感而應如鐘聲鏡影絕不墮語言文字之障其刱復者不第通玄金粟天童三大招提連雲蔽壑功成萬礎凡平日法幢所賁即為寶坊師惟一杖一拂飄然物外絕不作一住相此其所以平貴賤齊智愚融頓漸徹遠邇貴存亡視師初拈天地同根萬物一體之語真可不愧古人矣豈輓近秉拂者能以門庭頡頑也哉敷揚未罄重宣以偈。

　太白峰高戛璣璿　　砥柱狂瀾迴百州
　獮江鷲嶺帝網沿　　烜赫有人此鴻騫
　一葦直欲奪前賢　　窠窟倒翻階級捐
　萬丈門庭空中懸　　豎拂當場正令傳
　如神鋒觸大火然　　破除一切無中堅
　炯炯透出心珠圓　　寶光五色冒大千
　龜毛蛇足已忘筌　　透脫是名祖師禪
　飛矢墮側化青蓮　　名動九霄綸綍宣
　俄瞻瑞相現通玄　　四大假合真不遷
　窣堵波與東谷連　　三匝投體盡涯巔
　師德澤世寧計年　　江河行地日鹿天
　歷阿僧祇永綿綿

　　大清順治戊子年孟秋日木山繼席嗣法弟子通容全老侍者行昌等立石

　　　(先師密老和尚全錄十二卷年譜一卷并序
　　文共三百八十六葉計板一百九十九塊容
　　謹捐銖貲發梓送入楞嚴寺▆室久遠流通
　　所冀　龍天擁護傳垂不朽勿致廢隳永為
　　後學津梁云　徑山嗣法門人通容識)

密雲禪師語錄卷十二終

　　密雲和尚年譜序

　　我天童本師開堂三十三載臨濟宗風大振於世其語言行事動合章程昭昭可為後代法木陳忞公編成年譜自示現以及順寂首尾次第井然不紊但援引處稍嫌蔓延據實處似多粧點至于末後室中密印之辭未免私徇人情混濫祖系萬不得已改圖定本更令祈遠唐子重加釐正繁者刪綺者質私者公濫者嚴庶幾影響之流毋藉此為口實濟宗賴以不墜知我罪我聽之而已。

　　崇禎甲申秋住金粟嗣法弟子通容百拜敬書

　　天童密雲禪師年譜

　　法孫晉昌唐元竑重訂世宗皇帝嘉靖四十五年丙寅

　　師嘗州宜興人姓蔣氏其先世顯著子姓蔓延諸州郡故諺稱江南無二蔣父名曦母潘氏師其季子也生于是年十一月十六日丑時按師誕日眾請上堂云今年十一月十六日也是者個時節去年十一月十六日也是者個時節乃至從無始十一月十六日總是者個時節來年十一月十六日也是者個時節後年十一月十六日也是者個時節乃至盡未來際十一月十六日也是者個時節又按彌陀誕日僧本光請上堂有老僧昨日是生日彌陀今日是生日我比彌陀先一日三世諸佛從此出之句云。穆宗皇帝隆慶元年丁卯

　　師二歲是年出嗣張氏蓋張於師為王母族艱嗣息愛師岐嶷故乞繼之。二年戊辰三年己巳

　　師四歲甫離襁褓而氣度凝重殊無孩稚態終日堆堆坐地若憶持者久之中冷濕成腫疾家人搗藥汁飲之稍愈而兀坐如故。四年庚午五年辛未

　　師六歲入鄉校不樂章句讀誦惟喜書遇便輒大書毀瓦畫墁不顧也嗣王父厭之然亦以是奇師。六年壬申神宗皇帝萬曆元年癸酉

　　師八歲不繇他教自然發意念佛按師行繇云我幼性頑乃至不肖之事靡所不為但於歲歲二三月間忽動世間無嘗之想便欲修行念佛念過三日覺得夢中無念非佛過三月後此念漸輕。二年甲戌三年乙亥四年丙子

　　師十一歲與群兒牧西氿澤中鄰牛附師牧者日供一錢師得錢輒貿紙筆以群牛授諸兒自詣鄰齋學字晚則荷簑笠召諸兒歸故師嘗語其侍者曰我那時已作聱頭長老了。五年丁丑六年戊寅七年己卯八年庚辰

　　師十五歲躬耕樵且陶于澗北按師禹門上堂云悟上座出身本非他鄉異土之人即本邑南嶽山中一個樵夫耳又按師答漢月首座云老僧漁也漁過樵也樵過耕也耕過牧也牧過秪為不知本命元辰立地處故入佛門來。九年辛巳

　　師十六歲納室吳氏先是新安吳某者商陽羡善師嗣父飲酒驩甚以女字師是歲納之。十年壬午十一年癸未十二年甲申

　　師十九歲是年歸宗復蔣氏之族以張有子故。十三年乙酉十四年丙戌

　　師二十一歲嘗語其侍者我萬曆十四年染傷寒甚劇初為數畝田放不下合卻眼便在耕耘上自念我且要死管他甚碗於是一意念佛念過數日夢一神人皜衣素裳凌空而過聲言施藥我呼云某正病何不施我神人轉手與我一丸醒來遍體汗流霍然病已。十五年丁亥十六年戊子十七年己丑十八年庚寅十九年辛卯

　　師二十六歲閱六祖壇經始慕宗門向上事耕耨之暇負薪入市買賣晚歸織履而壇經傍置玩繹不休。二十年壬辰

　　師二十七歲按師行繇云乃至二十七歲上山作務有省得管帶拘心意日用嘗令昭昭然即穿城入市做買做賣不肯放過每繼日以夜胸中作痛猶加炤顧又按夏通燈源流答頌云師在俗挑柴過一山灣忽見一堆柴突露面前有省。二十一年癸巳二十二年甲午

　　師二十九歲嘗語侍僧我二十九歲決志出家是年十二月區分家事安置妻室竟乃縱觀川原遊歷城市覺步履輕鬆如人放下百二十觔擔子相似聞先師在顯親寺徑往瞻禮此時遂矢歸依之願焉又按行繇云向緣家貧營繫不能純一修行至二十九歲纔得棄室然追想來解脫世間羈絆似有時節我棄室當夜夢著新鞋一兩於行路次一時脫落鞋底遂因先父引見先師。二十三年乙未

　　師三十歲正月詣顯親禮幻有傳和尚為師傅以師學道勇銳志期徹悟故以圓悟命師名是春傳住龍池師為荷橐而往身任眾務以至鬻薪陶器負米百里之外雖刻苦事眾而參究益力按行繇云三十歲乃出家秪覺生死到來畢竟不穩當於前境界愈加炤顧愈加不穩當二六時中看得心境兩立古人道天地同根萬物一體越看越成兩個。二十四年丙申

　　師三十一歲傳和尚命師薙染而師願終身苦行供僧役故傳上下舟車師隨行有類廝養師嘗正色語眾云老僧三十一上侍先師參禪學道都在務作裡辦汝輩要安坐修行耶老僧不願叢林遺此法式按為眾普請上堂云百丈大智禪師創叢林立規矩有普請例所謂作則均其勞飯則同其食自今觀之似乎不然作者應當作閒者應當閒致使古風彫喪法門淡泊無他蓋主者不舉之故也乃云要且者般事無處得藏竄所以為大道所以為公案擔荷者般事須是者般漢若畏刀避箭躲懶偷閒不足為伴故師住天童日有十餘眾普請不赴隨喜寺西之玲瓏巖師立擯之時嘯雪聞公亦在其數而擯牘偶遺其名公述偈自結束去云大家同上玲瓏巖人逐忙兮我獨閑撫臆此心欺不得不如自擯出松關師義之解其擯為榜僧堂規諭眾云。二十五年丁酉

　　師三十二歲念己事不明歲月飄忽於是積憂成疾按行實云因侍師入城舟次請益本師云你若到這田地便乃放身倒臥更無別語我只得禮拜昏蒙益甚又一晚侍師上榻復請本師本師良久見我不領便云可憐可憐亦只得禮拜退嗣是周旋師側惟加罵詈我慚悶交感至大病汗流二七日方蘇按昌侍者記聞師于是冬侍傳和尚至嘗州途中遘病先回其父與良師伯者以為祟設位辦食轉諸經咒禳之正念誦問師忽至二人相顧躊躕師詬云汝這鬼子心經念不出要索食耶遂一時踏翻傳和尚聞之嘆云此子機用若此他日吾宗不寂寥矣。二十六年戊戌

　　師三十三歲是年四月八日始納僧服按禹門上堂在俗家寒未嘗讀儒書經史脫塵年晚又不曾備歷講筵按為世庵法姪普說云老僧出家年晚為生死事急無暇及于教乘又據昌侍者記聞師既披剃傳和尚顧師喟然云僧亦是個僧不知因甚挨到這個時節則師生平所亟亟在此不在彼可想矣。二十七年己亥

　　師三十四歲掩關本山以千日為期按行實云遂稟本師掩關時已虛度三十有四矣則師掩關在己亥春而昌侍者記聞師于是歲祝髮即于是冬進關初師欲掩關慮費嘗住乃自備材木小搆關房數楹及千日之需然後進關今以歲紀考之師辛丑冬啟關壬寅領院務溯至戊戌冬而千日始滿則掩關在三十三歲明矣作掩關偈及答曹林講主法華偈為報恩脩下語代答一日覺宇脩(即報恩和尚)與覺安念者於師關房話間念云宇師兄你在家殺幾多羊來索命時如何脩面熱不能答師代云這畜生更要甚麼命。二十八年庚子

　　師三十五歲關中因袖破有感呈傳和尚云袖破露出手鞋破赤腳走驀撞富家郎他醜我不醜傳正以偈有若要賭猜枚大家出隻手之句又與山陰王靜虛徵詰雲門問陳操尚書非非想天幾人退位話師云大家在這裡士大喜與師締方外交云蓋是歲冬十一月也。二十九年辛丑

　　師三十六歲傳和尚為師按驗往還酬答雖當機不讓傳不許可以限周千日冬遂啟關按行繇云一日本師過關前話及有心無心之旨本師云你既有心把將心來我呈偈云自心本自心心不自自心心不非自心心心即自心本師云心不自心自心非心有無既非無自心耶復呈偈云心心即自心有無皆自心有無皆自心無心無自心本師云今日張渚買兩把青菜來無個大蘿蔔頭我云某在關房不知謝和尚三拜本師云終未大悟在又一日本師同兄弟至關前佇立有間云佛法二字雖不是偶然亦非特意會得但有個悟入處不妨信意拈來自然貼體隨分道出自然恰好所以大丈夫為道迥別纔逴得源頭到手撩起便行不問如何若何老僧憶昔居臺山有一僧問三賢尚未明斯旨十聖那能達此宗未審如何是斯旨老僧即鳴指一下云會麼僧云不會又鳴指一下云知麼僧云不知老僧但向伊道具足凡夫法凡夫不知具足聖人法聖人不會聖人若會即同凡夫凡夫若知即同聖人其僧矍然致敬倒身三拜直趨而去更不回顧俊哉汝等且道這僧如此去還曾悟得也未若道未悟他卻恁麼去道他悟又悟個什麼來汝等試道看我即起身一拜云夜深天寒請和尚歸方丈本師云不是這等儱侗推開去便了的本師乃舒一手云我手卻不是驢蹄我云恁麼道又爭得乃亦豎一指本師云也當不得又按答孝廉劉墨僊貧道若不得我幻有老人道未曾大悟在又爭得到銅官山頂忽自覺情與無情煥然等現又爭忘得人我相得失是非又爭敢道大地分明一個爐看來渾是火柴頭老僧信手輕挑撥便解翻身動地流耶。三十年壬寅

　　師三十七歲傳和尚移錫燕都命師監院務按行繇云我三十七歲本師將北往以院事付管當晚室中擬舉話問大眾我即向前云和尚恁麼擬舉話正好劈口大巴掌便出雖然如是只是恍恍惚惚昭昭靈靈也未得個安穩。三十一年癸卯

　　師三十八歲是年秋因過銅官山豁然大悟按行繇一日自城歸過銅官山頂忽覺情與無情煥然等現覓纖毫過患不可得大端說似人不得正所謂大地平沉底境界爾時恍恍惚惚昭昭靈靈底要起起不來欲覓覓不得不知甚麼處去了又自密密舉前所見所會古人因緣宛爾不同亦自不疑道是與不是按答漢月首座老僧於有個小省發始覺得昭昭靈靈之光景雖不從前塵所起而有但舉念則有不舉則無故於生死中未免看作兩橛弗得一體故弗安穩歷一十三載於銅官山頂不覺昭昭靈靈之一念故覺情與無情煥然等現不見有男名女字等差別名相又云於銅官山頂忽覺情與無情煥然等現故惟以一條棒直指一切含靈本命元辰立地處。三十二年甲辰

　　師三十九歲按行繇至三十九歲同覺宇三藐二師弟到京省覲本師以昌侍者記聞攷之則師是歲實居龍池蓋師啟關之明年報恩脩踵師關亦訂千日期今約脩掩關之歲月至乙巳孟夏周三稔則昌侍者之記聞為實錄焉。三十三年乙巳

　　師四十歲是年四月偕報恩脩取道漕河入燕京省覲傳和尚冬十月始達京師時傳住普炤禪寺聞師來先使人待之國門及至便問老僧離汝等三年汝等有新會處麼師即出云有傳云有什麼新會處師云一人有慶萬民樂業傳云汝又作麼生師即問訊云某甲得得來省覲和尚傳云念子遠來放汝三十棒師抽身便出又一日傳問近日又如何師即舉起右腳傳云驢腳馬腳師便舉起左腳傳云馬腳驢腳時脩禪師在傍師以手指脩復顧傳和尚脩便出師云不消一指亦出又一晚同眾入室傳問寂然不動感而遂通師便出傳云此子如傷弓之鳥見弓影便行又一晚同眾侍立次傳云如人落水坐觀成敗不救一救師即推攙眾兄弟出眾不從師云爭怪得某甲又一晚問是大盡小盡有者道小盡有者道大盡師云設保不在曆本上論量便出一早侍傳室中語話了出喫粥眾問說什麼話師便翻倒飯桌一目侍立次傳云忽有人問汝如何秪對師向前豎出拳傳亦豎拳云老僧不曉得者個是什麼意思師云莫道和尚不曉得三世諸佛也不曉得傳云汝又作麼生師便喝傳云三喝四喝後又如何師即連喝退身傳云宛有古人之作師復喝又一日眾俱外出傳掩門獨處師外歸不敢入逡巡檻外狗忽內吠傳書紙塞出門縫云辜負自己名字何師以碗鋒書瓦云和尚裝聾某甲賣啞一隻黃犬非聾非啞然雖如是何名何字棹入墻內傳便開門歸方丈師入作禮傳云門開了汝不能進耳師一喝便出一日傳自拏鐵衝鑿壁師向前代鑿之傳過衝與師云老僧有個替手遂歸方丈一日報恩脩呼師云密雲師兄傳云是誰脩云悟師兄改號了也傳云怪道恁麼糊塗師抽身便行又一早上方丈問訊傳云汝只恁胡統亂統師便起單他往脩等挽留傳云不要留他一言相契即住一言不契即去師走出傳云將謂汝出一頭地原來是個無明塊子師云釣背筋蠻子誰不識你你作無明會那傳即轉身歸方丈師亦被眾兄弟留住傳云汝恁麼罵了老僧如何掩得別人過汝還在這裡住師即大書云瞞人不好事好事不瞞人有人謂我罵師父我即向伊道莫謗山僧好傳亦大判云此是閻老前公招無晦也一日凌晨傳和尚以大棒靠佛堂前喚云圓悟我要打汝汝跪了佛我與汝說說佛法了打師走云有佛法與別人說傳直趕上與師掄劈大棒得三個月日提不起手師當時直倒觸上去傳放棒云汝恁麼觸殺老僧師以棒擬打上云豈不幸哉。三十四年丙午

　　師四十一歲居普炤傳和尚既任緣住持師亦無煩綜理泮奐優游故多題詠自勉偈云光陰瞬息莫虛刪時節因緣豈等閒一念萬年終不改任他滄海變青山又中秋呈傳和尚云為愛中秋夜月精與人同樂稱人情億萬州都皆普▆一人舉首一輪明傳和尚印云不多不少復書一紙云檀越送得月餅兩個師徒侍者五人一個分作四分剩底付與老僧師掇一個便行。三十五年丁未

　　師四十二歲還南傳和尚示師法語云汝離我此去但適意處斷不可住不適意處作急走過恁麼行去不要記歲數須待十字路口有個跛足阿師與汝印證了不要汝來見我彼時我自相見汝也宜悉之時蓋二月中旬留別修禪師有同來不同去愧我獨南行之句三月過維揚登金山留題云波中卓出始昂頭裂破長江兩道流隔岸紅塵飛不到三三兩兩渡人舟夏居龍池示徒有人生何所貴所貴持大志志大不吾欺浩然塞天地之句秋八月上雙徑陟臨安之天目山撥草瞻風闃其無人乃截江過天台訪海門周居士士以道學人望隆一世稱門庭高峻者師與之本色相見脫略窠臼士為手舞足蹈乃館師別業日夕質證恨相見晚及師辭去與師訂出世之期師以住山告之士云知命以上師且道風遍界安能深自秘惜耶至紹興邂逅王靜虛虛素奉師獎藉一時留神空宗之士有若陶會稽望齡王司空舜鼎咸假館願留憧憧咨叩無虛日故師與之酬酢最多。三十六歲戊申

　　師四十三歲居石簣山房亦名護生庵或曰非也護生庵去石簣山房半牛吼地乃陶會稽家世植福地蓋吼山云按昌侍者記聞師居吼山目有貴人至庵見師閱論孟貴人問看什麼師呈起示之貴人云不是你家茶飯師便掌貴人大怒適會稽至諭之曰和尚與你佛法相見乃惡發耶貴人唯唯遜謝而去天台有無擇者遍見諸方尊宿以機辯盛氣蓋人時流憚之嚮師名直趨謁師適師路次栽松遽爾問云聞吼山有師子特來一弄師舉起钁頭便打擇擬議師直打趁繇是道聲藹著宿衲因之就正者亦戶屨滿矣作達磨渡江讚為石簣陶公作初祖像讚燈前偈示護生庵主有笑裡有刀窺得破光明越格始為僧之句。三十七年己酉

　　師四十四歲聞檇李楞嚴備諸禪典乃自往購之故宿楞嚴有夜央轉臥緣張臂觸省鄰單安睡人者此也過武原留秦山度夏秦山者蓋始皇三十七年遊會稽還駐蹕此山以望蓬萊僊人之屬故其上有始皇廟師有句云行到山窮水盡頭秦皇計絕始心休誰知別有通方路大海何曾止浪遊病目答景西上人偈是秋仍寄護生卒歲。三十八年庚戌

　　師四十五歲佩傳和尚南來之語乃辭別石簣陶太史云花事紛紛春盡頭杖藜隨意且悠遊謝辭檀越何方去萬里天涯一步收太史勉留之以師欲觀南海為津送之普陀且密令寺主玉堂款師故登菩薩頂望日有登巔四顧景幽長水色天光碧玉堂之句訝主人禮意殷勤信宿而還過水西門庵示息機上人偈為石梁陶仲子靜室留題答章居士請問念佛因緣偈辭謝宛委見勉掩關偈自以中歲出家貌言拙樸雖為諸公見重以世識真者寡乃痛自韜晦作偈見意云翩翩野老僧匡徒竟不能若問西來意拳頭劈面掄不嫌圖我拙且欲得人憎義斷情忘處諸人會未曾與黃檗無念有禪師會于陶會稽府第有一見遂得師于驪黃外問嗣法為誰師以龍池告之復問龍池為誰氏子師云本師親見笑巖來有愴然云吾行腳燕京時笑巖和尚猶無恙正欲參禮為人所阻恨不及見之今三十年未聞門下有大行其道者其在公乎是年秋傳和尚回自燕京。三十九年辛亥

　　師四十六歲還龍池昌侍者云師還龍池蓋在庚戌歲杪以師還山只住八個月至八月初呈偈辭云辭別三年方外遊歸從八月山中住也按行繇往回四載本師以帖書云大事未完更可前進毋來後也命通壽至紹典護生庵喚歸問云汝幾年曾見什麼人我以腳打地以手拍膝便出本師云汝在外幾年一些氣息也無我云和尚疑則別參一日本師陞座喚我向前舉拂問諸方還有這個麼我震威一喝本師云好一喝我連喝兩喝歸位本師顧云更喝一喝看我即出法堂本師下座我隨入方丈作禮云適來某甲觸忤和尚便出本師即安西堂位次日撾鼓集眾上法堂付我衣拂我辭再三本師云汝是什麼意思我云直待和尚天年某甲守塔三載然後可行則行可止則止時年四十八歲後至八月初呈偈辭云辭別三年方外遊歸從八月山中住悟甘做個無緣地乘個無緣地辭去本師云與大眾無緣與老僧無緣我云只是某甲更與阿誰本師苦留云汝若去了我直操到底我不得已住之又按禹門上堂於辛亥春二月三日擊鼓集眾於此上堂付與悟上座當時堅執不受此則歲月有徵參驗無差若四十八歲則癸丑年矣癸丑望丁未七稔付拂與辭去又同歲則何以云三年方外往還四載耶然則行繇雖師自宣而錄則出白雲體心二十餘人之手故當以辛亥二月為是。四十年壬子

　　師四十七歲刻傳和尚閒談晚話就趼足武林乞弁首之語于雲棲蓮大士復過山陰為傳和尚訊王司空并乞序言以司空素問道于傳故也登會稽海口之大峰山兼似墨池王居士有滿口向人言不得謾將東海作書池之句蓋司空號墨池云。四十一年癸丑

　　師四十八歲居龍池是年始闢睹史內院基蓋傳和尚欲建寢殿于山之麓以奉安補處菩薩時儕輩甚眾而經始命師且語師曰除卻釋迦老子福慧兩足有幾人哉但于本領有實證則龍天必不相負吾日暮矣汝見其成師終以受業之地不欲自獨有為退讓益甚復語師云汝尋嘗豎出拳頭老僧亦豎出拳頭正要汝自拳自立耳一日侍傳山行因石擺擬側師向前扶之傳顧云汝扶持我耶師云是何言歟又一日日色將沉之際傳喚師及報恩修入室云老僧昨夜起來走一回把柄都在手裡了汝等為我扶持佛法師便出復呈偈云若據某甲扶佛法任他○○○○○都來總與三十棒莫道分明為賞罰傳目之大笑師▆來付火按行繇云此癸丑季冬時話也雪中送報恩修掩關北塢有誰人知此意白日掩柴扉之句傳和尚亦以偈送云老衲於今不坐關既無住也幸無閑何曾進又何曾出只在尋嘗天地間命師和之師和云某甲分明沒啟關通身無處著忙閒也無門進無門出只麼堂堂任運間復命師代示明極上人偈。四十二年甲寅

　　師四十九歲春日因觀落梅偶賦云寒梅初放雪添肥無那春風送爾歸枝上已離空不住飄飄一瓣不沾泥至二月十二日傳和尚告寂矣當彌留時適師城出命促之歸而奔赴不及故無末後相見之語按行繇甲寅二月十二日本師圓逝我伴柩三載夏居山寺偈云古寺團團盡竹林娑羅樹下更陰深山僧盤膝蒲團坐堪笑人來解問心龍池蓋有雙樹娑羅已近數百年其西偏大根軸解者中安木榻可坐數人故師復有偈云佛號娑羅大樹王為緣垂世作津梁蓋以此云。四十三年乙卯

　　師五十歲心喪伴柩龍池山頂高寒焚香卻坐日無餘事乃簡古公案近二百則為之頌以明佛祖大意今集中自世尊初生至婆子燒庵皆此時作也和楊居士捕魚歌示樵者偈因友人論主退步作偈進之人生于世莫徒勞進步何如退步高進退兩關如達破了然隨步任逍遙詠臘梅我愛臘中梅寒花赤體開春風力不藉霜雪莫能摧。四十四年丙辰

　　師五十一歲伴柩答潘吳二道人海底泥牛四句之問復以四頌明之冬十二月奉傳和尚骨身入塔時海內賢公卿若蘇雲浦孫淇澳李孟白陶石簣王墨池皆從傳問道稱門下見知者卒未有以銘其塔以師謙讓未遑故也越十三年住金粟方設伸狀于少嘗伯周海門汝登為之撰文相國文文起震孟為之書丹焉。四十五年丁巳

　　師五十二歲偶觀龍池有最憐影落澄潭浸反笑頭陀白髮侵之句是歲傳和尚示寂三年矣師心喪既畢眾請開堂乃于四月望日陞座按行繇至丁巳年五十二歲結制本山時同門俱在初若易師未肯相下一聞提唱莫不屈服繇是一眾為之改觀秋寄石梁陶居士月到中秋滴露濃巖前石菊正花紅山僧盡日茆堂睡長夢毘耶多口翁次澹孺楊居士登龍池韻相逢不必論高深覿面何須更用尋君有勝情並玄度我無名理況支林一盂香積維摩供萬法惟吾獨露襟自覺個中無一字客來談笑懶言心。四十六年戊午

　　師五十三歲始建睹史內院繼先志也元勳徐公弘基微服過陽羡通名謁師與師登說法之堂仰視無額乃酌以雨花之名且欲自書以贈師云先師在日唐太嘗且命之矣先師戲之曰公為我籌計使我他日得擔負去見閻羅老子不然我無用此為也徐乃止益加敬焉于道人乞開示書法語與之更示以偈云。四十七年己未

　　師五十四歲父曦以考終疾聞師躬往視語師云和尚度我師云父子上山各自努力曦云吾因你得聞極則事何憾哉越二日告終過善權寺留題三生堂次予坦鄧居士放生偈韻擬寒山子詩六章山中四威儀偈居山四詠杖意次報恩修韻有高提祖印佩單傳之句復以故里行道先哲所難為辭眾說偈云自知住處我無因一缽風流物外人踏破乾坤誰是伴草鞋藜杖逞閑身眾勉留乃止。神宗萬曆四十八年光宗皇帝泰昌元年庚申

　　師五十五歲睹史內院落成按為眾入堂舉仰山夢陞彌勒內院話蓋是年季秋事也冬臘月八日本山起千日閱藏期上堂開示有期悟為本閱藏為末及略舉從上世尊至此無不以悟為期等語作行住坐臥四偈示不二禪人偈。。熹宗皇帝天啟元年辛酉

　　師五十六歲愍諸學者參禪不得力作偈九首為示入道之要冬十二月因事上堂舉話畢良久云這裡無人證明且向別處尋討下座便行一眾挽之不可報恩修復以偈請留次韻答之聞匡廬衡嶽之勝飄然曳杖遂往焉。二年壬戌

　　師五十七歲正月初三日登匡廬留題東林有信步何憂不現前踏破乾坤孰去來之句閑步三笑堂讀壁間王陽明先生詩忽聞迅雷因為次韻以雨阻留東林七日摧頹老衲眾無識者獨寺主大梆遇之甚隆其山前後剎皆蹔過而已至歸宗復留半月過衡嶽取道宜春因度夏袁之泗州寺袁于洪都最為僻壤山深寺老僧行寥寥有居士數輩時從問道為奉晨夕故寄袁州詩云諸君義氣越嘗情愧我無能報此心也秋有僧自天台跡師至袁為萬年諸山請住通玄之意初以投身空閑不欲就繼念先人付託之重幡然就之八月離袁舟次廣信寄復澹孺石田二居士偈九月至紹興暫憩吼山護生庵黃檗費隱容沈文學求如皆前後繼見而容遂獲契證云冬十二月抵天台通玄寺。三年癸亥

　　師五十八歲住通玄開堂演法有通玄峰頂別是人間之語蓋別開山第一代韶國師偈也韶為吳越忠懿王刺台時所奉去師近七百載未有屬和者一旦嗣響其間故今二偈諸方感誦夏六月始定九旬安居之制深山曠野相依衲子十數輩多正因行腳之士而茆堂草榻靜處無為師得不倦槌拂寅夕與之提策往往有開發者其侍僧隨聞集錄今編為偶言一種皆一期與妙行求如火爐頭茶鐺邊話也秋日聞鴈寄示契如智禪人偈復費隱容通法嗣書復求如沈文學問道書別法華無用上人擬答復禮法師偈復　頂弘上人四問偈。四年甲子

　　師五十九歲三月檀越蔡子穀聯壁請住嘉興海鹽金粟山廣慧寺寺即吳赤烏中康居沙門僧會所建當吳時佛法雖至中國大江以南無有也會以求獲釋迦文佛真身舍利始創三寺其二則金陵之保寧太平之化城其一即金粟金粟為東吳首建而攷之禪典則從未有宗門師匠光揚第一義天者故子穀力為輓致諸老如雪嶠信聞谷印抱朴蓮皆鮮克有終至是請師焉初師在袁夢至一處見巨井足飲千人方蓋亭其上有偉衣冠者進曰此師住處也及詢之金粟信然蓋繇夙定云四月受請同眾赴上堂有九萬里鵬纔展翼百千年鶴便翱翔之語過會稽師凡三至護生庵眾謂不可吝法力請之為一陞座五月六日入院時本寺龍山為貴人所圖子穀方鳴諸當事求直不已師告之曰在道與德耳爾若為法門則我住若為山門則我還天台去矣事遂寢一郡聞之咸服師高義初至日天王寢殿以外皆民居破屋敗椽饘粥或不繼師處之裕如也冬十月結制眾盈千指破山明石車乘皆在座下而漢月藏為眾首焉復史明復史清都陶愚溪問道書示茂林禪德胡行昭居士偈。五年乙丑

　　師六十歲鄰虛禪人上雙徑化茶作偈送之示雙徑智光禪人偈復陳則梁問道書陳蓋奉天主教者中多泰西利瑪竇語師為答之最詳與劉子元往復論心華發明之喻謝郡丞青蓮居士自以拘文不得預參請之列思一睹顏色慮無以致師者時陶石梁廣文餘杭矣乃為轉屬具道所以願見意師得書遂往謝喜出望外率合郡士紳會于武林之昭慶寺一眾皆獲法施歎未曾有秋九月過紹興為空華法姪下火冬結制是時座下三千指多軒昂騰踏不可羈縻之士金粟宗風日浩浩聞湖海矣為金如王朝式題初祖贊自題像贊初武原朱君上申聞師名且信且疑一日中夜夢人特巨軸展示曰汝識此人否朱諦視之則神儀挺特踞胡床衣紫僧伽黎衣類古圖畫高僧者曰吾未識面也其人曰君拜之此宋慈受深禪師像也瞻禮未竟而覺翌日過裝潢家見師像與夢無異審其款識則師自題真贊也故朱于眾信中皈向尤篤云。六年丙寅

　　師六十一歲示頓越居士法語示普度尚禪人住山法語復王金如史子復半眼居士問道書過武原為朱侍御泰禎父對靈小參跋孤明上人血書法華經後題曰睿程君小像題釋迦文佛出山像贊為輝宗禪人題接引佛贊以古人著草鞋住院凡百任緣故雖如錢穀之需皆不計晨夕是秋偶廩人告匱師分命結束竟乃倒橐而炊之曰食畢吾與眾齊走耳時門外已有馱負而至者問其故曰昨宵夢金甲神人告我齋僧功德利益事繇是遠近相傳遂有韋馱趕供之說出于齊民之口矣冬眾盈五百乃舉五峰學破山明分攝兩堂始有上下西堂焉。七年丁卯

　　師六十二歲春日送道生禪人歸秀水掩關偈云上人歸去把門封坐臥經行秪此中打破靈雲關捩子桃花依舊笑春風時十方來學雲趨水赴屋不能容至有露坐簷宿者乃闢法堂之左廡建通堂五間十三架更以餘材夾殿之翼輔以周廊皆不發化士不告檀越其榱礎梁楹一出師衣盂乃眾願樂助者而運斤墁堊則方服自為之故經始之日師撾鼓上堂有眼望青天起大屋之語是歲眾滿七百矣題金碧峰禪師像贊示純一上人法語復紫垣居士問道書答存義上人曹洞五位君臣問題菩提心戒儀序。。今上皇帝崇禎元年戊辰

　　師六十三歲以謝事告諸檀越將為拂衣之舉時徐中丞從治朱侍御泰禎曹侍御谷皆再挽莫回而孝廉鍾海槎鴻穎載言曰師為子穀住四春秋矣屈千日為穎自效犬馬之地遂不哀憐穎乎師惻然為留之岳大司馬元聲喜夸上與緇衣黃冠者遊輒以力生自命以嘗見紫柏尊者亦獵三教遺言遂目撰禪門口訣詣師就正藉一言以流通焉師展卷見一實字即指問云此字如何解說岳擬議云卻解說不出師云恁麼則虛言了岳面熱不能答去後復致書云一見和尚心甚念世出世法還須落草盤桓頌古見教師答偈云須知一念未生前世出世法不可得秪憑者個老源頭世出世法通貫徹聞師拂衣復致書云此時宜靜不宜動家中人不打鄉談和尚自理會師答云老僧從來不見有動靜居士既有宜靜不宜動取捨情存此是門外漢未夢見在復陽羡吳問卿居士問道書題玉芝禪師像贊為抱璞蓮禪師題禹門傳和尚真贊復錢性符問道書示太虛藏禪人病中法語答陳學憲𢡟德居士十七問一時傳播諸方遂各有答頌焉秋建護世四神王寢殿與齋庫庖湢之屬一撤而新之冬過秦谿為鍾海槎父對靈小參。二年己巳

　　師六十四歲正月於法堂之右鑿山開址覆屋五問為函丈之室初師正寢止三楹而康僧像設分其半故席前之地不盈尺眾以自居廣廈而師處湫隘不自安乃各出衣盂建之二月命門弟子王朝式及昌侍者申狀于天台海門周少嘗伯乞幻有傳和尚塔上之銘三月與漢月藏公破山明公書多規誨法門大體事四月丈室告成眾擇日請師居之八月受福建黃檗山萬福寺請九月歸龍池掃傳和尚塔還禮先塋舉族來觀其老者語少者曰吾上世之筮此地也得師之貞利見千丁今五世以來吾戶不加增而斯人繞萬指受地之靈乃夫夫也耶咨嗟不已至善權掃樂菴祖塔曹琅玕居士等迎請說法于城中萬壽法藏禪寺有山僧出家將及四十載別也無成得什麼事秪明得祖師西來一著子等語還過姑蘇鄧尉山天壽聖恩禪寺掃萬峰寶藏兩祖塔嗣法漢月藏護法趙大中丞士[譟-木+(百-日+ㄎ)]周孝廉永年等迎就本山陞座說偈云今日不肖兒孫高陞遠祖之堂不必重說偈言覿面為眾舉揚急著眼莫思量逴得便行真漢子人間天上更無雙時郡之士衿若給諫汪國柱度支胡子浩憲副劉錫玄內史徐容等皆齋候于城東之瑞光寺而僧俗男女聞師之來萬眾喧闃街衢巷陌為之不通乃登塔之絕級一受瞻禮焉過虎丘掃隆祖塔合寺辦嚴而譁逐愈甚遂不及舉匕而還過松陵舟人不敢維舟近岸僅于中流受熊明府開先一齋過秀水為孝子金善鎔對靈說偈有秀水年年秀青山歲歲青之句十月結冬舉費隱容為西堂時眾滿萬指矣。三年庚午

　　師六十五歲正月過武原郡丞湯道衡迎于官衙齋畢就請天寧千佛寶閣基陞座二月過武林眾請說法于報國禪院赴閩川黃檗請也黃檗為運禪師脫白地故至三門有昔日遠祖斷際禪師從此出今日不肖兒孫從此入雖然出入不同要且同為標格之語三月廿七日入院四月十五日開堂垂示云隻葉扁舟泛海中乘風來到福城東洪波浩渺無餘事只作拋綸擲釣翁因觀葉相國文忠公詩次韻四首以寺為文忠題請
　　朝命所復也五月受香城圓初上人齋需偈為題有暫為黃檗主請作香城客之句六月示定觀時默誕生三禪人偈復葵山彌陳我萬葉內史益蕃問道書清漳大司憲志道王東里幼歲得省發以就正無人每致生晚之嘆因見師垂示語不覺身心踴躍兩次遣使走福唐致書于師師所答備見語錄時檇李諸檀請師還浙甚殷僧俗聞之奔走攀留如失依怙八月離黃檗葉文忠公孫晟與暹迎師至府第為先君對靈小參留九日過侯官眾姓請于西禪陞座為留三日九月達武林僧俗迎至鳳林說法因于昭慶受齋時岳司馬元聲在焉相見之際師以佛法真實相為遂至牴牾且欲為梗十月師還金粟撾鼓告眾以清規估唱式分裱衣盂竟飄然拂衣去道過吳門以舟車勞頓腹疾旋作門弟子乃迎歸北禪調侍故冬月誕日眾勉請陞座說偈有無端痢疾三年累得通身骨露之語臘月明州司李端伯黃元公嚮師久聞退院會慈之永樂禪院成乃致書懇請師答書以不能領眾為辭而元公與祁侍御彪佳翹佇無斁遂復有鄮山阿育王廣利禪寺之請焉。四年辛未

　　師六十六歲元日受阿育王寺請為玄津上人書偈于船子和尚推蓬室記之後人日發坦如蔡居士問道書上元日別吳門登舟解維二月一日抵明州駐天寧受眾姓齋三日入院十五日元公黃居士就請本寺開堂指法座云者便是大司李大護法于丁卯秋廬山開先寺撞倒底鐵山今對人天眾前扶起去也還見麼遂陞一眾稱善題雲門湛然禪師真贊為海昌黎眉居士製先覺宗乘序三月過天童景德禪寺掃應菴密菴兩祖塔時寺僧明貫已白郡司李公暨王邑侯章士紳李侍御遵徐侍御之垣檀越徐有𣏌等請主太白名山而檇李吳太嘗伯中偉徐大中丞從治虞給諫廷陛請再主金粟兩郡交迎幾致違言師乃集眾告曰老僧住院唯汝之故今日去止亦唯汝之故汝等其自裁之因問眾曰住天童耶住金粟耶舉眾譁天童師意遂定然猶不忍絕故知更與檇李諸檀訂一期相見之盟焉四月三日入院至佛殿基有虛空作殿日月為燈之語蓋天童自晉義興開山宋宏智中興以來號江南第一寶坊故宋舒王荊公有句云三十里松行欲盡青山捧出梵王宮可想見之而滄桑代變晉殿唐宮不能與丹崖翠壁磨歲月強半乾沒僅餘甲乙相傳之子院者五然皆苔蘚生房荊蓁滿院古先列宿之風陵夷至此極矣師乃為作興修偈云太白山下天童寺洪水漂流殿如洗普告四眾諸檀那大家出手共扶起司李亦次以偈云太白峰高禪林榜樣一朝平地起風濤推倒黃金瑞相而今重整舊家風安住十方龍象面而玲瓏全無遮障要明這段因緣問取堂頭和尚五月至金粟八月還天童過明州司李迎歸公署乞留再信師一宿而別故有官衙扣擊及請益覺浪因緣之語蓋師入閩時有覺浪僧者不自來見乃致書于師有濫付非人之譏故師復云盡大地誰是非人者請上人指出看若指不出秪可懸梁縊死夢筆山中而司李疑為太甚師哂之別後乃疏導其意司李大為愧服以書與師云承示覺浪一段公案乃知大師直截為人抑逼瞎驢使他無轉身通氣處正宗門所謂殺人刀也覺浪孟八郎漢帶累天下明眼作家正不妨存這段葛藤俾覺浪有出身之路耳每服大師手段辛辣與諸方說老婆禪者迥殊要使大地眾生個個坑陷非僅為覺浪一人也仍為作真贊云菩薩面夜乂心惡聲流播滿叢林禹門浪急龍騰處翻轉山河大地沉佛也打祖也打眼光爍破四天下阿師大似敗家婆教得孩兒會相罵牛頭沒馬頭回狂風驟雨滿天來四方八面相追逼縱有神通掣不開行腳僧會不會腦後一槌百雜碎沙界眾生結大冤禿奴忒殺無慚愧風顛漢老成魔諸方那個柰伊何巖頭獨現大人相直向德山頭上屙咄九月復為黎眉居士製五家語錄序時道聲益振王公大人皆自遠趨風至忘位貌之崇如錢相國龍錫之入山問道方侍御震孺之虛往實歸駸駸與歲月增長方通所得于師曰謁大師語及工夫不切實蒙師劈面作掌矍然汗下敢呈短偈兼以為別倚墻靠壁多生謎賺海偷天似也無劈面原來真個熱更從何處說糢糊百城煙水阿誰邊一宿天童大有緣歸去千山盡紅葉誰云渡口有江船至小白嶺再呈偈云說去一直便去那怕雨泣風愁為甚不生猶豫被師捏過鼻頭十月為還源本其侍者題自真贊十一月作慰黃司李書有生死二字能迷卻天下人亦能悟卻天下人所以古人聞紅輪必定沉西去未審亡靈往那方而孝子哭哀哀古人便悟等語以司李丁太夫人艱扶襯歸豫章也十二月復爾赤馮居士問道書為破山明道生本題自真贊。五年壬申

　　師六十七歲四海雲從人人步道履德規繩不束而嚴其久侍籌室相與紀綱翼贊者皆叢林老成故師次眾韻有從今一日不離山肅肅雍雍雲水環之句示若愚廣雪浦琮二禪人偈作天童即景十三首傳法偈一首答鍾海槎張元岵李仲堅周君謨四孝廉問道書為王金如題自真贊實印禪人題出山大士贊復元公黃居士偈著據評說發難酬詰其萬有餘言以明肇公物不遷義蓋
　　神廟時有法師空印者惑性各住于一世之說作正量諭非之自傳和尚之諭出印已毀板以謝矣近復有僧道衡左袒空印作為證語師恐大義微言卒晦于世乃著是說云。六年癸酉

　　師六十八歲答江似孫陳紀嘗馮爾赤陸內史寶問道書答報恩修禪師書答壽州方侍御書製文殊大士贊題童子南詢觀音贊為萬如微木陳忞題自真贊贈同參慧轂輪偈夏四月建通堂九楹深六十尺延袤一百四十尺于大雄寶殿之西偏前容方軌內受千人應供與逵廊半分之復遣僧三十輩航海入閩伐山市木于建甌高陽之墟聞嗣法漢月藏每提唱時喜為穿鑿恐後學效尤有傷宗旨因其省問乃為規誨云吾徒命貫之賚儀雖是分當亦是分外何以彼此既忝為佛祖兒孫惟以道契為主豈可以勤省儀供為事而云慢惰哉如云破殿雨淋茆徑不闢亦住山之嘗分然老僧尤願吾徒為眾當以直心直行本色本分不可私有別法加于眾是老僧之所望也而老僧于天童雖有造殿之舉蓋因天童舊僧請老僧之意無他惟為佛殿空虛故不得已而為之至于成與不成亦隨緣分豈敢固必也哉又復瑞光頂月弘徹其略云睹瑞光語比前語覺暢而中有為慈雲舉揚正法似乎太生穿鑿徹蓋藏之嗣也為夏通燈作曹溪源流答頌自南嶽至禹門共三十有三世焉。七年甲戌

　　師六十九歲春建諸寮十九楹于方丈後山之麓復于善法堂之西偏建屋一十四楹視前九楹者淺十尺修倍六十尺級高下而三授之前均後殺正與應供之堂聯翩其列焉因居士乞壽五旬偈為題曰夕陽西去水東流人老何曾見白頭能向個中高著眼普觀法界是同儔示靈根荷禪人偈為本梵禪人題血書華嚴經後為眾禪者作洞山尊貴頌為黃檗費隱容題自真贊為雲棲蓮大士作真贊復朝宗忍書聞藏公猶弗悛復與書曰祖師西來秉教外單傳別行一路自佛果作碧巖集大慧謂宗門一大變故特毀其板後曹洞宗人入少室無本分為人而提唱評唱少室絕無本分衲僧出者天下共知之今吾徒提智證傳則臨濟宗至吾徒又一大變為講席矣且教中尚忌所知障為智障吾徒到處提智證傳為出人之表擬臨濟兒孫而貶剝他人者乎故老僧去夏與吾徒云當以本色本分者此也但本色本分行之在吾徒信與不信在學者寧可遵上古之規繩餓死于林下不可好熱鬧而恥辱于先聖云云時藏公執吝如故乃因書復劉孝廉中痛斥其非故有闢妄七書出焉夏雨甚時西澗湮夷無復故岸山水暴漲囓及平原師乃躬率徒役目持畚鍤築長堤首起缽盂蜂下尾屬外萬工池通計一千三百五十尺皆用巨石壘砌秋殿材至自閩挾六舶泛鯨波浮江塞港而入已進關過閘矣府上佐以私意紏察師云寺明州寺耳豈為吾修哉徑拂衣去時李侍御追挽不可過慈谿馮憲副元颺結諫元飆要諸郵亭力為攀留乃率邑之士紳與侍御躬送還山上堂說偈道人行履處幽然意不蒙檀越雖送入不可把雲封試看紅輪日任運轉西東古今嘗顯露繇來無定蹤冬黃元公服闋補武林司李省師山中為上堂有選佛與選官同體不同服不以服飾觀便見真面目之句復二馮居士問道書為黎眉居士製教外別傳序卻杭州靈隱之請。八年乙亥

　　師七十歲製高峰大師真贊題三際法師真贊為定水禪人題自真贊為孝廉李仲華題自真贊作慰鍾孝廉書著辯天說為泰西教也與藏公書萬言有奇即今之後錄也書誡聖恩諸子獲藏公計音也復為藏公答驥超祁居士書秋建天人師殿于殿之址高百尺縱廣如故建殿九楹為演法之堂高六十尺廣如殿之百三十尺縱如殿之九十九尺而殺其十建閣而藏佛菩薩之語于善法堂西廡之右高五十六尺廣如殿之縱縱殺殿之三十尺皆同時建立焉故師撾鼓上堂有不用材木殿閣成現不勞斧斤法堂本彰不動舌頭只向青天白日下要轉便轉之語蓋初秋四日也冬于朝元寶閣之基復建護世四神王殿高深壯麗傑立其前正與天人師殿相雄峙更於明樓疊翠聞俯善法寶藏之闕建寢堂一十三楹中五為丈室西五為樓為燕閑其三之在東者則設開山與說法本寺者之位號而祠奉之未幾天供廚復成左達西澗右抱九楹若迴瞻遙禮於法寶藏閣之前中奉異僧所識之監廚使者蓋寺初嚴是相時有異僧過見之囑曰他後當有數萬指從此君受食故寺僧奉之猶敬虔云為爾保程居士題自真贊製說法堂之銘答孝廉唐祈遠問道書書復司李黃居士偈示廷尉錢元沖是歲之冬為師七旬降誕之期堂眾踰三萬指僧俗男女蠅聚蟻附無地以容其四方問候者晝夜絡繹不休而寺無恒產歲用皆仰給十方無匱乏焉先是殿之左有古柏枯且死至是復榮。九年丙子

　　師七十一歲上元日黃司李入山省視復為上堂今朝正是正月半家家辦賞上元節都隨浮世恣情歡誰省茫茫忘本確秪有居士黃元公獨入深山無別樂不若維摩但默然互相唱和妙獨覺為佛音智黃清伯題自真贊示淨虛禪人法語示佘▆▆偈示侍郎沈何山演偈示孝廉唐祈遠偈送其侍者住雪竇上峰偈與頂目弘徹書與劉孝廉道貞書洎駁藏公語合二萬言即今之闢妄三錄也是歲東建左序修廊與前九楹十四楹者森然夾殿而立西建兩司於法寶藏天供廚之間堂司後庫司前皆廣博崇深復于護世四神王殿之右覆屋四周通二十楹為涅槃之居以處有疾僧伽名曰有喜者從雲問錢廷尉士貴所命也先是廷尉有子及冠而卒卒時數稱天童後復夢告曰我今天童披染三年還復歸來故廷尉入山求所以似續之者師為勸修是堂堂成生二子故廷尉捐貲作種種饒益事為海內一時之冠云又白天廚供之西循澗而北隆者屋之窪者樓之延聯至于缽盂峰下外復繚以周垣而寺西之地盡矣。十年丁丑

　　師七十二歲製先覺堂碑文復自書之又製皋亭真歇禪師塔院興修偈有當年屋塔護全身一夕火光真歇了之句以院燬于火故也次韻示李警庵四首復南嶽霜輪法師書更示以偈示覺圓敏禪人偈為恒證據張敬橋張通伯題自真贊為眾禪者作溈山水牯牛頌為祁驥超居士書醒庵二字更跋其後二月為木陳忞書正覺靈光四字於南海梵音庵舍利記贊之前撾鼓上堂舉黃檗費隱容為座元時容解院事歸省自閩川也三月遠近鬨傳以師將赴大溈之請闔郡士紳偕入山中計留為洞如覺製傳和尚真贊示天鈞徐居士偈題靈鑑法師真贊復嘉魚曹居士書更示以偈為是空表自瑞峰三禪人題自真贊為清庵澄題自真贊六月卻弁山圓證之請七月發慰馮憲副左遷書八月跋振伯周居士血書金剛經更示以偈九月其侍者乞山居之顏為書端嚴一宣四字授之十月立朝宗忍為西堂復瑤草馬大中丞問道書復佘周生胡彥彝二居士問道書十一月為林野奇朝宗忍題自真贊十二月卻荊溪禹門之請是歲建屋于寢堂之前及先覺司香之室以樓計者十有三楹以室計者則四十有四楹以明堂計者則前後左右有五猶以伽藍祖師未有寧宇乃於殿之左右翼建堂二區而奉安之復肖三世如來相於殿中肖當來慈氏與廣陵所輦至護法天大將軍像皆礱石為床座莊嚴妙麗莫與京者。十一年戊寅

　　師七十三歲道風益播無遠不屆雖下里窮荒之域身形拘礙之人莫不想望風裁而咨決心疑者師一以慈光攝受之是夏遂有復韶陽劉曰相陳明欽二居士問道書復閩漳尼寂輝問道書復五羊葉行證袁行成二道婆問道書復內監車天祥蘇若霖問道書復鹽官朱通頂問道書復毘陵王登之王觀方問道書復秀水孫洪基徐廣密問道書春建下院于古攔路庵之前殿堂齋庫几叢林所宜有者咸備焉三月荊溪闔邑士紳以師年臘尊高宜歸根桑梓復有法藏之請師以衰病力卻之履卿戈居士乞偈以玄沙頌通意云踏翻漁艇承家業笑出蘆花月正圓地闊天長三幅紙同風千里為誰宣師次韻為示冬濬外萬工池師親自率眾鑿澗置堤以殺壅閼之災按天童志云裡外兩區昔人費多工鑿成故名萬工又名雙鏡各深數十尺一道橫分澄碧可鑑上峙七塔徑緣此入先是外池壞于洪水裡尚無恙崇禎辛未忽遍生朱藻波紋爛然而密雲老人適至比殿工告成念外池湍決緣內水直瀉無旁殺其勢者乃別為一澗引西澗水曲折出清關橋下皆輦致巨石堅築圍岸計工亦且萬云示程泰華顧德祥鮑元之三居士偈示程弘業持經法語葉行如崔明道二居士乞語薦親書偈示之。十二年己卯

　　師七十四歲正月修天童列祖塔奉衣盂資為龍池傳和尚營歲祀之田善卷樂菴祖田如之為驥超祁居士製宗門崇行錄序臺山梅庵宜新搆梵宇成請額為大書獨露堂付專使更次以偈二月遣唯一潤率諸禪復航海入閩市材集公孫居士摹師小影勒石請贊自書授之二無張京兆瑋入山參謁乞開發為示偈云一切二邊俱坐斷本無中道可須安掀翻海嶽無人會白棒當頭為指南四月為古南牧雲門題自真贊復孝廉張立廉問道書丹陽湯應冠者嘗遊禪肆因自集刻相見諸老語附狀呈師師目其說多紕繆恐誤人乃答曰承翰刻中載貧道機語總之有無不必論如謂貧道一棒的的清而有力則知居士未諳貧道棒頭指處故未得如龐居士之唯吾自偶諧故見有偶有老聃有孔丘及知斯事無止法如七層塔一層又有一層者正居士眼華也豈不聞古云當何所務即不落階級請居士細思之八月寺鄰徐氏之族以師所修祖山為己塋兆嘖有煩言師徑曳杖去按梅谿語錄答諸郡縣留行書其略曰貧道濫主天童法席誠非其人但既身處此地不得不任其責山中一切宜問況歷代祖師之塔法道有今日者以有歷代祖師也有歷代祖師故天童斯有今日飲水尚當知源學道人可以忘本乎然則貧道初入天童即當以修塔為第一義所以遲遲至今者於中良有不得已也一則念久弊不可頓革一則念已於天童無絲髮之功驟舉難行之事人必不諒一則念徐宅萬一不能以道義自持或有煩言則貧道唯有一去如此則天童有再興之機而某宅實敗之上辜諸檀信下陷某宅以無量罪過非利生本願也今辛苦九年百廢麤張自揣於諸檀相喚初心稍可無愧故敢為是舉然自知無德不足以化人又不忍坐視祖塔終於毀壞其勢亦惟有一去而已過虎林錢瑞星太史洪清遠中丞與孝廉王元建方子凡輩咸執弟子禮問道留供養卻之卒至子凡園居浹旬會明州護法諸公挽留繼至而杭之四眾瞻禮者且日以萬數師益厭因夜發將之荊楚抵吳門問道弟子諸千如要迎為一過鹿城以次受葉縣侯張孝廉顧宗伯齋遂得王明州園長書且浼宗伯力挽不聽前師益堅去志取道虎丘禮隆祖塔出貲囑累申方伯青門汪方伯如石楊解元維斗為修葺之時四方風聞師將遠去留益力於是暫還檇李作退休計一時富有力者聞之爭得師供養莫適從乃止孫集公園問道者如市語載梅溪錄中而越諸檀護使者日相望于道不得已聽還天童九月晦嗣法費隱容迎至金粟大集武原諸舊人檀越侍齋留七日十月入山故陞座有驀拈拄杖云爭如者個木上座生平不近人情之語偈示顧宗伯瑞屏集公孫居士孝廉方子凡持經法語示別駕曹茹真為宗伯封翁書知非閣三字立林野奇為西堂師出凡五旬過郡五縣十六所至無僧俗男女空邑傾都甚而追隨不獲見者若干數士紳之輩舟車之勞不與焉按天童志曰己卯秋老人曳杖渡江為修塔也其事不具論徐侍御心韋凡三致書苦心備至歐陽廬陵云初匪其艱在其終之侍御之護天童可謂有始卒矣寧波慈谿餘姚諸薦紳先生或合詞或耑簡或轉囑挽留不遺餘力王海道園長書一再至且託謝侍御象三致請教饑渴之懷即裴丞相之於黃檗白侍郎之於鳥窠諦信不是過焉時卓錫梅溪庵孫居士集公梓語錄以行文司李燈巖為之序曰有敬日月肅江河者即有射日月詛江河者道明而聖或時可毀法著而佛或時可攻聖未來毀毀聖道愈明佛豈致攻攻佛法愈著云云是行也追隨杖屨則有黃大參履素顧宗伯瑞屏張京兆二無王居士金如祁居士驥超周孝廉君謨而往返山中不避嫌怨蓋宗伯之力居多。十三年庚辰

　　師七十五歲春又正月再卻雪竇之請先是丙子冬僧發光凡三請師弗赴至是復以宗伯之狀來其略曰今春有僧靈雲同徐樊二居士從雪竇來苦乞大師住錫彼山大師如鑒其誠而許之錫疇至秋不難再渡錢塘親送大師之雪竇疇亦擬搆數椽於徐鳧巖與大師之鐘鼓相聞亦浮生一愉快事也望大師決焉師力卻之偈示見雲余內監為黃介子柳昇宇襲侍者題自真贊復東魯武岷源問道書從沈給諫因仲請為尹山隆菩薩書
　　聖朝首表四字奉和
　　高廟御製賜隆菩薩詩有無影樹頭身出表不萌枝上覺花從之句蓋隆焚身顯化事詳吳中聖蹟記內監王弘胤嚮師道化復聞師有辯天主教說慨然誓作法城衛塹且切皈依之志師為答云來諭求老僧記獲菩提老僧自不見有一人受記者果知此意即欲逃老僧而不可得何用求耶只因人不知此所以說天說地老僧因不得已辯之非多事也夏六月見朝宗忍錄有與禪者論臨濟玄要語多違從上綱宗與書規正之萬言名判朝宗說秋九月朝宗不自悛革執吝前說如故乃親抵秣陵面鞫之十月至石頭城忍避匿不出一時諸嘗問道者如方侍御孩未張京兆二無錢太嘗元沖趙屯田二瞻阮給諫元海咸驚喜出非意留齋三日離都還山故有復判朝宗書出焉題聖緣唐居士像示心僧趙屯田偈蘇慈引李妙光王實相三內監偈砯崖徐居士偈書答鴻寶倪太史太史與師書其略曰元璐根器薄然讀和尚書微見鞭影一我亦有性骨只是拗耳和尚治拗應有法何不偽與之華鬘三尸蟲著身不得脫立當乞哀還望和尚終悲憐之一我者諱觀復為太史同門友所謂太平獨往子也曾見師天童于師言句不契因自著逢渠解等書排諸方故師與辯折亦幾萬言見直說中復木滇南白生問道書是歲山中建置告厥成功云。十四年辛巳

　　師七十六歲次韻答璞川曾居士偈復陳靖江木叔書更步來韻復東魯武張聯問道書四月立石奇雲為座元製笑巖寶和尚真贊募塑初祖達磨偈五月國戚田弘遇為承乾宮皇貴妃田氏奉
　　旨進香賚紫衣入山命陞座師為演法奉祝
　　皇圖更明佛祖信衣授受之旨為石奇雲元真德題自真贊嗣宗吳居士乞語祈嗣書偈示之八月辭南都報恩之命先是正月二十日前軍都督府帶俸太子太傅左都督田弘遇題奏稱南京大報恩寺係
　　朝廷家佛堂
　　高皇
　　高后聖碑在焉梵剎志載有
　　文皇敕書始知額名報恩乃
　　統承大寶之後修此以報
　　高皇
　　高后之恩者近厄于劫火八十三年
　　祖宗孝恩勝蹟一旦委諸瓦礫臣實恫然今鄉紳士民久欲捐修天童山七十六歲高僧圓悟大闡宗風凡人見之無不樂施但未奉
　　明旨不敢擅舉仰乞
　　皇上俯鑒臣言敕下該管衙門奉行督理興修以祝延
　　萬壽庇佑生民云云三月二十六日奉
　　聖旨特賜俞允繇是國戚與都下士紳合詞敦請師以衰邁力卻弗赴九月嘗住務殷眾益繁師忌盈滿乃因事出山僧俗遮留不止遂曳杖渡江過紹興問道弟子祁驥超侍御祁世培要止別業為棧絕往來以省師酬應然四方問道者日戶屨晨滿如市莫能禁也居凡四閱月為祁德公父夷度翁母王氏題贊示惠王府王選侍法語復吳嗣宗汪元泰吳培之三居士問道書曰至詹居士乞薦先慈書法語示之輿則吳居士與師書曰承委新刻序引幾番伸紙及細玩多遍覺師言尚贅而不肖又於佛頭著糞乎三峰潭吉之狺狺可以聳好奇嗜異者之聽而不能惑正知見真善知識也師第當一嘿付之耳潭吉者藏公嗣也有為藏公救義之辭師復闢之故士云云師答曰於佛頭著糞不妨著著第一若慮糞污佛頭則即佛之一字已先污了示報恩玉林法侄書。十五年壬午

　　師七十七歲明州海道宋先之特遣使迎師還山且託侍御勸駕師不得已乃親過甬水以天童囑累宋公然後別諸護法士紳徑拂衣入天台春日觀雪化示量侍者臘雪凝山連澗塞春風一拂盡成流看來幻景渾如夢忽醒江山故眼眸正月二十四日至通玄山紆路僻澗肅林寒人跡罕登涉而學者日益親依雖任勞苦服役雜傭作加諸驅逐弗去繇是復成叢席焉二月示紹文金內監偈三月復詹曰至張太素二居士問道書為鳳階謝居士題自真贊四月復朝宗忍書再示惠府王選侍法語五月武張聯居士乞語荐親書偈示之復台州蔣司理楚珍問道書六月初六日再卻田國戚報恩之命二十四日與期生吳居士如貧道再撞到居士面前了但不能為居士吐一字云云七月天台縣百里內居民咸見通玄峰四山變白夜有流光如火炤耀巖谷初三日師示微疾初五日手書復驥超祁居士初六日嗣法靈鷲石奇雲以問疾至師顰蹙曰汝忝為一方化主柰何以我故頻頻往來騷擾諸山哉不懌者久之初七日晨興巡閱工作院務如故日午歸方丈語侍僧倦甚因登寢榻臥少頃起坐跏趺未竟奄然示寂按庚辰夏啟侍者以毋老歸蜀侍養摹師像請贊師為題云葉落歸根如子得毋來時無日汝還恁否嗚呼啟歸一歲而卒卒未逾年而師亦滅夫豈偶然哉是月明州天台兩處僧俗咸欲起塔廟奉全身相持莫可決乃於龕前枚卜三之太白九月門弟子率勤舊六十餘人執紼擁幢歸師天童塔建本寺前山幻智庵之右隴僧俗四眾送者以萬計哀聲震山谷更以居恒收藏髮爪建窣堵波于玲瓏巖上峰先是青烏家為師覓地踏遍群峰莫知向詣偶憩足青溪之陰忽一總角童子前笑曰汝等為老和尚擇地耶汝嘗住自有地何用他覓不見道青龍腳下眠買盡世間田遂遙指烏柏樹云此下是也果如言而得吉壤及訊之數里內曾無是童云師凡六建法幢其陞堂語要開示小參機緣法語書問拈頌偈贊雜著弟子隨時抄錄總禹門通玄黃檗金粟育王天童各有集刻傳布因編輯不一家紛紜間出學者靡所適從而容復刪訂成十二卷刊行其闢妄據評辯天判語諸說係木陳忞與白山布季牙璜錄出介子黃毓祺編為十卷與闢救說共刊行以壽于世其支本別部如夏通燈所集源流答頌之類則叢林學者包藏袱挾不啻百千部散諸人間矣剃度弟子自通壽等凡三百餘人嗣法自大溈如學萬峰法藏東塔海明天童通容金粟通乘寶華通忍禹門通微廣潤道忞雪竇通雲古南通門報恩通賢通玄通奇一十二人各各入廛垂手分化一方至于王臣國士投身罏韝親見指歸則大司憲王公志道侍御方公震孺居士沈求如通華王金如朝式孝廉李公燦聞人黃介子毓祺其最著者自此以還如陶祭酒石簣唐太嘗凝之徐侍御心韋馮大中丞留仙大司馬鄴仙李侍御漸鴻曹侍御愚公王侍御芳洲顧宗伯瑞屏王督學園長黃大參履素祁侍御世培周侍御衷玄謝侍御象三陳侍御平若陸內史敬身劉郡丞九霞錢太嘗元沖張大司憲二無趙屯田二瞻張廣文客卿吳憲副輿則金太史正希孝廉唐祈遠周君謨鍾海槎張元岵方子凡張弘一居士蔡子穀管霞標馮爾赤祁驥超徐型塘姚通省胡行昭輩則皆恪誠諦信所謂弘護無斁者也師以海山容納之量誘掖方來凡聖一目之懷等觀大地說法不帶枝葉為人絕諸廉纖操惡辣鉗鎚單提持向上碎莽蕩二見之窠窟剪差宗異目之稠林微犯必呵纖情不順所以士大夫中往往有聞時富貴見後貧窮者多矣況諸學子一以從上綱宗納諸海印三昧苟有差互痛與排斥昔人稱佛印元牽牛蹊人之曰而奪之牛元弗惜雖師亦有焉力爭祖命靡愛厥身卒俾少室重光濟河復漲三十年間風行草偃馳走天下宿衲嚮往一世鴻儒道滿神州名傳
　　紫閣愚頑知慕德率土盡欽風故過化則掃邑空都來施則傾廩倒橐坐立之際千指圍繞顧盻之餘蜃樓幻出雖晚年謝跡名藍投身絕壑而蠅趨蟻附奔輳愈殷及夫慧日停輝慈雲掩彩四方聞計如喪所生千里哭臨有同孺慕山川為之變色(通玄峰四山變白)太白況乃效靈(化現童子指點吉壤)則皆師生平教澤所普被至行所感通如斯之類蓋久矣落江湖之曰碑矣若其約眾持身之法紹先啟後之謨動必合章程語必該典則津梁百世標表人天者則雖費日糜年莫可殫紀今謹採叢林耆宿平昔記聞與眾所親知目見者參諸往錄定之歲月撮略而編次之庶幾傳布將來使千百世而下有所取信云。

　　密雲禪師年譜終

　　　(先師密老和尚全錄十二卷年譜一卷并序
　　文共三百八十六葉計板一百九十九塊容
　　謹捐銖貲發梓送入楞嚴寺▆室久遠流通
　　所冀　龍天擁護傳垂不朽勿致廢隳永為
　　後學津梁云　徑山嗣法門人通容識)


