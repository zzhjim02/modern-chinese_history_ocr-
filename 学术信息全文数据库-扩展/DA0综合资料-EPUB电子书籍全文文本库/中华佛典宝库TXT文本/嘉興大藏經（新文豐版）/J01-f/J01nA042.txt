嘉興大藏經（新文豐版）第 1 冊 No. A042 大慧普覺禪師年譜


　　大慧禪師年譜序

　　禪人祖詠編大慧禪師年譜敬菴黃汝霖以其　先世入大慧室求余為序余曰雲駛月運舟行岸移編年雲也舟也月與岸又在學人高著眼大慧之名震天駭地道傳其徒遍滿天下不待余序而後彰余聞大慧嫡孫安永頌曰何處覓行蹤大地無寸土敬以是題諸編年首。

　　淳熙癸卯四月望日蓮社居士張掄序

大慧普覺禪師年譜哲宗皇帝元祐四年己巳

　　師宣州寧國縣人也姓奚氏其母初夢神人衛一僧黑頰而隆鼻造于臥室問其何所居對曰嶽北覺而有娠及誕之日白光透室舉邑歎異實是年十一月初十日巳時也按師答參政湯公致遠書云大林嘉木太半為國之棟梁顧予樗散之材分甘朽腐於陰壑又按樞密樓公仲暉寄師詩云昔年同與長風煙別後生涯各信然霜雪豈應摧操節大林依舊勢參天蓋二公皆同己巳也又按示吳景山偈有己巳同庚大林木甲乙丙丁馬與祿今年太歲守未宮指上輪來五十足山僧自是出家兒陰陽豈可全拘束之句云。五年庚午六年辛未

　　師三歲按其家語上祖光祿常示子孫云昔漢于公為獄吏後曰余理獄多陰德子孫必有榮顯者預高其門閭庶以容車馬往來吾建隆三年預旨收河東所至城邑保護生靈免塗炭者不可以數計後子孫當有享吾德者及師三歲其祖仲曰光祿屢記子孫享其所積之德今將百載未見吾宗有符其語者余觀此子生吾家神儀秀發異事多顯但恐世間富樂不能羈絆耳。七年壬申八年癸酉紹聖元年甲戌二年乙亥

　　師七歲形體岐嶷氣宇如神不喜戲玩語不妄發群兒皆畏之有僧道至其家即侍父側客去記其談論片言不遺舉族異之按普說云余六七歲時每聞僧語唯喜視聽。三年丙子四年丁丑元符元年戊寅

　　師十歲師嘗謂侍者道先了德曰吾家因我生之後家道日微及十歲忽罹回祿一夕蕩盡父母以余命破祖業親族間以善財呼之余雖心知其戲實未審何等語後因閱華嚴經至入法界品不覺失笑耳。二年己卯三年庚辰徽宗皇帝建中靖國元年辛巳

　　師年十三入鄉校十有三日因與同窗戲以硯投之誤中先生帽償金三百而去父責之師曰讀世間書曷若究出世法父曰吾欲置兒於空寂中久矣師願請行而母不允。崇寧元年壬午二年癸未三年甲申

　　師年十六父母知師無處俗意遂令寓質縣之西寺未幾鄙所聞見不就槽廠棄去於是年九月詣東山慧雲院禮慧齊為師按正續傳云院先於元豐戊午塑釋迦文像有異人丁生過焉語寺僧曰今日立像後當出一導師大興宗教照明濁世然去此一紀方生若像有難是人始至及像之毀是人嬰禍崇寧甲申果有盜穴像之腹取其所藏齊因追繹丁生之言謂像有難而人至符丁生之讖非子而誰因以宗杲名之。四年乙酉

　　師年十七九月納僧服十月請具足戒于景德寺自爾智辯聰敏不假師承日親禪學按育王入院普說云雖在村院常買諸家語錄看便喜雲門睦州說話又為慈明大師普說云余十七歲便知有宗門事既落髮出去禮拜善知識惟恐這一件事不明了異時撞入驢胎馬腹中去也曾因看經得箇歡喜處。五年丙戌

　　師十八歲按為然侍者普說云我初為僧發蒙在奉聖初和尚處入室教看僧問法眼如何是學人自己眼云是汝自己話初嗣昌擔版雲門下舉話師家須提撕三五番云是汝自己是年離受業述偈云古佛放光留不住鐵牛無腳也須行雖然未踏曹谿路且喜今朝離火坑。大觀元年丁亥

　　師年十九按為妙圓居士普說余十九歲遊方尋知識師初至太平州遊隱靜杯渡菴主僧迎待甚厚且顧伽藍神而言曰昨宵將三鼓夢此人告以今日雲峰悅禪師來且戒其為待耳師謝不敏及隱靜老宿以悅語為示恍然過目成誦終不忘自此人謂是雲峰後身按雲臥菴主書云丙子秋師於鄂渚舟中具言之故詳載紀談又按武庫曰(武庫題篇之說詳見於後癸酉年)師初依瑞竹紹珵和尚乃琅琊之的孫因請益雪竇拈古頌古珵令自見自說師洞達微旨珵稱於眾曰杲必再來人也又按為慈明大師普說云昔在眾看玄沙語見瑞巖喚主人公因緣有歡喜處遂詣珵通消息云云是年秋遊廬阜而至郢州。二年戊子

　　師二十歲按為錢承務普說云初行腳時曾參洞山微禪師二年之間曹洞宗旨一時參得又按武庫曰郢州大陽見元首座微和尚堅首座微在芙蓉楷會中首眾堅為侍者十餘年師周旋三公座下盡得其旨趣於授受之際皆臂香以表不妄付授乃自惟曰禪有傳授豈佛但自證自悟之法遂棄之又為方敷文普說云微卻有悟門只是不合將功勳五位偏正回互五王子之類許多家事來傳被我一傳得了寫作一紙牓在僧堂前大丈夫參禪豈肯就宗師口邊喫野狐涎唾盡是閻老子面前喫鐵棒底。三年己丑

　　師二十一歲按為真空道人普說云山僧大觀三年至舒州依海會從禪師乃羅漢南公嗣子也師未幾至寶峰挂搭受宣州化主十二月二十日離泐潭洞山廣和尚送師頌日杲公化主化宣陽彼處檀那盡吉祥回復祖師堂上獻生生世世永馨香。四年庚寅

　　師二十二歲持缽宣州按為然侍者普說四月八日遇奉聖初和尚上堂問話畢初顧視笑曰寶峰化王何不出來我即出問承和尚有言金蓮從地湧寶蓋自天垂為復是神通妙用為復是法尒如然答口金蓮從地湧寶蓋自天垂進云鸞鳳不棲荊棘樹燕雛猶戀舊時窠答曰三年不相見便有許多般進云只如適來僧道昔日世尊今朝和尚又作麼生初便喝進云這一喝未有主在初回頭取拄杖稍遲我便云掣電之機徒勞佇思拍手一下歸眾你看我那時何曾安排來。政和元年辛卯

　　師二十三歲持缽宣州師為侍者曰寶峰作丐以一年為限余以目錄未遂餘八箇月因館于兄之家一日夜至五鼓睡中見馬祖喚云起施主西門俟汝之久師盥沐罷將至奉聖寺前偶邑人周節夫與僕荷橐而至於旅亭少憩語次詰師此行師以實對節夫乃邀至其居出橐金以足目錄津遣回山乃是年八月也後師兩住徑山節夫往來無間師待之甚厚盍不忘其往日之惠也。二年壬辰

　　師二十四歲居侍者寮按武庫曰湛堂一日至寮見看經次乃問看甚經對曰金剛經湛堂曰是法平等無有高下為什麼雲居山高寶峰山低對曰是法平等無有高下湛堂曰你做得箇座主使下一日侍次湛堂視師指爪云想東司頭籌子不是汝洗師即承訓交代黃龍忠道者作淨頭九箇月按普說某自聞湛堂和尚此說終身不養爪甲纔長一菽不剪湛堂和尚便於手指上出現此乃誠服其訓導也。三年癸巳

　　師二十五歲在凈頭寮因書雲峰悅和尚小參語於座右一日廣道者至寮見之乃私語湛堂曰宣州杲兄以雲峰小參為警慕非碌碌餘子之比湛堂曰此子佗日必能任重致遠是年八月復歸侍者寮。四年甲午

　　師二十六歲一日湛堂問曰你今日鼻孔為什麼無了半邊對曰寶峰門下湛堂曰杜撰禪和又一日於粧十王處問曰此官人姓什麼對曰姓梁(梁乃湛堂姓也)湛堂以手自摩頭曰爭柰姓梁底少箇襆頭對曰頭雖不同鼻孔彷彿湛堂曰杜撰禪和又一日問曰杲上座我這裏禪你一時理會得教你說也說得教你做拈古頌古小參普說你也做得只有一件事不是你還知麼對曰什麼事某甲不知湛堂曰㘞你欠者一解在你不得者一解我在方丈裏與你說時便有禪纔出方丈便無了惺惺思量時便有禪纔睡著時便無了若如此如何敵得生死對曰正是某甲疑處。五年乙未

　　師二十七歲是年季夏湛堂示微恙及疾亟師問曰和尚若不起此疾教某甲依附誰可以了大事湛堂良久乃曰有箇川勤我亦不識佗你若見佗必能成就此事若見佗了不得便修行去後世出來參禪湛堂遷化後其平日說法語要不許抄錄太半師憶持誦出集成攜謁洪覺範以議編次覺範題其後云石門雲菴示眾之語多脫窠臼于時衲子視之如春在花木而不知其所從來余每謂此老人可以起臨濟之仆哲人逝矣切嗟悼之以謂世莫有嗣之者湛堂於余為弟昆自其開法未嘗聞其舉揚歿後百餘日得此錄於杲上人處讀之喟曰雲菴餘波乃發生此老種性耶按塔銘曰政和乙未七月二十二日洪州寶峰住山準公入滅闍維之得五色舍利無數目睛不壞建塔于南山之陽其徒志端宗杲與同志李彭等相與議曰孰能銘吾師之塔彭曰無盡張公於真淨父子有大法緣吾師行解相應非張公之文不足取信後世眾中有可往見公者乎彭願錄行狀以獻師曰某甲雖不識公聞公家風先行業而後機辯願請以行。六年丙申

　　師二十八歲往兜率求照禪師書為紹介之荊南求塔銘於無盡居士丞相張公天覺李商老以詩送師云落絮霏霏攪客心鳴鳩歷歷喚春陰未於蓮社添宗炳先向蘭亭減道林遠嶠雲屯鐘聲晚諸天目斷薜蘿深詩緣病廢苦無思為子送將聊一吟相見次立而問曰上人秪麼著草鞋遠來曰某數千里行乞來見相公公曰年多少曰二十八公曰水牯牛年多少曰兩箇公曰什麼處學得這虛頭來曰今日親見相公公笑曰且坐喫茶纔坐復問遠來有何事師趨前曰泐潭準和尚示寂茶毗目睛牙齒數珠俱不壞舍利無數山中耆舊皆欲相公大手筆作塔銘激勵後學特特遠來冒瀆鈞嚴公曰被罪于茲未嘗為人做文字今有一問問上人若道得即做若道不得與錢五貫褁足歸兜率參禪去曰請相公問公曰聞準老眼睛不壞是否曰是公曰我不問者箇眼睛曰問什麼眼睛公曰問金剛眼睛曰若是金剛眼睛在相公筆頭上公曰老夫為佗點出光明令教照天照地去也師復趨前曰先師多幸謝相公作塔銘公笑而已又問曰汝草履行乞數千里通名以見余尒師準吾知之久矣爾不遠辛苦而來於準亦有得乎對曰若有得則不來見大丞相也公曰咄者掠虛漢由是著之其序略云舍利孔老之書無聞也先佛世尊滅度弟子收舍利起塔供養趙州從諗舍利多至萬粒近世隆慶閑百丈肅煙氣所及皆成舍利大體出家人本為生死大事若生死到來不知下落即不如三家村裏省事漢臨終付囑一一分明四大色身諸緣假合從本以來舍利豈有體性若其梵行精潔白業堅固虛明廓徹預知報謝不驚不怖則依正二報毫氂不失世間麤心於本分事上十二時中不曾照顧微細流注生大我慢此是業主鬼來借宅如此而欲舍利流珠諸根不壞其可得乎又按張德遠丞相作師塔銘曰湛堂歸寂師謁張公無盡求準塔銘無盡門庭高天下少許可見師一言而契下榻朝夕與語號之曰妙喜字之曰曇晦師既歸以道路之艱乃告於商老商老作清餓賦以戲師商老與師最為莫逆往來石門歐阜追隨無間以師下急因作佩韋賦以贈之曰李子曩有卞急疾中歲少愈夷粹自得唯妙喜公政爾無敵拽斷鼻繩因風奔逸念佩韋之戒作賦以勉之曰妙喜來前藥言甚力吾嘗折肱泛濫在昔邾子好潔而廢於爐魏妓授歌而取誅殛禰衡持桄杖而大罵周公出火攻於下策袁彥道擲樗蒲而怒王藍田踐雞子於屐或逐繩而拔劍或搗蜂而聚液是皆喪大真於俄頃蹈禍機於飄忽妙喜於是開懷以受盡言止乎是也乃曰此吾之三益盍書之以為吾盤盂机杖之銘乎故李子夜呼燈醉索筆為妙喜三令五申之而不惜也李作此賦乃是年六月二十五日夜也。七年丁酉

　　師二十九歲是年開大寧寬和尚語錄求序於覺範其略曰余猶及見前輩能言老黃龍同時所遊從有若楊岐會翠巖真大寧寬皆一時號明眼而會真所得法子照映江左語言布寰宇獨寬公少見機緣有石門宗杲上人抗志慕古俊辯不群遍遊諸方得此錄讀之喜曰雖無老成尚有典刑此語老成典刑也其可使後學不聞乎即唱衣缽從余求序其所以命工刻之嗚呼杲之嗜好可謂與世背馳彼方尊事大名譽者傳受其語而杲獨取百年物故老僧之語欲以誇學者不亦迂乎雖然會有賞音者耳師在寶峰雖未參得禪先會汾陽十智同真愛他面目現在遂作頌云兔角龜毛眼裏栽鐵山當面勢崔嵬東西南北無門入曠劫無明當下灰因舉似覺範覺範歎曰作怪我二十年做工夫也只道得到者裏。八年戊戌

　　師三十歲參潛菴源禪師於豫章之章江按武庫曰潛菴老源和尚退居章江師參扣之久一日室中舉僧在大愚會中誦金剛經至應如是知如是見如是信解不生法相驀然有省遂白芝通所悟芝遂指禪床前狗子云狗子聻僧無語芝便打(即慈濟大師實緣嗣北塔祚和尚奉敕住南華與雲峰悅和尚厚善)潛菴舉前話至不生法相處芝云狗子聻你作麼生會師對曰狗子潛菴大稱賞之謂其不生法相也師後曰大愚芝禪師方便善巧如珠走盤不留影跡今以實法與人豈不孤佛祖之心乎時請海會從禪師住豫章觀音師以親近故乃述疏云道須神會妙在心空體之不假於聰明得之頓超於聞見無容擬議豈用提撕長老從公心契一如道超三際白雲巖畔紅蓮已散於秋風章水岸頭玉蕊再敷於春色念群生之擾擾嗟六趣之紛紛背正投邪迷源逐浪不逢達士誰挑暗室之燈罕遇當人孰指衣中之寶願從勤請無用勞謙李商老手錄之仍題其後曰妙喜為觀音請竹靈叟疏作語奇峭若久致力於斯文者乃知般若之靈驗如此何必讀四庫書然後為也。宣和元年己亥

　　師三十一歲依兜率照禪師席下嘗語侍者余宣和改元二月自觀音而往龍安兜率至路中例經改德士遂憩一山院以易冠裳山中卒無布賣遂以被單製鶴氅草堂和尚時住黃龍靈源和尚退居昭默堂江西法席以此為冠師三至山靈源與語不倦謂其徒曰杲禪神全似我晦堂老和尚莫之挽留乃作四頌以贈師期為叔世之舟筏而屢造草堂室中堂嘗曰宣州杲兄見地明白出語超邁乃吾家千里駒耳因陞座次師為眾請益進語有云拈得道旁芒草索翻身擊碎鐵圍山之句堂深喜之時韓子蒼宰分寧洪覺範寓雲巖師與二公從遊久之一日師作覺範頂相贊有種空花抽暗楔之句二公擊節大稱賞之按子蒼送師詩云憶昔分寧日逢師谿上頭裁書訪彭澤倚杖話荊州(時師得陳瑩中書欲再往荊州訪無盡居士)。二年庚子

　　師三十二歲是年春再謁無盡居士於荊渚同唐子西館于府第之西齋為法喜之遊一日居士問曰佛具正遍知亦有漏網處師曰何謂也居士曰吾儒尚云西方有大聖人不治而不亂不言而自化然堯舜禹湯皆聖人也佛何故略不言及之耶師曰且堯舜禹湯與梵王帝釋有優劣否居士曰堯舜禹湯豈可比梵王帝釋哉師曰佛以梵釋為凡夫餘可知矣居士曰何以知之師曰吾教備言佛出則梵王前引帝釋後隨居士擊節以為高論居士又一日語師曰余頃在江寧戒壇院寓居再閱雪竇拈古至百丈再參馬祖因緣雪竇云大冶精金應無變色投卷曰審如是豈得有臨濟今日耶遂有頌曰馬師一喝大雄峰深入髑髏三日聾黃檗聞之驚吐舌江西從此立宗風因舉似平禪師平後致書云去夏閱臨濟宗派知居士得大機用愍諸方學語之流來求頌本乃成頌寄之曰吐舌耳聾師已曉槌胸只得哭蒼天盤山會裏翻筋斗到此方知普化顛今又數年諸方往往以余聰明博記少有知余者公自江西法窟來必辨優劣試為老夫言之師曰居士見處與真淨死心符合近世得此機用獨二老矣居士曰真淨何謂師乃舉其頌云客情步步隨人轉有大威光不能現突然一喝雙耳聾那吒眼開黃檗面復舉死心拈提語云雲巖敢問雪竇既是大冶精金應無變色為甚卻三日耳聾諸人要知麼從前汗馬無人識只要重論蓋代功居士躍然撫几曰不因公語爭見死心真淨用處若非二老難顯雪竇馬師由是仰而歎俯而悲歎則歎二老與我同志悲則悲真淨已歿而新老又不及識慨然久之乃述偈以示師云馬師喝下立宗風嗟我三人見處同海上六鼇吞餌去棲蘆誰更問漁翁既而請違無盡囑師曰子必見圜悟吾助子往遂津致行李來京師師於是年十月離渚宮無盡乃十一月薨背按與唐立夫舍人書云某宣和庚子同尊丈居無盡書齋及八箇月從遊甚樂因作京師之行自茲分攜遂成契闊。三年辛丑

　　師年三十三歲按答關無黨書曰伏自渚宮作別遍遊襄沔取道南陽以冬春雨雪連作沒溺道塗其勞有不可勝言者二月十七日始至香嚴少此息肩偶天寧老子遣价相邀既是道舊初不苦辭因卷裓此來作度夏計又按為鄭成忠普說云山僧往年行腳將入京師至鄧州天寧有一蔡州道士遣人至藏司借華嚴寶積二經余竊知其為佳士翌日相見與語果然符合也。四年壬寅

　　師三十四歲初至京師擬依法雲佛照杲和尚會下適佛照退居景德鐵羅漢寺躊躇將半月未決去留因追繹湛堂遺訓時佛杲和尚居蔣山乃竟欲往焉而同志勉之曰江淮豈此老久留都下有闕必此來也遂依咸平普融平禪師法席按答王大受書云密首座某與渠同在普融會中相聚盡得其要領一日因上堂謝知客有語云三門頭忽有箇無面目漢來又如何與伊相見師乃問僧今日和尚上堂恁麼道你作麼生會不得道遠來不易不得道且坐喫茶不得道後架洗腳不得道寮舍不便你別著得甚語僧無語師乃舉似普融融云你離卻作麼生與伊相見師云且坐喫茶融云我情知你跳不出師云和尚離卻如何與伊相見融云且坐喫茶師云猶較些子咸平乃太宰王公大觀功德寺太宰往來無間而獨喜與師談論師之酬酢闊略主賓其徒有陰忌之者師頗無奠居意太宰由是以府第後花囿易菴遷師居之。五年癸卯

　　師三十五歲居太宰菴闔府敬事過於所親四事豐美用適師意菴中不事煙爨二膳及賓客往還凡有所須皆府中應給既親以道遂尒佚居。六年甲辰

　　師三十六歲九月圜悟有天寧之命詔既下乃私自慶曰此老實天賜我也幸早屆都城速慰所願屢以湛堂無盡委寄之語以白太宰欲預往天寧俟圜悟之夾其闔府挽留之意愈篤乃密令僕役移行李於宅庫及圜悟將次國門始託關無黨私喻鑰吏獨竊祠部而往乃自惟曰當以九夏為期其禪若不異諸方妄以余為是我則造無禪論去也謾自枉費精神蹉跎歲月不若弘一經一論把本修行庶他生後世不失為佛法中人也遂贖清涼華嚴疏鈔一部齎之天寧。七年乙巳

　　師三十七歲四月抵天寧挂搭按為禮侍者普說云五月十三日因張康國夫人請圜悟禪師陞座舉僧問雲門如何是諸佛出身處門云東山水上行若是天寧即不然如何是諸佛出身處薰風自南來殿閣生微涼向這裏忽然前後際斷雖然動相不生卻坐在凈裸裸處入室次圜悟曰也不易你得到這箇田地可惜死了不能得活不疑語句是為大病不見道懸崖撒手自肯承當絕後再穌欺君不得須信有這箇道理遂令居擇木堂作不釐務侍者每日同士大夫入室只舉有句無句如藤倚樹纔開口便道不是如是將半年一日同趙表之方丈藥石次把箸在手忘了喫食圜悟顧師而語表之曰這漢參得黃楊木禪也師遂引狗看熱油鐺為喻圜悟曰只這便是金剛圈栗棘蓬居無何扣圜悟曰聞和尚嘗問五祖此話不知記其答否圜悟笑而已師曰若對人天眾前問今豈無知者耶圜悟乃曰向問有句無句如藤倚樹時如何祖曰描也描不成畫也畫不就又問忽遇樹倒藤枯時如何祖曰相隨來也師聞舉乃抗聲曰某會也圜悟曰只恐你透公案不得云請和尚舉圜悟遂舉師出語無滯圜悟曰今日方知吾不汝欺也遂著臨濟正宗記以付之俾掌記室分座訓徒師乃炷香為誓曰寧以此身代眾生受地獄苦終不以佛法當人情乃握竹篦為應機之器於是聲譽藹著叢林咸歸重之按圜悟跋示師法語後云杲首座昔遊叢林遍見大有道之士軒昂騰踏不可羈縻曾於渚宮與無盡居士投契公雅重其器每囑曰應須見佛果宣和中會余被旨領天寧渠即先一日入堂已而造室中發語果異嘗陞座舉諸佛出身處薰風自南來即大瞥然自尒命於方丈側寅夕與之鍜煉以白雲老師昔所示有句無句渠盡伎倆百種開展悉列下幾乎以為心倖移換初無實地因志誠語之昔佛鑑與余正興是謗使更絕意探賾當不較多後來驀然猛省盡脫去機籌知見玄妙因為渠云正好參禪也即踴躍向前從頭一一加針錐始浩然大徹余不喜得人但喜此正法眼藏有覷得透底可以起臨際正宗遂於稠人中指令分座訓徒久之會都下多故理瓶錫出汴臨分書此以作別間年餘自平江虎丘得得上歐阜再集至山之次日入首座寮闔山數百衲子聳動屢作師子吼揭示室中金圈栗蓬大鉗鎚本色久參之流靡不欽服而德性愈恬穩洪無諍之風怗怗不較勝負只欲深藏山谷效古老火種刀耕向钁頭邊收拾攻苦食淡兄弟木食澗飲草衣茅舍避世俟時清平即發悲願真大丈夫慷慨英靈奇傑之人所企步囚再為細書仍作是跋焉又書送師持缽頌後杲公妙喜宣和末投誠於天寧密室四十二朝昏而於一言之下領略尋掌盂入廛市發意甚銳臨行作偈以餞之不惟以一期小緣要欲結萬人之志洪荷此千二百斤擔子既已了能事即入記室椎拂之下訓徒四方雲衲駢臻遽遭金人渝盟彼彼拂衣出汴相分歲華聿會于雲居首眾即持舊語俾書之按此二跋師乃是四月初一日挂搭圜悟初二日入院五月十三日悟道自四月初一日至五月十三乃四十二日悟道後持缽化緣畢入書記寮明矣。欽宗皇帝靖康元年丙午

　　師三十八歲居天寧記室分座訓徒按圜悟舉師立僧上堂曰鶻兒未出窠已有摩霄志虎子未絕乳已有食牛氣況復羽翼成況復爪牙備奮迅即驚群八面清風起一條脊梁硬似鐵一條白棒掀天地相與建法幢展衲僧巴鼻按祭圜悟文云某宣和末謁無盡居士於渚宮是時年盛氣銳眼高四海公不惜推轂之力寅緣幸會始獲投足於汴都天寧之室咨決大事會陞堂舉諸佛出身處薰風自南來之句渙然冰釋尋以古今商確有句無句晨鍜夕煉了無凝滯蒙於稠人中指令分座有相與建法幢之語(七會錄以相與建法幢為雲居上堂非也)一日徐師川同圜悟至寮見圜悟頂相師川指云這老漢腳跟未點地在師謂師川曰甕裏何曾失卻鱉師川云且喜老漢腳跟點地師云莫謗佗好一日圜悟問曰據虎頭收虎尾第一句下明宗旨如何是第一句對云此是第二句又問巖頭跨德山門便問是凡是聖德山便喝作麼生對云殺人須是殺人刀活人須是活人劍四月賜紫衣師號按塔銘曰師於有句無句言下得大安樂法縱橫踔厲無所疑於心大肆其說如蘇張之雄辯孫吳之用兵如建瓴水轉圜石於千仞之阪諸老斂衽莫敢當其鋒于時士大夫爭與之遊雅為右丞相呂公舜徒所重奏賜紫衣師號佛日大師時女真之肆驕取禪師十數師為首選圜悟遣惇上人侍行有西▆密三藏俱館金明池上日與論義密深敬服虜酋壯師不少屈由是一眾獲免其行師於是年八月出京按呂居仁送惇上人之雲居省師詩曰杲公昔踏胡馬塵城中草木凍不春胡兒卻立不敢問其誰從者惇上人袖手歸來兩無語而今且向江西住雲居老人費精神送往高安灘頭去。高宗皇帝建炎元年丁未

　　師三十九歲居楊州天寧十月同琳普明渡江省侍圜悟于金山信宿而別偕隆藏主之吳門少憩寶華次虎丘遂館于前資按武庫曰圜通秀禪師云雪下有三種僧余丁未冬在虎丘親見之不覺失笑乃知前輩語不虛耳。二年戊申

　　師四十歲居虎丘按為錢子虛普說曰余昔請益湛堂殃崛摩羅持佛語救產難因緣湛堂雖設方便余實不曉後因在虎丘看華嚴經至菩薩登第七地證無生法忍云佛子菩薩成就此忍即時得入菩薩第八不動地為深行菩薩難可知無差別離一切相一切想一切執著無量無邊一切聲聞辟支佛所不能及離諸喧諍寂滅現前譬如比丘具足神通得心自在次第乃至入滅盡定一切動心憶想分別悉皆止息此菩薩摩訶薩亦復如是住不動地即捨一切功用行得無功用法身口意業念務皆息住於報行譬如有人夢中見身墮在大河為欲渡故發大勇猛施大方便以大勇猛施方便故即便寤寤既寤寤已所作皆息菩薩亦尒見眾生身在四流中為救度故發大勇猛起大精進以勇猛精進故至此不動地既至此已一切功用靡不皆息二行相行皆不現前此菩薩摩訶薩菩薩心佛心菩提心涅槃心尚不現起況復起於世間之心師云到這裏打失布袋湛堂為我說底方便忽然現前十月省覲圜悟於雲居道由金陵訪韓子蒼待制留五宿而別泛舟泝流以抵星渚至山次日入首座寮按子蒼答師書云邂逅金陵雖適我願然始不謂遽往廬山故對床夜談不過四五自離岸至今不聞消息極以憂懸得書乃知到山旬日道路安穩又知便首眾僧與老和尚分座說法良深慰喜昨煩作覺範行狀及出世入寂月日欲為作一銘託同安入石切不可緩也秉拂略曰夷門昔日呈家醜拈出無邊栗棘蓬今日歐峰孤頂上幸然無事又相逢相逢即且置其中事作麼生若有道得便請歸堂若道不得打葛藤謾你諸人去也(云云)會中時多龍象以圜悟久虛座元俟師之來頗有不平之心一聞提唱無不屈服及冬至秉拂昭覺元禪師出眾問眉間挂劍時如何師云血濺梵天圜悟時於座下以手約云住住問得極好答得更奇元乃歸眾叢林由是改觀。三年己酉

　　師四十一歲雲居首座寮一日因遺火燒卻簾次日告香拈狗子無佛性話云欲識佛性義當觀時節因緣雲門大師道若是得底人道火何曾燒著口遂作頌云趙州狗子無佛性道火何曾口被燒昨夜忽然簾上發南海波斯鼻孔焦時圜悟有歸蜀意師於中夏遣參徒於雲居山後尋得古雲門舊址欲刱菴以居按圜悟與耿龍學書云杲佛日一夏遣參徒踏遂山後古雲門高頂欲誅茅隱遁其志可尚今令謙去山叟為書數語及疏頭亦欲輟長財成之可取一觀渠正欲奉鋤更在高裁也圜悟是年閏八月退雲居復示師住菴法語云古德住山率刀耕火種不蓄長物蕭然布衲麤衣糲食將大有為也慕義學道兄弟相從一切以寬量大度包納之不暴怒不峻阻慈悲喜捨以身師之蓋菴居五七間不比叢林寬廣咳唾動靜無不與耳目相接若一一責之以禮則久久生怨驀地顏色相及便見參商即攪道義豈不見藥山數十年牛欄菴只七八人其後皆為大法器風穴和尚單丁久之只二三相從後來麟象駢集答問汪洋謂之眾吼溈山十年煮橡栗喫晚年大安來者著五百眾大梅入深山幽谷初不與世接因鹽官僧採拄杖乃逢之問酬徑截後半千人今既不得已作避世隱遁正欲韜晦俟時清平然後行己之願豈可以小忍而亂大謀哉一切但低細和合先防自犯三業提向上那一著子教兄弟日有趣向自然忘倦向前去也俗諺所謂相見易得好共住難為人要須廓落寬容半見半不見且圖長久斷與常流異矣教中道如為一人眾多亦然三家村裏數間茅屋立成箇本分規繩不嚴不緩凡百折衷佗日便更多多益辦也古人佩韋佩絃各攻其偏惟務中道而行況辯智過人不能照此細務但患逞俊太過一色便自性久之便不好耳此去有人議論應當回轉著亦令讚歎非常人所可及乃善更有一箇急要最後句不免略說之佛法無多子久長難得人。四年庚戌

　　師四十二歲是年春遷海昏雲門菴時開善謙薦福本東林顏雪峰空凡二十餘人侍師而往朝參暮請聲譽藹著九月以盜賊猖獗避地湖湘抵長沙訪佛性泰禪師於谷山師與之雖法門昆季而未之識一見果合符契商今確古語必終日坐必達旦佛性喜楊岐正宗有賴於師特揭振祖堂以館之一日師曰香嚴悟道頌一擊忘所知五字曲盡其妙後七句皆注腳耳佛性曰五祖師翁頌狗子無佛性只消趙州露刃劍足矣餘皆剩語二人欣慰各以為然邊境既肅遂作江西之行按子蒼寄圜悟書云妙喜菴于雲門方成法席以賊近境散去近來豐城相見云過谷山見泰老甚安穩也。紹興元年辛亥

　　師四十三歲登仰山邂逅東林珪禪師按東林跋頌古云余靖康元年結茅分寧西峰建炎四年遷仰山明年妙喜自湖外來一見相契遂定楊岐宗旨二月復還雲門菴題高菴悟禪師語要示學徒雲門舉起竹篦五頌。二年壬子

　　師四十四歲深山闃寂所處皆正因學道之士而師不倦椎拂日夕與之鍜煉一日為眾曰此事人人具足各各圜成只向自己分上辦取世尊初生下一手指天一手指地周行七步目顧四方云天上天下唯我獨尊意在那裏意在鉤頭只要各各自知獨尊只如長慶稜和尚悟道了有頌云萬象之中獨露身唯人自肯乃方親昔年謬向塗中覓今日看來火裏冰這箇須是自肯始得我說底盡是塗中事去禪床角頭覓說佛說法說妙說玄事理心性盡是塗中事且那箇是獨露底身大丈夫漢須是自肯始得那裏去古人舌頭上覓纔見人道是你也道是道不是你也道不是只在聲色上走有什麼交涉又曰今時人盡是順顛倒不順正理如何是佛即汝心是卻以為尋常及至問如何是佛答云燈籠沿壁上天台便道奇特豈不顛倒耶又曰我這裏禪如擊石火當一擊時拈起法燭點著便行纔眨眼便蹉過也這些子不妨是難又曰兄弟做工夫不消舉因緣只去近處看只如六祖為明上座云汝但善惡都莫思量當恁麼時一切不思量還我明上座本來面目但恁麼看又曰此事大段近因甚不會良久曰只為分明極翻令所得遲。三年癸丑

　　師四十五歲東林珪禪師自仰山來同居各作頌古一百一十篇按東林書頌古後云紹興癸丑四月余過雲門菴同妙喜度夏山頂高寒終日無一事相從甚樂妙喜曰昔白雲端師翁謝事圜通約保寧勇禪師夏居白蓮峰作頌古一百一十篇有提盡古人未到處從頭一一加針錐之語吾二人今亦同夏於此事跡相類雖效顰無媿也遂取古公案一百一十則各為之頌更互酬酢發明蘊奧斟酌古人之深淺譏訶近世之謬妄不開知見戶牖不涉語言蹊徑各隨機緣直指要津庶有志參玄之士可以洗心易慮於茲矣臨川太守曾公紆以廣壽虛席請師莫之得遂託待制韓公子蒼及舍人呂公居仁以書勸諭庶幾肯就而師堅志莫屈按子蒼書云昨顏知藏歸附書奉勸以彼太闃寂山下時有劫掠似非禪定之所不若與眾來此或須卓菴極易事耳不知何故了不見聽今郡守欽仰道德且釆眾論特屈公高躅說法廣壽不肖語之曰此公誓不出世雖堅請必不來然自聞議定一方道俗無不延跂昔汾陽累請不出後來自要住院乃知通人或出或處豈嘗固執況今禪道頹壞所以圜悟望公振起楊岐之風若孤峰頂上草衣木食終不為人此則獨覺行也豈圜悟之意哉九月同珪禪師之臨川訪子蒼居仁謁草堂和尚於疏山因館子蒼之西齋按普說云子蒼為此事甚切與某鼻孔廝拄者半年。四年甲寅

　　師四十六歲是年二月作七閩之行按子蒼贈別詩其略曰幻世吾方夢迷津子作舟禪心如密付當為少淹留又有還應雪峰老領眾待雲門之句三月至長樂館于廣因寺因遊雪峰適建菩提會真歇了禪師請為眾普說其略曰今夏在廣因開箇燈心皂角鋪子隨分說些麤禪室中問一句子不思量計較天真自然道得一句便與一拶擬議不來劈脊一棒別無細膩工夫忽然打發一箇半箇卻教上來就大爐韛事同一家按為超明海三大師普說云尼長老妙道號定光太師往年在雪峰諸處參禪聞我在廣因遂破夏來求挂搭山僧向佗道我自是客門取長老去長老諾之其時只七十僧一日兩遍入室因為光藏主舉話次道在外面聽得有歡喜處便來吐露云適聞和尚舉不是心不是佛不是物已理會得當是便問佗不是心不是佛不是物你如何會云妙道只恁麼會道聲未了山僧云㘞多了箇只恁麼會渠乃瞥地林適可司法刱菴於洋嶼延師居之時宗徒撥置妙悟使學者困於寂默因著辨正邪說而攻之以救一時之弊按示遵璞禪人法語云甲寅春余自江左來閩有祥雲曇懿長老開法莆中衲子輻湊璞亦從之為表裏余知其未穩當恐誤學者以書致懿令蹔來懿畏得失遲其行遂因小參痛斥其非揭牓于門以告四眾懿不得已乃破夏來詰其所證只如舊時遂語之曰恁麼見解何敢嗣圜悟便退卻院來懿夏末果不食言璞亦繼至一日入室余問僧德山見僧入門便棒臨濟見僧入門便喝雪峰見僧入門便道是什麼睦州見僧入門便道現成公案放你三十棒這四箇老漢還有為人處也無僧曰有余曰劄僧擬議余便喝出璞聞之忽然脫去從前許多惡知惡解遂成箇灑灑地衲僧懿亦相繼於一言之下腳踏實地有彌光禪人叢林號光狀元者蓋在洋嶼最初得法一日入室次師問曰喫粥了也洗缽盂了也燒香了也行道了也去卻藥忌道將一句來光云裂破師厲聲曰你又來這裏說禪也光於言下契悟呈頌云當機一拶怒雷吼驚起法身藏北斗洪波浩渺浪滔天拈得鼻孔失卻口師即撾鼓說偈以證云龜毛拈得笑咍咍一擊萬重關鎖開慶快平生是今日孰云千里賺吾來又鼎需禪人入室師問曰內不放出外不放入正當恁麼時如何需擬對師以竹篦打至三下需忽大悟不覺叫曰和尚已是多也師又打一下乃示一偈云頂門豎亞摩醯眼肘後斜懸奪命符瞎卻眼奪卻符趙州東壁挂葫蘆又大悲閑長老年八十有四隨眾入室師問不與萬法為侶是什麼人閑曰扶不起師曰扶不起是什麼人速道速道閑擬對師便打忽然大悟復示以頌一棒打破生死窟當時凡聖絕行蹤返笑趙州心不歇老來由自走西東菴居纔五十三人未五十日得法者十三輩答曾天游侍郎吳元昭提刑問道書示祖元禪人曇懿長老等十三頌以頌戲了然居士鄭舉之作珪竹菴讚擬泉大道作磊苴歌送文紀道者持缽閩士鄭昂早聰銳該洽三教粗見尊宿所至談禪自若聞師力排默照為邪昂忿氣可掬一日持香來聲色俱厲引釋迦掩室及達磨魯祖面壁等語與師辯白師曰我只將你屋裏底為你說莊子曰言而足終日言而盡道言而不足終日言而盡物道物之極言默不足以載非言非默義有所極孔子曰參乎吾道一以貫之曾子曰唯此亦言而足處但措大多錯會肇論釋迦掩室於摩竭四義是皆理為神御故口以之而默豈曰無辯辯所不能言也何得向黑山鬼窟裏坐地先聖訶為解脫深坑極可怖畏蒙莊座主尚不滯於默然況祖師門下客纔開口便落今時有甚交涉尚明不覺作禮師復微以生死大事乃省悟悅服是冬以浴司拾官夫所伐棄樹梢燖浴縣尉私意追擾菴鄰師即拂衣過莆陽憲使督尉躬請不已戲作偈寄檀越曰雲門燒浴盜官柴帶累傍人枉受災寄語嶼頭諸施主已成鮑老送燈臺。五年乙卯

　　師四十七歲正月赴蔡子應郎中天宮菴之命泉南給事江公少明刱新菴於小谿之上延師以居按韓子蒼答少明書云竊知草菴得妙喜師開山不喜妙喜得此菴喜此菴得妙喜然此道人孤高絕俗與世寡合此正其所長以故惡嫉者眾惟曠懷偉度乃能期之於物外若得安居使圜悟之風焜燿泉南實叢林盛事又按師答郡王孟公仁仲樞密徐公師川書云去春入閩憩廣因洋嶼及八箇月而蔡子應以莆中靈巖天宮菴見招坐席未煖江少明復以今新菴遣人相延遂領長樂五十三衲子卷裓此來四月初一入菴見今內外度夏者二百人皆叢林老成從遊士夫一時名士如李參政漢老江給事少明蔡子應郎中儲彥倫李端友蔡春卿正卿諸公咨問扣擊拳拳不倦雖菴居幽僻正拙者之所宜也一日因師示眾舉自頌趙州庭前柏樹子話拈云庭前柏樹子今日重新舉打破趙州關特地尋言語敢問大眾既是打破趙州關因甚特地尋言語良久云當初將為茅長短燒了元來地不平李參政聞之忽然有省乃謂師曰若無後語邴亦領略不得別後以書與師曰近扣壽室伏蒙激發蒙滯忽有省入顧惟根識暗鈍平生學解盡落情見一取一捨如衣壞絮行草棘中適自纏繞今一笑頓釋欣幸可量非大宗匠委曲垂慈何以致此自到城中著衣喫飯抱子弄孫色色仍舊既亡拘滯之情亦不作奇特之想其餘夙習舊障亦稍輕微臨別叮嚀之語不敢忘也重念始得入門而大法未明應機接物觸事未能無礙更望有以提誨使卒有所至庶不玷於法席矣蔡子應郎中亦以書通所得於師略曰某近看狗子無佛性一語恰似平地釘箇擊驢橛子一除除卻頓覺廓然本無罣礙一切文字語言已沒交涉故見得竹篦子徹底分明信知從上佛祖切要為人處尤無多子便見自己腳根下一段大事明如皎日廓若太虛從本已來不生不滅不變不易赤骨歷地著一絲毫不得直饒千佛出世亦無摸索處菩提煩惱真如涅槃皆為剩法花梢柳眼種種勝妙境界盡是榼[木*(文/韭)]阿羅應時瓦解冰消慶快有不可勝言者因作頌曰雲門篦子逢人便舉有眼無睛徒勞下語二曰狗子無佛性截斷衲僧命打破趙州關識得雲門病樞此回若不遇老師空被從前一知一解以為殊勝埋沒過此一生豈不可惜也師之所答備於語錄。六年丙辰

　　師四十八歲住泉州雲門菴四月十六日圜悟和尚訃音至舉哀拈香指真云這箇老和尚一生多口攪擾叢林近聞已在蜀中遷化了也且喜天下太平雲門昔雖曾親近要且不聞他說著箇元字腳所以今日作一分供養點一盞茶燒此一炷香熏他鼻孔即非報德酬恩只要辱他則箇召大眾云既不聞他說箇元字腳又無恩德可報何故特地作這一場笑具還委悉麼冤有頭債有主偶因失腳倒地至今怨入骨髓遂燒香祭文略曰某近蒙大丞相張公委僧祖秀報成都府昭覺圜悟先師去年八月初八日示寂闍維煙所及處五色舍利如菽道俗祖送悲動門蜀間關萬里計音不以時乃以是年四月戊戌朔十六日癸丑成服設伊蒲之饌用展哀思嗚呼先師道德高大麾斥八極顧其得法之由與夫平生出處大略遭遇
　明天子表帥叢林照映先烈上自宸扆公卿下逮閭里負販草木昆蟲戶知之矣寧復鉤棘敘致為世俗文字不情之具乎獨念孤陋不肖蒙被剪拂之賜含悽哽塞其忍默然(自敘云云)重念先師眷眷如此其至者豈於某有所私也要之以付託之重俾於钁頭邊覓本分種草期得一箇半箇恢張臨濟已墜之宗開鑿後昆眼目貴不虛閱世實先師之志願也不肖安足以承遺訓區區圖報未知所從此其所以含悽哽塞不能自已傾倒底蘊先師實臨之至晚小參舉僧問長沙南泉遷化向什麼處去沙云東家作驢西家作馬僧云未審意旨如何沙云要騎便騎要下便下師云今日忽有人問雲門圜悟老師遷化向什麼處去只向佗道入阿鼻大地獄去也未審意旨如何飲烊銅汁吞熱鐵丸或問還救得也無云救不得為什麼救不得是這老子家常茶飯十月李參政漢老呂舍人居仁鄭編修尚明同訪師令莆田鄭元亮寫師頂相三公述讚書其上(讚見後錄)師自題曰趙州云似則打殺老僧不似則燒卻幀子盡謂此本逼真獨未見有下毒手者放過一著兩手分付鈍叟(鈍叟尚明自號也)作釋迦出山相讚趙州和尚圜悟和尚真讚。七年丁巳

　　師四十九歲住小谿雲門菴按祭圜悟和尚文曰大丞相張公德遠出蜀先師餞別臨分袂握手以不肖孤蹤囑之尋訪以至忍泣意欲推挽為出世利物之事張公之在閩也以先師之故忘位兒之崇招以尺書偶緣疾疹不果一千典謁然某素有不出人前之戒業已退藏豈復有所覬覦哉又按塔銘曰浚在蜀時勤親以師囑謂真得法髓浚造朝遂以臨安府徑山延之恐師痛事韜晦必欲致師移書泉守劉公彥脩趣其行不得已旛然而起按題佛燈珣禪師祭文後云余紹興丁巳春赴臨安府尹之命王國一法席又按答泉守劉公書云五月初離泉南冒大暑艱苦備嘗七月方抵三衢呂丞相易疏帖遣人至衢相候超然居士趙表之曩與師同法席于大梁歐阜每以不宦遊出世為戒時表之偶辟南外宗正司師赴徑山適會衢之官驛師述偈見意云超然妙喜兩同參驀地相逢各負慚我去住山君躍馬前三三與後三三十七日至臨安二十一日開堂於明慶寺下座次少卿馮公楫問曰和尚常言不作這蟲豸為什麼今日敗闕對曰盡大地是箇杲上座你作麼生見馮公擬議師便掌之時群僚失色馮大笑曰長老與楫佛法相見二十四日入院九月歸受業眾請小參說偈山僧昔為童子時一念知道出家好卻因脫白此伽藍今日重來稱長老兵戈之後亡者多現前耆宿喜無惱以尊就卑離我人咸請舉揚無上道後生當發勇猛心四海求師宜撥草徑山奉勸不虛施辯口維摩須靠倒次寧國眾道友請陞座說偈只這些兒住處是吾生長之地別去二十七年日月疾如彈指(政和元年辛卯持缽至紹興七年丁巳計二十七年)走遍天下叢林意圖出離生死報答父母重恩不是等閑遊戲平生得箇剛強方與佛祖出氣今朝依舊還鄉親戚百無一二道是昔人猶非道非昔人猶是莫作是非論量透過世間出世慇懃普勸諸人急著眼睛看取冬持缽鄰郡訪雙槐居士鄭禹功於璉市作佛燈珣禪師真讚金華聖者畫像讚題吳氏六湛堂。八年戊午

　　師五十歲乃入院之明年眾將一千皆諸方角立之士師行首山令起臨濟宗憧憧往來其門如市學徒咨扣日入玄奧規繩不立而法社肅如也由是宗風大振號臨濟再興時給事馮公濟川無著道人妙總同坐夏山中馮館不動軒日只一食長坐不臥按示永寧郡夫人法語云一日因示眾舉藥山初參石頭及馬祖因緣濟川無著纔聞提撕各有省悟下座濟川隨師上方丈云某甲理會得師曰居士如何濟川云恁麼也不得蘇嚧娑婆訶不恁麼也不得㗭哩娑婆訶恁麼不恁麼總不得蘇嚧㗭哩娑婆訶師曰梵語唐言打成一塊咄哉俗人得此三昧師遂至無著寮舉濟川語無著云妙摠曾見郭象註莊子識者以為莊子註郭象師乃舉巖頭婆子話問之無著遂作頌曰一葉扁舟泛渺茫呈橈舞棹別宮商雲山海月俱拋棄贏得莊周蝶夢長師以頌示之曰汝既悟活祖師意兩段一刀直下了臨機一一任天真世出世間無剩少我作此偈為證明四聖六凡盡驚擾休驚擾碧眼胡兒猶未曉按為瑩上座普說云因遣道謙往零陵問訊紫巖居士謙中途打發大事及歸老僧半山亭望見便云這漢和骨都換了也謙聞之大驚這些驗人處設使釋迦達磨來亦不讓作不動軒記答樞密富公季申問道書冬行化吳門作慧日雅禪師真贊。九年己未

　　師五十一歲是年龍象駢集坐夏者一千七百有奇舉悟本道顏二座元分座訓徒按真讚曰一千七百癡衲子圍繞這箇無明叟以神龍未有封號敷奏于朝蒙賜侯曰廣潤廟曰靈澤謁丞相張公德遠于四安求圜悟和尚塔銘按畫像讚曰初識公于京師後十五年再會吳之四安又按答佛性泰禪師書屬者訪張丞相弟兄艤舟霅川為數日之款已為先師製得塔銘見刊石佗日尋便奉寄答陳季任少卿趙道夫待制劉彥脩寶文彥沖通判問道書作布袋和尚臨濟和尚畫像讚贈醫師王公繼先參政劉公大中頌題超然居士六法圖作普照英禪師真讚祭韓子蒼待制江少明給事文。十年庚申

　　師五十二歲刱建千僧閣時侍郎張公九成狀元汪公應辰登山問道於師張與師談格物之旨師曰公只知有格物而不知有物格公擬議徐曰師豈無方便邪師笑而已張曰還有樣子否師曰不見小說所載唐有與祿山謀叛者其人先為閬守有畫像存焉明皇幸蜀見之怒令侍臣以劍擊像首其人在陝西忽頭落公聞之頓領厥旨乃題偈于不動軒壁間曰子韶格物曇晦物格欲識一貫兩箇五百又一日問曰前輩既得了何故理會臨濟四料揀則甚議論問師曰公之所見只可入佛不可入魔豈可不從料揀中去邪公遂舉克符問臨濟至人境兩俱奪不覺欣然師曰余則不然公曰師意如何師曰打破蔡州城殺卻吳元濟公於言下得大自在嘗曰某每聞徑山老人所舉因緣豁然四達如千門萬戶不消一踏而開或與聯輿接席登高山之上或緩步徐行入深水之中非出常情之流莫知吾二人落處然九成了末後大事實在徑山老人處此瓣香不敢孤負佗也一日與師坐於方丈偶僧持師頂相求師自讚師曰無垢試為題之公點筆疾書曰擊石揚沙驅雷逐電一觸其鋒神飛膽戰未及領略火蛇燒面公擲筆于案自有得色師笑曰意未盡在公曰和尚如何師應曰何不道此是阿誰徑山老漢公唯唯復書之答劉大中參政張仲晹提刑許壽源司理問道書作祭喻彌陀文佛燈珣禪師塔文讚草堂和尚像。十一年辛酉

　　師五十三歲千僧閣告成師遣介泉南求記於李漢老參政其略曰師於臨濟為十二代孫其道大故其攝者眾其門峻故其登者難其旨的故其悟者親其論高故其聽者驚且疑而同時者譏毀嫌謗不勝其忿然四方學者或自謂親證或幾號罷參皆肩摩袂屬沓來於座下而公所遇之未嘗假詞氣接慇懃拒之而不去疏之而益親至於水洒梃逐而戶外之屨常滿平時不喜者亦皆鉗喙結舌歎息其不可及吾不知公之道自有以使之耶院去城百里自唐國一禪師始斬蓬藋驅龍蛇而居之寺無常產山之神龍實助其緣化公至之始眾纔三百二年法席大興眾將二千而院有僧堂二不足以容刱意於寺之東鑿山開址建層閣十楹以盧舍那南向堯然居中列千僧案位於左右設連床齋粥於其下經始於十年春越明年春告成余嘗問道於公聞之而歎曰非成是閣之難致其眾之難非致其眾之難道行而不能使其眾不至之難一閣之成在公何足道而循襲齷齪之者以為奇特不亦陋甚矣哉獨喜其道行而眾從之故為書其本末且以諭夫是年四月侍郎張公九成以父卒哭登山修崇師陞座因說圜悟謂張徽猷昭遠為鐵鏟禪山僧卻以無垢禪如神臂弓遂說偈曰神臂弓一發透過千重甲子細拈來看當甚臭皮襪次日侍郎請說法台州了因禪客致問有神臂弓一發千重關鎖一時開吹毛劍一揮萬劫疑情悉皆破之語未幾遭論列以張坐議朝廷除三大師事因及徑山主僧應而和之五月二十五日准
　敕九成居家持服服滿別聽指揮徑山主僧宗杲追牒責衡州按張子韶答何中丞伯壽書曰九成忽棄老親此心痛割欲死無路四月十四奄經百日顧此冤苦無所舒豁徑山老人道眼明徹超然在生死之表而一眾凡千七百人皆不為名聞精心學道宜飯此處可以少慰先考之心是日登山十八下山而除帥在月末事理昭灼當益安命義按師答馮給事濟川書云張子韶四月十四日以父卒哭十六日請陞座十八下山除三大帥卻在四月末今坐此得罪事體昭明豈偶然哉皆前報世中因緣會遇一切歡喜順受償足自定矣(二十八日余太保韓公世忠少師張公俊充樞密使少保岳公飛充樞密副使)先是元豐戊午慧雲塑釋迦文像有異人丁生語寺僧曰若像之毀是人嬰禍于時慧雲後昆忘丁生之讖毀像新之正此日師責衡州七月至貶所時昭遠知臨川師以偈戲之曰小郡知州說大禪因官置到氣衝天常攜鏟子勘禪客誰知不直半分錢昭遠亦戲以偈酬師曰小菴菴主放憨癡愛向人前說是非只因一句臭皮襪幾乎斷送老頭皮是年冬李參政泰發以絕句寄師其引云適衡聞州郡欲免旬呈師毅然不可曰無以我累人此意豈流俗泛泛者所能窺之哉感歎成小詩曰十畝荒園旋結茅芥菘挑盡到同蒿聖恩未許還磨衲且向階前轉幾遭按為盧時用普說云初到衡陽諸處道友送錢來因遣兩侍者往嶽山溈山散處齋僧衡人初不知是說因普說方與言宣律師問韋馱天神世間功德何者最大曰齋僧功德最大云云人即聽信稍知歸向焉。十二年壬戌

　　師五十四歲居衡州廖季繹通直之西園四方衲子雲委川會羸糧景從菴無以容來學散處花藥開福伊山遇小參入室會集其所師則籃輿往而據丈室其年蘊聞禪師復至臨安見有以費孝先之術決前定休咎因試問焉其詩曰鴈回始覺瀟湘遠石鼓灘頭莫怨天一住十年泰楚隔木弓重續舊因緣蓋謂衡陽及移梅陽矣(衡陽有回鴈峰瀟湘石鼓灘自辛酉至庚午移梅陽恰十年或云古者以梅木為弓)是年接草堂禪師書慰問曰不續音問逾年常思慕矣遊人所傳徑山道旺安眾甚多拙者常憂古人云道旺則魔盛城高則衛生今年中夏忽聞難作將謂小撓秋來方得的音乃知有此禍患可謂教法凌遲叢林凋喪遂致禍及弘護者賴吾仁久煉真空頓明心地不以為憂世諦如電光身心如夢幻樂然隨順那事無妨善惡業報今古難逃以此段靈光獨耀想所至處法法圓成必有神明知鑒互相安穩唯望寬懷一致度外昔黃檗勝雲居舜皆有此患後得歸源傳揚正法心契佛祖豈虛然耶如來成道魔難堅固老拙暮景相侵住世不久今守殘喘待盡而已汝正英銳莫忘初志料想此生難得再晤餘宜保愛以順世緣師答書略曰自到衡陽一向謝絕賓客四方書問一切闊略獨於吾叔祖老師未能忘懷雖欲具狀致起居問亦無由得達視覽然瞻仰教誨未始頃刻置念也本宗上座至蒙惠書種種安慰褒揚存撫不替昔時返覆數過不忍去手足認為物作則曲折周旋之意下情感戴何時可忘願叔祖龍天密護法壽與趙州安國師輩齊年某打箇筋斗回來尚及依栽松道者例妄意如此不識老師那時肯放一線道否師仍以金帛囑去僧蘊聞曰恐汝到寶峰而此老去世可設盛饌以書讀而祭之既至草堂已圜寂僧如所教也。十三年癸亥

　　師五十五歲按紀談云明禪師自辛酉隨侍過衡陽日化於市癸亥秋辭往浙西持缽期明年上元回師送偈有云藞苴明大禪孟浪絕方比識得玄中玄作得主中主赤腳走長街一日數百里色力既勇猛殊不畏寒暑如是二三年日日只如此又云甲子上元前卻要到這裏其隨師者多效勞如此仍作畫像讚付之作丞相張公德遠向宣卿直閣畫像讚答內翰汪公彥章舍人呂公居仁隆禮郎中夏志宏運使問道書跋草堂和尚語錄閱維摩經有感以頌示傳禪師。十四年甲子

　　師五十六歲示提舉李獻臣法語二十六段答汪聖錫狀元宗直閣問道書作富季申樞密妙高堂銘延鴻寺鐘銘題蔡知縣小菴張昭遠徽猷請作維摩讚作六祖畫像讚祭衛寺丞文。十五年乙丑

　　師五十七歲正旦試筆題韓司諫樂谷藺庭彥知縣請作入定觀音讚作寂音尊者讚題魏邦達侍郎凈心閣汪聖錫狀元燕坐軒示廖季繹知縣真如道人空慧道人法語答林少瞻嚴子卿陳阜卿問道書以頌代書謝張丞相惠兜羅綿戲題如如菴曰契此如如理豈論皮與髓打破枯髑髏百花生碓觜。十六年丙寅

　　師五十八歲解空居士侍郎劉公季高手寫華嚴經一部施師受持仍請為眾普說發明奧旨師以衣盂建閣於花藥寺之方丈設龕像以所施經奉安其上真如道人請作補阤大士讚文殊問疾讚作死心和尚普融平禪師佛性泰禪師真讚示陳次仲通判法語作胡明仲侍郎徐明叔郎中畫像讚答徐稚山侍郎曾天隱宗丞問道書等觀居士廖季繹以書告疾示之頌云左心小腸肝膽腎右肺大腸脾胃命於斯識得本來人七顛八倒那伽定。十七年丁卯

　　師五十九歲侍者以師與衲子問答古今語句請名按題篇首云余因罪居衡陽杜門循省外無所用心問有衲子請益不得已與之酬酢禪者沖密慧然隨手抄錄日月浸久成一巨軸持來乞名其題欲昭示後來使佛祖正法眼藏不滅余因目之曰正法眼藏尋以印本寄曾文清公公欲作頌謝但得二句曰摩醯太多臨濟少唯有雲門師恰好因復書請續後句既啟封即曰爭如瞎驢滅卻休露柱燈籠皆絕倒公得師指示喜愜盈懷已而以偈寄龍團茶與師曰蒼璧團團不暗投舌端有眼似离婁莫言茗碗無三寸解問如何是趙州師答之曰趙州傳語龐居士近日無端會喫茶卻笑舊來多鹵莽不將龍焙入脂麻作徐稚山侍郎畫像讚題薌林居士向伯恭無熱軒時李漢老參政薨背師作文遣僧致奠偶曰泉南道友零落殆盡今唯蔡郎中一人而已不若生祭之乃戲為文曰致祭于靈巖山下半風半顛大脫空居士之靈惟靈鐵器市裏牙人脫空場中主將黑豆換人眼睛只做這般伎倆將謂閻老不知一向起模畫樣而今死去見渠看你有何憑仗鑊湯爐炭橫行劍樹刀山逆上我儂聞說欣然獃漢攢眉惆悵人情敢不周旋薄奠聊陳供養郭郎線斷俱休嗚呼哀哉尚享僧未至而蔡公卒復系之以詞而祭之其略曰嗚呼始以前文與公相戲此意未達公已瞥地二俱偶然初無實義公既去矣文焉敢棄就而祭之是法如是性空道人築屋於城之西門外謂之廖氏山堂遷師居之。十八年戊辰

　　師六十歲正旦書事寄無垢居士曰上苑玉池方解凍人間楊柳又垂春山堂盡日焚香坐長憶毗耶多口人示黃子餘知縣法語作李王見法眼畫像讚普化和尚畫像長靈卓禪師真讚答劉季高侍郎李彥嘉寶文問道書題喻子才郎中觀我菴作李泰發參政轉物軒銘示幻住道人智常法語作祭薦福本長老文云阿誰無生阿誰無死學道參禪正要了此汝今既了吾復何憾付明眼人判此公案。十九年己巳

　　師六十一歲答無垢居士論正法眼藏書向伯恭侍郎問夢書李泰發參政似表郎中問道書示鄧子立直殿法語跋周子充手書華嚴經作馬大師龐居士讚路彥捷寺丞畫像讚祭劉彥脩寶文彥禮直閣文題自頂相示繼明禪人曰光裕顯大迺道之疣也背道而馳求迺其賊也疣之與賊若人之身有蟯蛔木之實有蠹蝎決欲血氣充盛而秀出於林安得容此物於其間哉疣之與賊此之謂也苟聞其道而晦其跡光裕顯大不馳求而自昭著矣苟未聞其道而欲去其疣而亡其賊則疣之疣賊之賊者也吾佛聖人設教亦如是而已吾雖聞道矣而不能晦其跡而蹈禍機亦疣賊之謂也繼明禪人學佛者也畫吾像而求自讚因作是說以示明而自警非敢自談己德而復作疣之疣賊之賊者也。二十年庚午

　　師六十二歲師自讚身著維摩裳頭褁龐公帽資質似柔和心中實躁暴開口便罵人不分青白皁編管在衡陽莫非口業報永世不放還方始合天道為趨時者巧加誣訕之語取憐勢位以是年六月二十五日准
　命移梅州取道郴陽抵曲江訪舍人朱公翊於西園作雲門匡真禪師畫像讚七月十四日至曹谿留信宿作昺禪師真讚按題其語錄云紹興庚午夏自回鴈遷梅陽道過韶石禮老盧於窣堵波下適遇堂頭明姪禪師舉揚宗旨二十六日至南海館于光孝方丈之西軒凡三十二日示何文綬彭彥祥鄭子壽顧廷美張彥清元覽等法語莊彥質未畫師像預以素縑求讚云只此便是妙喜真何用畫工更忉怛彥質抬眸子細看南無急性王菩薩八月二十九日離五羊九月十五日抵羅浮十月初三日至貶所按紀談師抵梅陽郡守謝朝議語僚屬曰朝廷編置所謂長老者但一僧耳兵馬東偏隙地從其居止既而僧行日至幾數百指施鍬钁而平基址運竹木而縛屋廬聽其指呼無敢怠者守雖聞其服勤如此亦未知果何人也於是延見一二觀其能為南閩脩仰書記適承命乃與守從容彌日語論英發確古商今逢原左右守復微等伍更有蘊異能者否仰遂告以負大經論者有之博極書史者有之詩詞高妙者有之翰墨飄逸者有之其所以未能明徹則佛祖大事因緣而已是以不憚艱險隨侍而來得依仁政幸莫大焉守且駭異知其徒皆為法忘軀之士自是於師日益加敬。二十一年辛未

　　師六十三歲居梅州太守遣其子謝純粹求入道捷徑示之以法語八篇作雪堂行禪師語錄序祭安撫劉公方明文。二十二年壬申

　　師六十四歲示張觀察法語以頌代書寄張聖者賀福聖長老出世答不二居士注金剛經求印證書華心居士杜撰水陸儀文書以頌滑稽敏棕皮歸蜀作覺明居士夏志宏畫像讚。二十三年癸酉

　　師六十五歲作送黎文晦歸龍川序南安巖主畫像讚跋雪峰空禪師語錄書古寄婺女使君李公獻臣書古送立禪人歸雙林曰空手把鋤頭油瓮捉泥鰍步行騎水牛紙人火上遊人從橋上過猛虎當路坐橋流水不流高峰駕鐵舟立禪歸到雙林寺說與渠儂且罷休妙喜為君重說破咄且莫瞌睡按雲臥書云師是年坐間凡有所說則法宏首座錄之自大呂申公執政至保寧永禪師四明人得五十五段而罷興宏遂以老師洋嶼眾寮牓其間有兄弟參禪不得多是雜毒入心之語取稟而立為雜毒海今刊本名武庫者乃紹興十年春信無言等聞師語古道今聚而成編福清真兄戲以杜預傳中武庫二字為名及庚午師偶見是集曰其間亦有是我說話何得名為武庫以是知武庫之名實非師意也。一十四年甲戌

　　師六十六歲太守楊公王休建華嚴會請為眾普說說偈略曰紹興甲戌上元節自在居士興善利梅民服化咸歡喜仁風惠澤家家至善哉奇特大因緣不可思議絕倫比上祝吾　皇萬萬春當與天地相終始示唐彥舉覺軒法語以頌代書答歸宗華姪長老題圜悟和尚所付楞伽經授鼓山宗逮長老題臨濟正宗法語跋古塔主語錄韋參軍以花圃建菴遷師居之。二十五年乙亥

　　師六十七歲正旦臨安凈空居士陳安常不空居士張處俊各具一百問答遣价求印證師題其後云自問自答自倒自起處俊安常各說道理一人搖頭一人擺尾蚊錐鐵牛賣弄口觜賞伊膽大來呈妙喜盡令而行埋入地底放過一著各自看取若不放過打出骨髓且道是賞伊罰伊明明向你道尚自不會豈況蓋覆將來師自衡遷梅六年之間遐陬遠俗靡不從其攝化家繪其像敬事虔肅有若臨淮之大士南安巖之定光十二月蒙　恩自便按龍王殿記云二十五年冬
　天度清曠權綱獨攬　詔有司理冤打還之梅陽梅為南方煙瘴之郡醫藥絕少多有不及東歸者按答經略方公務德書云往歲南遷參隨僧行零落瘴鄉六十三人義難以忘今之所存于茲無幾間或熏爐茗碗必異於眾蓋不忘南荒朝遊夕處之義也按為張縣尉普說在梅陽六年受人供養臨行菴中所有動使之物盡散與人平昔所收些施利悉用辦齋遍請合郡僧道士庶并見任官云。二十六年丙子

　　師六十八歲正月二十一日離梅陽太守鄧公酢賓禮委官兵津發居民扶老攜幼遮道祖餞眷戀有不勝情者蓋其道使之然也取道汀州二月至灨川時無垢居士侍郎張公子韶自橫浦蒙　旨守永嘉師維舟俟之用慰契闊既見留連款語遍賞名山留題馬祖菴詩云中有奇道人機鋒如劈箭謂師也公因以自畫像需讚師點筆疾書有貧兒索舊債之句已而聯舟東下至廬陵眾信請說法于祥符寺作廬陵米價頌次太和遊青原分袂於臨江之新淦作湖湘之行按無垢贈別詩云相別十七年其間無不有今朝忽相見對面成老醜人生大夢耳是非安足究欲敘惓惓懷老大慵開口公作湖南行我赴永嘉守重別是今日南比又奔走已歃相過盟長沙不宜久邑宰黃公元綬迎師館于東山寺三月十一日被　旨復僧謝恩陞座有青氈本是吾家物今日重還舊日僧珍重聖恩何以報萬年松上一枝藤之句示黃元綬如是居士法語云渝川江亭一見心已許之既而來驛舍吐露若合符契自慶驗人眼不讓古人作黃世永主簿凈智菴銘至宜春憩于光孝寺方外道友錢子虛計議請為眾說法時丞相和國張公德遠居長沙其母秦國夫人問道於師按殿記曰浚竊惟先妣秦國太夫人晚聞道于徑山佛日大師得自在無畏法杲有忠君愛物之志非若聲聞獨覺之私厭生死而樂寂滅也是以浚與之遊或者迷惑世綱循利背義排斥己異移怒於師有識者憤之秦國臥疾將亟曰妙喜老師此生無復見也老婆有私恩未報和公凡三走介之宜春趣師之行由是兼程而至秦國捐館矣和國公語師曰先妣願供養和尚一年為報德之私今無復得某謹遵遺訓師幸少留以九夏之期盡其敬奉一慰先妣之願二伸人子之心師不可得而辭遂館于光孝寺之東堂六月卻饒州薦福之命以偈遣四專使云萬死一生離瘴網前程來日苦無多收拾骨頭林下去誰能為眾更波波題大溈智禪師語錄後示羅孟弼法語七月秦國喪靈歸蜀師亦次舟至荊南和公力挽同往師無入蜀意遂作桑梓之行尼慧覺以師頂相求讚故有雖然未即過江東且隨覺禪看西蜀之句中書舍人唐公文若字立夫於道自謂有所趣向每聞蜀僧言師有未語已前之驗立夫時召赴行在維舟謁師相見次曰莫是子西之後否立夫曰乃大人也師曰尊丈與某昔在無盡府第相從甚久不如公有箇無師自得底道理但未喫得徑山手裏竹篦在立夫乃俛首感歎然後炷香以致謝誠遂連檣而之鄂渚按示太守祠部熊公叔雅法語有云近在渚宮見一破家散宅底漢欲操吾刀入吾室便要殺人放火被妙喜不動干戈即時擒下不必見贓而後知其為賊蓋指立夫也又按立夫跋師示熊法語後云徑山贓物并案款上納異時鄂州有一點雜毒入心定卻翻案也縛虎須急緩則噬人事不兩存要識方便若只旗鎗兩下又涉廉纖(云云)別後以頌寄師云人皆養子防身老臨濟生兒不養家三尺竹篦千古令更無一物是生涯武當軍節度使李公師顏請說法于府第示徐敦濟提刑法語已而下赤壁次臨皋望東坡雪堂因作頌曰力將正說分邪說夢到黃州與惠州竹屋數椽容老兒大江千古只東流抵九江太守朱公請說法于能仁寺而以廬山圜通敦請住持三辭而不獲因舉道顏長老補其處然後解維十月至宣城館于敬亭山作普明琳禪師真讚謁方外道友太守樞密樓公仲暉作顏簡卿簡室銘湯承事慶齡菴銘適明州阿育王山專使至准　朝命住持十七日祗受次寧國入山東安存悼往三宿而別十一月渡錢塘由會稽雙槐居士鄭禹功參議以詩迎師於旅亭有底事病魔渾不染只將正見洗蠻煙之句帥座參政魏公良臣請說法于能仁寺十三日就明州光孝寺開堂十五日入院臘月訪天童覺禪師及諸鄰峰。二十七年丁丑

　　師六十九歲住育王褁糧問道者萬二千指百廢並舉檀度響從冠於今昔雲巖典牛游禪師以頌寄師云五濁海底輾屎豬躍出那邊三腳驢鐸聲既已喧四衢雲間騰踏天馬駒諦聽典牛一句子世上有你何用余於是增修廚屋鑿二新泉曰妙喜曰蒙按泉銘略曰育王為浙東大道場地高無水僧眾苦之紹興丙子佛日受請周旋其間令僧廣恭穿穴茲地為大池鍬鍤一施飛泉盆湧知軍事秘監姜公見而異之名曰妙喜無垢居士為之銘末句有云謂余未然妙喜其決之師因說偈於其後仍作蒙泉銘曰廣利東泉曰蒙源玲瓏萬竅通聲淙淙出無窮良施工不落空銘泉者為誰山僧妙喜翁寺以眾多食貧常住伏臘不給陳請海岸閑地僅千頃命工開築以為南畝費緡錢十萬餘師率八萬四千人結般若勝會人出緡錢餘竭衣盂以成歲入用贍齋廚左丞相湯公思退敷奏詔賜其莊名般若六月弔衡陽太守石公彥和于新昌遷佛智禪師塔作正堂辯禪師語錄序廣福寺鐘銘東坡先生畫像讚跋文殊道禪師偈頌答樞密樓公仲暉節使曹公功顯侍郎曾公吉甫侍郎榮公茂實妙德居士黃公節夫問道書示張晉彥運使羅宗約參議趙師厚觀使孫長文通判鮑夢符教授呂舜元機宜郭仲堪知縣曾叔遲機宜法語示內都知董德之入道頌作楊岐五世讚黃龍忠道者天童覺禪師二老揖讓圖讚時有太學上舍生楊麟冠帶拜師於堂上垂泣云願從和尚出家語未訖擲下巾帽袖中出剪刀自落其髮師疾呼左右執手問其故乃以實對因攝授之次日上堂云已著槽廠將錯就錯騎卻聖僧不妨快樂龍象蹴踏非驢所作堪笑諸方妄生穿鑿休穿鑿祥麟只有一隻角十二月主天童覺禪師喪。二十八年戊寅

　　師七十歲正月初十日被　旨遷住徑山二月二十八日就靈隱寺開堂三月初九日入院坐夏千餘眾按塔銘師之再住此山道俗欽慕如見其所親雖老引接後進不少倦一日忽廚屋傾仆蓋神龍欲師興建之始師即撾鼓示眾云去歲育王方修了今日徑山又倒卻雲堂大眾一時驚只有老僧渾不覺敢問大眾因甚不覺豈不見道不啞不聾不做大家公由是廣其址以新之重建孚佑王殿及嚴像設置東坡祠像於殿之右廡示佛照居士鄭提幹內都知張公一之鄧伯壽直殿永寧郡夫人善因法語作王德祖醫師榮茂實侍郎方務德侍郎畫像讚答蘇仁仲提舉問道書孫知縣擅改金剛經書以頌代書戲答繼明長老曰既作蟲豸又住鶴鳴如水入水似金博金夜聽水流巖下石曉看山起面前雲此境此時誰得意(道得末後句則不孤負老僧)九月遣參徒之零陵求孚佑王殿記於丞相張公德遠冬行化嘉禾次吳門弔方外道友信安郡王孟公仁仲設無礙會于虎丘以旌平日道義長老靈沼請作佛智裕禪師真讚抵無錫樞密巫公子先而次謂之錫山蓮社請說法于南禪寺陳阜卿侍郎撰疏有十七年現居士身不動本來面目幾萬里漂羅剎國還歸舊處風光之句孫尚書仲益為前徑山訥老作塔銘訥之嗣法最老請師署名其後由是師致書仲益其答略曰覿頃見佛果於開寶時公道價籍籍滿都國矣靖康以還崎嶇兵亂偶然不死又罹罪罟流竄嶺海仰瞻一世龍象如有仙凡之隔只自媿歎又曰公高風絕麈已出世外而非意之干同逐客放臣遷貶之例正如癡兒搏空捕影只堪一笑耳然佛法遇厄而後奇勝乃見所以化服同異也又曰僧最出所賜書開讀三反幸甚過望承欲移舟臨賁衰老至惠山旋棹僧伽危坐一塔之中有熟視而不見者一睹天人信有命也又曰自公入吳一佛出世矣侯王而下皆獲瞻禮獨覿尚未一詣遂無以藉口覿方欲上書謝事得請後書疏小間當由臨安入山摳衣聽法一洗塵陋又曰皇恐大雅姪歸依至道曲蒙與進庶幾班斤郢斲也訥老塔銘重辱書名其後衰陋有光焉。二十九年己卯

　　師七十一歲正月泛太湖按示徐誠頌曰紹興己卯正月旦我因持缽入太湖徐誠權攝婆施羅助我敷演此三昧長老元弗迎歸翠峰為眾說法作雪竇明覺禪帥真讚二月卻福州西禪之命三月求退於朝纔進表即渡江之四明臨安府尹張侍郎偁致書於師其略曰竊聞拂衣禪席再挽莫回翩然清風已趣高駕此固不可以寵利勢力迎屈然豈不念　聖天子以公名德之盛增重名山以佛法護行闕幸為小駐以副上意偁職在守上朝命是依謹差衙校陳愈洊布區區萬冀深察使張京兆異日為白蓮社中人請自茲始矣師即答書四月再歸徑山上堂有重理舊詞連韻唱之語
　孝宗皇帝在普安潛藩七月二日遣內都監黃彥節命師就山中舉揚般若說偈云大根大器大力量荷擔大事不尋常一毛頭上通消息遍界明明不覆藏獻上上嘉歎之是年重建庫院行堂西寮倉院等處作寂室光禪師語錄序作維摩示疾九祖伏馱尊者達磨面壁二祖立雪言法華畫像讚示徐敦立提刑法語答丞相湯公進之舍人張公安國問道書五月弔無垢居士於海昌作文以祭之六月持缽霅川作端獅子讚示給事劉公行簡入道頌莫閏甫法語題曹叔寶忘知軒作道場辯禪師護國遠禪師真讚以頌代書寄張欽夫定叟學士冬行化雲間作船子和尚讚內翰莫公儔請為眾普說于普照寺作三一堂銘跋呂居仁送范司理序薛令人請題嗣法需長老真故有常憶首山好言語新婦騎驢阿家牽之句示崑山張知縣法語程詠之運使以無垢居士與三川道人論不愁念起惟怕覺遲頌請師書其後無垢頌曰念是賊子覺是賊魁搥殺賊魁賊子何歸堂堂大路惟吾獨之越南燕北遼東隴西撒手便到何慮何疑神劍在山鍔冷光寒魈夔魍魎莫之敢干此名真覺秦時𨍏轢師說偈曰說覺說念翻背作面無念無覺何處摸索起是誰起覺是誰覺豁開戶牖大虛寥廓撒手前行不顧人泰時𨍏轢何時作跋喻彌陀行實記示內都知李公伯和妙圜道人善寶成季恭機宜法語。三十年庚辰

　　師七十二歲三月丞相湯公請說法干靈芝寺以偈送師育王開田次韻曰毛錐子上通消息大勝新開百丈田居士不離香積界老僧贏得日高眠孝宗皇帝居建邸內都監黃彥節侍次誦於妙喜處所授祖師偈心隨萬境轉轉處實能幽隨流認得性無喜亦無憂上聞之理與神遇欣愜盈懷委內都監訪師請陞堂遂說偈以獻曰豁開頂門眼照徹大千界既作法中王於法得自在上甚嘉納焉尋復請為眾說法親書妙喜菴三字及製真讚題曰文囿讚真呈妙喜師演成四偈其引曰宗杲伏承文囿至人頒示妙讚大哉言乎而思惟所不能及也宗杲雖不敏演成四章謹繕寫上呈伏乞一目而擲之偈見前錄示顯德居士御帶黃公仲威入道頌云空卻十方三世去卻千非一是目前烜赫光明日用隨緣遊戲題知省張公宗元隨分樓董公德之假山跋上日休龍舒凈土文汪養源運使請作維摩居士讚作孫長文畫像讚道端禪客端硯銘示法音首座豎剎竿法語以頌送鄧子立直殿還都下明長老歸長蘆作祭超然居士趙表之文冬行化宛陵次當途抵建鄴留守尚書韓公仲通率僚屬請說法于保寧寺長老曇華請為眾普說於鍾山嗣法了明迎之葦江少休僕役題呂文靖公影堂遺事次程子山侍講韻示可昇禪人示留守韓公法語作達磨渡蘆讚。三十一年辛巳

　　師七十三歲正月舟次儀真太守徐公敦立請說法于天寧寺適州學文宣王殿建造未圓學徒告師有以成就師以說法施利二十萬而助之次日復攜軸求書法語以為引導故有葫蘆必竟遭藤纏之句至京口謁劉公信叔太尉訪吳傅朋郎中請書法寶輪藏四字遊浮玉次海門作夢菴信禪師真讚金壇謁參政湯公致遠溧陽訪方外道友劉季高侍郎取道荊谿而歸跋顧凱之所畫維摩像四月謝事徑山五月初一遂所請知省李公伯和施錢重建明月堂為師佚老之居秋往受業慶懺輪藏按行記妙喜老師辛巳夏謝事徑山得請于朝九月之山東歷陽張孝祥自宣城來致敬請法要而別施衣盂重建選佛堂作錢處和侍郎讚。三十二年壬午

　　師七十四歲居明月堂雖老而益健以法求人接物為己任學徒益親賢搢紳為道而至者無虛日二月之金陵謁丞相都督張公德遠按塔銘曰師雖方外士義篤君親每及時事愛君憂時見之詞氣晚自徑山來秣陵見某言先人不幸無後某之責願乞一給使名藉公重庶有肯就者某為惻然興歎遂奏其族弟道源奉師親後
　孝宗皇帝即位之九月　詔師問佛法大意適師臥疾　特賜大慧禪師號以為褒寵二十八日受命以頌謝招討李公顯忠施觀音像作祭榮侍郎文。孝宗皇帝隆興元年癸未

　　師七十五歲正旦作鄭禹功雙槐堂記三月聞王師凱旋作偈曰氛埃一掃蕩然空百二山河在掌中世出世間俱了了當陽不昧主人公出衣盂命闔山清眾閱華嚴經七百餘部用祝
　兩宮聖壽保國康民六月之寧國上冢葺治七月初一日還山　上復取向所賜　宸翰以　御寶識之曰賜大慧十二日師已示微恙大眾力請說法於千僧閣以為末後垂訓師委曲付囑老僧來日無多汝等侍吾之久宜各隨所緣以佛法為念莫負初志實吾所願其語懇勵至切于時眾皆悲感十四日夜有大星隕于寢室之後流光有聲師聞微笑曰吾將行矣八月初二日凌晨法鼓震裂初九日薄暮學徒識師無意於世環擁寢室師以手搖曳曰吾翌日始行矣至五鼓親書遺奏曰臣宗杲深荷　聖恩臣今年已衰遂辭　聖世伏願陛下為天下生靈保衛　聖躬力致太平末光佛法臣宗杲上奏及作丞相張公德遠書以端石硯寄別丞相湯公進之以外護吾宗為囑仍書委曲以示參徒曰吾歿之後叢林自有常典切不可過儀小師不得披麻戴孝慟哭過情恐混世俗所蓄書畫老僧平日至愛道友彥光各送一本庶以表意口授委曲付諸嗣法云吾自夏及秋不美飲食雖無甚疾苦而幻體日見羸劣蓋世緣止於此也汝既應緣一方宜更堅持願力以報佛祖深恩是吾之望臨行以數語為別各宜悉及了賢等請偈師厲聲曰無偈便死不得也眾告既切不得已而書付了賢呈大眾云生也只恁麼死也只恁麼有偈與無偈是甚麼熱大投筆就寢吉祥而逝按主喪事臨安府察判羅公公旦祭文曰法鼓晨裂流星夜墜剡尺紙以上奏即吉祥而飆逝度門弟子淨初等八十四人嗣法自教忠彌光西禪鼎需東禪思岳薦福悟本能仁祖元東林道顏西禪守凈育王遵璞開善道謙伊山沖密溈山法寶雪峰慧日禪師蘊聞凈居妙道資壽妙總明因慧照而次數過百十星分棋布列剎相望皆其的子親孫潛通密證匿耀韜光唯恐有聞於世者殆不可勝數士大夫恪誠扣道親有契證如參政李公邴侍郎曾公開侍郎張公九成吏部郎中蔡公樞給事中江公安常提刑吳公偉明給事中馮公楫中書舍人呂公本中參政劉公大中直寶文閣劉公子羽中書舍人唐公文若御帶黃公彥節兵部郎中孫公大雅編修黃公文昌楞伽居士鄭昂秦國夫人計氏法真幻住道人智常超宗道人普覺摳衣與列佩服法言如內翰汪公藻參政李公光樞密富公直柔侍郎劉公岑侍郎曾公幾侍郎徐公林樞密樓公炤尚書汪公應辰左丞相湯公思退侍郎方公滋提舉李公琛侍郎榮公薿尚書韓公仲通內都知昭慶軍承宣使董公仲永成州團練使李公存約安慶軍承宣使張公去為開府保信軍節度使曹公勛中書舍人張公孝祥御帶寧遠軍節度使黃公仲威直殿鄧公靖無住居士袁祖巖其餘空而往實而歸者眾矣是月二十日眾以全身葬于明月堂之後申明於朝以所居為菴仍建層閣奉安宸翰按丞相湯公書云禪師道德
　聖上所慕易菴建閣計皆得可塔名師號當為奏知按塔銘曰隆興元年八月十日大慧禪師示寂于徑山明月堂
　皇帝聞之嗟惜詔以明月堂為妙喜菴賜諡普覺塔名寶光其徒以全身葬于菴之後卒被光寵表之無窮誠有以自致也所賜　御書建閣藏於菴與茲山不磨矣其八處九會陞堂語要普說小參讚偈機緣長牋法語無慮數十萬言參徒道印編為六十卷奉置于菴宗璉曇密惟禋宗演凈智居士黃文昌裒其綱要離為五冊刊行于世蒙　詔賜入大藏同聖教以永其傳師之愛人及物等之以慈怒罵嬉笑得之天真機辯迅雷霆語言燦星斗具大眼目擒縱自如破諸方之異解死學者之偷心必令實證實悟得大自在而後已所以始從分圜悟半座至於數領菴園一住鄮峰兩坐雙徑奔走天下奇衲悅服名公巨儒如優曇花一現於世以至上達　天聽感動宸衷特垂衷語之褒旌以徽名之寵奎章寶墨雲漢昭回佛日重光真風普被其所攝化傾倉倒廩唾玉揮金誠心樂施唯恐其後而師喜濟惠隨得隨與況於細行毫髮無虧雖遷遐裔龍象擁隨忍死不棄及其示寂如失恃怙龍神為之戴白(龍王聖屬出現綵亭之上舉眾見其冠白)鳥獸為之哀號賢士大夫寫詞致哀動逾百數此皆法雨之所潤恩人利物之大凡也若其荷佛祖重任恢臨濟正宗號令人天指呼凡聖殆非筆舌所能紀今以平生出處大略列歲月而編次及前後之所聞見敬錄其實以為萬世標準云。

大慧普覺禪師年譜終

　　大慧先師示現七十五年言行出處章章可法詠老集為年譜刊行於世有補來學但其間不能無誤脫(宗演)頃在眾時每覽之輒為嗟惜後得江西瑩雲臥書亹亹譏其闕失與昔所聞果若符契逮開禧乙丑青山無事始獲校訂刪入六十餘處粗得無差噫雲臥侍師於衡梅可謂親聞飫見與育王雙徑之會捨拙陋存亦無幾今若不正之則是非之辯不息由今而後學者閱繹無疑奮烈丈夫志追跨前作臨濟墜地之緒庶可起焉若真具大闡提火此書可也或未然毋忽龜鑑。

　　住華藏比丘宗演百拜敬書

　　嘉興包檉芳施銀拾兩刻年譜壹卷


