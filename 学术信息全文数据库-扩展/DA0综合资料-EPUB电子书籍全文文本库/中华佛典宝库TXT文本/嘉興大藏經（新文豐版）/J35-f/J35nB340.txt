嘉興大藏經（新文豐版）第 35 冊 No. B340 慧覺衣禪師語錄


　　慧覺衣禪師語錄目次卷一上堂卷二上堂小參機緣卷三法語諸頌諸讚印偈行狀佛事眾偈附斗菴大士錄

慧覺衣禪師語錄卷第一

　　嗣法門人徹御等編

　　住重慶府長安山崇因禪寺

　　師因闔郡文武官紳等重建長安工畢請就本寺開堂拈疏云佛祖心髓人天眼目總不出者箇大眾見麼不然請維那分明露布。

　　法座以拄杖指云師子王登獅子座全提正令顯家風千妖百怪藏無地凜凜寒威震大雄喝一喝遂陞座告香云此瓣香無聲無臭絕相絕名兩間仗以成儀萬物憑之得體洞明日月旋幹春秋橫遍十方豎窮三際爇向爐中耑申供養
本師釋迦文佛西天東土歷代祖師伏願光騰宇宙非空色瑞繞彌盧亙古今度世不忘悲願力法幢隨處展叢林此瓣香根盤大地莖塞中天地天否泰之不移成住壞空而不變金枝特秀玉葉芬芳蔭庇六虛光垂八表爇向爐中端為祝延　今上
皇帝聖躬萬歲萬歲萬萬歲欽願民祿足時國祿足人心安也道心安萬邦共慶堯天日永扇淳風無易難此瓣香歡騰朝野道玅陰陽權造化以握地柄天樞運璇璣而抱星移斗轉仁聲大振至化遐宣福國福民為祥為瑞爇向爐中特申奉為滿朝文武闔國公卿洎本省本府在位尊官重建長安當期護法鄉紳文學遠近檀越等敬願退則得貴得名得祿進則尚道尚德尚文勳業格人格地格天壽算如岡如陵如嶽末後拈香云此瓣香向幾頹皮骨幾斷情關四絕三甦一生九死處得來今日人天眾前不免當陽拈出爇向爐中單為供養見住夔州府梁山縣金城山金城禪寺醉佛樓上傳臨濟正宗第三十一世本師破山大和尚用酬法乳深恩惟願棒頭喝下騰獅象語後聲前快馬牛徹骨為人心片片一回相見一回讎斂衣就座上首白椎云法筵龍象眾當觀第一義師云聲前薦得猶落二三句裏承當總成窠臼正恁麼時不屬見聞不墮聲色佛眼覷不及世智莫能分第一義還有觀得者麼一僧纔出師云劍去久矣便打進云學人猶未問話為甚便打師復打云刻舟之流如麻似粟進云和尚也不得壓良為賤師連打云公驗分明不勞再勘問殿宇鼎新法幢初建且道以何法為人師豎杖云者箇棒棒見痕刀刀見血進云只此便是為復別有師云別有別無不堪供養問十方同聚會箇箇學無為如何是無為法師云待汝心空及第時即向汝道乃云渝州法道久荒殘瓦礫荊榛不忍看今日山僧重拔劍家家有路到長安如是則荊榛自翦瓦礫自除寶所自通靈根自茂到者裏河山生色海野呈祥智鑑高縣宗風大振斬新做成潔白世界平空建立光彩門庭展開盡大地作箇選佛選祖之場拈出一毛頭示現度馬度牛之路一任人天魔梵僧俗男女豎去橫來七通八達饑餐渴飲健起困眠出沒卷舒自由自在人人腳跟點地常光現前箇箇鼻孔遼天壁立萬仞聖凡情量不隔纖毫愚智根源奚分增減森羅萬象共證般若菩提九有四生同明正法眼藏所以道十方坐斷一道齊平心佛眾生三無差別驀拈拂子拂一拂云大眾既然河清海宴道泰民安林下衲僧激揚宗旨且今日新崇因到院為國開堂祝
聖一句作麼生道萬古堯天輝佛日長今舜世振宗風(敘謝不錄)復舉三聖道逢人則不出出則便為人興化道逢人則出出則不為人師云二大老所謂一人在高高峰頂立一人在深深海底行各自分疆劃界你東我西未免遭人檢點若是衣上座則不然說甚逢人出不出大家都在者裏豈特為人不為人問著各與三十棒雖是太殺傷慈要且門風端正乃拈拄杖卓一卓喝一喝云男兒別有通霄路怎向他人行處行上首白椎云諦觀法王法法王法如是。

　　正心周居士等請上堂打口鼓子說禪說道著弊垢衣入水入泥山僧今日不惜唇齒與汝諸仁葛藤一上遂以拂子打○相云大眾見麼若向者裏見得徹去便見三世諸佛皆在者裏放光現瑞接物利生歷代祖師亦在者裏設化門庭分宗列派天下老和尚也在者裏建立法幢流通正脈盡大地人若聖若賢若僧若俗若男若女若非男女乃至四生六道有情無情一切含識等總在者裏資治勞生安身立命塵塵不別剎剎無私萬象森羅全彰海印者裏明得百處千處一時明者裏透脫百處千處一時透何必長期短限晝三夜三便好掀倒禪床掉臂不顧如或未然更聽一偈心城垣固少停休理域門開坐玉樓野馬且將繩索繫戀場獅子謾拋毬。

　　上堂問如何是長安境師云塗山禹穴字水龍門進云如何是長安人師云頂天立地鼻直眉橫進云人境俱不立時如何師和聲便打乃云拈花微笑承虛接響斷臂安心割肉補瘡恁麼則佛祖玅道只平常為什麼東討西覓咬定不肯承當擊拂子云時節若至其理自彰。

　　登先阮居士請上堂問如何是最初親切句師云早晨喫白粥進云如何是末後親切句師云晚來又覺饑進云前後坐斷中間不立時且道親切句在什麼處師云天共白雲曉水和明月流僧拂袖歸位師便喝問昨日事如何師云今朝不異進云今朝又若何師云昨日一般進云昨日今朝即且置當陽一句作麼生師云橫按莫邪全正令太平寰宇斬癡頑乃云天大莫能蓋地大莫能載納在一毛頭郎當大自在雖然如是崇因恁麼說話且道得自何來卓拄杖云擊碎破沙盆瓦子成一塊。

　　元宵上堂新正十四十五處處敲鑼擂鼓家家燈火沉沉回陽洞明天府內有一盞光明七通八達鹵杵舉向拄杖頭邊照徹銅肝鐵腑拈拄杖卓一卓喝一喝云些子玲瓏絕去來輝天鑑地騰今古。

　　德亮耆舊請上堂路本平夷行來即險眼分明暗看自成盲見不及時眉毫萬丈行不到處壁立千層腳跟下蹋破地竅天關隨處通衢直捷眼睛底刺瞎傍觀正視管取見諦精明到此時節掀翻漆桶直步大方擺手出長安逍遙諸國土去也所以道不移寸步遊歷三千弗越片時融通今昔山僧恁麼告報還有消息也無喝一喝下座。

　　上堂問如何是奪人不奪境師云空舟逐浪進云如何是奪境不奪人師云窮子無衣進云如何是人境兩俱奪師驀豎拄杖進云如何是人境俱不奪師打云一人有慶兆民賴之僧禮云謝師答話師云有慢闍黎乃云鐵漢提鉏取礦太陽捧日求燈只因不識自己所以向外馳尋生成頂天立地長就鼻直眉橫終不履冠戴履何勞掩耳求聲明明為汝道破八兩原來半觔既然如是且道不是心不是佛不是物畢竟作麼生喝一喝云本是膃肭臍喚作海狗腎。

　　為穗安居士請上堂無扊扅門闥盡力扣難開沒關鍵奧堂放身挨不入腳下紅絲未斷手頭瓦子欠靈一向信二疑三致令進五退七是以只在籬牆外打之遶不得穩密處坐一坐諸禪德可中若有箇通方上士勇猛丈夫不顧危亡拌著性命自肯單刀直入管教坐享成功倘或三撻不回一任東西南北何故十方薄伽梵一路涅槃門把手牽伊行不得為人自肯乃方親喝一喝。

　　圓通大士誕辰上堂返耳觀心耳中著水返眼聽性眼裏撒沙所返既忘觀聽亦寂動靜二相了然不生二相不生生滅自滅生滅既滅寂滅見前心境一如是真三昧乃豎拂子云大眾見麼擊禪床云聞麼觀世音菩薩從此聞修三昧安詳而起向山僧拂子頭上示見百億香水海百億須彌山百億佛國土百億眾生界於諸界中復見百億大自在身百億爍迦羅首百億母陀羅臂百億清淨寶目復放百億大寶光明交光相羅如寶絲網於諸光中復出百億廣長舌相一時出大梵音道淨法界身本無出沒大悲願力示見受生和光同塵應機接物從無住本流出萬端於是應以國王宰官居士長者天龍八部人非人等乃至佛身得度者即皆見之而為說法如天普蓋似地普擎統三界以為家作四生之依怙生凡育聖廣利群品有感必通無求不應大眾既然菩薩見如是種種神變作如是種種佛事可謂殊勝中殊勝奇特中奇特正當恁麼時節畢竟如何瞻仰乃起身以拂子拂一拂云溪聲盡是廣長舌山色無非清淨身。

　　師誕辰上堂問四月八日佛降誕二月廿一祖師生且道是同是別師云一箇鼻頭兩孔出氣進云昔日道惟吾獨尊今日道甚麼師便打進云畢竟如何是為人的的句師復打乃云山僧適來在方丈內有一句子佛法擬欲拈出供養眾兄弟卻被木上座一口吞卻了也如今更要別尋兩句以悉鄙衷只是一期又說不盡何故向下文長。

　　上堂七尺蘆柴直下鉤斷橋水上截西流漁翁既不藏徼倖果是金鱗快聚頭以拄杖作釣勢云眾中莫有金鱗麼一僧出師云不是不是進云是是師云是箇什麼僧擬議師打云是甚鍼眼魚來上龍門釣時數僧問答皆不契師下座一齊打散拽杖歸方丈。

　　上堂古人道若立一塵家國興盛野老顰蹙不立一塵家國喪亡野老安帖山僧三十年前傾倉罄橐祇得箇窮唇寡舌雪骨冰肌即今雖住箇院子與眾兄弟說話窮也不得富也不得有也不得無也不得何故若富貴則眾星飛彗未免雙月同宮若貧窮雖四海宴清要且孤君即位大眾且道有無雙遣富貧不立一句作麼生道拈拄杖卓一卓喝一喝云大士淨缾陳瓦子彌勒布袋破葫蘆。

　　上堂生來不會掜扭祇記得箇小九二五原來一十三三豈不見九不解誇經賣紀弗覺分妍辨醜卓拄杖云只有一句佛法家犬明明是狗。

　　解制澤明劉居士請上堂九旬禁足三月護生聖制告圓委在今日恁麼則金剛圈栗棘蓬一時吞跳龍象堂獅子窟八字打開行者自行坐者自坐去者自去住者自住一任東西南北舒卷縱橫自在自由無罣無礙雖然如是且盡大地是箇解脫無底深坑動則墮坑落塹不動亦墮塹落坑試問諸禪德動的是不動的是便下座。

　　住湖山治平禪寺語錄

　　師自乙未秋日因兵燹之後治平傾圮僅存藏閣椽柱數壁門人佛語等請建逸居。

　　修造畢上堂帝釋插一莖草建梵剎竟老僧白手成家只據見定雖則不遵古規要且不離方寸何故擊拂子一下云同轉如來玅法輪。

　　說戒上堂三宗未設無相無名一念才生有持有犯有持有犯則善惡日增無相無名則超然獨脫所以道無邊剎境自他不隔於毫端十世古今始終不離於當念當念不生萬法無咎毫端有別天地縣殊故昔六祖大師云不思善不思惡正恁麼時阿那箇是汝本來面目驀豎拂子召眾云還委悉麼若向者裏委悉得去便見各人安身立命染淨不著處亦見古人劈腹剜心橫身為物處並及五教三宗不勞分布彈指領略去也若猶未委老僧不免為諸沙彌別通方便說戒竟下座。

　　上堂傳衣云夫戒者非是以衣具杖缽於行持處整樣莊模然要在喜怒哀樂之未發時棄塵合覺久之塵根淨盡自然覺性見前若得邪妄拔除管教真機獨露到此時節何事不辦何戒不持日用尋常頭頭在道語默動靜著著符宗然雖如是此猶是漸次階梯未是衲僧巴鼻可中若有箇漢向鐘未鳴鼓未響已前和聲嚼碎話頭退步蹋翻地角衣上座也只得點頭不輒何故自從能點過少見姓熊人。

　　佛生日圓戒上堂未離兜率遍地刀鎗既降皇宮干戈不息雲門一棒打殺已是納款投降湖山路見不平正謂隨邪逐惡當初失腳蹋他門戶至今水洗不開既然法令當行豈肯推三就四而今不免為諸大德無鎧甲底與汝鎧甲無兵器底與汝兵器直教箇箇殺佛殺祖斷盡自己命根人人奪寶奪珍換卻人天眼目乃至旂天號地滅賊除姦符到令行如日消雪縱是釋迦彌勒也須拱手擎拳設使臨濟德山自合望風斂衽諸大德若具者般手段可作佛祖兒孫堪報不報之恩一時普報了也老僧恁麼告報還有恁麼人麼震威一喝云出群須是英靈漢敵勝還他師子兒。

　　住太公山石寶禪寺語錄

　　師在綦江龍潭受蒼峨上座等請入院三門云欲登石寶奧堂先跨石寶門戶既然鑽仰彌堅且道作麼生入咄自從八字打開至今一條大路。

　　佛殿云釋迦已過去彌勒猶未來即今新石寶更教禮阿誰喝一喝。

　　方丈云若立一塵九間僧舍熱烘烘不立一塵八面天窗空寂寂指侍者云立也是你不立也是你。

　　拈疏云百千法門無量玅義覿體全彰何須特地然雖如是也要大家知。

　　法座以杖擊云石寶之座方廣而高攀仰莫及老漢親遭今日被者一夥沒面皮人拖拖撦撦業網難逃且道還有具眼者麼看石寶𨁝跳遂登拈香祝
聖畢末後拈香云此瓣香名不得狀不得取不得捨不得逢強即弱遇柔即剛三家村裏生成十字街頭賣弄只得聲喧海宇價重寰區次回拈出爇在爐中敬為見住夔州府梁山縣萬竹山福國禪寺雙桂堂上傳臨濟正宗第三十一世破山大和尚用報法乳之恩斂衣趺坐上首白椎竟師云人不逢人必難啟乎至情之口言非得意亦無覿面點首之儀今幸蒼峨上座三於龍潭覓老僧至此與諸禪德相席打令想是人已逢人言亦得意老僧縱無至情之口且拄杖子輕讓不得驀卓一卓云誰是覿面點首者請出與老僧話會看問答畢師乃橫按拄杖喝一喝云此段風光會也麼一莖拄杖縱橫拖非他不善誇經紀無舌童兒恨話多。

　　開爐上堂問一切眾生皆有佛性為什麼不識師云不識可救一半進云那一半作麼生師云問取門前石土地問臨濟三玄要雲門一字關一字關且置玄要事如何師云穿過髑髏進云如何是第一玄師云古鏡未成前進云如何是第二玄師云古鏡已磨然進云如何是第三玄師云古鏡照無偏進云如何是第一要師云拶碎虛空無朕兆進云如何是第二要師云日出明明光普照進云如何是第三要師云瞎馬瞎驢分草料進云三玄三要知端的一字關頭又若何師震威一喝僧作禮云臨濟與雲門鼻孔在和尚處還有分別也無師打云一串穿卻問如何是吹毛劍師豎拄杖云好子細進云未出匣時如何師打云伏屍萬里進云出匣後如何師復打云青天也須喫棒乃卓拄杖云通紅爐鞴惡辣鉗鎚鍛鍊聖凡鑄鎔魔佛任是銅頭銕額純鋼打成非佛非魔不凡不聖的漢到來老僧者裏不惜手腳廣用炭煤亦要幾過紅爐幾經辣手將他舊知惡習一一銷鎔聖量凡情些毫鍛盡管教全身打扮脫體莊嚴表正影端光前裕後大眾正當恁麼時節就本推功一句作麼生道復卓一卓喝一喝云試玉須經火求珠不離泥。

　　上堂驀拈拄杖云道在日用日用不知屙矢放尿喫飯穿衣一一全彰西來的的意恁麼朝打三千暮打八百畢竟明箇什麼道理乃卓一下云吾無隱乎爾。

　　上堂問進前一步有犯當頭退後一步離宮失殿不前不後合作麼生師云腳跟下好與三十棒進云恁麼前後坐斷不立邊際畢竟如何棲止師打云夜半無餘事就爐枕石高問黑白未分時如何師云恰進云黑白既分時如何師云露進云分與未分時如何師云劄乃云推不向前如珠走盤約不退後如盤走珠不是神通玅用亦非法爾如然自古自今非常非異設或到得者般田地又且如何鼓掌呵呵大笑云牛角自尖羊角自鷲。

　　上堂蹋碎阿房蒙古石大驚小怪走忙忙依然只是兒孫事祖父元來不出堂。

　　上堂大道只在目前要且目前難睹欲識大道真體不離聲色言語乃豎拄杖云見麼有眼同見卓一下云聞麼有耳同聞既然同見▆聞此便是聲是色且道如何是大道真體復卓一卓喝一喝云萬古碧潭空界月再三撈摝始應知。

　　上堂喫飯打濕口洗面打濕手箇事本現成人人盡知有只不合等閑一問問著十箇有五雙眼似流星口似匾擔依舊面前背後佛法不得順手拍膝一下云只為分明極翻令所得遲。

　　上堂問麤細思三惑亦用亦不用師云窮猿抱子懷中熱宿鳥無雛夜半寒問學人工夫不上乞和尚慈悲指示師云纔加防守子盜家財不禁門庭父授子業參去乃云日把絲綸戲碧波深潭巨浪意如何直須大透龍潛處吸盡西江水一河然而老龍潛處勢所難到若到則喪身失命不到則疑滯一生若果到得恁麼所在管教老龍縮舌頷下收珠地覆天翻山崩海裂然後睡龍宮眠虎穴當知誰箇可交涉猛然平地一聲雷一條拄杖廣長舌喝一喝。

　　上堂舉趙州和尚云金佛不度爐木佛不度火泥佛不度水真佛內裏坐師云趙州古佛尋常揭示一機一境眼光爍破四天下只者一轉卻有半邊照不著若據石寶見處又且不然金佛須度爐木佛須度火泥佛須度水真佛無方所眾中若有箇英俊衲子聞恁麼舉判出來道長老你者些說話正是有半邊照不著卓拄杖一下云將謂鬍鬚赤更有赤鬚鬍。

　　佛成道上堂六年忍餓苦辛勤一點明星刺眼睛剛道瞿曇成正覺依前日午打三更。

　　上堂火柴頭一時𨁝跳觸碎了灶神眉毛無底甑怨氣沖天爆竹頭攤聲失笑莫怪石寶倒語顛言恐爾不是聰明神道若果是箇神道免教鐘磬椎惡鬧以拄杖打地云再與你燒一分錢休當神前酒臺盤莫謂相逢不相識枕石漁翁網覆顏喝一喝。

　　上堂問如何是學人不動心處師云討什麼碗乃云父子情同渾無彼此君臣道合杳絕疏親治國齊家上呼下應入則如藤倚樹出則似箭離弦不惟貫革九重而且萬機直透有時弓矢雙收更教連鋩墮地且道利害在什麼處震威喝一喝云王令已行天下遍將軍塞外絕煙塵。

　　上堂值竹爆聲師云爆竹一聲乾坤失色吟龍嘯虎都盧卷舌頑虛墮地金剛腦裂倏忽掉首虹橋便折有交涉處沒交涉沒交涉處有交涉浮雲過去空消歇衣長老恁麼告報且道是什麼時節以拄杖向空劃◎云別別廣寒宮裏一輪月。

　　上堂問日前蒙和尚道爆竹一聲乾坤失色必定利害在什麼處師便喝僧亦喝師云好喝僧無語師便打乃云把斷要津不通凡聖了無縫隙迥絕安排四天王驚步不前八金剛側身退後三世諸佛歷代祖師到此計盡神疲千生萬受而今不免放開線道曲引旁通十字縱橫千差合轍更教三乘十地出入自由四聖六凡去來無礙然雖如是敢問大眾把住放行即且置一毫頭上見乾坤句子作麼生道卓拄杖一下云大千沙界海中漚一切聖賢如電拂。

　　除日上堂昨日今日明日過去見在未來總是一般時節何須強用安排衲僧鼻孔依舊山頭巖石崔嵬雖然如是莫道無事好乃豎拂子云擾亂春風卒未休明年更有新條在。

　　上堂㲯毿草野兔狐巢獨坐孤峰地不毛神女襄王歸甚處不乘御輦步虹橋大眾此四句可盡臨濟老人生平伎倆就中有一句能縱能奪能殺能活若會得不妨向方丈裏通箇消息。

　　元宵解制上堂問三陽開道泰萬卉盡霑恩更有臨行句如何舉似人師便打進云恁麼擺手出長安去也師復打云未可容易僧拂袖便出師震威一喝乃云無解無結九十日畫地為牢有證有修二六時釘樁搖艣釘樁搖艣的灼然寸步不移畫地為牢的不妨走盡天下走盡天下寸步不移是什麼虛空掘洞好肉剜瘡點簡將來總成計較殊不知日不待火而熱風不待月而涼鳧短鶴長松直棘曲本不相貸何假外求雖然若不到元宵安知有燈夜乃起身橫按拄杖喝一喝云道人何碌碌心切為誰癡一箇頑石寶慶賽許多時卓拄杖下座。

　　住江津縣圓通禪寺語錄

　　師在石寶受明也何居士等請入院指三門云迢遙萬里不滯郵亭截斷歧途於斯迥別乃喝一喝云直饒跨斷黃金限也須平地喫交來。

　　佛殿云城東不欲見面趙州不喜聞名今朝覿體相呈且道如何禮覲展具云釋迦鼻直彌勒眼橫便拜方丈云從上諸佛祖天下老和尚入者裏不得出者裏不得為甚如此聻卓拄杖云窄。

　　拈疏云此中箇消息從來不覆藏形名曾未兆文彩已全彰大眾見麼若猶未見更請維那宣揚。

　　法座以拄杖指云須彌王座威震三千嵯峨特達孰敢躋攀新圓通至此且道作麼生履踐喝一喝云舉步當陽親坐斷脫體無依威更嚴遂陞座拈香祝
聖畢末後拈香云此瓣香時開意氣日振英風抽火球之電於機先篆相好之毫於此際此乃第三回拈出專申奉為見住夔州府梁山縣萬竹山雙桂堂上傳臨濟正宗第三十一世破山老和尚以酬法乳之恩斂衣敷坐上首白椎竟問大開爐鞴鍛鍊聖凡就中有一箇非凡非聖作麼生辨別師云勘破了也進云意氣不從天地得英雄那待四時推師云卻較些子乃舉簡堂機禪師住圓通上堂云圓通不開生藥舖單單只賣死貓頭不知那箇無思算喫著通身冷汗流大眾者老漢恁麼說話想是藥餌不行故以死貓頭坐守冷舖新圓通者裏生藥舖不開死貓頭不賣拈拄杖卓一下云只據一條白棒可名萬病一鍼饒他怪症多般但向頂𩕳一劄直教膏肓絕疾立斷命根自然穴脈疏通病元蕩盡到斯時節絕後再甦表裏通痊頂底無恙通身放下徹體安和豈不慶快生平玲瓏八面哉呵呵然雖如是眾兄弟後五日到諸方去莫道老僧是白鬼太醫好何故復卓拄杖云劍為不平離寶匣藥因救病出金缾。

　　有知行者為祖雲徹圓寂請上堂喝一喝云琉璃殿上騎金馬明月堂前脫戰袍撦碎一條煙火褲毗盧眼底玅峰高復喝一喝。

　　佛涅槃上堂雙腳露出金棺自舉三昧火焚灰飛煙滅總是如來入般涅槃時節正與麼時如何是法住法位世間相常住。

　　補陀大士誕辰上堂以耳返觀鐘依舊是鐘鼓依舊是鼓以眼返聽水依舊是水山依舊是山不見道觀世音菩薩將錢買胡餅放下手卻是饅頭還委悉麼佛語柴頭生日追嚴請上堂問佛法禪宗即不問休言死後與生前柴頭今日請陞座為報嚴慈證覺仙和尚憑何指教師云錦上更添花進云即今雙親在什麼處師豎拄杖云者裏見大人相去也進云過去先亡蒙指示慶生一句作麼生師云大木過眉堪作棟烏藤入手便成龍進云正所謂一龍治雨萬彙霑恩師云不勞重讚歎僧禮拜師乃云一口吸盡西江水一默全收不二門雖然發用不同時大抵總歸於一致以拄杖劃一劃云大眾還委悉麼者裏委悉得去龐公不後淨名不先如或未然正好向者不先不後裏許撥轉今昔關頭掀翻生死窠窟到得與麼田地便知我元良范老居士生也口吞佛祖死也眼蓋乾坤與淨名龐公在孤峰頂上相逢卻在十字街頭握手在十字街頭握手卻在孤峰頂上相逢任運自由縱橫無礙然雖如是只恐冤家路窄撞著佛語柴頭不肯放過何故聻卓拄杖云將此深心奉塵剎是則名為報恩者。

　　蒼峨維那生日追嚴請上堂生亦不曾生死亦不曾死生死本來空萬法皆如此大眾古人恁麼裂碎舌頭將生生死死死死生生盡底一時話破了也還會得麼若也會得地藏走冥司即易儻或不然釋尊陞忉利卻難因甚如此以拄杖劃○云參。

　　結制上堂連連兩度展爐鎚銕額銅頭也皺眉煉得通紅冰雪冷自然有箇好便宜。

　　上堂看孔著楔量體裁衣差之一毫失之萬里教外別傳之旨無故的看穿兩隻眼睛劫前未兆之機平白地走滑一雙腳板不見道聞聲悟道底如龍得水見色明心底似虎靠山雖然敢問大眾心絕見聞道非聲色畢竟如何說箇悟明道理拈拂子拂一拂云冬瓜直儱侗瓠子曲彎彎。

　　上堂富豪公子太無端日向安中討不安捨卻自家真寶藏沿門逐戶告艱難。

　　上堂山青水綠鵲噪鴉鳴滿耳滿目全色全聲冬寒夏熱夜暗晝明頭頭物物剎剎塵塵一一全彰佛祖大光明藏向上宗乘雖然如是在汝諸人分上合作麼生發明切忌指賊為親。

　　上堂即心即佛頭上安頭非佛非心斬頭覓活去此二途如何諦當諸禪德到者裏前不遘村後不迭店天地不能蓋載日月無可照臨不可以知知不可以識識去來無以象動靜不以形淨裸裸絕承當赤灑灑無回互沒依倚絕對待至於善惡淨穢明暗色空知覺見聞取捨得失一一安置一邊除卻兩頭三處尋箇穩密潔白所在便請馬簸箕說箇心佛道理看如或未然聽取一頌即心即佛止啼錢非佛非心矢上尖古殿杳無人去住當堂笤帚教誰拈。

　　上堂者事原來沒可奇古今著著見成的功名富貴延賓酒生死輪迴伴客棋酒發悶來猶慕酒棋輸卻去又思棋到頭一著隨君看玅在呵呵大笑時迦葉微笑彌勒長笑寒山一笑虎溪三笑雖然笑處不同要且用來是一即今鄭居士請老僧說法縱是長說短說有說無說順說逆說權說實說子細點簡將來也只好付之一笑何故遂鼓掌呵呵大笑。

　　上堂吾有一機瞬目視伊若人不會別喚沙彌如來禪祖師意畢竟作麼生分析豎拂子云會麼要會便會疑則別參。

　　上堂佛法二字不是口閑觜賤拄杖一條豈特腳癢手蘇入水入泥廝煎廝炒為人竭力倒腹傾腸若箇靈利衲僧只消一撥便轉可憐孟八郎漢抵死三撻不回三撻不回即且置一撥便轉底如何拍几云動容揚古路不墮悄然機。

　　上堂喫飯穿衣靈造化迎賓待客有誰師大悲千眼通身是日用何嘗忽一絲。

　　上堂得大機施大用擊碎驪龍明月珠明大智顯大能敲出鳳凰五色髓胸中藏日月掌內握乾坤運竭世樞機跨通方閫域光生萬象瑩潤十虛品彙茲彰人天正眼圓通恁麼告報還知恁麼人麼震威喝一喝云成住壞空千萬變惟渠些子自如如分明不是鄰村漢天上人間大丈夫。

　　解夏上堂問聖制告圓即不問金毛出窟意如何師云唬殺人進云和尚也須照顧師云羞殺人僧便喝師便打問學人欲得歸家未審前途遠近師云如許之年猶在問路進云要行三汊路特問去來人師打云進退三千里當陽一步收問白髮青眉為甚改頭換面師云荒鬱鬱中蟻走馬進云絲來線去何多傀儡鞦韆師云浪翻翻地鱉騎龜問放去塞滿乾坤收來無芥子許乾坤芥子且置不收不放時如何師云大家在者裏進云恁麼制解期圓如何是末後一句師云牛頭南馬頭北乃云有佛處不得住山高海闊無佛處急走過地迥天空只如做金使金做銀使銀又作麼生見月休觀指歸家罷問程。

慧覺衣禪師語錄卷一終


嘉興大藏經（新文豐版）第 35 冊 No. B340 慧覺衣禪師語錄


慧覺衣禪師語錄卷第二

　　嗣法門人徹御等編

　　住雲浮山珠林洪福寺語錄

　　師自己亥秋日因洪福傾頹眾緇素等啟請重修乃於是日到院山門云選佛場開人天路設是聖是凡同途同轍震威喝一喝云師子林中獸跡稀象王行處狐蹤絕。

　　據室云深密密黑漆漆打開漏籬窗蹋破璿璣石扉樞聲奮管絃長蛛網塵聯寶蓋冪一層煙篆一層簾苔褥蒲氈富貴極卓拄杖便坐。

　　歲旦上堂珠林院裏打鼓陞堂人天眾前祝
聖拈香新年頭一句佛法且道作麼生商量擊拂子云天地玄黃。

　　中夏上堂前四十五日天是天地是地後四十五日山是山水是水正當四十五日恭惟各各道體輕安起居萬福。

　　湛明為師蒼峨圓寂請上堂問坐脫立亡即不問生生死死事如何師云葛藤千處斷布袋兩頭開進云既生既死又向什麼處安身立命師云頂橫麗日足蹋冰輪進云恁麼來去無生死死生任去來師云喫棒有分乃云捨妄歸真棄波求水厭常喜異遠火尋煙火與煙波與水真與妄異與常是什麼捏目生花抱臧叫屈不見道菩提煩惱無非本地風光生死涅槃盡是真常流注出出沒沒亙古亙今蓋色騎聲輝天鑑地老僧恁麼告報還知蒼峨上座去處麼驀拈拄杖卓一卓喝一喝云千峰勢到嶽邊止萬派聲歸海上消。

　　追嚴上堂陽臺夢枕花縣繁興人世好留光陰太速所以經云一切有為法如夢幻泡影如露亦如電應作如是觀我良憲周居士自向者裏知得落處視死如生視生如死斬斷葛藤轉身掉背既然如是資薦一句又作麼生良久以拂子拂一拂云三世門中留不住九蓮臺上悟無生。

　　陳居士看經請上堂世尊不說說三藏一十二部熾然說迦葉不聞聞一切修多羅經灼然聞聞無聞說無說趙州轉藏下禪床珠林轉藏登於座者半藏那半藏婆子施錢唯經行居士施錢唯看經豎拂子云即此便是云何梵即此便是啟請因即此便是轉法輪即此便是流通分擲下拂子展兩手云更親切。

　　解夏上堂舉世尊因自恣日文殊三處度夏迦葉欲白椎擯出纔拈椎乃見百千萬億文殊盡其神力椎不能舉世尊遂問迦葉汝擬擯那箇文殊迦葉無對師云迦葉全提正令奈無殿後之謀文殊慣用奇兵不覺賊身已露只如世尊道汝擬擯那箇文殊迦葉無對又作麼生靠拄杖云放過一著。

　　住巴縣青巖寶蓮院語錄

　　師在珠林受湖巖請入院上堂詣佛殿云聖不自聖佛不自佛拈坐具云大展三拜禮之常數。

　　法座以拄杖指云大眾者箇喚作法座即觸不喚作法座即背不觸不背喚作甚麼擊一擊遂陞拈香祝聖畢末後拈香云此瓣香隨身風味就手馨香日種金爐時飄華座乃第四回拈出爇向爐中特申供養見住夔州府梁山縣萬竹山福國禪寺本師破山老和尚用酬醉佛樓前父子心無端惡殺當人情令人跳出膠盆外猶帶膠盆毒氣腥斂衣就座上首白椎竟問如何是奪人不奪境師云夜半花前月進云如何是奪境不奪人師云孤身露地眠進云如何是人境兩俱奪師云縱不斬頭何處覓活進云如何是人境俱不奪師云腰纏十萬貫騎鶴上揚州僧禮拜師便打乃云平地生風閑語話漣涎涕唾口喃喃舌頭無骨帶阿鋒總教赤絲隨處斷良久云大眾還會麼若會但看金鱗隨浪靜孤鶴任方閒短處長窄處寬蝦蟆騎象釋迦牽說甚麼玅峰頂須彌山恆沙世界赤足穿毗盧眼底打鞦韆且道是什麼人作略啊原來是華藏界閻浮提震旦國蜀川東青巖頭寶蓮院藕絲孔裏遊戲神通熊入漢喝一喝下座。

　　上堂問如何是世尊不說說師和聲便打進云如何是迦葉不聞聞師復打進云恁麼為人瞎卻天下人眼去在師云老僧罪過乃云朦朧千萬劫朗麗一朝期紅日挂當陽群陰不復暗了了目前事閒閒額上眉從教鼻直眼橫休疑欠少如何得不欠少去以拂子拂一拂云耳不從聲有眼非借色明定盤星在握毫髮不私君。

　　宗元請上堂問如何是一句具三玄師云銕蛇上樹進云如何是一玄具三要師云石虎騰空進云謝師答話師打云牢牢記取問山窮水盡時如何師云兒孫不著力祖父一身貧進云畢竟如何是轉身句師云但得雪消盡自然春到來僧拜退師乃云影響門頭乘風偃草清平寶所帶月連雲直蹋三身四智之佛頭始是一治無為之樂案爾等有萬里思歸仍去逢場作戲而滯山滯水雖一道齊平復好承虛接響而間壁間牆故逐以皓皓地之指程直教復隱隱地之家業八方四至總屬之渠且置之勿論歸家穩坐一句作麼生道靠拄杖云夜深不作三更夢還鄉曲子教誰聞。

　　上堂問如何是水中月師云圓的圓缺的缺進云如何是鏡中影師云人是人境是境進云月墜西山影歸何處師便打乃云嘉州大像倒騎陝府銕牛遊盡四大神洲末後來龜毛上結果兔角裏成紋汝等諸人還見也麼豎拂子云通身無向背遍界不曾藏。

　　臘八日上堂開疆展土事假征夫垂拱端居恩緣世主內得應命元機之治外無違條矯制之風率商負販者不滯關津逐境迷心者機抽物表家國定父子君臣之象世界得塞空明暗之分岑巒海嶽日月星樞上下列而天地成寒暑分而陰陽判四生六道各隨其宜萬象森羅全承至化老瞿曇無故的錯睹明星乍言悟道敢問大眾既悟後且世世界法世界相去多少驀拈拂子拂一拂云處處綠楊堪繫馬家家有路透長安。

　　上堂老僧昨夜閒遊山頭四顧林丘溪西寒泉古澗橋東冰結川流大地一場閒曠清虛霧結綢繆倏忽金雞報曉紅日東昇樹頭此是時人目下菩提衲子分中又作麼生著眼喝一喝。

　　除夕上堂問年完月盡事如何師云臨頭不短進云日來時去又如何師云斷處偏長進云恁麼爆竹催黃道寒梅遞早春師云青山只解磨今古流水何曾洗是非問每日陞堂棒如雨點喝似雷轟去此二途別相指示師云笛敲驢背暖曲調馬蹄寒進云恁麼知音不必重重舉達者須知暗裏驚師云汝莫知音麼僧擬進語師打云陽春腔子句半沒柳啣煙乃云挑燈本乎破暗拔劍為斬不平若是恁麼人方堪恁麼事隔簾點首於關門打睡太煞遲疑揜耳覆頭於顧鑑嚬呻誠非唧溜直待令行符到猶是下機況乎逐句迷宗何堪種草可中若有箇坐斷禪床角底出來折卻烏藤掀翻露布若再言中伏刺句內藏鋒又是老僧罪過。

　　元宵解制上堂年來年去日蕭蕭冷坐山堂伴寂寥怎似打開布袋口大家隨分賞元宵。

　　復住治平禪寺語錄

　　康熙元年蒲月朔日師復住湖山治平禪院雙桂專使送法衣至上堂提起衣云如來拈示迦葉笑通達磨丁寧以之表信黃梅囑付語之休傳既云表信如何休傳遂披云自家不了關誰事殃及兒孫意太濃數載錯如剜好肉而今瘡上又加癱喝一喝下座。

　　雙桂訃書至上堂拈書示眾云何處悲風震訃音特地來復展開云啟函消息見免惹眾疑猜遂度與維那宣讀畢乃云釋迦已滅度彌勒未降生有法誰人說有令誰人行正當此濁惡之際幸值我雙桂老人力挽頹風幾回末運重光佛日遍柱法幢羅龍打鳳於東塔錦江倒弄顛拈於萬峰醉佛雄踞諸剎春秋七旬騰邁古今寰區仰重不憶報緣克畢能事既終攝化歸真家堂穩坐所以道一出一沒不可徒然示死示生豈同小補既然如是且今日不肖徒照衣舉哀一句作麼生道良久以袈裟拭目云珊瑚枕上兩行淚半是思君半恨君。

　　結制上堂指法座云寰中天子停機日塞外將軍洗甲時老衲偷閒曾幾載正當開啟太平期遂陞座拈香祝　聖畢云金鱗幾度入渝江不遇垂鉤空自忙雖聽數聲漁父曲無非天籟弄晴楊所以道從門入者不是家珍口耳得來終非至寶若能親到親證管教特牛墮胎眾中莫有墮胎者麼問如何是賓師云本自同根煎染不一進云如何是主師云天上陽穿隙阿房暗不侵進云如何是主賓交互句師云昨日穿籬筍今朝成竹林乃云一向不恁麼阬殺摩天鵠滯岸不前今既恁麼駭殺蹇腳驢退身三步何故聻本自不勞渠過眼猛然蹋著羨希奇饅頭撒下銕酸餡硬破蹄心㘞皺眉。

　　上堂月明簾外急舒毫萬化中天影莫逃盡夜看來知幾度清晨涌出一輪高驀豎拄杖云大眾此箇境界便是我大檀越申芝吳居士來山傾誠營供飯僧請法薦伊慈親高氏高昇淨域托化蓮邦的祥瑞也是汝諸人曾見也麼若也曾見便知日生月落悉是神通地轉天旋總成玅用展演見前佛事發明向上宗猷一道靈光古今不易既然如是敢問亡故先靈超然獨脫一句作麼生道卓拄杖云還委悉麼地獄天堂留不住魔宮佛界孰能拘。

　　上堂值雨雷大作乃云報爾金鱗見也無風雷相送到龍都一聲劈歷衝三汲免受漁翁破網拘喝一喝。

　　總督國英李公祈禳請上堂師拈疏示眾云言言錦繡字字珠璣畢竟中間所云何事維那讀畢乃云鬱鬱世界剎剎紛埃風霜冷眼自天暉必假仁人掃灑自我大檀越培之李公奉命入蜀二十餘年撫勦雙彰才德並著祛邪氛祲威不露而魍魎潛消斧削荒荊劍不揮而茅茨自翦救民水火如病得醫若非天假斯人安能挽我蠶叢大造所謂大人境界大人作用故能運乾坤於掌握懷日月於胸襟開疆展土破天荒衛國安民護法藏既然如是且道今日運星祈禳一句作麼生道驀起身以拂子打圓相震威喝一喝云撥轉金輪稱五福永安磐石祝三多。

　　上堂問玉符居士營齋請和尚陞座且道以何相為師橫按拄杖云芒鞋蹋蹋牽高興拄杖條條不放輕進云恁麼則覓火和煙得擔泉帶月歸師云著僧禮拜師乃云一道坦然平展路來來往往人無數芒鞋腳底貴從容竹杖頭邊宜穩固為聖為賢自此修成佛成祖由斯悟眾生不悟即凡夫凡夫能悟即真佛即此便是真清淨即此便是不染污即此便能出愛纏即此便能離苦趣直歸家舍樂長春切勿中途而退屈咄咄咄莫輕忽珍重爾曹努力行是則名為究竟處。

　　上堂問一念紛飛萬機鬥亂如何是鬧中靜師云天明烏宿風間樹進云如何是靜中鬧師云夜半鶴鳴雲外松進云不涉鬧靜二緣如何得平展去師喝一喝云莫謂縣巖無蟻住須知水急有魚遊乃云日暖風和遍看山花似錦雲開月朗細聆鳥語如簧塵塵剎剎露真規物物頭頭呈玅貌總一毫而光吞六合普萬有而瑩貫十虛聲聲演不二之義門色色證玅嚴之極果縱橫理事收放主賓日月雙推乾坤合徹正當恁麼時節還知恁麼事麼驀拈拂子拂一拂云觸目菩提誰解薦彌空般若孰能知。

　　法乘薙髮請上堂歌館叢中快有餘長安沒箇出其途幾離儌倖還行險數愛英雄不丈夫冷眼謾看花裏夢熱腸惟戀淡中疏古今一著贏棋子無限人來只任輸幸我良玉洪居士點簡分明看得諦當就黑白未分前一著子一把把定將者一局撒手掀翻孑身抖擻來到湖山還他一場利害咄叢密雲深處寥寥卻有人䰐鬖都勦絕高涌一頭僧。

　　佛成道日輿若請上堂雪山六載苦行千般夜睹明星一場好笑敢問大眾且道老僧笑個什麼驀拈拄杖卓一卓云已經打失兩莖眉始見明星紅似火。

　　解制日資亡請上堂以拄杖指靈龕云生向湖山結道場靈同龍象坐繩床一番定案人天眼千古因緣花雨香復卓一卓云大眾此是我大檀越總督李公生時插隻手來搖醒湖山嬾漢流芳法道昌隆祖風九旬刻限制解期圓密廕功臣暗扶王化即不無即今制解期圓末後一句作麼生道撻散水銀休擬議顆顆流星到地頭。

　　康熙九年十二月初八日師在藏經閣受重慶鎮臺陳公比丘印密等請就治平禪寺起建華嚴期會上堂以拄杖指法座云即此座非他座三乘結就五蘊合成八德砌以玲瓏六和莊而壯麗拽杖便陞拈香祝　聖畢末後拈香云此瓣香業根透海冤幹牚天只因途轍靈山致惹老不自在六回拈出爇向爐中供養本師破山先老和尚用酬法乳所願再駕慈航東土休圖那畔逍遙眾生未盡莫辭勞處處垂鉤下釣斂衣就座白椎竟遂以拂子作釣勢云有麼有麼問華嚴會上童子五十三參無一法可得今日學人秖參和尚和尚無法可說某甲亦無法可得到者裏還有格外提持句子麼師云他年陳草料不中飽驢餐乃云華嚴性海深廣無涯海出一漚作大佛事於一漚中現無量佛剎微塵數世界海於一一世界海中建無量佛剎微塵數寶王剎於一一寶王剎中有無量佛剎微塵數如來一一如來度無量佛剎微塵數眾生即今一一向老僧拄杖頭上見千丈毗盧遮那身為諸人說法去也以拄杖打圓相云見麼卓一卓云聞麼若或不見不聞聽取老僧一頌性海汪洋涌碧波詳將層浪細看過層層俱有瞿曇氏信是諸人面目麼喝一喝云者事且置只今祝國祐民一句作麼生道四海晏清天子福八荒寧靜宰官能。

　　文宇牛公誕辰請上堂不搖唇不鼓舌機先按定正恁麼時恰好安身就中還有機先按定者麼請出相見一僧出云問道非道不問真道時如何師云老僧者裏不得閒進云某也不得閒拂袖而出傍僧出云如何是不得閒處師云風吹山且動浪打石猶行進云果是不得閒師便喝乃云壽域漸增過五嶽老僧親手為添籌饒他花甲從頭數滄海桑田始一周。

　　除日上堂問一年三百六十日如何是舊年尾師良久云還會麼進云如何是新年頭師策眉視之僧便喝師便打乃云今朝為眾封年一歲始終結案三百六十飯錢不消閻老打算山野親筆勾消一任穿衣喫飯新語切莫開緘貴了舊年公案臨時地步梢頭靜聽老僧判斷復云古天古地古巴國古水古山古道場老弟老兄老鼻孔老人老衲老生薑他年辣性依然在舊日婆心尚未忘一肚枯腸成幾節更加蠱毒與砒霜者回結案親收拾轉眼千紅萬紫芳。

　　師誕辰法智劉居士請上堂花開花卸鬱茂凋殘新年舊歲月缺月圓星辰轉度天地循環此乃成住壞空之象勿以老僧預其數焉且如年年此日歲歲今天因甚麼刻定此日生辰一眾忙然惹得寒暑相煎日昳月遷殊不知老僧轉眼初禪瞬目二禪彈指三禪一任三減三增三增三減萬年一念一念萬年今日恁麼說話管甚麼銅狄摩穿滄海桑田喝一喝云周天花甲從頭數數到臨時精扯誕祇剩多年老鼻孔元來不是孃生面。

　　總督部院蔡公設齋請上堂特為殘黎拯救來好生訣子就機開療痾道濟真甘雨剿逆神威不怒雷蒞楚風新巴子國臨川香噴燕京階蠶叢大造還源已數載哀鴻竟不哀如是則知兵燹以來天下之苦過於蜀蜀中之苦過巴渝百里無一毫炊爨之煙萬人存二三狼狽之子僅存皮骨殆盡脂膏若非大力量大手眼人元運莫能挽也幸我
當今皇上天眼天耳遙見遙聞青錢萬選甌卜一人得我大檀越蔡公蒲團久頓情性天然未出神京嘉聲遠振既臨川楚槁木皆春萬里江山無為而治把數十年不展之愁眉豁然自開大眾既然如是且即今海宴河清民安物阜一句作麼生道喝一喝云毫端得把乾坤奠鬼祟邪魔心膽顫一粒靈丹處處圓補天浴日家常飯。

　　佛誕日解制楊珍居士請上堂舉文殊指善財南遊遍參知識機緣畢乃云獨指南方得甚便煙烽烽地對眉煎潛通識海層層浪暗度情關步步玄樓閣未因三界隔玅峰豈用兩眉鑽吻唇咂舌搖金汞刳骨剜心覓破錢翻轉芒鞋穿底看腳頭細辯百城煙。

　　佛成道日上堂皇宮降跡日月不敢並其明七步周行蓮花得以襯其足指天指地鼓舌搖唇分明是平地上搭天梯就水下垂鉤線耳位尊九五猶不足以安身必超三界始可得而駐足由是揮剛劍斷繫足之紅絲布白雲捧玉轡之神足逾城子夜地步稍以寬深仙梵殊途劈頭俱皆蹋碎魔軍百萬欲加害而不能苦行六年自圓因而果滿帝釋敷座天女散花泥蓮河下水清清天上明星曄灼灼且道是什麼時節自燒自煉自烹時天鼎坤池火候奇煮爛一鍋黃葉子人天喫飽祖師饑。

　　小參

　　古牂牁宗明院小參至道無傳燈燈續焰真經不語句句明宗黃梅夜囑與之衣缽休行舍衛時言喻之浮筏過渡所謂前陳後伏大顯微收只麼以心印心即相非相古云不與萬法為侶豈從諸聖告窮人人鼻直眼橫各各頂天蹋地既無授受何有敲推截斷葛藤掀翻窠窟如斯告報只要知歸取捨自持縱橫在我苟或未然但恐光陰易去夢幻難忘大限到來千生萬受敢問大眾如何是不落生受一句長鯨一吸海水盡森森露出珊瑚枝。

　　石林庵小參生佛未興前毛端吞巨海陰陽既判後芥子納須彌芥納毛吞即且置獨超物外底如何震威一喝云腦後見腮莫與往來。

　　報恩寺結夏小參甚大因緣愜好時預敲口鼓報渠知一朝勒逼眉毛急莫道山僧送話遲。

　　金山小參秋情太殺斟酌百物枝頭寥落即今更請陞堂陞堂無法可說各各𥌮眼瞠眉人人知本識末見此月在雲間何待指標重重道破阿呵呵休蹉過密移些子射光寒舉步分明親蹋著大眾且道蹋著箇甚麼乃起身喝一喝云大石頭大石頭小石頭小石頭。

　　真機靜主請小參真機離世語世語即真機雨滴檐前石風來樹上枝離離離更即即即即還離離即生分別堪宜又不宜拍膝一下。

　　忠州屏山胡居士請小參法不孤起仗境方生境既弗存法從何立乾矢橛麻三觔鎮州蘆菔頭庭前柏樹子又作麼生卓拄杖云一串穿卻。

　　高琯居士請小參沙裏淘金易火內生蓮難在家修至道超然難易間夫在家之家有幾許有桑戶捲樞之家有塵勞業識之家有錦村繡砦之家有洞府蓬島之家未審居士在何等家修何等道眾惘然師拈拄杖劃此⊕相云若向者裏直撞橫行七穿八穴得去方可謂華藏乾坤不能籠罩之真正在家人也還委悉麼脫或未然聽取一頌酒店淫坊彌勒院村歌社舞釋迦禪是非善惡靈方寸坐臥經行別宴然橫駕泥牛耕火宅倒騎銕馬弄金鞭逢人唱首還家曲管甚閻羅粥飯錢。

　　湖山小參舉世尊因普眼菩薩欲見普賢乃至三度入定遍觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念便見普賢向虛空中乘六牙白象師拈云月過空亭玲瓏八面風臨老樹動蕩千枝一明一切明不待千燈室朗一透一切透何須九曲蟻穿三千界畢竟何方駐足一念中又於甚處瞠眉世尊替盲人點眼神方立效普眼就討火帶柴光焰齊彰咄涅槃城裏再詳詳差別門中重看看。

　　除夕小參年盡月盡日盡時盡聲色往來人事盡盡更有一箇孤孤迥迥鹵鹵奔奔囫囫圇圇秀秀俊俊十聖呼之無名三賢喚他不應直至驢年總不得盡在汝諸人分中顛三倒四七縱八橫是汝諸人莫有曾得一見者麼拈拄杖一時打散。

　　小參老漢今日聊具三轉語當堂拋出供養眾兄弟們消遣歲月乃云明鏡能應物見形為甚自照不得頑石可取火焚山為甚自燒不得眼目有照鑑之功為甚自見不得若能於此三轉語中消息得去且喜他與老漢共一隻眼。

　　石寶小參即心即佛也不是非心非佛也不是不是心不是佛不是物也不是畢竟如何即是卓拄杖一下云不是不是。

　　入室後夜參更深夜久無餘事石寶爐中火正煬剛得幾團零落銕一回鍛鍊一回鋼。

　　冬節小參君子道長地轉天旋小人道消陽升陰伏只如洞山道有一物黑似漆常在動用中動用中收不得過在甚麼處畢竟意旨如何擊拂子云今日更添一線工夫。

　　小參示眾云石寶巖前無朕兆石寶堂前多語笑石寶門前風浩浩大眾者三句下薦得臨濟三玄三要四賓主四料揀四照用一串穿卻脫或不然更聽一頌乃豎拄杖云和雲涌出一輪高別有姮娥獨寂寥黑月杳無人影到坐琉璃殿眾星朝喝一喝。

　　圓通小參明明白白又糊塗過在躊躇不丈夫觀罷一盤棋局子始知有著到頭輸舉拂子云既是明明白白因甚更有糊塗若要發明己躬端的似盤棋局何也秦楚兩陣布將排兵填然鼓之兵刃既接動著兵去馬去車去砲去若秦輸則秦界楚人若楚輸則秦人楚界極著將至彼不敢先此不敢先先亦不敢先隱隱地上有箇殺機圍著照著令彼將者左右支離動轉不得猛然一陣呵呵大笑云贏了贏了此是鬥勝不鬥劣著子圓通者裏又且不然卻是鬥劣不鬥勝局式何也十方義聚互為主賓打坐參禪共成道業未會之際直須將者著子向那四威儀中或在長連床上擺布明白然後見去聞去知去覺去有無俱去去也亦去設或到得者般田地還知優劣倒斷處麼喝一喝云不會十八國臨潼鬥寶且觀秦始皇六國并吞。

　　小參見成面目父母生前眼橫鼻直立地頂天語默動靜俯仰折旋手舞足蹈收放得便身衣口食日用自然觀音勢至文殊普賢說什麼千手千眼此便是前三後三噓一聲云何須更去別求玄著著金鍼投玉線。

　　珠林小參吾有一機非世所知迷人不悟悟人不迷為甚如此摑拄杖云止止不須說我法玅難思。

　　歲夜小參老僧今夜特具一則因緣要與諸人分歲打上葛藤以完舊年前件汝等諸人只是不得錯聽又不得錯會擊拂子一下云分明記取。

　　除夜小參歲到臨頭方入室卻除問答別傳神家常不用叮嚀眼(請續後句)。

　　譚宅對靈小參師卓杖云結地冰霜羅空玉翠去去來來進進退退怎似我首四譚老先生其生也錦江增造化既沒也巴國俱沉吟更於何處覓菩提當知剎塵皆淨土說什麼玅峰頂須彌山且恆沙世界撮來納在一微塵際裏猶剩方隅如是又何患乎我大檀越不是菩提場中人物也耶既然且道得何證據復卓拄杖云一腔八德水徹體六和清滿目青黃皆玅像譚公何處不稱尊。

　　藍宅對靈死死生生生生死死亙古亙今南柯華胥所謂道此般消息甚分明今古人多較不清死去俄然驚滿室生來依舊喜盈門旅庭快樂終成假客舍歡娛總未真珍重者回長不夜無勞撥燦五更燈。

　　為蕊實李居士對靈既來也那畔莫羈歸去也者邊難繫去去來來神通遊戲掉轉面皮證真三昧不去不來只者便是。

　　為見宗對靈嗟哉釋子見宗記莂正此相逢猛然頓脫凡世心光爍破長空直教一真不露自然萬德圓融所謂道寒來暑往空般算生死分明幻泡容若問此番歸甚處金邦蓮燦一枝紅。

　　機緣

　　僧問如何是學人著力句師云著力還從放下來僧云如何是學人轉身句師云轉身不悟落疑猜僧云如何是學人親切句師云饑時喫飯困時睡僧云畢竟如何師以手開合示云捏聚分明又打開。

　　問佛未出世時如何師云點露不盈谿僧云出世後如何師云片雲難掩月。

　　問昨日今朝總不問即時即刻事如何師震威一喝僧擬進語師云假雞謾唱函關曲分明走了孟嘗君僧禮云謝和尚方便師云非汝境界。

　　問喚作一大事則觸不喚作一大事則背不觸不背喚作甚麼師隨聲便打僧云打即任打畢竟如何是不觸不背的句師復打云昨日漫天下大雨今朝括地起狂風。

　　問如何是學人腳跟下事師云蹋著好僧云蹋著後如何師云特地一場愁。

　　問古人道虎以肉為食因甚不食其子意旨如何師云火龍宮裏足寒冰。

　　中秋夜坐有僧向前作禮問云如何是體中玄師云一輪雲漢間僧云如何是句中玄師云星稀半月圓僧云如何是玄中玄師云流影過前川僧云如何是第一要師云正僧云如何是第二要師云淡僧云如何是第三要師云印僧欲開口師拈拄杖云向者裏道將一句來僧擬議師連打云玄玄。

　　問父母未生時如何師云苔青樵子徑僧云已生後如何師云笛暖牧兒歌。

　　問三世諸佛到者裏總放他不過師云汝具甚麼眼僧便喝師作怕勢云咦僧無語師劈頭一棒云龍頭蛇尾漢。

　　問方便有多門和尚向那一門垂手師云近前來與汝道僧近前師搊住云道道僧忙然師拓開云門外漢。

　　問如何是不生不滅句師云龜毛結果僧云如何是無去無來句師云兔角開花。

　　問不參禪不持戒四大分張時將什麼抵敵師云只得撫掌恭賀。

　　問祖師西來當為何事師云討賤僧云隻履西歸復為何事師云賣貴僧云只如不來不去還有事麼師云天下太平。

　　問如何是然燈前師云清淨本然如何是然燈後師云山河大地僧云如何是正然燈師云不得不打。

　　問虎以肉為食因甚不食其子師云食僧云他本不食何得言食師云血瀝瀝吞血瀝瀝吐僧云食後如何師云不食便飽食則便餓。

　　問如何是奪人不奪境師云青草渡頭橫夜月僧云如何是奪境不奪人師云百歲農夫不遇春僧云如何是人境兩俱奪師云阿房聲色歸何處僧云如何是人境俱不奪師云長街盡是賣花人。

　　定海居士入來師云作麼士云特來化齋師劈面一掌云喫箇飽去士云恐不中喫師又掌云還嫌少在士點首師示偈云急水灘頭龍擺尾大火聚裏虎翻身湖山風味天然別一掌頻吞劫外春。

　　巴縣令楊公入山師見來便面壁坐楊公即向外坐師云公作甚麼楊云和尚向內弟子向外師云誰賓誰主楊云向內者保其任向外者洩其機師連掌云知解宗徒如麻似粟楊乃稽首敘坐。

　　佛化狄公請署內禮次問明明歷歷意如何師云闊狄云猛然不識又如何師云愜狄云白盪盪底意又如何師云是誰著眼狄云不識師云是誰不識狄云權喚作是心師云即今心在什麼處狄展兩手師搊住云將謂將謂狄大笑師打一摑云元來元來狄遂作禮。

　　平沙居士請師齋次乃舉同光帝問興化云朕治中原獲一至寶只是無人酬價化云借陛下寶看帝以兩手舒襆頭角化云君王之寶誰敢酬價且道消息在甚麼處士答偈云一機且自借吾師白白青青未帶泥驀地一聲劈歷響得便宜處失便宜師伸手云便宜且置還我寶來士便喝師掌云中原之寶被你盜了也士大笑。

　　侶奭居士侍師夜話尋自點燭出師云轉來話在士息燭對之師云自說了也頃復徵云老僧道自說了也且問汝說甚麼士拈燭擲之師云放汝三十棒。

　　師一日榜僧堂云圓通門下不得噴嚏如噴嚏者必要薦取一轉語若噴嚏而無語者罰油三觔三日後師睡起自噴嚏一聲斗庵入來問云和尚作麼師云符到奉行庵遂禮拜師拈棒打云汝想老僧油那庵大笑云大眾邏臧人喫棒便出師休去。

　　一僧新到師云甚處來僧云古谿來師云古谿正漲金鱗何不變去僧云未以為家師云辜負雲霄月徒勞向古谿僧云吞卻時如何師云吞卻且置誰是金鱗僧答數語不愜師打云更參三十年。

　　問古人道從天降下則貧窮從地涌出則富貴富貴貧窮即且置天生地涌事如何師云銕蛇三橛斷六處毒流霞僧佇思師喝退。

　　一僧新到師云甚處來僧云江南來師豎拄杖云江南還有者箇麼僧云有師云擔得來也無僧豎一拳師便打僧無語師云販私鹽漢。

　　問一萌未動何處是春師云藕為蓮生開地竅僧云萬卉已萌春歸何處師云荷因華發達池香僧禮拜師云猶欠一問僧滯立師震威一喝。

　　問未下禪床時已落第二義如何是第一義諦師和聲便打僧云落七落八了也師復打云汝道落在第幾僧無語師又打云日午樵夫登峻嶺夜深漁父宿蘆灣。

　　問如何是世尊不說說師云八角磨盤圓似鏡僧云如何是迦葉不聞聞師云繞攻神箭直穿腸。

　　問如何是寶蓮境師云柳絮曳回漁父曲僧云如何是寶蓮人師云梅華吐出狀元詩僧云人境▆▆▆當陽句若何師便打。

慧覺衣禪師語錄卷二(終)


嘉興大藏經（新文豐版）第 35 冊 No. B340 慧覺衣禪師語錄


慧覺衣禪師語錄卷第三

　　嗣法門人徹御等編

　　法語

　　澹泊泳翁(壽期頤者)

　　秋盡霜嚴時多物古理窮識徹蚌老生珠此子巴國名家鄉紳後裔老入叢林童顏皓首壽經三萬有零之甲子見徹諸子百家之異聞卷不釋時五車盡括一日樂如童稚跳躍湖山對箇葛藤遍野無心自斷老僧撫掌道七尺蘆柴擣墨池金星銅雀點猶緇獦獠不會毛錐子萬古黃梅壁上詩。

　　易菴禪人

　　天錯地錯物錯我錯造化陰陽設施運用總皆是錯人生既錯業儒已錯投釋亦錯仍又窮山絕水跟覓諸方老宿作箇冤家對頭猶然大錯未審不錯底人卻是什麼面孔湖山石土地略較些子且道石土地有何長處衣上座終不見他有片肝花。

　　托明大德

　　湖山雖是風塵凜凜逐事茫茫要且目不浪見耳不浪聞久知行德備顯諸方無過謬者茲復跨步湖山參老僧居數月每見其不言不笑不取然不惟若是更有無心密行繼之日用如此之人非僧寶而何一日攜軸索字也只得向他道箇無心密行終須貴分明作者是阿誰玲瓏八面難瞞爾運水搬柴祇自知。

　　會也行者

　　孤光獨朗月挂中天曠野林泉何方不照千濤萬浪了不隨流耀古騰今蕩然無礙所以出家之志必要具此段風光不枉剃髮染衣離親別族且道者段風光又作麼生體取三更月黑無聲色萬里風雲得自閒堪笑水邊林下客目來誰共老僧還。

　　慈雲禪者

　　去路遠時來路遠出林深自入林深驚人浪裏翻觔斗自有風雲驟足跟故出家之志莫謂尋常必要立一片孤標標氣宇而能盍天盍地於獅象群中直須高出人一頭始得然而此段風光不假外覓本來富貴祇在萬緣頓息大死一回為佳耳。

　　圓會庵主

　　孤雲野鶴雪骨冰肌順則便巢緣則便住隨風而起就境而榮沖霄漢而不犯天梯渡江海而不假船筏一條長性命今古不磨半片冷心腸死生不變既到恁麼田地還知恁麼人麼咄穿婆裙子拜婆年翻覆元來是者漢。

　　祥年曾居士

　　學道無他只在尋常日用施為不別貴乎日用尋常定志清心分邪辨正頭頭過目法法研窮用捨分明無拘巨細久之自然心心在道事事符宗動靜行藏無非佛事咦事是恁麼事人須恁麼人。

　　徹一覃居士

　　劫前些子本自圓成生後些子不曾少欠雖是紅塵滾滾業識茫茫要且鼻孔撩天腳跟點地所以道語默動靜悉是神通食息起居總皆玅用無背無向不即不離到者裏鼻孔依前浮舊面聞聲見色不支離一團風味平常處迷悟何曾隔一絲。

　　還一禪人

　　菩提滿目玅用全身拈來便是佳珍觸著無非至寶象王回顧獅子嚬呻十地魂驚三乘膽顫只因一人蹋著群眾皆驚雖然如是也須打破者酸齏甕始得。

　　憨之吾孫

　　靈機暗徹道眼明開見境發機天然自合此乃現成事也若就此現成處再加細密精煉切磋琢磨將去始知花笑本從枝上燦根株原不犯風移摩天揜日尋常事瓶瀉曹源水半谿。

　　難先謝居士

　　呼童來啟戶麤手腳抓破門神閒看鶴梳翎尖觜頭搔著癢處所以冷冰冰一段神機貴乎暗室睜眉腦後開眼始得難先居士舟壓波瀾竿牚岩岸一灘一水直上中流一味打上風頭直撞湖山問取第一義下落老僧祇向他道搔著癢處情知快抓破門神日上堂清風幾陣難遮當吹得名花遍界香。

　　隆法喬居士

　　蜀道凌霄漢川源貫楚湘江山雖異別雲月豈分方且如蘭生幽谷蓮出污泥馨香各有其時動植何分異地所以聖則未必生成是聖凡則豈可一定為凡總在修與不修悟與不悟之間耳且道悟後如何試道一句子看。

　　隆慧喬居士

　　萬里通消息千山弄筆頭孤微難啟口縣隔爭相酬提起毛錐子放下混天毬走盤珠自貴透石水長流詞窮何所有還向句前求若猛然撲破以無疑誠哉瀉海而不竭不惟取之有餘而且龍鳳由斯變化且道機先一句如何指注文彩已彰。

　　一掌周居士

　　特地欲翻閻老案湖山又遇報冤頭此老年經天命始言有掉頭著子向風塵裏撩衣便走直入湖山室內問取話頭奈山僧無話頭可與直捷向他要父母未生前面目事不容時那通擬議驀面掌痕攔頭逼拶唯數日血流皮下汗漬通身再覓老僧老僧祇向他道一掌五條痕分明一句親尋常著力處笑倒釋迦文。

　　徹耳吾徒

　　松峰上煙霞萬里竹徑中勁節多端睜著眉煙霞自淡舉著步勁節長剛一味硬挺挺為人了無退怯怯進步所以要者等英雄做工夫步步將自己追趁到前不遘村後不抵店處喫上交來正好喫山僧手裏棒在何故不下一番寒徹骨爭得梅花噴鼻香。

　　徹芸蹇善人

　　一粒粟藏世界半邊鍋煮乾坤斯言不謬腳跟不動而江山足下文字不經而今古目前果符斯語蹇居士生於名門于歸貴族三綱正其身心五常明其志氣兼又迫切釋氏專一空門夙因熟套觸著現成所謂芸芝秀處人難識瑞氣流芳德自尊舉眼盡窺山海過聖凡總屬者條心。

　　諸頌

　　障蔽魔王隨金剛齊菩薩一千年覓起處不得

何須特地用心機萬里晴空露跡稀好去白雲深處看三更明月口頭肥

　　鳥窠布毛

放出帷房一線風布毛抽處活虯龍汗衫忽地遭星火燒得如天大箇空

　　拾得笤帚

萬里煙塵一帚開幾回埽出面皮來姓名沒箇酬君問哭不才兮笑不才

　　無縫塔

斷藕絲中借一廛擘開霄壤就圖遷從來不葬黃金骨恰好南陽老漢禪

　　國師喚侍者

開口頻頻喚著伊缾間正好插花枝筆筒有箇螟蛉子不是冤家不是兒

　　西堂智藏曾燒殺一僧一日見身索命藏云你死也無云死也云既死覓命者誰便乃不見

甚麼面目再來尋烈焰燒空事未斟且問舌頭何處借日中猶抱月敲琴

　　百丈耳聾

抬眸促額應追魂劍斬潛龍海嶽昏爆地一雷難掩耳門庭千古獨稱尊

　　魯祖面壁

不道如何與若何金龍蕩起潑天波依他畫出葫蘆樣反貼門神見也麼

　　大顛擯首座

結舌烏藤倒嶽掀假途滅虢弄奇門昌黎若達此機用血染潮州八百村

　　龍潭滅燭

得失分明自不期猛然失卻一雙眉光輝滿地誰收拾露柱燈籠拜相時

　　中邑獮猴

巨室高軒面面閒獮猴應順任躋攀夜深無處堪投宿推到朝陽殿九間

　　臨濟築拳

醉來發悶在西家猶把東家酒價賒莫謂相酬非劍客純清絕點袖青蛇

　　牧牛頌

老農策杖鼓春回萬象森羅盡撥開犢牯不知何處放隨風隨雨謾疑猜(尋牛)南北東西弗浪尋一林深過一林深驀然退步徵端的蹋碎虛空滿翠岑(見跡)登山涉水意雄雄步步追蹤逐曉風更向白雲深處望全身獨露大荒中(見牛)青眉白眼難迴避七尺牶兒貫鼻侖不待加鞭呼直指參天頭角破雲根(貫鼻)明月村中耐歲寒殷勤調御不相謾時添草料無多少隨分些些任飽餐(調馴)疾作風威意轉奢踊身跨背直歸家蹄痕到處無蹤跡銕笛橫吹絕正斜(歸家)拋卻鞭繩孰與儔高歌欹枕自風流若人借問牛何在撫掌呵呵笑點頭(存人)飽山飽水飽煙霞一醉渾忘自與他大地不知何境界春深無處不飛花(雙忘)國治家齊任縱橫倒戈卸甲斂旂旌太平元是將軍定元是將軍定太平(還原)三家村裏留不住十字街頭弄爪牙無限惡聲彌宇宙剎竿隨處競龍蛇(垂手)

　　諸贊

　　達磨初祖

黑黑箇臉白白雙眼徹體無心通身是膽出全甕鵝破窺天管咦引起後來人教騙閻羅碗

　　破山和尚

團圓皓月形斑白髼鬆髮登曲彔木床說無盡藏法點龍象眼開人天瞎提起生白棒咦是甚麼椒薑者等惡辣

　　自贊

據何識見嬾而無幹禪又不參經又不看行不拘方坐不定案攜拄杖子接風顛漢可恨丹青弄紫朱等閒突出孃生面

　　又

長髮羅肩不修僧像遊戲字水江顛倒風魔樣純開銕面皮撞著三十棒咦見成酢蒜椒薑何待馬師鹽醬

　　又

精神抖擻形狀村陡施無所為用無所有事不通方言不順綹且道是誰湖山逸叟

　　印偈

　　坤德普重(即破峰)

不知不會煙蘿密穩得支那海晏清分付翻身赤甲鯉任將電閃代機衡

　　佛語徹御

放出長安小犢兒喝聲震地吼如獅一莖楖栗親交付永續曹源世系絲

　　湖巖徹隱

一塊殘冰水結成曹源底徹桂輪深闍黎獨坐溪西口惟放金鱗躍禹門

　　蒼巖徹石

蹋破仰山彌勒院腳頭底徹玅高峰一莖楖栗人天眼任爾拈提濟北宗

　　翠峨界登

幾將底事對爐吟拂袖無疑利害生劈歷一聲分付汝猛然毒鼓振山城

　　琇峨祖脈

劈手傳書親看破拈花極則面相陳陽春一曲隨君調拍眼聲聲震石城

　　珊爍徹璠

毒鼓聲前慣擊椎而今掉背不疑思謾將底事逢人舉銕額銅頭也皺眉

　　雷巖徹靜

毒心毒口毒難留毒著闍黎已十秋毒氣囊藏藏不住放伊毒去毒禪流

　　瑞巖淨融

未入門時先看破升堂不必再躊躇把茅盍處雄蹲踞拄杖撩天插帝都

　　佛化狄三品

甚時走出蒲團客幾度勳風噴上方撒手自開消息眼拈花微笑立承當

　　平沙田銓(渝州太守)

角徵宮商和者孤無情結下拍猶隃老僧仍付無情曲萬古聲洪振五湖

　　侶奭熊旦(文學)

昔年有語契機來今日相逢不再猜分付文場獅子去任伊平地一聲雷

　　大隱徹仁

風穴銕牛開地軸汾陽拄杖破天關闍黎據此真消息一舉令人舌上斑

　　研如興銘

一呼一剳不抬眸玄險機鋒對面酬佛祖到來難著眼許伊把住接禪流

　　還虛隆寶

蹋破芒鞋走入川凌霄蜀道望巖玄輝天鑑地乾坤眼恰好窮征衲子禪

　　剖石性果

話到孤微會轉身頻拈訣子當烏藤要津不放龍蛇走唯許闍黎赤甲橫

　　正峨徹合

要津難當沖霄鵠猶慕湖山七尺笻濟北家風雷電急一條白棒活如龍

　　巨峨徹空

鎖子無鑐豁自驚寥寥斗室殿機衡謾將消息逢人舉急速軍旂樹不輕

　　清源徹懿

土面灰頭數十秋人歡客唱地祇謳老僧特與封符去坐定岷嘉率祖儔

　　蓑翁冀應熊(成都太守)

入室垂簾不自疑箇中消息許誰知杖頭拂子親交付一任蓑翁道者施

　　行狀碑　清故湖山治平照衣慧覺和尚行錄

　　和尚(諱)照衣(號)慧覺本渝之綦江縣人俗姓熊父(諱)品母張氏生於明萬曆乙巳年二月二十一日子時年十一孤依孀闈一日聞鄉人居士論釋尊捨國入山苦行成道度世之語堅志欲出家白母未之許尋遊於聖燈山寺晤僧三祇隱名甘淡山果荼菜自度不知其苦也繼而母密訪得諸親識責以人子大義仍依母持報恩齋三年適有二兄自滇歸幸老母有所依托遂於甲戌仲秋初脫身北向道左有客問曰何之師曰朝山去客曰我亦朝山去你曾齋否師曰未也客為假館治酒與師封齋師大醉酣睡初不知前客乃梁上君子也因竊行李而去師赤身旋於佛圖關側棘林中僵臥黎明默咒曰儻我有出家分隨所往不礙可也遂望空前進途次艱險無所不歷發憤前征至華銀山禮普賢大士香次值常白師如故人閱十一月初四日始薙髮白密探師來歷發人同歸本里審諦所由母復留難師告曰在家奉養口體之孝也出家修道乃出世間之大孝胡不許邪遂勸母長素念佛持經自此一宿即辭回山圓具又半載白示寂師繼主院四年一日自慨曰作如是僧又不如不出家之為愈也乃辭眾下山欲遊江南適路阻未往途遇一婆子向前拽住師傘問曰此物有五人那箇是真底師曰高著眼婆笑而不答迎到家謂人曰者師儘有道器可作禮留此供養忽見案頭有楞嚴經展讀至世尊示阿難光明拳處觸發疑情始解下手做工夫行也如是坐也如是從朝繼暮從暮至旦只一箇能推之心非為我心畢竟我心將名何等疑來疑去排遣月餘昏散交攻無時暫息一日遇渝城之劉三德居士接至湖山白衣閣客居危坐一室日夜撕捱東咬西嚼般盡伎倆如跳在葛藤窩裏相似要一霎時洒落了不可得日復一日又三年似無靈驗乃於佛前自誓曰儻某今生與此道果無分盡一生去死復再來必要究明者事方休禮畢上單正襟危坐遂將身心疑情一齊放下跏趺竟夜如一息頃忽聞門外沙彌叫一聲如冷灰豆爆地覆天翻聖量凡情豁然瓦解啊元來元來甕中何嘗走卻鱉自爾活鱍鱍地徹體玲瓏通身慶快時崇禎辛巳二月朔二日也又數月忽一僧自外歸言萬峰破山和尚受敘戎牟先生請明日過此師次日果得遇於劉洪宇家禮拜問曰久聞破山酒借杯打濕口山仰後坐云者裏一滴無何處來下口師曰遠聞香噴鼻近則何沒有山便喝師便揖出閱明年壬午春山回萬峰過渝應王居士家供師聞山至直造庭前禮問曰春日已去夏日又來其天道有變易否山云變易且置不去不來一句作麼生道師蹬足山便喝師曰昨夜春雷送喝狂風送棒閃電見形者幾般俱不用天將何道與我山與一頓亂棒棒折師搖手曰巡人犯夜山休去師便拜山見師神色不變乃云凡喫老僧棒者便要訶罵老僧你具何本領乃爾如是師曰訶罵有日子在山微笑師後遊峨嵋連坐七剎論楞嚴圓覺金剛共主八期甲申之變散眾至洪椿坪住持欲以院事及師師不之許落山值歲荒隱居夜郎八載癸巳年九月聞破山和尚住梁山金城寺師省覲不以世亂險阻為慮直造之焉及抵金城適山堂下促問曰似遠來者師曰始從遵義山再問來歷師曰來歷且長尚容舉似旁僧云此是渝城折拄杖者山曰啊至晚侍僧過茶先奉於山山曰此本為客何先老僧師曰照衣何人到此作客山曰老僧已知你不是客作漢師曰荷蒙高鑑山呵呵大笑一夜山歸方丈欲寢師隨後見侍僧脫襪畢師亦與之脫山伸足曰無了師曰正好無處下手山曰無處作麼下手師豎拳云㗭哩㗭哩山彈指曰蘇嚕蘇嚕師拂袖便出一日侍山至雙桂夜坐忽門外數僧論法師講經事師曰法師事業不過採集詞藻義學為心若佛法夢也未夢見在山曰汝會得我問汝唯佛與佛乃能知之且道知箇甚麼師曰不許知山便掌曰因甚不許知師曰知即凡夫也便拜山劈頭蹋云再悟始得師曰再悟即不堪山曰汝具甚麼手眼師曰自從跨過黃金限不向門前宿草菴山曰未在三日下得一轉語恰好老僧許汝參禪師桌上三拳山曰是甚麼意師答偈曰冤對兩相逢全身密不住深灘龍擺尾女子不穿褲山曰是汝的是學的師曰是何言歟掉背歸僧堂雪臂和尚在坐曰咦慧覺兄可謂地頭人也師曰謝讚歎山日學答話有甚奇特臂曰老和尚莫壓良為賤師向前展兩手曰梁山紙貴一狀領過山乃拈棒一齊打散閱三月廿一日出從上源流杖拂授之偈曰唯佛與佛乃能知比若天高無物齊大有慧公親薦得捕風捉影任拈提師辭不獲遂歸渝開法於長安並江津石寶圓通又渝青巖觀音珠林洪福及治平等剎上堂法語機緣偈頌咸載之行錄共嗣法門人破峰重佛語御湖巖隱蒼巖石翠峨登琇峨脈珊爍璠雷巖靜瑞巖融將軍狄三品渝州太守田銓文學熊旦大隱仁研如銘還虛寶剖石果正峨合巨峨空清源懿成都太守冀應熊二十人等皆鍼芥相投作家龍象非偶然者康熙十二年九月十八日師無他病痛忽雙桂二僧至敘問老人臨終時有何言句僧曰門人請問老人百年後有何所念老人曰吾滅後別無所念但將老僧口水話不可更改師微笑曰吾師如是吾亦如是言罷奄然長往顏貌如生左右撼之已逝矣世壽六十九臘三十八於戲師於四威儀之間咳唾掉臂之際無不合轍令人目睹意銷潛符默證者難以枚舉毋論僧之與俗貴賤老少咸師事之及涅槃之日萬指泣送如喪考妣非平昔道德充備有所感於人者能若是乎甲寅十月十七日法弟比丘華嚴聖可德玉謹錄壽之於石。

　　法派

照徹法旨元正心宗續傳寶印了達洪鐘密燦幽玄總持攝融然燈炳煥古鑑崇隆

　　佛事

　　赤心火赤心赤心撥轉車輪掉背而去撒手便行即涅槃相示生死身大眾既然生身死身涅槃身都在者裏且作麼生道末後一句擲火炬云金骨更須遭烈火一回鍛鍊一回新。

　　珊爍維那火珊爍吾徒年四十五如兀如癡半賓半主才得箇相應奈何行更速今朝撞著湖山長老不免為汝據款結案痛與兩手分付咄咄攛下火炬云八字眉毛上下看一堆此木騰今古。

　　瑞峰火拈火炬召大眾云者是生也麼死也未來如斯尊去如斯貴幾根臭骨頭安以作群隊一具火蓮池詳勘佳風味遍地結冰霜滿空羅玉翠復打圓相攛下云燎燎為爾助神通一朵靈光長不昧。

　　通穎沙彌火人壽芬芳短靈根歲月長雖然來去速不是少年郎擲火炬喝一喝云火坑忽地紅蓮燦八德池中性水涼指出上林春色好奇花先古劫前香為培之李公起棺全副精神雍蜀滿腔沛澤士農彌天造化起寰中社稷江山並茂怎奈碁完局盡掉背斂手歸功杳無一物混真容頓脫黃梁枕夢即今星移斗轉遍界明月清風紫霓瑞霧涌城東好把前程保重直入南天戶牖徑上兜率陀宮啟眉堪笑者場空打破人生齏甕喝一喝引棺便行。

　　還融起龕來也長安白雲自占青山去也長安明月何分流水驀伸手引龕云試看門外石獅子三更明月口頭肥舉火舉火炬云還融還融幻境已空一任他萬紫千紅盡付之明月清風一具臭骨皮袋析還他地水火風且道主人公在甚麼處震威喝一喝攛下火炬便燒。

　　白拈火以火炬打圓相云白拈白拈著眼詳看生來死去者畔那邊本無玅會莫作玄參且道即今事又如何咄觸著無情三昧火七斤衫子不留纖。

　　眾偈

　　示斗菴監寺

立意堪同水底月無心猶是鏡中花趙州一句完全語門外人來只喚茶

　　示南山醫士

布袋將來信手拈隨醫百病剿廉纖舌頭不著些兒味甘草黃連一樣甜

　　示銕瀾禪人

百尺竿頭一步前赤身不怕雨和煙就中有著騰千古莫作尋常浪蕩禪

　　示非篆法孫

痛撾痛打痛承當蠱毒砒霜儘一場濟北家私如是手兒孫窈窕骨頭剛

　　示先之馬居士

目下菩提會也麼行藏舉止莫蹉跎若將情浪俱澄靜自有蛟龍涌碧波

　　示春圃李居士

謾將底事默商量坐臥經行孰主張一日泥團親觸破石頭瓦礫也生光

　　示大生楊居士

父母未生前句子龜毛兔角雞牙齒猛然觸碎金剛拳伸手原在縮手裏

　　示明遠楊居士

長短分明自翦裁如何到此更疑猜須知有箇無思算一度心花一度開

　　示瑞泉趙居士

眾生心佛三無別蠢動含靈一體同靜聽谿聲和眾響明明為爾報圓通

　　示玉缾山源水法師

源水玉缾恰當清涼八德和平微微動蕩些子淹殺俱胝有情

　　示自心靜主

年老成魔顛話多石頭瓦礫古彌陀向來漏逗腳跟下試問尋常見也麼

　　贈狄侯府

撥轉天關地竅時鏗鏘句落化龍池而今更向龍池望步步金光襯馬蹄

　　示雲璧吾孫

錦江紋浪既經過且道縣巖撒手麼即佛即心明漏逗莫言沒奈馬師何

　　示惺默大德

問爾默時默甚麼莫將生死作蹉跎若然捉敗淨明老一恁逢人舉似他

　　示徹源蔣居士

不是心兮不是佛堂堂寂照是何物有朝識破馬簸箕一恁笑兮一恁哭

　　示法宣吾孫

老來無事可當情心口難離一卷經持到了然無所住金剛圈子不須尋

　　示徹明田居士

參禪切勿以知知要會無心處是誰日用尋常親薦得頭頭物物總相宜

　　為眾剃度

詳看今日公案欲了多生前件佛敕者把金刀剃成一堂羅漢

　　示先陪王居士

風雨堆堆特地來欲求些子話頭回舉眉展笑三車備拱手擎拳萬象該遇柳經花隨摘採蹋山踐水謾疑猜一朝看破孃生面點首呵呵罵我儕

　　示三淵禪人

四大原來不是身分明卻是眼中塵終朝活計誰為主歷劫支持不是賓進退何煩分物我閒忙那識較疏親有人再問孃生面巴掌拳頭不順情

　　送聖可法弟

嚬吟拙韻次胡笳銕笛橫吹絕正邪蹋月素娥歌白雪乘陽春意報蘭奢搗音縱擊情攻耳拍眼頻催句硬牙久久未聞琴瑟雅喜逢獅象舌敲嘉

　　送總府陳公

一粒丹心涌蜀東情如玉鏡挂穹窿浮雲不借清風掃野景何煩碧月通高鑑山河明不夜俛青民物照無窮幾般作略誰昭格百萬軍前第一翁

慧覺衣禪師語錄卷三終

　　(弟子海智　海靜　海潮　徹遠　徹源　徹芸
　　普靜　玅圓　徹根　寂宗　寂聖　寂之
　　明旨　寂福　寂定　大用　信士李臣李相
　門人徹合　徒徹真　徹耳　孫湛明　法琳
　　法璋　法宣　法理　法筏　法悟　法印
　　法弘　法心　法嚴　法聞　法裔等同刻
　慧覺和尚全錄三卷　嘉興倪孟侯書侄天章刊
　康熙壬戌季春板藏嘉禾楞嚴般若坊附藏流通)


