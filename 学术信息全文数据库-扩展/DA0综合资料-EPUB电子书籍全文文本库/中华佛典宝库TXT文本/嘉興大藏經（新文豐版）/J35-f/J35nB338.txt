嘉興大藏經（新文豐版）第 35 冊 No. B338 靈瑞尼祖揆符禪師妙湛錄


　　靈瑞禪師語錄序

　　金烏玉兔交互爭輝天苞地符亭毒示異世界清奇之氣不在於此即在於彼況觀音大士現婆羅門身赤腳渡流沙河來壁觀九年分皮柝髓一等是人家男女纔跨得渠門限骨頭都換卻了也我吳閶素稱法教淵藪虎丘一片石壁立萬仞諸峰兒孫羅列其下時則有資壽之玅總西竺之法海惟久皆以錦繖英雄展繡旗作略後先演暢左右激揚至今瞌睡虎穴中三日子皆吒呀地到處哮吼大宗之庭唐哉皇哉終不敢耽耽正眼一視靈嵒山頭旗鼓高張凌跨宗祖一旦以四眾排闥移鎮此山攤出家藏原本契書人人白晝見日那知靈瑞符大師據虎頭收虎尾向威音已前早已逴得便行趯倒洞庭山掀翻柳毅井出世為人唱虎丘之道師資赤幟適出一時吳越之間風行草偃始靈瑞既玅湛分身兩處露刃當門三關劈箭平施陷虎之機舉目提綱力振張麟之網語句流布諸體畢具一一如銕釘木札不可咬嚼如干將莫邪不可嬰犯如雲涌波譎不可按摸真所謂頓挫瀏灕舞劍器渾脫者耶豈少林得肉之人雙徑註莊之客可得睥睨殆高安灘頭高高山頂立不露頂者耶讀是錄者一杓半杓莫亂斟酌。

　　吳郡密菴居士李模題

　　序

　　昔達磨初祖佩西天識記航海東來梁武以天子之尊而不契廓然之旨經論精通如流支三藏輩亦皆溟涬其說獨總持者以尼部綱領破禪學洪荒儼然與斷臂立雪之可師雁行終古苟非法身大士乘宿願力示隨類形安能使拘拘質陋而昧本來者信有不立階差一念頓證之玅道乎故知斯事不可以高貴辨博輒自誇詡無門之門除是過量英雄乃能插足若夫庸愚羸劣之夫未許窺其戶庭而造其堂奧也惟我靈瑞符大師賦性英特發語逸群既從靈嵒印下翻身便向臨濟棒頭吐氣孤行秀水眾楚皆喑獨步東山千峰下拜為之後者相繼誠難方彼前賢實亦無媿而大師善藏其用退席閒居嚴冷風規足莊僧史今讀嵒華諸集其玅句珠圓雄機劍拔走盤而盤局全輝揮空而空輪絕跡置之末山無著諸師語中俾具擇法眼者窮歲研精卒莫能辨噫說法垂機至此極矣展卷掩卷一如毒鼓而盡喪偷心然播其聲教于天下後世者我不知其凡幾即以此名無盡燈可也。

　　歲在庚戌仲秋前三日玉峰匠心道者行際和南謹序

靈瑞尼祖揆符禪師妙湛錄卷第一

　　學人師炤等記

　　住秀州玅湛園語

　　上堂拈香云此一瓣香明逾寶月瑞勝優曇若非鼻孔相符爭得心源共印爇向爐中供養
始祖釋迦文佛大和尚暨禪宗第一祖飲光尊者直下諸大祖師恭願
金輪統御一人端拱御樓中叡澤𩃎流四海五湖王化裏次拈香云此一瓣香縱奪隨機權衡在我捏聚則聖凡罔措分開則賓主歷然爇向爐中奉為創菴檀越在會英賢伏願頓超權學直達唯心迴入諸塵廣興佛事正拈香云此一瓣香本無寶秘豈有囊藏苟非點著便知不免重新說破爇向爐中供養靈嵒堂上本師退翁大和尚用酬法乳斂衣就座上首白椎云法筵龍象眾當觀第一義師云未白椎以前有一句子從上尊宿總未曾說著山僧今日忍俊不禁眾中還有當機啟發者麼學人問師唱誰家曲宗風嗣阿誰師云有耳咸知學云與麼則靈山雪曲玅鴛水印紋新也師云何須按譜辨宮商學作禮云敢為流通師云逢人不得錯舉學人問祖印高提於此日請師一句接群機師云不問不對學云學人今日小出大遇師云莫漫矜誇學人問人天普集凡聖交參學人上來願聞提唱師云分明記取學云寔為古今罕聞師云難為識者乃云道者家風古今不異三問茆屋一味安閒更弗向外營求隨分有鹽有醬若是佛法山僧有口秪堪掛壁上首復白椎云諦觀法王法法王法如是便下座。

　　當日晚參眾方集師顧左右云便爾休去太煞不近人情欲更商量大似平添缽柄當處翻轉面皮外不見有諸聖內不見有己靈凝然萬里一條銕作麼與山僧叩激乃拈起拄杖云看看秪這便是殺活拄杖穿過衲僧鼻孔刺破金剛眼睛諸仁縱有師子爪牙且無用處放行把住總在山僧放行也髮毛涕唾齊放光明把住也根塵識心應時銷落且道放行為人好把住為人好隨卓拄杖一下云理長則就復舉末山尼了然禪師因灌溪閒和尚到曰若相當即住不然即推倒禪床便入堂內山遣侍者問上座遊山來為佛法來溪曰為佛法來山乃陞座溪上參山問上座今日離何處曰路口山曰何不蓋卻溪無對始禮拜問如何是末山山曰不露頂曰如何是末山主山曰非男女相溪乃喝曰何不變去山曰不是神不是鬼變個甚麼溪於是伏膺作園頭三年師云末山一向放頑善藏其用灌溪雖然性懆不解輸機山僧今日既冒臨濟宗孫肘臂終不外曲待他道上座遊山來為佛法來但道總不與麼更問何不蓋卻向道也要與長老通個消息再說非男女相卻云識得你也總有尺八钁頭那敢安排著你山僧福薄德涼無心坐此床座既爾業緣難避不免略露家風乃擲下拄杖云千秋標格從君看大用須憑作者知。

　　夏日上堂紅雲似火白汗如珠行人路上絕後再甦乃舉起扇子顧眾云會麼無限清風隨展握用來不必更躊躕。

　　孝子徐為等請為尊慈寶持總禪師對靈陞座拈香云此一瓣香眉毛廝結鼻孔無差紅爐燄上翻身互相喝彩紫電光中著眼各自稱尊爇向爐中供養前住玅湛總公法兄禪師伏願乘般若舟至涅槃岸嘗為諸佛真子永作眾生導師斂衣就座學人問淨法界身本無出沒因甚雙林樹下示有涅槃師云因誰致得學云與麼則今日全因方便也師云說得道理好歸依佛法僧學一喝師云命根猶在學人問天堂收不得地獄豈能拘無位真人向甚處安身立命師云意況不到學云若不上來焉知端的師云莫被山僧舌頭謾過好學云學人爭敢造次師云作禮了退乃舉盤山云三界無法何處求心四大本空佛依何住盤山恁麼道正是璞玉渾金未經剖煆雖則貴重可珍其奈光彩未發山僧雖非敏手今日因孝子徐古顏等殷勤三請勉陞此座與緇素前略加雕琢不圖取悅人天秪期適用時世三界無法不消一劄何處求心大地平沉四大本空地水火風佛依何住迥無著處既無著處則堂堂獨露逼塞虛空歷歷全該貫通今古截斷生死根株掀翻去來相貌且道如何是我總兄歸根得旨一句擲下拂子云水流原在海月落不離天。

　　超瑩道人齋上堂達磨面壁乾盡髑髏若不得神光血滴滴地出一臂力怎能彀起死回生剋由叵耐年深月久毒氣太甚觸著嗅著一個個撒風撒顛呵佛罵祖目睹瞿曇猶如黃葉道一大藏教是破草鞋十地聖人是守屍鬼二乘聲聞是擔屎漢古今天下不奈這一隊何山僧今日有個療病神方將來布施大眾隨以拄杖旋風打散歸方丈。

　　上堂言語上簡刮粘唾癡蠅心性上鑽研沒泥香象山僧自幼不曾行腳草鞋錢那知貴賤近日開個燈心皂夾舖有人來買三文兩文隨分賣與忽然遇著家貲巨萬底走到門裏一眼覷破道嗄原來秪有這些道了便行大眾還怪得伊恁般話麼你若分疏不謬正要借伊拔本倘或依舊零星沽販山僧恰好一場失利。

　　中秋上堂十五日已前當暗中有明十五日已後當明中有暗正當十五日一句又作麼生月色有圓夜人心無滿時。

　　施主請上堂達磨從不會禪仲尼何曾識字一對無孔銕鎚至今無處出氣且道是甚麼礙喝一喝云梵語唐言泥裏有刺。

　　眾居士請上堂徐居士問濟上風規人盡仰師登寶座請垂慈師云吾無隱乎爾士云如何是奪人不奪境師云雨滴嵒花落翠寒士云如何是奪境不奪人師云胡僧持咒口喃喃士云如何是人境兩俱奪師云一箭射一群大地無寸土士云如何是人境俱不奪師云錦衣公子貴結伴御街遊士云人境已蒙師指示向上還有事也無師云山門日日向南開士作禮師云往來不易巨宗道人問末山不露頂凡聖難窺禾城乍建標龍象交集耀古輝今則且置超宗逸格事如何師舉拄杖云有時拈向千峰頂劃斷天雲不放高宗云大方之家果爾不同師便喝宗作禮云片言塞殺灌溪口臨濟兒孫總喫驚師云不勞讚歎乃云道絕方隅蹉過者非真豪傑法離聞見猛省者即大丈夫拈匙放箸全彰古佛家風掃地焚香徹證祖師巴鼻不借他人力用打開自己胸襟吐一句則玉潤珠圓赴一機則風行草偃山僧百不知百不會眼孔未能辨親辨疏口門秪堪喫粥喫飯今日被諸檀越抑逼將來既無禪可傳又無道可道聊倩木上座應個時節遂拈拄杖卓一下云會麼即此見聞非見聞無餘聲色可呈君個中若了全無事百億身從當處分復卓拄杖一卓下座。

　　寶持禪師忌辰孝子徐焉徐然等請上堂僧問擊碎聖凡窠窟截斷生死根株具此風規憑何力用師打云莫教忘卻僧云斬釘截鐵已見全提就下平高請希別展師卓拄杖云令不重行僧云驚群須是英靈漢敵勝還他師子兒師云大眾一時喝彩學人問佛祖無謾人之心因甚生也不道死也不道師云此意誰知學云請師別通一路師云無人能領學作禮云不是某甲洎成錯過師云莫強惺惺乃云透生死關捩全體真全體幻轉佛祖機輪一手搦一手抬頂門上截斷千差管伊理障事障腳跟下縱橫十字說甚這邊那邊不落今時豈居劫外風高月冷同道方知虎驟龍驤作家始辨惟我總兄和尚提靈山正印入濟水洪波敵勝驚群利生導物其住也鶴翹松際其去也雲過人間三界不得拘留六處安能羈絆且道今朝在會諸仁者又向甚處與他相見喝一喝云要得靈光無向背直須北斗面南看。

　　臘八日徐門檀越請上堂居士問釋迦已滅彌勒未生正當今日佛法委付何人師云渠無名字士云某甲今日小出大遇師云須是其人學人問如何是佛師云頂相終難睹學云如何是法師云無言最有功學云如何是僧師云古貌筆難寫學云一即三三即一師云且待當來問彌勒學人問世尊四十九年不曾說著一字因甚有一大藏教師云扯葛藤你為第一學云未審中間那一句最親切師云不務速說學人問拈卻棒除卻喝如何是臨濟宗師云頂門轟霹靂腦後奮金鎚學云舉不顧即差誤如何是雲門宗師云石火尚嫌鈍電光猶較遲進云夜半正明天曉不露如何是曹洞宗師云玉女拋梭織泥牛帶月耕學云但盡凡心別無聖解如何是溈仰宗師云家肥生孝子國霸有謀臣學云三界唯心萬法唯識如何是法眼宗師云見月休觀指歸家罷問程學云一花拈出人間瑞五葉芬芳古至今師云不得向枝葉上摶量乃云無依無欲是能仁卻被明星換眼睛盡大地人同一見更將何法度眾生黃面老子受山僧一問直得口似匾擔汝等諸人各各著如來衣坐如來座何不道一句子與他出氣以見佛法有人不然卻是山僧罪過。

　　因雪上堂雪雪寒光凜冽輕似鵝毛細如米末不唯一色洞然分明人境俱奪雪雪直饒該抹將來理亦沒交涉事亦沒交涉雪雪看你幾時得歇。

　　除夜小參送舊年迎新歲不用宰牛烹露地梅花幾點送春來爆竹一聲催臘去隨家豐儉樂欣欣說甚三皇與五帝衲被蒙頭萬事休此時山僧都不會。

　　歲旦上堂水不投器何能定其方圓空不入缾難以定其大小菩薩天人同依法界修羅蚊蚋悉飲滄溟從來平等真如此中誰分優劣苟能直信不疑今朝便是初一。

　　閱懺上堂學人問向上一路千聖不傳如何是向上一路師云直得寸草不生學云日用如何踐履師云須是腳跟紅線斷學人問如何是第一句師云電光石火存機變學云如何是第二句師云堪笑人來捋虎鬚學云如何是第三句師云茫茫宇宙人無數幾個男兒是丈夫學云如何是一句中具三玄師云伸過手來學云如何是一玄中具三要師打云擔取去古顏居士問興化道逢人則不出出則便為人意旨如何師云胡馬依北風士云三聖道我則不然逢人即出出則不為人又作麼生師云越鳥巢南枝士云畢竟還有優劣也無師云取性學人問達磨西來不立文字因甚有楞伽四卷師云如是之法我從佛聞學云未審幾人信受師云汝莫作闡提見解學云某甲未敢造次師云且救一半學人問庭前柏樹子意旨如何師云仰面不知高幾許回頭秪覺影隨人學云和尚莫將境示人師云因風吹火用力不多乃云山門頭合掌計較未成佛殿裏燒香圖個甚麼大丈夫秉慧劍般若鋒兮金剛焰非但能摧外道心早曾落卻天魔膽豈肯屈膝希求擎拳禱祝將謂如來惠你三昧夢見。

　　完懺眾請上堂學人問春風包裹不得文彩全彰時雨滋霈不及根莖並茂未審承誰恩力師云好本多同學云與麼則法雷纔震驚天地寶月初圓耀古今師云識者難謾學云肯將閒學解埋沒祖師心師云是所禱矣學人問如何是金剛王劍師云殺活由我學云如何是踞地師子師云能有幾個學云如何是探竿影草師云識得你也學云如何是一喝不作一喝用師云一場逗漏學人問一日缽盂兩度濕日日如斯多年衲襖四邊穿年年如舊住山活計不必垂慈出世風猷更希降旨師云荷葉衣無盡松花食有餘學云此猶是住山家風作麼生是出世邊事師云這個闍黎太煞不知厭足學云三十年後願為流通師云莫妄想乃云禾山鼓雲門曲雖然音調不同也要手口相應中下機人不究根源認螢火為太陽指魚目同明月門前大案山肯點頭也未若是絕滲漏沒覆藏底穿起鶻臭衫頂上炙脂帽踏遍大唐國土腳跟下有甚麼過你輩茄子瓠子到處生根幾時出離窠臼要得脫灑自由卓拄杖一下云吽吽。

　　燈節上堂人人盡有光明在看時不見暗昏昏符上座不惜隻手與伊剔出應個時節普令盡大地有眼同見乃舉起手云看看金剛烈燄燒破虛空文彩全彰十方洞顯諸人一向舉頭全不炤管腳下忽若燈銷火滅平地上喫交莫怪山僧不說。

　　靈嵒老和尚誕辰師炤領諸弟子設大齋會上堂巨宗問百億須彌未足比其崇高百億滄海未足方其深廣正當今日如何舉揚師云有口道不盡宗云只此一句已遍寰區師云知音者誰宗云香雲寶雨皆蒙記翠柏蒼松盡點頭師云果見話行居士問天垂寶蓋地涌金蓮未審是道力所成福因所感師云何不問山僧士云即今諮和尚師云道力所成福因所感士云果然一點水墨兩處成龍師云未許興波作浪在學人問堅若金剛淨如蓮花還當得希有事也無師云希有希有學呈掌云某甲獲得此寶今日請師酬價師云爭不足讓有餘學作禮云到此直得退身三步師打云將謂山僧吝惜學人問從上風規即不問靈嵒宗旨請師傳師云有問即荅學云學人適來造次師云已辨來風學云不因今日問爭識古人心師云一拶便骨出學人問花簇簇錦簇簇除滅千殃成就百福雖然驗在目前畢竟承誰恩力師打云不得忘卻這一棒學云大眾證明學人禮謝師顧左右云且道這漢會不會乃云法身無相寒暑不能推遷法眼無瑕幻翳豈容蓋覆如玅蓮華纖塵絕染如金剛杵烈焰難侵弘大誓以匡時敷至懷而應物縱使掉霹靂舌震毒鼓聲窮劫宣揚莫能殫盡弛張三寸顛倒五音解玉鑽珠添華綴錦且道至人分上還受也無驀豎拂子云山僧承渠威力竭其神機為諸仁者重說偈言乃擊一下云靈山古佛降生時慶讚因齋闔國知朝與三千暮八百顧左右云大眾聞與麼道莫怪山僧太煞無禮更有個救處在從來大悟不存師擲拂子下座。

　　明宣明果請上堂喫粥了也洗缽盂去日日如然未曾瞥地堪笑一輩行腳高流慣向趙州喉下取氣撞著庭前柏樹子道是祖師西來意阿呵呵非唯屈辱古人抑且埋沒自己。

　　到村菴上堂一幅酒旗風數點杏花雨村路少人行秪有黃鸝語竹籬茅舍別是乾坤石室蒲團頓忘今古富貴底不用驕矜貧賤底何須愁苦何故好信騎牛全勝跨虎。

　　大士誕日慧月披剃上堂學人問十方俱擊鼓十處一齊聞端的觀音入理之門因甚王老師不打師云若將耳聽終難會宗云一根既返源六根成解脫何故有時用得著有時用不著師云眼處聞聲始得知宗云不因漁父沿溪引爭識桃源別有春師云道人應以優婆夷身得度者宗云靈山授記未到如此師云我今為汝保任終不虛也學人問華雨動搖平地卻成狼籍香雲瀰漫太虛也受羅籠今朝觀自在出頭來也不審誰是渠本生父母師云黃鶯花外啼初歇紫燕簾前語未休學云某甲可謂小出大遇師云猶欠一著在學人問於一身心現千手眼還當得奇特事也無師云山僧只管看學云口欲談而詞喪為對有言心欲緣而慮忘為對妄想去此二途請師荅話師云露柱卻惺惺學云格外之機已蒙垂示目前一句還許別通消息否師云有甚饅頭䭔子快下將來學一喝歸眾師云塞斷咽喉乃舉雲門示眾云聞聲悟道見色明心舉起手云觀世音菩薩將錢買胡餅放下手云原來卻是饅頭師云諸人各各有兩隻眼睛有一雙耳朵誰禁得你聞聲誰禁得你見色作麼生是悟底道明底心山僧不敢向聲前色後鼓弄人家男女所以秪舉個現成公案你若向雲門抬搦處薦得饅頭胡餅一任豎嚥橫吞若也未辨來端且莫鈍置我觀音大士。

　　春日期滿上堂子規聲裏堆堆坐亂紅如雨春將暮畢竟年年用著來今朝何似休歸去卓拄杖。

　　上堂安居已定夏日方長佛法大意不用商量滴破耳門蕉葉雨觸翻鼻孔藕花香。

　　晚參世事悠悠不如山丘臥藤蘿下塊石枕頭這般漢飽喫飯了沒些子意智若順風吹到山僧門裏正好棒了趁出待他道因甚打某甲這裏不是你住處回洞庭勉諸參眾上堂學人問東山水上行意旨如何師云古今看不厭秀色壓東南學云還愜他古人意也無師云金聲空自惜玉振有誰知學云果然靈瑞一曲玅絕古今師云側耳風前聽虛心劫外傳學人問如何是動若行雲師云離婁有相學云如何是止猶谷神師云罔象無心學云如何是不涉有無句師云芙蓉秋水闊楊柳暮煙輕乃云蹤跡如雲不易尋秋風忽起洞庭心又攜明月隨煙舫蹔別城東祗樹林好大眾莫沉吟世間難得是光陰謹白參玄莫虛度曹源流出自胸襟大丈夫漢莫不衣藏至寶膝有黃金爭肯央庠過日屈首塵中各宜鞭策身心直趨玅道奴呼菩薩婢視聲聞普賢與我折華文殊與我攜水庶足展拓生平略舒意氣其或未然山僧臨出門時有一句子分付切須聽取良久卓拄杖一下云總不得動著。

　　道舊相訪上堂黃葉門前路白雲湖上山謝君重訪及相對各開顏人正鬧我方閒更邀嶺月啟松關然雖如是若當宗乘你也沒量罪過我也沒量罪過。

　　到靈峙為仁和尚壽眾請上堂月上座問纔舉毫端便成流布但恁麼去如何得聞于未聞師云但有好風來席上更無凡語落人間月云竹密不妨水過山高豈礙雲飛師云今日喜得個知音月云靈山現瑞千古騰輝去也師云領過那邊著乃云盡十方布寶華王座坐得者名大丈夫窮三世宣壽量法門領得者是真豪傑烏飛兔走空性嘗存鳳舞麟翔門風獨異少室一燈復燦靈山二桂垂陰喜溢天倫輝騰佛日少舒鄙意用贊無疆若欲向上提持問取堂頭和尚。

　　到勝蓮寂明上座請為令先師無歇和尚對靈陞座有物先天地無形本寂寥能為萬象主不逐四時凋傅大士恁麼道秪可抱不哭孩兒守枯椿過日未得轉變臨機去來任性所以道欲識不遷義須向萬物遷變處識取欲明嘗住心須向生死流轉中明取他若起滅紛紜我亦隨波逐浪自然到處稱尊乾坤獨步且道即今勝蓮法兄在何處安身立命今古應無墜分明在目前。

　　修顒上人披剃上堂學人問離五欲網出三界家還當得奇特事也無師云我不汝欺學云恁麼則臘月蓮花又一枝也師云有眼何曾見僧提起坐具云看看師云那有閑工夫學人問父母未生前如何是學人本來面目師云松本青青雪裏看學云莫便是麼師云來年更有新條在學人問欲行千里一步為初如何最初一步師云切忌忙忙心萬里學云若然全賴腳跟得力也師打云眼裏更著瞳神始得乃云欲行非嘗之事必待非嘗之人不用安排何須雕琢頭上寶華冠乘時卸卻髻中明月珠就手撒開頂門放大光明炤耀十方世界直得佛國魔宮輝煌震動修羅地獄息諍停酸不是神通玅用皆由當人自心功德所致故經云初發心時便成正覺豈俟三十二相八十種好垂寶蓋于空中涌金蓮于地上然後謂之得阿耨菩提耶果能于念念中乘般若船游法性海到菩提岸據涅槃城提挈聖凡莊嚴果位則初心始得圓成一眾全歸覆育名大丈夫是真佛子拈拄杖云山僧既已說過且道這上座有何分付隨卓一下云內外一如方近道嶮夷不變足驚人。

　　小參若要說禪山僧未曾問人借得口你輩透青雙眼松直棘曲卻會分別因甚見我舉起拄杖便如銕壁一般茫無棲泊只為胸中玄玅見解不曾抖擻乾淨要得著衣喫飯不落數量但坐念無際來年春又春。

　　明徹道人請上堂學人問無明寔性即佛性幻化空身即法身因甚類之弗齊師云山僧舌頭短學云落霞與孤鶩齊飛秋水共長天一色因甚混則知處師云莫取人處分學云不因目前事怎辯劫初機師云依舊草裏輥學人問如何是一印印空師云鴻飛那復辨西東學云如何是一印印水師云碧眼胡僧難下嘴學云如何是一印印泥師云十字縱橫不掛絲學云未審何人用得師云當陽隨展握終不藉功勛學人問香嚴聞擊竹靈雲見桃花二人悟處還有優劣也無師云耳朵兩片皮牙齒一具骨學云與麼則佛佛道仝也師云因甚耳不見色眼不聞聲乃舉法眼禪師云三通鼓罷簇簇上來佛法人事一時周畢香山尼佛通禪師云山僧即不然三通鼓罷簇簇上來拄杖不在苕帚柄聊與三十師云一人以禮樂經邦一人以干戈戢亂文事武備不可偏廢然雖如是堯舜之君猶有化在山僧思回上古之風汝諸人能返樸還淳也未不然聽取教詔好三通鼓罷簇簇上來過後思量一場特地。

　　上堂青山白雲裏人只知青山白雲裏事紅塵鬧市裏人只知紅塵鬧市裏事有一人無所不知無處不到不許安名立字且道他是阿誰喝一喝。

　　晚參當爐不避火迸當言不避截舌饒伊膽大如天更須勘過了打。

　　瑞宗道人請上堂學人問諸佛出世為一大事因緣祖師西來要人見性成佛和尚今日圖個甚麼師云意況不到學云大善知識豈無方便師云近日南湖水滿也未學云不因漁父引爭得見波濤師云賺卻多少人學人問如何是真佛師云有眼如盲有口如啞學云如何是真法師云以字不成八字不是學云如何是真道師云嘗在於其中經行及坐臥學人問蓮華未出水時如何師云看不見學云出水後時如何師云藏不得學云作何顏色師云日下三刻看學人問從上宗乘乞師指示師云怕爛卻那學云某甲是性燥漢師打云教休不肯休直待雨淋頭乃云衲僧家無片段多莽鹵少思筭洞庭山色兩眉青不知慚媿和雲占。

　　巨宗道人薙度訖上堂巨宗問如來頂相菩薩難窺大士悟門諸天罔措學人今日脫珍御服著弊垢衣未審依何法以進修師云宜依佛法僧住宗云可謂恩高齊華岳澤廣勝滄溟師云此猶是讚嘆之詞宗云今日不得不然師云莫負初心好乃云道人行處如火銷冰事事絕毫絕釐箭既離絃無回返勢處處破塵破的十方獨步虎驟龍驤三界橫趨鸞翔鳳翥功可齊於諸聖功不浪施道止濟于一身道非圓備直得如天普蓋廕覆千差似地普擎發生萬類具如此廣大之心行如此奇特之事三乘權學應念頓超九有含生彈指咸攝誰是初機誰是後學然雖如是且道始終端正凡聖混融一句作麼生道初發心先成正覺慎行履處即真修翻身跳出炎炎宅大丈夫兒得自繇。

　　精進期小參威音王已前本無授受各自稱尊釋迦佛已後遞代傳持互相打鬨石頭土塊咸放光明草根樹皮皆承印記若非有包刮今古吐納宇宙底胸襟安能倒卓須彌平傾滄海行一步踐踏諸聖頂𩕳噓一聲鼓蕩五宗元氣東家杓柄長西家杓柄短一總莫管且道自己分上作麼商量近時有般漢坐繩床稱知識問著便努目撐眉扣牙吐舌保護個昭昭靈靈以當金丹至寶提心注目喚作見性明心叉手曲躬認為從體起用頂門迸響名破沙盆惡口傷人號金剛劍如斯見解往往成群真似東土衲僧不若西天外道還當得自己分中事麼今日於諸大眾前不妨舉箇現成公案昔日僧問法眼如何是佛法眼云汝是慧超其僧從此悟入後來雪竇頌云江國春風吹不起鷓鴣啼在深花裏三級浪高魚化龍癡人猶戽夜塘水師云若向事上看雪竇不如他法眼若向理上看法眼不如他雪竇冷地忽有人出眾道這理是甚麼所在說事說理山僧合掌向道俊哉俊哉我也只要你恁麼道。

　　不違禪德壽徒眾請上堂學人問燈籠與日月齊明露柱與虛空同壽未審拄杖子花甲多少師云量也量不盡筭也筭不出學云真個難思師云腳下迢迢十萬餘學人問如何是佛法的的大意師云多少人踏不著學云和尚從何而得師云直下拈來看學人問大顛禪師云晝夜一百八意旨如何師云一串穿卻學云首座扣齒三下是漏泄家風是酬他所問師亦扣齒三下學云果然佛佛道仝師云也好趁出院學人問正法眼藏八字打開涅槃玅心和盤托出某甲別無諱處和尚如何證明師展兩手學云直是令人難搆師云有甚相謾學云一華拈出傳今古五葉分開印大千師云可惜將我一枝佛法便與麼流將去乃云合千差包萬有橫遍十方齊往來印古今豎窮三際喚作讚法身語大似錦上鋪花胸中若非經緯分明終是耕夫玉漏果遇當行作者到來山僧不惜一時分付豎起拂子云見麼萬人瞻仰處遍界燦優曇。

靈瑞尼祖揆符禪師語錄卷第一（終）


嘉興大藏經（新文豐版）第 35 冊 No. B338 靈瑞尼祖揆符禪師妙湛錄


靈瑞尼祖揆符禪師妙湛錄卷第二

　　學人師炤等記

　　住秀州玅湛園語

　　上堂舉秀禪師偈云身似菩提樹心如明鏡臺時時勤拂拭勿使惹塵埃師云錯又舉盧行者偈云菩提本無樹明鏡亦非臺本來無一物何處惹塵埃師云錯復云且道古人錯山僧錯若道古人錯大似欺誣亡歿謗毀祖師若道山僧錯節角淆訛在甚麼處眾中有不怕疑團撲破底來玅湛喫黃虀秈米飯了與你款款地商量這兩錯。

　　上堂拈拄杖云碎得聖凡窠臼荒艸解橫身提得本分鉗鎚大地齊乞命讚之則耳聾眼瞎毀之則口啞舌禿不毀不讚平地陷人別有機關鑿空覓路明明向你道了也若更不會莫怪山僧蓋覆將來擲拄杖下座。

　　冬至小參群陰剝盡一陽來復天運循環全無斷續不羨枯木花開休誇冰河焰發放一線道日影初長撥動生機灰飛葭管良久云諸人更向前討甚熱碗卓拄杖便起。

　　上堂舉須菩提持缽入維摩舍乞食時維摩詰取缽盛飯謂言汝能於食等者諸法亦等諸法等者於食亦等如是行乞乃可取食乃至彼外道六師是汝之師彼師所墮汝亦隨墮乃可取食入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔共一手作諸勞侶汝與眾魔及諸塵勞等無有異於一切眾生而有怨心謗諸佛毀於法不入眾數終不得滅度汝若如是乃可取食時須菩提聞之置缽欲出師云大小須菩提原來膽小若是山僧待他道了但云居士若與麼某甲消得捧缽便行非唯塞斷維摩口門兼又嬴得身心飽滿即今還有傍不甘底要為毘耶老子作主麼眾無語師云有口不得飯喫者多。

　　立春上堂寒隨一夜去去不至方春逐五更來來無住相天氣半晴半雨霞光忽卷忽舒拄杖子暗裏抽枝舜若多空中布彩固是舊案新翻應時及節然當不得奇特事別有一椿奇特事日暖冰融河流凍解便有無數錦鱗活活潑潑跳跳脫脫東也搖頭西也擺尾被山僧覷見一網打盡送上龍門隨震威喝云轟這霹靂一個個飛騰霄漢去也諸人也不得自甘泥伏下座。

　　早參曉天雲靜冷霜華日出人間事若麻坐看風幡機自活閒情輸與埜僧家。

　　元信二道人仝請上堂學人問佛法大意如何指南師云賞不避讎敵學云謝師畣話師云已後莫孤負山僧學人問百尺竿頭如何進步師云錢塘去國三千里學云便恁麼去時如何師云更買草鞋乃云解語非干舌無言不是心拍禪床云十分重露布何事更沉吟下座。

　　除夜小參一眾共圍爐藹然和氣多雖云貧徹骨嬴得好規模。

　　元旦上堂年頭佛法迥脫有無不違從上元正啟祚山僧今日賀新年說新法諸人還曾置得新鮮一問也未有則拄杖子正值開封如無明年更有新條在惱亂春風卒未休。

　　上堂舉僧問靈巖和尚學人儗到寶山時如何巖云行得一步是一步僧云到後如何巖云過了一日是一日師云山頭老漢慣隨人轉這僧有一肚妄想不能與他出脫致使懷寶迷邦馳求不息若是符上座學人儗到寶山時如何看腳下到後如何擔取去待伊擬議劈脊便棒豈不賞罰分明然雖如是要問大眾且道這一棒畢竟是賞是罰果若辨得與你一棒。

　　上堂學人問撥草瞻風秪圖見性即今性在甚麼處師云此問不惡學云識得自性方脫生死眼光落地時作麼生脫師云令我攢眉學云脫得生死便知去處四大分離向甚處去師云土地前更下一分飯學人問一點不來白雲萬里世尊因甚三七思惟師云甚處得此消息學云語是誑默是謗語默向上有事在如何是語默向上事師云填溝塞壑乃舉盤山云三界無法何處求心師云三界無法何處求心雲來山暗雨過溪深春風一夜花開盡添得黃鸝送好音下座。

　　普門大士誕辰上堂殿角鈴幡腳鈴舍南椿米杵舍北擣衣砧別有雲堂靜板煙寺疏鐘花底啾啾暮雀草根唧唧秋蟲烏啼霜落後鵲噪月明中後夜繩床展轉不寐更聞風刺棕櫚聲雨打芭蕉聲簷頭滴水聲窗前墜葉聲譙樓金鼓聲寒巷雞犬聲老媼課佛聲童子念經聲如是若干音聲拈拄杖卓一下云總不出這一聲分別則循聲流轉返聞即觀音普門。

　　上堂舉舍利弗問須菩提夢中說六波羅蜜與覺時是同是別師云且待須臾須菩提云此義幽深吾不能說師云真個那會中有彌勒大士可往問之師云癩兒牽伴舍利弗遂問彌勒師云也不得放過彌勒云誰為彌勒誰是彌勒師云今日一齊捉敗。

　　上堂舉僧問靈巖如何用心得不落于惡道巖云朝霞不出門僧云便恁麼去時如何巖云暮霞行千里師云會則途中受用不會世諦流布。

　　洞庭初夏示眾舉古德偈云茶芽蔍蓛初離焙筍角狼芒又吐泥山舍一期春事辦得閒誰管板頭低師云得一日過一日古人慣討便宜終不預搔待癢然秪說得自己邊事不曾提著大眾邊事山僧不是分彼分此貴要大家知有乃拈拄杖畫一畫云威音一幅開生面不為群機有覆藏。

　　遊山回上堂人間四月芳菲盡山寺桃花始盛開長恨春歸無覓處不知轉入此中來師喝云賺殺多少人。

　　小參你有拄杖子我與你拄杖子多處更添你無拄杖子我奪卻你拄杖子少處更減秪如多處不用添少處不用減一句又作麼生良久云秪宜拄杖子。

　　病起上堂舉雪竇病起示眾云門掩還同歲月摧石窗經雨積莓苔一床枕簟淨名老時見斷雲孤月來師云山僧不識雪竇且得同病相憐亦有一偈效顰喚作藥爐頭話靠拄杖云枯藤瘦骨兩扶持病起剛餘氣一絲經月不行菴下路樹禽引子去多時。

　　上堂舉雪峰示眾云盡大地撮來如粟米粒大拋向面前漆桶不會打鼓普請看師云大蟲舌上打鞦韆危險不立蟭螟眼裏放夜市寬綽有餘非是神通何關自力古今多少衲僧盡向雪峰漆桶裏折倒還知這一粒亦無著處麼山僧不解面前背後有善問者出來。

　　同參遺音至上堂十方薄伽梵一路涅槃門拈起拄杖云除卻這上座何處覓知音卓一下。

　　浴佛上堂清淨法身不立一塵循例澆潑賺殺衲僧快便漢子直下翻得轉面皮始信世尊不曾打下浣盆山僧不妨倒過杓柄遞與上座你若解用到處推波助瀾何分這個那個不然可惜一柄杓分付不著人。

　　小參學人問有佛處不得住無佛處急走過如何得腳跟點地師云且莫亂走學云趙州摘楊花意旨如何師云慣得其便學人問如來惟一說無二說因甚教有頓漸師云山僧不曾虧上座學云與麼則全用婆心也師云苦哉佛陀乃拈拄杖云向上一路千聖不傳卓一下云諸人因甚得到這裏良久云堪對暮雲歸未合遠山無限碧層層。

　　晚參函蓋乾坤句截斷眾流句隨波逐浪句隨喝云這是那一句。

　　小參荷葉團團團似鏡菱角尖尖尖似錐風吹柳絮毛毬走雨打梨花蛺蝶飛師云古人這個話喚作相似語要得十成諦當直須鎖卻口門何故須知無譬喻能喻此法者。

　　上堂學人問一切諸佛及諸佛阿耨多羅三藐三菩提法皆從此經出如何是此經師云三段不同學人問大耳三藏最後因甚不見國師師云草賊大敗學人問萬里不掛片雲時如何師云腳跟下草深多少學云透網金鱗以何為食師云一切現成乃云過去諸如來一狀領過現在諸菩薩伏聽處分未來修學人喝一喝云切不可打入這群隊超方上士便請獨步丹霄你若希望心不息且在門外立。

　　端節上堂信筆書去符最靈就地撮來藥最玅拈拂子云起死回生秪有這些擊一下云伏祟禁邪更無別竅擲拂子云思惟瞥起喪天機修合陳方豈靈效下座。

　　上堂舉世尊一日陞座文殊白椎云諦觀法王法法王法如是世尊便下座師云文殊耳門有竅善能聽於希聲一眾眼裏無筋那識葛藤遍地而今有聲前領旨底出來我要問伊昔日世尊說底是甚麼法對畣不來帶累靈山老子塞殺咽喉無出氣處且道阿誰罪過。

　　晚參學人問如何是威音已前一句師云適來猶記得學人問如何是諸佛心師便打趁乃云威音前一句適來猶記得汝欲再商量大棒打出骨。

　　上堂十方無壁四面無門衲僧不會氣急殺人山僧有個方便真實說向諸人不用前後相度貴須直下轉身復喝云走到那裏去。

　　上堂一大藏教秪貴多祖師門下秪貴少若是山僧不許一字多不許一字少細簡古今難得恰好拍禪床云諸人到這裏那容你草草畢竟如何子規啼在落花枝分付行人歸及早。

　　結夏小參舉雲門示眾云結夏得數日也寒山子作麼生大溈哲云結夏得數日也水牯牛作麼生師云一人向尋嘗處走難覓蹤由一人向異類中行不露頭角諸人要明下載清風須出通身白汗還有分得古人優劣者麼如無九十日飯錢莫怪預前索取。

　　祈雨上堂萬里不掛片雲青天也須喫棒山僧有一棒今日且不打分付雲門大師持去將東海鯉魚痛擊一下果見浪涌波掀雲騰霧起娑竭龍宮搖搖震動龍王出來𨁝跳道上天不雨干我甚事你這跛腳阿師無事生事上人門戶直是多事雲門大師道莫絮莫絮聽我說一段理龍女已經成佛你做這畜生面孔全沒些子道意即今震旦國中赤土如焚人民垂斃虧你是個龍王猶自保護著頷下明珠瞌瞌的靜沉死水龍王聽了大怒轟個霹靂直得雨似盆傾帶累雲門大師無處迴避拈起拄杖云如今縮入山僧拄杖裏去也諸人若不信遂擲下云更借一龍騎出洞倘逢天旱便為霖。

　　粹賢道人忌日小參幾回生幾回死生死悠悠無定止自從頓悟了無生於諸榮辱何憂喜山僧即不然幾回生幾回死生死悠悠隨所止不須重更悟無生榮辱何關丘乙己永嘉大師恁麼撩起便行玅湛山僧不恁麼放下便穩你道如何是不隨人腳轉一句良久云向道莫行山下路果聞猿叫斷腸聲。

　　上堂舉南泉坐次一僧問訊叉手而立泉云太俗生僧合掌泉云太僧生僧無語師云請王老師安名道他是僧他又不合掌道他是俗他又不叉手這裏說得分明許你有出身路不然一個渾身無著處天涯儘有泣途人。

　　中夏早參入荒田勿揀信手拈來草觸目未嘗無臨機何不道持此問衲僧個個添懊惱休懊惱夜來涼露滴芙蕖傾出明珠一栲栳。

　　上堂舉百丈住後馬祖寄三甕醬至丈集眾上堂開書了拈拄杖指甕曰道得即不打破道不得即打破眾無語丈便打破歸方丈師云可惜許。

　　上堂舉僧問趙州如何是趙州州云東門西門南門北門師云這僧問既有宗趙州荅亦不錯即今四門洞達一任諸人縱橫出入還有親到地頭者麼我更要問你趙州主在。

　　晚參彌勒真彌勒分身千百億時時示時人時人自不識驀拈拄杖云不用倚墻靠壁到處全得他力拽拄杖便行。

　　上堂舉文殊菩薩問維摩居士云我等各自說已云何是仁者所說不二法門雪竇云維摩道甚麼師云若將耳聽終難會眼處聞聲始得知。

　　解夏小參舉僧問雲門夏末秋初前程或有人問未審對他道甚麼門云大眾退後僧云過在甚麼處門云還我九十日飯錢來師云雲門潑天開個飯舖秪是不能飽人何故蓋為索價太高雖有百味珍饈誰敢等閑喫著玅湛今日也開個飯舖雖則麤麤糙糙卻能厭飽饑虛汝等還有放膽近前者麼眾無語乃云這一隊飯籮頭受餓漢以拄杖一時趁散。

　　上堂一不得問二不得休衲僧若會火上添油下座。

　　晚參學人問如何是格外之譚師云洞庭孤島煙浪深學云險師云爭似問頭危乃云水闊天垂岸林空月上樓若無看山眼虛買洞庭舟。

　　中秋夜小參學人問既是幸無偏炤處因何剛有不明時師云侍者記取這一問學云還有方便也無師云縱被浮雲掩終能永夜清學人問天上無雙月人間只一僧是甚麼人語師云石頭作沙彌時參見六祖學云可謂一堂風冷淡千古意分明師云師子咬人韓盧逐塊乃云中庭地白樹栖鴉露冷無聲溼桂花今夜月明人盡望不知秋思落誰家。

　　上堂萬鳥自譚玄有口不須說山僧重指陳幾人能見徹樹凋葉落體露金風霧斂煙消光含寶月瓜棚豆架平地掀翻雁唳蛩吟一時休歇別別諸方踏破草鞋何似今朝直截。

　　上堂舉僧問長慶如何是合聖之言慶云山僧被闍黎一問直得口似匾擔師云今人秪知長慶口似匾擔不知這僧眼若流星若是合聖之言符上座別有個道處每因送客處憶得別家時。

　　上堂西風一陣來落葉兩三片狼籍祖師心匝地無人見雖不見嘗履踐芒鞋步步踏黃金佛法原來如土賤。

　　小參佛佛佛四句百非盡超越祖祖祖天上天下曾唯我禪禪禪神頭鬼面幾何般道道道達磨未明那一竅神光特地要安心究竟何曾覓得心玅湛而今用處別拈卻棒兮除卻喝德山臨濟過一邊爭許豐干恣饒舌寒則普天匝地寒熱則普天匝地熱要行便行歇便歇切忌逡巡守途轍。

　　上堂長廊下與你說底不是後架頭與你說底不是即今法堂上與你說底且道是不是學人纔出作禮師云似即似是即不是便下座。

　　脩顒恒侍者忌小參驀豎拂子云渠無面目觸處逢渠迴避不及刺破眼珠擊一下云電光石火存機變堪笑人來捋虎鬚擲拂子下座。

　　上堂山僧今日陞座開演一字法門不用束須彌成筆量海水為墨展太虛作紙如蠶食葉振腕捷書何也文彩已彰。

　　上堂拈拄杖云黃面老子趁向他方碧眼胡僧置之一壁不圖意氣凌人落得目前空闊復畫一畫云拄杖子無端畫地成河此岸底秪在此岸彼岸底秪在彼岸彼岸不來此岸則住涅槃此岸不到彼岸則住生死更向中流著倒爭免沒溺殺人如何得行于非道通達佛道擲拄杖云躍入深潭從變化風雷誰獲見全身。

　　小參迦文掩室淨名杜詞跡固相同本各有異若能略去玄黃別求神駿何煩靈鷲山中動搖鞭影頓見馬駒腳下蹴踏五花逐電追風瞥眼便過騰身直上始是英雄良久拍禪床云秪有快馬且無快人。

　　上堂松柏千年青不入時人意牡丹一日紅滿城公子醉師呵呵大笑云猶有這個在山僧但秪困眠閒坐渴飲飢餐總不曾將世間草木放在眼裡何也青底繇他青紅底由他紅千年與一日顏色盡歸空。

　　上堂得之於心伊蘭作旃檀之樹失之於旨甘露乃蒺蔾之園直饒不作得失論量其耐香臭未辨眾中莫訝山僧移塗易轍一向摟搜有斬得釘截得銕底片言諦當吾終弗怪。

　　病瘧起上堂舉東山演和尚云世人如病瘧一般寒一上熱一上便過了一生師云東山老人能近取譬諸有智者自然領解汝等還知病中有不病者麼寒時任他寒熱時任他熱寒時覓熱相了不可得熱時覓寒相亦不可得各各依本位世間相嘗住且如何是病瘥藥亡一句留取口喫飯。

　　上堂檀越堅請陞堂願將般若舉揚這裏風頭稍硬且歸煖室商量便下座歸方丈。

　　小參門庭寂莫敗葉堆雲原埜蕭條深塵沒馬歎逝川之不返欣噩夢之乍醒願勿把纜放船最忌膠柱鼓瑟衣裁荷葉脆質休耽飯煮松花飢瘡易補省得一事是一事過了一日是一日莫強云為即真安樂除夜上堂今朝是臘月三十寒也寒到徹頭貧也貧到徹頭節令既不相饒人事那容轉放只得典袈裟換米劈木佛圍爐從教院主墮眉鬚惟冀諸仁展懷抱何故不見道忙不在一時靠拄杖休去。

　　懸鐘板

　　叢林肇啟鐘板高懸輕輕擊著聲振大千發佛祖不言之正令起我宗未墜之真傳風行草偃用密機圓但勿違時失候自然龍象交參。


嘉興大藏經（新文豐版）第 35 冊 No. B338 靈瑞尼祖揆符禪師妙湛錄


靈瑞尼祖揆符禪師妙湛錄卷第三

　　學人岳嶙等錄

　　住秀州玅湛園語

　　歲朝眾請上堂顧左右云今日乃是一年第一日也須開口說得第一句方不孤負第一流人第一度殷勤啟請汝等咸應懷第一渴仰之心當領覽第一希有之法不得與時升降為新舊轉移不得逐世浮沉為喧寂維縶憧憧賀歲正如百戲排場秩秩歸堂好比千燈映室既忘欣戚豈礙光輝諸仁要見第一佛事麼遂拈瓣香炷爐中云碧瓦未銷殘臘雪金爐先爇透窗香。

　　上堂學人問趙州喫茶去意旨如何師云胡地冬抽筍學云曹山愛顛酒又作麼生師云京師出大黃學人問拈香擇火古佛家風喫飯穿衣祖師玅訣和尚還有為人處也無師云一棒一條痕學云作家宗師宛爾不同師云適來一棒作麼商量學云龍得水時添意氣虎逢山處長威獰師云不免倚靠在乃云芭蕉聞雷發聽不出聲葵花隨日轉見不超色若道無情有佛性庭前柏子應當授記作佛因甚年深月久枝葉尚存惱亂春風卒無休日若言無情無佛性卻也是法平等無有高下會合得來佛法世法捏作一團你若刻舟求劍猿聲啼不住已過萬重山。

　　小參須彌芥子父芥子須彌爺山水坦然平敲冰來煮茶咄咄咄葛藤閒扯到威音與自己有甚交涉。

　　孝甥鍾淵映為薦母舅古顏徐君請陞座漚生漚滅碧海常存雲去雲來青天故在若向泡沫上觀聚散景象邊論飄瞥眼睛尚不解用心體何由得知所以生是生死是死生則樂死便憂憂樂相攻死生代謝主人公腳跟全無點地分累他諸佛諸祖費盡機籌賣盡淈𣸩將蜜果子換苦葫蘆山僧有個捷出迷關橫超覺路底程樣不妨舉示諸人乃拈拄杖卓一下云一聲直出無遮障便請當人著腳行。

　　上堂金佛不度爐烈燄難棲泊木佛不度火眉鬚皆墮落泥佛不度水洪濤千尺惡真佛內裡坐擎頭復戴角顧左右云大眾趙州老漢被我一時鋸解了也三百六十骨節八萬四千毛竅一任諸人檢點果若識得後一許你穩坐家堂不然辨取前三亦復深知忌諱不爾且伏聽山僧處分擊拂子一下云心不是佛智不是道佛法二見一時靠倒觸處逢渠隨緣得妙須菩提聞經即哭大迦葉見花便笑仔細勘這兩個老古錐底伎倆爭如雲門大師手中扇子解𨁝跳復舉僧問乾峰十方薄伽梵一路涅槃門未審路頭在什麼處乾峰以拄杖畫一畫云在這裡後僧舉似雲門雲門云會麼僧云不會雲門舉起手中扇子云扇子𨁝跳上三十三天觸著帝釋鼻孔東海鯉魚打一棒雨似盆傾師云乾峰向平地上扯起葛藤雲門向虛空裏密釘銕橛遂使古之今之手腳不穩山僧今日掀翻平地打破虛空使諸人頂門上不覺沉重腳跟下永絕羈絆十方薄伽梵一路涅槃門未審路頭在什麼處但向道且喜踏著也與二大老相去多少快便道流急須著眼擲拂子下座。

　　堅如道人壽請上堂道中至寶傾國不換人中長壽舉世難求先須長壽堅固色身方得一意接續慧命且作麼是身湛寂是身作麼是命流泉是命命是流泉故無枯竭身同湛寂故不動搖既不動搖又無枯竭方名金剛常住不壞真體驀豎拂子云諸人還見麼萬象之中常獨露惟人自肯乃方親。

　　晚參有解置問底不妨更置一問來拋磚引玉古人慣討便宜罵雨訶風從上反遭鈍置若是脫穎囊錐終究埋藏不住擲拂子下座。

　　自閒道人剃度請上堂學人問薙髮染衣不違從上誰塵入道迥拔今時未審和尚更以何法而濟度之師云不取一法不捨一法學云恁麼則兩頭俱坐斷也師云隨語生解漢學人問佛未出世時如何師云鼻孔裡燒香學云出世後如何師云耳朵裡打鼓學云出與未出相去多少師云但見雲生遠岫焉知月落寒潭乃云三世諸佛六代祖師留下一個榜樣教後人取則頭腦相似底自然舉著便會水雲三事總是直縫長條缽鐼兩端秪要離滲絕漏奉以周旋成茲軌範設有個倔強漢子不向他人行處行只這閒家破具尚無安著之所你道還肯隨人教詔麼乃拍禪床云佛祖位卑難久住何妨借路卻徑過。

　　月夜示眾月似彎弓少雨多風古今常在目前其奈摸索不著直饒解顧前後爭辨得他真偽以手畫○相云看看但一月真中間永無是月非月若秪向盆盎溝渠認得個影子水乾月落一場懡㦬。

　　孝子譚有彰薦母徐孺人請對靈小參法身無相不涉春秋法眼無瑕不落明暗透聲透色絕遮攔亙古亙今忘向背法如是故非我強為但能直下承當此外更無餘事所以道幾回生幾回死生死悠悠無定止自從頓悟了無生於諸榮辱何憂喜乃顧左右云大眾且道無生又如何悟舉起便知猶滯鈍未言先喻已周遮。

　　上堂法輪未轉食輪先轉一杓兩杓三碗五碗杜米飯柴火饒添埜菜羹椒鹽細糝人人虛往實歸個個心甜意滿請我再轉法輪無地堪為躲閃聊與指點路頭此去蘇臺不遠。

　　上堂水田漠漠白鷺齊飛夏木陰陰黃鸝並囀目遇之而成色不是文殊玅境耳得之而為聲亦非觀音普門自拈竹杖橫雙膝不下繩床接上根。

　　小參祖師門風千古無對達磨不識盧能不會撞著麤行沙門直下一椎粉碎從茲戶破家亡爭免兒孫是累山僧今日得縮頭時且縮頭還有在旁撿責者麼良久云幸是無人見。

　　上堂靈山的旨迦葉親聞具足凡夫法凡夫不知少室真機神光獨得具足聖人法聖人不會聖人若會即是凡夫眾生度盡恒沙佛凡夫若會即是聖人諸佛何曾度一人若有於此辨柝明了凡聖叢中插腳是非海裡橫身正如竹影埽階纖塵不動月光穿水片跡難留不必三玄戈甲不必五位旌旗祖道長隆魔氛永殄又何須猒喧求寂愛聖憎凡正當恁麼時且道承誰恩力良久云相逢自有知音知何必清風動天地。

　　晚參虛空無背面切忌安排大道任西東休栽荊棘頂門具眼不若腳下無私身外求閒爭到胸中無事翛然獨脫卓爾虛凝有時拈起布毛吹豈是要人悟去有時愛把木毬輥無非自賣閒多若道別有商量山僧無氣力與人特地。

　　一心道人剃度上堂上來下去我弗汝欺不審和南因我禮你龍潭路上至今巨浸稽天玄沙道中未免葛藤遍地山僧將柄破苕帚一時掃蕩了也獨有法堂前草未曾芟薙今日亦與剷卻既到無事可為須是逞窮伎倆乃拈起布毛吹一吹云恁麼悟去猶是別人口裏討煖氣要得不依倚一物莫來凡聖場中走看取當陽正令行。

　　上堂舉六祖風旛話畢師頌云不是風兮不是旛若言心動更無端而今三段都拈卻不涉嘗情試道看眾無語師便下座。

　　上堂江南好采蓮蓮葉何田田魚戲蓮葉東魚戲蓮葉西魚戲蓮葉南魚戲蓮葉北顧左右云會麼隨流認得性無喜亦無憂。

　　六月十九上堂黃鶯聲嚦嚦紫燕語喃喃圓通門大啟急須著眼觀所以道欲取三摩提寔以聞中入觀世音菩薩全身走入荒草去也汝等若隨他腳跟轉恐被葛藤絆倒不若示汝逕截一路喝一喝便下座。

　　引慈上座忌日對靈小參金烏急呼喚不回玉兔速羅籠不住有般瞌睡漢但知事逐眼前過不覺老從頭上來一朝閻家老子相邀然後整頓手腳前路漫漫未知趣向真為大苦也汝等於生滅中還知有不生不滅者麼豎起拂子云這裏一眼覷透則魔宮佛國任運逍遙水月鏡花無煩把捉頭頭自解轉身處處人難覓跡即今還有知得慈上座著落者麼擲拂子云應如是見不取法相。

　　燈節上堂新正十五佛法遍普西舍東鄰吹螺擊鼓火樹銀花冰輪玉海萬象爭輝森羅炫彩眼孔裏放過老文殊耳門裡突出觀自在狹路相逢解轉身始信光明無向背喝一喝下座。

　　道立請上堂學人問佛正法輪憑誰轉運師云須是目不顧他位裏底學云獨立無依圓萬有只將一味攝群機師云須是腳不踏他位裏底學人作禮云某甲讚歎有分師云莫起第二念乃云真正學道人目不顧他位裏腳不踏他位裏暴出頭來早是氣宇如王豈似今人橫草不敢拈豎草不敢踏膠柱鼓瑟把篾纜放船處處粘沾頭頭淹滯等閒一跳跳出始信盡大地皆成解脫之門更有誰在門外者真可謂到家不用詢途路步步親承祖父基卓拄杖下座。

　　到雨珠庵誦華嚴經雲林上座請陞座學人問一塵含法界善財童子因甚特地南詢師云食不猒精學云言下薦得猶是鈍漢何必更見五十三人師云鱠不猒細學人作禮云身在普光明殿裡無容讚歎手頻叉師云錯過盧舍那學人問今日一會何似靈山師云到者方知學云和尚是善知識師云他亦不顧學人問如何是不動尊師云一家有好事引得百家忙學云恁麼則世間相常住也師云你且人後走乃云若是佛法一切現成天邊兔走烏飛庭際花開草合對面相逢具眼難避秪這便是古今無變異遠近絕淆訛底圓頓法門苟能直下提持便請隨時擔荷你若半依半違或思或筭山僧翻轉面皮來也喝一喝云不是心不是佛不是物不是禪不是道三世聖人口掛壁上歷代祖師站過一邊誰敢當頭來呈好手彎弓射舁須憑囓鏃之機操斧凌般難得成風之巧扇子𨁝跳上三十三天觸著帝釋鼻孔苦屈無伸東海鯉魚打一棒雨似盆傾點滴勿漏老實說向你透得雲門關卻許藏身北斗闊步東山不唱言前寧談句後但憑獵犬尋蹤一任貪狼覓影顧左右云且道還覷捕得麼復喝一喝云一聲直出威音外不落宮商孰敢窺。

　　小參舉古詩云荷盡已無擎雨蓋菊殘猶有傲霜枝一年好景君須記最是橙黃橘綠時師云古人恁麼懸示雖然指出目前其奈錯過自己且如何是自己看別人即不得。

　　雪穎澄侍者忌小參形骸虛如夢幻世界脆似琉璃縱饒克享高年到底一場懡㦬夢幻中結較短論長之想豈名達者琉璃上起千牢百固之疑罔號智人春霜曉露岸樹井藤既知外物之無常即悟此身之匪實生不足喜死不足憂涅槃尚是空花煩惱本同陽燄臨岐解轉官路堂堂當局能清生機歷歷擊拂子云一聲直透萬重關果然不住青霄內。

　　上堂山僧門庭苦寒無可管待諸賢一味秪將佛法當個人情你才到來茶裏飯裡果盆裡菜碟裡竹箸頭木匙上那一處不是也只望你嚥得下設遇不辨滋味底衝口道美食不中飽人餐山僧爭好怪伊。

　　上堂舉臨濟示眾云有一無位真人常從汝等面門出入未證據者看看時有僧出問如何是無位真人臨濟下禪床擒住云道道僧擬議濟拓開云無位真人是什麼乾矢橛便歸方丈師云掃蹤滅跡總輸他無位真人露影藏身難放過臨濟老禿這僧若是箇剺得破面門底直下掀倒禪床也免後來一輩美精魂漢冒濫宗支辱他遠祖諸人要識無位真人麼喝一喝云刻畫將來展轉不似。

　　嘉善朱道人剃度上堂百年三萬六千朝光陰有限週天三百六十度寒暑無常縱饒鳳質龍姿爭免雞皮鶴髮須是割裂愛網不可躑躅迷途今朝喜得清道者夙有靈根預茲淨會草庵邊月冷風高數聲清磬是非外蒲團上香飄幡動一個閒人天地間妄想既空塵勞亦破雖非諸佛不是眾生到這裡且道還有利人句子也無卓拄杖一下云喏惺惺著他時後日莫受人謾。

　　小參擾擾匆匆晨雞暮鐘諸人被十二時辰穿卻鼻孔拖來拽去使得七顛八倒世界與麼樣廣闊總無椿立腳跟處光陰豈可浪擲老病那與人期驀然鬼伯相邀說甚英雄好漢須是有轉身一路方不被閻老差排諸人正宜努力向前以資欣慰言多無益請各思之。

　　臘月廿四送灶上堂灶王送歸天府駕起祥雲朵朵家貧難辦酒漿事忙不及果蓏衲僧今古風規慣自凌佛滅祖白業那用斗量黑業亦非籌數上帝若問云為須要還他清楚一向鍋是銕鑄從來飯是米做果能如此申詳不枉一年打火。

　　眾請小參眨上眉毛眼光爍破四天下劈開牙齒舌相遍覆億世界說底不是半滿偏圓見底亦非青黃赤白你若不信可惜煞也遂使真實之言卻成妄語無量劫來曾未至豈是欺負平人如何不動到其中切忌左之右之驀拈拄杖畫一畫云山僧劈出一條廣路普令若聖若凡若緇若素若古若今若男若女一時趣向依而行之但不得道道無方所擬向即乖識得無依佛亦無住何也咬人矢橛不是好狗山僧道道無方所所向皆是依而行之更莫強為諸人若道山僧底是古人便不是了也古人若是山僧又不是了也纔有是非紛然失心如何得徹見本來冥契真理父母所生口誰人禁得你大眾前試說看若說不來背地裏更不可顛唇簸觜禪教多同儒釋一貫經書子史盡屬空言孝悌忠貞俱為假法須知祖師門下別有長處諸人既道不得拄杖子道去了也拈拄杖卓一下云省力省力徑直徑直上智下愚不勞刻畫同一耳聞誰得不得儗議思量當面著賊舉大慈寰中禪師示眾云山僧不解荅話秪能識病時有僧纔出大慈便歸方丈師云大眾且道這僧患什麼病你道大慈還識也無數百年來尚存疑案山僧今日正欲指破根源應病與藥眾中還有善病者麼纔有人出師擲下拄杖云你須喫這服始得。

　　薦穎正小參拈拄杖云山僧有個侍者不解之乎者也一味真實行持與我提上挈下中路忽然作個瞥脫有佛處不肯住無佛處急走過三千里外也不逢人亦不錯舉山僧擬喚轉來分付一語其奈這廝獨行無侶不可氣使頤指乃擲下拄杖云休休扶老未曾輕借力傷心每自重添愁。

　　上堂事事無閡法法無差耳中著水眼裏添沙是非從此休憎愛情與無情共一家。

　　上堂人有心看月月無心照人有無成一片方始得惺惺師云向光影門頭打瞌困底饒千百萬說什麼惺惺山僧別有麤言足破人睡人無心看月月有心照人有無相去遠錯過夜來明。

　　深秋上堂秋日沉沉秋風颯颯樹凋葉落遍地金錢屋破霜凝滿階玉粉蕩子興無家之歎羈人懷故國之思我道人家遮身三事衲故舊一枝藤不妨隨處作主遇緣即宗因甚又道畢竟水須朝海去到頭雲定覓山歸良久云知恩方解報恩。

　　到梁溪實行上座領眾檀越請就竹林禪院陞座問據虎頭收虎尾第一句下明宗旨如何是第一句師云威音猶未曉進云如何是無言時覿露機鋒如同電拂師云彌勒豈惺惺進云秪如離此二途若為指示師云德山和尚今日不在問高提祖印展上古之風規廣闢宗猷作今時之標榜古今俱不涉底到來如何相接師云既遇家裏人且說家裡話進云此猶是從上來事師云山僧慣得其便問獅座高陞大眾瞻仰為人一句速請敷揚師云有疑但問進云明破即不堪師云此時若不究根源直待當來問彌勒進云何須頭上更安頭師云果能信受奉行一生參學事畢問百花競秀玅德家風一亙晴空普賢境界是否師拈杖卓一卓云這裡會得未許與拄杖子同參進云雖然花錦千般妙爭似長空萬古青師打云直下來也進云棒頭有眼不得草草師云若不如是總道山僧吝惜迺云靈山一會今古恒新少室一燈光輝獨耀大地從前風凜凜長安依舊雪漫漫庭中既無斷臂之人室內亦少破顏之士遂致淳風凋薄法運澆漓所以說弘道貴在得人得人貴在弘道今日承諸在會緇白檀越勸請陞座舉揚般若山僧不免舉個現成公案昔日楚石琦禪師一日赴施主齋問僧云借座燈王取飯香積今日供養何似生僧云難消琦云急須吐卻僧云將甚麼報荅施主琦拈起缽盂云你也隨例得飯喫僧無語琦云苦哉佛阤耶師云琦禪師臨齋受供慣雜用心不是這僧道個難消苦哉佛阤不知將甚麼報荅施主但只始終頑賴佛也不奈伊何爭似山僧隨事了事汝為我營齋我為伊說法免得已後遭人打筭乃拈拂子擊一下云竹林勝道場區處極幽僻山僧偶到來緇素共奔集勸請為敷揚歡喜非交逼我與汝說禪汝與我齋喫一飽忘百飢能事俱了畢更儗問如何言多轉無益努力勤脩行時光不可失揮拂子下座。

　　上堂法不孤起仗境方生道不虛行遇緣即應多年陳爛葛藤發火也無力作重新扯起有甚利益境亦不存法亦不立刮龜毛於銕牛背上截兔角於石女腰邊道是強名緣乃假合布陽春於千花叢裏回暖氣於六律管中心心無知印印相契纔置分別於其間早個天淵之曠隔且作麼是不屬新故一氣混融底旨趣良久云金香爐下銕崑崙。

　　辭眾請法併勸念佛舉古德偈云嗟見世淆訛言清行濁多若無閻老子誰能奈你何師召云大眾古人恁麼道大似長繩放遠鷂短綆汲深泉既仰搆不著秪推過便休得即得也省卻無限唇皮然未免虧缺一種慈悲不能向目前點醒使末世眾生直下倒斷狂心開發正眼往往瞎驢隨隊罔辨高低矮子看場漫受指畫十個有九個錯誤一生先半生棄捐山僧太煞慈心不惜惡口奉勸諸人直須諦信參禪固是第一念佛不居第二參禪底要見性成佛念佛底貴達理悟心即心即佛自信得及便請穩坐家堂非心非佛自把不住到底終成惑亂況乃時逢濁穢根雜偏邪非律非禪不宗不教蒙獅子皮噴埜狐沫遍布寰區充塞里巷輕欺先哲慢蔑初機肆狂悖號脫灑高風順顛倒稱縱橫妙用師資互訐兄弟成讎近日見聞頗多駭愕此皆因地不真致使果招紆曲至若我輩參詢更多回互舉步易成荊棘開口便涉干戈希聖希賢未必個個超生脫死親師親友已見處處裂界分疆我相方增道業豈辦所以道閉門即是深山何用叢林保社求人不如求己亦免俯仰周旋諸人不若各各發起新鮮志氣扶持徑捷法門一句彌阤大家同念倘得心心無間刻刻提撕不分晝三夜三那管是僧是俗但解著衣喫飯皆堪立願標名歡喜時煩惱時安逸時勞碌時靠此一句阿彌阤佛如一座須彌山相似外邊逆順境風總總動搖不得日久月深自然得力現世天人敬仰報盡賢聖提攜諸上善人同會一處既無八苦交煎便得六根清淨華臺寶網金地瑤階林裏仙禽常宣法化空中天樂同演佛乘所聞皆是淨因所見無非勝果萬人脩萬人去那個限量得你念一句是一句此事肯讓阿誰彈指一生便登不退古來永明和尚道有禪有淨土猶如戴角虎現世為人師來生作佛祖所以此個法門一切無能勝者山僧今日將來布施大眾諸人切莫視同兒戲看做等閒努力向前勿生退屈何故浮骸易散至道難聞無常殺鬼卒然臨前路茫茫無可據那時換手搥胸我卻替你不得真實向你道究心底將心覓心少有明心念佛底憶佛念佛必定見佛汝但遵行決不相賺山僧多處添些諸人更聽一偈念佛參禪無別路休存意見分回互腳踏實地是真脩莫道山僧曾話墮拈拄杖卓一下云渾崙一句絕偏圓不屬聖凡迷與悟。

靈瑞尼祖揆符禪師妙湛錄卷第三(終)


嘉興大藏經（新文豐版）第 35 冊 No. B338 靈瑞尼祖揆符禪師妙湛錄


靈瑞尼祖揆符禪師妙湛錄卷第四

　　學人振清等錄

　　拈古

　　世尊初生一手指天一手指地周行七步目顧四方云天上天下惟我獨尊。

　　師云黃面瞿曇無大人相只知有己不知有他若是符道者則不然蝦蟆蚯蚓茄子瓠子我不敢輕於汝等汝等皆當作佛忽有個出來道說得道理好我卻許伊何故不見道家無小使不成君子。

　　梁武帝問達磨大師如何是聖諦第一義磨云廓然無聖帝曰對朕者誰磨云不識帝不契達磨遂渡江至魏。

　　師云西天梵語此土唐言東西既自分疆語言定然不對梁皇劈頭問去直得地轉天旋達磨信口畣來頓見冰消瓦解諸人還識達磨麼縱道不識早已落他圈繢了也後至嵩山少林寺一坐九年更將熱面挨他冷壁有甚共語處。

　　文殊一日命善財採藥是藥者採將來善財遍觀大地無不是藥來白文殊文殊云是藥者採將來善財就地拈一莖草度與文殊文殊接得示眾云此藥亦能殺人亦能活人。

　　師云善財文殊遞相熱謾我當時若見向他道草本不勞拈出。

　　傅大士云終日拈香擇火不知身是道場玄沙云終日拈香擇火不知真個道場。

　　師云終日拈香擇火不知別有道場。

　　玄沙問鏡清教中道不見一法為大過患且道不見甚麼法清指露柱云莫是不見這個法沙云淛中清水白米從汝喫佛法未夢見在。

　　師云大小鏡清有頭無尾我當時若見但云作家宗師直教玄沙開了口合不得。

　　文殊菩薩問維摩居士云我等各自說已云何是仁者所說不二法門雪竇云維摩道甚麼。

　　師云不可教山僧重下註腳也。

　　良禪客問欽山云一鏃破三關時如何山云放出關中主看良云恁麼則知過必改山云更待何時良云好箭放不著所在便出山云且來闍黎良回首山把住云一鏃破三關即且止試與欽山發箭看良擬議山打七棒云且聽這漢疑三十年。

　　師云可惜良禪客只解貪功不知挫銳當時待他道試為欽山發箭看劈耳便摑管教有棒也打不下而今要識關中主麼隨聲便喝。

　　傅大士偈云夜夜抱佛眠朝朝還共起起坐鎮相隨語默同居止須臾不相離如身影相似要識佛去處只這語聲是師云苦哉佛阤玄沙云大小傅大士秪認得個昭昭靈靈師云惡口惡口雪竇云打草秪要蛇驚。

　　師云舌頭在麼復拈云符上座見處也要諸方簡點要識佛去處麼便起身云這裏住不得。

　　僧問長慶雪峰平日有何言句得似羚羊掛角時慶云我不可作雪峰弟子不得。

　　師云代僧便禮拜云敢為流通。

　　僧問曹山清稅孤貧乞師賑濟山喚闍黎僧應諾山云青原白家酒三盞喫了猶道未沾唇。

　　師云清稅雖善作竊怎奈不知趨向曹山尋嘗家風穩密你擬上他門戶他便砒霜鴆羽一道而行設或霑他一滴豈止喪身失命且道符上座與麼道還愜諸人意麼具眼者試辨看。

　　阿難一日問迦葉曰師兄世尊傳金襴袈裟外別傳個甚麼迦葉召阿難阿難應諾迦葉曰倒卻門前剎竿著。

　　師云金色頭陀被阿難一拶直得全身放倒即今還有共相扶豎者麼良久云依舊可憐生。

　　玄沙問僧近離甚處僧云瑞嵒沙云瑞嵒有何言句僧云嘗喚主人公自應諾惺惺著他後莫受人謾沙云一等是美精魂也甚奇怪沙云何不在彼中住僧云已遷化也沙云如今還喚得應麼僧無語雪竇云蒼天蒼天。

　　師云這僧無語多少淆訛雪竇道蒼天蒼天也是死中得活。

　　槃山上堂云心月孤圓光吞萬象光非炤境境亦非存光境俱忘復是何物。

　　師隨聲便喝。

　　金峰示眾云金峰二十年前有老婆心二十年後無老婆心僧云如何是二十年前有老婆心峰云問凡畣凡問聖畣聖僧云如何是二十年後無老婆心峰云問凡不畣凡問聖不畣聖。

　　師云且道金峰前頭為人後頭為人若說得分明許你作金峰半個弟子。

　　僧問仰山法身還解說法也無山云我說不得別有一人說得僧云說得底人在甚麼處山推出枕子溈山聞云寂子用劍刃上事。

　　師云仰山推出枕子還當法身說法也無說使當得且道說底是甚麼法若人透得許你劍刃上有出身之路若透不得盡大地草木斬為三段也不是分外。

　　六祖聞二僧對論風旛一曰旛動一曰風動往復不已祖曰不是旛動不是風動仁者心動。

　　師云話墮也。

　　僧問鏡清學人啐請師啄清云還得活也無僧云若不活遭人怪笑清云也是草裏漢師云鏡清秪具啐啄同時眼未有啐啄同時用所以不能活得這僧若揀點得出卻免遭人怪笑不然草裏漢未許出頭在靈雲一日見桃花契悟述偈云三十年來尋劍客幾回落葉又抽枝自從一見桃花後直至如今更不疑玄沙聞得乃云諦當甚諦當敢保老兄未徹在。

　　師云少信根人終無解脫。

　　王太傅入招慶煎茶時朗上座與明招把銚朗翻卻茶銚太傅見問上座茶爐下是甚麼朗云捧爐神太傅云既是捧爐神為甚麼翻卻茶銚朗云仕官千日失在一朝太傅拂袖便去明招云朗上座喫卻招慶飯了卻去江外打野榸朗云和尚作麼生招云非人得其便雪竇云當時但踏倒茶爐。

　　師云當時但拈一片柴放在爐中。

　　黃檗捧缽向南泉位上坐泉入堂見乃問長老甚麼年行道檗云威音王已前泉云猶是王老師兒孫下去檗便過第二位坐泉休去。

　　師云黃檗退己讓人早已落在第二南泉雖得便宜爭奈猶欠一著若是符上座見伊道威音王已前但云坐卻著且教這漢一生動轉不得。

　　僧問長沙作麼生轉得山河大地歸自己去沙云作麼生轉得自己歸山河大地去師云依舊打作兩橛僧遊五臺問一婆子曰臺山路向甚麼處去婆曰驀直去僧便去婆曰好個師僧又恁麼去後有僧舉似趙州州曰待我去勘過明日州便去問臺山路向甚麼處去婆曰驀直去州便去婆曰好個師僧又恁麼去州歸院謂僧曰臺山婆子為汝勘破了也。

　　師云臺山大路徑直如絃往往來來無不踏著無端向別人口裏討卻被這婆子冷眼看破好不丈夫趙州老漢雖然得個轉身一路也是隨人腳跟走還免得婆子口麼良久云茫茫宇宙人無數幾個男兒是丈夫。

　　僧問馬大師離四句絕百非請師直指某甲西來意大師云我今日勞倦不能為汝說問取智藏去僧問智藏藏云何不問和尚僧云和尚教來問藏云我今日頭痛不能為汝說問取海兄去僧問海海云我到這裏卻不會僧舉似馬大師大師云藏頭白海頭黑。

　　師云三人尊宿病痛一般這僧若是個點著知歸底決不向髑髏前見鬼山僧今日與伊念一道真言免得禍患纏身卓拄杖一下云藏頭白海頭黑一切精靈從此出渾家送上渡頭船急急如律令敕。

　　龍牙問翠微如何是祖師西來意微云與我過禪板來牙遂過禪板微接得便打牙云打即任打要且無祖師西來意。

　　師云皮下還有血麼。

　　徑山問玅總古人不出方丈為甚麼卻去莊上喫油餈總曰和尚放玅總過玅總方敢通個消息山云我放你過你試道看總曰玅總亦放和尚過山曰爭奈油餈何總喝一喝便出。

　　師云徑山玅總互相熱謾若不得個油餈幾乎開口了合不得且道符上座見處又作麼生纔有出來劈脊便棒云你且知些滋味。

　　俱胝和尚凡有人問便豎一指。

　　師云佛法不是這個道理。

　　僧問趙州學人乍入叢林乞師指示州云喫粥了也未僧云喫粥了也州云洗缽盂去其僧因此大悟。

　　師云長連床上喫粥喫飯則許闍黎若是佛法未夢見在。

　　僧問夾山如何是夾山境山云猿抱子歸青嶂裡鳥啣花落碧嵒前法眼云我二十年秪作境話會。

　　師云謾露柱即得忽有人問不作境話會又且如何這木頭方始瞥地。

　　僧問藥山平田淺草麈鹿成群如何射得麈中主山曰看箭僧放身便倒山曰侍者拖出這死屍僧便走山曰弄泥團漢有甚麼限。

　　師云千鈞之弩不為鼷鼠而發這僧皮下無血可惜藥山一枝好箭若是符上座見伊纔問但云中也若跳得出許他死中得活。

　　臨濟大師示眾云佛法不是小事我於黃檗先師處三度喫六十痛棒如蒿枝子拂相似如今更思一頓誰為下手時有僧出云某甲下手濟拈棒與僧僧擬接濟便打。

　　師云一個不知痛癢一個全沒慚愧黃檗先師血滴滴地為你卻道如蒿枝拂相似這僧不顧來處艱難但只管喫符道者今日要令不知痛癢底知些痛癢全沒慚愧底具足慚愧乃卓拄杖一下云令不虛行。

　　僧問雲門如何是諸佛出身處門云東山水上行。

　　師云諸佛出身處東山水上行忽若山崩水竭諸人向處覓佛家貧猶自可路貧愁殺人。

　　靈嵒一日因僧參嵒云甚處僧云湖廣嵒云聞得鸚鵡洲被賊劫去是否僧云不曾嵒云老僧卻信人騙。

　　師云真個那又云賊賊。

　　僧問靈嵒學人患此大病正受疼痛時一切處安置伊不得和尚如何救療嵒云還氣急麼僧一喝嵒云肝氣有餘肺氣不足。

　　師云靈嵒雖能識病不善用藥拈拄杖卓一下云當時若喫得這服不致深入膏肓何故不見道若藥不瞑眩厥疾不瘳以拄杖旋風打散。

　　馬大師不安院主問和尚近日尊候如何大師曰日面佛月面佛。

　　師云病入膏肓。

　　雲蓋問石霜萬戶俱閉即不問萬戶俱開時如何霜云堂中事作麼生云無人接得渠霜云道也太煞道也只道得八九成云未審和尚作麼生道霜云無人識得渠。

　　師云頭頭上了物物上明秪喚作了事人百尺竿頭更有一步在秪如萬戶俱開為甚麼無人識得良久云用識作麼。

　　曹山問僧作甚麼僧云掃地山云佛前掃佛後掃僧云前後一時掃山云與曹山過靸鞋袋來。

　　師云曹山雖善使令未免壓良為賤符上座則不然前後一時掃拄杖不在苕帚柄聊與三十。

　　香林遠禪師因僧問魚遊陸地時如何遠云發言須有後救僧云卻下碧潭時如何遠云頭重尾輕。

　　師云衲僧家發言須有後救香林雖然作者爭奈頭重尾輕山僧則不然魚遊陸地時如何境界甚危卻下碧潭時如何救得一半與麼道還有過麼。

　　僧問趙州一物不將來時如何州云放下著僧云既是一物不將來放下個甚麼州云放不下擔取去。

　　師云這僧力能挾泰山以超北海一個門限卻跨不過大眾要知趙州老漢心行麼大似籍沒人家產了更要人納贓在山僧今日據款結案一物不將來請君齊放下入門逢阿誰出門見甚麼口舌利如錐今古令人怕喝一喝。

　　陸亙大夫一日見南泉云肇法師也甚奇怪解道天地與我同根萬物與我一體泉指庭前牡丹花云大夫時人見此一枝花如夢相似。

　　師云南泉年老齒不關風無端漏泄春光直是令人目眩若是符道者又不然待伊道了但云大夫喚甚麼作天地萬物縱饒陸亙有語也是夢裏惺惺。

　　武帝請傅大士講金剛經大士便於座上揮案一下便下座師云葛藤不少誌公問云陛下還會麼帝云不會誌公云大士講經竟。

　　師云座主奴。

　　臨濟侍立德山次山云困濟云老漢寐語作麼山便打濟便掀倒禪床。

　　師云青天白日裏瞌睡也打不迭這兩個漢大似開眼作夢山僧當時若見各與二十九棒留一棒自喫何故只因為他閑事長無明。

　　靈嵒因一僧入方丈請益云某甲不善用心喫和尚方便嵒云老僧今日患痢一連五六七次方便你還知麼僧云不知嵒叱云原來我方便你又不知出去。

　　師云靈嵒雖則倒腹傾腸為人徹困其奈自矢不覺臭這僧若是個知氣息底當時但掩鼻而出也免得末後狼籍。

　　趙州問婆子甚麼處去婆云偷趙州筍去州云忽遇趙州又作麼生婆一掌州便休。

　　師云婆子匆匆打辦放過一著趙州草草承當賴遇無旁觀者。

　　遵布衲在藥山浴佛次藥山云你只浴得這個還浴得那個麼遵云把將那個來。

　　師云更討第二通惡水那。

　　鏡清問僧門外是甚麼聲僧云蛇吞蝦蟆聲清云將謂眾生苦更有苦眾生。

　　師云念彼觀音力還著於本人又云自作自受。

　　仰山問僧近離甚處僧云廬山山云曾遊五老峰麼僧云不曾到山云闍黎不曾遊山雲門云此語皆為慈悲之故有落草之談。

　　師云若作佛法商量腳下泥深三尺不作佛法商量門前路滑如油畢竟如何待上座遊山來卻向汝道。

　　僧問睦州高揖釋迦不拜彌勒時如何州云昨日有人問趁出院了也僧云怕某甲不實那州云拄杖不在苕帚柄聊與三十。

　　師云這僧雷聲浩大雨點全無睦州若不站定腳跟未免磕七撞八。

　　僧問靈嵒孤峰獨峭時如何嵒云風吹沒奈何僧云萬派朝宗時如何嵒云不停流僧云如何是尊貴墮嵒云不墮在尊貴僧云作家宗師嵒云他亦不受僧云某甲到這裏也沒奈何嵒云誰教你來。

　　師云這老漢大似頑石一般天下人拈掇不起若不是這僧斧鑿將來爭見些子竅穴。

　　僧問六祖黃梅意旨甚麼人得祖云會佛法人得僧云和尚還得否祖云我不得僧云為甚麼不得祖云我不會佛法。

　　師云是真語是實語。

　　僧問雲門樹凋葉落時如何門云體露金風。

　　師云雲門不善成立從上家私狼藉殆盡符上座今日有一語分付切須記取良久云莫將黃葉誤作真金。

　　翠嵒夏末示眾云一夏以來為兄弟東語西話看翠嵒眉毛在麼師云一場話杷長慶云生也師云低聲低聲保福云作賊人心虛師云智過君子雲門云關。

　　師云俱山僧恁麼道早是眉毛長數丈知麼。

　　崇壽指凳子云識得凳子周匝有餘雲門云識得凳子天地懸殊。

　　師云一個跳不出一人搆不著山僧則不然識得凳子秪是凳子。

　　溈山一日見劉鐵磨來溈山云老牸牛汝來也磨云來日臺山大會齋和尚還去麼山乃放身作臥勢磨便出去師云巍巍堂堂被人家一頓齋飯便乃和身放倒諸人還知銕磨便出去麼下坡不走快便難逢杜順和尚偈曰嘉州牛喫禾益州馬腹脹天下覓醫人炙豬左膊上。

　　師云有甚麼交涉。

　　僧問雪竇如何是諸佛本源竇云千峰寒色師云直得寒毛卓豎僧云向上更有事也無竇云雨滴嵒花。

　　師云到者方知。

　　臨濟上堂云有一無位真人嘗在汝等諸人面門出入未證據者看看時有僧出云如何是無位真人濟下禪床擒住云道道僧擬議濟拓開云無位真人是甚麼乾屎橛。

　　師云若是無位真人非一處出現茶裏飯裏鐘裏鼓裏拄杖頭拂子上腳跟下鼻孔內無一處不是他出現底所在開眼也著合眼也著如今衲僧要見劈脊便打云有甚麼難。

　　靈嵒一日見居士炤鏡嵒云道人家須要炤顧這個作麼士無語嵒云何不道秪圖看破伊。

　　師云當時但撲破鏡子。

　　僧問法眼如何是佛云汝是慧超。

　　師云法眼雖然口快未免喚奴作郎這僧造次承當怎奈有頭無尾。

　　玄沙上堂眾集遂將拄杖一時趁下卻回向侍者道我今日作得一解險入地獄如箭射者云喜得和尚再復人身。

　　師云玄沙侍者對揚家醜靈利衲僧覷見未免笑破鼻孔。

　　黃檗示眾云汝等諸人盡是噇酒糟漢恁麼行腳何處更有今日還知大唐國裏沒禪師麼時有僧出云只如諸方匡徒領眾又作麼生檗云不道無禪秪是無師。

　　師云黃檗若無後語洎被打破蔡州這僧雖善搶攙奈何落在圈繢裏。

　　僧問雲門如何是法身門云六不收圓悟云一不立。

　　師云八不似復云雨灑不濕風吹不入靈利衲僧如何辨得。

　　臨濟入僧堂兩首座齊下喝僧問臨濟還有賓主也無濟云賓主歷然。

　　師云從前汗馬無人識秪要重論蓋代功。

　　三聖問雪峰透網金鱗以何為食峰云待汝出網來向汝道聖云一千五百人善知識話頭也不識峰云老僧住持事繁。

　　師云揀點舌頭。

　　修山主偈云是柱不見柱非柱不見柱師云途中無這個消息是非已去了是非裏薦取。

　　師云屋裏沒此葛藤說也說了註也註了還會麼若不會大好從頭舉九九八十一收。

　　三角示眾云若論此事眨上眉毛早已蹉過麻谷出問云蹉過則不問如何是此事角云蹉過谷便掀倒禪床角便打雪竇云兩個老漢眉毛也未曾眨上說甚麼此事蹉過。

　　師云三尊宿雖各各眼明手快便利如風使人卒難近傍要且不知此事而今莫有欲知此事的麼纔有人出劈脊便打設或問道如何是此事但復打云三十年後此話大行。

　　南泉示眾云王老師自小養得一頭水牯牛擬向溪東牧不免食他國王水草擬向溪西牧亦不免食他國王水草不如隨分納些些總不見得。

　　師云王老師秪解閉門作活不能觸處逢生一頭水牯牛東擬西擬更沒奈何雖云隨分納些些總未是本分草料山僧今日亦有一頭水牯牛溪東也放溪西也放總是自家田地並不犯他家一莖水草諸人還見牛麼自云叱叱。

　　長慶示眾云撞著道伴交肩過一生參學事畢。

　　師云撞著道伴交肩過好個無孔銕鎚。

　　僧問禾山習學謂之聞絕學謂之鄰過此二者是為真過如何是真過山云解打鼓又問如何是真諦山云解打鼓又問即心即佛即不問如何是非心非佛山云解打鼓又問向上人來如何接山云解打鼓。

　　師云曾有人問符上座禾山解打鼓意旨如何對他道好事不謾人且道還契古德意麼禾山解打鼓對眾分明舉好事不謾人知音更誰許會得的甜瓜徹蒂甜不會的苦瓠連根苦。

　　雪竇云乾坤之內宇宙之間中有一寶掛在壁上達磨九年面壁不敢正眼覷著如今衲僧要見劈脊便打。

　　師云雪竇只圖自便不顧賺人無端與麼道了遂令一輩衲僧向壁上東覷西捕唐喪光陰符上座則不然乾坤之內宇宙之間中有一寶喝一喝云秪在這裏拈起也日月增輝放下也泥沙匿耀如今衲僧要見我也不惜復喝一喝。

　　趙州因秀才云和尚是古佛州云秀才是新如來。

　　師云靈山授記未到如此又云得人一牛還人一馬。

　　僧問香林如何是衲衣下事林云臘月火燒山雪竇云臘火燒山萬種千般翹松鶴冷踏雪人寒達磨不會大難大難。

　　師云香林縱火燒山雪竇順風助燄衲衣下事使人卒難摸索符上座則不然臘火燒山天寬地寬達磨不識討甚心安。

　　睦州陞座云首座𠰒畣云在寺主𠰒畣云在維那𠰒畣云在州云三段不同今當第一向下文長付在來日。

　　師云彈偏斥小歎大褒圓則不無睦州老漢且未能隨根應病授與法藥山僧今日又且不然首座𠰒在寺主𠰒在維那𠰒在我今為汝保任此事終不虛也。

　　石室見僧來拈起拄杖云過去諸佛也恁麼現在諸佛也恁麼未來諸佛也恁麼長沙云放下拄杖子別通消息來。

　　師云可惜這有頭無尾漢有根拄杖子也不解用待他道放下拄杖別通個消息來劈脊便打非惟勦絕長沙抑自有出身之路。

　　古德云這一片田地分付來多時也我待你立地搆去法眼云這一片田地分付來多時也我待你坐地搆去。

　　師云這一片田地分付來多時也我更不與汝著忙何故無人搆得。

　　雪峰示眾云世界闊一丈古鏡闊一丈世界闊一尺古鏡闊一尺玄沙指火爐云且道火爐闊多少峰云如古鏡闊沙云老和尚腳跟未點地在。

　　師云雪峰古鏡放光玄沙火爐發焰若非他家父子妍媸立辨胡漢無私爭免得焦頭爛額諸人要識玄沙後語麼須問取他家兒孫始得。

　　舍利弗一日入城見月上女出城舍利弗問云甚麼處去女云如舍利弗恁麼去舍利弗云我方入城汝方出城何言如舍利弗恁麼去女云諸佛弟子當住何處弗云諸佛弟子當住大涅槃女云諸佛弟子既住大涅槃故我亦如舍利弗恁麼去。

　　師云兩個一場敗闕有人簡點得出許汝謗于佛毀于法不入眾數其或未然卻是山僧罪過。

　　僧問石門年窮歲盡時如何石門云東村王老夜燒錢僧復問開先暹和尚年窮歲盡時如何暹云依舊孟春猶寒。

　　師云一人門外打之遶一人室中看冷煖東山別有一轉年窮歲盡時如何大家相聚喫莖虀也要諸方貶剝。

　　乾峰示眾云舉一不得舉二放過一著落在第二雲門出云昨日有人從天台來卻往徑山去峰云典座來日不得普請便下座。

　　師云焦磚打著連底凍赤眼撞著火柴頭。

　　外道問佛不問有言不問無言世尊良久外道云世尊大慈開我迷雲令我得入外道既去阿難問云外道有何所證禮謝而去世尊云如世良馬見鞭影而行。

　　師云作麼生是世尊鞭影莫是良久處麼若與麼則東土衲僧不若西天外道畢竟如何良馬已隨鞭影去阿難依舊世尊前。

　　雲門示眾云百草頭上道將一句來自代云俱。

　　師云紅旗閃爍換盡諸佛眼睛寶劍輝煌斷盡諸佛性命還有具通天作用向一字裏排身者麼有即許你親見雲門。

　　僧到靈嵒禮拜起便喝嵒便打僧云因甚便打嵒云賞伊大膽。

　　師云這僧如貧兒暴富揮金如土靈嵒雖然得人一牛還人一馬叵奈儉而不奢若是符上座脫下衲衣痛與一頓自然重賞之下必有勇夫。

　　僧問瑯琊清淨本然云何忽生山河大地琊云清淨本然云何忽生山河大地其僧有省。

　　師云騎賊馬趕賊隊果是作家這僧恁麼悟去分明悟得教乘祖師門下未夢見在。

　　溈山普請次值靜板鳴有一僧拍手呵呵大笑歸去溈山云俊哉此是觀音入理之門至晚問其僧你適來見個甚麼道理僧云適來肚饑聞板聲歸喫飯溈山云賺殺人鏡清云當時溈山有此一僧鼓山云當時溈山無此一僧。

　　師云這僧一笑多少淆訛勞他千五百人知識各說異端無本可據直至而今遂成不了山僧此日乘時為渠了卻乃呵呵大笑云多少淆訛。

　　僧問百丈如何是奇特事丈云獨坐大雄峰僧禮拜丈便打。

　　師云這僧會得禮拜不會禮拜若人緇素得出始知百丈令行一半。

　　僧問興化四方八面來時如何化云打中間底僧便禮拜化云昨日赴個村齋中途遇一陣卒風暴雨卻向古廟裏躲避得過。

　　師云興化老人頂門眼正肘後符靈縱遇千妖百怪他卻不慌不忙輕輕念道真言自然銷蹤滅跡雖然若不得個古廟藏身這陣卒風暴雨也不易當抵直至今朝未免水漉漉地。

　　僧問靈嵒如何是密密之言嵒云外人爭得聞。

　　師云低聲低聲。

　　報慈問僧近離甚處僧云臥龍慈云在彼多少時僧云經冬過夏慈云龍門無宿客為甚麼在彼多少時僧云師子窟中無異獸慈云你試作師子吼看僧云若作師子吼即無和尚也慈云念汝新到且放三十棒。

　　師云一個頭角已成一個爪牙畢露雖然各展風規爭如山僧道個不必。

　　僧問巴陵祖意教意是同是別陵云雞寒上樹鴨寒下水僧問睦州祖意教意是同是別州云青山是青山白雲是白雲雪竇云問既一般畣亦相似其中有利他自利謾人自謾若點揀分明管取解空第一。

　　師云登山采玉入海求珠祖意教意切忌守株若人點揀得出直是天地懸殊。

　　百丈侍馬大師行次見一群野鴨子飛過祖云是甚麼丈云野鴨子祖云甚麼處去也丈云飛過去也祖遂把百丈鼻扭丈負痛失聲祖云又道飛過去也。

　　師云馬師雖然作者爭奈好肉剜瘡直饒扭捏將來鼻孔終是不正若是山僧見他道飛過去也但微笑云果然更不與他手忙腳亂何故不見道泉枯終見底鳥倦自知還。

　　臨濟一日與普化同施主家齋濟問毛吞巨海芥納須彌為復神通玅用為復法爾如然化踢倒飯床濟云太麤生化云這裏是甚麼所在說麤說細濟休去來日又同一施主家齋濟復問今日供養何似昨日化又踢倒飯床濟云大麤生化云瞎漢佛法說甚麼麤細濟吐舌。

　　師云兩個老賊喫卻檀越家飯了作這般去就全沒些子慚媿雖然官不容針私通車馬一個有奔流度刃的手腳一個用疾焰過風的機關直饒香積如來也須從旁喝彩且道那一個合受人天供養良久喝一喝云有甚饅頭䭔子快下將來。

　　趙州示眾云至道無難唯嫌揀擇纔有語言是揀擇是明白老僧不在明白裏是汝諸人還護惜也無時有僧出云既不在明白裏護惜個甚麼州云我亦不知僧云和尚既不知為甚卻道不在明白裏州云問事即得禮拜了退。

　　師云趙州老一向放憨及遇這僧挨拶緊來直得將身上壁還有為趙州竭力的麼出來通個消息使山僧知你是個風不入底漢。

　　僧問靈嵒惟一堅密身一切塵中現如何是塵中現底身嵒指庭前花云這株花得與麼紅那株花得與麼白。

　　師云換卻眼睛。

　　僧問鏡清新年頭還有佛法也無清云有僧云如何是新年頭佛法清云元正啟祚僧云謝師畣話清云鏡清今日失利又僧問明教新年頭還有佛法也無教云無僧云年年是好年為甚麼卻無教云張公喫酒李公醉僧云老老大大龍頭蛇尾教云明教今日失利。

　　師云新年佛法有石上栽花新年佛法無空中釘橛忽有個問符上座新年頭還有佛法也無但云路上相逢齊稽首且道是有耶是無耶若揀點得出山僧今日失利。

　　僧問投子金雞未鳴時如何投云無這個音響僧云鳴後如何投云各自知時。

　　師云投子古佛等閑垂一機一境直是令人難搆山僧今日不吝慈悲亦有一轉高也著低也著金雞未鳴時如何夜半正明鳴後如何天曉不露且道與古人相去多少。

　　僧問智門如何是般若體門云蚌含明月僧云如何是般若用門云兔子懷胎。

　　師云蚌含明月聲前撲不破兔子懷胎句裏絕知音要識是非面目現在拍手一下。

　　仰山問三聖汝名甚麼聖云慧寂仰山云慧寂是我聖云我名慧然仰山呵呵大笑。

　　師云二員作者一放一收一挨一拶如排百萬大軍只將瓦礫相擊眾中皆是慣歷沙場久經陣敵之士到這裏還覺額頭汗出麼。

　　保福長慶遊山次福以手指云只這裏便是玅峰孤頂慶云是即是可惜許師云直得腳跟下寸草不生雪竇云今日共這漢遊山圖個甚麼師云下坡不走快便難逢雪竇復云千年後不道無只是少師云相隨來也後舉似鏡清清云若不是孫公便見髑髏遍埜。

　　師云青天白日。

　　文殊問無著近離甚處無著云南方殊云南方佛法如何住持著云末法比丘少奉戒律殊云多少眾著云或三百或五百無著問文殊此間如何住持殊云凡聖同居龍蛇混雜著云多少眾殊云前三三後三三。

　　師云諸方總道無著被文殊熱謾殊不知文殊被無著一問直得前後錯亂數目參差直至而今也打筭不清。

　　肅宗皇帝問忠國師云師百年後所須何物國師云與老僧作個無縫塔帝云請師塔樣國師良久云會麼帝云不會國師云我有付法弟子耽源卻諳此事請詔問之國師遷化後帝詔耽源問此意如何源云湘之南潭之北中有黃金充一國無影樹下合同船琉璃殿上無知識師云大小國師被天子一問直得口啞若是山僧請師塔樣但云陛下可謂不忘付囑非唯坐斷天下人舌頭亦免得後代兒孫起模畫樣靈樹遠禪師一日問青上座云法華經中爾時龍女有一寶珠價直三千大千世界且道三千大千是多少價青云且待須臾自當證知遠云師兄即今還肯方便麼青近前叉手云也不較多靈嵒聞得打露柱一下師云一個索值甚高一個酬價極賤靈嵒從中白拈爭奈旁觀覷破且道誰是旁觀者顧左右云喏昔有秀才問長沙某甲曾看千佛名經百千諸佛但見其名未審居何國土長沙召秀才秀才應諾沙云黃鶴樓崔顥題後秀才還曾題也未曰未曾沙曰得閑題取一篇好。

　　師云長沙與秀才把手同行親到諸佛住處叵耐秀才貪程太速不解返觀驀然撞著黃鶴樓方始腳跟點地苦哉苦哉將長沙一片婆心擲向鸚鵡洲裏不響你諸人還知諸佛住處麼豎起指云黃鶴一去不復返白雲千載空悠悠。

　　僧問五祖一大藏教是個切腳未審切那個字祖云八囉娘。

　　師云灼然言不該典非君子之談東山信口畣來暗與修多羅合一大藏教是個切腳釋迦老子可謂竭盡機思且道八囉娘畢竟是唐言是梵語若將并班必駁丁當帝都向齒舌上彈切得來有甚麼交涉大眾要會八囉娘麼須於意外明宗莫向言中取則隨以手空中畫一畫云汝等隨山僧手看眾舉首乃轉身便行。

　　僧問投子如何是一大事因緣子云尹司空與老僧開堂。

　　師云投子果是實頭不免猶霑俗氣若問山僧如何是一大事因緣但對他道不可更有第二事。

　　僧問長慶眾手淘金誰是得者慶云有伎倆者得僧云學人還得也無慶云太遠在。

　　師云長慶太吝這僧太怯若是逴得便行底怎肯向別人口裏討得與不得即今且止你道這僧具甚麼伎倆果若辨得一手分付。

　　鏡清問僧趙州喫茶去你作麼生會僧便出去清云邯鄲學唐步。

　　師云可惜趙州一碗茶被鏡清潑卻這僧便出且道知味不知味你向觜唇上咂啖得來怎免道個苦。

　　趙州因新羅院主請齋州到門首問此是甚麼院主云新羅院州云我與你隔海。

　　師云趙州未入得新羅門秪向途路上論量遠近若是山僧待他道與你隔海便云怎得到這裏非惟截斷趙州舌頭且免後人虛空釘橛。

　　僧問趙州如何是佛州云大者如兄小者如弟。

　　師云趙州和尚一向釘觜銕舌問著無有畣不得者這僧秪問惟我獨尊底因甚他卻畣有兩個你試說道理看是則遞相恭敬不是則各自稱尊。

　　僧問雲門一言道盡時如何門云裂破師云合得一半雪竇彈指三下師云切忌承虛接響僧問睦州一言道盡時如何州云老僧在你缽囊裏師云著甚來由雪竇呵呵大笑。

　　師云破了也復云有人辨得此四轉語許他天上天下。

靈瑞尼祖揆符禪師妙湛錄卷四(終)


嘉興大藏經（新文豐版）第 35 冊 No. B338 靈瑞尼祖揆符禪師妙湛錄


靈瑞尼祖揆符禪師妙湛錄卷第五

　　學人振渶等錄

　　頌古(公案次第碧巖集同)

　　舉梁武帝問達磨大師如何是聖諦第一義磨云廓然無聖帝曰對朕者誰磨云不識帝不契達磨遂渡江至魏帝後舉問志公志公云陛下還識此人否帝曰不識志公云此是觀音大士傳佛心印帝悔遂遣使去請志公云莫道陛下發使去取闔國人去他亦不回。

　　頌曰。

金剛寶劍劈天揮進退無門直下危覿面相呈還不識等閒放過卻難追

　　舉趙州示眾云至道無難唯嫌揀擇纔有語言是揀擇是明白老僧不在明白裏是汝還護惜也無時有僧問既不在明白裏護惜個什麼州云我亦不知僧云和尚既不知為什麼卻道不在明白裏州云問事即得禮拜了退。

　　頌曰。

三餐噇了飽膨脝無事花間布一枰倚老逢人還賣老不爭黑白滿盤嬴

　　舉馬大師不安院主問和尚近日尊候如何大師云日面佛月面佛。

　　頌曰。

一拶通身病骨蘇不煩盧扁更懸壺幾多好肉重添爝意欲圖全反喪吾

　　舉德山到溈山挾複子於法堂上從東過西從西過東顧視云無無便出至門首卻云也不得草草便具威儀再入相見溈山坐次德山提起坐具云和尚溈山擬取拂子德山便喝拂袖而出背卻法堂著草鞋便行溈山至晚問首座適來新到在什麼處首座云當時背卻法堂著草鞋出去也溈山云此子已後向孤峰頂上盤結草菴呵佛罵祖去在。

　　頌曰。

劍牙盆口煞威獰慣向刀塗血路行一自溈山遭授記至今難洗惡聲名

　　舉雪峰示眾云盡大地撮來如粟米粒大拋向面前漆桶不會打鼓普請看。

　　頌曰。

渾無巴鼻囫圇禪盡令提綱舉不全拋下何勞重打鼓須知漆桶有時穿

　　舉雲門垂語云十五日已前不問汝十五日已後道將一句來自代云日日是好日。

　　頌曰。

秋風索索紫藤枯病葉紛紛感歲徂到老天涯人不識清光翻轉未生圖

　　舉僧問法眼慧超咨和尚如何是佛法眼云汝是慧超。

　　頌曰。

啐啄之機箭拄鋒起心早已涉羅籠若無竭海驅山力到此休誇蓋世雄

　　舉翠巖夏末示眾云一夏以來為兄弟說話看翠巖眉毛在麼(保福云作賊人心虛長慶云生也雲門云關)。

　　頌曰。

唱如白雪和如蘭一字相酬聽者難八面清風惹衣裓至今凜凜逼人寒

　　舉僧問趙州如何是趙州州云東門西門南門北門。

　　頌曰。

門門有路淨無塵趙老分明解轉身不得邏兵伸一問誰知賊是普州人

　　舉睦州問僧近離甚處僧便喝州云老僧被汝一喝僧又喝州云三喝四喝後作麼生僧無語州便打云這掠虛頭漢。

　　頌曰。

有鋒無殿欲何如一喝明明是掠虛莫道銜枚真伎死也勝陣敗說兵書

　　舉黃檗示眾云汝等諸人盡是噇酒糟漢恁麼行腳何處有今日還知大唐國裏無禪師麼時有僧出云只如諸方匡徒領眾又作麼生檗云不道無禪只是無師。

　　頌曰。

天上人間一口吞通身伎倆出無門衲僧氣果如樊將項羽從教亦喪魂

　　舉僧問洞山如何是佛山云麻三斤。

　　頌曰。

無星秤子定銖錙滯句承言即受欺今古叢林難著價至令好貨不爭奇

　　舉僧問巴陵如何是提婆宗巴陵云銀碗裏盛雪。

　　頌曰。

雪盛銀碗類難齊休問全提與半提自解將身藏北斗何勞重更躡雲梯

　　舉僧問雲門如何是一代時教雲門云對一說。

　　頌曰。

對一說口無舌四十九年真秘訣文彩縱橫劫外機碧眼胡僧覷不徹屈屈拶得雲門一腳折

　　舉僧問雲門不是目前機亦非目前事時如何雲門云倒一說。

　　頌曰。

倒一說活潑潑策起眉毛看縱奪陝府銕牛喫蒺藜嘉州大象流出血徹徹是聖是凡齊吐舌

　　舉僧問鏡清學人啐請師啄清云還得活也無僧云若不活遭人怪笑清云也是草裏漢。

　　頌曰。

今古難明啐啄機叢林滾滾是和非老盧佛法不曾會嬴得黃梅一領衣

　　舉僧問香林如何是祖師西來意林云坐久成勞。

　　頌曰。

坐久成勞歲月移髑髏著地幾人知清風遍界空惆悵只把琅玕永夜吹

　　舉肅宗皇帝問忠國師百年後所須何物國師云與老僧作個無縫塔帝曰請師塔樣國師良久云會麼帝云不會國師云吾有付法弟子耽源卻諳此事請詔問之國師遷化後帝詔耽源問此意如何源云湘之南潭之北中有黃金克一國無影樹下合同船琉璃殿上無知識。

　　頌曰。

國師已有全身塔一切天人無見頂起模畫樣是耽源帝釋殿前重著銘功德滅兮法財損千古有誰能拔本俊衲僧當猛省風從花裏過來香水向石邊流出冷

　　舉俱胝和尚凡有所問只豎一指。

　　頌曰。

無文寶印錦重重一等高提讓此翁堪笑如獐諸小果秪將雲霧作神通

　　舉龍牙問翠微如何是祖師西來意微云與我過禪板來牙過禪板與翠微微接得便打牙云打即任打要且無祖師西來意牙又問臨濟如何是祖師西來意濟云與我過蒲團來牙取蒲團過與臨濟濟接得便打牙云打即任打要且無祖師西來意。

　　頌曰。

拈來便用也尋常度與分明計更長兩個骨撾都勘破須知別自有衷腸

　　舉僧問智門蓮花未出水時如何智門云蓮花僧云出水後如何門云荷葉。

　　頌曰。

天真妙韻壓諸方說著令人齒頰香一種目前難透脫競將花葉細商量

　　舉雪峰示眾云南山有一條鱉鼻蛇汝等諸人切須好看長慶云今日堂中大有人喪身失命僧舉似玄沙玄沙云須是稜兄始得雖然如此我即不恁麼僧云和尚作麼生沙云用南山作麼雲門以拄杖攛向雪峰面前作怕勢。

　　頌曰。

毒燄腥風裏一團直教聞見骨毛寒禁蛇有術誰親得拄杖頭邊著眼看

　　舉南泉因東西兩堂爭貓兒泉遇之白眾曰道得即救取貓兒道不得即斬卻也眾無對泉便斬之。

　　頌曰。

提來活底付何人死要教伊卸業身絕叫一聲刀似雪腥風毒血污乾坤

　　舉趙州自外歸泉舉前話示之州脫草履安頭上而出泉曰子若在即救得貓兒也。

　　頌曰。

神仙秘訣付神仙父子雖親亦不傳頭帶草鞋顛倒甚腳跟未有踏青天

　　舉保福長慶遊山次福以手指云只這裡便是妙峰頂慶云是則是可惜許後舉似鏡清清云若不是孫公便見髑髏遍埜。

　　頌曰。

是即是可惜許無背面全規矩妙峰今古絕人行休向蒼苔尋屐齒

　　舉劉銕磨到溈山山云老牸牛汝來也磨云來日臺山大會齋和尚還去麼溈山放身臥磨便出去。

　　頌曰。

日醉花前白髮新全忘帝力自由身耕田鑿井吾家事那識唐虞是主人

　　舉蓮花峰菴主拈拄杖示眾云古人到這裏為什麼不肯住自代云為他途路不得力復云畢竟如何又自代云楖栗橫擔不顧人直入千峰萬峰去。

　　頌曰。

行遍千差與萬差腳頭腳底驗龍蛇堪嗟赤手白拈者解道途中不離家

　　舉僧問百丈如何是奇特事丈云獨坐大雄峰僧禮拜丈便打。

　　頌曰。

雄峰獨坐令高褆有口何人敢問伊一吸黃河絕涓滴巨靈神亦豎降旗

　　舉僧問雲門樹凋葉落時如何雲門云體露金風。

　　頌曰。

人亡家破髑髏乾月下霜鴻叫影寒誰在高樓最先聽併將愁緒入雲端

　　舉南泉參百丈涅槃和尚丈問從上諸聖還有不為人說法底麼泉云有丈云作麼生是不為人說底法泉曰不是心不是佛不是物丈云說了也泉云某甲只恁麼和尚作麼生丈云我又不是大善知識爭知有說不說泉云某甲不會丈云我太煞為你說了也。

　　頌曰。

君向瀟湘我向秦休言同路不同行暫邀茆店開樽酒人在異鄉翻有情

　　舉僧問大隋劫火洞然大千俱壞未審這個壞不壞隋云壞僧云恁麼則隨他去也隋云隨他去。

　　頌曰。

如火與火無迴避分明向道隨他去腳底千山走殺人阿誰拔得虛空刺

　　舉僧問趙州承聞和尚親見南泉是否州云鎮州出大蘿蔔頭。

　　頌曰。

牽爺帶祖逼將來材也何緣養不材落得一身渾是膽家無儋石亦開懷

　　舉麻谷持錫到章敬遶禪床三匝振錫一下卓然而立敬云是是麻谷又到南泉遶禪床三匝振錫一下卓然而立泉云不是不是麻谷當時云章敬道是和尚為什麼道不是泉云章敬即是是汝不是此是風力所轉終成敗壞。

　　頌曰。

轉處不停輪迅機如掣電拈卻是與非古今常對面見不見撒出明珠顆顆圓旁人眼裏添花片咄

　　舉定上座問臨濟如何是佛法大意濟下禪床擒住與一掌便托開定佇立傍僧云定上座何不禮拜定方禮拜忽然大悟。

　　頌曰。

辣掌風生沒面情豈同黃檗老婆心家貧無奈重遭劫立地教伊斷命根

　　舉陳操尚書看資福福見來便畫一圓相操云弟子恁麼來早是不著便何況更畫一圓相福便掩卻方丈門。

　　頌曰。

金圈直下向人拋透得方知眼目高生小腳跟紅線斷等閒平步上青霄

　　舉仰山問僧近離甚處僧云廬山山云曾遊五老峰麼僧云不曾到山云闍黎不曾遊山雲門云此語皆為慈悲之故有落草之談。

　　頌曰。

出草之談有誰能搆轉腦回頭殊不唧溜逼塞虛空無路行芒鞋踏踏隨人後忽翻騰解哮吼金毛師子消一個

　　舉文殊問無著近離甚處無著云南方殊云南方佛法如何住持著云末法比丘少奉戒律殊云多少眾著云或三百或五百無著問文殊此間如何住持殊云凡聖同居龍蛇混雜著云多少眾殊云前三三後三三。

　　頌曰。

相逢狹路轉身難開口無端落二三眨得眼來俱打失天涯何處覓同參

　　舉長沙一日遊山歸至門首首座問和尚什麼處去來沙云遊山來首座云到什麼處來沙云始隨芳草去又逐落花回座云大似春意沙云也勝秋露滴芙蕖。

　　頌曰。

穩坐家堂未為寶出草何妨重入草春光踏爛石頭香一片好山青不了

　　舉盤山垂語云三界無法何處求心。

　　頌曰。

三界無法何處求心水不洗水金不博金夜來風雨交相鬥花落門前一寸深

　　舉風穴在郢州衙內上堂云祖師心印狀似銕牛之機去即印住住即印破只如不去不住印即是不印即是時有盧陂長老出問某甲有銕牛之機請師不搭印穴云慣釣鯨鯢澄巨浸卻嗟蛙步輾泥沙陂佇思穴云長老何不進語陂擬議穴打一拂子穴云還記得話頭麼試舉看陂擬開口穴又打一拂子牧主云佛法與王法一般穴云見個什麼道理牧主云當斷不斷返招其亂穴便下座。

　　頌曰。

銕牛機誰▆觸妙用無方轉轆轆去印住兮未許回眸住印破兮那容置足赤手生擒火聚中何煩背地抽金鏃佛祖從來不為人擬欲談時舌頭禿

　　舉僧問雲門如何是清淨法身門云花藥欄僧云便恁麼去時如何門云金毛獅子。

　　頌曰。

花藥欄邊春爛熳誰知下有毒蛇窠一朝踏著親遭螫千聖從教骨髓枯

　　舉陸亙大夫與南泉語話次陸云肇法師道天地與我同根萬物與我一體也甚奇怪南泉指庭前花召大夫云時人見此一株花如夢相似。

　　頌曰。

指出庭花叫一聲幾人夢裏強惺惺掀翻色相尋玄路錯打南柯第十更

　　舉趙州問投子大死底人卻活時如何投子云不許夜行投明須到。

　　頌曰。

死去活來無氣息投明禁夜絕途程二員古佛光交射瓦礫荊榛盡坦平

　　舉龐居士辭藥山山命十禪客相送至門首居士指空中雪云好雪片片不落別處時有全禪客云落在甚麼處士打一掌全云居士不得草草士云汝恁麼稱禪客閻老子未放汝在全云居士作麼生士又打一掌云眼見如盲口說如啞。

　　頌曰。

洞然一色透還難千古叢林作笑端翻轉面皮遭毒手主賓道喪腳頭寬

　　舉僧問洞山寒暑到來如何迴避山云何不向無寒暑處去僧云如何是無寒暑處山云寒時寒殺闍黎熱時熱殺闍黎。

　　頌曰。

唱歌須郢人運斤推大匠拍拍是陽春全鋒無一向霜威凜凜骨毛寒爍石流金底模樣不動纖塵致太平月明簾外添惆悵

　　舉禾山垂語云習學謂之聞絕學謂之鄰過此二者是為真過僧問如何是真過山云解打鼓又問如何是真諦山云解打鼓又問即心即佛即不問如何是非心非佛山云解打鼓又問向上人來時如何接山云解打鼓。

　　頌曰。

禾山伎倆秪些些毒鼓當軒信手撾千古家聲轟宇宙從教佛祖眼迷麻

　　舉僧問趙州萬法歸一一歸何處州云我在青州作領布衫重七斤。

　　頌曰。

火浣冰綃類不同金刀玉尺漫裁縫禪流總向青州問生怕宗師打脫空

　　舉鏡清問僧門外是什麼聲僧云雨滴聲清云眾生顛倒迷己逐物僧云和尚作麼生清云洎不迷己僧云洎不迷己意旨如何清云出身猶可易脫體道應難。

　　頌曰。

虛簷滴瀝雨聲寒迷己眾生被熱謾誰解碧渠花下水等同滄海怒濤觀

　　舉僧問雲門如何是法身門云六不收。

　　頌曰。

笑殺雲門六不收一時翻轉尾和頭風吹日炙無人識模樣看看鬼見愁

　　舉王太傅入招慶煎茶時朗上座與明招把銚朗翻卻茶銚太傅見問上座茶爐下是什麼朗云捧爐神太傅云既是捧爐神為什麼翻卻茶銚朗云仕官千日失在一朝太傅拂袖便去明招云朗上座喫卻招慶飯了卻去江外打埜榸朗云和尚作麼生招云非人得其便。

　　頌曰。

打翻茶銚俗官嫌覆水難收等逝川涓滴興波能幾幾空教雷火霹青天

　　舉三聖問雪峰透網金鱗以何為食峰云待汝出網來向汝道聖云一千五百人善知識話頭也不識峰云老僧住持事繁。

　　頌曰。

擺尾搖頭戲碧川不煩雷雨送歸天曲鉤直釣齊拋卻誰羨絲綸掌上懸

　　舉僧問雲門如何是塵塵三昧門云缽裡飯桶裏水。

　　頌曰。

缽裡是飯桶裏是水逐塊韓盧咬人師子自家有病自家醫不用燒錢重引鬼

　　舉雪峰住菴時有兩僧來禮拜峰見來以手托庵門放身出云是甚麼僧亦云是甚麼峰低頭歸菴僧後到巖頭頭問甚麼處來僧云嶺南來頭云曾到雪峰麼僧云曾到頭云有何言句僧舉前話頭云他道甚麼僧云他無語低頭歸庵頭云噫我當初悔不向他道末後句若向伊道天下人不奈雪老何僧至夏末再舉前話請益頭云何不早問僧云未敢容易頭云雪峰雖與我同條生不與我同條死要識末後句只這是。

　　頌曰。

末後句為君說兩口分明無一舌低頭歸去絕商量叢林浩浩成途轍途轍成路縱橫羊腸雖險惡依舊有人行

　　舉僧問趙州久響趙州石橋到來只見略彴州云汝只見略彴且不見石橋僧云如何是石橋州云度驢度馬。

　　頌曰。

趙州石橋度驢馬橫身異類真瀟灑貪他腳跡蹉程途更買草鞋繞天下

　　舉馬大師與百丈行次見埜鴨子飛過大師云是什麼丈云埜鴨子大師云什麼處去也丈云飛過去也大師遂扭百丈鼻頭丈作忍痛聲大師云又道飛過去也。

　　頌曰。

生機滿目隨他去縵天網子網不住鼻孔拽脫可憐人斷送渾家在岐路

　　舉雲門問僧近離甚處僧云西禪門云西禪近日有何言句僧展兩手門打一掌僧云某甲話在門卻展兩手僧無語門便打。

　　頌曰。

風前展手絕毫釐喫棒吞聲若個知駕與青龍騎未得謾嫌平白把人欺

　　舉道吾與漸源至一家弔慰源拍棺云生邪死邪吾云生也不道死也不道源云為什麼不道吾云不道不道回至中路源云快與某甲道若不道打和尚去也吾云打即任打道即不道源便打後道吾遷化源至石霜舉似前話霜云生也不道死也不道源云為什麼不道霜云不道不道源於言下有省源一日將鍬子於法堂上從東過西從西過東霜云作什麼源云覓先師靈骨霜云洪波浩渺白浪滔天覓什麼先師靈骨源云正好著力太原孚云先師靈骨猶在。

　　頌曰。

打了不知真痛癢死來方悟活機關黃金鎖骨饒尋得也是重添爝後瘢

　　舉良禪客問欽山一鏃破三關時如何山云放出關中主看良云恁麼則知過必改山云更待何時良云好箭放不著所在便出山云且來闍黎良回首山把住云一鏃破三關即且止試與欽山發箭看良擬議山打七棒云且聽這漢疑三十年。

　　頌曰。

關中主誰辨取點肋點胸徒自許囓鏃機危善者稀射虎將軍空沒羽報君知莫莽鹵大地荒來無寸土

　　舉僧問趙州至道無難唯嫌揀擇如何是不揀擇州云天上天下唯我獨尊僧云此猶是揀擇州云田厙奴什麼處是揀擇僧無語。

　　頌曰。

虛空體非群相背面曾無兩樣若將方位論量大似作模罔象如何若何三十拄杖

　　舉僧問趙州至道無難唯嫌揀擇是時人窠窟否州云曾有人問我直得五年分疏不下。

　　頌曰。

五年分疏不下作者全無柄把快須脫臼離窠莫更鑽龜打瓦

　　舉僧問趙州至道無難唯嫌揀擇纔有語言是揀擇和尚如何為人州云何不引盡這語僧云某甲只念到這裏州云只這至道無難唯嫌揀擇。

　　頌曰。

彌盧不高滄海非廣趙州為人古今標榜蕩盡歸來切忌鹵莽

　　舉雲門以拄杖示眾云拄杖子化為龍吞卻乾坤了也山河大地甚處得來。

　　頌曰。

頭角崢嶸桃浪奔乾坤吞盡出無門如今落在山僧手一棒須教血一痕

　　舉風穴垂語云若立一塵家國興盛不立一塵家國喪亡。

　　頌曰。

若立一塵家國盛不立一塵家國亡埜老豈知堯舜力君王休更說垂裳

　　舉雲門示眾云乾坤之內宇宙之間中有一寶秘在形山拈燈籠向佛殿裏將三門來燈籠上。

　　頌曰。

掀翻宇宙及玄關放出神光一道閒堪笑春池忙拾礫寶山入後竟空還

　　舉外道問佛不問有言不問無言世尊良久外道讚歎云世尊大慈開我迷雲令我得入外道去後阿難問佛外道有何所證而言得入佛云如世良馬見鞭影而行。

　　頌曰。

有無不問雙提脫便當展足行空闊更待圉人鞭影搖可憐皮下原無血

　　舉巖頭問僧什麼處來僧云西京來頭云黃巢過後還收得劍麼僧云收得巖頭引頸近前云㘞僧云師頭落也巖頭呵呵大笑僧後到雪峰峰問什麼處來僧云巖頭來峰云有何言句僧舉前語雪峰打三十棒趕出。

　　頌曰。

三十烏藤正令行嫌他賞罰太分明黃巢過後誰收劍持繞天涯報太平

　　舉梁武帝請傅大士講金剛經大士便於座上揮案一下便下座武帝愕然誌公問陛下還會麼帝云不會誌公云大士講經竟。

　　頌曰。

揮案一聲同霹靂玄音妙旨俱狼藉美味不中飽人餐笑煞誌公旁說食

　　舉仰山問三聖汝名什麼聖云惠寂仰山云惠寂是我聖云我名惠然仰山呵呵大笑。

　　頌曰。

你心頭似我心頭是馬何須喚作牛卻怪口鬆輕說破笑聲響落幾千秋

　　舉南泉歸宗麻谷同去禮拜忠國師至中路南泉於地上畫一圓相云道得即去歸宗於圓相中坐麻谷作女人拜泉云恁麼則不去也歸宗云是什麼心行。

　　頌曰。

一伙美泥團漢子小原非弟大非兄堂堂官路平如砥誰信生涯各自行

　　舉溈山五峰雲巖同侍立百丈百丈問溈山併卻咽喉唇吻作麼生道溈山云卻請和尚道丈云我不辭向汝道恐已後喪我兒孫。

　　頌曰。

卻請和尚道不落尋常併玄妙滄溟浪息天無雲八面清風紅日照

　　舉百丈復問五峰併卻咽喉唇吻作麼生道峰云和尚也須併卻丈云無人處斫額望汝。

　　頌曰。

和尚也併卻敵勝驚群展謀略直饒黑白未分前好手何曾錯一著

　　舉百丈又問雲巖併卻咽喉唇吻作麼生道嚴云和尚有也未丈云喪我兒孫。

　　頌曰。

和尚有也未倉扁何曾知藥忌是草拈來便殺人到底問誰明活意

　　舉僧問馬大師離四句絕百非請師直指西來意馬師云我今日勞倦不能為汝說問取智藏去僧問智藏藏云何不問和尚僧云和尚教來問藏云我今日頭痛不能為汝說問取海兄去僧問海兄海云我到這裏卻不會僧舉似馬大師馬師云藏頭白海頭黑。

　　頌曰。

離四句絕百非大家相聚喫莖虀是他父子雖同病忌口誰知勝上醫

　　舉金牛和尚每至齋時自將飯桶於僧堂前作舞呵呵大笑云菩薩子喫飯來。

　　頌曰。

飯桶舁來香氣浮堂前笑煞老金牛杓柄短長休計較秪要諸人飽便休

　　舉僧從定州和尚會裏來到烏臼烏臼問定州法道何似這裏僧云不別臼云若不別更轉彼中去便打僧云棒頭有眼不得草草打人臼云今日打著一個也又打三下僧便出去臼云屈棒元來有人喫在僧轉身云爭奈杓柄在和尚手裡臼云汝若要山僧回與汝僧近前奪臼手中棒打臼三下臼云屈棒屈棒僧云有人喫在臼云草草打著個漢僧便禮拜臼云卻恁麼去也僧大笑而出臼云消得恁麼消得恁麼。

　　頌曰。

一拳還一拳一踢還一踢伯牙與子期不是閒相識

　　舉丹霞問僧甚處來僧云山下來霞云喫飯了也未僧云喫飯了霞云將飯來與汝喫底人還具眼麼僧無語。

　　頌曰。

施者受者俱瞎漢盡其機來明一半世間隨例喫飯人直須列下重加勘

　　舉僧問雲門如何是超佛越祖之談門云餬餅。

　　頌曰。

韶陽爐灶甚鮮新胡餅馨香貨物真一等現錢成買賣攙行奪市更無人

　　舉古有十六開士於浴僧時隨例入浴忽悟水因雪竇云諸禪德作麼生會他道玅觸宣明成佛子住也須七穿八穴始得。

　　頌曰。

妙觸宣明喜復喜通身知是自家底休圖入水見長人一物也無當再洗

　　舉僧問投子一切聲是佛聲是否投子云是僧云和尚莫𡱰沸碗鳴聲投子便打又問麤言及細語皆歸第一義是否投子云是僧云喚和尚作一頭驢得麼投子便打。

　　頌曰。

投子機輪固奇絕這僧卻也善輸籌可憐驅奪曾無術白日空來作小偷

　　舉僧問趙州初生孩子還具六識也無趙州云急水上打毬子僧復問投子急水上打毬子意旨如何投子云念念不停流。

　　頌曰。

見人解笑不知名大地山河似掌平天上麒麟原有種卻憑古佛辨英聲

　　舉僧問藥山平田淺草麈鹿成群如何射得麈中麈山云看箭僧放身便倒山云侍者拖出這死漢僧便走山云美泥團漢有什麼限。

　　頌曰。

擎頭戴角來架箭張弓接得路便翻身機關何迅捷別別淺草平田有餘烈

　　舉僧問大龍色身敗壞如何是堅固法身龍云山花開似錦澗水湛如藍。

　　頌曰。

山花似錦澗水如藍髑髏乾盡始許相諳刺破眼睛無避處曼殊室利是同參

　　舉雲門示眾云古佛與露柱相交是第幾機自代云南山起雲北山下雨。

　　頌曰。

南山一片雲北山一陣雨古佛本無言露柱卻有語雲門跛足師趁口多欺汝若問第幾機今口憑誰舉

　　舉維摩詰問文殊師利何等是菩薩入不二法門文殊曰如我意者於一切法無言無說無示無識離諸問荅是為入不二法門於是文殊師利問維摩詰我等各自說已仁者當說何等是菩薩入不二法門雪竇云維摩道什麼復云勘破了也。

　　頌曰。

文殊走卻金毛維摩卷卻銕舌須知古路無蹤不用循途守轍

　　舉僧到桐峰庵主處便問這裡忽逢大虫時又作麼生庵主便作虎聲僧便作怕勢庵主呵呵大笑僧云這老賊庵主云爭奈老僧何僧休去。

　　頌曰。

草窠裡跳一個秪瞻前靡顧後雖然氣可食全牛伏肉何曾肯轉頭可憐獵人輕放過長林風起至今愁

　　舉雲門垂語云人人盡有光明在看時不見暗昏昏作麼生是諸人光明自代云廚庫三門又云好事不如無。

　　頌曰。

三門廚庫常相對見如不見何曾會別有神光照膽寒也須一捏百雜碎

　　舉雲門示眾云藥病相治盡大地是藥那個是自己。

　　頌曰。

盡大地是藥那個是自己直饒化三千依舊可知禮

　　舉玄沙示眾云諸方老宿盡道接物利生忽遇三種病人來作麼生接患盲者拈鎚豎拂他又不見患聾者語言三昧他又不聞患啞者教伊說又說不得且作麼生接若接此人不得佛法無靈驗僧請益雲門雲門云汝禮拜著僧拜起雲門以拄杖挃僧退後門云汝不是患盲復喚近前來僧近前門云汝不是患聾門乃云還會麼僧云不會門云汝不是患啞僧於此有省。

　　頌曰。

玄沙死盡活人雲門活盡死漢可憐瘖啞盲聾到處牽行搭伴掌中一粒大還丹萬兩黃金曾不換

　　舉雲巖問道吾大悲菩薩用許多手眼作什麼吾云如人夜半背手摸枕子巖云我會也吾云汝作麼生會巖云遍身是手眼吾云道即太煞道只道得八成巖云師兄作麼生吾云通身是手眼。

　　頌曰。

通身遍身俱是手眼咄哉文殊不用揀選

　　舉僧問智門如何是般若體門云蚌含明月僧云如何般若用門云兔子懷胎。

　　頌曰。

蚌含明月兔懷胎潑水那堪又撒灰淨地無端遭污卻順憑風雨長莓苔

　　舉鹽官一日喚侍者與我將犀牛扇子來侍者云扇子破也官云扇子既破還我犀牛兒來侍者無對。

　　頌曰。

侍者無牛明是詐鹽官扇破漫尋蹤清風滿掘難收拾所用誰知各不同

　　舉世尊一日陞座文殊白椎云諦觀法王法法王法如是世尊便下座。

　　頌曰。

椎聲塞殺懸河口下座忙忙外邊走箇個尋伊腳板蹤錯過靈山師子吼

　　舉僧問大光長慶道因齋慶讚意旨如何大光作舞僧禮拜光云見個什麼便禮拜僧作舞光云這埜狐精。

　　頌曰。

學我者拙似我者死堪笑諸方出口入耳一模脫出當風流爭及雲門六不收要得千差同入炤直須頂上豁雙眸

　　舉楞嚴經云吾不見時何不見吾不見之處若見不見自然非彼不見之相若不見吾不見之地自然非物云何非汝。

　　頌曰。

墨黑漆處行一步忽然絆倒全身墮信手摸得大錠金不是福兮定是禍

　　又

漁郎自別武陵溪曲曲桃花舊路迷身在其中不知止仙凡從此隔雲泥

　　舉長慶有時云寧說阿羅漢有三毒不說如來有二種語不道如來無語只是無二種語保福云作麼生是如來語慶云聾人爭得聞保福云情知你向第二頭道慶云作麼生是如來語保福云喫茶去。

　　頌曰。

聾者不聞且喫茶去一人得口一人失耳山僧今日有麤言何如道個可惜許

　　舉趙州上堂云金佛不度爐木佛不度火泥佛不度水真佛內裡坐。

　　頌曰。

水火無情殺活殊更教打併入紅爐這回不用提真佛纔有絲毫涉異途

　　舉金剛經云若為人輕賤是人先世罪業應墮惡道以今世人輕賤故先世罪業則為消滅。

　　頌曰。

少小龍沙慣射鵰歸來那怕陣雲高縱然不得封侯印誰敢當鋒犯寶刀

　　舉天平和尚行腳時參西院常云莫道會佛法覓個舉話人也無一日西院遙見召云從漪平舉頭西院云錯平行三兩步西院又云錯平近前西院云適來這兩錯是西院錯是上座錯平云從漪錯西院云錯平休去西院云且在這裡過夏待共上座商量這兩錯平當時便行後住院謂眾云我當初行腳時被業風吹到思明長老處連下兩錯更留我過夏待共我商量我不道恁麼時錯我發足向南方去時早知道錯了也。

　　頌曰。

喚回兩錯儘淆訛行腳高流會也麼向後忽然思拔本鑽天鷂子過新羅

　　舉肅宗帝問忠國師如何是十身調御國師云檀越踏毗盧頂上行帝云寡人不會國師云莫認自己清淨法身。

　　頌曰。

莫認清淨身直踐毘盧頂咄哉老南陽寒濤翻古井

　　舉僧問巴陵如何是吹毛劍巴陵云珊瑚枝枝撐著月。

　　頌曰。

照雪光芒射斗寒珊瑚枝上月團圞秪消一句酬恩了不用黃金白玉盤

靈瑞尼祖揆符禪師妙湛錄卷第五(終)


