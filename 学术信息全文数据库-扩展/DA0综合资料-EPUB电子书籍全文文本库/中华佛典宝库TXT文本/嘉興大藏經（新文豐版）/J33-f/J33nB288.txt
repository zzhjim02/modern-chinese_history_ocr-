嘉興大藏經（新文豐版）第 33 冊 No. B288 憨予暹禪師語錄


　　憨予禪師語錄序

　　白日青天響霹靂聾瞽耳目何歸懸巖窈壑走山魈樵蘇逢迎自慣汾河踞坐既難別昔獅今獅眉睫放光竟覷破西土東土問花香風送滿堂鼻孔誰蠢誰靈看舊舖新開托缽兒孫幾肖幾逆樓臺聳翠殿閣祥煙果然人天滿目大地黃金長河酥酪允矣手拂轉輪按莫耶斬癡頑趙州草鞋奚用借爐炭煉凡聖雲門木棒枉勞鐵鷂飛空水牯出袋渾身手眼似虎如龍望千萬峰橫擔不去案山歡悅露柱懷胎雖終日諠譁籠燈照塔將二六時錯過難逢南北東西腳跟下七通八達秋冬春夏身經處一瞬千朝達磨不來二祖不往唱前三後三祇同稱月道餅法眼若抹瞎驢若掀到朝打暮打會駴癩狗泥豬雪梅消息共寒參那管蝦跳龜走爆竹歲時隨世諦豈詢電捲雲騰惟憨予和尚卓錫汾陽鍵椎獅窟唱提直切揭日月燈於中天印證洞玄醒過見來於俄晷共仰法筵龍象遠奔魔徑犴狐同志錄厥宣揚末簡附諸頌古撲爰嘉結制有益宗風檃括來編用副索弁哂鳧鶴之斷續類瑟竽之異同云爾。

　　時
順治己亥仲秋望日太子太保兵部尚書武英殿大學士西蜀胡世安謹題

　　憨予禪師語錄序

　　佛法不離權實後世故分教宗世尊談經三百餘會說法四十九年其言具在無不可曉即舉拳示珠拈花微笑教外垂機匪為常也嗣是祖祖相承比鋸投鍼提持向上少室西來指心是佛壇經闡道平實示人皆為和盤托出五宗未列示迺弘多揚眉拍口封紙張弓種種神用覿面舉揚仍後雷喝迭震驚回四眾耳聾雨棒橫施謾誇三禪電掃此關彼注匹馬單鎗問白荅黃埋兵掉鬥或號通宗而沙盆扶起或稱正眼而古鏡當臺公案如林徹透七通八達語錄若海豁開四滿三平直指言中有響單傳句裏藏鋒雖然如是各闡宗風爭唱祖曲慣翻筋斗何妨遇景呈機解弄猢猻一任逢場作戲但行衲僧本分事須擬龍象互施為憨予大師得法于龍淵飛錫于汾土三玄重震四喝弘恢廣衍圓音無不明契審根發藥提撕總是機緣倒把橫拈咀嚼俱乃大意誠然象外機先可謂眼筋舌骨有客難余曰文殊意墮于維摩言不如默曹溪辯窮于玄覺意豈無生子何故敲空作響掉豐干之舌為余曰不然師乃說而無說余亦將機就機者也。

　　順治庚子歲寎月汾陽羼菴居士朱之俊題于西山之開笑軒

　　憨予暹禪師語錄　目錄序卷之一住平陽府古堯霍山廣勝禪寺語錄住汾陽獅子禪院語錄住汾陽太子禪院語錄住汾陽靈巖禪寺語錄卷之二住平陽府臨汾縣乾明禪寺住平陽府大悲山普濟禪院語錄卷之三小參示眾晚參開示卷之四機緣拈頌卷之五聯芳偈像讚詩偈卷之六行實佛事雜著

　　目錄(終)

憨予暹禪師語錄卷第一

　　嗣法門人　法雲　廣學　等編

　　住山西古堯霍山廣勝禪寺

　　順治丁酉孟春既望就本寺受洪洞縣大苑馬炳奎宋護法及本寺耆宿請主院事。

　　上堂吹毛利刃露堂堂覿體分明遍界彰風送百花香滿院塵塵總是法中王以拂子打○相云還會麼若也於斯會得三世諸佛舉首無門歷代祖師退身有分更說甚麼菩提涅槃真如解脫擊禪床云一時百雜碎了也山僧恁麼告報大似尖上加尖潑油救火若論個事好不資一毫醜不資一毫於此於彼初無間然自他不隔毫端始終不離當念未舉先知一踏鴻門兩扇開其或未然啼得血流無用處不如緘口過殘春拈拄杖下座。

　　結制上堂問上無攀仰下絕己躬正恁麼時如何師震威一喝進云朔風吹鐵面當體骨毛寒師揚眉示之進云一種沒絃琴惟師彈得妙師云罕逢穿耳客乃云天寒人寒大家在者裏滴水滴凍一點不曾瞞正恁麼時還假結制開爐得麼若向者裏委悉得去說甚十方世界為我伽藍盡未來際作一期限直得天不能蓋地不能載淨顆顆赤灑灑全無巴鼻迥絕安排其或未然莫怪山僧壓良為賤以拄杖一齊按下眾舉首師云鐵蛇橫古路一馬生三寅參。

　　師誕眾請上堂問寶塔光騰呈瑞彩無生面目已全彰師今上堂為眾如何指示師云千差齊坐斷萬法總無為進云雖然官不容針還許私通車馬也無師云下坡不走快便難逢僧禮拜乃云月桂香飄祖師鼻孔獨露秋光彩散古佛面目宛然是處是慈氏無門無善財然燈古佛是日誕山僧母難遇今朝若道今朝是生日虛空鐵馬躍天階今朝若謂不是生日海底泥牛啣月走生與不生即且止古佛與露柱交參阿誰證據驀拈拄杖云出頭天外看誰是我般人卓拄杖下座。

　　燈節結蓮社請上堂驀拈拄杖打○相云還見麼然燈如來向山僧拄杖頭上放大寶光光中化佛各各演說無量陀羅尼門攝受人天共入唯心淨土現前一會人人覿面彌陀個個親蒙受記且道還有共相證據者麼有則出來露個消息如無山僧不免向第二義開方便門令汝諸人七通八達去也拈拄杖卓一卓便下座。

　　上堂大道寥廓人天杳絕端倪至理沖融凡聖了忘彼此一切處全彰無法不周遍塵剎獨露施為普應伶俐衲僧向者裏一直坐斷便能隨處作主遇緣即宗應物現形隨機展演秪如趙州道木佛不度火金佛不度爐泥佛不度水總不問汝諸人且道畢竟如何是真佛聻良久云切忌頭上安頭下座。

　　元旦上堂問昨朝舊歲今朝新年不涉新舊一句請師直指師云木雞啼子夜芻犬吠天明進云一天新雨露萬物戴陽春師云和光合彩乃云元正啟祚萬象咸新頭頭顯露法王物物齊彰至化所以道天得一以清地得一以寧君王得一坐致太平臣宰得一掌握權衡士農得一歌鼓而耕且道衲僧得一合作麼生乃起身鞠躬云古佛殿前咸稽首萬年仰祝
聖明君。

　　圓藏上堂佛日騰輝匝地普天光晃耀法雲靉靆微塵剎土總清涼頭頭顯不夜之珠物物彰威音之旨驀拈拄杖召眾云還會麼三世諸佛向拄杖頭上放大寶光洞徹三千大千世界一切情與無情於中隨機演化教設多方大小偏圓總歸法藏然則于衲僧分上猶未得在且道不涉頓漸一句又作麼生復卓拄杖下座。

　　解制兼退院上堂僧問今朝解制即不問自恣一句意如何師云一點水墨到處成龍進云處處綠楊堪繫馬家家有路透長安師云腳跟下作麼生僧豎一指師云羅公照鏡乃云結卻布袋九旬終今日解開八面通個個通身俱手眼拿雲攫霧把清風諸禪客好奇逢白雲飛散露晴空腳底芒鞋獰似虎肩頭拄杖活如龍今日暫辭霍山去且隨雲水話從容野鶴孤雲為伴侶生涯盡在缽盂中敢問大眾缽盂中事即且止解制一句作麼生以杖架肩云楖栗橫肩不顧人直入千峰萬峰去下座。

　　住山西汾州府汾陽縣獅子禪院

　　據室云獅子窟中獅子栴檀林裏栴檀顧左右云且道者是甚麼所在喝一喝云龍象蹴踏非驢所堪。

　　上堂拈香祝聖畢次拈香云此一瓣香栽培有素陶汰無方龍淵隊裏一旦得來獅子院中二回拈出供養見住嘉興府三塔龍淵堂上傳臨濟正宗三十二世自閒覺老和尚用酬法乳之恩斂衣就座上首白椎見師云第一義且置獅子院中獅子兒試出來騰踏看問鐵牛之機則且止獅子出窟時如何師云驚天動地進云獅子遊行時又作麼生師云海震山搖進云獅子瞌睡時如何師云百獸潛蹤僧禮拜師乃云昨夜金風急今朝杲日輝霜花開遍野萬象悉舒眉綿山增瑞彩汾水涌朝歸西河獅子吼大地露全威驀喝一喝云還有不顧性命者麼乃顧左右云出群須是英靈漢敵勝還他獅子兒復喝一喝舉昭祖無業禪師示眾云汾陽有西河獅子當門踞坐若有來者即便咬殺有何方便進得汾陽門見得汾陽人若見汾陽人堪與佛祖為師師云昭祖恁麼道未免惡口小家今日新汾陽卻又不然汾陽獅子河西也不當門踞坐來者亦不咬殺但秪哮吼一聲管教聞者盡皆喪命雖然如是且道今日獅子與昔日獅子是同是別喝一喝下座。

　　開爐上堂虛空為爐須彌作炭是聖是凡一爐烹煆火星迸散四部洲烈燄飛騰三大劫銅頭鐵額盡銷鎔馬面驢頭俱粉碎是汝諸人到者裏作麼生轉身吐氣若轉得身吐得氣如龍得水似虎靠山人人作略通方個個眼親手辨苟或未然擸下拄杖云急須顧眉毛。

　　上堂佛法二字不在別處秪在諸人眉毛睫上無時不輝天鑑地耀古騰今若是伶俐漢直下信得及一肩領荷將去自然二六時中孤迥迥峭巍巍通身慶快徹體風流佛祖管他不著寒暑遷他不得正恁麼時還有恁麼人麼良久云碗脫丘。

　　除夕上堂問松柏長青即且止年窮一句事如何師云汾州寒至極虧殺有煤燒乃云看看一年又到頭諸人腳跟下事還搆得也未如搆未得直須向者裏猛著精彩錐劄將去忽然爆落燈花豈不一場好笑所以道窮則變變則通有時拈頭作尾也得有時拈尾作頭也得任運卷舒隨時瀟灑若也未然卓拄杖云來年更有新條在惱亂春風卒未休。

　　菊潭胡太師送供請上堂問千里同風不二門維摩一默古今聞個中消息請師露大地同霑格外春師云天上有星皆拱北人間無水不朝東進云一句迥超千聖外松蘿不與月輪齊師云好音到耳人皆聳一句無私耀古今乃云門庭不二千里同風格外玄機知音罕遇到者裏須是過量人方能共揚第一義所以大人具大見大智得大用舉一機而千機頓赴提一目而萬目齊彰佛法世法了無向背人間天上一念普周今日乃胡太師運不思議威神移上方香積遠布汾陽飯學般若禪流光揚祖席讚化玄風且道因齋慶讚一句作麼生道全憑補袞調羹手撥轉如來正法輪復舉陸亙大夫問南泉云肇法師也奇怪解道天地與我同根萬物與我一體泉指庭前牡丹花召大夫云時人見此一株花如夢相似師云一人言中有響一人句裏藏鋒雖則兩兩作家要且公案未圓今日若有問汾陽天地與我同根萬物與我一體但向道一翳在眼空花亂墜且道與古人是同是別良久舉拂云知音自有知音知何必清風動天地。

　　解制上堂問西來大意即不問今朝解制意如何師云南山起雲北山下雨進云恁麼則撒手逍遙去也師云一任𨁝跳乃云九旬結制罷今日放出獅兒意氣豪捉敗東風春爛熳吒沙威武善能哮人人頂門具眼個個腳下通津覷破佛祖玄關踏斷曹溪正路把住則大地失彩放行則日月重輝即今還是把住耶放行耶拈拄杖云龍得水時增意氣虎逢山勢長威獰卓一卓下座。

　　上堂問如何是獅子境師云四面青山常聳翠進云如何境中人師云端然氣宇獨為尊僧禮拜乃云住持事繁忙無法可商量動容揚古路萬慮悉皆忘拄杖子傍觀不覺失笑云汾陽終日口吧吧說佛說法談妙談玄到者裏何得言窮伎盡取笑傍觀山僧向道相識滿天下知心有幾人驀擲拄杖云大眾分明記取他日莫受人瞞隱副寺拈起拄杖云和尚拄杖因甚在某甲手中師云也要殃及上座進云拈來用出人天仰不動干戈見太平師云眾眼難瞞。

　　元宵解制上堂若論第一義諦明明迥絕承當歷歷當陽不諱光輝溢目烜赫人天各各圓明朗耀如帝網之珠重重交互毫無間隔若能一念回光直下頓開心地所以一句通千句萬句一時通一機透千機萬機一時透自然頭頭上了物物上圓視聽分明了無欠剩始可橫擔楖栗獨步大方然則山僧恁麼告報猶是撒土撒沙塗污諸人了也且道臨行一句如何分付自是不歸歸便得五湖煙景有誰爭卓拄杖下座。

　　千葉寶蓮彌陀大佛開光上堂問寶蓮千葉湧金輪示現端嚴玅相身向上宗乘即不問請師一句利群盲師云有水皆含月無山不帶雲進云恁麼則剎剎盡成清淨國塵塵全露法王身師云風行草偃僧禮拜師噓一噓乃云化育之本物我同途生佛之源聖凡不二靈然獨耀透聲色無遺體用全彰應剎塵不露所以道佛真法身由若虛空應物現形如水中月即今人天普集且如何說個應現的道理驀豎拄杖云大眾還知麼無量壽如來向山僧拄杖頭上現最勝身坐寶蓮花放大寶光照徹塵沙國土直得山河大地盡作琴聲水鳥樹林咸宣妙法眾中還有共相證據者麼便下座。

　　住山西汾州府太子禪院

　　據室汾陽祖席海內皆名不肖兒孫到者裏如何施設喝一喝云正令無回互人天喪膽魂便據座。

　　上堂拈香祝聖畢又拈云天無私蓋地無私載直向威音那畔信手拈來供養開山傳臨濟正宗第六世上善下昭遠祖大和尚伏願燈分三界道震大千末拈云此瓣香毒氣深入惡習難忘次第三回拈出供養芙蓉堂上傳汾陽第二十五世自閒老和尚用酬法乳遂攝衣就座揮拂子云舊舖新開和盤托出還有知音者麼出眾相見看問八百餘年傳正令汾陽祖席又重新人天共仰法王座唯聽師宣最上乘師云東風昨夜遙稽首西河今日上臺山進云世尊拈花迦葉微笑意旨如何師云剎竿頭上仰蓮心進云秪如未拈花微笑時還有者個消息也無師云月落三更穿市過乃云千年舊舖又重開上祖家風正令揮不肖兒孫重著楔西河獅子吼如雷直得須彌岌峇海水沸騰奔馳龍象野干心驚驀豎拄杖云大眾還見麼昭祖在山僧拄杖頭上口喃喃地道汾陽有三決衲僧難辨別更擬問如何拄杖驀頭楔遂擲下杖云還家盡是兒孫輩祖父從來不出門復舉僧問　祖云如何是接初機句祖曰汝是行腳僧如何是辯衲僧句祖曰西方日出卯如何是正令行底句祖日千里特來呈舊面如何是定乾坤底句祖曰北俱盧洲長粳米食者無嗔亦無喜又曰將此四轉語驗天下衲僧纔見汝出來驗得了也師云昭祖恁麼勘驗大似空中揣骨龜臂刮毛用盡自己心笑破他人口山僧如此批判個中還有傍不肯者麼良久云分明記取一任舉似諸方下座。

　　結制上堂一僧出舉起坐具云個中關捩子分明舉似師師云只恐不是玉進云泥牛鬥入海幾個是知音師云易開終始口難保歲寒心僧喝師便打乃云今朝十月十五諸方舊例皆普處處結制開爐直下烹佛煆祖龍象意氣奔騰衲僧足蹈手舞且道為甚如斯卓拄杖云一回煆煉一回新徹體風光耀今古良久云照顧面門。

　　芙蓉老和尚令隱素徹空二禪人送法衣至上堂問西來大意即且置祖祖相傳事如何師云千江有水千江月進云燈燈續焰輝三界祖祖相傳印大千師云萬里無雲萬里天進云恁麼一派曹源千古秀汾陽祖道又重新師云正要闍黎共讚揚進云昔日大庾嶺頭提不起汾陽今日又如何師云自從踏斷曹溪路物物拈來總是珍僧問如何是金剛不壞身師云山青水綠進云凡所有相皆是虛妄且道法衣向何處著師云切忌鑽龜打瓦乃云剎竿倒卻全分付少室峰前沒覆藏夜半黃梅無忌諱大庾嶺上絕商量絕商量遍界明明萬古揚今朝落在汾陽手大千包裹更郎當管取佛祖不能出頭凡聖那容走作既然如是且道遞代相傳一句又作麼生高提祖印輝三界利物應機大地彰卓拄杖下座。

　　解制世亮劉文學請上堂問把斷要津不通凡聖居士雪裏營齋路頭從何得入師云看腳下進云恁麼處處綠楊堪繫馬家家有路透長安師云箭穿紅日影乃云結制解制諸方舊例九旬把住牢關勘驗聖凡禁忌不容走作絲毫煆煉衲僧巴鼻勦絕異想偷心直須腳跟點地不期大心居士入山勸請第一義諦且喜人人鼻孔撩天各各風雲意氣雖然鼻孔索頭仍落在山僧手裏放行也由山僧把住也由山僧正恁麼時把住為人好放行為人好拈拄杖卓一卓云一朝權在手看取令行時。

　　上堂舉不門云十五日以前諸佛生你不得離我者裏若離我者裏我有鉤子鉤你十五日以後諸佛滅你不得住我者裏你若住我者裏我有錐子錐你正當十五日用錐即是用鉤即是師云古人恁麼道大似壓良為賤汾陽者裏卻又不然十五日以前諸佛也不生一任你缽囊高挂坐斷無為我且無錐錐你十五日以後諸佛亦不滅一任你拄杖橫肩乾坤獨步我且無鉤鉤你正當十五日前後際斷各各痛與三十棒何故不見道重賞之下必有勇夫驀拈拄杖卓一卓下座。

　　上堂僧出眾禮拜捲蓆歸位師云大眾分明記取三十年後自有明眼人證據在便下座。

　　上堂驀拈拂子打○相云大眾會麼龍華教主向山僧拂子頭上轉大法輪去也於斯會得更說甚麼當來三會授記即能變大地作黃金攪長河為酥酪所謂十世古今始終不離于當念微塵剎海自他不隔於毫端然雖如是於衲僧分上猶未夢見在且道衲僧分上又作麼生喝一喝下座。

　　住靈巖禪寺語錄

　　結制上堂問閃電光中捉白兔誰是得者師云得進云看箭師云中也僧無語師云拖者死屍出去僧喝師便打問如何是佛師云眼橫鼻直進云如何是彌勒道場師云蟭螟眼裏乾坤大乃云還丹一粒點鐵成金至理一言轉凡成聖今日雲巖寺裏結制將天地為爐須彌作炭拈拄杖云只將這個為鉗鎚直教盡十方世界都盧赤骨律地去且問諸禪德於中作麼生轉身吐氣遂便卓拄杖云絕後再甦欺君不得復卓一卓下座。

　　上堂驀拈拄杖顧視左右云是法住法位世間相常住豎起拄杖云者個是拄杖子阿那個是法復卓一卓云這個是法阿那個是拄杖子諸人試定當看良久云知音不必重重舉達者家風格外新。

　　結制上堂乃云韶光散彩萬象騰輝事理雙彰聖凡一致弘開爐韝陶鑄差珍異寶運大鉗鎚煆煉鐵骨英材一為無量無量為一大中現小小中現大若有個漆桶腳下五色線斷直向毘盧頂上橫行釋迦眼裏直踏高超物表獨步大方此未是了事凡夫且不涉功勳一句作麼生道三尺龍泉光照膽萬人叢裏奪高標。

　　龍華會薦悼上堂云霜天杲日麗長空大地山河一色同物物毘盧華藏界塵塵彌勒舊家風人天交接真如境凡聖圓融般若宗拈起吹毛揮宇宙十方世界現全容驀拈拄杖打○相云諸善知識向者裏領會得去自然光光互照剎剎圓融男子身中入正定女子身中從定起女子身中入正定男子身中從定起西方入定東方起東方入定西方起中入邊起邊入中起拈須彌入芥子將芥子入須彌法法如是非假強為良久云歸堂喫茶去。

　　祈睛上堂驀拈拄杖云拄杖子吞卻山河大地娑竭老龍王不覺不知冷地起來打箇噴嚏直得風以時雨以時枯槁皆潤萬物滋茂卓一卓云拄杖子還攝神力依舊青天白日正恁麼時民豐物阜一句作麼生道龍歸大海波濤靜鳳到蒼梧氣象閒。

　　上堂僧問忙中閒不徹閒處極有餘去此二途如何趣向師云腳下薦取僧喝師便打乃云達磨不來東土佛法本自現成二祖不往西天聖凡了無彼此一法若有毘盧墮在凡夫萬法若無普賢失其境界直下坐斷兩頭管教高超物外苟或鈍滯二邊未免韓盧逐塊且道必定意作麼生下坡不走快便難逢。

憨予暹禪師語錄卷第一(終)


嘉興大藏經（新文豐版）第 33 冊 No. B288 憨予暹禪師語錄


憨予暹禪師語錄卷第二

　　嗣法門人　法雲　廣學　等編

　　住山西平陽府臨汾縣姑射山乾明禪寺語錄

　　順治辛丑季秋望日就本寺受請孟冬望日眾請。

　　上堂拈香祝聖畢次拈香云此瓣香諸人已知不必更舉不圖報德酬恩只要熏他鼻孔斂衣就座問古剎重開即不問今朝結制意如何師云凡聖盡陶鎔進云曲含千古調幾個是知音師云堯眉八彩舜目重瞳進云擊開金殿鎖撞起玉樓鐘師云動絃別調乃云全機大用通變無方覿體全提殺活有在所以道法無定相遇緣即宗法隨法行法幢隨處建立有時拈一莖艸作丈六金身用車不橫推有時將丈六金身作一莖艸用理無曲斷橫抽寶劍剪除知見稠林倒佩靈符掀翻野狐窠窟直得村歌社舞咸轉玅輪水鳥樹林皆至宣化玄風與堯風共扇佛日與舜日同明且道安家樂業一句作麼生道揮拂子云但願東風齊著力一時吹入我門來卓拄杖下座。

　　上堂問達磨不來東土二祖不往西天正恁麼時和尚如何為人師云點水滴凍進云向上一路又作麼生師便打僧喝師又打乃云玄機獨唱體用全彰神劍一揮乾坤失色頭頭明格外物物顯家風有時恁麼柳藏金谷暖有時不恁麼花放玉樓春恁麼不恁麼兩頭坐斷管取逍遙自在任運騰騰把住放行隨方應用著衣持缽總皆彌勒道場舉箸拈匙不越毘盧境界所以道終朝喫飯不曾咬著一粒米逐日穿衣未嘗掛著一縷絲且道此人畢竟承誰恩力隨流認得性無喜亦無憂下座。

　　授戒上堂問昨日夜叉頭今朝菩薩面菩薩與夜叉不隔一條線正恁麼時還有受戒分也無師云霍峰遙招手姑射笑點頭進云處處綠楊堪繫馬家家有路透長安師云手執夜明符幾個知天曉進云風來水面月到天心師云看腳下僧喝師便打乃云紅塵鬧市全彰古佛心宗聲色堆頭獨露祖師巴鼻平泉兩岸煙籠水月光新姑射峰頭彩散白雲影秀所以道處處真處處真塵塵盡是本來人真實說時聲不現正體堂堂沒卻身既是堂堂正體為甚麼沒卻身良久云一把柳絲收不得和煙搭在玉欄杆。

　　上堂問重新法窟再吼西河去卻藥忌意作麼生師云識病源也未進云日午不停機夜月千江印師云轉見病深進云和尚也不得無過師云罪不重科舉。

　　僧問石頭如何是禪頭云木頭又問如何是道頭云碌磚師云今日若有問汾陽如何是禪即向道搬磚運瓦如何是道云合水和泥且道與古人是同是別若能緇素分明許伊具一隻眼苟或未然切忌鑽龜打瓦。

　　上堂問如何是大用現前師云一棒一條痕進云人法雙忘又如何師云桶底脫落進云虛空粉碎師云頂門具眼進云佛魔坐斷無蹤跡徹體風光不夜春師云切忌鑽龜打瓦乃云即心即佛頭上安頭非心非佛水中捉月更若道個不是心不是佛不是物依然腦後重添楔如有伶俐衲僧纔聞恁麼道便乃撒手那邊掉頭弗顧腳跟下好與三十拄杖何故當臺一鑑明如日萬古晴空絕是非。

　　元旦上堂拈香祝聖畢問西來大意則且置新年佛法意如何師云爆竹聲傳新歲令殘燈續焰舊年光進云雷聲大震乾坤朗萬象枝頭獨露春師云嶺外寒梅枝吐玉堤邊疏柳眼舒金問生從何來師云木人夜半穿靴去進云死從何去師云石女天明戴帽歸乃云今日新年頭昨夜舊年尾時節不相饒春風匝地起森羅萬象咸發向上玄機社舞村歌皆明第一義諦所以新年人是舊年人不改舊時行履處衲僧巴鼻甚分明向上家風全體露諸人識取莫蹉跎轉眼光陰似轆轤秖如不涉新舊一句作麼生道四海浪平龍睡穩九天雲淨鶴飛高。

　　上堂問抱璞投師乞垂慈鑑師云腦門豁開進云海底泥牛吞卻月十方世界總全身師云白雲萬里乃云舉揚箇事未免支離向上全提了無一法所以云一法若有毘盧墮在凡夫萬法若無普賢失其境界驀示拄杖云大眾這箇作麼生會如堂主擲具於地師云卻被堂主撲碎於諸人面前了也不可向有無處作計較須具超格眼始有領荷分你稍涉遲回早已鷂子過新羅去也畢竟如何聻垂鉤千尺浪直釣金鱗回。

　　上堂問心月孤圓光吞萬象且道光光未發時如何師云南山虎咬大蟲進云三春果滿菩提樹一夜花開世界香師云腦後見腮乃云心月孤圓光吞萬象明諱虛空無端立狀光非照境境亦非存眼中著楔腦後抽釘光境俱忘復是何物耳見始真眼聞方確古德曲不藏直乾明直不藏曲且道還有傍不肯者麼試道看若也道得分明許你具一隻眼。

　　因觀戲上堂云聲色堆頭全彰本地風光眼見耳聞獨露當人玅用秖為情生智隔想變體殊有大威光不能發現秪如道聞聲悟道見色明心且問諸人今朝村歌社舞鑼鼓喧天那箇是見底心那箇是悟底道若也會得管取途中受用任運逍遙苟或不然總成逐色隨聲去也必定見聞不昧聲色超然一句作麼生良久云塵塵遍現毘盧境物物全彰華藏天。

　　立秋上堂云一葉落天下秋一塵起大地收金風體露秋色盈眸驀擲拂子云一葉落也諸人還見秋麼復舉拂子云一塵起也還知大地收麼若也於斯透脫管取越塵越格任運風流苟或未然未免世諦流布去也且道必定意作麼生雁行南浦浮空碧截斷西江翠疊雲。

　　佛殿功完上堂問佛宇功完人天慶集且道與插標建梵剎是同是別師云雲在嶺頭閒不徹進云秖如帝釋散花又作麼生師云水流澗下太忙生進云須彌千尺浪大海悉平波師云腦後見腮乃云古法堂輝天鑑地新佛殿啟後光前人天以之聚會凡聖由是雲臻輪奐爭輝金壁交映直得祥雲生四座瑞氣靄三門誠希有之良緣成難思之勝事然則收因結果一句又作麼生道優曇花綻千春樹般若香飄萬國中。

　　春日上堂在天成象在地成形日月為照臨四時作寒暑在谷盈谷處坑滿坑有情則運動施為無情則森羅顯煥如今在山僧拄杖頭上顯大威光攪長河為酥酪變大地作黃金見諸人不會卻向十方世界隱現去也還見麼今日東風傳正令乾坤總是太平春。

　　芙蓉先老和尚訃音至上堂云天童分座六建法幢打鳳羅龍漫天布網常將黑荳子換卻衲僧眼睛慣以龜毛繩穿透龍象鼻孔湖海英靈多懷畏愛今日忽聞退影南辰藏身北斗人天失所依賴山岳為之震驚然則法海既枯法梁既折還有知其去向者麼乃舉哀云蒼天蒼天復顧左右云珊瑚枕上兩行淚半是思君半恨君。

　　靈光和尚請上堂問凡聖交參則且止三世諸佛在甚麼處師云高著眼進云山川及草木一法之所印如何是一法師云如天普蓋進云古人道說即無說今日和尚還說也未師云諦聽諦聽乃云法無定相遇緣即宗法本無形隨方應現示一機人天普震舉一令法界全彰直使凡聖同源有無不立乾明今日秖得竿木隨身逢場作戲去也把釣襄江月作鉤移綸擲向西河頭金鱗透網重貪餌龍象奔騰一杖收幸忝同條重註腳法源共派續長流西河正令斬新豎扶起沙盆振晚秋卓拄杖下座。

　　結制上堂問結制開爐即且置正法眼藏意如何師云鐵蛇橫古路進云臨濟道向瞎驢邊滅卻又作麼生師云一馬生三寅問古剎重開三要印乾明正令意如何師云一棒一條痕進云恁麼則眼藏法界眉繫大千師云腦後著楔進云杲日當空照清風滿座生師云波斯入大唐僧喝師便打乃云塵塵剎剎同居華藏海中蜜蜜綿綿渾是生無法忍拈一莖艸作丈六金身吹一布毛傳正法眼藏坐微塵裏轉大法輪於一毫端現寶王剎以十方世界為圓覺伽藍直得八字打開當陽顯露去也驀拈拄杖示眾云東方妙喜世界不離個裏西方極樂世界不離個裏上方兜率世界不離個裏於斯諦當管取個個頂門具眼人人腳下通津雖然如是未免一場狼籍且道證盟一句意作麼生萬國醉心嘗大鼎相逢攜手上高臺下座。

　　上堂云舉不顧即差誤擬思量何劫悟古人恁麼說話未免將直作曲鈍滯諸人了也今日汾陽又且不然舉即顧無回互沒思量何迷悟如是提持將他古德剜心裂膽和盤頃向諸人面前若是通方作者別有格外生涯苟或著意躊躇即便天地懸隔何故差之毫釐失之千里。

　　出隊歸上堂舉五祖示眾云祖師西來意庭前柏樹子恁麼會即得祖師西來意庭前柏樹子恁麼會即不得師云五祖恁麼示眾未免將直作曲以重賠輕今日乾明又且不然祖師西來意黃楊如意子恁麼會即不得祖師西來意黃楊如意子恁麼會即得且道與古人是同是別良久云春暖鳥聲碎日高花影重。

　　毘盧大佛開光上堂師拈拄杖打○相云會麼毘盧遮那如來向拄杖頭上放大寶光光中出現重重華藏世界百億須彌山百億香水海百億日月光照曜十方世界四生九有一切群靈現前人天一會總在光中了無彼此毘盧性海不必重遊華藏玄門那堪復入眾中還有共相證據者麼苟或未然覿面重為點出去也以拄杖卓一卓云當陽點出毗盧眼剎剎塵塵華藏天。

　　汾陽西城菴法嗣佛生長老請上堂問教外別傳兔角杖請師直指祖師心師云一堂風冷淡千古意分明進云高掛玉簾輝古鏡赤條條地祖家風師云腦後見腮乃拈拂子云遞代傳持古到今拈花一脈續芳芬西河異日輝天地返躑金毛孰敢親且道是甚麼人方能如是事超群須是英靈漢敵勝須還獅子兒卓拄杖下座。

　　龍華會眾請上堂師云山僧昨因道場初起人事勞頓竟歸臥室一覺夢升大樓閣中正值彌勒世尊與三十二大菩薩論說離四句絕百非摩訶衍法被山僧震威一喝直得一時瓦解冰消山僧與時亦寤來只見侍者領雪洲禪德偕眾請山僧上堂一時無措未免將夢說夢舉似諸人良久云忘卻了也敢煩木上座代為舉揚驀拈起云大眾看看木上座變作無邊身菩薩攝受不可說不可說無邊香水海為一國土先將東弗臾逮作一法座西瞿耶尼燒香南贍部洲撾鼓北鬱單越稽首然後卻向蟭螟眼界裏升堂說法且道說個甚麼法聻遂擲下拄杖云土曠人稀相逢者少。

　　上堂僧問如何是動容揚古路師云石虎當途踞進云如何是不墮悄然機師云拈得鼻孔失卻口僧禮拜師云羅公照鏡乃云事因理顯理因事彰事理相融全體大用權衡在手收放自由殺活臨機縱橫互奪有時放開則風行草偃電掣星馳有時把住則乾坤失色日月無光伶俐衲僧向箇裏拶開一竅管取途中受用任運逍遙設若認境隨情盡成世諦流布且道獨脫自由一句又作麼生良久云舉頭天外看誰是箇般人。

　　龍華會上堂問昔日世尊今朝和尚是同是別師云一任鑽龜打瓦進云四十九年未曾說著一字和尚今日示何法要師云罕逢穿耳客多遇刻舟人進云步步踏長安師云作麼是長安進云是處是彌勒無門無善財師云看腳下乃云人天普會凡聖雲臻大寶樓臺了無向背龍華教主直下分身百億善財參叩無門乾明今日普為傍通一線驀拈拄杖子打○相云還會麼若於斯領略得去管教彌勒樓開咸登寶所超過善財一頭地便向一毛端上現寶王剎坐微塵裏轉大法輪變大地作黃金攪長河為酥酪致令人天一會若緇若素若男若女若老若幼總向樓閣中共證真如齊登華藏然雖如是良久云且道慈氏如來又在甚麼處聻復卓一卓云時時示時人世人自不識。

　　春日芙蓉先和尚忌辰上堂問山河大地某甲一口吞卻且道先老和尚還有受供處也無師云橫按莫邪全正令太平寰宇斬痴頑進云千江有水千江月萬里無雲萬里天師云好音到耳人皆聳一句無私耀古今問粉骨粹身未足酬一句了然超百億且道為甚又恁麼特地師云鐵馬躍天階僧喝師便打乃云石筍條抽格外春頭頭獨露祖師心東君正令初傳後大地山河現法身既然如是還見先和尚面目宛然麼復舉僧問巴陵云如何是提婆宗陵云銀碗裏盛雪僧云如何是吹毛劍陵云珊珊枝枝撐著月僧云祖意教意是同是別陵云雞寒上樹鴨寒下水更不作法嗣書秪將三轉語上雲門門見曰他後老僧忌辰秖消舉此三轉語足以報恩師云巴陵和尚雖則言超意外句絕古今未為盡善若是知恩報恩不消一句今日乾明恁麼判斷意在于何下座同到影堂分明舉似。

　　上堂云大道明明無向背見聞知覺了無疑若將耳聽終難會眼處聞聲方始知所以云至道無難唯嫌揀擇驀拈拂子云且道是揀擇不揀擇良久云但莫憎愛自然明白。

　　上堂云虛空為口大地為舌自古至今恒說熾說佛未出世都盧漏泄佛出世後又作麼生寒山逢拾得拊掌笑呵呵。

　　冬至上堂問冬至一陽初復始祖師心印請師提師云銀臺元不變白鼠自推遷進云玉樓凍合和光彩金闕冰新匝地輝師云旭日新添一線長乃云群陰剝盡一陽初萬象森羅氣轉舒旭日新添長一線乾坤佳氣滿皇都是則固是驀拈拄杖云爭奈這木上座猶未相許在何故不見道有物先天地無形本寂寥能為萬象主不逐四時凋卓一卓下座。

　　上堂天寒人寒點水滴凍世法佛法即體即用威音消息已全彰格外風規常顯露所以云頭頭明祖意物物顯西來若是本色道人聊聞舉著瞥爾知歸倘或濫泛禪流未免輕心錯過且道為法亡身不錯過底又作麼生良久云雪後始知松柏操事難方見丈夫心卓拄杖下座。

　　上堂云今朝三月五春光如畫譜萬象盡舒眉拈出雲門普江南三月鷓鴣啼塞北風光猶未舉伶俐衲僧著眼看直下分明莫莽鹵。

　　上堂云一問一答已涉支離機校相投猶為汗漫所以直饒向言前薦得已是滯殼迷封句下承當未免觸途狂見一椎便當底放起便行三搭不回底那堪話會還有向空虛背上拶出骨髓者麼良久云動容揚古路不墮俏然機。

　　住臨汾縣大悲山普濟禪院

　　康熙六年冬月二十日於乾明受姑射請開大悲山普濟禪院師拈書示眾云者箇從諸人信源上持來輝天鑑地落在山僧手裏耀古騰今且還會麼良久云待到大悲山中重為剖露。

　　入山上堂云昨日玄機獨唱于鬧市叢中寂寞而有餘今朝全提向上于深山林裏熱鬧無不足若也把住直教乾坤失色若也放行管取日月重光或時高高峰頂立或時深深海底行且道正恁麼時如何良久云有意氣時添意氣不風流處也風流下座。

　　元旦上堂復舉鏡清云新年佛法有師云矢上加尖明教云新年佛法無師云虛空露骨石室云道有未必有道無未必無師云三大老名揚宇宙道震山河佛法主持俱落有無論量未免遭人檢點今日大悲又且不然若問佛法二字直下便棒免教向有無裏鈍滯且道山僧意在於何拈拄杖云橫按莫邪全正令太平寰宇斬痴頑卓拄杖下座。

　　元霄解制上堂問解制十五敲鍾擂鼓師登寶座龍象起舞且道起舞龍象意如何師云江南江北悉同風進云信步踏開天地闊轉身攪動海龍宮師云風行草偃問結制解制祖師巴鼻把住放行請師露布師云頂門著楔進云當臺一鑑明如日萬古晴空絕是非師云腦後見腮乃云昨日東風消息露今朝解制普天春衲僧巴鼻風雲起潦倒然燈契夙因驀拈拄杖打○相云會麼然燈古佛向山僧拄杖頭放大寶光照徹三千大千世界情與無情法界眾生一時干此光明裏轉大法輪俱蒙受記且道還有共相證據者麼良久云我見燈明佛本光瑞如此卓拄杖下座。

　　天童林祖忌日上堂云昔日天童相逢不覿面今朝姑射覿面不相逢吾祖忌日逢春節兒孫無物供堪呈良久云拈起波心平水月採將姑射嶺頭雲寒梅枝上開顏笑奉獻江南太白春下座。

　　芙蓉先老和尚四週忌辰上堂橫身宇宙是聖是凡皆合殺獨步寰中乃佛乃祖盡銷鎔坐斷鴛湖干頃月踏翻銅嶺萬重雲四海禪流聞之腦裂五湖龍象近之頭崩瞥爾轉身無縫恍然週忌四春兒孫忤逆無可供一瓣栴檀表寸心。

　　元旦上堂問大用全彰春色外元正祝聖意如何師云但見皇風增瑞彩不知何處是封疆進云雲月往來天地靜水流風動演真詮師云人天共瞻仰乃云舊歲新年元不二新年人是舊年人箇中識得無生旨徹體風光獨露真碌碌迎新迷本隊忙忙辭舊汩塵群堪嗟幻世催人老眨眼浮華又一生珍重光陰休擬議娘生鐵面薦分明然雖如是且應時祝聖一句意作麼生惟憑一句無私旨仰祝吾皇億萬春卓柱杖下座。

　　元宵解制上堂乃云春光散彩匝地和風正宜四海禪流橫擔拄杖獨步大方五湖衲子緊俏草鞋雲遊天下祇饒彈指頃遍歷三千界總來不出渠儂布袋中還有出格不受羅絡者麼苟不如是直須高挂缽囊壁立萬仞懸崖撒手自肯承當管取布袋口一時撒手直下許爾喝佛罵祖然後羅籠不住呼喚不回且道自肯承當一句意作麼生參到常如痴兀人他家自有通人愛卓拄杖下座。

　　端陽上堂云佛祖正令人天軌則凡聖兩忘群魔勦絕驀拈拄杖云這裏了徹無疑管取頂門上輝天鑑地腳跟下耀古騰今處處隨緣放曠頭頭任運縱橫所以竿木隨身逢場作戲大悲今日不妨因行掉臂應個時節去也以拄杖作搖船勢曰鬥舞龍舟陸地行煙波浪裏釣金鱗又以拄杖作垂鉤勢云鉤頭香餌重重示釣獲金鱗始稱情有麼有麼良久云水淺無魚空下釣滿船唯載月明歸下座。

　　平涼府華亭縣佛崖寺法嗣徹空長老請上堂問明鏡當臺含萬象赤條空劫露全提且道全提箇甚麼師卓拄杖進云大悲山月朗姑射地風清師云已在言前進云明月堂前露爪牙師便打問法幢高豎人天眼向上宗乘請舉揚師便打進云等閒識得東風面萬紫千紅總是春師云慶快衲僧進云莫怪渠儂多意氣他家曾踏上頭關師云風行草偃乃云提持佛祖正令闡揚向上宗乘報不報之恩能難能之事運臨濟金剛王寶劍喝下全彰用德山山行拄杖覿面分付是則全是見則全見不落凡聖階梯直下徹空已見致使佛魔勦絕凡聖兩忘且道正眼流通如何展演良久云九萬里鵬纔展翅一千年鶴便翱翔卓拄杖下座。

　　上堂為一如維那付衣拂云昔日大庾提不起大悲拈出又重新人天授囑克家種好掇沙盆震祖燈復舉衣示眾云這段光彩自威音那畔佛佛授受祖祖相傳今至山僧無敢妄授須是久經煆煉鐵額銅頭不顧危亡頂門眼正方許擔當且道即今誰是其人良久云廣勝乾明重煆煉一如直下足承當遂授衣拂下座。


嘉興大藏經（新文豐版）第 33 冊 No. B288 憨予暹禪師語錄


憨予暹禪師語錄卷第三

　　嗣法門人　法雲　廣學　等編

　　小參

　　小參云開爐結制上祖遺規打七打三今時程範到這紅爐燄上須是純剛打就生鐵鑄成的漢子管取指日成功頃時了辦驀地玄關透脫恍爾頂眼豁開便能放出趙州狗子咬殺臨濟瞎驢溈山水牯踏倒楊岐三腳說甚德山棒臨濟喝洞山麻三斤雲門乾屎橛檢點將來俱成滯貨汾陽今日一場特地還有委悉者麼良久云單刀直入無回互奪取錦標意氣新。

　　小參云道得也三十棒道不得也三十棒必定作麼生免得還有會得者麼出來拄杖子為作證明眾下語不契乃云竿木隨身逢場作戲權衡在手殺活自由有時放行大地黑漫漫有時把住乾坤光爍爍且道把住為人是放行為人是所以云殺人須見血為人須為徹一棒一條痕一掌一握血良久云未免勞他木上座顯露神通去也遂拈拄杖一時打散歸方丈。

　　滄起朱太史為薦嚴請對靈小參舉道吾和尚至施主吊慰次漸源侍者撫棺問云生耶死耶吾云生也不道死也不道源云為甚不道吾云不道不道同歸至途中源云生耶死耶和尚快為某甲道不道即打和尚去在吾云打即任打道即不道源便打同歸吾云汝速去恐知事得知不便源竊去道吾入滅後源至石霜請益云生耶死耶霜云生也不道死也不道源云為甚不道霜云不道不道源於言下大悟師云道吾和尚雖是言中有響句裏藏鋒可惜狼藉不少何故當斷不斷返招其亂今日若有人問汾陽云生耶死耶待聲未絕便與劈脊痛棒管教當下知歸免向生死流注中作活亦使忘靈得聞無生法忍且道今日汾陽與昔道吾是同是別復頌云無生法忍當陽露滿目西方現剎塵生與不生端的處九蓮花綻涌全身卓拄杖下座。

　　結制小參僧問上無佛道可成下無眾生可度且道和尚陞座更作甚麼師云打鳳羅龍僧無語師云布袋老鴉乃云這段大事因緣在汝諸人眉睫上無時不放光動地耀古騰今見色聞聲當陽顯露秪如拈匙舉箸動轉施為且道畢竟是阿誰運用到者裏須是伶俐漢一眼覷破更說甚麼九旬結制三月安居大千世界為我圓覺伽藍物物頭頭總成華藏世界放行把住縱奪自由殺活臨機通身手眼正恁麼時且道結制安居一句作麼生良久云止止不須說卓拄杖下座。

　　小參云全提正令密運鉗鎚煆煉衲僧通身手眼到者裏須是個純鋼打就底向紅爐焰上挨拶將來自然風光大地意氣乾坤方為當家種草山僧恁麼告報已是屈抑諸人了也若乃依依稀稀淈淈沌沌大似水浸石頭那討生發日子眾中還有見義勇為者麼雪後始知松柏操事難方見丈夫心。

　　小參彈指秋光冬景半衲僧巴鼻云何判諸禪珍重莫蹉跎休等閻家暗打算直下玄關早透過管教佛祖為侶伴苟或依俙不恁麼袈裟之下人身換山僧苦口足堪涼奮出超群出格漢果若如是真誠虛空喫汝痛棒倘或不然汝喫閻羅鐵棒莫言不道。

　　小參云舉谷隱和尚示眾云十五日已前諸佛生你不得住我者裏若住我者裏我有錐子錐你十五日已後諸佛滅你不得離我者裏若離我者裏我有鉤子鉤你正當十五日且道用鉤即是用錐即是師云者老漢恁麼示眾大似惡口小家未免傷鋒犯手今日汾陽不用如何若何直令一個個前後際斷生滅兩忘更說甚麼諸佛生滅鉤錐施設一任缽囊高挂拄杖橫擔去住自由各增意氣秪如正當十五日又作麼生良久云一輪光燦爛千古意輝煌。

　　示眾

　　示眾舉僧問古德云如何是一大藏教德云演出演入師云古德恁麼為人條直露膽傾心非但一大藏教將牟尼寶珠覿面和盤托出廣勝今日重為舉似且道還有酬價者麼良久云海神知貴不知價留與人間光照夜。

　　示眾云秋光彈指又將冬堪嘆浮生若夢中生死玄關須薦透休教錯過主人公生死玄關則且置云何得不錯過主人公聻良久云獅子吼時芳草綠象王回顧落花紅。

　　示眾云箇段大事歷歷輝騰於腳下當陽不昧明明獨露在眉間從朝至暮無回互動用施為自悄然既是如斯現成為甚諸人不會良久云只為分明極翻令所得遲。

　　示眾云每月十一五大家同入室無事可商量只要當下瞥若也瞥獨露祖師箇巴鼻倘未瞥切須珍重知端的人命無常呼吸間百歲光陰一瞬息且問諸禪人還有端的祖師巴鼻者麼金風昨夜透窗寒吹綻禪關破衲罅。

　　示眾云天寒人寒點水滴凍至道無難惟嫌撿擇但莫憎愛洞然明白且道點水滴凍還有撿擇處也無若有撿擇須向寒風凜凜處高著眼看若也看得明白管取明明爾法法爾助顯大機大用一任自在風流還有直下承當者麼良久云若無舉鼎拔山力千里烏錐不易騎。

　　示眾云佛未出世本無一法祖未西來了無二致若能於生佛已前薦得大好一場笑話何故若有毫釐脩學心無相光中不自在所以云無明實性即佛性幻化空身即法身法身覺了無一物本源自性天真佛敢問諸禪人作麼生是天真佛良久云我不敢輕于汝等便下座。

　　示眾云打七打三佛祖玄關投機入室衲僧巴鼻人人問答分明箇箇獅兒骨格切須自肯乃方親把手牽君行不得從今各各莫隨流管取大家都透徹始知生死不相干任運人天為規則然雖如是且道任運人天一句意作麼生良久云莫怪渠儂多意氣他家曾踏上頭關。

　　示眾佛法二字不在別處秪在諸人眉睫上無時不輝天鑑地耀古騰今貴在當人一肩領荷向二六時中自然孤迥迥峭巍巍頭頭爾法法爾通身手眼徹體風流直至水打不溼針劄不入圓陀陀光爍爍正恁麼時還有恁麼人麼良久云碗脫丘。

　　示眾舉昭祖云識得拄杖子行腳事畢師驀拈拄杖云還見麼切不可喚作拄杖子且道畢竟喚作甚麼良久云不可尖上更加尖。

　　示眾云今朝結制並無別意只要諸人各明大事敢問大眾阿那箇是大事驚群須是英靈漢敵勝還他獅子兒。

　　示眾云古德道大道秖在目前要且目前難睹既是只在目前為甚卻又難睹諸人還會麼秪為分明極翻令所得遲。

　　因開園示眾云古人居山樂道唯憑火種刀耕乾明村居隱拙但將鉏钁生涯所謂云欲知樂道菴居趣直向钁頭識佛陀且問諸禪人有钁頭邊識得者麼復頌云村居養道興交加钁地開圃意更賒若問西來端的句不栽茄子便栽瓜。

　　示眾付相空副寺來源書記驀拈拂子云祖師把柄人天表拈出當陽授克家異日風雲相聚會敷揚法化驗龍蛇如是分明舉似眾中還識恁麼人麼副寺書記須出眾流通祖道續拈花。

　　示眾云個事輝天鑒地耀古騰今光鋩閃爍燦爛乾坤所以道日不待火而熱月不待風而涼鳧足自短鶴頸自長金生麗水玉出崑崗秪如恁麼現成為甚不肯承當是故古德云若要分明自肯須是通身白汗始得即今炎天溽暑人人白汗淋淋還有自肯者麼良久云水向石邊流出冷風從花裏過來香。

　　晚參

　　除夕晚參云一年今夜盡千里聚同堂末後牢關句乘時為舉揚不見道北禪烹露地白牛與衲子分歲天童宰透海烏雞為禪客過年大都隨家豐儉未免憐兒不覺醜遺風作話端今日乾明村居養拙諸兄弟為法相依不敢與古人鬥志比富但秪抱道為務安貧度時然雖如是且道新舊交加一句作麼生舉揚莫嫌風味乾明淡且喜平泉透骨涼。

　　晚參云鑪鞴鉗鎚陶鑄聖凡利具叢林保社養育才器寶坊乾明者裏有時鬧哄哄有時靜俏俏諸人且向那邊著力若向鬧哄哄處承當渠儂不自由倘於靜俏俏裏著倒管保有事在且道去此二途如何行履良久云龍得水時添意氣虎逢山色長威獰。

　　冬節晚參云結制今經一月明朝諸禪打七卻逢冬至節臨陰極一陽來復萬象撥轉天關森羅挽回地軸滴水玉潔冰清石筍抽條寒谷衲僧意氣風流獅兒猙獰頭角菩提根芽增長般若花枝開發直下遍界全彰物物威音消息若是未舉先知許伊當下休歇苟或了徹未然且須打教親切秪如親切一句意作麼生良久云白鼠自推遷銀臺元不變。

　　晚參云世尊不說說大好虛空裏釘橛迦葉不聞聞恰似海底鼓紅塵若道說而不說當面錯過自己辜負世尊若道聞而不聞卻又辜負自己錯過世尊且道畢竟如何得不錯過辜負去良久云分明月在梅花上看到梅花早已遲。

　　晚參問四大本空五蘊非有且道即今將甚麼說法師云還聞麼進云三千諸佛出在何處師云大家在者裏乃云玲瓏寶塔二六時中常為諸人談說實相妙法日問還有領會者麼若也會得不負擔囊行腳聚首雲堂共樂放光三昧幸與釋迦老子覿面相參同行共住且道還見麼良久云動容揚古路不墮悄然機。

　　晚參僧問寶塔放光佛在何處師云陝府鐵牛吞大象進云有佛處不可住無佛處急走過意旨若何師云鐵蛇橫古路乃云廣勝門庭迥不同參禪持戒播宗風箇中誰是知音者休糧原是霍山通舉拂子云諸禪德知音一句且止秪如者箇是參禪耶持戒耶若道是參禪眼中著屑若道是持戒自究不了倘能者裏見得親切正所謂行布不礙圓融圓融不礙行布其或未然不免韓盧逐塊。

　　晚參云佛祖家風格外機箇中消息許誰知眉毛廝結忘身究鼻孔撩天鐵面皮參方若無如是眼假饒千載亦奚為只須奮起超群志獅子西河吼若雷。

　　晚參僧問某甲已問請師答話師云到頭霜夜月任運落前溪僧擬師云依俙似曲纔堪聽又被風吹別調中僧喝師便打乃云問已問了答已答了諸人更覓甚麼碗不見道天晴不肯走只待雨淋頭遂一時打散歸方丈。

　　晚參云潑天門戶把手拽不入匝地家風牽著猶未走所以云把手牽君行不得為人自肯乃方親百尺竿頭重進步十方世界現全身若是斬釘截鐵衲僧便乃一肩領荷不妨十二時中頭頭孤迥迥處處峭巍巍動定施為通身光彩折旋俯仰徹體風流可為於無言處顯言有為處無為何妨喝佛罵祖誠乃知恩報恩棒雨逐風可謂感德謝德苟或未然喫水也須防噎且道直下承當一句意作麼生九萬里鵬纔展翅百千年鶴便翱翔。

　　晚參云衲僧家秪貴腳跟點地鼻孔遼天便能向毘盧頂𩕳上橫三豎四釋迦眼睛裏七縱八橫苟然如斯端的管取歸家穩坐任運風流其或未能必須眉毛挽定豎起脊梁決要分明了脫了脫一句且置腳跟點地一句試道看僧便喝師云敕點飛龍馬跛鱉出頭來。

　　晚參云德山晚參不答話聲震若雷趙州晚參卻答話虛空徒側耳今夜乾明晚參卻不恁麼無論問話不問話都盧三十棒何故各各使知正令流通三十年後免被別人瞞盰去在。

　　晚參云本分衲僧必從真實踐履苟取狂徒未免言行參差縱爾言前薦得猶為滯殼迷封句下承當卻是觸途狂見所以古人道說得一丈不如行取一尺又云行在說處說在行處且道行說俱到底人必定如何履踐良久云十字街頭薦取天子百草頭上識取老僧。

　　新秋晚參昨夜金風初振罷竹窗今日卻生涼蟬鳴岸柳和煙翠噪落荷香月滿塘不見道一葉落天下秋一塵起大地收驀放如意云一葉落也還知天下秋麼復拈如意云一塵起也還知大地收麼若也如斯透頂透底見得的當不妨向五蘊山中縱橫自在出沒逍遙能使四時寒暑之外風光任運截斷玄猷且道正恁麼時如何展演良久云意氣不從天地得英雄且借四時催。

　　開示

　　開示師落堂云者段大事因緣人人本自現成個個了無向背但貴知見端的不論先參後學老幼賢愚唯要自肯承當必無難易還知承當個甚麼切忌二六時騎驢覓驢頭上安頭若是個漢聞恁麼說話即便隨處逍遙隨處作活管教滿眼滿耳物物現成動用施為頭頭自在山河大地明暗色空世界身心打成一片直使心行意絕聲色兩忘如麻繩入水針劄不透步步不離心心無間管教時刻寸香了當無疑若不恁麼真參云何得到歸家田地假饒弄到臨末稍頭依舊一場懡㦬莫怪山僧不道。

　　開示師云人命無常呼吸間大家著力奮精參了明生死玄關外免被閆家老熱瞞山僧恁麼告報秪為諸禪各懷特達向上之志紹隆佛祖之心豈可不為保任此事但要諸人痛切生死急務自然二六時中頭頭法法本分相應若也參情親切心心無間步步不離管取三七日內如人飲水冷煖自知苟或伶俐道人纔聞一撥便轉猶是落二落三了也倘依俙彷彿還須咬定牙關急著眼看看到水窮山盡處方知格外有通衢心隨萬境轉轉處實能幽隨流認得性無喜亦無憂珍重。

　　開示目顧左右云若向者裏會得各請歸堂穩坐苟或未然只可把定繩頭咬定牙關豎起脊梁將生死二字貼在額頭上看定本參不分星夜毫釐勿使走作直下聖凡情見是非人我一齊坐斷不覺有世界身心都盧是個疑團管取到家決不遠矣倘若隨群作隊三三兩兩雜話閒談今日如此明日如彼更或觸境逢源無明煩惱我慢貢高自逞伶俐聰明處處是非滾滾頭頭業識忙忙恁麼學道不唯不了己躬大事亦且辜負檀信脂膏行人血汗猶恐大限到來依舊一場懡㦬既然如是合作麼生努力今生須了卻莫教永劫受餘殃。

憨予暹禪師語錄卷第三(終)


嘉興大藏經（新文豐版）第 33 冊 No. B288 憨予暹禪師語錄


憨予暹禪師語錄卷第四

　　嗣法門人　法雲　廣學　仝編

　　機緣

　　鶚力長老參云有一問請和尚決疑可否師云未入門早與三十棒了也進云意旨如何師云不識痛癢漢僧喝師便打僧擬議師云將謂南方舶主僧繞師一匝師云降將不斬僧拂袖而出師云草賊大敗。

　　僧參師問發足何方僧云南方師舉拂子云南方有者箇麼僧云和尚曾到過師云向在那裏住僧云天童師云昨夜小白嶺走到太白峰鼻孔裏七佛塔呵呵大笑且道笑箇甚麼僧無語師便打。

　　大苑馬二酉宋居士問西來大意即且止如何是本來面目師云問從何來士擬議師云瞻之在前忽焉在後士云多年閱藏未遇宗乘師舉茶云會麼士無語師云一大藏教總在裏許。

　　寰座主問即今天童和尚在甚麼處師震威一喝主云窠臼語師云韓盧逐塊。

　　西天羅漢參問云如何是佛法大意師豎一指漢亦豎一指師於桌上書卍字漢向前抹卻師打○相漢無語師云將謂西天來梵字也不識。

　　禹錫劉都憲問宗門多用棒喝是何意旨師云殺人刀活人劍憲無語師云盡大地人喪身失命。

　　大惺法孫參問和尚安樂行否師云覓甚麼碗僧喝師便打進云獅子返擲去也師云不涉程途一句試道看進云獅子吼時山嶽震象王行處絕孤蹤師震威一喝。

　　調元宋刺史問禪關玄要云何悟入師喚宋居士史應諾師云向者裏入。

　　可仁趙邑侯問禪門與觀門是一是二師云仰之彌高鑽之彌堅侯無語師云吾無隱乎爾。

　　僧參師問大德何來僧云南方師云消息何如僧云好師拈拂子云者箇聻僧云不會師云山僧罪過。

　　廣明丘秀才禮拜師問云終日禮拜還識禮拜底麼進云自己有眼不受人瞞師云那箇是你眼才一喝師云正好喫棒。

　　師坐次乘侍者侍立師顧地上草者即拾起師云者莖草能殺人能活人者云此草為丈六金身師云丈六金身作一莖草你又作麼生者無語師云者漢死在一莖草下如何得活者云請和尚代一轉語師云禮拜著者即禮拜師云活也活也。

　　朱太史問禪門機鋒意旨如何師云西河獅子學士當知史擬語師云汾陽異目天下咸宗史云玄機道理甚為難入師云休作道理會史無語師云元來元來便歸方丈。

　　太史異日又問世尊初生一手指天一手指地周行七步目顧四方云天上天下唯我獨尊意旨如何師云特地老婆心史云雲門大士一棒打殺又如何師云赤心片片史云瑯琊云將此身心奉塵剎是則名為報佛恩又作麼生師云腦後著楔。

　　僧問一人在孤峰頂上無出身之路一人在十字街頭亦無向背且道那箇在前那箇在後師云看腳下僧喝師便打。

　　問善財拈一莖草度與文殊為藥目前香爐桌子還當得麼師擊香几僧禮拜師云能殺人能活人。

　　問文殊是七佛之師為甚麼出不得女子定師云今夜不答話進云竹密不妨流水過師云夜半放烏雞問有句無句大似頭上安頭樹倒藤枯又是斬頭覓活和尚還甘麼師云今日不與闍黎相見進云金風吹玉管幾個是知音師便打。

　　問逢佛殺佛逢祖殺祖直如虛空如何下手師和聲便打進云有意氣時添意氣不風流處也風流師復打。

　　問頭頭是佛步步是心時如何師云好事不如無進云流入毗盧華藏界個中何處不超輪師舉香板云者個作麼生僧喝師便打。

　　問不是心不是佛不是物是個甚麼師云脫殼烏龜飛上天。

　　寰知藏問十方同聚會箇箇學無為此是選佛場心空及第歸如何是及第歸師云大眾在者裏進云恁麼則隨流認得性無喜亦無憂師云末後一句意作麼生進云有意氣時添意氣不風流處也風流師云看腳下。

　　恭順候調御吳居士問箇事明明無向背卻於動靜有淆訛未審過在甚麼處師云明明知底是甚麼候云本來面目師云試舉看候擬議師震威一喝候無語師云會麼候云兩眼對兩眼師云東壁挂葫蘆候云蒙此一喝無限疑團當下冰消瓦解師云見箇甚麼便恁麼道候云明月當空無片雲光輝朗耀滿乾坤慧風埽蕩何凡聖一喝從今永太平師遂示一偈云一喝揮空絕點雲紅輪杲杲爍乾坤維摩機契開心印任運騰騰樂太平。

　　師問慧侍者云飯錢作麼生打算者云算過了也師云何不舉似者云早已舉似秖是和尚不肯師云作麼舉似者喝師便打。

　　佛宗侍者呈末後句頌師批云未在者問如何是末後句師周顧示之者云也是腦後著楔師云兔子喫牛奶者喝師便打。

　　僧參師問云霜雪遍界禪客何來僧云不審師云箭穿髑髏僧云須是和尚始得師云拖出死屍去。

　　京師靈應法兄專使至師問云春光燦爛禪客何來僧擬議師云雲門道底僧云本師和尚恭候萬安僧即呈書師接向爐煙熏云蘇嚕蘇嚕吽吽吒僧無語師云分明記取舉似和尚。

　　雲壽大曉法侄參師問人天法眼宛然在太白宗風嗣阿誰云分明舉似師云七棒對十三云特來禮拜尊慈師云作家禪客進云尊過和尚不得師云切忌詐明頭曉從東過西師示如意曉從西過東師放下如意曉向前秪候師打一如意曉即禮拜師云作家作家。

　　悟圓禪人參師問何方來悟云五臺師云文殊道甚麼悟云某甲特來禮拜和尚師云何方人進云紹興師云念你遠來放汝三十棒。

　　圓辭師歸南師云吾有一則語汝能帶去否悟禮拜云不敢辜負和尚師云作麼生承當悟即喝師云三十年後始知乾明特地。

　　勘辨機緣

　　師問顯真監院向上一句作麼生道院云眨起眉毛上九霄師云腳跟在甚麼處院喝師便打。

　　師問柔庫頭本分句且置庫房中事作麼生進云收放自由師云金剛圈栗棘蓬作麼生吞跳僧喝師便打進云和尚莫瞞盰人師云兔子望月進云隨處風流師云看腳下不久微病坐脫而去院中未送亡僧他村檀越報知柔庫頭在彼收下齋米令我送還一眾皆異之師云此禪人數年喫吾獅子院中飯今日作恁麼去就去也。

　　師問本如監院本來面目作麼生會院禮拜歸位師云大覺打興化又作麼生院從東過西師云依俙似曲院從西過東師云彷彿楊州院拂袖便出師云草賊大敗。

　　師因禪客到三日不參見乃集眾勘驗云賓中主則且止主中賓意作麼生速道速道僧無語師即痛棒僧云棒有眼麼師云一任舉似諸方又打。

　　明輪書記再參師問云德山入門便棒臨濟入門便喝且道為人在甚麼處輪一喝師便打輪執拄杖作忤逆會師又打輪云請和尚將宗旨為講看師又打云速道速道輪無語師直打出。

　　師落堂問相書記云昨日掀倒法床喝散大眾你見箇甚麼便恁麼亂做記云還要某甲脅下還拳在師云知恩一句又作麼生記云粉骨碎身未足酬師云女子出定作麼生道記云顢和尚一點不得師打云還知者棒落處麼記云太狼藉生師云三十年後知恩有在末後一句速道速道記云入耳便能生百恨斷腸何必再三聲師云今日許汝喫棒有分。

　　入室機緣

　　師問隱侍者國師三喚句汝作麼生會者云老漢顛倒不少師云那裏是國師顛倒處者以手掩師口師便休。

　　師問隱副寺云若見諸相非相即見如來目前喚甚麼作如來進云歷歷分明師云分明底舉似看寺翹一足師云赤土搽牛奶寺撫掌師云山僧罪過。

　　師問然副寺庭前柏樹子作麼生會寺云眉毛眼上橫師云鼻孔撩天又作麼生寺彈指師云波斯喫胡椒寺喝師便打。

　　師問世亮劉秀才云萬法歸一且止青州布衫你作麼會才向前叉手而立師云腳跟下又如何才繞師一匝師云喫茶去。

　　師問鼎悅眾云新年佛法作麼商量進云雲散天邊月師云蝦蟆吐明珠進云海底火燒天師云腳跟下作麼生僧喝師便打。

　　師問然西堂離四句絕百非意作麼生堂喝師云藏頭白海頭黑聻進云全體大用師云赤土搽牛奶堂又喝師便打。

　　師問德維那庭前柏樹子意作麼生進云一擊忘所知師云胡人失氈帳進云十方世界現全身師云箭穿紅日影那喝師便打。

　　師門蘊副寺不是心不是佛不是物你作麼生會進云踞地獅子師云何不露爪牙進云普天匝地師云放汝三十棒。

　　師問道源侍者云本分句速道速道者云泥牛海底行師云庭前柏樹子聻者喝師便打。

　　師問本淨知客萬法歸一汝作麼生會進云目前無一法鐵樹遍開花師云驢前馬後漢僧撫掌師便打。

　　師問一知藏云正法眼藏汝作麼生會藏云剎剎塵塵無向背十方世界現全身師云保福道底進云把柄在手師便打。

　　師問智悅眾西來大意汝作麼生會進云長江水倒流師云腳跟下又如何僧喝師便打。

　　師問源侍者和盤掇出你作麼生領會進云覿面無回互師云意作麼生者喝師便打。

　　師問了塵侍者云青州布衫作麼生會者無語師云虛生浪死漢者漸慮參究不眠次日請益云如何是萬法歸一師云昨日向道今朝不會者無語師便掌者通宵簷下立參忽聞風有省及旦入室問云午夜月輪則且止通身是口時如何師云親切道將來進云東方迸出日輪紅大地山河一口吞師云汝向甚麼處安身立命進云大地分明無寸土誰知天外更重天師云青州布衫意作麼生者便打師一拳師云山僧過在甚麼處進云老漢猶嫌少在師云本來面目親切作一偈看進云離卻家鄉數十秋幾多辛苦外馳求今朝識得娘生面徹體無依始自由師云脫體無依又作麼生進云淨土人心箇箇有風規極樂是誰無從今頓破威音旨突出虛空不二圖師云知恩報恩一句又作麼生者又打師一拳師云者漢今日也解捋虎鬚雖然如是切須珍重始得乃示偈云見處分明得處親開言句合祖師心知恩便解粗拳用臨濟宗風的子孫。

　　師問相書記殺人刀活人劍速道速道記云何必好肉剜瘡師打云須知痛癢記云老漢今日猶要喫棒在師便掌復示一偈云殺人刀活人劍直下分明須自看切忌斬頭猶覓活白拈手段看方便。

　　相書記入室師問云作夜鐵牛生兒還知麼記云誰敢問著師云現問次進云須是和尚始得師云破沙盆作麼生扶進云閒家具師云扶不起記禮拜師云末後句聻進云不消和尚再勘師云知恩者少。

　　師問敬參頭云見色明心聞聲悟道即今目前見聞不昧你作麼生道頭云山河草木揚真諦風月樓臺演妙音師云腳跟下作麼生頭擬議師云可惜一聯詩。

　　師問妙空尼云普賢萬行所莊嚴且道作麼生是萬行空便禮拜師云本來面目聻空即舉起香瓶師云看腳下。

　　越西堂入室師問云口挂壁上作麼生道堂禮拜歸位師云腦後著楔堂云歷歷分明師云涅槃心易曉差別智難明堂便問如何是差別智師喚侍者傾去淨盆水著侍者禮拜而立師云切忌鑽龜打瓦。

　　圓侍者與師奉餅師云是雲門餅乾明餅者云無二無別師云汝曾到雲門麼者云請和尚尊重師云須是地頭人者禮拜師云分明記取舉似作家。

　　拈頌

　　舉雪峰在德山作飯頭一日飯遲德山擎缽下法堂峰曬飯巾次見德山乃曰鐘未鳴鼓未響拓缽向甚麼處去德山便歸方丈峰舉似巖頭頭曰大小德山未會末後句在。

　　師拈云德山老漢神出鬼沒看來也是弄巧成拙雪峰平地上喫交更向傍人納敗巖頭承虛接響亦是鞏縣茶瓶檢點將來各與三十痛棒一齊赶出且道為甚如此世事不將公道斷人心難與月輪齊。

　　頌曰漫天網子羅龍鳳但得金鱗即便休休便休更有旁人解出頭末後一句翻江海攪亂蒼龍鬥不收。

　　舉馬祖與西堂百丈南泉翫月次祖曰正恁麼時如何堂曰正好供養丈曰正好脩行泉拂袖便行祖曰經入藏禪歸海惟有普願獨超物外。

　　師拈云馬祖父子雖是曲調相扶未免自揚家醜檢點將來猶欠悟在且道畢竟意作麼生喝一喝云天共白雲曉水和明月流。

　　頌曰問處分明答處親大家敗露可憐生古今話杷難藏隱天上人間播惡名。

　　舉僧問趙州如何是佛州云殿裏底曰殿裏底豈不是泥龕塑像州曰是曰如何是佛州云殿裏。

　　師拈云趙州口似懸河舌如利劍被者僧一問直得眼橫鼻直暹上座則不然待問劈脊便棒管教者僧當下知歸亦可作人天標格然雖如是具眼者試辯看。

　　頌曰趙州古佛殿裏底金屑落眼卻成瞖怎似碧天明皎潔銀河斗柄不曾移。

　　世尊初降一手指天一手指地周行七步目顧四方曰天上天下唯吾獨尊。

　　頌曰纔生下地撒顛狂便把家私徹底揚天上人間殃禍事至今贏得惡名張。

　　世尊在靈山會上拈花示眾是時眾皆默然唯迦葉尊者破顏微笑世尊曰吾有正法眼藏付囑摩訶迦葉。

　　頌曰平地波濤萬丈高靈山一會總徒勞陀頭須善觀風浪未免隨鉤上釣篙。

　　世尊因文殊至諸佛集處值諸佛各還本處唯有一女人近於佛坐而入三昧文殊乃白佛云何此人得近佛而我不得佛告文殊汝但覺此女令從三昧起汝自問之文殊遶女人三匝鳴指一下乃托至梵天盡其神力而不能出世尊曰假使百千文殊亦出此女人定不得下方過四十二恒河沙國土有罔明菩薩能出此女人定須臾罔明大士從地湧出作禮世尊世尊敕罔明出罔明卻至女子前鳴指一下女子於是從定而出。

　　頌曰出定入定是非莫論者夥白拈總皆出禁。

　　百丈每上堂有一老人隨眾聽法一日眾退唯老人不去丈問汝是何人老人曰某非人也於過去迦葉佛時曾住此山因學人問大修行人還落因果也無某對云不落因果遂五百生墮野狐身今請和尚代一轉語貴脫野狐身丈曰汝問老人云大修行人還落因果也無丈曰不昧因果老人於言下大悟作禮曰某已脫狐身住在山後敢乞依亡僧津送。

　　頌曰有因有果分明事不落不昧轉淆訛一句頓超空劫外全身跳入野狐窩。

　　黃龍三關。

　　頌曰我手佛手迥超諸有氣宇如王移星換斗。

　　頌曰我腳驢腳何處不著遍滿三千縱擒殺活。

　　頌曰人人生緣觸處自然庚生何劫威音那邊。

　　利蹤禪師曰子湖有一隻狗上取人頭中取人心下取人足擬議即喪身失命。

　　頌曰子湖狗子潑天叫凡聖都來斷絕蹤可怪畜生無面目橫吞佛祖展家風。

　　臨濟三頓棒。

　　頌曰電捲雷轟覿面機俊鷹快鷂莫能窺驪龍項下珠先奪奮起摩霄逸翮威。

　　興化獎禪師初為臨濟侍者後在三聖會裏嘗曰我向南方行腳一遭拄杖頭不曾撥著一箇會佛法底人聖曰汝具箇什麼眼便恁麼道師便喝聖曰須是汝始得後到大覺為院主一日覺曰聞汝道向南方行腳一遭拄杖頭不曾撥著一箇會佛法底人汝憑箇什麼道理與麼道師喝覺便打師又喝覺又打來日從法堂過覺召院主我直下疑汝昨日者兩喝師復喝覺又打師再喝覺復打師曰某甲於三聖師兄處學得箇賓主句總被師兄折倒了也願與某甲箇安樂法門覺曰者瞎漢來者裏納敗闕脫下衲衣痛與一頓師於言下薦得臨濟先師於黃檗處喫痛棒底道理。

　　頌曰勘遍江南猶未瞥主賓句下始知音杖頭拶出人天眼千古兒孫續祖燈。

　　南院顒禪師上堂云赤肉團上壁立千仞時有僧問赤肉團上壁立千仞豈不是和尚道師曰是僧便掀倒禪床師曰汝看者瞎驢亂做僧擬議師便打。

　　頌曰寰中正令如雷震戰將英雄氣勢舒劍刃橫身呈妙舞瞎驢無奈沒程途。

　　風穴沼禪師參南院院問南方一棒作麼商量師曰作奇特商量師卻問和尚此間一棒作麼商量院拈拄杖曰棒下無生忍臨機不見師師於言下大徹玄旨。

　　頌曰棒頭眼豁如千日南北商量絕覆藏當下無生全體露鐵牛心印大千彰。

　　石霜圓禪師謁汾陽經二十年未許入室每見必詬罵一日訴曰自至法席不蒙指示歲月飄忽己事未明有失出家之利語未卒汾叱曰是惡知識敢裨敗我舉杖逐之師擬申救汾掩其口乃大悟曰是知臨濟道出常情。

　　頌曰獅子窟中經百煉徹知濟道出常情拈來斷貫龜毛索穿卻人天正眼睛。

　　圓悟勤禪師為五祖侍者一日部使詣祖問道祖曰提刑年少曾讀小艷詩否有兩句頗相近頻呼小玉元無事只要檀郎認得聲部使應諾諾祖曰且仔細師侍次問曰提刑會否祖曰他秪認得聲師曰秪要檀郎認得聲他既認得聲為甚卻不是祖曰如何是祖師西來意庭前柏樹子師有省。

　　頌曰密室耳觀兼眼聽檀郎聲色滿空清於其一段風光別爍破人天大夜昏。

　　麻谷見良遂座主來參便將鋤頭去鋤艸遂往見谷殊不顧便歸方丈閉卻門遂去次日復來谷又閉卻門遂乃敲門谷問阿誰遂日良遂纔稱名忽有省乃曰和尚莫謾良遂良遂若不來禮拜和尚洎被經論賺過一生谷便開門相見及歸乃謂聽眾曰諸人知處良遂總知良遂知處諸人不知。

　　頌曰不因大國逢良賈幾為蠅頭利一生寶藏只今親揭露富周天下有餘盈。

　　溈山睡次仰山問訊溈乃回面向壁仰曰和尚何得如此溈起曰我適來得一夢汝試為我原看仰取一盆水與溈洗面少頃香嚴亦來問訊溈曰我適來得一夢寂子為我原了汝更為我原看嚴乃點茶一碗溈曰二子見解過於鶖子。

　　頌曰迭奏塤篪待曉堂還他家有好兒郎遏雲度玉渾閑事惹亂天邊鸞鳳翔。

　　黃檗行腳時寓大安寺因相國裴休入寺指壁間畫像問僧何像僧對曰高僧真儀休曰真儀可觀高僧何在僧無對休問此間有禪僧否僧曰近一僧投寺執役頗似禪者休令請相見乃理前問曰真儀可觀高僧何在檗朗聲喚曰裴休休應諾檗曰在甚麼處休有省。

　　頌曰花椒舖上天靈蓋村店那來人見愛一遇耆婆顧盻過價高從此世無賽。

　　幻有傳禪師聞燈花爆聲有省直造北方參笑巖求證巖曰汝將從前得力處一一說來師具實答巖驀趯出鞋曰向者裏道一句看遂把師話端一齊打斷師通夕不寐明晨佇立簷下巖見喚師師回顧巖翹一足作脩羅障日月勢師當下豁然。

　　頌曰。

　　潑天門戶窺龍象鐵額銅頭漫喫驚突出摩醯三隻眼乾坤燦爛一時新。

　　密雲悟禪師挑柴過一山灣見堆柴突露面前有省遂依幻有和尚脫白請益幻曰汝若到者田地便放身倒臥嗣後惟加罵詈師慚悶交感一日城歸過銅棺山頂忽覺情與無情煥然等現正所謂大地平沉底境界。

　　頌曰意氣轟轟貫古今乾坤騰踏絕疏親濟江棒喝重慨後佛祖冤家第一人。

　　林野奇禪師掩關當湖嘗參密和尚偈云一念未生前試看底模樣忽一日失足遭跌有省即成偈曰一念未生前六戶絕消息瞥耳揚雙眉大似眼無力即破關走姑蘇見密於清涼庵中便問學人絕跡而來特為親近和尚曰莫妄想師曰未審還有堂頭也無密曰看腳下師曰不因漁父引爭得見波濤密曰莫錯會好師便禮拜復於育王補堂主值宜興鄭居士設茶密舉洞山泰首座因緣索眾下語皆不恰師曰食到口邊被人奪卻密允擺茶是年天童解制上堂世尊初生話密曰汝等諸人向老僧擬討甚麼碗拽拄杖下座一時打散師自此全身放下單提棒喝之旨。

　　頌曰風規雨浙浪紋新劍閣通玄家計陳捉敗玲瓏千丈月箇中誰是出頭人。

　　荊溪芙蓉自閒覺禪師久參天童悟師問云一人發真歸源十方世界悉皆消殞和尚在此因甚太白峰巍然猶在悟便打師禮拜悟又打次日又問萬法歸一必定一歸何處悟以扇▆一搖師禮拜悟便踏師通身汗下自此廢寢忘餐不分晝夜卻問西堂林和尚云某甲不會過在甚麼處堂云莫妄想師云畢竟如何堂云鋤頭柄長斧子柄短轉增迷悶因經行驀撞露柱忽然省悟呈偈云心佛眾生三無差別撞破乾坤露柱饒舌次後林和尚開法往參林問云國師三喚侍者汝作麼生會師曰頻呼小玉元無事秪要檀郎認得聲林然之。

　　頌曰天童棒下通身汗卻聽西堂話短長三喚句回聲色外燈傳千古續芬芳。


嘉興大藏經（新文豐版）第 33 冊 No. B288 憨予暹禪師語錄


憨予暹禪師語錄卷第五

　　嗣法門人　法雲　廣學　仝編

　　聯芳偈

　　忻然維那

汾陽放出小獅兒牙爪猙獰意氣殊他日等閒輕露出一聲哮吼震寰區

　　隱素副寺

江南江北復汾陽鐵骨稜稜肖石霜坐斷瞎驢正法眼西河異目播諸方

　　本覺知客

大溈山喫棒痕多轉入汾陽獅子窩養就爪牙莫輕露待時騰踏震山河

　　徹空知客

本色道人堅守操從教千聖不能移等閒未肯輕拋露露出人天眼便迷

　　德一維那

枯樹花開劫外春靈根遠植自威音精勤母惜深培養果熟香飄自有辰

　　蘊璞副寺

一番煆煉一番新不變紅爐始見真爍破人天生鐵面從教佛祖亦難親

　　鼎新知客

參得乾明本分禪生機一路始超然娘生鼻孔全無用濟北家風格外傳

　　雲輝後堂

一番相見一番親辣掌獰拳不讓仁拈得威音前一著翻時為雨覆為雲

　　越塵副寺

法戰當場獨許君機前一句主賓分楊岐三腳驢堪肖弄出人天喪膽魂

　　一如知藏

大冶紅爐爍面門銅頭鐵額盡消魂鍊成一柄金剛劍豎抹橫揮海岳昏

　　相空副寺

聲前一句露全提返擲還他獅子兒掀倒法幢麤手腳將來為我好維持

　　悟圓侍者

雲門糊餅趙州茶覿面拈來驗作家不負大悲機契合從教寰海布曇花

　　本淨監院

靈根本具不須栽遇澤萌芽頓發來異日必當成大樹大悲山上起雲雷

　　本清監院

因地本無法無法因地生果熟香飄日縱橫任汝行

　　西琳菴主

機契孤峰錐劄句通身活潑絕依俙大悲拄杖親分付待聚風雲好指迷

　　勝光監院

廣勝參隨十五年今朝始慶得安然大悲院裏親分付珍重闍黎莫妄傳

　　立菴維那

返擲驚群獅子兒爪牙迅捷利如錐藏身且向深林裏騰踏風雲自有時

　　月菴知客

坐斷堯都第一峰目前誰得可相同臨機別有超方眼殺活縱橫疾似風

　　與二酉宋大苑馬

龜毛白拂當陽舉三世明明鼻孔同分付維摩休擬議狸奴白牯展家風

　　鑑初劉居士

不忘獅子機前句奮迅參窮佛祖關龐老風光今復見臨機未許妄追攀

　　我成張居士

當年請益娘生話枯木花開劫外春鬧市叢中全體露拈來物物總非塵

　　妙空尼

十年為法忘身究機契娘生徹淨瓶堪囑木山妙總句將來任運指群靈

　　達磨初祖像讚

婆心片片往東來不遇其人可嘆哉少室峰前家計泄一花五葉至今開

西來這老禿口甜心甚毒其意大不然惑亂人成佛者樣臭騷胡描他作甚麼　咄

者個老胡心不歇西來東土惑人心肝腸一片難描畫半是思君半恨君

愁眉蹙額氣昂藏話不投機便渡江熊耳山前尤敗露兒孫殃及遍芬芳

　　自贊雲輝後堂請

手持白拂指東畫西一條拄杖殺活無疑魔佛到來未免皺眉喝一喝云知音只有後堂雲闍黎

　　本如監院請

真本無形假名妄立真妄皆除青天白日有時風恬浪靜有時雷轟電掣行臨濟之正令展天童之棒喝江南直造堯都廣勝紅爐初熱次闡西河踞地復開乾明規則一味實頭到底聖凡諸病剿絕只這村僧模樣為渠一並拈出咄

　　寶峰維那請

這漢無面目聖凡情勦絕慣會喝佛罵祖善能敲風棒月常將斷貫龜毛繩穿卻撩天鼻孔客唯有朴厚峰維那數載親遭熟棒喝爾今描畫須識渠知恩香爇庭前柏薰他面孔黑如漆遺與千年後兒孫知是大悲白拈賊

　　了一法孫請

吾真本無形四大若空塵吾孫既描畫空裏卻生紋切須自了徹一物亦不存始見祖禰不了方知殃及兒孫

　　月菴知客請

這尊和尚心空眼曠慣結佛祖冤好起人天謗海底蓬塵生陸地波萬丈如此無賴村僧如何月菴知客卻能六載親依榜樣

　　勝光監院請

者箇憨叟和尚生緣巴子國中法受龍淵岸上三晉六建法幢勝光監院數鉗椎棒下知恩須的當收向文殊閣角中千古兒孫作榜樣

　　本淨監院請

監院寫吾真乞題卻是假真假俱不著端的作麼耶鼻孔撩天絕覆藏本淨摩娑伴邊雅

　　一如西堂請

者箇阿師性情古怪聖凡兩忘佛祖冤害棒頭殺活最難親唯一西堂識痛快知恩不負惡鉗鎚人天眼目須堪載

　　相空副寺請

是相何狀秋空寥曠不是相空孰能近傍桂輪孤朗碧天高祖印重光無有上

　　祖燈侍者請

者箇老漢情性無拘有時暴怒如疾雷有時慈炤似秋月致令熱喝冷棒惡罵麤拳未免婆心特地還會麼徹底家私傾漏泄祖燈豁達始知恩

　　徹空副寺請

這等村僧無狀可憑異凡異聖非古非今人天不著地獄何存參遍海內攪亂叢林名善知識惡燥無情喝佛罵祖以當知恩徹空副寺深受錐針而今描畫成何事莫把沉檀沒鼻薰

　　立庵侍者請

如是村僧無可諭說慈悲一無暴怒千斛世法佛法都盧屏卻但噇村飯任意輕忽打人唯恐不痛罵人只恐不毒不是立菴侍者十載如何湊泊咦水入水兮冤報冤殃及兒孫無有歇

　　越塵維那請

這個阿師人難識渠古頭怪腦異世名模非聖非凡非佛非祖有時性燥如阿脩羅王有時慈悲若菩薩無比動靜了然莫測施為渾無倚依但有的骨越維那相共清風明月裏

　　雲輝後堂小影

這漢尋行精梵行諸緣不著只脩持一衣一缽無餘事或坐或行佛共依七九相逢向上旬耋年端的布車時闍黎末後須珍重鐵樹花開劫外基

　　靈巖洪川主人像讚(諱澄浩)

澄清絕點浩瀚洪深川流百納德洽叢林眾稱曰佛性秉天真瞻之仰之無不欽尊且是誰歟靈巖主人

　　德玄禪人像讚

形本無形相非有像虛空寥廓乾坤浩蕩咄水在長江月在天白雲來往青山上

　　太一禪人像讚

非凡非聖非俗非僧相本無相形本無形既然如是唯此可真留與兒孫堪供養它年久任播佳名

　　詩偈

　　過太行有感

太行山勢險策杖上雲霄極目天齊遠回頭日並高寒猿啼古木幽鳥擇新巢轉憶恩深處關河豈憚勞

　　再遊霍山廣勝寺值雪賦感

白石磷磷一徑幽孤笻乘興復來遊青山不厭雲開合綠水何妨月去留此日風光猶可羨昔年景象孰堪酬六花片片盈空舞印破芒鞋過別州

　　山中久雨

山舍連旬雨彌封一徑苔柴門無客到竹榻有雲來鳥語千峰翠風鳴萬壑哀禦寒先整衲撩亂取荷裁

　　次菊潭胡閣下韻

鳳闕承金御龍樓接玉音惠風噓庶物德澤沛泉林絃頌歌樵牧仁慈及獸禽股肱欣有道良政合天心

　　贈盛京弘福一融和尚

大法遙聞帝里弘曉鐘長夜醒迷聾龍淵一派源流遠蜀嶺家聲根本同麈尾拂開三要印杖頭截斷五宗風人天正眼明如日法雨雰霏萬類蒙

　　示隱素副寺之江南二首

奮志真參悟處深超群端的羨英靈翻身直作獅兒吼莫學他山野干鳴

辛勤侍我太行過為法勞形古不多三喚室中明有據知恩莫負老頭陀

　　示徹空知客

忘身為法不辭勞此去江南路轉遙捉敗清風歸報我起家定許是英豪

　　禮首山念祖塔

巍巍卓豎首山巔萬仞嵩峰列案前汝水東來流漢月牛山西出掛中天燈分沙界明無盡道播乾坤豈有邊不肖遠孫親禮覲深慚無物表心焉

　　次江右震宇楊刺史

萬里秋空鴈影寒孤光一段劫前看兩門柱石多生願百世宗壇四海歡不二堂中逄未晚無雙月下見非難相將補袞調羹手願作靈山正法垣

　　寧寰座主舍利塔下開講法華以偈贈之

雷音遠震辨如鋒舌吐蓮花法喻弘開括五時玄義旨會歸百界妙心宗靈山一會何會隔沙界三根普潤同多寶凌空從地湧證明法化贊流通

　　寄酬四明雲峰雪厂和尚

相違彈指幾更春每憶弘慈豁素塵縹渺雲蹤徒可羨嬋娟月色望來頻象王未睹回身步獅子遙聞踞地嚬無柰業風吹到此雙眉時結苦思仁

　　懷滄起朱太史

姑射峰頭雲散彩一輪明月照汾陽恒懷妙論朱夫子異日西河共舉揚

　　示廣道田居士

誠心參叩已多年力竭情窮一句玄針缽機投明掌下白花新綻火中蓮

　　示廣寧馬居士

滾滾波濤息不難死生一著好生看臨機薦得棒頭旨說甚油麻樹上攤

　　示耐心禪人

忍耐世間為第一安心隨處得便宜個中識得安心法春去秋來總不移

　　訪雲石張孝廉

策杖行來日欲曛山家無可贈于君幽然此道吾無隱檻外清波泛白雲

　　雪梅

傲骨冰肌類莫同暗香浮動雪花中群芳未放君先放肯逐江南桃李紅

　　示明吾劉居士

明明向道吾無隱智者如何轉更疑若有一毫頭不露老僧情願入泥犁

　　壽維綱申居士

遙望南山騰瑞彩瑤池仙客集君家懸弧卻值生申日壽苑常開不謝花

　　示法華禪德

開權顯實示當家舌底常開優缽花衣裏有珠如薦得不須門外覓三車

　　示實行禪人

真實功能全行証當陽一句莫遲疑電光影裏翻身轉始到心空及第時

　　示離言禪人

離卻語言識自心漫于紙上苦追尋微塵剖出大千卷剎剎塵塵說不停

　　示成吾徐居士禮五臺

君來話別禮清涼山自高兮水自長遇著文殊休放過乾明歸要五名香

　　寄懷長安爾璽于邑侯

每憶堯都邂逅時連床風雨話雞啼長安一片清宵月無限清光到竹扉

　　示見真禪師

廣勝初參見乾明見若何若能真見見方識果無多苟不如斯會空將歲月磨玄關如透脫免被淨明呵

　　示佛乘侍者

傾心為法捨塵緣一念精參徹道源直下悟來無可得超然高出佛乘先

　　雨霽登高

雨過青山翠欲流登高逸興樂優悠峰頭縱目青天外不覺閒身步斗牛

　　辭院歸山

院辭村落隱山林緇素盈衢遠送程一片白雲如款曲幾多幽鳥似逢迎非因厭鬧妄求靜為欲舒懷恰野情去住了忘于彼此盈眸聲色總天真

　　偕眾入姑射

拽杖披雲入翠峨參隨龍象踏煙蘿高低瑞色浮青巘遐邇祥雲結綺羅太白分燈輝濟北汾陽獅子吼西河法幢仙窟從今豎正脈流通萬億多

　　次元夫王文學翫月韻

山河遍現總心光視聽分明不覆藏一段孤光如可掬吾無隱爾體全彰

　　龍文王貢士入山修供

結茅虔禮大悲王普為群靈禱吉祥不是靈山當記莂遠臨泉石共敷揚紛飛花雨盈山谷繚繞香雲結道場儒佛宗風原不二維摩一默體全彰

　　除夕示眾

轉眼年華一歲除蹉跎不覺五旬餘應緣無力心如水養道常思草結廬恒愧住持功行薄每慚荷眾福緣疏安平退隱隨時過珍重諸禪為法居

　　示大醒法孫歸弼河陽覺長老

法門種草貴真誠心不吾欺佛祖昆珍重輔揚正法眼兒孫他日滿乾坤

　　贈道源座主弼化

道德淵源三際同法門標表羨高風輔揚妙化人天仰指出昏衢正眼通

　　早粥示眾

白粥黃虀山舍便漫嗟淡薄坐空筵箸頭碗底青天現粒米檀心非等閒

　　示福宇知客歸空王山

參罷乾明復故山清風明月杖頭擔到家相見空王老莫把拳頭肋下還

　　示佛然侍者

巾瓶侍我十年餘擇火焚香日不虛吹起布毛舊公案莫教容易放過渠

　　示佛如侍者

古人學道豈尋常繼晷焚膏刻不忘即佛即心心即佛如如不動體全彰

　　齋榜引

清泉爛煮接方來賢聖同堂笑滿腮幸有維摩伸隻手缽盂開口歎奇哉

　　執事榜引

法幢須藉大家扶四海同歸在此居一等風雲看變化百千三昧顯無餘


嘉興大藏經（新文豐版）第 33 冊 No. B288 憨予暹禪師語錄


憨予暹禪師語錄卷第六

　　嗣法門人　法雲　廣學　仝編

　　行實

　　師在汾陽獅子禪院忽一晚性明監院忻然維那隱素副寺本覺知客領眾懷香入室請師述行由師云四大非有五蘊本空有何行跡可狀哉進云後學規模乞垂遺訓師云從上古人如亮座主隱山和尚蹤跡弗留豈更行於紙墨乎但貴諸人真參實悟徹見父母未生已前本來面目非但山僧行狀從上佛祖根源直向諸人腳跟下一時看透豈不快乎眾堅請不已師乃徐曰往年經歷雁影雲蹤遺忘多矣聊舉梗概以塞眾請吾蜀之順慶西充王氏也父某母楊氏余童年時先父常對余曰我中年缺嗣求禱於佛願得二子一以祀先一以侍佛後果如禱一夕先母夢蒲衲僧投宿而娠生之日有三老比丘至家語先父曰聞君已生貴子正值日光東昇可名洪暹先父遂因茲命名及八歲父即送本縣圭峰禪院禮壽庵業師出家師授諸經讀至自皈依佛當願眾生體解大道發無上心處自云既然如此讀之何為但好跏趺兀坐不務習學時人呼為憨和尚自思生死事大若不參訪知識決明大事謬為釋子何益於世乎十六歲辭師行腳再三不允次年師忽示寂遂盡法門孝畢急欲辭行以果前願又以先母染恙不忍遠離因自克責痛念道業無成慈恩何報即懇禱三寶頂禮法華尊經一部願乞慈闈身康病愈同發菩提乃過一年先母辭世罄其衣資嚴設道場安厝事竟方禮峨嵋至潼川遇草庵五臺和尚開示云切須參究決成法器若不然禍身未久而知遂即參歸仍往覓覲草庵是處竟無蹤跡次參含璞和尚授以不是心不是佛不是物話參至數月瘡病纏身自愧宿業障重般若緣淺晝夜猛志精參少有得意忘身之快猶強隨眾出坡又因失跌傷手調治半年不能全愈先父聞之走人接回醫治一月乃愈仍辭先父往彼參究不及半載又與能師弟歸接先父同詣含和尚處落髮受具未及一載示寂乃依茶毘入塔峨山是時兵戈饑饉叢林眾散結甲同志數人入於深山共相參究惟採山蔬度日晝夜精勤工夫至於定中不覺有山河大地人我物色惟疑情未破話頭不明卻向經教文字中未見未聞之意了了分明及看華嚴經菩薩受用處宛然無異但于淆訛公案又卻去不得晝夜慚慮忽憶古人云已見未透不遇明師終成癡狂邪解今經三載不近知識虛棄時光徒受辛苦即于乙酉年奮志同能師弟出山行腳又值大兵平蜀其時荒難升米二金人多互相食噉結友數人同行遂出劍關入秦涉晉又以冠氛梗路同侶憚進乃嘆曰寧死豈可退菩提道心耶必欲至善知識所決明大事死無恨矣己丑夏行至太原途受困熱苦患痢疾於道場溝晝夜百次憶得古人於病發悟我輩根行不及但奮死不忘參雖身無力而心志精明蒙主人檀越道誼殷殷調治冬季方愈次年春正清明交鋒之際冒兵直行覲禮五臺又至盛京愍忠寺上普下潤和尚處圓具彼中專究毘尼無有能決此大事者又因病目水瀉即告辭南詢至東魯猶值兵難水難齊發拚身奮志直抵江南首參夾山箬庵和尚處入堂打七病目雙盲自愧業重福輕死不出堂必完一七及至七完雙目全愈我問云此是選佛場心空及第歸如何是及第歸山云大眾在這裏我云恁麼處處綠楊堪繫馬家家有路透長安山云那裏是你透長安處我便拂袖歸位時因水難絕糧散眾往參天童林祖值祖已示寂方請牧雲和尚主法正值饑饉斗米五錢大眾一千五百其淡薄難可言諭久而又患脾瀉但慶為法者多互相策進不以苦病為障依住三年自得工夫親切病皆退矣我問向上一著則不問非即非離意若何童云不打這葛藤我云馬祖道即心即佛黃檗道非心非佛又作麼生童云東西十萬南北八千我云昔日馬祖今朝天童童打一拂云穿卻汝鼻孔我云龍得水時添意氣虎逢山色長威獰次因小天童弘智禪師塔院頹朽年深夢感張鎮臺重脩工完啟請開光尚命眾以夢感開光作法語我呈云歷代老古錐傳法震寰宇遺跡整頹綱感夢於檀護東谷菴然炳煥新祖師覿面無回互敢問檀護還識祖師麼驀拈筆點云祖師法眼如千日為君指出大家看和尚點看即命堂中領眾一日示臘雪二見題令眾作偈我呈偈云一番結瑞一番寒天地凝然不二看凍破虛空文不露當陽惟放一毫端童點頷之因和尚出山我往參雪竇奇和尚問云向上玄關則且置末後一著請師通竇云汝從溈山來麼我云天童雪竇何異溈山竇云喫茶去我云不勞醉後添盃拂袖便出過江參報恩琳和尚恩問云大千沙界海中漚一切聖賢如電拂且道那箇是你本來面目我云萬里一條鐵恩云急走過我即珍重歸位又參靈隱具和尚值上堂我問云鐘未鳴鼓未響早已葛藤露布了也更陞此座堪作甚麼具云特為闍黎我云何必畫蛇添足具云更問作麼我云也要對眾證盟雖然隨處機緣荅問自覺疑情未破見地不親奮發自誓絕睡杜言若不明此大事決定罷參深藏巖谷免玷僧倫至第三日中夜正疑德山未後句經行簷下並不覺有身心唯秪一個疑團忽聞飛來峰作樂聲釋然頓脫胸中疑慮始知天地同根萬物一體從前所疑佛祖公案一一了然即有見道偈曰也大奇也大奇管樂聲吹向上機撲碎虛空無向背倒騎鐵馬趁須彌(二)大千沙界若浮萍祖佛猶來卻是塵識破這些關捩子一毛頭上定乾坤(三)不疑佛不疑祖大蟲元來是老虎橫空寶劍露鋒鋩魔佛皆揮絕狐種其年正三十五歲不由自愧自喜思古人一聞千悟我輩鈍根喫許多艱辛苦不乘其夙志安能得到今日耶始知佛法本自現成頭頭虛明自照從前未明公案一時頌出及旦呈方丈從頭看過云據子知見悟處分明從今正宜深畜厚養母妄出頭我即禮拜而出不意雪厂兄同過嘉禾參禮本師。

　　師問云聞汝于飛來峰撲碎鼻孔是否我云和尚那裏得這消息本師云現今贓物捉敗我即珍重而出即命掌副寺一日本師落堂垂問云一喝不作一喝用諸人作麼生會我荅云覓甚麼碗師頷之又因本師誕日上堂我問云威音那畔事朕跡不留兜率降王宮自揚家醜今日和尚誕辰未審如何指示師云桂子月中落天香雲外飄我云信步踏翻毘盧頂管教千聖落下風師云上座腳跟在甚麼處我便喝師云好喝我云莫怪渠儂多意氣他家曾踏上頭關師云重說偈言我云老老大大作恁麼語話師云又恁麼去也我即珍重歸位至秋告辭執任欲圖適意山林本師再三不允我乞改任遂命知藏一日侍立次師舉天童密祖垂問唯一師云興化道紫羅帳裏撒珍珠你作麼生會唯一師下語不契汝向這裏道一句看我云滿盤托出本師頷笑歸方丈自後機緣偈頌總載錄中無更繁敘至丙申元旦上堂畢示拂二柄命雪厂兄與我出位受付自愧德微行淺識智不聰豈敢承此大任固辭不受本師云汝各將去他日自然風雲聚會為吾流通正法眼藏囑之再三不敢違師慈命遵付作禮而退至二月初忽命北來訪諸祖庭即時渡江涉晉經歷堯都遇古羊二酉宋大苑馬機緣相扣遂請住霍山廣勝寺次受汾陽滄起朱太史請住太子禪院乃遣隱素徹空二禪人復命芙蓉余因本師有命守志汾陽聽其緣分雖與眾兄弟共聚相參實非吾之本意暫遵師命聽其前緣今為諸人懇之再四多少落索一時狼藉了也如上所說自山僧十八歲出方參學至三十五歲頓脫疑團釋慮心歇從前歷盡關山受盡辛苦單為明此一段大事因緣且問大眾還知大事因緣麼良久云百尺竿頭重進步十方世界現全身珍重勉旃監院領眾作禮而退。

　　佛事

　　天童林祖忌拈香云通玄峰頂起萬丈洪波太白巖前會五湖龍象不遠劍閣路三千特特南詢趨甬上誰知未到清關先已藏身北斗雖然爭奈鼻孔今日依然落在頑孫手裏驀顧左右云還有知其落處者麼良久云隱隱常懷舊日嫌相見猶如不相識。

　　為法華禪德舉火云水綠山青玅法流通於三際風和日暖青蓮香噴於人天不從鷲嶺親聞焉得汾河普濟惟此法華禪德忘形荷法克己為人始自汾河岸上一旦相逢既而乾明室中九年佐贊今朝撒手獨翛然大地都盧無處著雖然山僧更助汝一道三昧去也便燒。

　　為淡薄住持起龕

　　卓拄杖云今朝踏斷路頭寬脫體無依任往還覿面與君通一線泥牛已過萬重山。

　　舉火

　　以火炬打○相云淡闍黎還會麼般若如大火聚四邊不可湊泊若過得者重關子方許青霄獨步鬧市橫身其或未會擸下火炬云驀面來也。

　　入塔

　　生本無生滅亦非滅七十餘年化緣事畢得旨歸根退藏於密雲斂長空一輪秋月以拄杖指骨襯云且道者個又向甚處安著乃下骨云大地渾然無縫隙安身何處不稱尊。

　　為淵白西堂舉火

　　淵源磬室演化西秦顛拈倒弄換斗移星駕鐵馬於霄漢騎泥牛於河汾十年疑石霜之句今朝決斷於乾明透出通身無影像豁開眼界露全真然雖如是且道葉落歸根一句合作麼生擲炬云縱觀寫出飛禽跡徐行踏斷流水聲。

　　為道安上座舉火云

　　大道只在目前何須別尋蹊徑若會大道真體自然隨處安靜如是則生也安死也安秪如不生不死又作麼生乃擸下火炬云臘月蓮華火裏看。

　　為雲谷沙彌火(名常清)

　　常光三昧清淨本然體遍十方了無去住以火打○相云會麼隨處風流無背向腳頭腳底總西方苟或未然山僧重為指出擲炬云一片白雲消散外孤輪皎潔印千江。

　　為天鵝火

　　心佛眾生原不二覺迷幻妄有形差杖頭撥出通天竅任運風流沒一些舉炬云會麼直下明明無背向鳳雛越格是生涯。

　　雜著

　　進退之鑑

　　夫上古住持進退則鑑宜時當然寄四大浮囊於三界海中若太倉之粒粟其驟進勇退雖千萬里何利害云乎哉良由人情好惡不等進亦是非退亦是非人不能遠鑑至理動為是非所惑一進一退惟任妄情卒無所主惟聖賢則不然其進必以道則思所以濟人其退必以道則思所以補過其餘進退之頃雖百折挫而浩然無憂較之卒無所主者何如哉其或于榮冒寵孳孳為一己之謀者進則與業會退則為情轉是非之跡動輒紛然因果之招凜然莫隱道人於進退寧容無擇焉原夫聖人洞窺理底存實於中惟恐斯須或忘之也是故于無量劫專求至道乃破生死魔而返靈源之實也逮今時遷物變為道人疏淪溺情海勿求出心究竟為冤彼此何益嗚呼大聖尚慈憫設千萬接引之方亦且未拔眾生之苦我何人哉豈可不退隱乎。


