嘉興大藏經（新文豐版）第 33 冊 No. B280 神鼎雲外澤禪師語錄


　　神鼎雲外澤禪師語錄序

　　余己卯庚辰間聞雲大師名籍甚及讀金正希先生語錄序推崇不遺餘力心尤慕之浚師往匡廬抵蘄州南屆長沙距吳會三千里竟不得一見越十年師入滅又十六年惺寐禪師以其語錄全帙示余展讀彌日乃知人天佩服非偶然也師少而英俊久參耆宿深有發明入陽山見授和尚機鋒迅疾應對如流陽山云汝進語都筐但桶底未全脫在乃發憤再參忽風動簾幙撲蔌作聲從前玄妙寶重處一齊脫落陽山每加勘驗知其證悟非虛始以衣拂付之住匡廬五乳峰採茶作瓔珞粥終年枯坐一日讀高峰自述悟因遂自計曰彼見演祖贊時已悟到虛空粉碎大地平況如何為雪巖末後一拶卻透不過復力參二載偶因失足墮澗山禽驚起飛鳴一聲不覺徹應透現自是大用靈通縱橫自在主賓玄要左右逢源三主祖席衲子雲從應機接物雷厲風行殺活臨時光明直截使人近傍不得湊泊無繇昔臨濟吹毛石火東山撲倒便休師真不愧祖風矣嗟乎世間賢達皆有悟地但末後一關未能打破終是悟中之迷雖高峰為古佛再來其前段猶不免此況餘人耶師之悟力全在重關更進如與群仙同上雲霄獨能撞開天闕宜其自利利人無不具足所傳語錄頑豔服膺也正希先生曰大師面目定不在語錄中具眼者薦取余曰大師面目何嘗不在語錄中但非具眼者不能薦取耳陽山不妄記莂生平煆煉惟師一人師得法十八年門徒參請嘗千數而終身無所付囑惺寂禪師為同參兄弟不遠三千里往來佐師滅度後結集前後語錄已刻未刻如干卷行於世正法流通惺公力也誦斯錄者其無忘厥功。

　　時
康熙十一年孟春穀旦　雲間王光承槃談撰

　　雲外澤禪師語錄原序

　　<<PIC>J33p0258_01.gif</PIC>

　　<<PIC>J33p0258_02.gif</PIC>

　　神鼎雲外澤禪師語錄序

　　汾陽有三種師子句一曰超宗異目二曰齊眉共躅三曰影響音聞三種之中無論影響音聞為野干倚勢異類無分即使齊眉共躅見與師齊早已滅師半德矣唯夫超宗異目見過于師方堪傳授然自曹溪散席以來歷唐宋元明屈指幾人堪稱此種回翔今古庶幾黃檗大仰德山臨濟洞山巖頭雲門玄沙以至汾陽昭石霜圓五祖演大慧杲應菴華暨近代先師悟老人數十輩而已先師龍吟滄海虎嘯深山一時風雲馳驟非但首下天台席多香象狻猊即出自天童刀尺散而之四方者類皆超師有作如磬山再世雲外澤公其一也公始開發天童繼參陽山得受記莂遂深隱匡廬之巔時中現行流識治以悟力一切併消卻疑高峰有悟後之迷念不去心一日偶采野蔬墮深澗忽山禽飛起大叫一聲不覺泮然冰釋從此全機透脫大用現前盡十方世界大地山河草芥人畜都盧是箇清淨光明遮那妙體窅忘彼此泯絕是非故其引接方來提攜未悟從無住本洞示當人不論初機宿學才跨門來教渠一蹋到底直踐至泰至安之域大休大歇之場然擬莽鹵承當便與深錐痛拶而諸方來者非慧偏識短則半青半黃愍其雜毒入心過由師故復於告香普說時舉當世邪知謬說之師條陳其妄指斥其非反覆萬有餘言而娓娓不休焉於乎默照邪禪誤人尚淺大慧禪師尤且肆口譏訶矧穿鑿邪解之害人至戕慧命忍視其禍延不起而救正之乎公既契悟恢宏抑復三學該鍊昔玄沙說法往往與修多羅吻合所以雪峰稱備頭陀為再來人今公說法提綱固已破除佛祖華擘玄銓矣至若因事對機則又一一從如來性起妙德中拈出雖不攢花簇錦要亦麗日光天寧曰公僅叢林銕舌遠殆幾希禪判官之永明壽乎故予謂磬山門下超宗異目獨公一人夫豈阿其所好哉惜夫法門衰替人之云亡九原如可作微公吾誰與歸。

　　康熙八年歲次己酉月維小春弘覺忞老人撰

　　雲外禪師語錄目錄卷之一菩提上堂卷之二老祖上堂卷之三神鼎上堂卷之四普說(二)卷之五小參卷之六小參卷之七機緣卷之八機緣法語(附)卷之九拈頌卷之十書問卷之十一偈淨土詠(附)卷之十二詩卷之十三雜著卷之十四散話卷之十五散話附傳遺囑

雲外禪師語錄卷第一

　　參學門人宏怤編

　　住蘄州菩提禪寺語錄

　　順治己丑七月師在廣濟接引菴受請拈張高眾護法疏見麼遍界不曾藏今朝重指註便解承當還較些子如或未然且付維那宣讀。

　　入院至山門師卓拄杖云入門一步智者知歸掉臂便行人天罔措且道畢竟如何喝一喝。

　　佛殿權掛垢衣云是佛卻披珍御復名誰當陽註破無多子三拜渾同古佛儀高著眼莫狐疑四山驅綠擁禪扉分明月在梅華上看到梅華早已遲展坐具三拜。

　　祖師兩兩三三起禍殃鐵釘炊飯要人嘗和贓捉敗菩提寺覿面無私一炷香。

　　伽藍兵荒接踵幾經年賴爾靈光寺巋然今日我來重著楔塵塵剎剎一光拳。

　　開山醫祖像東也撞著箇漢西也撞著箇漢誰知下載清風兒孫卻得一半且道那一半作麼生暫時放在暗窗前明日與君重計算。

　　據室小小方丈無勞伎倆是佛是魔雙收雙放堂堂坐斷地天先笑看華鯨來入網。

　　拈護法疏達磨鼻孔夫子眼睛俱在者裏和盤托出還有委悉得者麼如無不免煩他維那宣讀一過。

　　舉法衣云從上老古錐遺下者具皮毛後代兒孫透到臨末稍頭箇箇少者一杓惡水不得今朝解脫不下看看山僧入者蟲豸去也搭衣云不入驚人浪難逢稱意魚。

　　指法座云大眾會麼者箇寶華王座常在諸人頂𩕳上安著不寬不狹無欠無餘汝等諸人要推推不開要上上不得何不直下與麼去如或未能山僧為你拈卻便陞拈香祝
聖訖復拈香云生平扶弱不扶強不涉恩讎獨主張雪老冰枯紅燄發一爐香散海雲忙奉為磬山第二代松際先師授和尚爇向爐中從教炙地熏天去也斂衣就座維那白椎云法筵龍象眾當觀第一義喝一喝云直饒向未舉椎前薦取將去早已落二落三了也且第一義畢竟如何莫有道得者麼僧問昔日靈鷲今日菩提未審是同是別師云一不成二不是進云恁麼則靈山一會不異今朝師云卜不習吉進云謝和尚指示師便打問馬祖三十年不少鹽醬未審和尚今日事作麼生師打云當爐不避火進云恁麼則大抵還他肌骨好不風流處也風流師云那裏學者虛頭來進云和尚恁麼那師打云前言不應後語乃掉拂子云堂堂無一物箇箇是菩提擬欲求玄旨依然涉路岐所以教中道一切眾生即菩提相不可以菩提而得菩提又云十方諸佛不得菩提六道眾生不失菩提如是則盡十方界都在諸人菩提裏盡十方世界是諸人一箇本身十方諸佛出現於世轉法輪度群有入涅槃一切眾生流轉生死受無量身經無量劫總不出諸人本身三昧何不直下與麼去豈不省力還有信得及者麼直饒你向者裏信得及去山僧更要問你盡十方世界既是諸人一箇全身為什麼居者不知行者事人間不聽上天鐘到遮裏須知有透脫一路始得如或不然縱使問一答十問十答百總在燈影中行相似若要親證自己菩提本身何異認驢鞍橋作阿爺下頷者哉秪如山僧今日承眾護法之請一行人眾同到菩提鼓響鐘鳴人來客往喫茶敘話循禮循儀開示陞堂當機問答且道是親證耶非親證耶若向者裏瞥地去便可上與十方諸佛同一慈力下與六道眾生同一悲仰還會麼眾生即是菩提相杪秋風日殊清亮卜方世界是全身人人腳底重千觔句下若能親薦得山層層又水層層復舉保壽開堂三聖推出一僧壽便打聖云你恁麼為人不惟瞎卻者僧眼瞎卻鎮州一城人眼去在壽擲下拄杖歸方丈者一則話叢林往往拈提盡道三聖保壽共出隻手扶豎臨濟門風恁麼商量何殊矮子看戲殊不知二大老弄巧成拙敗闕愈多山僧今日拄杖開封還有共出隻手扶豎磬山門風者麼如無山僧不免為眾竭力去也卓拄杖喝一喝下座。

　　安職事上堂四祖縫衣後靈蹤護有神道場千古舊法席幾番新愧我非時出諸賢共挽臨今朝安職事位位信天真且道作麼生是天真底消息聻良久云釋迦坐禪彌勒煮飯觀音種菜普賢搬柴只有憍陳如尊者冷冰冰地長年打坐山僧看見便去罵他今日安眾職事了也你為什麼不去隨眾作務他道和尚曾作箇什麼來山僧被他一拶直得無言可對無理可伸一場懡㦬而回只得告訴大眾知有恁麼事且道知底事又作麼生擊拂子云諸佛菩薩耐煩耐煩珍重珍重。

　　結制上堂掉拂子云不借無生國何須向上機即今一句堂堂光燦爛瓦解冰消萬劫疑不住見聞之內全超鑑覺之淵若是天外出頭底衲子向未舉已前撒手便行豈不成大丈夫哉如或未然有疑請問僧問當今宗旨建立之初請問和尚如何是奪人不奪境師云巢知風穴知雨如何是奪境不奪人師云驚衣雖脫了鵫鴩尚矜誇如何是人境兩俱奪師云花須連夜發莫待曉風吹如何是人境俱不奪師云海闊從魚躍天空任鳥飛進云四句已蒙師指示直截根源事若何師便打乃云霜林葉落體露千山本來面目無藏處三世如來口嘴乾便恁麼去猶涉途程總不如何墮坑落塹山僧今日為汝諸人放一線道直教箇箇如獅子兒壁立千仞去也卓拄杖喝一喝。

　　上堂教中道自心取自心非幻成幻法不取無非幻非幻尚不生幻法云何立如幻三昧王彈指超無學此阿毘達磨十方薄伽梵一路涅槃門拈拄杖云恁麼會去彈指超無學橫置拄杖云恁麼會去停四長智養病喪軀復卓拄杖喝一喝云這段葛藤貶向什麼處去也良久云神龍一舉透無邊纖鱗猶在泥中躍下座。

　　上堂月月有箇初一諸人那箇不識雖然亙古亙今未免有虛有實還有知虛識實者麼問答竟乃云三世諸佛證不到歷代祖師說不及作善便生樂方作惡還沉苦地娑婆世界斗量來秪得三千一百斛憑中賣與阿修羅十貫銅錢猶不足告汝大眾此事不可使外人知外人知道將謂山僧既稱一方善知識為什麼將大斗量常住東西私下出賣良久云山僧有箇道理回復他且道是什麼道理喝一喝下座。

　　上堂僧問把住乾坤失色放行瓦礫生光即今正令全提誰是當其鋒者師云高著眼進云恁麼則直下知歸去也師云對面三千里進云向上事還許學人露箇消息也無師云你試道看進云野色更無山隔斷師云鳥棲林麓易人出是非難僧禮拜問萬機休罷時如何師云莫辜負你者一問進云恁麼則直下擔荷去也師云你又辜負我作麼僧擬開口師便打進云某甲到遮裏箭盡弓折了也乞和尚慈悲示箇安樂法門師打云者納敗闕漢不打更待何時乃豎拂子云大眾見麼所以道欲明向上事須是向上人若[毯-炎+畏][毯-炎+畏]毸毸地則不得也直下便見更無回互纔涉思惟劍去久矣何況蹋步向前問禪問道穿鑿商量挑著屎擔傍家走喚作參禪學道闖入邪魔隊裏被瞎眼阿師將丈二釘八尺楔釘卻眼睛彼此歡喜喚作逼拶工夫付衣付拂奸心詭計正眼看來如糞坑蛆蟲相似汝等諸人大開了眼看看是箇什麼道理直下更無第二人天堂地獄餓鬼畜生菩提涅槃盡是汝諸人日用經歷底步步過無量無邊世界皆是諸人分上事秪為不見有一毫異法故有如是大用若約衲僧門下猶是小用且道如何是大用聻意氣不從天地得英雄豈逐四時推喝一喝下座。

　　冬至上堂陽極則陰生陰極則陽至陰陽不到時萬化由茲起所以道一句通同十方快暢起也海晏河清住也乾坤失色且如不去不來不起不住時又作麼生行履聻諸人還委悉麼良久云如或未然更為註破一九與二九相逢不出手還較些子三九二十七凍得虛空成鐵壁四九三十六畫蛇切忌重添足五九四十五陽氣發時無硬所諸人莫謂冷全消更有春寒四十五直待九九八十一恭喜諸人大事畢回頭更擬問如何獦蚤蚊蟲劈嘴擲喝一喝。

　　臘月初一上堂卓拄杖云戒由心生心依戒起了得自心無事不畢長安甚鬧我國晏然高氏沙彌舌頭拖地但得心安處處安觸目無非波羅密要了生死根源記取臘月初一。

　　上堂僧問德山入門便棒臨濟入門便喝未審還有為人處也無師云急走急走僧云走後如何師打云病鳥不離窠內死僧喝師又打乃云德山入門便棒臨濟入門便喝總是鹽湯止渴無風匝匝之波撩起便行還較些子若是困魚止濼病鳥棲蘆翻成禍事菩提門下總不與麼人情若好喫水也肥汝等諸人還知渾身坐在水裏麼拈拄杖下座打散云選佛若無如是眼宗風那得到于今。

　　授比丘戒上堂橫按拄杖云佛殿出家天地前山門鐘鼓皆稽首草木叢林尊證師羯磨教授南北斗今朝特地為舉揚堅持此戒甚希有萬機休罷急須行眼底有華不唧溜人人本具悉周圓一亙晴空無量壽情與無情度盡時淨戒於焉始成就卓拄杖喝一喝。

　　臘八上堂拈香竟乃云今朝乃是釋迦世尊成道之辰汝等還見世尊面孔麼拈拄杖卓一下呈起云釋迦世尊來也他道奇哉一切眾生具有如來智慧德相但以妄想執著而不能證得不證得且置作麼生是如來智慧德相聻大眾釋迦世尊被山僧一拶直得無言可對無理可伸山僧不覺呵呵大笑汝等還知有遮箇事也無若知不俟更舉若也不知山僧為汝重加註腳乃卓拄杖數下云如是知如是見如是信解不生法相且宿草菴寶所在近喝一喝下座一歲旦上堂僧問豁開戶牖萬里不掛片雲杲日騰空四顧松風滿座新年頭佛法則不問如何是梅華一點的消息師云三日後看取進云當初迦葉曾註破一笑陽春遍九垓師打云遮場禍事天來大僧禮拜師乃云有物先天地無形本寂寥能為萬象主不逐四時彫傅大士恁麼說話美則美矣未盡善也山僧亦有一頌舉似諸人爆竹一聲催臘去梅華幾點送春回禪和拍掌呵呵笑大地含生脫陰胎大眾看看釋迦老子騎佛殿越山門來拜年也下座。

　　解制上堂一期結卻布袋口露地白牛變作狗拆卻牛欄在此時當陽突出看哮吼還有哮吼底麼僧問世出世間是箇大鑪韛和尚今日制作麼生解師云火盡不添柴進云畢竟向什麼處安身立命師云無入不自得進云恁麼則佛祖位中留不住煙霞依舊遶青山師云八華絿子上不用繡紅旗進云且喜露柱燈籠證盟去也師便打乃云即此見聞非見開無餘聲色可呈君箇中若了無難事體用何妨分不分即今打鼓陞堂四眾雲集方丈老漢口吧吧地說長道短且道是聲色不是聲色是見聞不是見聞即今萬象摐然音聲歷歷又如何得銷繳去到者裏若未透脫綱宗底二六時中觸境逢緣不是隨聲逐色定然愛靜惡喧有見聞作一邊無見聞作一邊心境紛紜識情擾擾如何得了生死去若能即此見聞之中而見聞所不能到居塵勞之地而塵勞所不能侵亙古亙今了無聲色堂堂坐斷見聞念念全超向背解制結制是什麼熱碗鳴聲雖然如是自救則得若要開鑿人天眼日提持向上宗乘更須颺卻全身向那邊更那邊翻箇筋斗再來菩提手中喫棒且道既到恁麼田地為什麼還要喫棒聻平蕪盡處是青山行人更在青山外卓拄杖喝一喝下座。

　　上堂覿面分明猶為客作回光歇念籓內羝羊一色千差動靜無住言思不及處別有一壺天作麼生是言思不及底道理還有具爍迦羅眼者麼豎拂子云山僧今日可謂正直捨方便但說無上道如轉輪聖王解開髻中明珠等施諸人若能向者裏大開了眼頓入大安樂法門豈不快暢平生雖然如是能有幾人得到與麼田地蓋緣山僧遮裏無絲毫異路與人行無半句語言與人坐諸方學得的解得的盡是明窗下安排印板上露布泥牛木馬石女金鐘覿面全提懸崖撒手死言死語築滿肚皮乍到山僧遮裏不知是何說話茫無措手真可憐生所以道觸目堂堂頭頭具足向遮裏悟得個無相無名本來無事正是箇大屎坑多少人向遮裏出頭不得橫著肚腸舒機發用明朝後日蹋翻來路方知慚愧殺人直饒道了了靈知知亦不立根塵迥脫照體自如雖云成等正覺向上行履若約衲僧門下猶是貼肉汗衫也須脫得乾淨再來山僧手裏請棒喫喝一喝。

　　結制上堂僧問即今正在已結未結之際初機罔知適從求和尚指示箇入路師云莫作夢進云點石化為金玉易勸人除卻是非難師云伐冰之家不畜牛羊進云謝和尚荅話師便打問萬法從心生諸緣唯性曉本無迷悟人秪要今時了今時了後如何師云依稀似佛鹵莽為僧進云正當與麼時還是已結制未結制師云若是鳳凰兒終不踐生草進云謝師指示師打云一條紅線手中牽乃呈拄杖云大眾見麼十方三世一切剎土中若聖若凡一齊在山僧拄杖頭上成等正覺轉大法輪各各遍入微塵國土一一國土中各各見有雲外比丘統領佛剎微塵數菩薩摩訶薩眾於紫雲峰頂演說如是甚深般若波羅密窮未來際無有間斷身語意業無有疲厭若能如是見得各各具足各各圓滿各各解脫各各成現不資一法不欠一毫長期短期結制解制是甚麼熱碗鳴聲如或未然也須真參實悟一番始得不見古人道毫釐繫念三途業因瞥爾情生萬劫羈鎖直饒纖念不起猶為死水生蟲無端依戶傍門未免墮坑落塹直須捏死猢猻髑髏前更無魍魎拈來便用臨機處殺活縱橫大家自在逍遙擲下拄杖云一任拋來擲去喝一喝。

　　上堂眼若不睡諸夢自除心若不異萬法一如終日在世間塵塵無一事何須說離說即說玅說玄雖然如是既到恁麼田地直須努力向前不可優游小徑所以道日可冷月可熱火星燒著梵王衣卻是新羅人打銕語不到處問荅縱橫思不及時千酬萬應更有一言全舉似歸堂止靜對跏趺。

　　上堂僧問古人道離心意識參絕聖凡路學只如心意識作麼生離師云一座纔起大地全收進云畢竟如何保任師云十二處亡閑影響三千界放淨光明進云通身無罣礙處處絕行蹤師云德山元是老婆兒進云某甲總不會師打云你且喫棒著乃舉昔日法眼禪師道眼中無色識識中無色眼眼識二俱無云何令見色師云與麼話墮阿師何異稚兒弄影明頭合處暗裏全彰象王行時狐蹤絕跡十字街頭跛鱉盲龜千金不換一枚鎮海明珠一文錢賣卻七八十顆不為分外遮裏若作佛法商量更須買草鞋行腳始得不作佛法商量帶累山僧也是箇瞎漢山僧六十年前有箇超諸方便句子今日布施諸人且道是什麼句子聻擊拂子云達磨大師無當門齒下座。

　　上堂師舉金剛經爾時世尊至實無眾生得滅度者乃豎拂子云世尊一條生銕脊梁壁立千仞纔被須菩提輕輕磕著便向草裏輥將去雖然如是可謂入水見長人也當時若只向應如是住如是降伏其心處便休今時承虛接響漢向什麼處摸索若是山僧則不然見他道唯然世尊願樂欲聞便云穿卻了也復豎拂子顧大眾云還見世尊麼良久喝云若向遮裏了徹將去一大藏教當下圓成如或未然且行羅漢慈解結縛故行如來慈度眾生故喝一喝。

　　上堂實際理地不受一塵靈光獨耀無古無今佛事門頭不缺一法直撞橫沖七通八達兩行滯貨一齊收千林萬壑冷湫湫落日紅霞千嶂錦西風黃葉一聲鳩卓拄杖喝一喝。

　　結制上堂橫按拄杖云汝等聞有箇雲外長老出世各各頂笠腰包來到遮裏參禪學道擬會西來大意錯了也殊不知山僧從無量劫來常在你頂門打坐寸步不離你要見則得欲覓則不得你擬向玄妙處覓山僧山僧不在玄妙處你向平常處覓山僧山僧不在平常處你向了不可得處覓山僧山僧不在了不可得處你向一切處見山僧山僧不在一切處你若見得山僧與山僧孝順山僧與你永出塵勞高超十地舉心動念皆成海印發光語默坐行盡是超佛越祖你若不見山僧面忤逆山僧時山僧使你欲暫舉心塵勞先起昏沉散亂卜度思惟向外馳求自纏自縛且道山僧既在你頂門打坐歷劫不離為什麼升沉各別還有透得此意者麼良久云山僧即是你你即是山僧雖然如是諸方唱導門中即得若向菩提門下更須將自己與山僧一齊拋向東洋大海轉身向那邊更那邊打箇筋斗卻來菩提手裏請棒喫且道既是一齊拋了又將什麼喫棒還會麼拈拄杖卓一下喝一喝云不容擬議斬全身始得名為主中主。

　　上堂此事無你解會處無你參尋處無你思惟處你要悟即得要會即不得若是箇真實悟得的人如鄉里兩人說家常話相似了了明明成成現現問東答東問西荅西不承言不滯句傍人觀之或驚或愕或想或疑將謂有許多玄妙機鋒道理殊不知在他分中有什麼禪道機鋒可說雖然如是直饒與麼會處猶隔山僧三十里在卓拄杖云描也描不成畫也畫不就直下相逢來一槌俱打透復拈拄杖卓一下云將在軍君命有所不受。

　　解制上堂肘後懸符底且過一邊氣吞佛祖底猶居門外直得海底生塵山頭鼓浪猶是無風匝匝之波若論向上提持直饒百千諸佛展無盡神通歷代祖師弄無盡伎倆向此箇門中如雪填井相似還會麼擊拂子云不是與人難共住大都緇素要分明。

　　上堂舉華嚴經云隨順無明起諸有若不隨順諸有斷諸有既盡十方凡聖只可填溝塞壑到遮裏上無攀仰下絕己躬猶是無風匝匝之波還有跳得出者麼良久云跳則且置只如既是上無攀仰下絕己躬又喚什麼作無風匝匝之波聻擊香几云披簑側立千峰外引水澆蔬五老前。

　　上堂僧問銀牆銕壁時如何是迷中悟師云你問遮箇繫驢橛作麼進云瓦解冰消後如何是悟中迷師云劍去久矣你方刻舟問學人生死不明乞師一接師云莫妄想進云不會師云卻較些子僧禮拜師便打乃云聰明不了生死乾慧難脫苦輪若不真參實悟打脫業識根由總無自由分汝等無論久參初學皆須單刀直入掃蕩攙搶方見太平基業若只向心窩裏想本子上尋以當參學正如南行北轍愈行愈遠生死到來方知不實近時有一等禪和子不信真參實究不是向見聞知覺上認住便是向無為無事內困著甚至慣習機鋒胡談亂作種種邪謬病僧久病無力又舌頭生瘡不能一一詳舉所以真實告報諸人道見聞知覺決定不是行住坐臥決定不是坐禪入定決定不是寒向火熱乘涼看孔著楔捨短從長菩提寺裏一百五十箇禪和子一百四十九箇沒有鼻孔眾中忽有箇漢走出來道請問和尚那一箇畢竟是甚麼人病僧到遮裏怎得不打還有知落處者麼乃擊香几云好大哥歸堂去。

　　冬至上堂一毫端現寶王剎破院子等地天寬寒向火熱乘涼門前山色鬱蒼蒼搬磚弄木權相為更無佛法可商量諸仁者莫倉皇不了流為聲色夢了則全身入帝鄉豎拂子云且道是聲色耶是帝鄉耶滿盤托出無人委七寶空餘萬丈光復舉五祖演冬至。

　　小參舉傅大士偈云有物先天地無形本寂寥能為萬象主不逐四時彫祖云傅大士恁麼說話可謂精金美玉今古光輝山僧舉到遮裏忍俊不禁與諸人頌出頌云有中有無中無細中細麤中麤師云諸大眾要見傅大士則易要見演祖則難何以故話在菩提舉到者裏也不妨與箇註腳袖頭打領腋下剜襟貧人齊奪卻富者與三斤。

雲外禪師語錄卷第一終

　　(當山遠菴和尚捐貲刻
　　前住
　神鼎雲外和尚語錄第一卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第二

　　侍者深極編

　　住黃梅老祖寺

　　上堂師至法座前拈拄杖指云大眾還見麼須彌燈王如來遣八萬四千菩薩摩訶薩各各坐大寶蓮華座一一座高廣六十由旬來入法堂助揚大化隨山僧手頓爾現前諸人還見麼若不見莫怪山僧撒屎著汝諸人頭上去也拽拄杖便上拈香祝
聖訖次拈香云三十年來弄馬騎誰知卻被瞎驢記二回拈出大家看一番飲水一番噎今日對人天眾前敬為磬山第二代先師授和尚當陽爇卻普請同觀白椎竟師掉拂子云如弦直釣老漁翁颯颯清風步步同今又懸竿峰頂上人人俱在水晶宮水晶宮裏不是久居衝浪錦鱗出來相見問祖庭秋晚邪法橫行即今闔山大眾敦請和尚陞座未審有何方便喚醒一切人不蹈邪徑師云左眼半斤右眼八兩進云千峰頂上聞獅吼我祖燈光今又輝師云山高霧重問古人道具足凡夫法凡夫不知意旨如何師云胡張三進云具足聖人法聖人不會又作麼生師云黑李四進云聖人若會為什麼即同凡夫師云猩猩著草鞋進云凡夫若知為什麼即是聖人師云瓦解冰消進云秪如今日老祖寺裏陞堂大眾聳聽還是凡夫還是聖人師云觀國之光利用賓於王進云恁麼則聖凡兩路俱拋卻一亙晴光萬古春師打云墮坑落塹乃云宗風久寂秪為自信不真祖令當行要使十方暢快外道邪宗喪膽權乘菩薩無光若是具眼英賢向未舉已前撩起便行老祖也須退身三步讓他出一頭地始得既無其人不免累及山僧隨例顛倒去也昔日釋迦老子四十九年三百餘會頓漸偏圓大小權實一雨所滋稱其種性各得增長乃至法華會上雖云極暢本懷正眼看來譬如指毒食以示人未有親下口者厥後靈山會上拈起一枝華目顧大眾時百萬人天悉皆罔措惟有迦葉尊者破顏微笑世尊遂云吾有正法眼藏涅槃妙心實相無相教外別傳秘密法門付囑摩訶迦葉一杓惡水蓋覆將來可謂親吞此毒死後還魂於是西天四七唐土二三餘波橫流其毒愈熾黃梅五傳而至臨濟毒彌深法彌廣寶掌大士自中印而來茲土歷州四百歷歲千餘尚不免毒發於少林禍延於此土後有天王道悟禪師等餔其糟而啜其𥻿當是之時貪生怕死之流望巖而退迄今數百年來毒氣全消草木暢達居民適意山僧今日偶為一陣業風吹到此間且道是放毒氣耶說佛法耶若是佛法山僧一些也不曾學他更有甚麼可說只是收得一條鱉鼻蛇毒氣連天逢佛咬殺佛逢魔咬殺魔乃至餓鬼羅漢六道四生但有到來便與當頭咬殺今日向人天眾前拋出來也擲下拄杖云還有親遭此毒者麼擊香几一下云險復舉三聖道我逢人即出出則不為人興化道我逢人即不出出則便為人遮兩箇漢如手執兵符各霸一方若到老祖門下總與三十拄杖趁出何以故新開舖席賞罰分明卓拄杖下座。

　　上堂僧問法雷已震甘露已灑今日陞座還有不說似人的法也無師云看取令行時進云恁麼則龍得水時增意氣虎逢山色長威獰師云忍屎抵饑腸僧喝師便打問如何是有句無句如藤倚樹師云依稀越國彷彿楊州進云樹倒藤枯句歸何處師云正好喫棒僧喝師便打乃云夜臥不知誰喚起聞聲不假耳根塵一條拄杖生鐵鑄成活鱍鱍地誰敢拘束得伊你但內不徇私外不求玅頭頭盡是知音法法皆予伴侶若向高玄處覓見沒溺殺人抱樁搖櫓快活何期山僧不是大德大德不是山僧山僧只於此處而得解脫喝一喝。

　　上堂僧問古人道象王行處絕狐蹤破額山乃醫祖道場為什麼竟容狐鼠師云不見道野狐跳入金毛窟進云冷看是救取是師云禍不入慎家之門進云恁麼則太陽昇處野燐消師云爭奈疏田不貯水何僧禮拜問方今偽說混真魔法熾盛法王登座未審何法救援師云未問已前百雜碎進云與麼則獅子一滴乳迸散十斛驢乳也師云看取者一問進云只如紫雲峰頂人天交接凡聖混融未審有幾人能契和尚意旨師云未曾飽喫廬陵米徒將長袖惹風煙進云袖裏金鎚光燦爛倚天長劍逼人寒師打云者一棒少你不得僧禮拜師乃云一法能生無量法無量入一亦無餘超情離見絕遮攔生育聖凡無向背名不得狀不得不可得中只麼得佛祖於茲結舌魔外窺伺無門若是箇具眼英靈望見山僧恁麼道便能當頭坐斷千聖齊立下風正眼洞明照徹聖凡根本天地如斯而覆載日月如是而運行佛祖如是而轉法輪眾生如是而流轉生死山僧如是而作戲逢場拈提向上鉗鎚摟碎野狐窠窟直饒親證如是只能入佛不能入魔更須重入紅爐烹煆十成具足死後方可入淨入穢入彌勒樓閣入三眼國土處處遊履惟見空名此猶是方便利生邊事若要直截根源何假遮些嘮嚷若[毯-炎+畏][毯-炎+畏]𣯧𣯧如覷地尋鍼子底一般今日會禪明日會道不是內依蘊界便是外逐狐涎日久月深趨名奔利打入野狐種類相引相牽均投苦海本學善因反招惡果去也山僧今日偶然路見不平說起遮般絡索可謂不惜眉毛欲得此話重圓且聽重為剖判拈拄杖卓一下云拄杖子朝到西天暮歸東土三世諸佛只得傍觀有分恁麼說話據地擎天汝等諸人開眼也著閉眼也著擬求解會錯過多時要不擬心墮坑落塹渾侖吞卻正落邪禪直饒透脫分明未免觸途狂見且道畢竟如何卓拄杖云爛研巴豆三千顆瀉盡諸方五味禪下座。

　　上堂僧問今日乃是汪居士見道不惑之年敦請和尚陞座未審因齋慶讚一句作麼生道師云萬國醉心嘗大鼎相逢攜手上高臺進云恁麼則一亙晴空無量壽風雲相聚古峰頭師云大似一聯詩進云且喜佛殿山門共相暢快去也師便打問教中道無法可說是名說法即今四眾臨筵和尚如何施設師云山僧打退鼓進云靈山一會今日儼然師云你即今在什麼處進云居士知恩有地慧日長明去也師打云脫卻遮重關再來請棒喫問壽域既開于今日當陽直指事如何師卓拄杖三下進云恁麼則金蓮從地湧寶蓋自天垂也師云虛頭禪客進云蹋斷紫雲峰頂上及第心空在此時師打云且信一半乃云昔日天奇和尚道盡大地名不是別人名盡大地相不是別人相盡大地機不是別人機盡大地體不是別人體盡大地用不是別人用若向遮裏會得十方諸國土無剎不現身乃呵呵大笑云大小天奇祖翁元來小膽若是山僧則不然今朝六月廿二日便是如來真秘密秪為凡夫逐始終古人所以無虛棄無虛棄有何事把手相牽入法門文殊引導普賢迎山僧說法作何語日月週行無去住收亦可放亦可鳳凰不帶黃金鎖紫雲蹋碎豈徒哉奪取錦標歸去來擊拂子下座。

　　重陽上堂僧問寒菊未開重陽已至四眾雲臻舉揚何法師云青霄無異路進云有心落在今時無心落在曠劫如何得脫卻兩重關逍遙無礙去師云山僧被你遮一問直得禪床震動進云恁麼則異類中行得自由去也師打云湯寒水熱僧禮拜師乃云山僧久矣不陞堂萬象森羅努力忙今為諸人聊舉似滿天風雨到重陽乃舉南嶽思大禪師久不說法誌公使人傳語云何不下山教化眾生目視雲霄作什麼思云三世諸佛被我一口吞盡何處更有眾生可度師喝一喝召大眾云不是山僧為你喝住你們都是思大禪師黑漆肚裏貨了老祖遮裏則不然總不見有三世諸佛可吞亦不見有眾生可度打動法鼓四五百眾一齊圍繞將來直得開山千歲寶掌和尚𨁝跳上紫雲峰頂橫搖直擺五百阿羅漢看見一齊鑽入藕絲竅裏藏身去了撞著釋迦如來便與他摩頂授記云善哉善哉寶掌比丘汝乃能於東震旦國作如斯廣大佛事希有希有山僧拄杖子聽見恁麼道冷地裏笑嘻嘻地說寶掌老官也是悔氣今日被者一杓惡水劈頭澆了要洗得清直待驢年喝一喝召大眾云又不是山僧為你們喝住你們幾乎墮在金色世界中七顛八倒去也過得者兩重關更須知有一重極難過底關在復喝一喝云如今乾坤蕩蕩海不揚波物阜民安調風順雨高歌鼓腹其樂無為直饒寶蓋擎天爭如我板鳴喫飯喝一喝下座。

　　謝監院知客上堂紫雲峰頂迥絕人間鳥道懸崖誰能佇足西來大意著著全該蹋步進前反成落後諸賢密達此意方可其建法幢監院荷眾竭力識果知因行直言端典型可則五旬設齋供眾山僧聊為拈提且道拈提箇什麼橫按拄杖云你有拄杖子我與你拄杖子你無拄杖子奪卻你拄杖子恁麼會得則無量壽超三際外塵塵全露本來身如或未然且向葛藤裏薦取喝一喝復舉雲居舜禪師有偈云雲居不會禪洗腳上床眠東瓜直儱侗瓠子曲彎彎大小雲居元來小膽若是山僧則不然老祖不會禪捏圓又搓圓引得雲居者不住白雲巔召大眾云知客雲巔不住監院功成不居且道他二人向何處安身立命聻卓拄杖云祖月凌空圓聖智何山松柏不青青下座。

　　結制上堂諸佛出世祖師西來了無別事秪為直指汝等諸人直下本來是佛雖然如是毫釐有差天地懸隔不是其中人難了其中事即今三通法鼓四五百眾一齊圍繞座前那一箇不是其中人作麼生是其中事聻豎拂子云喚作什麼若道是拂子不是拂子大似鄭州出曹門若是箇點頭知尾底衲僧望見老祖恁麼道撒手悟去恰似箇參天鷂子一般誰敢畫地為牢拘繫得伊若是箇念言語漢將古人殘羹餿飯蘊在八識田中到處逞唇弄嘴問向上向下遮箇則不問那箇又如何遇著些瞎眼邪師驀頭印可互相狐媚永劫無有了生死之期也奉勸諸兄弟須知此事大不容易麤餐易飽細嚼難饑用心用到無心用腦後依然欠一槌喝一喝。

　　彌陀誕日上堂教中道佛身充滿於法界普現一切群生前隨緣赴感靡不周而恒處此菩提座菩提座且置作麼生說箇隨緣赴感靡不周底道理聻即今目前春和夏熱秋肅冬寒應時及節遍界遍空了無作為豈假思議萬化由茲而建立聖凡因此以升沉豈不是隨緣赴感靡不周底消息秪為汝等頭頭錯過強作主張不信自己威光卻隨業識流轉所以祖佛出來為汝諸人說破此事建立三乘五教戒定慧門地獄天堂四生六道盡是療狂子之藥方豈有實法與人增其繫縛者哉是以真身常住正法難思殺活縱橫冷冷照用掃除情垢鍛煉真金定慧圓明戒乘兼急全憑自己威光不向別處流轉豎拂子云雖然如是且如諸人即今立地聽山僧恁麼舉揚時菩提座在什麼處擊拂子云依稀似曲纔堪聽又被風吹別調中下座。

　　佛成道日大雪上堂拈香竟乃云世尊昔年於正覺山前夜睹明星豁然大悟遂云一切眾生具有如來智慧德相但以妄想執著而不能證得豎起拂子目顧大眾云如今還有親證得者麼放下拂子云證與不證都盧總在者裏夫是之謂智慧德相良久云既然俱是智慧德相為什麼有迷有悟且道淆訛在什麼處如或未知山僧為汝下箇註腳乃掉拂子云風浩浩雪飄飄無相狀孰堪描玉殿瓊樓齊拽倒不勞金鏃落雙鵰便領眾上殿。

　　歲旦上堂白椎竟師便喝云春夏秋冬無處住人人剛道有新年還有不涉新舊者麼試出來道看僧問元正啟祚萬物咸新杲日當空吾師如何祝讚師云陽氣發時無硬地進云恁麼則春回大地遍界難藏去也師云挾泰山以超北海僧擬進語師便打進云千峰勢到嶽邊止萬派聲歸海上消師云下坡不走快便難逢乃云昨日碌忙忙盡道過年節今日慶新年箇箇皆欣悅不知自己光剛道有年月初學厭紛囂便欲離分別拋卻金剛禪滿眼添金屑捏轉鼻頭看塵塵俱剖泄松風嶺外飄煦日鎔殘雪好箇歲朝天都盧為你說喝一喝下座。

　　結夏上堂舉大慧云徑山無寸土庄田今夏隨宜結眾緣慵論道懶參禪拄杖挑來箇箇圓不用息心除妄想大家喫飯了安眠安眠則不無忽地夢見有人索飯錢又作麼生乃豎拂子云依稀似曲纔堪聽又被風吹別調中徑山大師與麼道美則美矣只是忒儉山僧今日也有數語與諸大眾諳箇時節老祖無米又無鹽禪和來到總隨緣頭頭妙處處禪搬柴挈米擔磨肩進既無門退無路頂𩕳一竅常通天禪禪不用思惟計較非干文字語言按牛喫艸底一任按牛喫艸噇飯打眠的一任噇飯打眠堂內堂外打成一片東西南北捏匾搓圓還有一樁事不得不為諸人說破山上地溼腳冷便須穿鞋。

　　上堂古人道恩重山丘五鼎三牲未足酬親得離塵垢子道方成就成就則且置作麼生說箇離塵垢底道理聻莫是廣營福田以求出世麼莫是一性圓明了無生滅麼莫是形有老少佛性常住麼若恁麼當知皆是佛之影子人天福報見解依通則不無若要親見佛之一字猶隔一重山在所以趙州云佛之一字吾不喜聞趙州老漢恁麼道只見錐頭利不見鑿頭方若是老祖遮裏則不然佛之一字迴避無門諸大眾作麼生是佛之一字聻手中拂子不可不是佛之一字今日請主石居士與令堂楊氏豈不是佛之一字汝等攢攢簇簇若聖若凡無不是佛之一字既然都是佛之一字又將什麼作拂子又將什麼作若聖若凡等一切物來豎起拂子云還會麼簸土揚塵無處尋想伊只在秋江上。

　　解制上堂豎拄杖云還見麼卓拄杖云還聞麼若將耳聽終難會眼處聞聲方始知恁麼會去如隔靴使拳頭搔癢相似有甚麼快活處所以道參須真參悟須實悟閻羅大王不怕多語恁麼說話如棒打石人頭嚗嚗論實事不可作禪道機鋒會了去你若參到心窮力竭處驀然撞著箇大闡提漢劈頭與你一棒直得魂飛天外魄散九霄然後再與你一棒若能向者裏現出三頭六臂大中現小小中現大舉一明三證龜作鱉不惟他人不識得你面目你自己亦不知面目何似是為真實解制之時豈不暢快平生你若未得如是須是斬新提起無義味話晝三夜三行住坐臥喫飯穿衣搬柴運米一切時一切處無不是參情結秀的時節遮一念子如烈燄亙天點著則化驀地桶底打穿方知決不相賺喝一喝下座。

　　上堂舉法眼云三界惟心萬法唯識唯識唯心眼聲耳色法眼禪師恁麼道大似抱橋柱洗澡相似若是山僧則不然三界惟心萬法唯識拄杖頭邊艸鞋跟底倒用橫拈趙錢孫李老祖寺裏敲鐘打破玉皇腳趾閻君鮮血迸流跛鱉盲龜賀喜攪亂四大部洲神王箇箇怒目切齒王家大姐暗嗟呼一喝十方清徹底拈拄杖卓一下云清徹底擺尾搖頭知幾幾下座。

　　上堂山僧橫說豎說只要你們認取生身父母不要把他鼻孔扭捏好大眾還識麼你們各各從千鄉萬水來到者裏把生身父母撤在棘荊林裏參甚驢禪馬禪愈參愈遠何不撒手歸家薦取生身父母目顧大眾良久云既無其人山僧索性施大慈悲為你指箇歸家路去也你父母姓張姓張的卻在江南你父母姓李姓李的卻在江北江南江北雖有許多州縣許多處所總在山僧鼻孔裏隨氣出入直饒向遮裏撒手回鄉認取將去猶是螟蛉之子未識生身爺孃在更或遲疑莫怪山僧倒騎聖僧遊戲十方剎海去也卓拄杖云觀音彌勒下座。

　　結制上堂僧舉狗子無佛性話問趙州為甚麼道無師云地肥茄子大進云畢竟如何師云家富小兒嬌僧禮拜師云諸人還會麼地肥茄子大家富小兒嬌趙州只有一箇牙物物雖然都咬著皮毛背上好藞苴狗子見人偏解吠山僧飲水不飲茶拈拄杖卓一下云一劈太華分兩路斷橋流水映朝霞下座。

　　上堂舉白雲端為郭功輔作箇山頌子云上大人丘乙己化三千七十士尒小生八九于佳作仁可知禮也郭公言下大悟山僧今日亦為王居士作得箇山頌子此頌不唯為居士點開正眼且能為天下衲僧脫卻炙脂帽子卸卻鶻臭布衫去在一二三四五六七恭喜諸人事事畢老君顛倒著衣裳天師口念波羅密老祖寺裏逞風流石鞏禪師踢氣毬推倒門前下馬石黃梅城裏鬧啾啾低頭拾得水晶珠拈起卻是太湖石尒小生八九子以我為隱乎吾無隱乎爾不須說止止止孔門弟子不能知達磨老官打失兩箇當門齒召大眾云你道山僧恁麼說話可似箇三家村裏教學先生也無拈拄杖卓一下云勸君更進一盃酒西出陽關無故人下座。

　　歲朝上堂歲除春已暖吾道大亨通要坐即便坐要行即便行堪笑香嚴老漢無端瞌睡惺惺道箇去年貧未是貧今年貧始是貧去年貧無卓錐之地今年貧連錐也無將謂得太安樂殊不知正是乞兒見小利更有箇真淨文和尚把不住便道去年富未是富今年富始是富去年富惟有一領墨黲布褊衫今年富添了一條百衲山水袈裟歲朝抖搜呈禪眾實謂風流出當家真淨老人可謂頭正尾正檢點將來也須喫老祖三十棒且道過在什麼處不見道有功者賞老祖不辭諸方檢責也向驪龍窟內爭珠去也也不富也不貧南北東西本現成打麵還他州土麥唱歌須是帝鄉人忽有個孟八即漢走出來道老祖與麼道也未見奇特為什麼盲枷瞎棒打他古人山僧淨洗雙手奉他一碗好茶且道是賞伊是罰伊喝一喝。

　　上堂舉教中云施主一粒米大似須彌山若還不了道披毛戴角還汝等諸人擔囊負盔撥艸瞻風向孤峰頂上鏊三打七朝參暮究還了道也未有僧出禮拜將申問師云披毛戴角作麼更或摶量一粒米也難消在不見南泉道王老師自小養一頭水牯牛擬向溪東去牧未免喫他國王水艸擬向溪西去牧亦未免喫他國王水艸不如隨分納些些總不見得拈拄杖召大眾云還見遮些些意旨麼切忌向死水坐卻山僧遮裏只養一條拄杖子溪東也在遮裏溪西也在遮裏放行則合水和泥橫身為物收起則孤標獨立魔外潛蹤且道與南泉相去多少擲下拄杖云孤根自有擎天勢不比尋常楖栗條喝一喝。

　　解制上堂僧問盡大地是箇解脫門今日制向何處解師云刺腦入膠盆作麼進云雖然如是作麼生得人天普利大眾沾恩去師云轉見不堪進云臺盤踢倒人星散直漢從來不受欺師打云且信一半僧禮拜師云酷暑六月中火雲燒碧空九旬天不雨禾稻成蒿蓬滿世盡皆忙迫甚禪和猶困散昏中曇印設齋因解制惺惺寂寂卻朦朧且道既惺惺寂寂為什麼卻朦朧若向遮裏透得便見適纔遮僧問盡大地是箇解脫門今日制向何處解山僧向他道刺腦入膠盆諸人作麼生會近時有一般漢道盡大地是解脫門何必解制結制恁麼見解正是刺腦入膠盆了也諸人莫見山僧與麼道便謂法爾如然必須有解有結更引古人修證即不無污染即不得二語為證何殊避溺而投火耶若是有氣息漢向遮裏脫卻鶻臭布衫遇茶喫茶遇飯喫飯如初生孩子相似更無一些縫罅與人摸索若能如是放開肚皮撒手撒腳履踐將去雖不能柱石宗門亦得名為知慚愧漢猶勝寡廉鮮恥強作主宰自欺欺人而稱善知識者多多矣不見遮僧道臺盤踢倒人星散直漢從來不受欺山僧輕輕地向他道個且信一半可謂驅耕奪食痛下鍼錐到者裏須是箇人始得還有跳得出遮箇屎坑者麼好與三十拄杖下座。

　　薦祖請上堂問荅竟師云秪如適纔那僧問中和師即今在何處安身立命山僧荅他箇劍去久矣爾方刻舟向者裏見得便見中和本來真體永無移易處遮僧亦如是問山僧荅他箇只許佳人獨自知若向遮裏透得便見中和大德昔日本不曾生今朝本不曾滅既見他安身立命處便見諸人安身立命處既見諸人安身立命處便見十方諸佛諸祖若聖若凡安身立命處是以祖師道真體本來真因真說有體了得真實法無真亦無偽既無真偽業不能羈要用便用本末無殊故能在天同天在地同地在僧同僧在俗同俗在棒喝同棒喝在生死同生死不見有芥子許差別之相無有剎那許不是得菩提時無有絲毫許可作見聞覺知生滅去來種種解會雖然如是同生同死遮裏放過則不可喝一喝復豎拂子云還見麼山僧今日以本來正眼當念無生力親見中和上人同本山先亡後化一切覺靈一時在山僧拂子頭上頓脫夢輪高超覺地去也且道正當與麼時作麼生是唯心無外底受用句以拂子擊香几云一擊牢關成粉碎大千何處不風流下座。

　　散眾上堂法門衰替力難扶苟諂邪禪遍界沽況值歲凶兵旅作一菴深隱是良圖便與麼會去此人得事而不得理還有舉一明三的衲僧麼良久云如或未然莫怪山僧打葛藤去也教中道諸佛威儀進止無非佛事凡有施為皆是不捨道法而現凡夫事恁麼道也則費鹽醬不少只如山僧曩歲因隨喜祖庭承諸勤舊集眾遮留遂為三載之寓又何曾有分毫住相可得今因世亂年荒散眾而去又何曾有分毫去相可得如是則去來不以相動靜不以心在遠而常近居方不涉方故能大中現小小中現大虎穴魔宮優遊笑傲建立掃蕩用在臨時卷舒立方外乾坤縱橫掛域中日月盡是當人全機展拓處山僧今日臨行解開布袋頭一齊撒向諸人懷抱了也還有親見山僧面孔者麼豎拂子云從來往返絕蹤由行人莫問東西路喝一喝。

雲外禪師語錄卷第二終

　　(　大溈慧山和尚捐貲刻
　神鼎雲外和尚語錄第二卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第三

　　侍者深知編

　　住潭州神鼎山資聖禪寺

　　師於順治九年九月入院佛殿拈香云古人道因我得禮你自倒還自起此說一行釋迦老子赤骨律地遍界無藏身之處今日山僧特與大展九拜而蓋覆之。

　　方丈據室云此是昔年開山諲祖斷衲子命根處所當時及門衲子各各氣宇如王數百年來穢莠繁多遺風掃地今日不肖遠姪孫到來不假麟膠續諸祖風流遺唱直教箇箇如獅子兒哮吼一聲壁立千仞去也卓拄杖喝一喝。

　　上堂師指法座云大眾這片田地分付來多時了也為什麼十箇有五雙到遮裏不敢進步乃登座云虎頭虎尾一時收拈香云此香奉為
今上皇帝聖壽無疆次拈香云此一瓣香敬為闔郡檀護文武官員同證宗乘共圓種智又拈香云此一瓣香諸人還知落處麼昔日磬山天隱老人常以此穿天下衲僧鼻孔先師繼席磬山亦行此令直得盡大地人沒奈伊何今日山僧向潭州界內神鼎山頭第三回拈出若也見得一一分付無欠無餘如或未然先師也該喫我三十棒遂燒維那白椎云法筵龍象眾當觀第一義師云第一義諦山僧未至潭州時已為諸人華劈了也如今向第二門頭更與挨拶看還有共相出手者麼僧問遠離老祖峰頭來居神鼎破院不涉程途一句乞師道取師云八月離蘄州九月到神鼎進云有水皆含月無山不帶雲師云山僧不眼花進云謝和尚指示師云倒屙有分進云且喜神鼎佛日光輝灼破四天下去也師云臭氣熏人進云當陽一句無私語天上人間已共知師云不唧溜漢僧禮拜云三拜不虛師云更須出一頭地始得問三聖道我逢人即出出即不為人意旨如何師云醬裏著鹽進云興化道我逢人即不出出即便為人又作麼生師云水中乳味進云秪如和尚遠離紫雲峰頂來住神鼎道場是出耶是不出耶師云盡大地是箇澤上座你向甚麼處見進云遍界且無尋覓處人間天上獨稱尊便禮拜師云山僧不愛奉承乃云萬仞嵯峨不肯住隨風縹緲入廛來既到如斯寧容辨白只得按下雲頭拈起甑簞直令孤峰猿鶴疑滿肚皮破院荒村打開布袋從頭拈起大家看誰是當行相買賣呵呵呵會也麼眼看秋色已如水等閒不奈襆頭何喝一喝復舉臨濟大師於黃檗處痛領六十棒後於大愚言下翻身直得盡大地風颯颯地若聖若凡無不仰其光彩四生六道無不受其陶鎔亙古亙今窮未來際無不仰其覆蔭這箇且置且道臨濟大師得何三昧便有如是威光如是力量若也透得即今現前一眾無不各各具如是威光如是力量剎那錯過臨濟大師入般涅槃七百餘年了也乃豎拂子云如今卻在山僧拂子頭上口喃喃的道我有時奪人不奪境有時奪境不奪人有時人境兩俱奪有時人境俱不奪喝一喝云直饒與麼見得三十棒一棒也較不得更或遲疑莫怪山僧壓良為賤去也豎拂子云還見麼昔日世尊於靈山會上拈起一枝華便有迦葉破顏微笑謂之教外別傳山僧今日神鼎上堂拈起一枝拂子大眾一齊舉首且道是教外別傳不是教外別傳乃擲拂子云水歸滄海波濤靜雲到蒼梧氣象閑。

　　上堂掉拂子云貴買屎尿如金玉賤賣明珠當石頭贏得一身閑不徹不風流處也風流問荅竟乃云今日乃是魏居士設齋供眾請問神鼎生老病死之大事因緣可謂夙佩靈根者矣不見法華經云諸佛如來惟以一大事因緣故出現於世欲令眾生開示悟入佛之知見故佛知見且置汝等諸人撥艸瞻風千辛萬苦無非亦為此生老病死大事因緣只如喚作大事因緣還有生老病死也無喚作生老病死又將什麼作大事因緣聻豎拂子云要識生老病死麼大事因緣是要識大事因緣麼生老病死是恁麼會得始是半提自救不了良久云要識生老病死麼大事因緣不是要識大事因緣麼生老病死不是向這裏打破漆桶去主人公也須喫棒始得如或未然憍陳如尊者倒騎銕馬上須彌盧一頭撞著金剛力士乃吐舌云慚愧殺人。

　　上堂問有一人見性而不解植福有一人植福而不得見性此二人那箇堪受人天供養師云脫殼烏龜飛上天進云齒牙餘馨猶在師云守株待兔焉能識僧禮拜師便打乃舉十四祖龍樹尊者至南印度行化彼國惟信福業曰人有福業世間第一徒言佛性誰能見之祖曰汝欲見佛性先須除我慢彼云佛性大小祖曰非大非小非廣非狹無福無報不死不生彼聞理勝悉皆信受祖復於座現自在身如滿月輪一眾惟聞法音不見祖相彼眾中有長者名迦那難提謂眾曰無相三昧形如滿月佛性之義廓爾虛明言訖輪相即隱祖復現身於座而說偈曰身現圓月形以表諸法體說法無其形用辨諸聲色師云祖師化度南印土人雖則曲順機宜也則費力不少爭似潘居士冒暑登山齋僧散嚫請山僧舉揚正法打鼓陞堂說法聽法人人現自在身如滿月輪何曾有些毫聲色形相得來乃舉拂子云還見麼打麵還他州土麥唱歌須是帝鄉人擊拂子下座。

　　慧山上座請師住溈山請上堂白椎竟師云第一義諦慧上座未出溈山時已為諸人註破了也還有向第二義門挨拶者麼慧上座出眾對師無言而立師云仔細著莫教話墮慧退身三步又無言而立師云話墮了也便打慧一喝師又打僧問神鼎破院初開溈山請主已至驢事未了馬事到來未審此處彼處的的事作麼生師云拄杖子一齊穿卻進云秖如天地未分前拄杖子在何處師云你是晃孚進云與麼則施設縱橫皆寂用一箇閒人天地間師云神鼎山下煙生明朝決定有雨僧掩耳歸位師打云錯乃云今日乃是慧山上座得得為祖庭擇人冒暑躬來神鼎請山僧開法溈山光揚祖道山僧庶事不才何能繼茲芳躅況兼神鼎破院開荒一時難以撒手雖然既不可辜他請主來意神鼎口願又不當違且作麼生得恰好去拈拄杖云東方入定西方起西方入定東方起莊嚴遍界悉無餘此是如來剎自在所以山僧有時將神鼎喚作溈山也得有時將溈山喚作神鼎也得有時將南作北有時喚地作天有時立主立賓有時和泥合水有時將一大藏教懸向杖頭說權說實有時假千七百則證鱉成龜有時向太末蟲肚裏橫身有時向毘盧頂上撒屎所以道一毛現神變一切佛同說經於無量劫不得其邊際此猶是諸方明眼人參證卜度得的只如總不恁麼來時如何摩吒鴆鳥九頭毒護世那吒八臂長喝一喝復舉前日請主送禮時有言溈山水牯牛公案特請和尚斬新拈出山僧爾時病中向他道箇主山前案山後今朝不免圓卻此話昔日溈山老祖示眾云老僧百年後向山下檀越家變作一條水牯牛左脅上書五字溈山僧某甲正當恁麼時喚作水牯牛又是溈山僧喚作溈山僧又是水牯牛且道畢竟喚作什麼即得古人多有與他酬唱語山僧病軀不能悉舉據山僧看來溈山老祖可謂頭正尾正爭奈末後勞而無功山僧今日不待百年後便生身變作一條水牯牛向大溈山裏將四生六道一切邪定聚未定聚種子盡與耕翻令他箇箇生長菩提樹蓋覆天中天去也乃豎拂子云還見麼一毛頭上翻身轉百億毛頭總不知擊拂子下座。

　　結冬上堂師云神鼎今朝結制漫天大雪紛飛不是嚴寒徹骨那知滴水滴珠更有艾家翁婆子專誠慕道遠求師四百里來請法設齋供佛供驢且問諸人供佛供僧是人知有功德為什麼卻供驢去還有委悉者麼問十方同聚會箇箇學無為只如無為作麼生學師云刺腦入膠盆進云此是選佛場心空及第歸如何是心空及第師云髑髏粉碎重喫棒僧又進語師以拄杖挃退云看取前話乃云未結制前一任諸人喫茶救渴忍屎抵饑既結制後水長船高泥多佛大正當今日卻在已結未結之際時亨道泰雨順風調鼓腹謳歌萬民樂業若道山僧上堂開示佛法山僧留取兩片皮喫飯若道山僧了無一句開示于人正是虛生浪死漢子且道畢竟如何三文大光錢買得箇餈粑高廣八萬由旬硬如銕黑似煤汝等諸人要推推不開要吞吞不下神鼎略施方便便見瓦解冰消卓拄杖喝一喝云不向雲雷超巨浪終落溝潭網底魚。

　　上堂僧問昔有人問趙州初生孩子還具六識也無州云急水灘頭打毬子意旨如何師云腳下泥深三尺互進云恁麼則有水皆含月無山不帶雲師云蹉過古人事進云又問投子子云念念不停留又作麼生師云山花滿髻栽奴是村中俏進云知恩有地去也師打云吐卻著問昔日德山托缽下法堂雪峰云鐘未鳴鼓未響托缽向什麼處去德山低頭便歸方丈此意如何師云任公把釣進云雪峰舉似巖頭頭云大小德山未會末後句在作麼生是末後句師云癢處一搔進云德山聞喚巖頭云你不肯老僧那頭密啟其意作麼生是密啟處師云疑殺天下人進云次日德山上堂果與尋常不同巖頭撫掌大笑云且喜堂頭老漢會得末後句天下人不奈伊何雖然如是只得三年活這兩箇漢在什麼處著倒師云去國一身輕似葉高名千古重如山進云果然牙爪如鋒利今古聞之喪膽魂師云也知你搆不著在乃舉涅槃經高貴德王菩薩問世尊云犯四重罪及五逆等當斷善根佛性否佛言善根有二一者常二者非常佛性非常非無常故言不斷一者善二者非善佛性非善非不善故言不斷蘊之與界凡夫見二智者了達其性不二不二之性即是佛性師云世尊雖則一時曲垂方便向佛殿裏掘箇東司脫賺多少人向者裏頭出頭沒不得自由直饒出得頭來將不二之見斬為三段然後向者裏致個問頭來待山僧荅一轉了東行西行喝一喝。

　　上堂問出家如初成佛有餘成佛即不問最初一句作麼生師云一葉落知天下秋進云恁麼則木人能撫掌石女解烹茶師云轉見不堪乃云嘉魚張居士功名意淡出世情深而能於素無叢林處發大乘心精研正旨決定不為邪師所惑得得遠詣神鼎峰頭求山僧剃度入三寶數可謂真正佛子不昧靈根者矣然世間之法立身正己為先出世之門最初一念為始最初一念迥脫根塵句後聲前猶虧一半若知此旨則千差萬別一印頓圓以此印印一切世出世間無不週遍謂之無盡藏陀羅尼門亦名金剛王寶劍亦謂之自性虛空華光三昧亦名諸佛本源亦名道種智亦名常住法身不生不滅等雖然如是未脫教乘網底游魚龍門難度所以有時向東勝神洲道一句西牛賀洲箇箇知三十三天道一句四天下人箇箇知恁麼也不得不恁麼也不得不是有言不是無言若能赤手全提管取逍遙自在喝一喝。

　　臘八上堂師云釋迦世尊此日睹明星打失鼻孔今朝神鼎峰頭漫天大雪刺破諸人眼睛還有豁然大悟成等正覺者麼良久云山僧恁麼道早是帶水拖泥爭奈諸人依然光不透脫不免向虛空中懸一幅畫與諸人諳箇時節乃是釋迦老子舊套頭者老子從無量劫來為度眾生向虛空中分疆立限不知其幾矣纔出頭來便手忙腳亂向人舉似了也爭奈無人領荷於是只得按下雲頭道箇一切眾生具有如來智慧德相但以妄想執著而不能證得可謂經疏分明頭正尾正誰料後代兒孫依然錯過更向人道天上天下唯我獨尊不是極則處所以遭雲門檢點若是極則何須更待睹明星方悟耶恁麼狐禪也敢稱為善知識不見晦堂頌云瞿曇打失眼睛時雪裏梅花只一枝而今到處生荊棘卻笑春風腦後吹可與狐禪輩作點眼藥也神鼎路見不平向驪龍窟內爭珠也與一頌深山古木長棲鴉隻翅如雲蔭萬家玉殿瓊樓齊啄斷三家村裏弄琵琶下座。

　　歲朝大雪上堂問元正啟祚萬物咸新拄杖子還有新舊也無師云滴水滴凍進云今古迥超圓智體何山松柏不青青師云多少人與麼錯會進云謝和尚慈悲師便打乃舉昔日僧問洞山初和尚云聞師引出潭中意直透青霄事若何山云甲己之年丙作首僧云今日事如何山云大好雪諸人還知落處也無若知此旨洞山功不浪施腳跟亦得受用如或未然山僧更為曲垂方便道大好雪從甚麼處得來若道從天降下喚什麼作天若道從地湧出又喚什麼作地若向這裏瞥地去亦可與釋迦老子把手共行目顧大眾云還有薦得者麼良久云既無其人山僧索性為諸人入第三方便品中挨拶看乃豎拂子云還見麼諸佛未出世早已將遮柄拂子換卻一切人頭腦及乎佛出世祖西來也只用遮一柄拂子而已乃至五宗既立萬派千殊無非也只用遮柄拂子如今遮一柄拂子日炙風吹停灰積塵多年無人用得他著縱有拈弄拂子者總不知為何等有喚作拂子者有喚作麈尾者有喚作付法者有喚作覿面全提者有喚作無生法者雖云拈弄拂子不知卻被拂子拈弄蓋為不曾見得分明所以摸他鼻孔不著若見得徹則摸著他鼻孔了也鼻孔在手便見得三世諸佛歷代祖師若聖若凡無不是拂子內的影像一一毛端各放無量光明一一光明內各各有無量無邊佛剎微塵佛法僧寶四生六道情與無情無不具足忽然影像內突出一箇大闡提漢將遮一柄拂子一掣掣斷撒向東洋大海那時佛也沒有了祖師也沒有了菩薩也沒有了一切四生六道都沒有了你們遮些瞌睡禪和兒又向什麼處過活乃呵呵大笑云雲外老官你遮一箇窮長老過遮樣窮年有什麼奇特乃能於此娑婆世界作如此廣大佛事說如此難信之法甚為希有釋迦如來度未盡底眾生今日被你一網打盡快活快活乃震聲一喝下座。

　　解制上堂橫按拄杖云諸方解制正月半神鼎何如早一旬破院難支鹽米盡禪和猶把散昏論巨海不堪蚯蚓渡乘時收網地天新還有薦得此意者麼不見昔日翠巖令參禪師解夏示眾云一夏來為眾兄弟東語西話看翠巖眉毛在麼古人雖則一期方便直是光前絕後後人往往向眉毛上著倒大不唧溜神鼎一冬亦為眾兄弟東語西話且道還有一句子到諸人分上也無好大眾諸方參得的學得的皆是印板上打來模子中脫出神鼎遮裏雖則向你道開口也打不開口也打且道是有指示無指示今日恁麼道明日又不恁麼了你不恁麼時我又卻恁麼若能向遮裏脫盡規矩格量道將一句來神鼎呵呵大笑有分乃遍視大眾云還會麼復大笑云呵呵呵是什麼迷悟不相干長伸兩腳臥栽田博飯較些些死捏蛇頭成話墮赤條條地混塵勞裙子褊衫都扯破報諸人休放過現錢買賣著精神出門不認前來貨雖然如是路上忽然有條毒蛇鑽入褲襠時又作麼生依稀似曲纔堪聽又被風吹別調中。

　　上堂師拈拂子云神鼎新安監院恰值正月元霄兩序同心贊助堂堂五眼齊超作麼生說箇五眼齊超的道理聻不見昔日趙州會下有二僧相推不肯作第一座知事白州州云總教伊作第二座知事云第一座教什麼人作州云裝香著事云裝香了也州云戒香定香慧香解脫香應菴華祖拈云趙州下這一槌不妨驚群動眾檢點將來也是泥裏洗土塊若是薦福門下第一座也有人第二座也有人第三座也有人雖然不免從頭註破第一座銕眼銅睛覷不破第二座陽春白雪無人和第三座真實身心同達磨且道與趙州是同是別若也如此會得許汝具一隻眼若也不會也許汝具一隻眼忽有箇衲僧出來道總不與麼時如何但對他道切莫向鬼窟裏作活計師云遮兩箇老漢一人拈頭作尾一人拈尾作頭還有檢點得出者麼如或未然總該喫神鼎手中棒何故重賞之下必有勇夫喝一喝。

　　上堂智光廣大精進力游戲人間知幾秋千水波清千水月誰知月在碧峰頭會麼今日乃是山僧母難之辰勞諸緇素道友得得遠來祝壽請山僧上堂說法山僧初意未肯相許繼思母恩難報不妨乘時亦作一堂供養乃拈拄杖卓一下云有情無情到與不到普同供養此猶是總供養相今當更為作別供養別供養者先將三十三天作箇香爐兩輪日月作箇香合四大海水作盞琉璃須彌山作一燈柱四大部洲作四盤上妙飲食差拄杖子持此供養遍供十方三世一切剎塵諸佛法僧各各遍滿各各普入如是一塵一剎一切塵一切剎重重互入如帝網珠下至阿鼻地獄上至阿迦尼吒天若聖若凡無不飽齁齁地不覺不知己之所入於是人天互相推尋互相告語我等今者何故飽齁齁地無欲無依三界人天平等空寂將無娑婆世界成住壞劫已盡空劫而住耶爾時空中有天告言善男子莫作此念此世界南閻浮提有座神鼎山山上有箇雲外長老今日乃是他示生之辰精窮赫赤無物辦供特借此一世界物料以作供具你我皆在所借之中且待須臾便當自己天人聞此乃呵呵大笑曰㘞於是遂乃一時依舊如故三十三天依舊三十三天日月依舊日月如是一切悉皆依舊了神鼎比丘乃安詳而起謂大眾曰法性如是非有作也那年八月初三日諸人會得好神鼎不如你明年八月初三日神鼎會得好諸人不如神鼎正當今年今月今日諸人也在裏許神鼎亦在裏許乃至三界上下若聖若凡無不俱在裏許復高聲云還有不在裏許者麼良久云咄西河弄獅子。

　　上堂拈拄杖云不二門開作者知清風浩浩續人稀今朝屈友知天命山拙聊開頂上眉還有知落處者麼問答竟師云屈居士深信佛乘克心積善今乃五旬初度遠詣神鼎山頭設齋俵嚫請山僧舉揚正法可見吉人施為皆順法性盡成性起功德之門不落斷常生滅之見迷人我執情見不空凡有施為皆背法性斯名有為生滅也是以大士以修顯性以性顯修若無性修亦不成無修性亦不顯譬如初一日月明雖漸滿而常帶或半或圓一切月以一切月常在故一月即一切月故若能如是信入則因該果海果徹因源法爾無二非由心外而有少法可建立也是以昔日維摩居士示疾毗耶離城與三十二大菩薩百萬人天共說不二法門乃至現大神通斷取妙喜世界來於此土取香積國飯悉飽眾會納須彌於芥子擲大千於方外你看他一箇俗人作一場大佛事天然奇特皆自心不思議之力非有他術也今日屈居士現塵勞身游神方外達幻財之匪堅了世緣之若夢助我建叢林裝聖像齋僧供佛請法陞堂種種佛事亦皆自心不思之力非有他術也若能如是見得方知古人的今人用今人的古人為古人無背面今古幾人知於食等者於法亦等一剎那間遍滿十方微塵國土一一塵中各各見有無量屈居士無量神鼎老漢無量大眾圍繞各各見無量無邊法門乃至一塵一切塵亦如是窮未來際無間無歇且問大眾屈居士一生作福不知其幾為什麼到神鼎手中便成如是奇特不思議功德拈拄杖卓一下云直須過量英靈漢方顯無邊大法門下座。

　　結制上堂白椎竟師云山僧未出方丈時第一義禪已輕泄披了伽黎到此間舉似分明無可說便恁麼去將謂神鼎無折合還有向第二義挨拶者麼問荅竟師云諸大德汝等最初發一念來見神鼎那時佛眼也覷你不見如今既到神鼎隨群逐隊還記得那時消息也無若道那時發的即是如今用的此人儱侗瞞頇未具參學眼在若道那時發的不是如今用的此人亦未具參學眼在若向者裏透脫綱宗說那時發的即是如今用的許他具一隻眼若道那時發的不是如今用的亦許他具一隻眼正好將拄杖子一齊穿卻挑去十字街頭賣與王四老官然後方知山僧與諸大眾若聖若凡往古來今打成一片不見一法去來相不見一法動靜相步步超玄心心寂滅拈拄杖卓一下云三世諸佛也如是歷代祖師也如是山僧也如是現前若僧若俗無不如是乃喚云澤上座復應云諾惺惺著莫教話墮乃吐舌云若不得這一轉語洎合為你們錯下註腳復舉僧問風穴和尚古曲無音調如何和得齊穴云木雞啼子夜芻狗吠天明後來大慧禪師云這箇黃面浙子恁麼答話做他臨濟兒孫未得在若是徑山則不然待他問古曲無音調如何和得齊便向他道木雞啼子夜芻狗吠天明後來磬山師翁云大慧禪師恁麼拈提也做他臨濟兒孫未得在或有人問磬山古曲無音調如何和得齊但向他道子夜木雞啼芻狗天明吠師云這三箇老漢將謂各各是箇白拈好賊誰不知手腳俱露若是撞著神鼎忤逆兒孫將三箇老漢縛作一束埋向十字街頭更於塚上作一箇大茅司供養往來雲水還有知神鼎落處者麼乃擲拄杖喝一喝下座。

雲外禪師語錄卷第三終

　　(　徽州府師兄宏朗捐貲刻
　神鼎雲外和尚語錄第三卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第四

　　參學門人宏怤編

　　普說僧問古人道諸佛不出世祖師未西來佛法遍天下談玄口不開既是佛法遍天下為甚麼談玄口不開師云咭嘹舌頭三千里進云諸佛已出世祖師既西來支分派列五葉聯輝浩浩談玄宗旨建立為甚麼翻成途轍師云銅沙鑼裏滿盛油忍俊韓盧空逐塊進云即今四眾虔誠人天普集未審有何開示令一切人不墮途轍師云直下無回互宛轉萬重關進云近來狐宗放肆正眼寂寥五家宗旨久矣無聞還許學人一一舉問麼師云臨淵羨魚不如退而結網進云如何是臨濟宗旨師云電光影裏辨龍蛇如何是雲門宗旨師云異鄉逢父母如何是曹洞宗旨師云舀水不揚波如何是溈仰宗旨師云啞子夜彈琴如何是法眼宗旨師云倒騎千里馬如何是最初一句師云疑殺天下人如何是即今的事師云眼似鼻孔如何是末後的事師云笑殺旁觀進云謝師荅話師打云可知禮也問承和尚有言開口也打不開口也打為復懸巖撒手為復覿面全提師云雲散月當空雨過山更緣進云恁麼則處處綠楊堪繫馬家家門首透長安師云為復懸巖撒手為復覿面全提進云兩途俱不涉一劍倚天寒師云抱樁搖櫓懶禪和乃掉拂子云諸佛未出世祖師未西來佛法遍天下門徑長青苔及乎佛既出世祖既西來棄明珠而抱魚目者紛紛皆然固根器之差殊亦指南之不妙五家宗旨之立皆為斯流扶偏救弊揀正辨邪譬如國家兵器不得已而用之只如適纔禪客恁麼問山僧恁麼荅諸人還會麼會則事同一家有什麼五宗六宗之別如或不然不免累及山僧更加疏鈔去也乃豎拂子云還會麼海印威神不動而光涵萬象吹毛在握橫抽而見網全初語默縱橫任緣施設了無痕跡豈可追尋悟此則夢絕斷常昧之而難超有漏情塵卜度喪道目前直下知歸猶存見跡到遮裏須是箇人始得莫漫躊躇毫釐有差天地懸隔山僧今日為眾陞堂了無別事蓋為邇來魔強法弱裨販紛紜參學者既無慕道正因檀越輩又無擇法正眼邪師說法如恒河沙各各自謂成無上菩提誑惑善良坑殘慧命欺胡瞞漢玷辱祖庭相引相牽均投苦海於是眾居士同眾禪德告香啟白云弟子輩瞻風撥草猶懷大法之虞和尚擔荷宗乘寧無惻隱存念敢祈不吝慈悲大施普說將妖狐鬼病炙穴窮根以救正信初萌之士則法門幸甚眾生幸甚山僧應之曰狐鼠邪妄何足掛齒僅可迷惑虎鬼無知之流而不能惑諸善根有志之士邪正雖殊因緣則一諸公素稱有志高明何獨至於此類而責之諸公又云今日之請普為天下浩浩談禪種種病根敢求指示非為此方之流而動千鈞之弩也山僧曰諾遂以今朝陞座普告四眾曰昨承諸人請山僧細說今時禪病仔細思量要覓一些禪氣了不可得更有什麼病可說得來不見大慧禪師云禪有甚麼病禪又不害頭疼又不患肚痛又不患耳聾又不患眼瞎即心即佛有甚麼病狗子有佛性也無無有甚麼病喚作竹篦則觸不喚作竹篦則背有甚麼病如何是佛麻三斤有甚麼病如何是佛乾屎橛有甚麼病你不透了著意要透便千里萬里了也擬心思惟他擬心湊泊他向擊石火閃電光處會他向舉起處承當他遮箇方始是病世醫拱手然究竟不關禪事只如大慧恁麼說山僧恁麼舉且道是病不是病病則且置畢竟將甚麼作禪即心即佛是禪耶狗子有佛性也無無是禪耶麻三斤乾屎橛是禪耶喚作竹篦則觸不喚作竹篦則背是禪耶如或未然四禪八定是禪耶向髑髏邊認箇識神影子是禪耶若向遮些上作活計正是癡狂外邊走有甚麼交涉既然如是且道畢竟將甚麼作禪聻喝一喝云這些葛藤樁子野狐涎吐山僧今日為你勦絕了也還有放身捨命知恩報恩者麼良久云你們光不透脫皆因一向貪圖小利客作營生是以名之曰病因病製方名之曰禪盡大地是病盡大地是禪禪即是病病即是禪病既非病禪亦非禪禪病兩忘三句淨盡然後正好向無禪無病處建立一切法也在我掃蕩一切法也在我而我非建立掃蕩之所能湊泊者故曰我為法王於法自在雖然如是能有幾人不免向無實法中說箇藥方去也昔日達磨大師製箇藥方與二祖可大師云外息諸緣內心無喘心如牆壁乃可入道可謂應病之藥爭奈諸人不肯服何所以山僧尋常向諸兄弟道開口也打不開口也打速道速道纔涉思惟劈頭打出若能向這裏撒開肚皮橫身天外縱橫殺活一切臨時舉一機則千機頓赴說一句則萬句咸彰一成一切成一壞一切壞壞中有成成中有壞賓主互用玄要相成不動纖毫法爾成現入魔入佛自在自由於此透得方有衲僧氣息若只是悟得一箇乾蘿蔔頭禪不曾過得荊棘林者他只是守定一箇覿面堂堂無是不是森羅萬象不礙眼光煩惱菩提當體無二底死見識撞著古人殺活全提處不是囫圇吞吐便是道理研窮胡拈亂頌自是非他此是山僧昔年害過底病零零碎碎不知悟了多少後到陽山堂中因先師舉銕牛過窗話垂問山僧種種下語皆被把斷後因風撲門簾處打落從前知解窠臼透到箇通身灑落無念無依處不勝快活舉似先師被先師印破面門幾成擔板若不是種得般若根深拖了箇鬧熱招牌打入今時八斗米糟裏埋沒一生去也幸而先師以門庭冷落深慮種雜必危除山僧外更無別付山僧亦見今時朝王暮鄭覓拂覓名只尚虛浮全無實踐入則法眷出則冤讎信義不知慚恥不識因嘆曰與其逐隊隨流作貪名之衲子不若草衣木食作西山之逸人於是抗跡匡山絕緣省慮一日因看高峰上堂自述悟由一段因緣遂自計曰彼睹贊時已悟到虛空粉碎大地平沉物我俱忘如鏡照鏡時節豈不是與我在陽山堂內悟底一般因甚被雪巖末後一拶便透不得如是兩年間常在肚裏不得了徹一日因攜籃過澗中採苦菜失腳跌倒一山禽飛起大叫一聲坦然休歇如雲開日朗法法現成無憶無欣遂頌枕子落地因緣云鐘殘漏盡一聲雞脫盡從前悟裏迷大用縱橫施巨闕堂堂洗土不成泥自後遍閱傳燈諸錄無不透徹乃知從前所得悟門亦正但可惜坐在本來本分知見中不遇大手眼師承煆煉以至枉喫了七八年辛苦耳諸大德人身難得正法難聞此事如八十翁翁入場屋真誠不是小兒嬉不可這邊那邊負卻一知半解到處覓相似語言蘊在八識田中撞著些瞎眼宗師互相狐媚驀頭印可賺你百劫千生不是小事不見龐居士初見石頭和尚便問不與萬法為侶者是甚麼人石頭以手掩其口士有省即說偈曰日用事無別惟吾自偶諧頭頭非取捨處處沒張乖朱紫誰為號立山絕點埃神通并妙用運水及搬柴這個豈不是與山僧在陽山堂裏悟得箇頭頭上明物物上了底一般今時知識靠遮一著如須彌山作出世張本者是你看他雖是箇俗人卻不向這裏坐住又將此語去問馬祖云不與萬法為侶者是甚麼人馬祖向萬仞懸巖著力與他一推云待汝一口吸盡西江水即向汝道士豁然大悟復作偈曰十方同聚會箇箇學無為此是選佛場心空及第歸這箇豈不是與山僧在匡山採苦菜喫跌時節相似當知古人無有不透過遮重關而能為人者又不見百丈大師初侍馬祖行次見一群野鴨子飛過祖云是什麼丈云野鴨子良久祖又云什麼處去也丈云飛過去也祖捏丈鼻頭丈負痛失聲祖云又道飛過去也丈於此有省既歸侍者寮哀哀大哭同寮問曰汝憶父母耶曰無被罵耶曰無寮曰為甚麼卻哭丈曰昨被和尚捏得鼻頭痛寮曰有甚因緣不契丈曰你去問取和尚寮問馬祖祖云他卻會你自問他去寮問丈丈大笑寮曰適纔哭如今為什麼又笑丈云適纔哭如今笑寮罔然次日馬祖上堂丈出捲卻拜席祖下座歸方丈丈隨入祖云我適纔要舉一兩則因緣你為甚麼便捲卻席丈云昨日被和尚扭得鼻頭痛祖云你昨日向甚麼處留心丈云鼻頭今日又不痛也祖云子深明昨日事此豈不與高峰睹贊時悟得底相似近時有一等知識說百丈悟了便能哭能笑能捲席豈不是贓誣古人不見汾陽問首山念和尚云百丈捲席意旨如何山云龍袖拂開全體現又云師意云何師云象王行處絕狐蹤遮個豈不是與馬祖百丈把手共行底真不忝為他家兒孫也又不見百丈再參馬祖次祖以目視禪床角拂子丈云即此用離此用祖云子日後開兩片皮將何為人丈取拂子豎起祖云即此用離此用丈掛拂子於舊處祖震威一喝丈直得三日耳聾師乃豎拂云還見麼百丈大師在山僧拂子頭上吟吟而笑卻被黃檗和尚走出來將舌頭一伸直得冰消瓦解汝等諸人切忌動著動著打折汝腰既錯會遮箇定又錯會趙州見二菴主州云有麼有麼一菴主豎起拳州云水淺不是泊船處遂去又問一菴主云有麼有麼主亦豎起拳州云能殺能活能縱能奪便禮拜昨有數禪客呈此因緣頌山僧笑曰據你見解總是一箇舌頭在趙州口裏與山僧初在陽山底頌相似山僧昔頌此因緣呈先師云菴主手中刀趙州口裏劍彼此不相傷水清石自現先師便與印可如今思之克由叵耐眾禪因請拈頌遂拈云二菴主用處一同為什麼趙州肯一不肯一恁麼會錯了也你若能向遮裏一劈兩開不惟二菴主性命落在你手裏只遮趙州老漢亦無出身之路還會麼時人只見金鱗躍不見蓼花對岸紅復頌云打鱉敲龜驗死生牢關猶滯競頭奔都盧一口俱吞盡不脫簑衣嘯月行既錯會遮箇定又錯會香嚴示眾云如人上樹口啣樹枝手不攀枝腳不蹋枝樹下有人問西來大意不對則違他所問若對則喪身失命香嚴老子可謂點火開門照賊歸了也時有虎頭上座便出云樹上則不問樹下請和尚道師云看錮鏴著生銕香嚴呵呵大笑師云還較些子既錯會遮箇定又錯會黃山谷初見晦堂堂云二三子以我為隱乎吾無隱乎爾作麼生會谷擬對晦堂云不是不是山谷疑悶不已一日偕遊澗邊木樨盛開香氣撲鼻堂云會麼谷云不會堂云吾無隱乎爾谷有省後又見死心心云新長老死學士死燒作兩堆灰向甚麼處相見谷擬對心托開云晦堂處參得底到遮裏用不著在谷後常謂人曰生平被天下老和尚瞞過多少惟有死心道人不肯此真實相為也諸人且道作麼生是真實相為處到遮裏切須仔細山僧若縱遮兩片皮舉古舉今說到彌勒下生也無休歇究竟看來總是作死馬醫諸人也須帶些子筋骨捉敗古人始有出身之分更若向山僧言下求覓解會又隔天涯去也若是中下根機也須向古人無義味話上著倒東覷西覷實究真參一番驀然捉得古人舌頭庶不辜出家行腳之志今夏堂中數十人多是新發道意者久參上士不滿三分之一其中也有善用心者也有不善用心者皆由發心差別依師差別參究差別證悟差別因此差別病亦差別今既不惜口業索性將今時藥病差別處略說數端以為證據近時有一種善知識每開示學人道此事本來成現不假修持活潑無依天真靈妙非離真而立處立處即真以不知為古人應病之藥了無實法故遂隨語生解不許人作工夫教人直下領悟如揠苗助長至令學人向舉起處承當凡有所問便喝便掌瞬目揚眉或云覿面薦取或云舉似分明或云久知和尚有此機要或云學人無侍者應對和尚凡有施為不離遮一路將此合頭語喚作本分草料覿面提持是則也是爭奈見網纏綿於無實法中翻成實法又有一等知識教人向一念不生處趨向凡有指示即云無相無名了不可得等喚作寂而常照又引了了靈知不因心念等為證至令學人坐在黑山鬼窟裏閉目藏睛作死模樣其害尤甚又有一等善知識以不立知見不生解會為道凡有所問問佛即云佛問僧即云僧學人或云不會即云汝有一肚皮禪在將古人活用處作死語會下合頭語如云天晴日頭出雨下地上溼師姑定是女人肚饑便去喫飯眉毛橫眼上鼻孔大頭垂等語或師家更為抑捺即便連叫數聲或云疑則別參或云親言出親口謂之不被移換作主到頭一朝秤錘落地方知羞見本命元辰此等坐在平實坑中若肯知非或猶可救強作主宰終墮邪流又有一種知識教人向見聞知覺處領略凡有所問即云叫一聲應一聲步步蹋著處處不離更求什麼或云問話者誰學者或云不會則云不會底又是誰行是誰行坐是誰坐穿衣喫飯更無別物致令學人認著箇業識癡團以為主人公於是豎指擎拳進前退後不肯知非執吝自是此等與前豎指雖同而謬解有異皆成邪外又有一種知識專怕認識神之禍遂盡破除根身而認器界將古德機緣胡批胡判如雪巖問高峰誰與你拖箇死屍來聲未絕則打出正從上宗師爪牙他妄判云此問甚好奈師在阿誰處下手不在打處下手所以誤有百年三萬六千朝反覆元來是遮漢處著腳致涉許多廉纖師家出口大宜慎取云云可見他一味胡論夫雪巖之一見便問聲未絕便打出者正是挑賊破賊殺活全提處如他所說得非所謂不嫌自己麻繩短反怨他家井底深哉又見其判洞山曹山云前有良久處一點心性廉纖曹山與他一刀斬斷乃設四禁云莫行心處路言切莫看念佛底人著衣喫飯口動動眼眨眨底人不掛本來衣切莫向本來面目上尋出箇人來何須正恁麼正恁麼是一念不生惺惺寂寂所在若向遮裏躲跟便落解脫深坑彎腳坐佛堆裏切忌未生時言汝未生前是驢胎馬腹中物切須忌他此四惡物若參著他謂之損法財滅功德莫不由茲心意識也千奇萬怪都是他變出甚為可畏曹山一禁禁斷便應列洞山之上看他遮等說話真是西天九十六種之類而乃敢以仰山再來自稱不知一世聰明甚麼處去了大眾要會曹山莫行心處路麼即山僧所謂開口也打要識不掛本來衣麼即山僧所謂不開口也打若是箇外不住聖凡內不住根本底人則頭頭獨耀著著全彰穿衣喫飯語默經行那一處不是超佛越祖之正路而必欲掃除之耶何須正恁麼切忌未生時者以未生時乃淨法邊垢正恁麼時乃染法邊垢互遮互揀如楔出楔然染淨之垢與本來之衣乃聖凡幻妄之法故須掃除而說法聽法本來無依之人不可掃除者故云但除其病而不除其法然古人亦有謂本來面目亦須斬為三段及僧問夾山撥塵見佛時如何山云直須揮劍若不揮劍漁父棲巢等語蓋凡情易盡法愛難忘可見可證之本來面目可斬而無證無依之本來人不可斬見佛之見可揮而見佛之人不可揮也所以臨濟道你若達得萬法無生心如幻化更無一塵一法處處清淨是佛然佛與魔是染淨二境約山僧見處無佛無眾生無古無今得者便得不歷時節無修無證無得無失一切時中更無別法設有一法過此者我說如夢如化山僧所說皆是道流即今目前孤明歷歷地聽者此人處處無滯通貫十方三界自在入一切境差別不能回換一剎那間透入法界逢佛說佛逢祖說祖逢羅漢說羅漢逢餓鬼說餓鬼向一切處游履教化眾生未曾離一念隨處清淨光透十方萬法一如云云你看他又何曾教人撥去穿衣喫飯語言動用等來又見其於竹篦子話上生出大法小法謂之枯木生花又云臨濟之棒乃絕人之打必須裂斷棒上命根方得自在等疑誤殊甚又教人人製一片竹篦要實實落落放在目前於事物上參之不得向心窩裏看本性玅心不得參本來面目主人公話將楞嚴一切事究竟堅固除去一切二字合共邪解種種謬說難以枚舉又見渠子敘其於折竹聲中大悟之後將汾陽三玄要頌結關力參之凡兩月餘偶得智證一書深與己意符合遂發願力提其語振起臨濟宗旨於既沒之後遂拈云一句中只具一玄一要權實照用與汝分了也且道臨濟為甚麼說三遮裏明得方不辜負先宗若道是一又是瞎漢復頌曰言意浮沉結髑髏髮尖迸出海門秋從權到實照功盡處處吹毛用不留又云三玄參到日頭沒見夜猶為惡野狐等語又何曾夢見汾陽諸老之三玄三要意旨來你看汾陽示眾云先聖道一句語須具三玄門一玄門須具三要路阿那箇是三玄三要底句快會取好時有僧問如何是學人著力句荅云嘉州打大象如何是學人轉身句荅云陝府灌銕牛如何是學人親切句荅云西河弄獅子又云若人會此三句已辨三玄更有三要語在切須薦取不是等閒與大眾頌出頌曰第一玄照用一時全七星光燦爛萬里絕塵煙第二玄鉤錐利便尖擬議穿腮過裂面倚雙肩第三玄玅用具方圓隨機明理事萬法體中全第一要根境具忘絕朕兆山崩海竭灑飄塵蕩盡寒灰始得妙第二要鉤錐察辨呈巧妙縱去奪來掣電機透匣七星光晃耀第三要不用垂鉤并下釣臨機一曲楚歌聲聞者盡教來反照又頌云三玄三要事難分得意忘言道易親一句明明該萬象重陽九月菊華新你看汾陽恁麼頌何曾有一句合他邪解今杜撰知識已死邪說猶行子孫正盛中其毒者甚多況山僧所寓地僻山荒諸方語錄得見殊少前日偶在堂中適睹案上語錄數篇首尾不全見其學問辨博筆氣縱橫足以籠蓋當世駕馭英靈大非承虛接響之流只可惑愚而不能惑智者可比故其害人甚多茲特聊舉一二以為諸人諸人要識三玄三要底意旨麼山僧不惜眉毛為你頌出第一玄渾侖一塊磚十方俱照徹物物箇中全第二玄切忌犯廉纖隨時拋粥飯不借舌頭尖第三玄了了絕中邊吹火長伸嘴柴生滿灶煙第一要不許諸人道萬里絕灰塵一棒當頭搗第二要掣電長空哨娑竭便騰霄蝦蟆田裏鬧第三要毘嵐風浩浩未透祖師關何人不吹倒大眾若能如是會得方知一句中具三玄門一玄門具三要路有權有實有照有用不假造作法爾天真豈必待一玄參起然後以玄消玄以要消要至末後一要為至寶哉此等邪說磬山天童二老人昔日閒之而未詳山僧今日論之而未悉若能向未詳未悉處透徹將去則玄要賓主左右逢源法如是故非強論也不見古人道即此見聞非見聞無餘聲色可呈君箇中若了無難事體用何妨分不分如是則見聞知覺與聲色無殊聲色與見聞不二是以合之則雙美離之則兩傷即忠國師之身心一如身外無餘全體不生滅耳認心認境厥病惟均直饒心境俱忘猶是光不透脫若便向遮裏一守守住施機發用根本未空只可入佛不可入魔如高峰睹贊百丈扭鼻龐居士悟旨於石頭等時節相似教中所謂十地菩薩見性如隔羅穀者是也如今要得迷悟一如藥病俱息須是出得一身白汗將無始至今所有八識病源一刀淨盡然後方知陰入界三皆成妙藥通身是病通身是醫亦能殺人亦能活人臨時加減對症修方邪病正藥正病邪藥善病惡藥惡病善藥凡病聖藥聖病凡藥魔病佛藥佛病魔藥藥既無實病亦無依只得無實無依處多少人向遮裏失錢造罪山僧今日偶然隨人顛倒引起遮般絡索已是不能折合直得開山千歲寶掌和尚跳出來道和尚和尚打折當門齒了也山僧大展坐具禮伊三拜且道是賞伊是罰伊良久云賞罰且置汝等住在他道場裏還識他千歲寶掌和尚也無若也不識即今識取識取得了更須知他令尊令堂姓箇甚麼始得還會麼若向遮裏會得一句中具三玄門一玄門具三要路有權有實有照有用賓主料揀宗旨五家無不貫徹如或不能不免更累山僧深入泥水為伊指破去也乃掉拂子云要識千歲寶掌和尚麼只是汝諸人即今歷歷地聽法者是此人無纖毫可得而能成就一切世出世間事業若能如是明見寶掌面目喚作山僧也得喚作大眾也得何以故山僧乃大眾之山僧大眾乃山僧之大眾離了山僧外無有大眾可得離了大眾外無有山僧可得山僧與大眾亦能成卻一切人亦能壞卻一切人一成一切成一壞一切壞然後知山僧亦不是山僧大眾亦不是大眾總是一箇千歲寶掌和尚頭頭獨露著著全彰得到恁麼田地則山僧便是大眾大眾便是山僧山僧大眾識取分明更須知拄杖子落處始得拈拄杖卓一下云在山僧分上是山僧拄杖子在大眾分上是大眾拄杖子離了山僧大眾外別無拄杖子可得然山僧拄杖大眾無分大眾拄杖山僧亦無分既然各住各位依舊拄杖全同同中有異異中有同此是金鎖玄關之難到遮裏切須仔細山僧有時將大眾拄杖子拋向東洋大海攪雨翻風有時將大眾拄杖子靠在壁角落頭打豬打狗總在山僧分上不關大眾事大眾有時將山僧拄杖子搬柴挈米喫飯喫茶有時將山僧拄杖子寂靜散昏撒屎撒尿總是大眾分上不關山僧事山僧放行大眾把住山僧把住大眾放行收放雖異而常同作用雖同而常異拈拄杖連卓數下云山僧也大眾也收放也異同也都盧只在遮裏一一明玅一一天真夫是之謂千歲寶掌和尚乃呵呵大笑云鴛鴦繡出從君看不把金鍼度與人擲拂子下座。

　　普說師云大眾二六時中退步看看是箇甚麼道理還有纖毫與你棲泊也無莫只昏頭搭腦喫狐涎鼠糞以當參學一朝福盡變豬變狗酬他信施有分勸你不如休歇好今時正法衰微到處有一般邪魔妖鬼假粧知識相狀逞奇捏怪迷惑人道我是真實悟道的人如何悟如何修如何奇特瞎禿奴你悟得的禪道在什麼處試拈出來呈似老僧看毫末參差打你腳折當初發心出家豈不是箇好念頭無端撞入遮般魔魅網裏橫著肚腸欺人欺己世世生生流浪無窮只為多了遮些情想所以道毫釐繫念三途業因瞥爾情生萬劫羈鎖你但二六時中放教空蕩蕩地對五欲八風如不見不聞相似有什麼生死魔魅得你我看你們箇箇江西湖南浙江蘇楊到處走盡被他丈二釘八尺楔釘著腳手不是拋向萬丈深坑鬼窟裏動彈不得便是向濁波穢浪中漩流不休山僧與麼道也只要你們放下布袋作箇灑落無事僧去你纔起心求覓時便被邪魔收攝世世生生同受惡報你等遮般癡孩子聞有箇雲外長老出世成群作隊向本子上記了些狐言鬼語箇箇亂伸幾問巴不得問倒了雲外老漢便拍手道雲外和尚死了機也以為得意殊不知山僧全體作用誰管你死雞死鴨直教箇箇頭破腦裂鮮血淋漓瞥爾回頭識得山僧的方知神鼎老漢為人直截無人情無機巧棒棒見血步步超情自然不肯鬧忙忙東奔西走見那一般瞎漢水漉漉地撩起便行豈不快活如今還有恁麼人麼何不走出來酬唱看如或未然也只縮頭縮腦向神鼎老漢背後努嘴說什麼大話眾兄弟切莫聽人說禪說道狐假虎威妄稱臨濟曹洞正宗大須屙盡瀉盡如洗臭糟缾無一些子氣息始得你但外不住凡聖聲色內不住根本知解無能無所無古無今一道靈光應用無間有甚麼禪道與你棲泊汝擬向什麼處學來殊不知你自己是箇無邊際無方所活鱍鱍地入聖入凡而聖凡不能拘應色應空而空色不能滯能為一切聖凡有無得失是非等作其宗祖遮箇是爾真善知識真大導師黃面老子四十九年橫說豎說無非要你們各各識取祖宗面目你更不肯歸家穩坐捨父逃走只顧貪圖義句知解廣念文詞弄口頭騙嚇人道我是某處付法禪師善知識我通宗通教會作詩作文被人問著不是盲枷瞎棒便是東曳西纏將合頭語抵對或廣引教典增長稠林理解稍通急忙付拂子手卷籠罩好人隨例顛倒他時牛頭阿旁將銕索穿你鼻孔繫著愛河橋下鐵蛇鐵蛆鑽你肚腸有分莫言不道神鼎者裏也不圖你攢集不希人讚嘆雖則昔時被陽山授老賊將衣拂塗污一上只是箇赤條條地精窮赫赤漢亦不是什麼善知識也沒有什麼佛法無知無解饑來化飯喫冷則募衣穿莫道臨濟兒孫即使活臨濟大師到來也則只可與山僧作箇洗腳奴子黃面老兒是箇擔糞漢捉死蛇的手三乘十二分教盡是釣蝦蟆的香餌六度萬行是蝦蟆衣三賢十地是亡家的客作漢西天四七東土二三盡是懸羊頭賣狗肉屠子佛是山僧小兒曹喚來便用教去便去有什麼事有般瞎禿奴全無手眼但務虛名奸謀詭計各各抄記了一箇鬼簿將佛鬼祖師鬼列之於前外道鬼喫涕唾鬼膿血糞穢鬼名字各各刻了一本謂之續傳燈向人道我是上傳燈的善知識臨濟正傳曹洞正傳一種無志下流搖尾乞憐偷詩套頌覓拂覓名諂諛王臣華衣美食敗壞法門玷辱先德如此之輩莫道消他信施供養點水寸絲盡須變牛變馬酬他施主有分華報既完果在地獄如此妄稱傳燈反不如一箇三家村裏漢所以山僧道屠兒劫賊雖則造罪猶有懺悔分邪魔外道撞入法門坑殘良善法身慧命虛妄印證虛妄承當代代互坑愈沉愈墮其罪過於屠兒劫賊百千萬億倍不可為喻你等今日遇著神鼎將你眼中釘頂門楔盡與拔卻割斷韁鎖打開腳撩手扭蕩蕩無礙任意縱橫四生六道籠罩你不得只是一箇亙古亙今無邊表無體段底如來更莫求覓莫造作莫捏怪莫粧禪師面孔莫顛言倒語迷亂初機任運騰騰更無什麼生死可慮菩提可求翛然無事亦不存無事之見大眾還信得及麼若也信得及便請與麼去不逐名言句義道理機鋒好惡是非有無凡聖諸兩頭念緣將去自然無事佛即是你你即是佛山河大地即是你你即是山河大地到者裏十方諸佛也須讓你出一頭地始得好大眾大丈夫兒今日方知自己有與麼大受用與麼大家業還快活麼離此之外更有一些禪道奇特神通定慧等皆是邪魔所作急須將熱屎劈面潑諸大眾心若不異萬法一如毫釐有異便即心與境異我與物異浩浩地流將去汝若心無有異如日出虛空萬象畢現不緣而照無滯無為應如是做工夫如救頭然始得出家兒父母不供甘旨六親固以棄離施主供汝衣食王臣寬汝稅糧師長成就汝伴侶夾輔汝更不死卻攀緣妄想踐實履真更待何時山僧今日大似下水拖人不顧性命你若肯信取便與麼撒手撒腳履踐將去若不肯拖了箇死屍別處去莫來歪死纏我不求你壯觀體面不圖你鬧熱門庭亦懶差人東化西募養你遮般瞎禿奴神鼎遮裏且無窠窟與人坐無岐路與人行無三界與人出無菩提與人求無祖師與你做無拂子手卷付人何以故以你諸人箇箇是諸佛頂上行若有一毫法開示諸人有凡可捨有聖可成則為輕賤汝則為狐魅汝山僧豈肯用與麼心行好大眾莫費心力無汝湊泊處無汝用心處只要二六時中一斬一切斷一切諸佛現前無一毫心喜一切惡境現前無一念心怖空空靈靈外無凡聖知解內無根本可依到遮裏須是箇人始得擬議遲疑白雲萬里好大眾你若信佛被佛鬼瞞信祖師被祖師鬼瞞信菩薩被菩薩鬼瞞信文殊普賢觀音勢至釋迦彌勒盡是一夥說真方賣假藥的賊你若身生十善瘡與你天堂膏藥貼你若身生十惡瘡與你三途膏藥貼你若身生六度萬行瘡與你三十二相八十種好膏藥貼你若不生一切瘡則無可貼本是一箇光光淨淨身子無端喫了些狐涎鼠糞便裝出箇怪臉醜形搖尾巴擺骨臀養長毛拽長棒說奇說怪見鬼見神到處迷亂人家男女向六根門頭光影坐卻終日商量奇玅尖新業識茫茫心常附物念念只思妖媚於人或有熟記千百聯詩句逢人問著便酬又有一等爛記了些泥牛木馬石女石龜眉毛鼻孔大家在此擎拳豎指拂袖搖身等一套相似語熟背將來混得過便為省發如此參禪所謂汝眼本正因師故邪苦哉苦哉劫佛衣食輪轉無窮瞎禿狗鳥鼠僧婬女子自害害人罪業無量山僧苦口相勸淚出痛腸諸方行腳也須自帶眼目始得辨佛辨魔知邪知正莫被狐群狗黨無罪枷著向墨汁裏浸殺不肯前進自惑惑他作地獄業只為諸人不守本分不信自己本身殊勝如太虛空杳無邊際千佛出世增汝一毫不得不出世減汝一毫不得無端生頭生角為境所轉遮邊經冬那邊過夏倚他戶傍他牆虛圖名譽記語傳言不自立志所以不惜口業痛棒打你罵遮野狐種且不敢望你替佛祖出氣且要你脫卻籠頭卸卻枷鎖作箇本分好人去還自肯麼肯則未脫根塵不肯永沉生死珍重珍重。

雲外禪師語錄卷第四終

　　(　蘄水縣弟子自法捐貲刻
　神鼎雲外和尚語錄第四卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第五

　　侍者深極編

　　小參掉拂子云古人道道不虛行遇緣則應理無二致去住因時昔四祖補衲此山後人因成叢社去去實不去今日山僧承眾護法之請曳杖到來來來實不來拈拄杖卓一下云久參上士便合乘時困濼止魚徒勞激浪。

　　結制小參按拄杖云未結制前一任諸人橫衝直撞東去西來既結制後把斷要津不通消息而今正在已結未結之間汝等諸人并十方凡聖草木叢林命如懸絲俱在山僧手裏還有出得者麼僧問祖令初行續四祖千年遺唱即今座下誰是知音師云無眼耳鼻舌身意者進云恁麼則一音演暢眾德攸聞去也師云聞底事作麼生進云今古迥超圓智體滿筵目擊更無私師云閑言語進云和尚把關大煞師云三十棒且待別時問向上關捩千聖不傳一涉言詮便落遮畔如何是那畔底消息師云你在遮畔多少時也進云今朝覿面無私師云猶隔一重山僧便喝師打云還要強作主宰在乃云覿面全提向上向下遮畔那畔無相無名恁麼見解是諸方普請會底菩提門下許伊擔屎有分且道菩提有什麼長處便恁麼道蓋為諸人未達其源一向在陰界中學得一堆一擔蘊在八識田中將古人竭力為人處不是渾圇吞棗便邪知謬解妄用妄談迷惑無知害豈有極山僧遮裏並無些子佛法玄妙為汝諸人亦不會攢華簇錦四六文章語句尖新逞奇弄巧汝等若要學遮些卻請諸方去山僧者裏只是論實不論虛今當結制之始與你們約法三章第一不得按牛喫草第二不得竿木逢場第三不得穩坐平地透脫三重關直得胸次中空裸裸地然後向遮裏看箇話頭開口也打不開口也打不得向意根下卜度不得向舉起處承當不得坐在無事甲裏不得乍寒乍熱忽朝桶底打穿管取呵呵大笑且道笑箇什麼喝一喝。

　　小參今朝六月初十日禪人設齋請小參雨聲徹骨分明說何必山僧強指南且道說底是世法是佛法有等麤心漢子便謂即世法便是佛法又如何是你即底世法聻世法不明佛法太遠在還會麼不是僧繇手徒說會丹青喝一喝復舉長沙岑大蟲云我若一向舉揚宗教法堂前艸深一丈倩人看院始得如斯舉唱未當宗乘若是山僧則不然盡大地無寸土時更須喫我三十棒何以故聲鯨吞海水盡露出珊瑚枝擊香几下座。

　　師誕日生癤子小參師云今日乃是山僧母難之辰多承眾護法得得遠來為祝生日且道山僧果是今日生耶不是今日生耶若道山僧是今日生即山河大地情與無情無不是今日生還知麼如或未然更為說箇樣子指箇路徑去也山僧近日遍身生癤痛得不奈何汝等諸人還知有遮箇消息也無蓋山僧痛即是汝等諸人痛汝等諸人痛即是十方諸佛痛十方諸佛痛即是一切若聖若凡山河大地明暗色空底痛明暗色空等痛即是現前香爐燈燭痛若向遮裏透脫得去便可向生死海中謾神嚇鬼指聖為凡變凡作聖南山起雲北山下雨若然不會即山僧痛不是諸人痛諸人痛不是山河大地痛山河大地痛不是香爐燈燭痛東西南北各住各位雖然與我同條生畢竟不與我同條死乃顧大眾云還會麼如或不然更示一頌山河大地同生日情與無情一體融幾度醉歸明月夜笙歌引出畫堂中喝一喝。

　　小參水牯牛作麼生眾無語師云開口也打不開口也打良久喝一喝云奼女已歸霄漢去獃即猶向火邊棲。

　　小參結制二十日了也觀音菩薩作麼生良久云直饒你道得觀音我更問你文殊普賢在眾無語師云觀音見你不會騎箇驢子走向諸人鼻孔裏去也你們還在遮裏等箇什麼良久驀豎竹篦召大眾眾舉首師震聲一喝擊卓一下眾禮拜而出溟鑑趨入師云山僧布箇漫天網子他們都落在裏許秪有你一人漏網如今又撞入來鑑禮拜師舉前話鑑擬對師便打云如今是什麼時節你出頭來鑑無對師以竹篦豎起云斜陽欲落未落處盡是離人今古愁鑑禮拜。

　　小參卓拄杖云風揭門簾月臨戶牖衲被蒙頭打坐蒲團香板分明寂寂忘緣不與諸塵作對冷冷照用豈沉空默邪途三玄收不得四句豈能該迥出威音那畔全彰今事門頭且金不博金水不洗水一句作麼生道良久云袖裏金鎚光燦爛吹毛寶劍逼人寒。

　　小參僧問如何是覿面全提師便打僧禮拜云謝師指示師又打云者一棒又作麼生良久云二時粥飯齋堂裏與你們同餐五日一參又何須僧堂內相見齋堂同餐且不問你作麼生是僧堂相見底事眾無對師復舉雪峰鱉鼻蛇因緣竟乃云你看他屋裏人說屋裏話各各有出身之路諸人還知落處麼如今菩提堂裏也有一條乃擲下拄杖云看看良久云盡是喪身失命漢喝一喝便入方丈。

　　小參結制五十日了也汝等身在堂中卻不知堂中事山僧為汝點破拈拄杖指觀音地藏聖像云觀音失卻寶冠地藏戴箇帽子唯有毘盧世尊長年秪是如此通身赤灑無依也要擎拳豎指今朝舉似諸人各自且依資次依資次有何事寒爐灰燼五更鐘無位真人憂且喜卓拄杖一下云三十年來氣蓋天今日無端說道理良久云吽吽吽。

　　小參適纔聞鼓聲將謂四來戒子習禮侍者慌忙來報乃是請山僧小參即今日尚沒有參箇甚麼還會麼久參上士便合乘時新戒初機重聽分付卓拄杖云東方來者東方坐西方來者西方坐南北上下忒分明大似虛空安耳朵恁麼說話是你諸人卜度得底忽然三變淨土時把東方底移在西方南方底移向北方移諸天人置於他土其中眾生不覺不知汝等諸人向那裏棲泊去乃卓拄杖云切忌停囚長智喝一喝。

　　小參祖師道境緣無好醜好醜起於心心若不強各妄情從何起妄情既不起真心任遍知大小祖師說得好道理卓拄杖大笑云汝等諸人見山僧纔與麼舉時正好拈箇屎塊劈口𡎺還較些子更要蹋步向前問向上向下函蓋乾坤又如何玄要料揀又如何熱大不緊且道山僧恁麼道意在于何卓拄杖云殺人須是殺人刀活人須是活人劍。

　　小參一塵飛而瞖天一芥墮而覆地善財童子行一步過不可說不可說佛剎微塵數世界如是經無數劫猶不能出普賢菩薩一毛孔汝等諸人在堂中朝參暮參未審還能出得他毛孔也無如或不能山僧為汝出卻擲拄杖云看看走盡天涯無腳跡鼻頭一撥到長安喝一喝。

　　小參今朝臘月二十五雲門一曲重新鼓卓拄杖云驀然突出拄杖頭甜者甜兮苦者苦總是一條拄杖為什麼有甜有苦問荅竟乃云明明絕覆藏歷歷無回互回互不回互三分一尺布咦莫太貴麼拈拄杖指云東單西單了不相瞞。

　　除夕小參僧問殘冬已去新歲將來其中事作麼生師云照顧鼻孔進云還許學人趨向也無師云擬向則乖進云恁麼則臘盡不須傳爆竹春回觸處是梅華師打云驗在目前問眼前境界則不問如何是過節底事師云君子無所不用其極僧喝師云亂喝作麼僧擬議師便打問臘月三十日到來人人碌碌忙忙和尚有何方便喚醒一切人師打云切忌眼中著翳進云恁麼則人人端坐看楊州去也師云翳眼猶存進云如何是本來正眼師云瞎進云多謝指示師云忍屎抵饑腸乃云一日又一日一年逗到今宵畢菩提乍住事殊艱賴爾諸人齊贊助不打諸方爛葛藤本來自有佳音續天同關地同軸萬象深譚子豈不浩浩清風亙古今箇中誰敢當頭觸黧奴白牯暗嗟吁玉兔金烏徒奔逐報諸人休碌碌歲月遷流一任閑直漢從來不受曲雖然如是冬去春來了無交涉則且置作麼生是諸人鼻孔聻良久云總道不得大家喫茶去也。

　　小參看話頭落在今時不看話頭落在無記畢竟如何得箇脫灑去卓拄杖云齊之以禮良久云所以古人道休得一分心學得一分佛法楞嚴經云狂心不歇歇即菩提恁麼說話猶是粘牙帶齒若是山僧則不然無心可歇無菩提可求觸著便轉轆轆地有什麼過卓拄杖云拄杖子變為龍𨁝跳上三十三天興雲布雨去也喝一喝。

　　小參舉僧問睦州如何是展演之言州云量材補職如何是不展演之言州云伏惟尚饗後來大慧杲禪師拈云睦州古佛恁麼荅話美則美矣也只得八成若是徑山則不然或有人問如何是展演之言便向他道問一答百有何妨如何是不展演之言喝一喝云莫𡱰沸師云二尊宿恁麼答話大似喫李子只向赤邊咬若是菩提則不然有人問如何是展演之言便向他道今日正月初十如何是不展演之言便云孟八即漢又與麼去也且道與古人是同是別喝一喝良久云言思路絕滯在見聞一句融通千差洞徹猶如市僚弄丸彼此無墜圓𠁼三點豎徹橫通乃連卓拄杖云一也三也圓𠁼三點也市僚弄丸也還有會弄者麼試出來弄看良久拈拄杖云如無山僧自弄一齣去也以拄杖作舞歸方丈。

　　解制小參卓拄杖子山僧一冬以來與諸人東語西話究竟全無些子佛法道理為汝諸人只是把箇金剛圈栗棘蓬拈似汝等且道作麼生是金剛圈栗棘蓬聻只遮開口也打不開口也打跳不過時便是金剛圈栗棘蓬了也還有吞吐得者麼良久云非但者箇是金剛圈栗棘蓬鐘鳴鼓響風雨陰晴大眾忙忙檀那資護人來客往犬吠雞鳴無不是金剛圈栗棘蓬底註腳還會麼不見雲門道盡大地是你諸人一箇自己把缽盂噇飯喫飯是你自己好言語切忌錯會卓拄杖一下云山僧今日可謂嫂溺援之以手若是箇漢何須恁麼喝一喝。

　　五祖禪堂小參拈拄杖云欲識佛性義當觀時節因緣時節若至其理自彰作麼生說箇自彰底道理聻卓拄杖云還會麼若向遮裏薦取得去方知人人與祖師同一鼻孔出氣當體無私長安任鬧我國晏然雖然如是未當宗乘且作麼生是宗乘中事聻不見昔日五祖大師以衣缽付授六祖已送至九江提起櫓云我今渡汝只遮一句也有權也有實也有照也有用六祖聞之恰如火到頭上相似急急抖拍道迷時師度悟時自度你看他如鵝王擇乳素非鴨類山僧今日為掃祖塔至山眾勤舊請開示以結般若勝緣山僧實是無法可說只得將祖師現成公案註解一番且道與五祖送盧行者時節因緣相去多少卓拄杖云將此身心奉塵剎是則名為報佛恩喝一喝。

　　小參舉法華經云諸佛兩足尊知法常無性佛種從緣起是故說一乘卓拄杖云遮箇是山僧拄杖子且道是一乘是二乘復卓拄杖云一雨所滋草木叢林稱其種性各得增長。

　　小參山僧別無所長只會喫飯屙屎你諸人也會喫飯屙屎你若要騙山僧你卻作失本生意你若怕失本便請與山僧打成一片那時喚作山僧又是你喚作你又是山僧你若要作佛山僧送你一把苕帚兩箇糞箕你若要作牛山僧送你一面鏡一盆水你若總不恁麼山僧向門背裏冷地好笑你若恁麼恁麼山僧坐斷你脊梁雖然如是還見山僧面孔麼卓拄杖喝一喝。

　　小參戒壇半月半月羯磨也只為防心離過光陰可惜時不待人步步操存心心檢察行時行時參取坐時坐時參取乃至穿衣喫飯搬柴運水無不是你們參底時節且道參取箇什麼參取那參取不得底參取不得底如何參取聻方知參取即無參取喫飯即無喫飯摘茶即無摘茶行即無行坐即無坐作務即無作務汝等即此身心日用便是箇大解脫場無亦不可得有亦不可得也不是聖也不是凡不須更問如何各請歸堂穩坐。

　　小參山僧絕口不談佛法為什麼終日口吧吧地眾下語不契師自代云口甜心苦復云風休林自直雲淨月偏明西來真奧義滿耳不容聽且道何故如此胡僧入漢關。

　　小參結制來四十餘日了也山僧今日為你們拈卻再不可放在堂裏既不放在堂裏且道放在什麼處還會麼眾無語師擊竹篦一下良久云眼若不睡諸夢自除心若不異萬法一如大小祖師可謂不辭泥水點破諸人命脈了也更道箇歸根得旨便可洗腳上船無端隨照失宗依舊穿靴打睡眾禮拜。

　　小參光陰迅速歲序遷流大事未明如喪考妣汝等還知有光陰常住歲序不遷者麼卓拄杖云快些悟去事同一家纔涉思惟流轉不息復卓拄杖顧大眾云會麼杖頭日月絕遷流六道人天一鑑收亙古亙今無別物有何玄玅可貪求喝一喝。

　　解制小參山僧近來因邪流混雜羞與為伍故普說已後了不陞堂擬於解制後便將遠引他行不意本山大眾懇留再三復以結冬諾之然在道人分上有甚麼結制解制之殊了生脫死之說今日如是千百萬億劫亦如是如是之法乃千佛萬佛其由之道也未得如是也須劄定腳跟真窮實究一番二六時中靈靈卓卓峭峭巍巍五欲八風無罅可入自然外無名相可分內無心性可守到恁麼時忽然向心量不及處打破漆桶時正好來山僧手裏請棒喫若秪弄箇業識癡團或認得覿面堂堂無是不是底見解自肯自是一場熱病到來不是謗參禪無驗便是恨健時因循不曾做得工夫那時佛也救你不得莫言不道山僧雖不上堂然何曾不許你們入室參請諸人因地若真又何須待山僧鼓兩片皮而後為說法哉森羅萬象夏去秋來池透新荷蟬吟古柏那一處不是為諸人發向上機說微玅法諸人試向遮裏體當看遮些絡索著在何處為從內出為從外入為非內外如是體當當體現前不即不離塵塵爾剎剎爾十方凡聖卷舒同在於剎那一念色心羅列遍周於法界何須覺城東際始見文殊樓閣門開方參慈氏便能大中現小小中現大撮土成金變金作土如斯解制功不浪施諸人還得恁麼也未如或未然莫把身心閑處用光陰似箭急相催卓拄杖一下。

　　小參古人道無明實性即佛性幻化空身即法身法身覺了無一物本源自性天真佛處處真處處真塵塵俱是本來人卓拄杖云永嘉大師來也他道禪和子從麻城來卻帶得有廬山信息說道天晴日定出雨下水長流傾湫倒嶽難抵敵渾身沒有一毛乾且道既沒有一毛乾向什麼處晒㫰聻拈拄杖卓一下云常因送客處記得別家時。

　　冬至大雪小參昨日一枯山今朝千里白無人粧作成天然現奇特造化了無功心意難推測報汝眾禪和不用更疑惑卓拄杖下座。

　　小參山僧昨晚在方丈裏思量汝等眾禪和子不是坐在黑山鬼窟裏便是心意猜求如何得了徹去正思惟問忽見舜若多神來白山僧道小聖有箇方便能為和尚出力山僧道你有什麼伎倆試播弄看他便颯颯地鼓一陣大風把紫雲山吹得粉碎眾禪和子無依無倚叫苦連天山僧不勝憐笑不覺替他念南無大慈大悲救苦救難觀世音菩薩觀音聽見喝山僧道咄雲外老官你偏好管閑事這些大眾我從大通智勝如來時便教化他發阿耨多羅三藐三菩提心如今都忘卻了教我也沒奈何山僧正要與他理論忽然鼓響鐘鳴驀地醒來乃是南柯一夢呵呵大笑云昨夜那裏做夢今朝遮裏說夢汝等都來聽夢為復做底是夢為復說底是夢為復聽底是夢擲下拄杖云山僧一齊為你斫斷了也今後再不可打瞌睡眾禮拜。

　　除夕小參古人道一年將盡夜萬里未歸人直饒便歸得歸得亦無家古人恁麼道也是壓良為賤若是老祖遮裏則不然爆竹一聲殘臘盡十方三世頓歸家太平不借功勳定日日晴窗映晚霞喝一喝。

　　解制小參僧問一期結制已滿千聖齊立下風撥轉關頭請師指示師云大整釣竿橫海上拋鉤未必愛魚吞進云未到盡驚山嶮峻曾來方識路高低師云只知開口笑不覺舌頭長進云蹋破草鞋無覓處得來全不費工夫師便打居士問承和尚有言開口也打不開口也打秪如未涉言詮不墮鬼窟底來和尚作麼生打師云秀才不出門能知天下事進云恁麼則築著磕著迴避無門去也師云蝦跳不出斗士擬對師便打問九旬禁足今宵滿乞師一句振玄音師云喫飯休借他人口進云前途忽有人問和尚如何為人向他道箇什麼師云從來往返絕蹤由行人莫問東西路進云和尚三寸甚密師云斜陽欲落未落處盡是離人今古愁進云今日得聞所未聞去也師打云胡餅覓汁乃云法門衰替不堪論種種澆風取次生忍苦護持希志士誰知空抱悵然情山僧卑志本欲深棲崖竇踐履此道以期不負出家之志而已後因牆壁不牢為諸法叔并同參兄弟移書勸勉有云當今法道危如累卵不忍見聞魔黨縱橫正因日鮮盈村溢巷付拂付衣父子公孫爭名奪利同門推刃得意揚揚不復知有世間因果慚愧之事狂瀾既倒遍界波流正宜有志者惻隱存心捐身報法之時也而尚忍煙雲久臥耶山僧由是不揣頑庸任緣輕出時艱福薄性直才疏碌碌忙忙損多益少因思古人護持衰法正不如斯首山稱法席之冠而留眾不滿二十汾陽至以酒肉散卻閑神野鬼而大器方成者六人真如初住智海眾不滿三十餘猶有老衲數輩踐履此道晚居大溈不下九百餘僧無五七人會他說話是知得人正不在門庭熱鬧也栴檀林裏豈容異臭之香秋晚法門率多浮囂之客自今解制之後各各閑遊免相負累安眾宜少不宜多相從宜選不宜濫真操實履同報法恩因地非真不勞其住恁麼說話若作呵罵諸方驅遣妄庸會卻此人浪死虛生既不其然且道畢竟事作麼生掉拂子云活人逼死死人逼活透脫無依猶遭貶剝漫天布網意在鶤鵬萬里懸絲寧忘赬尾若是鰟魮鰍鱔任他網底浮沉鼓鬣揚鬐終看擎頭帶角收放一道卷舒同時洗盡駑凡吹回蠱濫盡是當人全機大用處顧大眾云還委悉麼換骨洗腸重整頓通身有眼更須參擊拂子下座。

　　入新方丈小參師云凡密禪人久知幻妄一念回機千差洞暢捐家業以助禪堂施住屋而作方丈山僧今日到來法法全超無上蹋著者管教平步丹霄不會者喚作人天福藏雨赴雲臻風清日亮是魔是佛總銷鎔萬里青天三十棒還有擎頭戴角者麼喝一喝復舉僧問百丈大師如何是奇特事丈云獨坐大雄峰僧禮拜丈便打師乃召大眾云百丈大師雖則善赴機宜語驚時聽檢點將來還有奇特事也無如今若有人問老祖如何是奇特事即向他道凡密師徒施住屋作方丈闔山大眾代請小參或有箇孟八漢子走出來道遮箇是平常底事有什麼奇特處好教你知平常底事須知落處落處不明面前有物直須出卻始得出卻得了然後信手拈來斬釘截銕縱橫展拓自在自由豈不是無奇特中真奇特事還委悉麼雲到碧崖千仞翠月臨青嶂萬溪春擊拂子一下。

　　小參舉楞嚴經云漚滅空本無況復諸三有又云一人發真歸元十方虛空悉皆消殞自古自今天下善知識出世如稻麻竹葦若不發真歸元作麼生稱得善知識既發真歸元為什麼三有依然虛空猶在還有道得未麼眾無語師云總道不得山僧為與下箇註腳去也卓拄杖云移花兼蝶至買石得雲饒。

　　小參舉洞山聰道者在雲居作燈頭時有僧問泗洲僧伽為甚麼楊州出現聰答云君子愛財取之有道眾皆笑之傳至廬山蓮華峰祥菴主處主合掌云不意雲門兒孫猶在夜敷坐具望雲居拜之聰由是知名師云且如君子愛財取之有道遮兩句話作麼生偏不道是臨濟曹洞溈仰法眼兒孫而恰認得是雲門兒孫且道淆訛在什麼處眾下語不契師代云可笑清貧涎太守渭川千畝在胸中。

　　小參舉楞嚴經云知見立知即無明本知見無見斯則涅槃無漏真淨云何是中更容他物豎起竹篦云釋迦老子統領十佛剎微塵數菩薩摩訶薩向山僧竹篦頭人輪相三昧山僧竹篦子向諸人面門入方廣三昧作麼生說箇知見無見的道理聻擲下竹篦云路遠夜長休把火大家吹滅暗中行喝一喝。

　　小參若論此事從來不假人力不假人力自然啐啄同時直饒如是猶是功勳未盡山僧今日為汝說破去也乃顧視大眾云作家不啐啄處處是家鄉好大眾歸堂去。

　　小參堂中事作麼生眾無對師云連日作務辛苦還識辛苦中消息也無不見百丈大師示眾云汝等為我開田我為汝說大義眾開田竟請師為說大義丈行數步展兩手示之大眾且道百丈恁麼說話是說大義是不說大義若道是說大義恰如解驪龍頷下之珠若道不是說大義急須蹋步進前切莫埋沒自己還會麼如或未然更聽一偈山頭乍住事多端挈樹搬柴不等閑驀地相逢王大姐眉毛眨上過前川乃呵呵大笑云幾乎錯下註腳。

　　小參師云蹋步向前早已失卻若不商量未免虛度作麼生得安貼去眾無語師乃云父母未生鼻直眉橫參求轉遠當體虛玄子曰禹吾無間然矣。

　　小參大眾直下休去好此時不休更待何時釋迦老予未出世時人人只差半寸出世已後棄明珠而抱魚目者紛紛皆然實為苦屈若能單刀直入不犯波瀾坐享太平安邦定國豈不是一樁奇特事眾無語師云夜靜水寒魚不餌滿船空載月明歸。

　　大雪小參舉昔日會祖初住楊岐破屋敗椽不蔽風雨值嚴冬雨雪盈床衲子願充修造會祖卻之曰汝等出家學道做手腳未穩早已四五十歲了也詎有工夫事豐屋耶次日上堂云楊岐乍住屋壁疏滿床盡撒雪珍珠縮卻項暗嗟吁翻憶古人樹下居祖師如此為人雖則壁立千仞其奈太儉何還有知落處者麼喝一喝良久云山僧今來初住神鼎破屋頹墻雨雪盈室家風不減會祖雖則二時薄粥饑冷切膚而意興蕭蕭快活仍舊恐諸人向伸頭縮項處著到不免撥開一路令箇箇得大受用去也乃拈拄杖云會麼細如粉末大似立山大中現小小中現大不小不大丹青難畫數日寒風凜洌今朝大雪漫天不假思惟應時及節豈非天地未分以前消息卓拄杖云雪霰盈床圍火坐門前萬樹舞風煙。

　　除夕小參拈拄杖云今歲今宵盡明年明日來猢猻權掛壁拄杖拂天開堪笑多情忙長老徒然碌碌巧安排爭如神鼎家風古意興蕭蕭樂莫數一餐薄粥送窮年紅爐燄裏忙諸祖禪和拍掌笑呵呵大地黃金賤如土報諸人休莽鹵現成買賣著精神須彌擊碎鹽官鼓卓拄杖喝一喝。

　　小參舉六祖大師至法性寺聞二僧論風動旛動祖曰非風動非旛動仁者心動話諸人作麼生會鏡公云祖師也須喫棒師云為什麼聻鏡一喝師云錯乃云纔離虎穴又入龍潭多少人向者裏失錢遭罪豎如意云且道是手動是如意動是心動放下云自是不歸歸便得五湖煙景有誰爭。

　　小參師云十方無壁落四面亦無門為什麼又有東西南北眾下語不契請師代師云何不道俱被和尚看破。

　　小參師云風動心搖樹雲生性起塵要明今日事昧卻本來人本來人且置作麼生是今日事有般漢見山僧與麼問便云今日十四明日十五或云今日天晴普請兩次或云特蒙和尚舉話恁麼對答見處則不無要明今日事太遠在且作麼生是今日事眾下語不契師云貓兒尾上帶研椎。

　　小參師云禮三拜已依位而立真箇作家板鳴喫飯柳響出坡作家真箇若作佛法商量銜銕負鞍有分若作平常無事會辜負山僧不少作麼生得箇恰好去眾無語師乃云駕與青龍不解騎。

　　小參師云古人道一句合頭語萬劫繫驢橛作麼生是不合頭的句晃孚云游人一去無消息留得雲山到老看師云正是合頭句孚無語師云秤錘落井。

　　小參山僧初住一箇破院汝等遠來參隨不辭勞苦正所謂相逢不下馬各自趁前程何謂如此心外無法法外無心各各莊嚴各各成就終不是他處流轉不見昔日黃檗在百丈開田丈曰運闍黎開田不易蘗云隨眾作務丈云有煩道用蘗云爭敢辭勞丈云開得多少田蘗將鋤頭築地三下丈便喝蘗掩耳而出你看他等閑相見各各如象王獨步還有知落處者麼良久云既無其人山僧為汝下箇註腳荷葉團團團似鏡菱角尖尖尖似錐莫怪相逢不下馬前程各趁勿遲遲。

雲外禪師語錄卷第五終

　　(　蘄州弟子資本損貲刻
　神鼎雲外和尚語錄第五卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第六

　　侍者深極編

　　小參舉南泉一日不赴堂侍者請之泉云老僧今日在庄上喫油餈飽侍者云和尚不曾出入泉云汝去問取庄主侍者纔出門見庄主來言謝和尚到庄上喫油餈汝等諸人作麼生會遮公案聻眾無對師云汝等既然不會山僧為汝判斷去也南泉既稱一方大善知識不合偏眾到庄上喫東西好與二十棒庄主不合將常住物背地做人情也與二十棒雖然自首者免罪叵耐油嘴瞞人這二十棒一棒也較不得山僧斷事雖公病軀偏眾有分也該喫十九棒留一棒與你們大眾同契何故君子愛財取之有道。

　　小參古人道擊石火閃電光搆得搆不得未免喪身失命還有透得者麼眾下語不契師代云水泄不通沖霄有路。

　　小參達磨未至道遍神洲及至到來為甚懡㦬而去眾下語不契師擲下拄杖云路遠夜長休把火大家吹滅暗中行。

　　小參天晴日出雨下地溼這箇是諸人卜度得的只如長沙喫飯浙江飽又作麼生商量這裏道得始是半提還有道得全提句子者麼僧云只許佳人獨自知師云迷頭認影作麼良久眾無語師云總道不得山僧散步去也擊香几一下。

　　四月盡日小參師垂問云今日城裏曆本月大鄉下曆本月小且道依那箇曆本即是若道此是世間日子此人未具眼在冰崖云神鼎別是一家風師云月帶重輪晃孚云若是久經行陣者不妨一箭落雙鵰師云只知銕脊撐天不覺腦門著地又僧云直得無開口處師云蹉過路頭也不知乃云你們與麼答話多是向父母未生前處撈摸山僧開口便為諸人道破了也及至打亂六十花甲子時便茫無措手處直須將父母未生前斬為三段父母既生後拋向萬仞深坑神鼎有箇轉身句子布施諸人驀卓拄杖云風來群木響雨過萬山青。

　　小參舉雲峰悅初參大愚芝芝上堂云大家相聚喫莖虀若喚作一莖虀入地獄如箭射便下座悅詣方丈求示芝云我忍饑不暇那有工夫為汝說禪你且去化米悅化米歸又求示芝云我忍凍不暇那有工夫為汝說禪且化炭去悅化歸復求示芝云今堂司乏人煩汝充維那悅氣悶而退坐後寮見桶子落地撲破遂大悟頓見芝用處即詣方丈芝見便合掌云恭喜維那大事了畢應菴祖云好語要且無來處有人辨得出與他一兩金師呵呵笑云三箇虛頭老漢好各與二十棒何故不合將常住物入衣線下用。

　　結制小參舉雲門道法身有三種病二種光若人透得始解歸家穩坐後來佛眼禪師又云龍門這裏只有二種病一者騎牛覓牛二者騎牛了不肯下古人雖則種種曲垂方便爭奈後人依然錯會神鼎今日更為汝諸人點出二種大病源有一種人見山便喚作山見水便喚作水色空明暗便喚作色空明暗此是一種大病有一種人見山不喚作山見水不喚作水色空明暗不喚作色空明暗此亦是一種大病二病交攻輪轉生死諸人若欲透脫生死病源直須向東西十萬南北八千處具啐啄同時機用來然後向神鼎手中請棒喫喝一喝。

　　病起小參山僧一病二十餘日不惟世間醫生奈何不得扁鵲華陀亦奈何不得十方諸佛竭盡神通亦奈何不得何故以山僧此病無稜無罅無可奈何故若能如是見得是為真實善病陀羅尼門驀豎如意云還會麼如意子眼蓋乾坤胸藏北斗饑時與一切人同饑飽時與一切人同飽病時與一切人同病安時與一切人同安究竟出山僧手裏不得還會麼良久云長安夜夜家家月幾處笙歌幾處愁。

　　八月盡日小參召大眾云汝等大開了眼看看面前是箇什麼道理莫只管打瞌睡瞌睡時眼在什麼處還見物也無若道不見與死人無別還有向這裏道得一句子者麼侍者云不離當處常湛然覓即知伊不可見師云未在者云乞和尚代一語師云何不道明時不見暗時明眾禮拜。

　　病起小參山僧臥疾在床早已和盤托出無端要我披衣指示指箇什麼豎如意云還會麼晚學初機會得是藥不會是病久參禪客不會是藥會得是病且道山僧今日恁麼病還落會與不會也無有人向這裏透得與你如意子歸堂一僧進云衲被蒙頭萬事休此時學人都不會師云恁麼會即不無達磨一宗掃土而盡山僧索性施大慈悲為你說破豎如意云拈起須彌別處舂腰纏十萬楊州客喝一喝。

　　冬至小參僧問時臨亞歲即不問節屆書雲事若何師云到江吳地盡隔岸越山多進云只如古人道山中無曆日寒盡不知年又作麼生師云切忌向死灰裏作活計進云有水皆含月無山不帶雲師云猶隔一重關乃云群陰剝盡一陽來復天網恢恢現而不露燄發冰河花抽枯木無非向聲色未彰已前指出諸人本來面目透得者平步丹霄遲疑者自招汩沒拈了也咄咄咄現前買賣著精神出門不認前頭物還有見徹淵源者麼良久云參退喫茶。

　　小參舉普眼菩薩欲見普賢不可得見乃至三度入定遍觀三千大千世界覓普賢菩薩不可得見而來白佛佛云汝但于靜三昧中起一念便見普賢于是普眼纔起一念便見普賢菩薩向空中乘六牙白象師云世尊何用繁詞若是神鼎見他來白便向他道穿卻了也普眼若向這裏瞥地也不作箇循行數基漢眾禮拜。

　　小參舉開口也打不開口也打話云還有透得者麼試出來道看僧出云花須連夜發莫待曉風吹師云你那裏學這虛頭來又僧云今日特蒙和尚入室師云亂統乃云先生無口訓童蒙開口閉口丘乙己忽有箇漢走出來道先生先生上大人為什麼不念豎起如意云相見又無事不來還憶君眾禮拜。

　　小參舉東印土國王請般若多羅尊者齋諸尊者皆轉經惟般若尊者靜坐王問尊者何故獨不轉經者云貧道入息不居陰界出息不隨眾緣常轉如是經百千萬億卷大溈智和尚拈云要識尊者看經處麼行時腳跟不著地坐時心識似風飄復頌云秋高月色和雲白淡泊禪心滋味長歷歷分明今古意何須特地更商量師云大溈恁麼拈也拈得好頌也頌得高若據神鼎看來五步雖活七步須死還有見徹者麼山僧親奉一鐘茶與他溼口。

　　除夕小參十方無壁落四面亦無門為什麼有新年舊歲覺還云年年此日歲歲今朝師云老鼠含銕晃孚云疑殺天下人師云客路如天遠鏡公云一坑埋卻師云埋個什麼進云不用別求師云蝦跳不出斗乃掉拂子云神鼎焰中薦得換卻頭顱諸方隊裏商量穿將鼻孔冰鎖曹溪寒水雪埋少室峰頭到這裏須知有轉身一路始得山僧初住一箇破院百無一有雖則勉強支持二時薄粥與你同餐從來不許諸人粘牙帶齒不知此意者往往錯怪山僧道看看臘月三十日到來了也拶到結角羅紋去處米已盡炭又無看遮老漢如何支遣殊不知半月春來依舊冷諸人徒自錯商量快須努力全提去莫戀空懷枉退藏喝一喝。

　　打七小參安禪結制已是畫地為牢五熱焚身癡漢難為佇足長期百日短制七辰短中有長長中有短延千劫為一念諸人分上了不曾增促千劫於剎那諸人分上了不曾減無增無減海口難宣把住放行都盧只在山僧手裏還會麼離微云野老不知堯舜力鼕鼕打鼓祭江神師云道則只恁道卻作麼生會進云一翳在眼空華亂墜師云轉見不堪又僧云天空任鳥飛師云作麼生是天空的消息進云步步無蹤跡師云依舊跳不出乃拈如意云萬煆爐中銕蒺藜洗腸換骨更深錐不是山僧爐鞴烈為憐大海限涔蹄喝一喝。

　　開荒田小參舉一不得舉二放過一著落在第二豎如意云如意分明不覆藏遲疑特地成妖惑神鼎山中荒田盈陌大小方圓七四八凸普請諸人大家開闢耕時耕覈時覈栽時栽獲時穫大家喫得飽膨脝鼓腹高歌待彌勒。

　　小參舉昔日溈山和尚見仰山自外歸問云那裏來仰云田中來溈山云田中多少人仰插鍬叉手而立溈山云南山大有人刈茅仰拔鍬肩之便出你看他父子等閑一挨一拶耀古輝今透得者钁頭邊立地成佛有分如或未然更聽一頌仰山插鍬叉手立驢不是兮馬不成一句南山重著楔清風千古震乾坤擊如意一下。

　　小參舉僧問雲門弒父弒母佛前懺悔弒佛弒祖時向什麼處懺悔雲門云露師云雲門著一轉語直得驚天動地神鼎今日更為兩彩一賽只是不得錯會以如意打圓相云東嶺下左邊的。

　　小參舉三祖信心銘云欲取一乘勿惡六塵六塵不惡還同正覺智者無為愚人自縛法無異法妄自愛著將心用心豈非大錯師云大小祖師說得好道理只如汝等諸人明明有雙眼又何曾見色明明有雙耳又何曾聞聲於此薦得江西人喫飯浙江人肚脹開他湖廣人什麼事雖然如是滴水寸絲畢竟瞞東震旦國人不得喝一喝。

　　小參僧問龐居士問馬祖不與萬法為侶者是什麼人祖云待汝一口吸盡西江水即向汝道請問和尚如何是不與萬法為侶底人師云家無小使不成君子進云一口吸盡西江水又作麼生師云不癡不聾不作大家翁進云居士豁然大悟云十方同聚會箇箇學無為此是選佛場心空及第歸作麼生是選佛場師云門傾壁倒進云如何是及第歸師云科頭赤腳僧禮拜師云此四轉語有一轉天高地厚有一轉曲為今時有一轉烹佛烹祖若有人辨得許伊四威儀中得箇入處。

　　小參我看你們終日做工夫究竟只在三句裏作活計作麼生是三句有句無句不有不無句死句活句不死不活句乃至一切法皆有如此三句都是你的兒孫你無端自作纏繞殊不知日間挑谷時種田時掘地時煮茶時喫飯時那時佛也覓你不見還會麼不用思量便薦取去豈不省力所以山僧向你道開口也打不開口也打到這裏間不容髮自是你搆不及又作了箇話頭參將去也大可憐如今還有撒手者麼了則東西南北不了者莫怪山僧眾禮拜。

　　小參舉經偈云如心佛亦爾如佛眾生然心佛及眾生是三無差別無差別且置畢竟喚什麼作心作佛又喚什麼作眾生聻眾無對師云教中又道心佛無內外亦不住中間畢竟無方所意言假安立心佛既假立眾生亦復然且問諸人心佛眾生既不可得一切事業乃至若古若今世出世間一切聖凡境界豈是有耶世出世間四生六道情與無情皆不可得佛又出世祖又西來為個什麼還有下得一轉語者麼離微云為憐三歲子不惜兩莖眉師云道則道猶隔山僧十日在晃孚云富嫌千日少貧患一身多師云猶是那邊事孚云畢竟如何師舉如意云腰纏十萬貫騎鶴下楊州喝一喝。

　　小參舉趙州示眾云不得閒過念佛念法念僧時有僧便出問云如何是學人自己念州云念者是誰僧云無伴州叱云這驢你看他兩箇漢驀劄相逢拳來腳去毫無縫罅著著靈彰後來大慧禪師拈云這僧雖然無伴成群作隊攪亂殺人趙州大好一頭驢只是不會喫艸師豎如意云是真精進是名真法供養如來雖然如是知恩者少負恩者多。

　　小參汝等好生看取莫被人瞞卻者箇時節若是西來大意山僧近日脾瀉病發沒氣力為汝說得離微云狼藉不少師云也許你識些臭氣復云還有麼眾無語師云禮拜了退。

　　小參汝等從朝至夕也須檢點那裏是虛度處那裏是不虛度處汝纔作意時早已虛度時光了也不作意時一一靈妙一一天真鋤地的鋤地收禾的收禾乃至煮茶飯辦柴米時不可問人是禪是道是會不會若向者裏見得徹去佛眼也覷你不見無端會禪會道被人拶著便見忘前失後虛度時光只為有個會處橫在胸中見我豎起拄杖時便作覿面提持會見我放下拄杖時便作掃蹤除跡會乃至一切處無不是遮箇會種種摶量難以悉舉大似田夫灶婦將三五升米搗頓餈粑喫了自謂飽足反笑他富貴人食前方丈百味珍饈為分外者耳所以乾峰道法身有三種病二種光若人一一透過始解歸家穩坐雲門出眾云菴內人為什麼不知菴外事乾峰呵呵大笑你看他兩箇相見何曾有絲毫縫罅與人如今長年竟月只是求解會如何出得蘊界生死大眾仔細看莫虛度時光好。

　　小參舉華嚴偈云若人欲識真空體身內真如還遍外情與無情共一體處處皆同真法界拈拂子云這是山僧拂子真法界在什麼處師普云萬古長空一朝風月師云釣龍得鱉又僧云分明月在梅華上看到梅華早已遲師云何得干戈相待乃擲下拂子云劍為不平離寶匣藥因救病出金瓶。

　　小參垂語云汝等日裏東去西去搬柴刈穀時還出得這片田地也無一僧云舉目相看無向背道人行處任施為師云正在窠臼裏進云和尚又作麼生師云不禮三拜更待何時僧無語師舉睦州喚僧僧回首州云擔板漢人多向不容思議處錯會他睦州有什麼交涉殊不知睦州老人如紅爐上著一點雪相似還見麼眾佇思師云開口早知千萬里低頭思慮萬重關喫茶去。

　　小參古人道參學須具參學眼若不具參學眼總被曲彔床上老漢舌頭瞞將去不是小事只如諸人俱到神鼎豈不是為參學作麼生是你們的參學眼道得請充第一座少分相應者充維那六出云風吹碧落白雲盡月上青山玉一團師云且喜認得驢鞍橋作阿爺下頷素融云海闊從魚躍天空任鳥飛師云射虎不真徒勞沒羽師普云猿抱子歸青嶂裏鳥銜花落碧崖前師云餿飯泥茶爐普云和尚又作麼生師云何不道趙州古佛良久云還知神鼎舌頭落處麼若也覷得透不但可充神鼎第一座自己腳跟下亦得受用眾不散師復云山僧忍俊不禁索性為汝頌出趙州古佛七拗八突方中有方曲中有曲乃拈拄杖欲出眾禮拜而退。

　　小參山僧近日得一番大病飲食無味身體黃瘦你們合寺大眾盡替山僧著忙山僧亦替大眾著忙著忙到著忙不得處莫道世醫拱手即使大醫王到來也則計較不得是故噯呀噯呀底千疼萬痛裏而眾苦不能到如斯見得雖然病而無病到這裏始是半提更須知有全提時節然後始可向四生三有內點病為藥說藥為病喚維摩掃榻差普賢鋪床用文殊煎藥倒用橫拈皆為大病源三昧只如山僧這番病還是大病三昧也無若道是三昧不是三昧敢保諸人三家村裏老婆禪也未夢見在。

　　小參山僧雖則久病不曾落堂然無時不為諸人說法諸人若善用心又何必向病僧言句中覓直須向聖凡用力不及處參取如人飲水冷煖自知不是自欺的事不見睦州道汝等諸人未得個入處須得箇入頭處既得箇入頭處不得辜負老僧時有僧出云學人不敢辜負和尚州云早已辜負了也僧無語州云明明向道尚自不會何況蓋覆將來宗師眼目須是如此如今人聞恁麼話盡向言句中會去幾時夢見古人意旨所以山僧尋常向諸人道開口也打不開口也打須是大死一番脫卻業識來始知山僧真實為人處如今做工夫如脫衣服相似脫去了一層走將進來山僧便認得你乃至層層脫盡到赤條條地那時正好來喫三十大棒若喫得這三十大棒天下人不奈伊何各自歸堂恭喜賀喜。

　　小參舉僧問馬祖云離四句絕百非請師直指西來意祖云吾今日勞倦不能為汝說問取智藏去藏云何不問和尚僧云和尚教來問藏云吾今日頭痛不能為你說問取海兄去僧問海云我到這裏卻不會僧回舉似馬祖祖云藏頭白海頭黑遮則因緣諸人作麼生眾無語師云既無其人山僧為汝分明判斷去也遮僧若不遇百丈走得腳酸有分西堂順水拖船慣得其便馬祖頭白頭黑據地擎天神鼎罪過無邊入地獄如箭射喝一喝。

　　入室溟鑑進師云一即一切一切即一豎起竹篦云北俱盧州人為什麼到遮裏討火種進云今日親承和尚入室師云三張白紙一錠黃金又作麼生鑑擬進語師打出中牧進師云坐的是山僧拜的是中牧晝明夜暗水冷燈炎那箇是你主中主進云今日特蒙和尚微勘師云刻舟禪者進云和尚又作麼生師便喝牧禮拜師云不消一捺玄音進師云玄音歷歷昭人耳且道大梵天王今晚唱何曲調進云都被和尚一口道盡師打云爭奈者箇何音禮拜師又打乃舉玄沙三種病人并請益雲門因緣云這僧因而有省汝諸人作麼生眾無語師云恁麼則盲聾喑啞四病俱全了也山僧為你著力則箇乃豎起竹篦云不因漁父引怎得見波濤擊香几一下眾禮拜。

　　入室舉韓文公參大顛擯首座話云你看他具箇甚麼眼腦便與麼若道是無過首座為什麼便喫棒出院若道是有過他過在甚麼處鏡公云打草驚蛇師云蝦蟆窟裏出頭來總印云驅耕奪食師云說道理則不無還夢見大顛老立地處麼印擬議師便打玄音云若不出院怎見首座威光師云磨推東南碓搗西北溟鑑云吹毛寶劍用不留師云依稀越國彷彿楊州眾禮拜師問侍僧你適纔道的是什麼話僧擬對師便打又問一僧你道我打他作什麼僧云他不該說道理師云你作麼生說僧云某甲則不然師便打云同坑無異土次日溟鑑呈頌云殺人刀活人劍雙放雙收機如電下載清風付與誰傍人往往知機變機變絕水底蝦蟆吞卻月師覽畢云你且將去緩緩底與你打葛藤鑑禮拜而出師驀喚溟鑑鑑回身師便喝鑑無語師云溟鑑鑑應諾師云真刀現前卻用不得鑑禮拜。

　　入室溟鑑進師云三世諸佛明暗色空皆是摩訶般若光光未發時是箇什麼鑑云斷不辜負和尚這一問師云笠子未曾除在鑑禮拜師以竹篦擊桌一下瞎菴進師云從無住本立一切法既無所住依何而立菴云遍界不曾藏師云那裏學得這虛頭來菴云和尚恐某甲不實那師打云打破漆桶來與你相見菴禮拜總印進師云趙州為什麼道無印云向和尚道了也師打云如今為什麼道不得印云心不負人面無慚色師打云未在更道印喝師又打云道道印無語師又打乃云者箇狗子無佛性話拈來問著諸人或下語或下喝拂袖揚眉做盡惡態還夢見趙州也未若未親見趙州當知了無交涉何以故山僧未曾向諸人喫酒糟時潑汝諸人一杓醋在還有知甜酸苦辣者麼以手作潑勢云看醋又云著便歸寢室入室一僧進師云狗子無佛性話你作麼生進云和尚與麼問某甲與麼荅語未竟師便打僧禮拜師又打又問師普普云一家有事百家忙師云道什麼普擬應師便打以睦進師云開口不開口山僧為汝拈卻了也速道速道進云言中易舉意外難提師云何處學遮虛頭來進云和尚也不得壓良為賤師打出又僧進師云狗子無佛性話你作麼生進云未問已前百雜碎師云即今是有問是無問僧云禮拜和尚去也師打出又僧進師云纔涉思惟便成剩法你道太上老君與孔夫子即今在什麼處進云掬水月在手弄花香滿衣師云一句合頭語萬劫繫驢橛進云畢竟作麼生師以竹篦觸退云可貴可賤後有數僧入皆舉無佛性話問之不契侍者末後入室師云許多人入室道得著者少道不著者多你道如何晃孚云一狀領過師云領過後如何進云箭去久矣師便打又問天則云狗子無佛性話汝作麼生會進云昨日向和尚道了也師打云為什麼今日忘卻則禮拜師亦打眾同入師云狗子無佛性這一則話諸人那箇不知那箇不會或拈或頌不知其幾還有親見趙州者麼如或未然且莫草草昔大慧禪師一生常舉此話令人看謂是斷生死稠林之利斧截聖凡二見之剛刀透得這一箇無字則千差萬別佛祖機緣無不貫徹如今人往往視為泛常或呈頌或下語以為會得可可地為什麼被人向隱顯中撈一句子便見忘前失後胡亂摶量當知皆是參證未真不曾親見趙州手腳故耳山僧既說到這裏忍俊不禁索性將今時錯會的禪病略為點出有者道箇這無字多少分明更有什麼參得一向坐在無事甲裏又有人道悟人分中道有也得道無也得只是要有出身之路又有一等人謂拈來無不是信口勿思量道有道無有什麼過但是一切無著處處都是這一著子又有見五祖演禪師頌云趙州露刃劍便下語云直下薦取又云用處分明答處親又有一等好高頭的禪和子向人道這個是趙州的活機活用如擊石火似閃電光不容擬議那可言句中求便下語云高著眼或云覷著則瞎或云莫謗趙州好或便喝便打豎指擎拳做盡醜態或有道穿衣喫飯處處現成說有說無我俱不理種種狂解各謂高明錯判名言玷辱宗旨皆是業識摶量妖狐外道所謂一盲引眾盲相牽從陷墜若能捨短從長深心體究決定不打入這般種類獨作通天生涯向千人萬人挨拶不入處挨拶佛祖出頭不得處出身乃拈如意擊香几云向這裏打破髑髏四維上下凡聖有無與你一模脫出雖然如是我不敢輕於汝等汝等皆當作佛眾禮拜。

　　打七畢入室審驗竟拈拄杖云大眾無端同打七山僧手捏珊瑚鞭鞭起竿頭試腳步搥胸只得哭蒼天急撒手莫廉纖悟與不悟總在山僧手裏拄杖頭邊堂內堂外都盧束作一塊搬柴運米何妨倒用橫拈喝一喝云不許攙行奪市近來王令稍嚴。

　　浴佛拈杓召大眾云釋迦老子二千三百四十年前向一切聖凡頂𩕳上下這一錐真是無回互處後來有箇跛腳阿師知他痛癢與他酬唱可謂交光相羅如寶絲綢後人不善來機多作掃蹤拂跡會卻苦哉屈哉山僧今日順水拖船向冷灰爐中焚起一炷香赤條條地澆他一杓水且道是酬唱耶是拂跡耶良久云言前句後路千差大施還他老作家苦切提持無可會夜深依舊宿蘆華。

　　掛鐘板四祖規繩久沉煙莽百丈鐘板杳未見聞今朝竭力提持要接起祖師命脈且道祖師命脈如何接聻遂擊板云一擊玲瓏宇宙空萬古徽猷是今日掛鐘板師握椎云五百年前神鼎寺龍門三汲浪滔天今朝信手重拈掇萬里春光奏目前擊板三下云重抖擻大周旋撒水銀珠顆顆圓萬煆爐中如薦得等閒敲磕振三千。

雲外禪師語錄卷第六終

　　(　弟子深日　深實　深白　道亨　道昌
　　　隆合同捐貲刻
　神鼎雲外和尚語錄第六卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第七

　　門人劉醇驥編

　　機緣

　　師云諸方儘有次第規矩我這裏全沒相干僧云和尚這裏如何師云王齋公送米二石。

　　師問僧何處來曰某處師云我問你一件事得麼僧云請和尚問師云打野榸漢僧云某甲請問和尚得麼師云一箭過西天。

　　師問僧你前日的話頭還參否僧云參師便打僧急救云不參師亦打僧禮拜師又打云參與不參禮拜和南一齊打卻切忌瞞頇。

　　師問一口吸盡西江水你作麼生會僧云一口吸盡西江水有甚可會師云把一錢子來僧無對師喝出師入廚眾禮拜師問一僧你話頭在麼僧云拋卻多時了師云你將什麼喫飯僧無對師便打一僧豎起拳師云灶門前火也不看看僧回顧師便打。

　　師問僧祖意教意是同是別僧云一狀領過師云四祖卻在者菩提寺裏補衲聻僧無對師便打。

　　師見新到四僧來拜便云這一隊人真可惡僧罔然師云打野梩漢出去僧齊出師云苦哉苦哉。

　　師問僧那裏來僧云湖廣師云對山僧何得妄語僧云沒有師云這裏不著客作漢。

　　師問僧何處過冬僧云某甲從來無住處師云雞棲鳳巢非其同類僧喝師打云又道無住處。

　　師問僧你一路來為什麼偷我草鞋著僧云和尚何得贓誣學人師呵呵笑云你道什麼說明白些僧云和尚何得贓誣學人師云死蝦蟆自領三十棒出去。

　　師問僧何來僧云和尚莫多事師呵呵笑云廬山來的僧僧云錯會不少師云三十棒自領出去。

　　師問僧作甚麼僧喝師呵呵大笑僧無對師便打。

　　師問僧近日工夫如何僧云一切平常師喚行者將水來與者僧洗面著僧無語師打云好箇一切平常僧擬開口師喝出。

　　僧舉一尊宿因僧問一切眾生皆順孝道因甚土梟食母荅云冤家路窄山翁和尚別云直須揮劍若不揮劍漁父棲巢今請和尚再別一語遂舉前問師云古今榜樣。

　　僧問世尊今日成正覺如何是正覺師云科頭打坐進云濟上門庭又作麼生師云撲進云堂奧中事又如何師云兩箇。

　　僧問如何是佛法的的大意師云一衲翩翩天際來進云動而無動時如何師云肩拖二斗。

　　僧問古人道但參活句莫參死句請問和尚如何是活句師云山僧從來不說謊如何是死句師云明朝不用拖柴進云死活不到時如何師云渾家送上渡頭船後侍者進方丈師舉似之者遂問如何是活句師云此去黃州不遠者擬議師云又成死句也。

　　師山行次行者在前引路師垂問云和尚山行為什麼要弟子引路眾下語不契師代云不借借。

　　師禮佛次僧問不著佛求不著法求不著僧求和尚朝朝禮佛作箇甚麼師云為釋迦老子掩彩。

　　居士為師描真求贊師云好好地為什麼為山僧起模畫樣惺弟云不因漁父引爭得見波濤師云道則道只得八成進云和尚又作麼生師云魚龍不知水為命折箸不妨聊一攪。

　　師問僧昨日晴今日雨是什麼意旨僧無對師代云一文錢買兩箇燒餅。

　　僧問水泄不通處還有過也無師云死蝦蟆進云如何是這裏活句師云以。

　　師舉杖云然燈佛到這裏為什麼道不得僧無對師云磚錢不可買瓦。

　　僧云某甲特來親近師云喫棒得也未僧云如何是法身師云舊年有一箇。

　　僧問日用事無別時如何師云且過這邊著云一見便見時如何師云山前也有。

　　僧問如何報得父母恩師云雙手扶犁水過膝云不會師云不會情人拖。

　　問如何是那伽大定師云拳來腳去僧佇思師喝出問和尚在磬山得箇什麼師云山僧愛嗔不愛喜進云如今以何為人師云捏棒呼狗進云恁麼則圓滿菩提無所得也師云百艸頭上薦取老僧。

　　僧問如何是平常無生句師云橫拖直拽進云為什麼如此師云教你求生不得求死不得進云忽地死中得活時如何師云此去麻城五百里。

　　問如何是毘盧師法身主師云一錢為本萬貫為利居士問弟子俗務多不能一心參究乞和尚指示箇徑路修行處師急指壁叫云壁倒也士倉忙回首起立師云且喜凶星過度士再問師低頭視地。

　　問不動根源時如何師云手不如腳進云如何是本來身師云須彌山高十六萬由旬進云意旨如何師云水內一半水外一半。

　　問古人道從門入者不是家珍作麼生是家珍師云你問誰僧云即今問和尚師云從門入者不是家珍問丹霞燒木佛為什麼院主墮落鬚眉師云賊是小人智過君子僧云謝師指示師云鬚眉墮落。

　　問即事即理一句求和尚道師云常住尚少柴頭。

　　僧云古人道觸目菩提打破琉璃道在何處師云太歲臨頭。

　　僧問如何是佛師云胡說僧云佛乃三界至尊何得言胡說師云是你恁麼問那僧云是師云墮地獄底僧罔然求懺師召僧僧應諾師云出也。

　　一日與數居士山行一士舉東坡道溪聲便是廣長舌山色無非清淨身師云東坡好與三十棒士云和尚意作麼生師云不貪香餌味方是碧潭龍一僧云某甲有耳不聞師云閉目食蝸牛一僧云若是陶淵明攢眉便歸去師云密掩暗房無兩目那知日月甚光明僧云山色水聲又作何消繳師云安南猶亂塞北那平僧禮拜師云了也了也。

　　問古人道一人所在也到半人所在也到作麼生是半人師云販私鹽漢不打自招。

　　僧舉報恩和尚打僧云斫斷汝手將什麼持物打僧腳云斫斷汝腳將什麼走路又打云道道師云報恩和尚真箇與麼道那僧云真箇師云汝驢年夢見僧因求指示師云我今不斫斷汝手汝將什麼持物不斫斷汝腳汝將什麼走路僧云㘞便禮拜師拈棒云道道僧擬開口師便打僧擬議師連打喝出僧便走師喚僧來僧回身師云更要一頓麼。

　　問世尊不說說迦葉不聞聞師遂喝云你是一箇無狀賊漢僧無語師打出。

　　僧舉太陽明安問僧何處來僧云洪山來明云先師在麼僧云在明云在即不無請渠出來我要相見僧云聻明云此猶是侍者僧無對山翁和尚代云明朝更獻楚王看師云道則忒煞道只得八成僧云和尚又作麼生師云不可降尊就卑僧禮拜師大笑云又是侍者去也。

　　僧求開示師云我不如你僧云和尚知即得師云擔枷過狀便打。

　　師問僧倩女離魂那個是真底僧云亂走作麼師云你為什麼蹋破草鞋僧擬議師喝出。

　　師問僧來此作什麼僧云親覲和尚師云一場敗闕僧云和尚莫錯舉師云蝦蟆窟裏活計。

　　僧禮拜師云莫是舊時會過的麼僧云沒有師云沒有便罷僧拜已侍立師云作麼作麼僧云求開示師云龍蛇混雜凡聖交參僧無語師云參。

　　僧問獨居空山忽若鬼怪精魅一齊圍繞時如何師云善哉善哉僧云意旨如何師云青黃赤白黑。

　　僧相訪問如何是和尚家風師云家裏精窮客來便打云請和尚打看師云不殺死漢僧喝師云眨得眼來天已曉良久茶次話及四照用因緣僧有語師不肯僧遂問如何是照師云還見我麼進云如何是用師以茶驀面潑進云如何是先照後用師云你試道看僧擬開口師便掌如何是先用後照師便掌云汝作麼生會如何是照用同時師云元來不會便打如何是照用不同時師云不答你這般瞎漢僧禮拜師蹋之。

　　問如何是西來大意師云披襟當雄風回頭肌骨冷進云如何是禪師云龍遊蛇窟如何是道師云尺線吊金鐘僧禮拜師便打。

　　問和尚法嗣何人師云將在軍君命有所不受借無語師云會麼云不會師云從前汗馬無人識只要重論蓋代功云恁麼則磬山嫡孫陽山法嗣也師云冥冥一去杳杳何知僧無語次日又問和尚既不肯陽山為什麼卻為他嗣師云冤有頭債有主進云如何是冤師云炎天銕匠進云如何是債師云了不相干問迦葉親聞聞何事師云今日大晴進云意旨如何師云三千四百進云即今了無一物師云彌勒天宮在你眉毛上云還著得也無師云更參八十年。

　　僧問如何是不說而說師云有甚禮物快把將來進云如何是說而無說師云飯後一壺茶如何是歸源一句師云你這枚頭足有七八斤重如何是慈悲方便師云念佛念法念僧僧禮拜師便打。

　　僧問如何是具三玄三要的句師云臭豬頭如何是佛法的的大意師云三更捉得大烏龜云如何舉唱師云你且走開待我過去。

　　問妄想難除時如何師云摸取眉毛進云途中受用時如何師云腳頭腳底進云世諦流布時如何師云打掃伽藍僧擬議師震聲喝出。

　　僧訪喫茶次舉洞山訪龍山因緣師云我則不然僧云如何是賓中主師云舌豎上齶如何是主中主師云騎將皮袋來賓主相見幾何師云瞎眼撞著黑波期云還對談否師云打三進云賓主已蒙師指示大事因緣事若何師云山僧無明發也進云為什麼師云飯到口邊不解喫。

　　問病入膏肓師能救否師云破皮厚三寸進云不會師掌云急急如律令茶次又云某到處行腳未逢一人師云碗進云恁麼則迥然不住青霄也師云鞠子未脫在進云如何是法身體師云累卯為山如何是法身用師云關羽斬顏良如何是己躬下事師云春到寒食一百五。

　　問大千俱壞此箇壞否師云日落三更穿市過云轉身一句作麼生道師云倒騎驢子下楊州。

　　僧問如何是真實相師云南康府裏張皮匠。

　　問四句百非外求和尚開示師云夜夢不祥書門大吉。

　　居士問如何是三教一理師云五母雞二母彘士云不會師云無失其時士擬議師云失卻時也士有省。

　　問如何是西來大意師云南康鬆網巾士無語侍僧進云還有向上事也無師云有進云如何是向上事師云南康鬆網巾。

　　問如何是和尚自受用三昧師云四尺六寸進云不會師云喫茶去。

　　問弒父弒母佛前懺悔和尚殺佛殺祖卻向何處懺悔師云一枚頭。

　　問如何是一門超出妙莊嚴路師云破家縣令進云意旨不會師云山僧俗姓汪。

　　問如何是真實道人師云鬧市布纏頭進云此意如何師云莫使俗人知僧禮拜師便喝。

　　問如何是沙門體師云不露頂如何是沙門行師云不上高樓進云還有為人處否師云一頭驢進云頭上安頭師云一日馳三百。

　　問有句無句如藤倚樹時如何師云無繩自縛漢進云樹倒藤枯時如何師云失卻拄杖子云溈山呵呵大笑意旨如何師云千里萬里僧云謝和尚荅話師便打。

　　師見僧看經問云看什麼經僧豎拳師云為什麼將經拋在糞坑裏僧云和尚莫謗法師云是你謗法。

　　問如何是戒定慧師云你倒乖似他因求開示師云你又不乖了。

　　問和尚既不許人說禪說道未審以何為人師云借你拳頭打你嘴云更借一問時如何師云劄。

　　師問僧千變萬化的人從什麼處來僧無對師代云九江城裏來。

　　師舉南泉賣身話云舉也舉了還有人問古人意旨麼一僧出作禮師云諸方火葬這裏活埋。

　　僧求開示師良久云會麼云不會師云過次日又求開示師云念佛好僧擬進語師云錯。

　　問六賊難防時如何師云一問無他進云爭奈不了何師云適纔道了也。

　　問如何是奪人不奪境師便掌云謝子意殷勤一掌聊相贈如何是奪境不奪人師云不知痛癢客徒自漫沉吟如何是人境兩俱奪師云一坑俱埋卻掩面哭蒼天如何是人境俱不奪師云鼻孔纍垂信飽餐僧禮拜師便打。

　　問黑荳未生芽時如何師云白雲萬里云觀身無相觀法亦然時如何師云平地浪滔天云與麼則撒手歸家去也師云峰頂月輪高。

　　問如何是佛師云八十翁翁著繡鞋如何是無情說法師云還見露柱走入施生臺麼。

　　問作何善行報得四恩三有去師云折卻牛欄進云意旨如何師云忘恩負德漢。

　　問一念未生時如何師云他鄉遇故知進云一念既生後如何師云信口道將來如何是金剛體師云𡎺著磕著如何是金剛用師云打著南邊動北邊畢竟如何是向上一路師云此去南康四十里。

　　僧參禮拜起便喝師亦喝僧又喝師打云千了百當。

　　師問僧那裏來云湖廣師云湖廣米價如何云不知師云這箇是驢前馬後底云和尚又作麼師云非公境界且坐喫茶。

　　師食次僧問心隨萬境轉轉處實能幽意旨如何師云波斯鼻孔汪老師竟過西天云如何是隨流認得性師云栗米巴子南無如來。

　　問如何是過荊棘林的句師云今日不須種火。

　　問當機一句乞師道取師云諾僧再問師云瞌睡作麼。

　　問萬里無雲更有何外師云黑狗臨刑莫怨天云恁麼則丹霄獨步去也師云一跌百雜碎云撩起便行時如何師云走殺你云如何是和尚家風師云米多鹽少云恁麼將何款客師云崎嶇鳥道勞汝遠來僧禮拜師便打。

　　問得舟便渡時如何師咄云這鈍漢僧禮拜云多謝婆心銘肌刻骨師云快須颺向糞堆頭方可來喫山僧棒僧便喝師云好喝僧又喝師云作家作家僧拂袖而出師呵呵大笑云直饒與麼也只得一半茶次僧舉洞山泰首座喫茶因緣問洞山意作麼生師云誰敢問著汪老師僧擬對師喝云你為甚瞞他洞山速道速道僧開口師便掌。

　　問二邊不立中道不居時如何師云近來錢賤米貴進云也知和尚不分外師云滴水難消云家醜外揚師還許否師云一問深知云一問且置師云前言何在。

　　問依經解義三世佛冤離經一字即同魔說作麼生得恰好去師云早時有粥中時有飯。

　　師舉如意問僧云這箇切忌動著作麼生是你鼻孔云某甲只管看師云跂死禪和如麻似粟云和尚不得拗直作曲師豎如意云這箇喚什麼僧擬對師便打。

　　僧赴齋回作禮師云你喫了幾箇饅頭僧云兩箇師云你為什麼鼻孔無竅僧無對師云脫空妄語漢僧請師代語師云何不道和尚牽犁弟子拽耙。

　　師問僧那裏來云山下師云挑的是什麼云米師云多少云四斗師云真個那云是師便打云某甲過在什麼處師云前村趙大孃嫁與張石匠為妻卻被石翁仲奪將去你為什麼不救他云是什麼說話冤屈打人師復打云你但喫棒得我話行。

　　問無明佛性未審是同是別師云別如何是佛性師云請坐喫茶如何是無明師云好好地叫你喫茶又鬧作麼出去。

　　僧舉因緣請問師便喝僧無語師云你問什麼進云昔日南泉道聲未絕師便打僧擬議師云有這般鈍驢漢不打更待何時又連打數棒喝出。

　　師問僧何處來云黃州師云太狼藉生僧無對師云天地玄黃僧擬拜師云罪過在我喫棒在你便打。

　　師問僧非心非佛你作麼生會僧擬對師云不是不是出去僧無語師云咬人屎橛不是好狗問第二位你作麼生會僧便喝師云我問你非心非佛又亂統作麼云和尚喚作喝麼師打云野狐精出去。

　　問如何得透脫生死師云穿過髑髏僧云不會師云父母之年云畢竟意旨如何師云一喜一懼僧禮拜師云禮拜一任禮拜切莫認奴作即。

　　問一念未生前請和尚道一句師云不道進云為甚麼不道師云前言不應後語。

　　問如何是異類中行句師云豬窠生狗馬進云與麼則撩起便行去也師云項羽過江東。

　　居士參師云你習何經云易經師拈茶果云這箇作麼易士無語師云先天一畫也不識云不會師云豫順以動天地如之士擬再問師云鳴豫凶士無語師大笑。

　　僧舉忠國師道身心一如身外無餘話請問師云是甚麼害熱病底敢對山僧與麼道云和尚尊意如何師云你為什麼瞞卻國師僧良久又問師云國師先前在你鼻孔裏賣瘡藥見你瞞他變作東海龍王向十字街頭興雲佈雨去也你為什麼向茅廁中等雹子擬作夜明珠。

　　問祖意教意是同是別師云王四張三進云不會師云銕作頂門僧禮拜師蹋之。

　　師示病僧云你等不必做模做樣但只是三十年不病山僧付你拂子僧云恁麼則某甲今生決定不得拂子師云與你一文錢買藥喫一僧云某甲正覓病起處不得師云發寒發熱幾時休。

　　問佛未出世時如何師云信受奉行出世後如何師云波羅揭諦僧禮拜師喝。

　　問如何是句到意不到師云信口道將來如何是意到句不到師云切莫自塗污如何是意句俱到師云塵塵混入剎剎圓融如何是意句俱不到師云南斗七北斗八僧禮拜師打。

　　問如何是世尊不說說師云數聲清磬是非外如何是迦葉不聞聞師云彌陀接引到西方。

　　問不落時機請師速道師云速云如何是和尚為人句師云南康出硯池云意旨如何師云九江出草紙問破盡家私的人來時如何師云山後有幾人斫柴僧無對師云騙我不得。

　　問如何是和尚家風師云萬頃鄱湖奔腳下一峰孤特立雲間進云還有為人句也無師云未到只言山險峻曾來纔識路高低。

　　僧舉南泉荅僧問牛頭未見四祖話師云直饒與麼也好與三十棒何故聻為伊只解頭戴瓔珞不肯反披袈裟侍者問如何是頭戴瓔珞師云一二三四如何是反披袈裟師云草鞋木履。

　　僧舉雪峰作飯頭洞山云汝作麼不失時節峰云瞻星望月山云忽遇黑雲靉靆時又作麼生峰無語請師代師云將謂更有與麼時節。

　　師問僧還見壁麼云見師云兩箇僧無語師代云七手八腳。

　　問大事未明如喪考妣意旨如何師云言端語端進云大事已明為什麼亦如喪考妣師云目前無異怪不用貼鍾馗僧禮拜云某甲一向錯過多少師喝云又自不少。

　　問如何是佛法的的大意師云放屁作麼。

　　僧看古德偈云迷悟都來第二頭便問如何是第一頭師云蘄州艾葉。

　　僧呈頌古師云你自負有省悟處那云某甲不喫殘羹餿飯師云你看我眉毛上有幾座須彌山云三座師云此去南京為什麼一千餘里云了無交涉師打云妄語作麼。

　　問如何是佛法的的大意師云生鐵鑄成僧禮拜師云可知禮也。

　　師問僧近離何處僧云江西師云山高月冷水碧天青那箇是上座本來面目僧云某甲纔到師云刻舟禪者請坐喫茶。

　　問德山見僧入門便打臨濟見僧入門便喝未審還有為人處也無師云何不舉全這一句僧云如何是全師便打。

　　僧參師便問未行腳時在什麼處僧云也知和尚婆心太切師云只與麼也只得一半云莫嘮叨師便打。

　　僧拍掌師云錯怪人作麼僧無對師云了。

　　問撥塵見佛時如何師拙云這作業坯僧云異類中行時如何師云是牛是馬僧擬再問師打云你好好的一箇肚皮搬許多糞放在裏許作麼僧喝師拈棒云這般的狗漢不打更待何時僧無對師連棒打出問生死到來時如何師云何不了卻進云如何了師云退後退後。

　　眾托缽回師云你等托缽辛苦豎起如意云把這箇賞你復納入袖中云切忌於斯作窠窟眾無對乞師代師云好心不得好報。

　　師指狗子問僧云狗子見人為什麼卻吠僧無對一僧便躡前問師云杜撰禪和到者裏俱納敗闕。

雲外禪師語錄卷第七終

　　(　弟子深響　深機同捐貲刻
　神鼎雲外和尚語錄第七卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第八

　　侍者深極編

　　機緣(二)

　　師問鏡公云一言絕斷千江口萬仞峰頭始得玄千江口且置如何是萬仞峰頭進云驗在目前師云如何是目前事進云動容揚古路不墮悄然機師云猶較香嚴三十里。

　　師問僧本來成現不用安排作麼生是不安排底句僧云某甲不道師云為甚麼云道則不免安排師喚行者快將這僧丟在糞窖裏去僧罔然師打出。

　　師問僧不與萬法為侶底人是何面目僧云頂天立地師云昨日恁麼舉早有人悟去今日卻問著箇土墼子僧擬議師喝出。

　　二僧參師云你二人是山僧鄉里一般云不是師云那箇是麼云也不是師云兩箇木楖槌出去僧齊出師云一箇死一箇活侍者問那箇死那箇活師云這二人是你蘄州人汝該識得他者云不識師打云不知死活漢出去。

　　問僧你有多少年紀云請和尚道師云三十六歲半是麼云不是師云死水生蟲。

　　問僧那裏來云湖廣師云與何人同來云若有同來則辜負和尚師云山僧罪過云知即得師打云小娘禪客出去。

　　僧問如何是學人自己師云折東籬補西壁云意旨如何師云目無全牛方可游刃。

　　問在聖不增在凡不減時如何師云兒童誤喜朱顏在一笑那知是醉紅僧禮拜師喝云錯會作麼。

　　問直下休去時如何師云人平不語水平不流云一絲不掛時如何師云洗面去僧佇思師打出。

　　問言生理喪不如無言時如何師云密掩暗房無兩目那知日月甚光明云彼自無瘡勿傷之也師云醋裏生蟲不怕酸云謝師指示師云貪觀白浪失卻手橈云與麼則物物頭頭全體現師云彼自無瘡勿傷之也云如何得不傷去師云老步龍鐘休執杖僧禮謝云入水見長人師云見甚麼道理云因師得悟生前面直過無邊大銕圍師云張天師著鬼進云即今覿面無蹤影師云莫向這裏躲根云橫身不怕浸泥水識者方知大作家師云更須道始得僧作禮繞師一匝而出師云好與三十棒。

　　師食次僧問如何是三昧師云總在碗裏云打破碗時如何師云張公喫酒李公醉。

　　問麻三斤意旨如何師云秤頭八兩秤尾半斤云不會師云秤鎚落地。

　　問如何是心識不到處師云問這屎坑作麼云北斗藏身時如何師云巢知風穴知雨。

　　問如何得了生死師云現鐘不打剛要煉銅云便與麼去時如何師云折腳蝦蟆井底游如何是本分草料師云黑雲接日明朝定是有雨。

　　問撒手懸崖時如何師云正好喫棒云專為流通去也師云山門向南開。

　　問文殊乃七佛之師為什麼作釋迦弟子師云鐘樓走馬佛殿裏騎驢。

　　問水泄不通時如何師云無風荷葉動決定有魚行僧再問師打出。

　　問心識絕處如何修行師云你是神鼎堂裏僧。

　　問百千國土人語音不同一齊問來和尚如何應荅師云舉揚有分云還別有麼師云關。

　　問世尊拈華迦葉微笑還端的也無師云拈卻鼻孔道將來云道什麼師云舉不顧即差亙。

　　問如何是學人自己師云一行二座云學人了無入路求和尚慈悲師云一二三四僧擬議師推出。

　　問堂奧中事如何師云板響過堂云如何是堂中主師云再三瀆則不告。

　　問牛頭未見四祖時如何師云白毫光裏坐見後如何師云芥子納須彌即今事如何師云躲根漢。

　　問心境雙空時如何師云什麼人向你說底僧無語師打云掠虛漢傍僧便問請問和尚心境雙空什麼人說底師云三家村裏臭奴才云莫是和尚見處麼師云此去長沙九十里。

　　問某甲單刀直入請和尚覿面提持師云了沒相干云為什麼如此師云頭大腳尖。

　　問如何是佛佛道同底句師云人來客往云纔生便咬時如何師云六國相印任蘇秦。

　　問古人道但得本莫愁末末則不問如何是本師云鉤長線短云恁麼則聖凡二途俱不涉也師云客星犯帝座僧無語師喝出。

　　問語嘿涉離微如何俱不犯師云山妻死來二十四五年了也僧擬議師喝出。

　　先和尚忌辰設供僧問供養先和尚和尚還來喫否師云黃金無假云與麼則無剎不現身也師云阿魏無真。

　　師乘肩輿次僧問和尚道從來不借他人力今朝為什麼要人抬師云不借借云既是不借借因甚卻與麼師云各自奔前程相逢不下馬。

　　香燈問大事未明乞師拔濟師云殿裏香燈休種火燈禮拜師便打。

　　送亡僧歸僧問古人道一隊死人送一箇活漢明明是一隊活人為什麼喚作死人師云蝦跳不出斗云明明一箇亡僧為什麼喚作活漢師云五眼不能觀。

　　師問講師三藐三菩提皆從此經出如何是此經僧擬對師云佛殿裏且置三門外道將一句來僧無語師云脫空妄語漢。

　　磊落舉殃崛摩羅救產難話并大慧請益湛堂方便因緣師云要識世尊麼處處綠楊堪繫馬要識湛堂麼家家門路到長安落云恁麼則平等普融去也師云不是苦心人不知落云意不在言來機亦赴師云汝會也落禮拜師一笑。

　　磊落舉會某禪師論紙衣道者見曹山因緣師云那僧且置如今你且道道看磊落無語師云相逢盡道休官去林下何曾見一人進云不借借意旨如何請和尚道師云苦痛冤家落云不會師云生老病死落云路遠夜長休把火大家吹滅暗中行師云又與麼去也。

　　僧禮觀音文師云還識觀世音菩薩麼云不識師云既不識禮他何為云如何是觀世音菩薩師云尋聲救苦云和尚為什麼向第二頭道師云也知你未到這境界。

　　問如何是宗門中事師云香爐云莫只這便是否師云這便是什麼云香爐師云果然摸索不著。

　　僧舉庭前柏樹子話問此意如何師云官差不自由僧擬議師云也知你吞吐不下。

　　師喚僧名僧應諾師云打水魚頭痛僧無對眾下語不契師云汝屈我我屈汝。

　　師問僧那裏來云江西師云到這裏多少路云五百餘里師云誰信你。

　　師問僧你是甚麼東西變底得與麼毛毿毿地云獅子兒師云你為什麼生身變作畜生云向異類中行又何妨師云這畜生五歲尚使不得。

　　師問你是昨日新到麼云是師云放下缽盂拈起碗筋你作麼生會云不會師云掩耳偷鈴漢出去僧便出師云苦哉屈哉。

　　僧問秘魔擎杈意旨如何師云懸羊頭賣狗肉云霍山便攛入懷裏魔拊山背三下又作麼生師云普州人捉賊云三千里外賺我來便回又如何師云虎頭虎尾一時收僧禮拜師打云且道是為你說答你話若人於此辨得許他於伊字法門有箇入處。

　　圍爐次極侍者舉臨濟示眾六十棒如蒿枝拂更思一頓話師云我且問你當初遞棒與你你如何極拂袖便行師喚云蒿枝拂道理又作麼生極云識取鉤頭意莫認定盤星師云子徹也極禮拜師打云一釣便上。

　　問入門便喝意旨如何師云喪身失命也不知云乞師方便師云鍼鋒頭上五須彌。

　　問萬法歸一一歸何處師喚行者快將茶來與客喫僧無語師云你適才作麼說僧再舉師便打。

　　僧禮拜師云山僧不在這裏莫拜莫拜僧云和尚在什麼處師云相隨來也。

　　一僧荅十二問呈師師云未在僧云和尚未看如何便道未在師云山僧重重看破了也僧無語而退師笑云活埋多少禪和。

　　問學人單刀直入請和尚直指根源師云你如何會得僧擬議師云一捏便死。

　　問如何是平常心師云仔細仔細莫被神鼎山撐破鼻孔云和尚莫瞞人好師打云前言何在。

　　問生死卒臨時如何師云在什麼處僧擬議師打云這不是生死卒臨。

　　問作麼生得了生死師云莫費力云如何得不費力師云忒難生。

　　問古人道一句中具三玄三要作麼生是一句師云適才向汝道了也云道什麼師云瞌睡漢。

　　問某甲初入叢林乞和尚指示師云那箇師僧過這邊來僧動足師云錯。

　　問如何是吹毛劍師云昨日有人與麼問打出去了。

　　問如何是主中主師云腳瘦艸鞋寬僧佇思師喝出。

　　問撒手懸崖時如何師云兩腳梢空。

　　僧求開示師云你來幾時了云一月了師云分明記取舉似作家云不涉聖凡一句作麼生道師云山僧不在裏許。

　　問古人道離心意識參秪如離心意識畢竟如何參師云切莫錯怪山僧。

　　問瓦解冰消後求師更指迷師云這箇問頭甚好山僧荅得更奇僧擬議師云甚麼人教你的老實供招免打僧云此是寶華和尚語師拓開云我與寶華無量罪過且喜不干汝事。

　　問如何是鬧中靜師云腳蹋草鞋僧擬議師喝出。

　　師垂問十二則前後數年下語者多不契眾乞師自答。

　　問佛與眾生同一真性為什麼根器不等。

　　荅云誰敢與麼道。

　　問四大分散五陰皆空真如淨性在什麼處。

　　答云正搔著山僧癢處。

　　問悟徹法身底人還見有色身無色身。

　　荅云明眼人落井。

　　問十方世界只在目前為什麼有遠有近。

　　荅云不坐白雲峰。

　　問海內盲龜為什麼上船不上岸。

　　荅云六耳不同謀。

　　問撒手懸崖為什麼命根不斷。

　　荅云赫赫師尹民具爾瞻。

　　問明眼衲僧為什麼自救不了。

　　荅云有年無德。

　　問沒量大人為什麼粒米拖不起。

　　荅云赤腳上船。

　　問千差洞徹底人為什麼向芥子裏懸梁。

　　荅云腳大木履小。

　　問不曾參禪底人為什向毘盧國裏賣菜。

　　荅云父母不聽不得出家。

　　問王家大姐為什麼鬍鬚滿面。

　　荅云今夜不須種火。

　　問名相由心生為什麼反為心礙。

　　答雪覆千山不露頂。

　　法語

　　同住示語

　　荒基初住凡百不周時更多艱愈難措手苦辛各要備嘗勞逸必須平等汝既來瞻風撥艸砥志參隨我豈吝曲徇機宜旁通一線髑髏前暗行賞罰電光裏明驗主賓外差瓦礫荊榛為汝深談實相內倩水薪烹爨發爾玅用宏機不勞土上更加堆但信師姑元是女果能眼親手捷不妨常住作人情如其見覺未融切忌自欺虛日用▆菴草舍施設無他香板钁頭互為賓主打點一腔之冰銕將古風碩行平地追回步繩歷祖之芳蹤有至德良猷如天儼在掃除自己枝葉不打諸方葛藤是在爾曹毋墜厥志。

　　示鏡公怤徒

　　怤子舊字野藪參侍於予者洎二年乃遍謁諸方始叩大雄次參廣潤復持竿木往返諸方見今時付囑紛繁率多酸庸鄙陋之士因浩然嘆曰吾師如玉人治璞碔砆廢盡方乃研磨今林林總總果何為者耶吾負吾師多矣遂挈缽溯千八百里之遙而歸侍山僧於高崖峻嶺之上志亦有足嘉者一日持軸白其意而求法語因信筆示之曰子所云者皆其最初不具決定大志而但以會禪會道為參悟耳古不云乎參須真參悟須實悟參既不真悟豈有實實也者直透佛祖牢關不借纖毫知見解會是也故盤山云似地擎山不知山之孤峻如石含玉不知玉之無瑕雖然如是猶是方便途程且道畢竟如何是真實處但請將從前參悟得底一齊放下放下亦放下放至無可放處然後拈紫雲山置汝眉毛罅裏將洞庭湖傾入你缽囊中三千里外逢人更須識取山僧面孔始可作吾家真種艸也勉之勉之毋辜予望。

　　示晃孚極侍者

　　學道無他要在頓空我見我見若盡昏霧不生自然虛融恬適任運無依向一切處游履不見一法可取亦不見一法可捨脫然獨照照體孤立心境一如直下照亦不立如大死人永絕餘想然後甦醒將來拈土成金變金作土世出世間古今凡聖明暗是非千差萬別都盧打成一片方可謂之了事漢子耳極徒若要生死自由請於此著精彩至於開鑿人天正眼更須將此一片拋向東洋大海轉向那邊更那邊來與汝三十棒有分莫言不道。

　　示禪人

　　汝欲學佛先須識心心佛無異始可修行心苟不真修行無益故經云心真無罪福心妄墮輪迴良以心雖平等凡聖無差圓明了知不假心念皆由不守自性瞥爾生心遂使內外俄分空有斯二徇念遷流枉淪諸趣雖淪諸有而衣線下一段光明坦然自在若能向諸佛諸祖直截指示處放身捨命脫體承當不涉因緣不居內外堂堂顯現法法無差促百千劫于一念收十方界于剎那塵塵爾剎剎爾更說箇什麼識心達本即心即佛耶到這裏僧也如是俗也如是凡也如是聖也如是平等大道浩然普均始不愧為丈夫漢也若是半疑半信忽怠忽勤寒一上熱一上幾番偏作主宰強解分明未久終沒奈何者皆由立志未真工夫不一把作匹似間事看過弄到眼光落地時猢猻子走出髑髏外了也要收攝收攝不得了也那時不是恨健時因循便是謗參禪無驗縱有活佛現前亦相救不得了也今時大有具種性之士能始末覷破幻緣在誠般若中者固少即有不過知見解會自畫而於佛祖方便力全然輕忽坐在業識邊際縱然解會到盛水不漏總不出教乘指宗極則耳禪人欲得正智現前直須脫盡知見解會來與你三十痛棒咄。

　　古德先賢負大根器孜孜切切扣己真參萬水千山不以為勞者其志大且決也志大則不肯因循流浪逐隊隨群一切世間名利食睡可喜可戀之事視如敝屣曾不足以少移其心志決則不破生死魔軍動經三二十年死志撕捱縱使骨化形銷而無一念別求之妄心心奮發無間無疲決不取次受人印證寧可終世參不得翻身再來決定不為野狐精魅籠罩卻做自欺欺人底劫賊也所以香林四十年打成一片長慶坐破七箇蒲團一朝忽蹋到底如獲故物更無纖毫知解證悟之跡方可作吾家真種草也。

　　祖師西來并無些子岐曲道箇直指人心見性成佛後人猶謂早已曲了秪這些子便是一大藏教詮註不及處若是有血性漢子向這裏單刀直入坐享太平自然無欲無依超諸三昧所以道不起纖毫修學心無相光中常自在如斯履踐將去更無絲毫走作五欲八風撼搖不動生也與麼死也與麼是為學道真實得力處也若這一念子未得透脫二六時中如燈焰焰似水涓涓我所熾然如何消繳得下有志丈夫寧可饑死凍死決定不肯食人涕唾受人處分未徹證時胸懷梗梗地如吞棘栗蓬相似擇箇咬豬狗手腳宗師放下複子三二十年真參實究不到佛祖田地死也不休野狐涎吐豈能湊泊乎。

　　示劉千里居士

　　此道自世尊拈花迦葉微笑以來一人傳虛百人傳實爾後西天四七唐土二三乃至五宗派立愈出愈奇并無些子玄玅與人為知為解只是人人腳跟下步步不離的受用一著子而已曰心曰佛曰祖曰禪或為菩薩或為眾生或現比丘或現居士善其應則無量無邊究其根則名言絕分所以古人道饒你辨似懸河解齊龍樹了沒相干直須痛下毒手鏟盡從上佛祖機關玄玅窠臼放教胸次空勞勞地如初生孩子喚作本地風光已是曲垂方便更說什麼古今公案得失淆訛者哉千里劉居士夙植靈根世緣味淡死心參究亢志宗乘每相見必孜孜以此道為扣切但未到頓然大歇之地不免為玄玅理解所礙而神通光明不得現前余故為援古德之語以示之居士曰弟子於此事實有了然明白處為什麼當機又道不得余驀召千里士應諾余便喝士無語余云外面打鑼聲作什麼士云拖柞子余云又說道不得噫此是醍醐亦是毒藥若向這裏倜儻分明正好痛棒更存見解轉見不堪去此二途汝作麼生速道速道士無對次日呈頌數十則因書此段葛藤于後以勉之。

　　又

　　山僧徂春北渡向滔天浪底下三百六十箇釣全無赤梢錦鱗賴有一二小鯉[(魚-(烈-列)+大)*旁][(魚-(烈-列)+大)*比]不虛竿底浮沉耳惟賢契氣骨不凡孜孜此事雖不能如摩天俊鶻遇物便斷命根然亦有一番相見一番新之操守足慰野懷今可不須勤學佛法學頌學拈弄來弄去有甚了時不如痛自割捨愈退步愈光鮮須知此事大不容易麤餐易飽細嚼難饑往往士大夫以聰明利智領略纔入門來便掉得個動轉施為無不是這箇底見解及本來無事無滅無生等現成說話向意根下作主宰任運世緣依前流浪莫道風火煎迫時即今些微境界便打不過者皆由證悟不深功夫不盡把作當有當無一件事所謂因地不真果招紆曲耳試看古人何等悟徹何等操持而尚有隔生便昧卻者豈其見道之未真多由踐履之紛雜故也不見百丈和尚道三十二相屬色十二分教屬聲只如今截斷一切有無聲色流過心如虛空相似合與麼學如救頭然始得臨命終時尋舊路行尚恐未徹到與麼時新調初學無有得期汝看古人為道何等綿密雖然水泄不通卻乃通霄有路所以信口言信腳走不犯鋒鋩全機殺活豈是冊子裏鑽研得的不見趙州和尚到茱萸法堂從東過西從西過東萸云作什麼州云探水萸云遮裏一滴也無探箇什麼州以拄杖靠壁而出你看他等閑露一機一境千古萬古人撲不破賢契試向這裏下一語與古人相見得許你作吾宗種草有分如或未然莫道飯來容易喫當知不借夜行船山僧眉毛在麼咄。

　　又

　　前東痛下鉗錘猶是扶偏救弊脫汝解行分岐之懶廦而負墮病根尚未詳點出在今春火爐頭種種逼拶依然隨語生解渾吐渾吞總不出山僧指示初學以想當參以解當悟之通病耳及至供招悟由全無一語搔著山僧癢處山僧嘿而置之惟勸汝精嚴戒行漸淘業根麤想若澄細惑方現那時汝自著忙方知生死事大不是口頭取證意下承當者所能了脫若是上根利器一刀兩斷更不思前算後也者之乎直下如入百萬軍中取大將頭不見一人相似豈似汝輩顧名務勝保惜體面如尺蠖蟲取一放一者所能企及哉今時法門大壞皆由師承不真以業識茫茫為大機大用酸寒鄙吝作事事無礙處處現成驀劄當陽七花八裂勉強支吾具眼每為悲涕邪類互相贊揚玷辱法門濫觸宗教此大慧所以有寧可將身入地獄不將佛法做人情之嘆也願千里勉之溈山云今時人雖從緣得入頓悟自心猶有無始劫習未能頓除須教渠淨除現業流識即是修不可別有法教渠修行趨向懶菴謂溈山古佛乃能道此語千里欲作法門真正種草請於此著精彩也。

　　示千里受戒四偈

　　世尊明誨四清淨違現因兮刳正性言行相應佛祖欽繁興永處那伽定。

　　世夢名根看破了不辭為汝痛加錐虛空撲落無閑地▆後仍須與一椎。

　　一椎擊破無生國到處逢人驀面欺殺活縱橫無忌諱電光影裏討便宜。

　　蹴蹋奔騰天馬駒唐言梵語吸無餘如今好覓生蛇弄千里何人更識渠。

　　又

　　山僧用處從來辣毒藥醍醐同潑撒多少貪生怕死人未到門庭先嚇殺千里當年運未通耽糟啜粕意忡忡幾番熱屎當頭潑納款輸誠拜下風痛劄深錐難卒死夢裏驚回撞采耳重重受我惡鉗錘脫盡衣裳識羞恥而今也解弄些些拈得麻繩當毒蛇三十六人提不起無端枯木變成華同生同死疾如電眨上眉毛還不見卻許宏通小廝兒見得山僧半邊面聊將此偈定綱宗久久操持始契同覿面能分泥水路重來領棒展家風。

　　示張長人宏法居士

　　出世間法無有邊際世間法亦無有邊際若待打點世緣妥當而後學道則刺腦入膠盆永無妥當之期了也若能了知世法起落處即是出世間法但有假名而無實義事來即應事去則休一心不動萬法風行無厭無忻無取無捨身心器界當體虛玄亦無知虛玄之者得到與麼田地正好脫盡衣裳痛領三頓何以故平蕪盡處是青山行人更在青山外。

　　博學聰明心機伶俐可以會道而不可以了道何也蓋會道者領解在心自矜自是故于行解多致參差縱云理事一體終是觸向多迷了道者如太陽昇天萬象頓現更不假思惟忘念拈來便用更不遲疑長人欲得現前便請猛著精彩眨上眉毛劍去久矣。

　　古人言句直切痛快無一毫岐路與人行無一點窠窟與人坐今時佛法衰微每以奇言玅句問荅語言以為禪道一句來一句去如鬥百草一般謂之不被移換作主到頭驢年也不得休歇如今欲得馳求心歇生死魔空須是將無始至今所有藏識魔根一刀兩斷十方三際廓爾無蹤然後扯住伊便問恁麼中不恁麼不恁麼中卻恁麼時如何咄覿對即不堪。

　　余北渡以來為法相從矢心參究者三人其一即長人也長人學博才淵年甫壯而譽馳鄉國志拯斯民但時際齟齬長人既不肯少貶以售其身而揚聞於勢利之途又不屑與凡庸輩碌碌於生死輪迴之域決欲行解相應以期至乎佛祖所不能至之地視耽化城知解以自足者為可憐可謂火中蓮華者矣辛亞元旦致拜家廟罷即束裝踄疊巘歷兼程而侍余擁爐酌茗於老祖之室者月有餘矣余以金剛圈棘栗蓬劈頭拈似之長人盡其神通奈何不得適其郎君來迓暫假歸廬因出紙乞言以為警策書此三段以示之。

　　無逸字說

　　聖賢之以身表世者舉皆收攝精神拳拳端謹之士而世之豪然曠漫然逸以自高者終有所不及豈拳拳執守者皆得道之楷模耶曰非然也何則道曠無涯非超方玄鑑者則靡不巍然而喟其卓矣況拳拳執守者乎古人以上智不資言句而悟恐中下機之憚夫艱而自畫也故告之精勤無逸以誘之使至而新州道上樵夫則一聞金剛遂盡道玅是可以類之肖而望舉世之目不識丁者以同至其至耶乃世之狂愚妄誕之夫不遵聖人之權誘以入道乃以其麤浮氣習傲然自是漫然自逸欲舉其狂豪蛙見以為高浮論一唱世翕然和之是以空言無實之學日勝而世道衰矣余友張長人郎君諱佳逸字無逸乞說於余余觀其端厚溫良淵潛俊雅足以振家聲而翼至道其名近矣其字則然者豈非懲世之漫然自逸語行分岐者而欲收斂精神以將大有為於世出世間者乎子勉之余將俟子於聖賢之域也。

　　示張一生居士

　　教外別傳並無些子委曲若能直下信入不動一毫氣力便可佛祖同行學人不知此旨著意尋求將謂離卻現前妙用外更有許多奇特殊不知反被者箇要尋求的一障障住永無歇期只管在意根下卜度思惟打入八斗米糟裏耽味不休見古人垂手處便以所知境界勉強配合以為得旨教中所謂以生滅心測度如來圓覺境界如將螢火燒須彌山者是也然此事不可以有心得不可以無心求不可以語言造不可以寂嘿通賢契若能於此四段葛藤一刀兩斷亦不存兩斷之跡則二六時中卓卓巍巍孤標獨立入世出世無不合宜遮邊那邊應用不倦入林不動草入水不動波雖則塵勞居然淨土六門湛寂萬國安和五欲八風無處著腳只遮便是腳跟下做工夫得力之受用也曰佛曰祖曰聖曰賢無不由此道者故曰無不從此法界流無不還歸此法界且道如何是法界咄草鞋無耳參。

　　又

　　吾聞海中大鳥來東國鐘鼓饗之愁不食丈夫生世各有志疇能俛首就鞿勒一生氣骨天下奇正志不受洪鈞羈拂袖翩翩參佛祖甘貧慕道如餐飴四年侍我求方便直下為伊通一線沉吟幾許始知歸解道長江急如箭而今此解須休卻瘥病不假驢駝藥好箇騰空五色鱗何如身絆黃金索黃金索斷聲價高娑婆量寶償君勞赤手全提真秘密塵緣佛法爛如糟咄。

雲外禪師語錄卷第八終

　　　怡則　真龍　智舟　二如　楚賢

　　　寂音　眾師助刻
　　神鼎雲外和尚語錄第八卷
　康熙乙巳夏月塔院識


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第九

　　侍者深極編

　　頌古(并拈)

　　三玄三要。

　　第一玄婆婆醜拙不堪言生下孩兒千萬億了無一子見親顏。

　　第二玄毘盧頂上掣風顛金剛截斷如泥碎朕兆依稀落有緣。

　　第三玄萬里長空月皎然鼓棹高歌漁父樂江村月落正堪眠。

　　第一要滿口無言君自道擊碎摩尼雨寶珠放出無毛生鐵鷂。

　　第二要信手拈來光晃耀南海波斯擬借看當頭一杓屎和尿。

　　第三要活捉生擒無作造橫三豎四絕遮攔魔佛都來厝一窖。

　　四料揀。

　　奪人不奪境天地一餬餅問道與參玄挑雪來填井。

　　奪境不奪人誰來問老僧放伊三頓棒急急奔前程。

　　人境兩俱奪死了不得活劍刃解翻身當陽轟一喝。

　　人境俱不奪四海樂欣欣鼓腹含哺客誰知堯舜恩。

　　四賓主。

　　賓中賓頭戴華陽折角巾撞著河陽新婦子相逢撫掌笑欣欣。

　　賓中主石火光中急薦取拶折驪龍頷下珠依然不會還飛舉。

　　主中賓坐斷乾坤色色新雖然不犯重陽令一盞萸湯也醉人。

　　主中主大坐當軒無可與佛祖都來一窟埋管甚十方并三世。

　　四喝。

　　一喝如同金剛劍英雄殺盡幾人知乾坤一統還真主解綬歸田事事宜。

　　一喝渾如獅踞地野干萬獸俱回避不勞牙爪顯全威也落當陽第二義。

　　一喝探竿影艸時箇中無地可容錐魚龍由此分身墮誰識鵬搏九萬為。

　　一喝不作一喝用十方三世絕閒種直饒言下得些些辜負平生真骨董。

　　狗子無佛性。

　　五陵公子樓前過香霧蒙身意氣多寄語玉人親著眼抬眸不奈管絃何。

　　黃龍三關。

　　等閒垂手處火盡不添柴燄星眉上著抖搜不須呆我腳何似驢信步任千差拗折黃龍角何人不到家人人有生緣箇箇被渠穿今朝全舉似江南萬斛船煙塵淨盡信旗通羽檄遙飛氣概雄不是將軍多賈勇太平寰宇絕朦朧。

　　婆子燒菴。

　　拈云貧居鬧市無人問富在深山有遠親還有不受遮般惡水者麼卓拄杖云山僧罪過。

　　衝開碧落松千尺截斷紅塵水一溪松韻水聲交互處大通智勝竟何為。

　　黃檗大唐國裏無禪師。

　　拈云明修棧道暗度陳倉則不無汝等諸人切忌指鹿為馬山僧今日不惜眉毛下箇註腳去也乃擊拂子云大冶精金應無變色咄。

　　天上有星皆拱北人間無水不朝東滿盤傾出如相委何用闍黎飯後鐘。

　　大唐國裏無禪師舉似分明更莫疑昨夜嚴風憾林木今朝普請拾枯枝。

　　溈山水牯牛。

　　拈云要識溈山僧麼以左手拍禪床云遮裏是要識水牯牛麼以右手拍禪床云遮裏是復以兩手拍一下云六月十三熱不相瞞。

　　水牯溈山只遮頭及時收放任優悠鼻繩曳斷無蹤影多少行人失路頭。

　　韓文公參大顛至擯首座。

　　拈云殺人須見血為人須為徹則不無大顛老漢檢點將來合喫山僧手中棒且道何故聻殺人須見血為人須為徹。

　　零星喫得嗟來食一撥全傾萬念灰不是大顛能舉令依然門逕長青苔。

　　丹霞燒木佛。

　　拈云人人盡道院主落卻鬚眉殊不知丹霞打失鼻孔喝一喝云遮裏動著一莖毛雖是善因而招惡果到處逢人驀面欺失便宜是得便宜千重百匝毛端現不許時流取次知。

　　東寺心不是佛智不是道。

　　長安一片月萬戶擣衣聲秋風吹不盡總是玉關情今日平高下良人罷遠征。

　　芭蕉拄杖子。

　　拈云一分銀子買一雙草鞋了無奇特只是不許人穿何以故法如是故喝一喝。

　　張三眉毛眼上橫李四鼻孔大頭下相逢攜手笑呵呵大風吹起令人怕。

　　李渤問歸宗芥子納須彌話。

　　萬卷書向何處著芥子須彌頓銷爍八臂那吒撲帝鐘街頭笑倒黃番綽。

　　盤山三界無法話。

　　細草殷勤迎步綠野華辛苦送清香天然受用輸山叟那許時人造次當。

　　高峰無夢無想主人公話至枕子落地因緣。

　　霜嚴雪冷客情孤陣陣西風洗道途天曉下床鞋底脫東方日出古今無。

　　一椎擊碎摩尼藏相逢何處不逍遙枕頭有甚閒巴鼻翻笑從前立處高。

　　麻三斤。

　　日出天歡喜雲生地起愁晨星分曙色八月定中秋。

　　南泉斬貓。

　　提起當時血濺天兩堂貓子命難全貍奴跳出乾坤黑一帶晴峰鎖翠煙。

　　南泉賣身話。

　　拈云王老師一箇身子尚不奈何佛法何曾夢見不是趙州捨件衣服與他遮羞至今賺卻許多人向赤骨律地處作活計喝一喝。

　　一具渾身將出賣不容貴賤價分明貪程蹉路諸禪者種種相酬洎沒身。

　　喫粥了洗缽盂話。

　　拈拄杖云三春日暖蝶蜂忙黃鶯啼在深深樹還有親見趙州鼻孔者麼喝一喝。

　　橫三豎四絕籮籠日落西方又起東若向平常無事會新羅國裏再相逢。

　　瑞巖主人公。

　　拈云只遮瑞巖老漢早已自瞞了也雖然如是善自知時還會麼喝一喝。

　　一生常喚主人公熨斗煎茶銚不同無限清風懸宇宙知音獨許釣魚翁。

　　世尊未離兜率已降王宮話。

　　拈拄杖喝一喝云向者裏撩起便行非為釋迦老子藏身無地便好向虛空中現大神變攪亂百千世界去也十字街頭臭魚蝦一箇銅錢買他百二十斤不為分外何以故法如是故喝一喝。

　　東頭賣貴西頭賤私渡官津誇快便天網恢恢不可逃兩行墨字刊於面。

　　夾山與定山無佛有佛因緣。

　　生死與諸佛都來一串穿頂門開正眼明月到窗前。

　　南泉問黃檗定慧等學明見佛性話。

　　拈云只見雷霆施號令豈知星斗煥文章。

　　得人一牛還人一馬善放善牧能騎能下草鞋漿水一齊還賺殺東村王大媽。

　　趙州勘破臺山婆子。

　　拈云遮婆子秪知開眼尿床不知被人換卻鼻孔趙州雖則汗馬功高爭奈泥深三尺還有親見趙州者麼太平本是將軍定不許將軍見太平咄。

　　驀指臺山路豈差趙州勘破始無瑕從今休問東西路是處園林是處華。

　　南北東西路渺漫一身旅況許誰諳歸來細述途中事多少遊人覓路難。

　　伶俐漢直下知歸鬼門關從頭打過不動干戈建太平陽春白雪誰堪和。

　　陸亙大夫問南泉肇法師也甚奇怪話。

　　拈云飛龍在天利見大人。

　　天地同根萬物一體見之不取思之千里幸遇南泉老古錐直指庭花休擬議休擬議拈得眉毛失卻鼻指出庭前花似夢何人肯向箇中休不因此日親提令萬紫千紅逐水流。

　　德山托缽。

　　拈云德山父子恰似醉漢罵街誰敢正眼覷著他雖然如是未免醒眼傍觀者哂且道誰是醒眼底人聻乃卓拄杖云丈夫氣宇衝牛斗一蹋鴻門兩扇開。

　　龍驤虎驟海闊山高巨靈睨之莫措夸父奔以徒勞爭似茅廬閒處士三分指掌笑蕭曹。

　　傅大士空手把鋤頭話。

　　拈云武帝求仙不得仙王喬端坐卻生天。

　　暑夜一天星明朝定然熱大小傅大士秪道得一橛。

　　興化四方八面來時因緣。

　　拈云者則因緣叢林中多見商量道興化若無後語洎合打破蔡州殊不知興化只因後語一生受屈不少何也古廟不須便撈摝水泥深處有嘉魚。

　　雨風勢若挾天來潦倒村翁古廟隈買得硃砂畫符賣朗吟飛過鳳凰臺。

　　六祖風旛話。

　　拈云纔離虎穴又入龍潭諸人還會麼拈拄杖云是風動是棒動是心動自是不歸歸便得五湖風月有誰爭。

　　大塊噫氣萬竅奴號須彌頂上海闊天高。

　　師子尊者罽賓國王斬首話。

　　拈云白乳湧天王臂墮地腥氣現存不是不是。

　　罽賓師子親相見往往多遭驀面瞞馬上相逢無紙筆憑君傳語報平安。

　　傅大士夜夜抱佛眠話。

　　拈云有般瞎漢錯會古人意便謂能言能聽的是佛恁麼說話何異認驢鞍橋作阿爺下頷山僧今日不惜眉毛下一句語要與諸人大家覿面同觀良久云覓什麼碗。

　　只者語聲是抬眸隔萬千十方全是膽不用老婆禪。

　　睦州現成公案至打云掠虛漢因緣。

　　拈云韓子盧逐狡兔踰河者三騰山者五兔死于前犬斃于後樵子見之收拾歸來烹與合家受用還有知味者麼卓拄杖喝一喝。

　　公案現成放過三十潦倒貧兒便擬端的掀翻海嶽逞全威折角螭龍無處覓無處覓一二三四五六七。

　　臨濟無位真人因緣。

　　解語非干舌無山不帶雲一聲牛背笛飛鳥又歸林。

　　臨濟將入滅示眾與三聖問荅因緣。

　　拈云臨濟大師當時用的向什麼處去也雖然如是行到水窮處坐看雲起時還有知恩報恩者麼咄。

　　應嫌屐齒印蒼苔十扣柴門九不開春色滿園關不住一枝紅杏出牆來。

　　見見之時見非是見見猶離見見不能及。

　　拈云世尊可謂棒打石人頭嚗嚗論實事雖然如是錯會者多親到者少何以故急水灘頭鳥作窠。

　　一上一上又一上一上上到山頭上煙靄平蕪腳底齊萬里青天三十棒。

　　九峰勘首座因緣。

　　拈云九峰大似送人上樹拔卻梯子若是箇漢必然別有生涯乃豎起竹篦云首座來也是死是活。

　　九峰舉問先師意首座焚香坐脫時死活各分成戲具得便宜處失便宜。

　　大事未明如喪考妣大事已明亦如喪考妣。

　　拈云如今禪和家到處行腳還曾蹋著這一片田地也無如或未然退後了打。

　　大事未明與已明春來楊柳自青青勸君更進一盃酒西出陽關無故人。

　　僧問大隨劫火洞然大千俱壞并舉似投子話。

　　拈云者僧腦後喫椎不知痛苦一箇葫蘆東販西販若非二老全身遠害至今喫蛤蜊醬者不少。

　　男長為兄女長為姐大冶紅爐可知禮也。

　　趙州喫茶去。

　　拈云趙州大好一鍾茶只堪供養大眾若是佛法卻未會在何以故太歲當頭羅計照命庚己戌辛不死也病。

　　鬼臉神頭萬萬千一盃淡茗苦甘全英雄殺盡無人會珍重秋風八月天。

　　萬仞危峰走馬傍觀暗自消魂鶻臭布衫脫卻蕭蕭夜雨青燈。

　　僧問巖頭古帆未掛時如何曰後園驢喫草。

　　拈云切忌動著速道將來。

　　後園驢喫草不用重加料拽轡便騎來穿靴不戴帽。

　　古帆掛後如何云小魚吞大魚。

　　拈云頭戴須彌腳穿草履還有卸卻天靈蓋者麼喝一喝。

　　卸卻天靈蓋小魚吞大魚得錢沽酒飲何處不吾廬。

　　婆子請趙州轉經。

　　菱角尖尖尖似錐荷葉團團團似鏡彈指圓成八萬門直下一槌俱打正咄。

　　銕牛過窗櫺話。

　　踞地擎天秖者頭無端枉自費功猷牢關掣斷鼾眠去南北東西任意遊。

　　世尊初生。

　　拈云世尊雖然恁麼道諸人不得恁麼會何以故王言如絲雲門秖見錐頭利爭奈錯過如來何咄。

　　誰家灶裏火無煙偏你生來便作顛滿肚無明全發盡兒孫不尚老婆禪。

　　臘八睹明星悟道。

　　拈云上大人丘乙己。

　　六年苦行受饑寒靜久還思入鬧藍忽睹明星稱悟道諸人切莫被他瞞。

　　世尊陞座文殊白椎。

　　拈云這兩箇漢前不至村後不至店若人會得與他一緉草鞋。

　　瞿曇據令地天寬多口文殊不憚煩椎下縱然分皂白大千何處著羞慚。

　　世尊拈花。

　　拈云山僧當時若在座下便與喝散大眾掀翻法座何以故免教後代人知將謂兩箇付法說些正法眼藏涅槃玅心實相無相秘密法門且道山僧恁麼道意在於何衣錦尚絅。

　　拈華微笑了無長莫把龜毛借斗量擊碎驪珠連夜走天明依舊是刀鎗。

　　闥婆奏樂迦葉作舞。

　　拈云是真精進是名真法供養如來。

　　名華傾國兩相歡長得君王帶笑看解釋春風無限恨沉香亭北倚闌干。

　　女子出定。

　　拈云精陽不剪霜前竹水墨徒誇海上龍好各與三十拄杖何以故道路各別養家一般。

　　黃河徹底渾休將折箸攪貪看鬥雞人天明不覺曉。

　　文殊三處過夏。

　　拈拄杖云貪看白浪失卻手橈則不無迦葉未審世尊文殊還出得而今圈圚也無卓一下云自出洞來無敵手得饒人處且饒人。

　　神頭鬼臉罪難逃銕鑄肝腸魔膽高冷地看他呈敗闕頭陀何事守漁樵。

　　那吒太子析骨還父因緣。

　　拈云我要問那吒太子骨肉未還父母時是箇什麼身若向這裏見得徹去喚取廬山與缽盂共睡。

　　骨還父兮肉還母土地金剛打箇賭錦衣公子慣憐春爭似僧堂三下鼓。

　　僧問鼓山如何是宗門事山云合取狗口。

　　拈云鼓山雖有殺人刀且無活人劍被這僧一問便向蓮華國裏藏身若向這裏剖析分明雖是善因而招惡果。

　　合取狗口翻身便走踢倒須彌放開北斗不曾容易舞三臺自有一雙窮相手。

　　倩女離魂。

　　二女合為一媳婦多少行人失路頭十字街頭吹玉笛淡雲斜日正清秋。

　　普化振鐸。

　　市地冰霜布網羅鯨吞海盡笑呵呵電光石火分緇素臨濟全機奈汝何。

　　船子接夾山。

　　拈云船子可謂將成九仞之山不進一簣之土若是當時見他道語帶玄而無路舌頭談而不談更與一橈這裏著得隻眼方能深入虎穴顛倒主賓如或未然縱然悟去也只是箇禿尾蛟龍焉能噴霧如今莫有為夾山作主者麼出來與拄杖子相見。

　　一橈奪卻饑兒食放出憨窮皮肚來船子蹋翻天地暗水光雲影映崔嵬。

　　道吾雲巖大悲千手眼話。

　　拈云直饒道得通身是手眼也秪得八成如今現前大眾莫有道得十成句子者麼卓拄杖喝一喝云切忌鑽龜打瓦。

　　剎剎塵塵全體露奴兒婢子自殷勤十方吞吐無邊表夜半摸來已涉勳寄與參玄諸上士色空明暗句分明。

　　甘贄設粥南泉打破鍋。

　　披毛戴角呵呵笑天下風流如此少覿面分明句裏呈鑊鍋打破誰知道。

　　陸亙大夫問南泉天地同根話。

　　煉就還丹擬獻君洞門未出已消魂抬眸頓覺乾坤別莫道無神卻有神。

　　張拙秀才問長沙千佛因緣。

　　拈云問一得三聞詩聞禮又聞君子之遠其子也喝一喝云將謂山僧實有與麼說話。

　　諸佛閒名已切蹉更求端的煞淆訛寒山忘卻來時路拾得相攜返薜蘿。

　　溈山三撼門扇話。

　　馬面牛頭一串穿嘈嘈雜雜枉鑽研星移斗轉天將曉一曲長歌蓋管絃。

　　丹霞與龐居士舉宗眼話。

　　拳來腳去著精神究竟和同卻不親月落雲收天宇闊夜深愁殺帳中人。

　　趙州到雲居茱萸老老大大住處話。

　　破盡家私始出頭癡憨到處覓冤讎等閑拶著能翻擲千古徒勞記刻舟。

　　趙州在南泉井樓打水因緣。

　　趙州起倒意殊深燒尾分明度禹門蹋上胡梯三四五舌頭無骨峻崚嶒。

　　趙州投子答初生孩子六識因緣。

　　初生孩子六無痕急水灘頭打毬子可憐多少弄潮人畢竟還落潮中死。

　　青州布衫。

　　一歸何處七斤衫驀面拈來盡免寒引得溈山窮長老披毛戴角恣癡憨。

　　秘魔擎杈。

　　禹門三級浪滔天信手拈來絕意言據虎頭兮收虎尾游魚無限落前淵。

　　臨濟三頓棒。

　　好箇真後生無端被人騙打得驢腰疼惡發羅剎面推倒慈氏樓折卻空王殿稽首臨濟大導師得與麼惡形怪臉。

　　如何是佛殿裏底。

　　如何是佛殿裏底雨過山青更莫疑堪笑鑽龜打瓦客那知禍在著羊皮。

　　柏樹子。

　　拈出庭前柏樹子活埋今古說禪流勸君打破精靈窟凜凜風行四百州。

　　一株庭柏古來今多少行人蹉路程生銕鑄成無孔笛等閑吹過鳳凰城。

　　趙州四佛。

　　金佛不度爐鼻孔下頭麤木佛不度火直下休疑我泥佛不度水切忌犯唇嘴真佛屋裏坐開口成兩箇收起野狐禪門前山朵朵。

　　趙州引得土塹子話。

　　趙州布箇漫天網跛鱉盲龜不奈何言下忽開千聖眼毛端殺活辨淆訛。

　　趙州云佛之一字吾不喜聞。

　　佛之一字吾不喜聞伸手縮手旋乾轉坤門前巨沼連天碧屋後山嵐點翠痕。

　　南泉水牯牛三更月到窗話。

　　卸卻籠頭脫角馱搖頭擺尾絕安排柳梢殘月天初曉朵朵薔薇帶露開。

　　臨濟赤肉團上無位真人話。

　　無位真人赤肉團搓圓捏扁剎那間橫尸遍野無蹤影毒氣如今尚未捐。

　　臨濟勘院主典座話。

　　一箭雙鵰隨手落梯山航海謁明君蒼茫不辨寰中敕依舊全身草莽行。

　　臨濟陞座僧出師便喝僧喝師打。

　　紅旗閃灼電光中舉目頭頭煙靄重活計冰銷緇素辨須彌倒卓半空中。

　　臨濟兩堂首座齊喝。

　　兩堂首座同時喝賓主歷然休再舉不動干戈建太平韓盧徒向枯樁齬。

　　南泉平常心話。

　　大地平沉解轉身天長地久自由人可憐逐氣尋香者迷悟平常總不親。

　　藥山參石頭馬祖契悟因緣。

　　脫盡廉纖方自肯東西南北坦然平鐵牛蚊子俱銷爍剩有煙霞繞翠屏。

　　黃檗倒地維那扶起話。

　　拳來腳去不相饒火葬活埋意更超堪笑持竿量水客徒然今日又明朝。

　　臨濟栽松話。

　　二十藤條賞有功布帆無恙掛秋風冰消瓦解光明發要顯兒孫意氣雄。

　　龐居士不婚不嫁偈。

　　家計沉江貧迫甚卻來世上弄奸欺團圞共說無生話賺得光錢買笊籬。

　　龐居士問馬祖不與萬法為侶。

　　一口吸盡西江水溪橋蹋斷便翻身椎門打戶揚家醜誰識驢唇海樣深。

　　凌行婆見浮盃并南泉趙州酬唱機緣。

　　鴆毛落水魚皆死匝地冰霜布網羅瞬目揚眉三萬里等閒誰奈襆頭何。

　　百丈野狐話。

　　拈云且問大眾這則因緣古今拈提者甚多如今作麼生會良久云大火豈容蠅蚋泊。

　　不落不昧好看圈繢得路便行髑髏粉碎不昧不落全機展拓倒臥蘆華市中搖鐸雖然舉似分明五眼不能摸索。

　　南泉不是心不是佛話。

　　阿翁推車媳婦唱曲古木寒鴉啼銕蛇當大路驚殺世間人萬千山自青兮水自綠。

　　馬祖日面佛月面佛。

　　百病一齊發毛繩束太虛微風吹戶牖星月繞簷除。

　　即心即佛非心非佛。

　　前途猛虎逼後面獰龍追毛端天地闊雲散月光輝。

　　南嶽參六祖祖問甚麼物與麼來。

　　修證不無染不得層層香霧擁樓臺更云護念皆如是萬臂千頭佛祖胎。

　　廬陵米價。

　　百兩由來七斤半思量特地忒乖張雲收雨霽江山麗款乃一聲春晝長。

　　馬祖三十年不少鹽醬。

　　雨前初見花間蕊雨後全無葉底花蜂蝶紛紛過牆去卻疑春色在鄰家。

　　大風吹折門前樹園裏長箇大冬瓜八十四人抬不起獅兒一見尾吒髿王老貓兒纔斬卻趙州又喚喫盃茶。

　　南嶽打車打牛話。

　　作鏡磨磚事有由一鞭打碎舊車牛黧奴白牯齊開眼蹴蹋奔騰遍九州。

　　衣裳剝盡更加刀死馬奔騰氣更豪跼蹐牛車誠妄見全身正眼亦兒曹。

　　國師三喚侍者。

　　三呼三應不相孤卻許南陽起壯圖義絕恩忘無半點趙州東壁掛葫蘆。

　　三呼三應意分明洎賺檀即認得聲負汝負吾重點綴僧繇到此筆難伸。

　　道明追六祖大庾嶺有省。

　　拈云道明上座買銕得金一場富貴雖然如是若要同師黃梅更須嘔出心肝始得。

　　不思善也不思惡驢不是兮馬不成快須擉瞎娘生目始可來分照世燈。

　　六祖書偈傳衣缽。

　　拈云祖師恁麼說話佛法何曾夢見為甚得他衣缽本來一物無騙他缽盂走佛法何曾夢見些到處逢人開臭口。

　　二十七祖不轉經。

　　拈云昨有僧問如何是入息不居蘊界山僧道阿呵呵莫做夢如何是出息不涉眾緣亦云阿呵呵莫做夢今日舉似大眾還會麼更聽一頌。

　　入息不居蘊出息不涉緣請君莫做夢唱箇哩囉嗹。

　　僧問演祖如何是臨濟宗云五逆聞雷。

　　五逆聞雷藞藞苴苴同門出入宿世冤家。

　　應菴問如何是正法眼藏密菴曰破沙盆。

　　生平慣喫渾圇飯百尺竿頭信步行手捏黃金成鐵笛一聲飛絮滿江城。

　　南泉三世諸佛不知有狸奴白牯卻知有。

　　東村趙五登高第西舍劉三赤體窮兩箇相逢茆廁裏一齊拍掌展家風家風展處誰知有金鼓無聲頑石吼喪盡全機只麼行金毛獅子不如狗。

　　南泉趙州翫月話。

　　拈云兩父子恰似一對鋸匠送去扯來不差毫髮及至一劃開多少人向遮裏失錢造罪。

　　團團孤月映千山幾許行人說易難卻得南泉提正令乾坤打碎掌中看。

　　殃屈摩羅救產難話。

　　從來賢聖不曾殺當下聞之落葛搭天地毛端展復收春風一陣華容赭。

　　僧問南院啐啄同時并見風穴話。

　　拈云這僧也只是箇脫白沙彌被風穴拈箇黑荳子換卻眼睛猶自不知縱然見得南院用處也只是無尾蛟龍焉能佈雨眾中莫有為此僧作主者麼摸取眼睛看。

　　啐啄同時已不堪棒頭有眼不相瞞石火電光千萬里回頭又墮石牢關。

　　問龍牙大不能蓋牙云道者合如是。

　　黃金無假阿魏無真饑逢王膳不能食病遇醫王豈便惺休莽鹵著精神大地撮來如米粒雪峰老子更通津。

　　僧辭歸宗學五味禪話。

　　蘭陵美酒鬱金香玉碗盛來琥珀光但使主人能醉客不知何處是他鄉。

　　盤山光境俱忘并洞山光境未忘話。

　　光境俱忘與未忘糞箕苕帚翫春光落花滿地無人掃燕子銜飛遶畫梁。

　　玄沙見虎話。

　　拈云弄巧成拙。

　　大地絕毫釐平達青雲路透出四重關端的只是虎。

　　僧舉雪峰十方世界沙門眼趙州鍬子話。

　　十方是眼屙何處趙州寄箇鍬子去團圞不露始周圓依舊茫茫無本據。

　　僧問長沙本來人還成佛話。

　　拈云好箇岑大蟲說得好道理山僧則不然割茅刈草還須大唐天子始得何故聻但見皇風成一片不知何處是封疆。

　　昨夜三更失卻牛天明起來失卻火。

　　拈云大小南泉向遮僧手裏納敗乃吐舌云噁。

　　三兩黃金七兩銅一齊分付與東風赤條條地塵中臥手握明珠彈野鴻。

　　南泉歸宗麻谷同去禮忠國師。

　　拈云三箇漢拳踢相應就中一箇猶甚卻被忠國師不費些毫輕輕捉敗且道忠國師尚未見面為甚麼卻被捉敗這裏見得許汝於之字法門有箇入處。

　　明舒暗奪弄精魂未到南陽日已昏招手回家情更切滿園春色屬何人。

　　銜取一莖草話。

　　拈云雲在嶺頭閑不澈水流澗底忒忙生。

　　同中有異異中有同合水和泥浩蕩風銜取一莖追逐去十方元是舊儀容。

　　天上無彌勒天下無彌勒。

　　拈云幾箇老漢只解見兔放鷹不能穴中擒虎當時若是山僧見他道天上無彌勒天下無彌勒便云南泉老人來也待他眼目定動便與連棒打出直饒南泉老人也須倒退三千里。

　　天上天下無彌勒禪床震動現觀音淨如鼓腹含餔客拄杖縱橫不浪鳴。

　　喫油餈話。

　　不動口而喫油餈不出門而到庄上堪笑南泉王老師一生賣弄窮伎倆。

　　僧問鹽官如何是本身盧舍那話。

　　拈云叢林往往商量道與老僧過淨瓶來何等分明這僧懞懂不會所以道古佛過去久矣恁麼說話何殊水母借蝦為眼有問山僧如何是本身盧舍那只向他道這裏不著客作漢若向這裏會去如插翅虎子相似快活快活然雖如是不入驚人浪難逢稱意魚以拂子擊香几。

　　楊岐棘栗蓬話。

　　楊岐棘栗與金圈日用家常苦又甜吞吐不須舌牙力張公喫酒李公顛。

　　楊岐三腳驢。

　　三腳驢子弄蹄行凜凜霜風薦毛骨踢蹋奔騰遍九州一嘶驚落遼天鶻。

　　鳥窠布毛。

　　鳥窠拈起布毛吹萬國春光溢草廬多少尋枝摘葉諸西秦東魯枉崎嶇。

　　國師無縫塔。

　　拈云國師父子俱向代宗手裏納一場敗闕無縫塔子至今猶在還見麼。

　　東西無量由旬闊南北恒沙剎土長十世如來埋一塚悠然晝夜放毫光。

　　南泉被鬼神覷破話。

　　拈云這老漢賴有這一著在天下人不奈伊何雖然如是還見南泉麼擊拂子云黃河清而聖人出。

　　黃河清後聖人出不到斯時不得知撒手長安行大道莫於中路討便宜。

　　金牛作舞并長慶大光語。

　　金牛作舞大生乖長慶相隨上五臺縱使大光能舉令誰知已著眼中埃丈夫自有通天志好惡都來一窖埋。

　　藥山一切不為話。

　　任運相將只麼行金剛腦後炯雙睛橫吹銕笛乾坤外聾者能聞跛者伸。

　　藥山特牛生兒話。

　　東海垂竿情意遠白魚一躍上王舟眉毛踢起無蹤影多少漁人覓路頭。

　　三聖令僧問長沙南泉遷化話。

　　拈云長沙一條銕脊梁如須彌山相似水內一半水外一半莫道三聖與這僧拱手歸降即今汝等在此立地聽山僧舉揚也則如百鳥到須彌不覺皆同其色還會麼切忌磕頭撞額。

雲外禪師語錄卷第九終

　　(　比丘怡谷一兩　巍然一兩　心岸一兩
　　法華菴一兩　明心一兩五錢　純野一
　　兩　黃齋公父子七錢　李齋公三錢
　　包成之三錢　邵應台二錢同捐貲刻
　神鼎雲外和尚語錄第九卷
　康熙乙巳夏月神鼎塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十

　　書記宏道編

　　書問

　　寄雲居顓大師

　　曩聞法駕南來不勝忻慰竟以病緣未獲親炙慈光至今抱歉無已展讀尊錄真行解圓融末世法柱也羡企羡企不肖以薄福下愚入山隨例秪知樵鋤糊口禪道不解絲毫兀兀癡癡隨分度日何足為高明齒錄哉江西一水澄湛無痕正望吾師鼓起波濤令人人知水底有龍藏也茲因五乳之便聊附短函少伸通候之敬走晤之緣未知當在何日也。

　　復天童忞叔和尚

　　正渴慈音忽飛誨墨開函捧讀如拜師前莊誦語錄真如迦樓羅王橫身宇宙向海底直取龍吞豈取次之流所能彷彿哉不肖椎魯無似躲懶峰頭疥狗泥豬不識好惡藜羹蔬飯一飽便休不知有佛有祖況更有所謂曠劫今時之捏目而心意之可灰泯耶然秋令春行亦見婆念之深切且拳拳不肖操行叢林敢不仰體尊懷順流東下日親鑪韝哉但以近有閱藏之願未了欲了故爾遲遲且亦以如實親近罔敢或違故天童寺裏上堂漢王峰子聳聽借獨菴中打坐太白峰下起身拄杖與钁頭交參禪板與茅鑟撞額雖云各住各位終朝面面全同正不敢以奔走座前之為親近也然事無一向理應奔徇化儀稍畢前因挈瓢笠峭草鞋竟趨浙矣至於先師壬午息機既及二載後事諒已俱竣冒難奔馳且無半文之措稍緩亦自無妨惟冀順時保攝大扇古風法雨瀰天龍象遍地行將拭目以望矣箋啟既無筆墨復惡篝燈呵凍苟簡維多統冀恕原曷勝瞻溯。

　　又

　　辛卯夏仲敬領法錄手扎之教遙知尊意實存遠見但彼時普說已行既展不收一任邪流強辨之來不肖亦何辭於八面酬敵也因笑謂禪者曰道山普融紫雲辨析正折攝二門化道相關耳近以紫雲山峻搬運殊艱去秋應請潭之神鼎病屋頹垣時荒世亂世人皆棄唯我自甘乃知萬齟千齬中似是隱居之地一钁鋤雲蕭然高臥紛紛裨販不見不聞雖未知向後如何然在窮鬼既今受用如此故且以報也老祖近刻就正餘弗備。

　　復寶華朝宗和尚

　　天童一別倏隔十年和尚龍驤霄漢不肖屈伏淤泥學道無功生逢末法昔年草草已鈍置於磬山近益灰心惟甘填於丘壑去冬獲讀和尚自白指迷諸刻足見為法深衷第愚意以為單刻指迷而自白便在其中亦可大有功於法門矣初意圓現之來擬即修書奉候而復逡巡中止者蓋自揣其門庭灰冷恐有無因至前之誚近因禪者相傳言和尚暫聞不肖數語一頌便有陽山乃有此兒之嘆欲索全稿觀之云云因念生居此際有前輩大尊宿知己如是真不減應菴之逢大慧也敢不盡呈醜拙以憑貶剝哉乃蒙不吝批詳且謂先師尚在正知見中而過獎不肖為大有古人之作者夫古今皆兒孫邊事不肖何讓當仁但其一副冰銕心腸惴惴焉惟恐墮落今時之轍思不惜身命以為法門出力者其素所自信耳今承誨諭殷殷敢不愈加惕勵以報法叔和尚至公知己之盛德哉殘冬未獲躬謁聊復空函少伸問安之敬來春決志出山親炙之緣或當有在也餘不既。

　　上報恩琇叔和尚

　　即時金風體露萬象蘇涼恭惟報恩堂頭法叔大和尚尊候起居多福澤自己卯秋末拜違慈範厥後見時流苟陋憤激入山以為因循遂隊作貪名之衲子不若草衣木食作務行之庸僧故於乙酉春末木陳和尚書來始知先師圓逝已久不肖是時方困苦丁零斷糧累日雖聞此訃莫可如何且思一息尚存先師靈骨猶在正不必熱忙碌碌較形跡于一時諒和尚必能俯鑑其中而宥之也匡山一住八年漸為禪者所誘遂至冗煩而孤峰靜室不可住矣舊春為諸檀越邀至蘄州住一破院兵火之餘其難猶甚然行止因時不肖已定議於中決不草草圖安而忘法道微軀病質儻不賫志而遽亡砥礪精勤猶恐蓋棺而始定以此可望證知禮足之期太平是望蕪語四冊呈教瓣香掃塔來僧自能白之餘懷縷縷筆何能悉。

　　又

　　靈湍歸獲領尊翰法錄之賜感謝已多重蒙鼎惠遠頒益深愧汗詎敢鳴謝而自貽疏外哉惺弟遠來具知和尚大振頹綱不傳之旨既已有人而優養大雄以作宗黨之大蔭真足為法門慶也不肖倔強一生硜硜信節出逢亂世苦累維多慮深操危惟知盡己舊冬應緣於菩提今歲退埋於老祖峰高路僻頗遂安居掃塔祖庭彌增悲感五祖竟成裨販舊歲嚷於土兵四祖房舍僅存又為狐黨所玷不肖不忍以鄉愿之見曲為藏納書聲其罪而復普說以救之專人馳獻座下以求削正可行可止惟命是依舊刻所呈倘有過誤不妨嚴為檢點細細批詳蓋待家中子姪理亦宜之鴻便再示詳音毋𨦽玉是禱。

　　又

　　前歲祗領尊諭仡有順流東下之懷而老祖素緇遮留不放且時方有土木之後未果去歲蘄黃大旱顆粒無收始得脫老祖峻嶺之艱而又為禪者推挽著神鼎破垣之獄驢事未了馬事到來惡業所招自作自受又復奚尤唯當捍勞忍苦行己力之應行而忘乎寡效之助以少報祖宗之萬一耳向承喚不肖同刪定先師語錄因取而編次之僅得上下二卷以行觀其本分受用則有餘而手眼為人則未足宜乎其陽山之冷如死灰也不肖以硜硜信義礪志自強十載苦心盡翻窠臼辦香聊定宗旨不借祖父餘光此語苟非法叔和尚之前小姪此生亦無說處此其所以日夜馳神而欲親晤教者也方今唱導之師殆不乏人而皆各據一知一見為局量如印印泥遽相傳授林林總總實繁有徒不惟不肖恥之諒和尚固恥之久矣故往往不惜口業痛斥邪禪所至輒不免於妄庸之口亦理勢之必然無足怪者瑞應之緣方周四甲不肖唯當佛前作禮祝願和尚如老趙州永與法門整持軌範耳不腆祝儀敬書別副老祖近刻呈教餘懷惺弟自白也。

　　上南澗問叔和尚

　　不面慈顏者十季而瞻覲光儀未嘗少間近聞和尚動止萬福人天協贊喜何可言澤自庚辰春假歸新安擬尋靜室又以密邇俗家往來者眾復入匡廬秪期永作一枚山樵畢此餘生履踐斯道以期不負出家之志而已不謂於今復有如斯禍及也既徇世緣敢忘所自哉瓣香掃塔聊表寸衷而先師靈龕儼然常在正不敢以形跡之喧寂為先師之孝違諒和尚必有以原其中而宥之也蕪語四冊呈削餘不悉。

　　與友人

　　峭冷孤寒聞足音良喜況久別故人突然涌至擁爐酌茗抵掌論心其快幸當何如哉足下聰明好學但可惜向見解文字著倒埋沒卻幾十年好光景耳不見南泉道黃梅五百人箇箇盡會佛法唯有盧行者不會佛法只會其道所以得他衣缽試問足下佛法與道相去幾何而得失迥異有如此者今時學道人無論若禪若教只要口裏會說筆下會寫聰明伶俐舉了便會將去向無智人前裝模作樣縱然說得盛水不漏唬騙得官民皈信名聞轟天爭奈源頭不清盡成幻業有損無益耳足下雖是他家種草卻不甘向遮裏埋身此山僧之所以一見而深敬之也惟願足下棄捨見聞單單向那要會不能會要了不能了處挨拶兀兀如愚世人盡不識足下足下亦不要識世人雖然到此切莫便休更加挨拶逼到箇計窮力盡大地春回不論悟徹而自了然正不妨向一毛頭上翻過身來向一切毛頭上東涌西沒南涌北沒放大光明遍照恒沙國土其中眾生不覺不知同成正覺者便是這箇消息也公其勉旃母孤我望。

　　復達道者

　　昨承專使遠致手教以陳茶見惠知仁兄之愛弟者至矣不知何日得復與吾兄同看匡山頂上雲也承論寄某之語似太直理則誠然然直口直腸固其性近且跛駑之骨若不痛與鞭笞則永無可救之日怪惱非所顧也近有竊議弟者謂喜則拍手笑呵呵怒則罵人無處躲弟聞而續之曰明明不是我瞞人卻是諸人要瞞我聞者皆為絕倒吾兄試聽之笑否。

　　復骨嚴大師

　　己丑冬惺弟遠來知賢弟誕膺子印于報恩法叔處深喜事同一家陽山得以有賴未遑修候歉也何如先師寂世以來劣兄曾未躬來料理者蓋亦知空行之無益且知此山之無吉地而冀擇其良於所寓之道場焉然後奉迎靈骨以閟亦化儀之一端耳無奈世亂年荒緣微福薄悠悠此中誰堪告語項上銕枷不知何時可脫惟當與賢弟輩日夜優游慎思所難而必期不負出家之志則艱難齟齬中又足以自驗其志力者在師承云乎哉北松兄不敢致書以空函屢寄為歉蓋磬山陽山亦不暇書賢弟其以此意謹致意足矣餘懷近況惺弟自能詳述不盡。

　　復冰心大師

　　前歲靈湍返接手教并先師靈像感謝維多天涯兄弟開緘宛見顏色矣至若諄諄勸止彈斥妄庸之囑猶感賢弟相為之懷劣兄豈不知末法時識痛癢者絕少而同流合污亦足以騰名譽而鬧門庭哉蓋深鑑草草承當之害紛紛付受之欺銕面琤琤不辭怨恨寧使此生遭謗吠于妄庸而必使天下後世之具眼英賢共餘斯警破體面之籬籓裂欺罔之妄習則愚雖身填溝壑蹈湯赴火而無負於法門矣賢弟其能諒之乎餘懷縷縷筆何能悉。

　　寄不退大師

　　神交已久消息未通昨承法兄遣尊侍至山備悉近況誠高出今時傑作且聞出語相知深搔著小弟癢處弟因笑曰退老近時傳聞之語不若如斯意者近來更有新得超師之見耶不然何其能知神鼎之深如此也昔仰山謂東寺師叔若在慧寂不至寂寥今海內宗師如麻似粟盡皆各向一知一見開門小弟每懷絕無知己之嘆不意復有法兄見透此關即小弟為不寂寥矣快幸快幸但以初住破院房舍全稀不敢遽迎法駕倘吾兄念知己之殊艱脫略于禮數之外而曳杖光顧俾晚學得沾法潤莫大之願也時寒伏惟為道為眾生珍愛是望便中草草不盡欲言。

　　寄毛進士含侯

　　高軒過我峰頭直令紫雲生色惜敘闊分岐促於一日未罄鄙懷耳山僧山林野人也于世稱譏毀譽漠然無所動於其心獨於壞法邪魔坑人慧命者惡之如糞蓋護法之誠不期然而然也夫為臣合忠為子合孝為僧合護正摧邪同一道也孔子不惡不仁而深惡鄉愿大士不惡屠兒魁膾而惡外道相似之善者皆聖賢大公至正之道也夫道本於誠明誠至則與天地通明極則與正體合此儒釋入道之正途也今乃妄認轉動知覺為本性空見斷滅為真心以怪以邪而盜名欺世使彼善根浮小之流一味苟認而自足自是強習言鋒亦將謂天下知識皆如是而不復信有至誠明悟之道不惟大公至正之道蕩然而真參實悟之途亦不復知之矣況復望其能誠明摻守而播揚大教耶此山僧之所以痛斥邪流不容混濫以佛法作人情也昨見令親道及居士深知山僧存心在道公正不苟非高明正大之士安能一白其衷之如此耶願居士不忘佛囑居鄉治國悉以大公至正之道開導於人俾不絕如線之道脈不斷則勝於恒沙七寶布施也。

　　復蘄州守包居士

　　禪者歸獲讀來諭深喜護法中之有知己也欣羨欣羨第所云念起即覺隨覺隨消者乃教乘方便耳非實際本地工夫也覺與未覺既打作兩橛而欲工夫純熟到徹底無疑之地不亦難乎不見古人道纔與麼便不與麼是句亦鏟非句亦鏟自然轉轆轆地自然目前露裸裸地飽齁齁地卻物為上逐物為下瞥起情塵早落地上而況卜度思惟乎直饒念覺兩忘猶是金鎖玄關之難今時負大名望善知識十有五雙向者裏坐住舒機發用困躓中途又爭怪得居士乎末後又云覺無可得何況未覺請山僧下一轉語山僧不須移易絲毫便道快些洗腳上船切莫貪程蹉路居士能于語下打破漆桶便當慶快平生相見已竟如或覺明未化不妨撥冗來山劇談數日洗盡見纏然後向塵勞海裏仕宦途中塵塵獨露調伏眾生俾未聞者聞未信者信其快樂當何如也。

　　復韓奕伯居士(湘陰縣令)

　　春初接手教知老仁台雖日坐政事旁午中而此衷固熙怡閒適不煩心慮也即此便是孔顏樂處不意老仁台早以見及于此山僧更擬俟尊冗閑暇時與之深談密究以發揮人人本地風光天地未判景象不意太尊翁居士遽爾歸真百姓如喪考妣蕞爾小邑將不足以稅大駕意者明公天所獨厚不欲以黼黻朝著之材而陸沉于邊鄙小邑耶山僧忝在相知理宜恭吊第自去髮以來未行此理特命堂中禪者四人持短偈香燭為吊焚告尊翁之靈蓋吾儕方外之人數句淡話雖不能如世人情往會悲文來引泣而開廓性天之表亦有悠致也每念仁台弘護祖庭之德宿書山頌一首九章以表鳴謝之意因并致之舊刻二冊呈覽快晤之緣有無難必臨書無任神馳。

　　復朱子昭居士

　　承諭遭逢奇數行止支離上乘玅義于乎前世因緣者固然還知亙古亙今秪是一箇朱子昭更無別人麼至若老生腐儒輩不聞禪之一字者誰家甕裏無明月野鶴家鵝志自殊耳又謂人身難得云云山僧敢道自把㼾磚空裏擲必端打著自家頭閻羅老子只是當人善善惡惡之心若能向已起未起之際猛地一跳跳出青天白日之下豈不慶快平生又云天大餅從何方咬起不知居士即今在餅內耶餅外耶若在餅外則橫吞直吐何難若在內則渾身已為蓋覆矣何更問咬起處乎若是箇大力量漢向遮裏一劃兩開現出三頭六臂莫道閻羅老子即真佛現前亦須趁出門外然後方知山僧即汝汝即十方縱橫玅用自在自由更若遲疑也須退步覷破自己腳跟始得莫言不道。

　　復徐翥鶤居士

　　當茲炊桂煮玉之年而鼎貺特頒寒谷非有宿因斯緣替矣展讀扇頭佳句及翰教所云足見居士才高信確但于此事未下手耳猶龍子曰上士聞道勤而行之中士聞道若存若亡下士聞道大笑之不笑不足以為道使道而人人可信則其為道也淺矣惟除一乘道種宿佩信根決不肯以無價之寶而埋於陰入之坑與四生六道同其流浪也短偈次韻鞭影聊揮以居士知信此宗不敢以門外漢相待耳。

　　復深慧酆友芝居士

　　別後想履道如常見手書果如所料也喜慰喜慰然學道之要唯專與恒專則歸憑情一而定力易成恒則正念堅凝而煩惑不撓所以古人道百千法門同歸方寸恒沙玅德總在心源一切戒定慧門皆具足于一心心若不通與法為礙意輪走作見性何時古今不出於剎那罪業皆由於妄念來書所述皆意下丹青本無所有但二六時中抖搜精神看這生死罪業從何處起能作此觀底又是阿誰正恁麼時要會不得會要歇歇不甘肚裏煩悶七上八下時正是好消息驀然於思慮不及處打破漆桶受用不盡也。

　　復吳師半居士

　　便手教知居士雖客隱漢濱已棲心於禪悅狐禪淺見不能惑富貴利欲不能移居然在世出世也世間英偉不少以不知真我常樂之在是骨清者取性詩酒而自傲氣濁者溺情利欲以迷神而不知其自昧者也孰有如居士之正信卓然混塵勞而不滓者乎第未詳今來履踐道況何似能于千酬萬應時腳跟下洞然迥照心不奔逸否能於寤時寐時坐禪時緣境時一如無隔否還覽一切宗教淺深藥病盡識得透不落情解否學道若不如是等體驗工夫鮮有不墮於想當參解當悟而生死關頭終不得力者願居士勉之承索法名因道號之義而曰宏心復為無住之說以贈之至於開示法語不敢遽詳者以未知踐履之悉恐藥病誤投反憎禪病俟公顧我荒林當與思談岐曲是所望也餘不盡。

　　寄器外禪人

　　印宣來大承供養謝謝但既是佛法中人即其報之也亦宜以佛法相勉礪始不孤禪人為道之誠耳禪人既見作家二十年來念念以本分事密自鞭策非實有過人骨力者不能未審今來履踐道況何若大抵今時做工夫人有二種病不在義理思惟上走作便在自性無事上因循其得入後亦有二種病一者以本分為窠臼而草草承當謂之覿面全提不涉理路二者穿鑿配當古人公案引得一切人弄業識自是非他更不求餘禪人若能如此二語如過蠱毒之鄉水也不霑他一滴致心一處念念提撕打脫業識根元豁爾現前如十字街頭撞著親爺相似更不疑惑是則不離五障身成就大丈夫第一希有事顧不偉歟神鼎當遙寄三十大棒為禪人作罷參齋供也勉之勉之。

　　復張迪公居士

　　募僧返接翰教詩扇及般若頌之寄隨喜讀之深喜般若門中又得一員法將矣快慰何言第細玩之似乎正眼未大圓明即緩刻亦自無傷居士既自信為參禪有省而仍有拖死屍無自由之見生死有無既打作兩橛不知當時省悟者何耶意者聰明學識邊事妄為流俗師僧輩瞎相印許所誤也居士既以山僧為善友修書錄頌求證雖未面晤以法為親山僧更不留情直言砥礪者亦以居士至誠不忍相負也況無聞為山僧五世祖觀其接笑巖機緣不忝從上作略而此頌與昔年見夢說錄皆如珠著泥不及冶父川之金剛百頌是亦可疑也況高和又其次者耶居士而欲通教乘當訪一高明碩德講師潛心至意與之參詳徹法源底然後著述接人未晚若痛念生死事大業識纏綿不是一知半解能了須是擇一無窠臼與人坐無岐路與人行底本分宗師棄生拼死與之撕捱五色線斷觸目皆如到這裏方可煆煉若論向上宗乘猶在三千里外不知居士作何棲泊也若只好奇勝博虛名亦何必就證於無情之神鼎而後刻為哉願居士勉之弗備。

　　寄劉伯前居士

　　丐士歸自貴縣備述大檀護居士以青年名士懶於做官而留心至道能令我躍然喜也天地至遠而起於情宇宙至大而納於性性情之在物常然宛然探之不得決之不絕天地有窮性靈不竭五趣迭改情累不釋能具爍迦羅眼轉情識為真際者幾何人哉願居士勉之然既有志於向上宗乘第一不可急求解會會得愈玅去道愈遙第二不可因循含緩含緩則易墮於無事甲中而難入但時時抖搜精神看我這日用千酬萬應的是箇什麼忽然睡著向何處著落眼眨眨地心悶悶地會不去時正是好消息到遮裏欲罷不能欲進不得更加逼拶忽然打破漆桶方知不出戶庭而身遍十方世界也勉之。

　　寄居士

　　聞居士為病所困今小愈未審於病中稍獲相應否請試觀病從業起業從心起心源無起病業何然如是則受病者了不可得能病者亦不可得病與不病既不可得知與不知亦復強名如斯著眼則盡十方界都在居士一病收攝無餘又何有古今凡聖是非得失生死等得來但請如此操守便是一帖清涼散也勉之勉之丈夫漢唯此一著是喫緊餘俱無益耳。

　　復劉千里居士

　　獲讀手教言言諦實意氣超然非不昧般若正因者疇能爾耶蓋時際虛浮根微志劣若僧若俗名為向道其實走名不過剽竊宗乘相似之吐餘以滋學識衒愚迷而已矣孰有如居士之真切以性命大事為務者乎真火中蓮花也山僧誠羨之重之第恐貪途程而蹉卻腳跟耳惟願居士掃清搕𢶍單單向那欲思思不得處著倒念茲在茲便是一部緊要語錄更不必山僧語錄及諸宗手眼方便也夫語錄之設無非一時看孔著楔之談發揚箇眼而已箇眼未圓處處皆銀山銕壁更求方便萬里白雲如或覺明未化識浪難澄二六時中只須單提一口金剛王寶劍逢有殺有逢無殺無自他凡聖是非得失到來便殺殺到箇蹤跡不存見聞俱泯方可與山僧木上座相見方好道自己便是一口寶劍也雖然到此切莫便休正好翻過身來向葛藤堆裏坐斷報化佛頭鬼窟魔宮敲枷打鎖未為分外何以故不是英靈多傑骨丈夫標致合如斯。

　　又

　　翰教領悉具知信力稍充但可惜向見解中著倒埋沒卻如許光陰耳既云唯憑一口寶劍又豈有提起似有放下似無等鉛刀解會耶貧衲於此為發一笑這一笑須二十年又云生滅心和入不生滅及煩惱無根蔕等一段說話復惟一笑亦須二十年至云只待桶箍落地扇子跳天等語亦與笑二十年三笑共六十年為復笑居士之被聰明瞞過而強說道理耶為復笑大乘經義耶為或笑山僧自己耶抑將作機鋒解會而渾侖吞卻耶抑或都無交涉為復別有道理居士於此試定當看若能直下放捨身命則東西合掌南北波翻山僧即汝汝即山僧十方三世即汝汝即十方三世恁麼始得半提猶是明前不明後底漢子況不其然縱使將佛祖言教玄解得盛水不漏安禪入定經百千年種種安排徒增困躓要與此事相應何異南轅北轍哉居士勿嫌瞑眩奮迅力行庶不負山僧法門之望耳。

　　又

　　一別五閱月矣歲序如流生死事大志士之所必為而愚人之所必哂者也請試回觀四十年來文革學問道理功名榮枯得失轉盻成空但有妄報之假名了無實用之可得何不猛與一筆勾下尋取未到劉家投胎前一段真實人體乎若果有此志不須外求解會只二六時中將箇死字頓在眉睫間如在大火聚中求出相似管取真疑頓發別是一番乾坤若不如此苦心切志不免識情潛動而不知卜度思惟如猜謎一般縱然猜得著與居士本分上了無交涉況十猜九不中者耶願居士棄捨所能單刀直入挨蹤描跡微思搜尋搜尋到失腳蹋倒時正好來喫山僧手中棒耳何以故白雲盡處是青山行人更在青山外咄。

　　又

　　佛法貴在行持不取一期口辨此古語也今賢契能力行之慰幸莫甚矣大丈夫既有志於宗乘不是隨群逐隊直須拶入靈源不是己身是務必須普導群機以眾生慧命為己任不亦重乎盡未劫而不厭不亦遠乎若只將如來言教回為己解自矜自足者非真菩薩也。

　　又

　　師子捉象全力捉兔亦用全力一勺冰清一海水亦清此皆戒人忽細而趨大重理而輕事也廓落若能全身拶入則道力日深世念自淡久久不著排遣自能行人所不能行忍人所不能忍誠中著外不期人信而人自信之正不在慕高而顯奇也若見世人可厭我能我高處皆是大病見有清淨性可依止亦病見無性無物亦病但鎔治表裏心盡即得。

　　又

　　禪者遠迎正值青黃不接之際數米而炊豈有為法而出之人既展便收已進復退之理乎雖貴方之信慕者殷而道場之堪寓者少千里如力求所至自不憚跋踄之勞如其軟煖自足雖吐沫日濡無益也接書及所答神鼎十二問知吾徒通身是病而不知故令侍者錄神鼎十二語以見寄幸細心參詳不可草草會去也若果真脫盡貼肉汗衫底人他自知時明與不明是兩頭語千里所答正是依他作解障自悟門可見措大家空讀萬卷書問著自己家裏事便東撈西摸認影迷頭何時是了不見古人道若欲擔荷此事直須高高山頂立深深海底行若閨閤中物捨不得即為滲漏山僧不惜口業更為下箇註腳閨閤中物則是千里半生精神自矜自負底文章博學身世功名及學道以來說迷說悟說性說心論玄論玅論賓論主等一切理障事障皆是也高高山頂立深深海底行者即是一箇劉千里更無絲毫能所解會者是也年紀到這時節平生所學所為所得所悟那裏是真實受用而更論說閑話過日乎千里勉之願千里蕩盡能所我慢之見拶到法法平等之時有何了悟之可重有何迷昧之可輕有何奇特之可異有何世態之可離自然起無緣慈運平等悲狂緣化導無我無能曲順機宜寂鑑不二方不負數載參隨之苦心也若夫見讚而喜聞謗而嫌則非大光照物也明矣千里既有法子之稱若不苦口痛責則山僧亦有過矣知之。

　　寄張長人居士

　　丈夫氣宇吞空何可因循悠忽與擾擾群生同受生死輪迴之苦願居士奮起新鮮志氣向難行難入處砥礪將起未起時著眼何有一彈指頃非是上上善因無一芥子許地非是捨身命處以此砥行何行不真以此利生何生不度如或未能直入此門則只與麼精勤去垢亦非分外何以故譬如虛空雖欲外之不可得也。

　　又

　　得手書能於兵中病中正念朗耀甚慰我衷不必更問如何若何但須只向欲起未起之際一刀兩斷便覺慶快平生翻過身來東湧西沒南湧北沒拈一莖草作丈六金身用將丈六金身作一莖草用不為分外如或根思遲鈍且向舊時本參話上著倒切勿思惟卜度之為囑耳。

　　又

　　大丈夫漢決定不畏難而就易決定不隨人腳跟而況肯隨緣流浪乎然當其未到卒地斷爆地折時不遇咬豬狗手腳弗惜惡辣面皮煆煉到灑落自在無疑無礙之地則日久因循乍冷乍熱幾番自作主宰未久終沒奈何直饒到灑落田地尚未夢見師家門頭戶底在不見張無盡初見東林總幾被平實坑子活埋不得兜率悅一番激礪焉能直透牢關後至真淨文處大用一提依然茫無著落須知此事大不容易也長人居士非所謂丈夫漢子者耶乃甘心因循隨情恍惚倘遇一枚瞎眼漢將條斷貫繩穿向無事甲裏死水浸殺定也道友中有血性者如長人真不易得山僧知而不言僅以世諦往來得不有辜於長人之知我哉欲與長人言者無窮但紙盡耳山刻數種寄覽幸細心體閱此中大有相為處也。

　　又

　　山僧自離蘄廣駐錫神鼎雖破屋淋漓饘粥不繼曾不足以少動予憂惟是人根浮薄道眼昏迷憂之在心苦不可言縱有走上走下禪和不肯向省力處做工夫卻強作主宰唼狐涎作活計被山僧全體作用大棒打這臭死奴罵遮屎面孔遠近驚疑奪之愈峻執之愈深可奈何哉總若如此如何參得神鼎禪每念蘄廣數年淘汰惟千里與長人頗為全身放下做工夫而千里方如貧人忽得寶珠矜異自足而不知其分外也今來見其道念更切而所答神鼎十二問通身是病路遠難於面詳故不惜痛下鉗錘以復之長人試取一看恐一劑能脫二人沉痾未可知也然長人質朴近道偷心已死卻十有八九只欠當陽一擲爾今時學道人除卻心思口說便茫無著落殊不知此無著落處正是當人穩坐家庭時節既坐家庭則一切作為皆是心不可思口不可說的大解脫門處更有若凡若聖若悟若迷世出世等一切法耶雖然即遮無思議亦須指向他方世界然後隨順世緣號令凡聖皆是我心之常分耳到遮裏方與開口也打不開口也打話相應不若今時杜撰禪師隨語生解痛下名言者所能湊泊也長人勉之。

　　復張一生居士

　　讀來札知居士於病冗中不昧正念喜慰喜慰但所云凡百綢錯都非本領而生厭苦者此固學道人初心通病第未審居士以何為本領耳學道若不經惡逆境緣烹煉終是照覺不出雖云毫無進步不妨舉覺分明若有能覺所覺之異則有覺痛痛覺之殊若能虛照無緣則病業與身俱如雲影矣病與不病既不可得而知搜討無落處者誰乎何不并那怕落空底亦空即此空亦不可得如是則十方世界廓落目前藥罐爐邊超凡入聖雖然如是後日相見若守此作解一棒打折汝腰莫言不道。

　　又

　　禪者冒暑遠迎足見賢契輩信心真切但神鼎一時不能撒手且其地僻山深似非老祖菩提之可及不大不小可暫可長今來狐鼠望風歸正俟年熟世平料理就緒移風易俗未可知也但所慮者一生雖於此道有望見處而理不勝情苟未向天真未判已前迎刃而解并解亦忘鮮有不為情識所推移者惟願一生勉之玄沙云今時人不悟箇中道理相自涉塵涉事頭頭羈絆縱悟則塵境紛紜名相不實一生雖數年聚首而實未到卒地折爆地斷不免坐在無為無事蘊界中臘月三十到來恐卒著手腳不便天地如幻百年如夢更有什麼心情閑處用古人所謂此身不向今生度更向何生度此身好言語只恐一生錯會耳如今一彈指悟去萬劫千生只如是如是二字不得動著動著打折汝驢腰一生還會麼遮裏會去五年指示了無實義雖無實義法法全該非是強為法如是故如或未能全提得去仍須看山僧所示開口也打不開口也打話二六時中緊著精神不得絲毫走作稍有依通解會現前急忙掃向他方世界如是廝挨將去自然六窗虛靜萬慮安閑事事頭頭省無限力省無限力處便是得力時也相晤之期未知何日不辭縷縷。

　　寄金正希太史(府壬午二月)

　　前冬久擾香積別後又承施問而不一致書稱謝者以居士之不必謝而亦無飛鴻之便也客冬始得入匡廬晤大中兄知居士於天童老人處盤桓十許日不審邇來礙膺之物得脫落無滯否若果到此切莫便休但盡妄情別無生死可得何謂妄情日用應酬有箇主宰執著者是能所纔生則是非凡聖愛憎取捨種種心識如鉤鎖連環相續不斷是為生死若能了知自心本非有無則能所不立終日應緣全無滯礙何處有生死得來縱有餘習未淨只須退步返觀當下冰消瓦解不知居士有當於心否如或覺明未化見浪仍馳須看古人無義味話念念在中心心無間逼到計窮力盡大地回春送向聲色堆中自由自在方可喫山僧棒也書不盡言統惟懸照。

　　寄汪本和居士

　　不肖發心學道實賴居士與聖慈師激勸之自爾以來橫身放入立定腳跟讚毀是非付之分外唯有生死關頭一著未明如箭入心苦痛難忍是以捨俗出家參尋知識千難萬苦了無疲厭兀兀癡癡如醉如愚者五六年於茲矣後於天童堂中撞倒髑髏將為奇特後見磬山老人恰如啞子喫苦瓜相似未幾老人示寂復至天童以病緣被道友邀至陽山結甲坐禪偶因風揭門簾撲聲打落從前寶惜之物自此干戈永息六國安和不知有佛有祖但有到來便教提瓶挈水免致惑亂人天近聞居士國事多艱鬱鬱不樂此正學道人第一等履踐處切勿草草放過也學道若不經惡蓮境緣煆煉終是照覺不出平日講談超脫玄玅境風卒至受用全無者過在於何蓋由未經本色鉗錘只是開豁知見增長道理競勝爭高執持能所而已居士尊榮富貴福慧雙行到這年紀尚不看破幻緣親切了手更待何時不肖近日山中了無一事唯二三同志縈懷至於居士猶感勸引之功日夜望之不啻如饑渴也居士能卸卻宰官行徑輕舟軟輿過我於茆菴石室之中當或有少分相為者矣如何如何。

　　與嚴羽儀中憲

　　久違光儀有懷未吐若之何其覿面而望望然且道是相見耶非相見耶有以不通世禮為弟貴者弟惟喏其怪而詈之者亦惟喏或謂為真相見者亦云喏雖然山僧恁麼舉似還出得遮箇喏也無近與禪者擁爐無日不譚及碩德令人有想見眉宇之興使之以候台趾何時乘風一至耶遲之遲之。

　　與廣濟眾居士

　　山僧之過貴縣秪望為法求人今既見之則前念已酬不必更打口鼓矣古人謂道念若同情念成佛多時又云死盡偷心方堪湊泊蓋偷心即情念也只須以此語作真參而細自體察看我今畏生死輪迴之心與畏兵火患難之心孰勝慳吝心與淨施心孰強有益費與無益費孰多法道心與利名心孰急為人心與為己心孰真如此審察自攻自治他時相見或有得力處但治得一分妄情即是度得箇眾生治得一切熟習妄情盡即是度盡眾生成正覺也故云只愁不成佛不愁佛不解語如今切不可多看文書只須對事對境細細體察痛自割捨纔有自便自怠之習萌動即與斬絕斬絕之後不得思量思量即嶂卻矣更囑千里為要若再貪圖知解即雜毒愈深症候愈重良醫拱手矣古德教人只云佛法貴在行持不取一期口辨說得萬丈不如行得一寸也勉之哉母孤望。

　　與砥行社眾居士

　　山僧正月抵石門渴欲與諸公一晤劇談功過之離微乃以掃塔來茲遂逢老祖之留遏浮雲蹤跡誠不可拘塵對之期杳知何日聊申鄙意用礪璠璵夫善惡之思皆由實際因緣既具業報斯形形則無形實際於焉顯露作則無作善惡所以縱橫若能淨鑑心源將起未起一刀兩斷生死俄沉所以古人道入息不居陰界出息不隨眾緣勝轉華嚴經百千萬億卷也若夫有名無實意驟多端業力推移罔能知覺有至貴之寶而甘埋於陰入之坑與蜂蟻牛羊同受輪迴之苦豈不惜哉諸公勉之毋為夢幻所移換也社中諸賢時會時稀倘不辭煙水之勞則紫雲峰頂與廣濟諸鄉一咫尺耳草草不既。

　　寄胡孟培居士

　　老人家近況何似工夫比前得力否所示法語體驗相應否於此相應是謂得頭更須得尾得尾者何專念阿彌陀佛不雜一毫知見解會是也老年事唯此一著是喫緊當努力精專一念餘皆委之於勿致慮耳。

　　復李少參五鹿

　　山僧自去夏耳沐德風於劉子千里之口真海天奇瑞應跡人間為濁世人心作大旋轉者有懷願見久矣第以青山白雲之人其蹤跡不宜至王公貴人之門牆縱浪大化中食息于于足矣不虞臺下之愛念殷殷遙頒鼎賜每晤劉生諄諄問及以欲面為念有正信宰官如此山僧寧容默默自己乎僧本東南之鄙人也業儒未就幾以一疾而虛其有生神識茫茫無以自治因求佛氏之說以治之治之既久深感佛思乃隨緣而俾人各以其治治之治之者何自信其心廣大自在照用無方而已矣此心非世間思惟計度之心乃聖凡同具同證之無上正覺心也凡夫以分別取相用作無明故雖日用而不知佛祖以靈鑑昭然智用自在故塵塵合道華嚴經云隨順無明起諸有若不隨順諸有斷諸有斷處大用現前即世法而成佛法妄情動處幻境紛紜即佛法而成世法所以老龐云日用事無別唯吾自偶諧頭頭非取捨處處勿張乖朱紫誰為號丘山絕點埃神通并玅用運水及搬柴是知學道入頭處無他奇特唯了吾自偶諧而法法非他耳例如臺下之日用發政施仁事事恰當處無二無別更有一語直下薦取據地擎天南雲北雨晤教有緣書何能悉。

雲外禪師語錄卷第十終

　　(　音李　智燄　秀然　玉林　預修
　　慈和　如月　行碧　性登　如幻
　　眾師捐財助刻
　　神鼎雲外和尚語錄第十卷
　康熙乙巳夏月塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十一

　　侍者深知編

　　偈

　　閱法華經作偈七首贈　法師

眉光普現塵沙界今古全彰頃刻時權掛垢衣來作佛卻披珍御復名誰

三車出宅群兒喜一色機忘我獨知法法從來皆實相何勞更舉轢中泥

道場一坐經十劫聊為時人示病因抖盡許多閒骨董依然覿面隔途程

授記將來作佛陀聲聞努力脫沉痾鼻頭捏轉呵呵笑燕語鶯啼不較多

一乘寶所惟云近纔涉名模便隔多信腳蹋翻清冷窟等閑不奈寶珍何

伶俜除糞幾多年寶藏無求忽現前若解全家俱撇撒拈來土塊勝人天

十方世界身中現情與無情嘹亂歌寶塔淨空連湧地眾生無奈自疑何

　　閱楞嚴經成偈十首贈某法師

七處窮心慈大切阿難何事更煩功饒他頭動見無動未免朦朧在夢中

不生滅性管窺天鏡裏尋頭豈偶然驀地喚回顛倒夢由來成佛我為先

八種俱還爾是誰傾腸倒腹為伊推只因心見綿纏甚依舊渾身墮水泥

不歷僧祇獲法身夢中有語未惺惺剎竿倒卻重加楔三世如來一口吞

寶光互涉莫生疑眉橫目上許誰知雪消春到天然煖把手牽他不肯歸

三十二身風過樹十四無畏月行空野老不知堯舜力村歌社舞鬧兒童

依三明誨斷三因大地山河盡陸沉條令斬新重布出憑空玅手繪麒麟

多般戲論俱消滅六根五陰本來空阿難從此拋身命日落西方又起東

昏沉妄想百千多五十聊宣陰境魔魔佛任他虛起滅山高不礙白雲過

法從緣起本無生迷悟由來但強名夢裏古今高突岏醒時依舊坦然平

　　住山十警策偈

生死事大切莫因循寸陰虛度業海浮沉

正依報定不必勞思暫時失念緣差悔遲

意將散動即當攝還塵勞海闊一吸即乾

古德住山食纔接氣四事虛消寧不深媿

既身且食乃圃乃樵為爾發機三乘以超

不作不食古有明訓爾我諸人敢不自奮

本覺靈明人人圓具智鑑暫昏便落緣慮

空華萬像瞪目成狂識情不動般若斯彰

妄覺妄知害道之要剎那失時即非靈玅

名相無體唯念是依射虎中石心未生疑

　　閱朝宗和尚指迷錄有感

寥寥衰法不堪論俗惡猥邪滿世生三刻指迷功不朽豈同蝗蠈競兒孫

　　示禪人四賓主話

禪人遠至自江西入門便乃呈全提綠水青山仍舊是惺者自惺迷者迷迷不著悟不著快鷂不打籬邊雀浮雲散盡碧天涼楚水吳山道路長

賓主歷然休再舉黃鶯啼在深深樹臨濟沒經幾許年水底分明別有天今朝索我重饒舌大鵬飛入蝸牛睫縱然句下便翻身也是將龜喚作鱉

　　侍者歸鄉省親乞法語

當年演祖老婆心參得禪稱侍者勤今古雖然同一道山僧不弄遮驢唇時當孟夏初炎日萬木森森聳翠陰野水護田釀嫩綠碧雲拖練過高岑天真消息無人會書送汝歸意便惇省親侍祖佳題目切忌於茲便躲跟勘破娘生真面目速來劍刃再翻身再翻身休說夢王婆元是張朝奉門門境界縱知歸依然未達吾家用眼裏瞳人尺八吹湧遍湧兮等遍湧

　　惺寂師弟四旬初度以歌贈之

三千里外來相訪一句轟開銕面門拈起毛端成劍戟重加鍼拶汗如淋如淋汗下通身快喪盡多年間買賣渺視承虛海蠡禪出頭天外來還債債負聊還老佛陀幻逢初度且高歌斷碑風雨文章碎古寺門庭貫薜蘿此語拈來人共睹當念誰能罷歌舞千劫分明句裏呈眉毛眨上無尋處

　　又送返姑蘇

五年聚首難忘念一偈分攜不忍言此日為公重叮囑三吳好處莫廉纖主賓忘盡始相知同生同死也大奇多少遊人覓交誼誰知汝我了無機

　　▆▆靈木▆出院復來求住以偈示之

三頓不能知死活更干何處脫根塵他年冷地重知痛卻恨阿師手太輕

　　為筏巨濟沙彌剃髮示語

老年千里來相訪為慕吾宗岐徑深無見頂𩕳全體露也須這裏脫根塵(付衣缽偈)

三衣一缽付汝行持說禪說律笑破唇皮

　　示匪一禪人

匪一出紙求法語我倦令參自己去更問如何與若何當頭一棒無藏處果能直下便忘情南山起雲北山雨若還不了此根源將謂吾猶隱乎爾咄

　　示霞石法偈

世外煙霞到者稀此懷誰許悟人知山自是山水自水莫須移易一毫釐

倒駕慈航潑面來千門萬戶盡撞開笑他枯坐忘朝暮湛湛澄澄似劫灰

　　示曇印法語

十方諸佛同一舌縱橫玅用熾然說言滿虛空無點塵指歸惟在箇時節譬如月入眾波中其光無異亦無同北俱盧洲燒火向大洋海底煖烘烘無二無斷智清淨凡愚不了徒增悶赤手全提殺活機有法與人真戲論問禪問道虛空安柄自法自知再喫三頓

　　示禪人

開口打不開口打是非迷悟一齊捨直饒如此徹根源三十藤條猶不假不假借意如何信手揮毫不較多魔佛任他閒起滅山高豈礙白雲過

煙雲說法山河聽萬象森羅遵號令到了依然一事無缽盂何用重安柄七九元來六十三互換家風仔細看驀然蹋斷來時路大千一擲了無難了無難任收放作塊成團難近旁屋裏滿堆萬朵山腳頭頓起千層浪四句鏟百非離張公喫酒李公迷無孔銕鎚當頭擲是聖是凡誰得知

祖師未渡流沙河風行水上皺青波九年面壁成何事松陰落落籠山寺大王路上少人行玄途鳥道空崢嶸蝸牛徒云三千界修羅謾比須彌深朅來南北江西東五葉花殘掃地紅嗟哉荊棘多撩亂縱橫狐鼠棲蒿蓬南泉秖道一莖草非短非長非暗早人人觸著通身涼千古萬古誰知好雪公雪公胡為乎端居巖壑延朝晡養成牙爪聞獅吼增其山水一葫蘆咄

有句向汝道晴空飛雪雹無句向人言孤船浪裏顛不如直下俱休歇大開兩眼高山眠祖師心印銕牛機紅爐焰上雪花飛擎叉舞笏拖泥水不遇知音徒爾為竹裏風松間月為君掃盡空華屑趙州親見老南泉便是如今箇時節太平歌新豐調家家門外長安道只憑一缽度春秋銕壁銀山俱靠倒更問如何末後言當頭一棒休嫌少

索法語甚麼人蟭蟟吞海鶴銕樹舞三春拄杖頭邊草鞋底一聲雷震清風起世出世間無別長都來總是自家當良馬不須鞭影動丈夫豈肯為人忙

背觸俱非道一句春風觸著珊瑚樹笑他死捏蛇頭人隊隊因循逐玄路玄路東西處所多將心求悟轉成訛長伸兩腳高山臥冷看烏兔徒奔波太平不若今時好是佛是魔俱靠倒珍重前途訪問人不知銜取一莖草

癸未之年春仲月連床夜雨說無說今朝曳杖走天童浪煖龍門擬超越慚予疏懶臥空山滿口無言餞公曰煙雲黯淡柳依依遠近山顏瘦如骨個中消息少人知盡情舉似為公別太白峰頭撒手時千古萬古一條銕

我有一句子大地載不起饒君拂袖行早已沾泥水今朝送汝意難書年老心孤路又岐未出門時分付了更加註腳成膠𥻿

門前丘隴靈山會屋後鴉巢古道場知識百千同日死剛剛唯我舌生瘡

乘機執紙競求禪信手揮毫浪潑天四句明明無一語依然髭長口唇邊

風鼓松濤浪潑天明明示汝祖師禪舌頭不動談無歇善惡都來一串穿

融禪未見山僧日三十藤條似飽喫如今為甚反不明多由作念貪言義

垂問將酬連棒打歷然賓主登時分揮毫落紙重書偈疑殺世間多少人

發起大機休愛悟小聖何能及大凡三世十方毛孔裏何為不信自庸酸

大藏由來一之字洞山此說非言語闍黎拈出令人看十方剎海毛端舉

　　示張長人

君不見虎生三日氣吞牛丈夫豈與凡民儔漫天世網籠不住視其所以觀其由法法從來無定性佛祖垂機救時病長安路在腳頭邊頂眼圓明識邪正古今得道每紛紛居士真誠力自能與其嚼蠟功名也孰若曹溪繼法輪

　　示張玄居

往來一載餘終始無二致剛毅具肝腸不忍別余去問我入道門直指是何人小魚吞大海萬里絕煙塵拄杖頭邊艸鞋跟底霹震一聲清風頓起世出世間即此便是萬象歷然吾無隱爾

　　示程上觀

念念心心勤檢察莫將思慮雜真知情關未破心多礙理解纔生覺以移鹵莽談禪徒自昧顢頇問道枉愚癡死生大事休輕忽最好光陰是此時

　　寄謝李少參五鹿

未曾覿面乃深知想見胸同浩瀚奇政頌已傾天下耳禪心每其野僧期公承願力光臺閣我合蹉跎老澗谿肯憶靈山舊時會焚香相俟莫相辭

疑公原是通玄士為導群蒙復現身但信一靈元不昧為民為國總非塵

作意忘懷皆有住本光明照智無窮同風千里長相見任運仁慈到處通

　　示毛進士含侯

電光影裏露全機水急游魚不可棲驀地喚回顛倒夢淡雲扶月過前溪山僧無語君休辨放下家親便得知腦後拈來當面擲眉毛眨上涉離微參

　　示饒孝廉厥修

莫言學道須離世應信真身滿大虛舉步便超千聖外頭頭相遇莫相違

　　示居士劉龍友

大地為供太虛作盤一口吞盡剩卻青山萬象森羅齊駭倒文殊忘卻兩三三大則滿十方小則看不見手握須彌椎擊碎虛空面莫謂雲居已有年頂上眉毛常現前拈來試問劉龍友舉頭鷂子過西天咄

　　示居士

人人固有通天竅不若都盧放下休捏殺猢猻重喫棒花開枯木有來由

拶透當陽箇一著獨露乾坤空索索不須土上更加堆萬里重雲只一突

唯心淨土誰不有七七原來四十九報寧寺裏與君逢形像卓朔頭蓬鬆臨岐句子輕拈出靈光灼灼來熏風是不是非不非風流全在一聲雞自是出群獅子子休逐春風趁馬蹄

達磨不來東土二祖不往西天世界搓圓捏扁石童舞袖翩翩淡蕩春風舒柳目蚯蚓蝦蟆相對哭明明遍界絕遮攔何必園林芳艸綠吳君吳君會也無祖師門下無玄途直下裂開真面目大千沙界海中鳧十方諸佛同一舌縱橫殺活熾然說言滿虛空無點塵指歸唯在箇時節譬如月入眾波中其光無異亦無同北俱盧洲燒火向大洋海底煖烘烘無二無斷智清淨凡人不了徒增悶佛祖猶為強著名有法與人真戲論

見便見知不知綠水青山徹骨提觸目本來無盡藏何須更舉轢中泥轢中泥最深玅六凡四聖俱不要佛法都來彈指間應身千萬誰為造時時示人人不知吾今方便為伊道參

猛虎不食陳年肉俊鷹豈打籬邊兔丈夫撒手出乾坤是是非非俱不顧

天覆地載成團作塊打破機關塵塵自在拈起也萬類無蹤放下也山河爽快快快快何處清風動天籟甲乙丙丁卯酉子午高麗擊鐘扶桑打鼓手提拍板唱鷓鴣北俱盧洲人作舞身坐龍樓弄月華空玉國內買硃砂古佛放光生意淡卻來塵裏拾魚蝦參

本琰道者索我言一字也無那可說指東向道是西方無端弄巧翻成拙拈起葫蘆換卻頭陝府明明灌銕牛各各圓成無欠剩何須更覓水中漚是佛是魔俱掛壁石上蒼苔翠欲流

五千四十八百億四天下只須拄杖頭一撥俱銷化硬似銕軟如綿多處減少處添坐斷東西南北管甚天上人間打掃現行搕𢶍萬里秋色娟娟咦你是何人

森林霜殺亂蒼紅病葉飄飄淨遠空湖渚縮流零碎寓壟田脫稿高低同良朋訪我挑燈坐一喚當陽天地中放去收來無繫絆四時佳趣自無窮

大道堂堂不假持群生不覺謂為離驀然打破閒家具一笑風前是甚時

擬將不出以為稀獨善其如法愈微賴有[(瓜-、)/田]溪長柄杓不妨閑洗是和非

脫盡型模與矩規橫吹銕笛自葳蕤十方在掌閒收放驚起扶籬摸壁兒

本來光遍恒沙國稍費精神會不得幽鳥喃喃罵落花秋英亂點莓苔色

　　淨土百詠(并序)

　　禪宗淨土當體無殊認影迷頭是非夢競但請班師振旅自然國泰民安若乃寶翫門岐機辨徒增識浪紜紜自彼法庸何傷每見今時業禪衊淨執淨謗禪競派分波迷源飲水操戈同室足慨良深余猥形窮谷白醭口堆友人無端舉此為問不覺搔著癢處忍俊不禁遂爾傾談達旦次早出紙索題因成偈語若干首以歸之然幸毋索我於名言句義之中也。

一念彌陀萬念清山河大地盡翻身良醫不用驢馱藥拈得泥團也活人

十方淨土一毛端剎剎塵塵海嶽寒萬德尊容何處是滿天晴月響幽湍

尋常拈出彌阤佛靠倒東西與南北莫問高低信步行獅兒豈守金毛窟

萬象森羅全佛體迴光返照贅疣哉群生枉自癡迷甚不信身盈功德財

即今歸去便歸去何須更待佛來迎太平雖是將軍定不許將軍見太平

十方佛剎迥難量獨有彌阤願力長萬劫修持真妙士凡夫一念足承當

無量壽超三際外極樂塵包法界天珍重慈恩來接引莫將知解自留連

索頭撥動慈尊現方信含生本自真不借一毫光燦爛枯禪到此卻沉吟

發起大機能念佛鑊湯無地寄寒冰勸伊直下翻身去同室何爭宗教名

淨土元從自己生稱名竟不犯途程凡愚不了如來旨覓巧尋奇墮蘊城

歇卻馳求佛現前時時法韻鎮常宣娑婆安養印明滅秖在如今指顧邊

念佛元非向外尋如來親口為君陳是心是佛是心作徹底無疑幾箇曾

未回淨土尚娑婆汩沒塵寰更幾何嚼蠟世緣雖未盡故鄉知路已無多

秪由自體本來空四聖六凡不借功六八願嚴微妙國我成佛也亦相同

上下中根俱攝入縱橫自在羨能仁饒君徹悟超三際爭似彌阤一句親

水清月現非他得地煖華開豈別求經像如如秪這是等閒蹉卻障何休

念佛功深障自除故鄉曾不外吾居凡情聖解俱拋卻穩坐蓮華任卷舒

佛國無邊樹裏彰都緣慈父行無疆丈夫彼此皆如是便請(深心)試一場道無道有俱譫語是淨是禪總強各五色命根誰斷得不如依舊度流年

樓閣重重盡日開阿誰端坐寶華臺家鄉咫尺無行路金臂遙伸接引來

紛紛六賊卒難除趁得東兮又失西六字金剛全殺活太平寰宇斬頑癡

莫貪知解枉勞神活佛明明在汝身內外中間無處所彌阤一語震乾坤

帝網重重籠寶樹毫光掩映碧琉璃故鄉家業今猶在客作貧兒怎不知

從來法法總無蹤徇語依通是啞聾瞥爾回機行易路蝦蟆蚯蚓笑相逢

舌覆三千證不虛紫金相好現無餘玄微及盡方知謂蠡管何能推測歟

長空鴈過水無痕法爾如然不借因無物卻彰凡聖妙塵塵全露本來身

業習全憑一想摧十方元不隔纖埃寶嚴殿閣唯心現彈指生西絕去來

六字彌阤勤勇念眉毛撕結未曾問快刀利斧檗難開轉過頭來忘卻面

直截根源一句佛未忘心識自遲疑雖然向道離心識又被無心夢裏迷

寒林春暖暗抽新念佛功深佛影臨直下不遊差別路渾身大坐法王城

功勳不盡不周圓淨土何常世外緣達想木空名解脫全彰福慧利人天

寂寞山居一事無梅窗恰好月來初莫將染淨紛心目箇是人間極樂圖

明暗全捐正眼開一枝華上一如來凡夫到此皆成聖拍手相逢笑一回

淨土一機誰了得目連鶖子也茫然為憐火宅耽玄子沉溺枯禪不計年

門門何處不圓通一念歸根萬法融橫截四生三有地盡塵沙界鼓熏風

參禪念佛盡由伊一一天真總合宜言句了無交涉事休將學解播唇皮

心境由來秖強名莫將知見論無生無生淨處西方路好手憑空畫綵麟

一句彌陀纔念了虛空撲落已多時我也不須增註腳大家留取兩莖眉

淨土無塵莫妄猜妄猜俱是強馳求何人死得偷心盡就我西方徑路遊

萬緣歇去天真佛禪教從來不二門無量剎塵光內現精研一念自知恩

本來無悟亦無迷即此迷時是悟時記得前年秋雨夜大風吹折路旁碑

見道洞明諸古宿禪宗淨土等弘持斬頭覓活貪奇者焉悟西方格外機

盡道唯心成淨土我談淨土不容心有無心土俱拋卻處處蓮華國裏人

汝身元是妙摩尼彈指生西有甚奇縱使遍遊華藏海都來不出一毫釐

秖這一聲真佛號十方三世寓其中腳跟拶折西方路石女懷胎臉暈紅

五濁愛河稱利物自他焉保不隨流大須諦審休輕率順逆昇沉可自由

西方咫尺有何難秖在凡夫一念看久久修持全體露如魚飲水孰能瞞

百歲光陰眨眼過不回心也更如何饒君富貴兼才德難免無常煞鬼磨

本來面目古彌阤覿體全彰莫認差更擬將心求妙悟何殊撥水去尋波

水動金渠華正開端然合掌見如來鏗鏘天樂頻伽舞惹得虛空笑滿腮

八溟四渤皆歸水一句超然截眾流殺盡英雄人不見何須更覓水中漚

胎獄寄身經幾許歸途勇往敢悠悠莫云取捨情猶在獅穴從來不產彪

持名方便妙難思凡聖昇沉頃刻時踏得故鄉田地穩十方全現一蓮枝

眾生與佛無差別擬議絲毫落正偏掉臂便行全不顧也須喫我大麤拳

念佛生西人易會無依無住念為難難易兩頭俱拽斷腳跟依舊不相干

情識現為業力繩漫談淨土只唯心葛藤樁子全根拔方見春回萬卉新

一句彌阤方舉念蓮花出水已多時明明說與君知否擬議纔生失卻眉

良朋索我西方偈黃葉拈來聊贈之細嚼自知滋味別龜毛透出妙蓮池

真照不須明日月玅嚴雖具借功成翹勤想念非他事涉入門門眼更清

蓮根本向濁泥生即此凡心是聖心遍入十方興佛行由來不出一微塵

銀臺金殿影交加處處晴光映寶華家業現成歸便得纔生疑慮隔天涯

妄情盡處事多端十字街頭春正闌生死涅槃俱扯斷何方更著聖和凡

無念無依出寶蓮閻浮習性自融遷這回永謝空華夢不負披誠數十年

滾滾松風幕幕煙共談淨土樂無邊諸佛證成真實語何處西方不現前

一句彌阤全體現更嫌何處不風流當機不薦自埋沒枝上生枝卒未休

不借一毫勤念佛凡夫須此越迷津娑婆界內人多少幾箇男兒眼有睛

濁世眾生信可悲說道人多行道稀曠劫未明端的旨瞞頇亂統罔愚癡

我心靈玅現前事佛祖由來有甚傳鞭起銕牛耕大地厭談淨土實堪憐

揚眉瞬目早周遮認得根塵豈是耶金鋀現前全不辨光陰虛度亦堪嗟

歷歷明明一句佛聖凡何處更容身承當直下猶紆曲那有閒言取次聞

信手拈來絕謂言縱橫任運自無痕烹茶供養金剛子飽得山門努力喧

念而無念超岐路境念俱無大脫空天樂談經真際事了非對待色聲同

塵塵中念彌陀佛箇是亭亭火裏蓮明暗色空俱坐斷纖塵不動利人天

曠大劫來真父子往生何處有生名但知自己彌阤父莫問彌阤作麼生

轉凡成聖了非難秖句彌陀仔細看看到聖凡情淨處塵塵佛國絕遮攔

此身纔滅彼身成箇裏如何有死生但握一枝無孔笛隨方吹出太平音

五濁不居安養外西方秪在佛聲中可憐日用不知者剛把黃金博朽銅

珠投濁水自然清清水蓮敷四色榮清濁水珠俱撇了都來無物不圓成

浩浩佛聲正念時十方諸佛展雙眉是凡是聖俱成佛何事渠渠仍佇思

淨心念佛毫無剩堪笑時流枉是非昧卻本頭咬枯骨蝸牛角豎自高旗

勿因極樂一枝蓮寶藏家珍盡棄捐破宅雖非凡小事成家猶自隔于天

一句全消凡聖功火端焉泊太虛蟲門開大施無違拒把手相牽不肯從

眾生元是病中佛佛是眾生病裏醫醫去病除無事事堂堂面目好男兒

三際只須一彈指樂邦豈是禁人行擬于斯處存窠窟泥水依然滿路程

伐鼓椎鐘念佛時虛空伸手拾須彌權衡不動知多少八兩三錢欠一釐

非關成佛如麟角秪為貪求似狗毛瞥爾全身俱坐斷笑看水長聽船高

說箇唯心與自性空拳聊引小兒歡東西南北同修短纔犯絲毫早自瞞

彌陀佛號淨心持箇是群生大導師句下若能生死絕大千搏取若泥丸

但執平常云是道撥求淨土亦愚哉更將古德機緣語玄妙商量誤後來

遍界遍空全六字世尊聊爾露家風但看繡出鴛鴦巧誰見金鍼暗度中

彼方極樂此娑婆仔細參窮不較多魔佛現前俱不滯許君親見老彌阤

倚天長劍一聲佛截斷聖凡生死機古路一條平坦坦又誰去也又誰歸

莫謂西方途路遠此中端有古彌阤等閒坐斷千峰月任運全超二見河

求生淨土雖非實存念無生更背真縱使心空而及第未忘猶似月重輪

一句彌阤一粒珠聲聲自撿莫他圖塵沙念盡誰成佛大地群生自寶蕖

取捨未忘華翳目兩忘依舊眼生華不如且作順朱者管取年年喫嫩茄

歸元捷徑路無差信步行來有甚遮只為回頭并轉腦蓮池反見墜空華

無端病眼見空華切忌從人覓到家撥動金鍼膜翳淨汲泉來煮雨前茶

鍼鋒尖上五須彌八萬由旬較恰齊若謂互融無小大開眼堂堂陷水泥

偶爾勸君恒念佛山僧不是為人提艸鞋邊有通霄路拄杖橫肩不用疑

雲外禪師語錄卷第十一終

　　　慧乘　傳量　碧元　如聞　雲岩

　　　宜默　成真　覺塵　真耆
　　眾師捐財助刻
　　神鼎雲外和尚語錄第十一卷
　康熙乙巳夏月塔院識


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十二

　　侍者深極編

　　五言古

　　登老祖雙峰巔復同諸禪者游水口瀑布泉奇勝不減匡廬詩以誌之

雙峰赤骨立蒼氣欲摩天夜汗成川澤灌溉萬山田潛尋間道出餘石苦相煎水怒攻其腋格關成囂喧石頑而水冽鼓躍竟奔前縱橫灑銀鍊瀑布九天懸佳景真在茲誰謂廬山泉大觀隨所樂局士羨殘編

　　神鼎開山

山水在處佳心空趣乃與動靜發幽光麤人不知處我來神鼎山萬象紛然著舉世逐虛名奇怪爭狂倨篇章堆故言腐語如陳絮吾於萬物和所得皆神御隱顯了無干古今潛一慮

可居且便居何必求豐裕一壑數峰雲儘可供朝暮朝暮亦何為不藏亦不露月明天宇清鶴唳松濤護無心可悟迷有甚眾生度觸處洞真源不借閒言句大開太古堂豈在多人聚動靜繫非輕救弊惟此務世及出世間如枝之與樹煙雲蕩空碧眉宇舒晴素

　　晚霽菴前弄月

亂雲恃風雨吞我萬山青暮天聊展笑雲遁山還醒月來星與俱飛光到我庭披衣坐其下竹冷光鱗鱗萬里溶溶夜蕭然一箇僧

　　七月望夕步月過山至石鼓峰趺坐神倦不覺假寐覺而歸菴東方白矣因記之

浩月浸千山竹響和清溜乘興偶遊行不覺過山岫趺石聽幽松刁刁群籟驟片月立予前孤影隨我後倦來伸腳眠不管蟲和獸夢返覺身寒重露凝襟袖歸菴正解衣東方曦也又

　　快活歌示禪者

窮禪和煞快活一室空空胸豁豁客來秪見菴中窮誰知活計如天闊或登高或入草般般應用般般好驢蹄佛手一齊來銕額銅頭俱靠倒苦菜羹大麥粥食飽逍遙手捫腹拖條拄杖恣閒遊信口臨風歌一曲不思前不計後憨著肚皮隨分受無量劫來秖目前癡人枉把雙眉皺不求佛不希祖日用行持無處所搬柴運水露家風作者應知絕回互不談禪不論道兩片臨時胡亂掃昔日扶笻上翠峰今朝醉臥荒煙島笑呵呵好大哥姑姑元是老婆婆一般快活人人有此時不薦將如何

　　山居五言律

破菴借便住不用買山錢遠近巒煙接高低松韻聯湖光鎔野外篆靄起籬邊即此是真樂餘吾何慕焉路盡山窮處由來一線通煙霞生足下天地走塵中權小猶難近神仙豈足同為人重指註庭竹舞春風拋卻參玄事茅菴養病身明明雖有我歷歷竟無人庭竹從他老園蔬灌每勤誰能知此意獨有澗流聲曠月無人跡良由艸逕深不能隨俗轍常得坐高岑野陌青黃錯雲山蒼翠侵許多西祖義狼藉滿山林钁山兼種地即此是家風禦冷柴根火避炎澗底松淡泊心逾淨逍遙佛頗同所嗟今古夢英俊枉埋中我心本淨玅何用五家禪且喜辭多事今來樂少緣千山嗟突兀一室鎮安眠擬欲登臨者抬眸路八千當陽明指示菴外事無餘荊棘途窮盡縱橫曠自如山高人跡斷月冷鴈聲初卻笑承風者茫茫問太虛秋老辭林瘦冬初趲夜長遠山方吐白孤榻漸來光杖影窺燈蕭泉聲到耳忘塵塵俱剖露何處著思量

　　寄伊菴師

舊隱經年別匡山無恙不予猶思翠壁爾勿厭山丘杞慮憐衰法松吟說隱愁何時峰頂上同看白蘋秋

　　七言律

　　匡山別同參諸友

天童社裏舊同參匡頂重逢鬢已班虛已可知珍法義忘懷時共飽煙嵐無羈念念超三際有住塵塵落兩般偶憶春風瓢杖約囑君水牯莫驅攔

參玄莫認本來翁箇是權名誘幼童手捏虛空成粉碎目前風物自玲瓏談禪論理珠沉水會旨忘心鳥出籠但請不隨明暗昧何勞著力物西東

　　寄徒靈木

去年有客曾知汝說是安居村落間禪道有靈能作偈心情無暇似幽閑機鋒紡作勾緣線棒喝流成應世好聊寄苦言祈汝悟開函一讀涕須潛

　　四言雜詠

至寶居懷五眼莫睹渴飲饑餐生殺佛祖

菩提本具乃發乃熏漸修頓悟天下太平

亙古亙今應用無物忻厭居懷千山突兀

法性無生隨緣起滅生死涅槃紅爐點雪

意影纔消秤椎落井信手捏空饅頭餬餅

有無由心心空境盡倒用橫拈無欠無剩

五蘊本空四大非有一喚回頭翻過筋斗

法身靈玅自在逍遙任緣成佛不用叨叨

存我說法生滅熾然無心對境步步登玄

本無有物何假何真厭塵取靜徒困心神

觸處洞然可賤可貴只許人參不許人會

大道堂堂有無不隔線斷齊休咄哉老賊

汝心遍周妄情自小我我所空塵塵皆好

鏡中見像像寂形空放開皮肚體露金風

捨迷求悟如土易金金土俱捐穩坐家庭

性本真靈杳無邊際取捨思惟覓甚屎屁

道由心悟行導凡愚回頭築著撒手下驢

心境佛魔了無著處捏起毛端雷轟雨注

執一非餘箇是蠢漢達本無差一光燦爛

波波求道說玅窮玄棄金擔土直待驢年

將心除妄止火助薪真空頓悟頭頭普門

本無階級登陟徒勞咬人屎橛人我山高

汝欲識佛當念即真擬心解會倚戶傍門

欲求大道莫戀途程當空便擲豈話疏親

潭清月皎隱隱勞神掀翻海嶽華雨繽紛

等閑放下括地包天低頭憶念敢保驢年

既達此宗了無差互行解相應出必由戶

佛生同體功不浪施熾然應用法法無為

睹鏡生狂狂消何有一體廓然既安且久

靈源常淨對境心空隨機刮判智用靡窮

赤手揮拳虛空叫痛流出胸襟喚醒群夢

洗盡疑塵廓然歸本利劍斫空誰論益損

心為法主無處無方晴天掣電群鴈分行

達人大觀混融真假等目生死綽有餘暇

鐘敲月冷鐸弄風高曠然無跡理事徒勞

身心空寂五陰滔滔拈來放去無作無勞

連根斬斷更莫踟躕絲毫繫念騎驢覓驢

三毒元空光明洞照本自現成休談玄玅

身心若有夢想應實觸處洞然何離何即

事事任緣閒行閒坐水上葫蘆撥著便過

機輪無滯許汝同參用時滲漏將欲誰瞞

山禽奏韻新茗斟嘗十方齊現常寂玅光

客到空林清談作供懶下蒲團不迎不送

一蒲閒坐脫體全提輕風淡度煙篆橫微

捫空尋嚮勸歇翻疑忽然磕著笑破唇皮

山來枕上雨到窗前天然富貴可以忘年

三間草屋好友能來對床便睡無語如雷

客馭風來啜茶度夏開口說禪當頭便罵

提壺勸客布穀催耕半春佳景分付誰人

新秧襯鷺嫩柳籠鶯光陰如此不歇何云

山額雲垂如人擬睡一雨便醒此時須記

花信釀寒身勞乃覺擬覓衣添群飆忽作

倚欄看山山亦看我似汝恒心寧有幾箇

十方在掌三界無家逢人便出空裏栽花

楊花若雪飛舞山庭陽關唱罷之子東征

游戲人間胸同渤澥蝦蚌魚龍謾誇能解

吳夢初回楚山萬點觸處皆渠何舒何斂

湛然常用用本無功為天地父作有無宗

山抱鍾聲圓音落落不犯根塵沖霄野鶴

名根焰冷觸處熙怡寄言流水莫告人知

青敷大地柳破春眉差雲送客倩雨留知

毛端收展大千隨寄堪笑酸寒買山而住

虛空庫藏既富且久蟻見枯蠅忻為己有

月下登高長舒一嘯今古全彰天然非召

五里松聲一天晴月或坐或行受用不竭

山禽喚友嫩柳吹花春光告別閉戶烹茶

心如太虛虛而卻不玅應世間智同天穆

少老自移真居不改得路便行塵塵絕待

廓爾無求寤寐恒一南北東西無固無必

意言究盡活潑無依淡雲初斂新月如眉

明暗色空與意俱喪信手拈來十方通暢

大千手挈身現毛端心空見息夏熱冬寒

生死涅槃鶻侖無縫萬煉千烹始知奉重

電光石火意地那容一齊拋下暖日和風

逢緣不借豈立玄功毛端剎集煙雨濛濛

瓦礫泥團臨時拋出玄玅商量咬人屎橛

言前句後體妙失宗千波無跡如日昇空

饑來喫飯渴來飲水更問如何開眼見鬼

一道靈光無在不在索價撩天阿誰肯賣

朕兆未彰用不餘體一月印江萬輪俱啟

十方是汝何用他求拈來土塊溈山水牛

佛祖所談開遮擒縱是汝家常莫受人哄

一切智智無別無同有法可示呼蚓作龍

神鼎懶僧拈來便擲是語是禪任人安置

　　雜詠五言

獨步萬峰頂閒聽虎喚兒夕陽林下沒回杖月同歸

在家疑是客旅舍卻為親湛然而玅用無我亦無人

四生皆客住終回不二家毛端天地闊雲散月光華

世夢隨時變風雲倏忽過喬松堪傲雪禪客意如何

草深蛇性悅空闊鳥難棲欲得門庭鬧無如窠臼宜

東風吹萬綠眾卉競舒姿法爾長如是誰知竟不移

春深多意氣壯我曲橋溪谷瀑連聲湧迴流濺客衣

離欲真出家心忘登佛地三千放淨光只為無情識

大千無量物一室斂無餘舉似維摩詰煌煌發令姿

茅菴啖翠空霞外群峰立一笑萬緣消菩提只遮是

鳥歸斜照裏鳩語綠陰中山氣熏天碧般般絕異同

連日雷驅雨青浮欲漲天一聲何處鶴幽谷更堪憐

達觀音妙協俗眼自雲泥意夢全消處清飆恰到時

群山努力青厭俗圖其形每見山僧面飛來滿我庭

斜雨知吾意留客即便晴一山清趣事今夜與君評

滿裝一谷雲換得半天雨不第解田憂園蔬賴以注

眾鳥隨雲散殘山掛夕陽一聲天際鴈萬綠盡消忙

煙翠鍾聲出晴雲冒碧空興來舒一嘯響落數村松

幾欲登山去其如足力綿好風知我意吹夢到層顛

結茅叢社側客至懶供需酌茗清談外安論我與渠

床飛新落葉風掩讀殘書居然三際外聲色意無餘

老山披露坐細雨伴泉流狼藉西來意何人解展收

神鼎峰頭事千松已吐花不辭為舉似抬手落誰家

古佛身無盡亡形化萬般空花兼翳淨神鼎不瞞頇

皜月澆詩壁輕風贈遠香對床無語坐千劫坦然降

君騎春色來伴我嘗新茗未竟三日談別去良耿耿

道友如君少清談不厭過營營人世夢奈此白雲何

開軒此靜坐好鳥頻相過天籟忽然生拋書竟乃臥

雨滌山愈健雲收月更新十方秋趣味一筆畫分明

　　雜詠六言

有無是你兒孫處處腳蹋實地癡人不肯逍遙更去咬他屎屁

諸佛由來是汝因何抵死不信渾身佛魔同居薦得也打三頓

了無忻厭居懷正是屎坑解脫斫樹不斷根株時至根苗復活

我是虛空令尊要他菩提作麼但無一念希求日用應緣不錯

霜葉飛如蝴蝶籬邊老菊精神多少時人錯會強來說境說心

山抱鐘聲渡水風推松籟來窗一種淨緣誰會黃鶯小語商量

　　十二時歌

半夜子消息不通無彼此卻嫌蚤虱姿貪饕摸來依舊空勞指

雞鳴丑欲起仍眠如中酒下單失口念彌陀大地山河顛倒走

平旦寅管甚真心與妄心世界撮來如米大勸君莫唼老婆唇

日出卯山妻秪用一錢討給侍周旋不露顏呼來卻是陳禾稿

食時辰佛法塵勞一東薪清磬數聲天地外何須更覓採樵人

禺中已明暗不干誰敢比提將土塊作真金到頭又似張三李

日南午堂堂大道無回互沙界塵毛體量同莫來攔我毬門路

日昳未休把光陰等閑費他方此土一身中道俗縱橫互為寄

晡時申萬壑松風唱主賓咽喉坐斷通車馬不知誰是住菴人

日入酉那事茫茫丟卻手遠峰吐月到窗前萬水千山呈拙醜

黃昏戌一日安排俱了畢開單脫襪擁禪衣誰能更論波羅密

人定亥伸腳長眠觀自在夢裏飽吞王膳珍醒來打破三瓶菜

　　牧牛歌十首

　　尋牛

鼻端無竅自優悠瞥起跟尋逐兩頭伊本無依無去住今時及盡始真休

　　見跡

愈著尋求愈覺難谿頭停武試詳觀團團蹄跡分明在不必貪程過遠山

　　見牛

登高一望草茸茸業畜元來在此中躡足向前穿卻鼻牽來步步怨春風

　　得牛

捉獲耕驅南畝上拖犁拽耙幾時休青青兩岸雖無犯猶賴山童緊繫留

　　牧養

念念惺惺秪遮頭循欄瀟灑漸和柔養成毛色渾無雜露地安眠不用收

　　騎歸

歸來明月印前溪短笛臨風信口吹識得者麼消息事當初孤負我和渠

　　存人

打失全牛一事無柴床端坐觜盧都青山綠水仍依舊面目堂堂好丈夫

　　俱忘

人牛驀地兩全空好手徒誇遊刃功不到水窮山盡日謾云無異亦無同

　　還源

拶到還源本自閑枉將功用著其間聞聲見色無餘地渴飲饑餐倦打眠

　　入廛

尊貴功勳俱不住橫身撒手入廛來畜生隊裏翻筋斗處處牢關盡撞開

　　山居雜詠

蹋遍諸方古寺苔放憨皮肚任人猜而今老大渾無似支枕松根看月來

老松時奏千般韻小澗長分百斛泉隨處看雲和衲睡夢回拈棒打青天

相隨一杖無餘物破屋無門不用關秖有清閑無處著石頭坐遍待雲還

隔樹數聲樵子韻高歌我詠寒山詩虛空喝彩森羅舞不許時人取次知

深山夏日足陰涼小榻鼾眠午夢長睡起經行松樹下數聲啼鳥澗中央

濃雲密霧奪群山恍若孤舟汎海瀾四面八方無畔岸不知身在畫圖間

茅林隘路石為關來往多遭驀面瞞不動腳跟能到此大千搏取若泥丸

精窮徹骨懶頭陀佛法全然不會他對客自來無一語空勞跋涉到煙羅

幾年生受貧中樂半世逍遙拙處多一等便宜誰不具衒名弄巧自瞞何

佛法全忘懶唱提搬柴煮飯恰臨時相逢多是鐫舟者狼藉春風總不知

定起月臨窗白滿吟成風墮葉黃多太平不計功勳事更有何人入佛魔

出礦精金是處真瓶盤釵釧總同身一聲鶴唳天初曉不是心兮不是塵

青山溢目即如來切忌于斯立聖胎日暮拾柴燒火向不須重撥地爐灰

人生隨分即無憂塵世茫茫孰肯休一句了然超百億青山岌峇大江流

飯罷閒行事了然全無些子故相牽嶺頭倚杖觀山色淡殺人間虛妄緣

畢世精神聲利馳百年光景剎那時堂堂古路無人蹋孤負春風著意吹

掃石焚香趺坐久山禽見慣每來依一光映現無伊我使得人間十二時

莫謂山居無一事栽瓜種菜忒忙生月沉滄海人難委猶較雞鳴半日程

草徑幸無俗子步隔山時有採樵歌一塵不動真安樂纖類纔生早自磨

古風愧我不能追豈把身心蹈近時淨行莊嚴非分外珊瑚撐月不吾欺

森森萬綠赴茅菴幾片白雲相佳閒清夜數聲谿外鴈為誰飛過碧蘿灣

人定月斜鐘斷後夢回霜冷鴈鳴初飄外拽杖穿林走拾得枯枝供地爐

人來無口問他禪敲火烹茶得自便翻憶古人機欠密天書三召惹人嫌

四山駢綠映柴扉看到黯黯思轉微春鳥也憐遊子苦聲聲叫道不如歸

夾菴澗溜高低響繞逕蘚苔厚薄青茶事告成春又去有誰心外見真形

懶舉主賓玄要話門前山路亂縱橫堂堂一句超群象南北東西不借功

大千經卷一塵包打破何須動一毛壞衲褁山來枕翫空拳捏月就房韜

萬山卸翠到禪扉一箇山僧倚杖藜不離六塵元自淨天然畫出數行詩

縛箇茅菴雲裏住刀耕火種度時光傳燈說法俱無暇洗腳雙趺月到床

山中春夏雨偏多米盡柴生不奈何滴爛虛空猶自可幾乎餓死老禪和

物情法爾不能齊得失是非休用提梅華卸白群英發商確春風到鴃啼

啼罷流鶯到竹雞牡丹開遍恰晴時天供野菜漫山谷嫩作鮮餚老作虀

燈光明滅不成亮坐久昏眠未穩時老鼠成群齊著力天明滿地是糠秕

密靄翠封山下路踦𨄅歷盡到菴前道人活計長如是健則鋤雲倦則眠

山居糊口一張鋤佛法從他爛且枯栽了王瓜便種豆誰能死水按葫蘆

學海奇波空自湧心田異艸可曾刪茅菴斗大堪容膝虛豁全包四面山

一幅生成古畫圖春為著色更然都門前舊路俱荒卻差勝牛頭花鳥無

羊腸世路競奔趨坦直林泉到者稀穩坐蒲團窗月上此時那許俗人知

水響山明諸佛體春來秋去祖師心明明吐露無遮互何事諸人不肯貧

澹蕩閒懷冰銕腸去無固必住無方清茶啜罷焚香坐幽鳥一聲天宇長

自入山來七八春煙堆衣帽幾身塵不將世夢虛聲譽喚我一生清淨貧

禪人訪我入深山陟險梯高途路難莫道山居無款待白雲秋色任君餐

委身丘壑高然臥半世生涯月一輪寄與參玄諸上士恩無半點始知恩

同門相訪喜盈盈一夜清談到老晨賓主既忘貧徹骨且須住住莫云云

百年一覺夢中忙消我山中幾炷香自是塵勞光影促致令閒靜日偏長

客來無送亦無迎抵掌清談趣自深擁火喫茶端坐久地爐鼾睡到天明

法門替極不堪評種種澆風取次生上下偷安唯苟得風波如此豈應行

世亂始知多欲苦年荒方信菜根香從來貧富唯虛習堪嘆人生空自忙

直堪行道世非宜來伴青山度歲時分付雨風休作惡明朝我欲探龍谿

雨過山光沐眼明滿潭碧水躍然盈春來好處無多子新霽園林鳥一聲

細雨洗青山愈好岩花幽艸各知春山僧不是收詩料分付諸人款款吟

同居七八箇禪人努力耕鋤不濟貧春種苦蕎雙斗足收來仍舊又三升

久居峭谷面如之故友相逢問是誰向道昔人元不在驚呼會得轉身時

看雲倚杖峰頭坐聽月攜蒲艸際眠一箇閒身天地外隨緣生受亦蕭然

青山目極幾千重獨坐孤峰誰與同秖許流泉知此意一聲聲透碧雲中

扶疏新竹舞蹁躚擬住幽禽意未便夏日初長山色健盛塗蒼綠賽青天

生平不學雕蟲客日弄之乎者也詞口不關風胡亂語非禪非偈亦非詩

山居病懶觀書少獨有輕風知啟吾帶雨攪林鏗碎玉攜雲出嶂展全圖

穿雲碧澗長分水駢列青巒不買山回視舊交塵擾裏牽名役利幾時還

情生妄自分高下無我何勞論是非沙界即今菴裏物眉毛孤負許多時

一夜春回冬未覺猶施冷氣撲人衣暗香梅蕊傳消息幻得東風到綠齊

流鶯嫌雨罵東風門外群英牛綠紅雨歇攜笻看瀑布歸來明月在高松

北軒高臥有餘適招得群峰到枕看叵耐春風懷妒忌挾來輕雨灑輕寒

挈蒲行倦便閑眠舀水烹茶處處便春事摧殘已如許隔山猶唱鷓鴣天

四山青映獨憑欄小倦焚香偃臥看好鳥靜觀枝上久恐予鼾睡送高談

自補衲衣松樹下幽禽來伴語泠泠佇鍼屢聽忘時久竟日方成箇補釘

芳菲寂寞已難堪霧雨何須更剝殘欲斂暑衣猶怯冷快人惟有竹成竿

大借湖山供玩具滿天風月未全貧謝君千里來相訪不惜家風盡供申

雲外禪師語錄卷第十二終

　　(　劉千里居士　程上觀居士　周啟明
　　居士　張一生居士　王遽公居士
　　張長人居士　玄珠居士　陳元之
　　黃文鄉　李長吉　潘用平　蔡如龍
　　眾居士捐貲助刻
　　神鼎雲外和尚語錄第十二卷
　康熙乙巳夏月塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十三

　　侍者深知編

　　雜著

　　端本論

　　古今知識所遇不同因緣亦異故其形諸作用者不得不殊而其弘法利生之心則未有不同焉者也欲行古道於當今之世者勿法古人之跡當法古人之心法其心而略其跡則凡所施為舉措不至駭常人之聽視動天下之議疑而固已光明碩大照映今昔矣夫古人豈有三頭六臂迥異於今之人哉亦陶鑄養育人才之有其方而已夫所謂陶鑄養育之方者何也標其果以發其因恥之劣以發其進悅之法以開其心約之律以刳其習時其緩急順其機宜潤其偏枯炙其症候言以難之用以驗之臨之患以觀其守試之事以通其權察其行以知其德徵其應以審其才然後委之任之推之揚之德優眼正者登之上座以舒其長才力稍遜者以為之輔延之歲月以盡其能是故志士名賢能畢其才力以底功而不患其難就也中下之人雖欲怠志於一時而顧別辱纔其後安得不勉而自新乎至若邪恨敗種自知遠避尚何有攪群亂眾之黨潛伏於其間哉奸氛既淨賢智登庸而曰古道之不行吾不信也方今叢林初學之賢唯孜孜以講談章句習學詩文朝夕咿唔窮年呫嗶如業公車者相似夫詩文之學非博學強記殫精敝神則不能工也不工則不足以示人工則徒喪光陰於無補之學外以無益於人內以無益於己故雖窮年參學皓首無歸者滔滔皆然是唯非特於生死無益又從而滋甚之可不為大哀歟何也夫人材之利鈍雖不同而其畏苦慕道之心孰不均之特以成於一而喪於分耳故夫一藝之足以鳴世者必專其力而不為他技所搖恐紛途之足以害其藝也而況於道乎夫道之所資者戒定慧也今悉屏之而疲志後神於章句詩文之學以滋能所交豪貴衒學識釣利名而已矣而望法道之興生死之明難矣夫古昔聖賢以間世之資尚朝夕皇皇以專致於道而猶有不逮者今乃移其精神奪其歲月以朝夕從事於無補之學宜其生無益於法門死無滋於性命也故古之時沙門所學者定與慧之謂也根基大小所修之萬行雖殊而至於持戒精進之二行則未有不同然者也故其優者居可以輔弼宗乘出足以典刑後學雖執勞服役之沙彌亦皆可為一方之化主也是故墳菴草舍村落市廛往往皆有龍象隱伏其中故邪種不得以肆其奸而惑無識也夫豈不知非身無所束之理而專事於威儀進止而已乎固以為律者定慧之根基而自利利他之大本也內則以之滌妄情外則以之攝群類僧既朝夕從事於此而明者眾則大小宗乘佛祖擔負方可據而任也夫僧既專學佛祖之道其德行又常見推於緇素矣然後因其才而託之以住持分化之事此古人之所以舉無敗事而有光於法門也若夫所任既非其宜所學既非其當處之不以公行之不以力應之不以誠是非倒置上下偷安而徒恃立規條懸法式以為治吾未見其能事也然則如之何其可哉曰勉之於己責之於躬慮之遠為之漸不患人之不可教而患人之不能學不患人之不能學而患己心之不誠不患己心之不誠而患立志之不堅堅其志一其神以致力於道道達而心通然後推其全副精神以應世何世不可涉以利生何生不圓度哉故曰欲行吾道於當今之世略其跡而法其心焉可也。

　　無住字說

　　吾鄉吳居士自號無住以書抵神鼎乞法諱因各之曰宏心仍其號無住而復為之推廣其說曰無住之體大而無外無住之用纖悉不遺蕩一切相而萬法皆成立一切行而心境必盡實無可證而證大法身了無所為而用周沙界本來無住而無所不住也惟其無住故江河競注而不流野馬飄鼓而不動天地壞而不撓其神五眼視而莫得其朕無不住故常顯常耀銕圍莫能匿其輝亙古亙今三災而不能昧其行也嗟夫世之人迷背其無住之心也久矣既迷無住而有情復由有情而有住虛生虛滅浪古浪今向此無住本際之上念念遷流深埋業海于是住其名以相高住其利以相取住其貪癡邪習以相欺相陵相侮相忌也而孰知無住之體未嘗間隔絲毫焉如日月常臨而盲者不見可不謂大哀歟若能向一微未判之前徹見無住真心廣大之體遍滿圓融生佛平等十方佛祖常在我身中成佛利生而我不覺我亦常在諸佛身內坐起去來而佛無遺法爾如然不從修證而得者也居士其有見於此而立以為號者乎予為是說蓋亦順風揚帆於薩婆若海而實無一字之住也因書之以歸無住。

　　砥行社序

　　予觀古聖先賢之宅心也欲以己道廣傳於人而人之器具各異不能頓受於是導之以權而實亦因之以至也權者依本起行之謂也實者萬行會本之謂也萬行會本修則無修操行與人同而造詣與人異故夫佛孔之教雖世出世間之不同而其萬類所沾功鉅而惠普者唯善之積是務然而感召之捷或有時而爽其期者豈操持之未臻其極而止沸之未抽夫薪耶抑或天之未定也吾意幾微之間意之善惡釀為恩怨鑄為兵鋒者雖賢智不能以自必世之英靈知不可必之難恃也故修其具以待之識苦樂之緣因知轉變之在己於是惕其因循礪其志行為禍福未然之防雖憂喜生死之變相仍於前而不能撓之者其所恃者可必也今夫聰明睿敏之才天之所命以聖賢其人者也然恃其才以輕用而忽於砥善之方則反不若庸拙一念回機之為愈是以古德先賢知其才之不足恃也故戒以閑其邪佚施以捨其執情精進以策其懈怠恚以忍而動以定之鑑之以智燈演之以普利而後片念之善始沛然充溢於三際而靡窮劫火洞然不能燎乾坤覆倒而無壞也孰謂片念之善名有為哉蓋其矢心也以為善之積不厚則其於敵生死也為無力故兢兢孜孜而寸陰不捨也廣濟諸君子器重而質醇其得於天者良矣一聞予言而知以操持問道自利利人挽回濁運為業業可謂勇於為善者矣予因為出先大師所輯自知錄及了凡居士立命諸篇以授之居士輩欲壽諸梓集諸友為一社以廣其化而命主盟於予予唯諸公此舉蓋將欲挈法界眾生盡極果而莊嚴之不可以不隨喜也遂名其社曰砥行而序之簡端者如此。

　　借獨菴銘

借得破菴既高且獨兀坐於中無遠不囑湖山擁足雲日賓前供余嘯傲可以忘年萬象謳歌虛空起舞擬議思惟八千國土譚禪說法棒喝交馳無風鼓浪焉洞全機焚卻三乘生埋佛祖透得此菴超今越古

　　座右銘

告汝雲外自檢毋疲時時日日心心自知惡毋或長中毋或欺毋言我是毋謂人非勿藏私曲勿現形儀名譽華鎖汝莫嬰之利養毛繩汝莫沾之自知己善損德之彌片言不慎漸成禍追莫輕小善莫縱高詞順適其身矜怠斯萌安逸其體貪欲斯啟事無求易行莫厭魔魔難伊何益我者多堅予志願礪我蹉跎挪莫求伸德毋望報無辨無希消妄之要苦難良藥橫逆資糧瞻之感之我德於將知足檀護給侍任緣宅心處礙何地不天不天隨處本無來去法法全周無思無慮無慮無思莫滯孤危勤求方便不倦普慈普慈無緣門門應現任運施為空中掣電掣電空中無異無同凡因聖習轉變非從非從外來吾家具有無修之修十八二九二九十八塵含海剎一句彌陀虛空戮瞎戮瞎虛空行願無窮十方智者皆入此宗贊

　　阿彌陀佛像贊(二首)

寂光淨土凡聖同歸啟斯秘要諸佛皆如唯我世尊慈蔭無量弘願攝生為依為仗故我念佛佛亦念我曰佛曰予神珠一顆一顆神珠應用不虧空華起滅行業湛如普願含生永黜邪毒證入此宗凄其欲哭欲哭如何負恩媿多拜手稽首謂贊則那

蓮華承足垂手放光慈悲面孔銕石心腸高懸榜樣切忌忖量咦紅粉易成端正女無錢難作好兒郎

　　觀音大士出山像贊(三首)

稽首觀音大士宴坐水月道場剎剎塵塵自在毛端遍應十方發輝普門之玅境顯示如幻之金剛珊瑚枝上月皎皎清風滿界白蓮香

四八身兮十四無畏日裏挑燈好一覺睡稽首大悲觀世音得恁麼拖泥帶水

但肯返聞常自在何方不證普門身一念清涼休熱惱隨緣應現等微塵或男或女或小大譬如春入群英界若謂即此是觀音何殊一卉稽春在願將此法施初機筆端工拙莫生疑聞所聞緣皆寂滅黃鶴樓前鸚鵡磯

　　文殊大士出山像贊

無言而言無相而相恁麼贊揚全體是謗雖非言議所能窺亦逐群機而示狀雙眸炯炯電光輝紺髮披披雲掩映道出常情智超無上奮獅子之全威拯含生於流浪直得草木瓦礫咸放光明疥狗泥豬人天榜樣夫是謂之七佛之師文殊和尚

　　普賢大士出山像贊

大千經卷一塵裏點畫未彰文彩露圓融行布一時收獅子嚬呻象王顧體周沙界智眼猶迷毛亙十方善財難度固知大人境界秪可自知宜其合水和泥而蓬頭垢面者也

　　題過海羅漢卷贊

一夥阿師千奇百怪蹋鬼騎龍乘獅跨豸為赴娑竭龍宮齋一路做些閒買賣攪浪翻波意不休駭得海神爭跪拜雖然伎倆你多般收展無如吾自在

　　題布袋和尚像贊

肚皮大儱侗布袋無罅縫兜率天宮不肯居卻來人世間打鬨看你恁麼壘堆定有萬來斤重如今不用論量呵呵一笑自奉

　　初祖像贊

稽首大師聿來東土力荷宗乘控塗毒鼓如日之昇如月之明如旱之澤如歲之春智周萬物辨截群疑初示梁王廓然不識相時而行九年面壁若訥若愚以俟法器既授可公爰返西竺仰念祖風酸鼻欲哭欲哭者何抱媿實多誓當奮礪作法檀那

　　黃檗無念大師像贊

昔也聞師名今也贊師像名像兩俱收著眼看模樣趺石坐幽林刁刁天籟放衲僧隊裏結盡深冤紗帽場中橫沖直撞阿呵呵真無狀驢頭馬面得人憎外道天魔魂膽喪

　　雲棲師太像贊

太師翁無面目爍大千一句佛了無迷不稱悟聲聲截斷聖凡流枯木生華自有由萬行莊嚴真淨土時人徒覓水中漚東土不居西不住倒騎驢子下楊州

　　天童悟和尚像贊(二首)

咄咄這老賊叢林殃禍頭即之溫如煦日觸之怒似冤讎搬磚弄瓦平欺佛祖麤棒熱喝惡比猙牛知之者謂為白拈賊子不知者喚作玅法宗猷總拈卻一齊休幾度思量幾度恨珊瑚枕上淚雙流

我憶當初錯行腳誤認笊籬為木杓天童堂上老樵夫佛法何曾知有無搬磚弄瓦險心行也是缽盂重安柄而今兩腳已梢空被人喚作死老翁看你一生俱未是焉敢便言出生死醜臉人人圖一張塞壑填溝歲月長而今舉起何妨也殷勤聊為珠禪者(濤珠請)

　　磬山天隱師翁像贊

動若行雲止如谷神不唱今時曲調憑空彩畫麒麟棒喝不動而聲振十方病骨遮身而泣鬼驚神坐斷全吳行正令磬山疊疊翠千尋

　　蘇州報國院茂林和尚像贊

大坐當軒無依無捨赴感任緣分文不且傳南山之正宗救末世之狂野真報佛之深恩利生之正轍者也

　　陽山先師授和尚像贊(二首)

有院不會居有名不會播甘作老魔王嫌佛不肯做滅壞臨濟正法眼半吐半吞勉扶磬山破沙盆時強時懦天隱三年繼席惡行多端吳江兩坐道場胡為亂作不重你付拂付衣驢唇馬舌秪重你死把牢關經我六十三攻而軍威不措是以捲而厝之匡廬絕頂彭蠡湖濱待伊業債滿盈然後放你出來嚇殺野千狐魅則箇

面帶慈悲心懷毒害拍盲弄假成真愛做現錢買賣雲端高臥三十年結盡衲僧冤業債老實頭處了無半字相瞞大脫空時卻恁潑狼潑賴直得閑神野鬼鳥散雲飛灰冷門庭自由自在莫怪狂兒滅卻宗他家自有通人愛

　　自題像贊

生平愛瞋不愛喜信口胡談無根底捏人痛處強加錐命根已斷重敲起僧中冤也法中魔奪富增貧不較多溟鑑闍黎描得否輕雲嫩綠正春和

者師僧情性傲不談禪不論道草鞋索斷便施為三寸舌頭胡亂掃佛祖呼來做小兒奪人證悟拋坑窖柳絲垂釣得蝦蟆萬鍛爐中一莖草笑呵呵好不好長人描歸仔細看脫盡千生貼肉襖

者般無狀沙門拍盲心麤膽大歡喜時勝似觀音怒發也逢人便唾傳臨濟破盡臨濟綱宗嗣磬山偏誚磬山語懦蘆柴拈起便成刀殺活縱橫如剷莝

這漢全無所長學得一味頑拙倒持一柄笊籬漉盡風花雪月世法固是不通佛法全然胡說過橋便要折橋烏龜強證成鱉恁麼稱為禪師難免負鞍銜銕仰山是我同參解道兩口無舌若能直下描將佛祖是何屎橛

這漢禪道不知秖是口慈心毒毒氣每每現前嚇得神號鬼哭恁麼胡作亂為定然生落地獄咄哉漆桶上牢喚作人天眼目際徒不顧危亡強欲描伊暴露這般無狀村僧供之不如莫莫

應世不肯耐煩住山不會作務禪道了無半星逼人真參實悟從來面目儼然何用圖形畫軸山嵯峨以排空風蕭蕭而舞木坐斷紫雲峰倒騎無孔犢若將佛祖強安排我儂不入他群隊何如卻受俗兒供要使儒門開眼目(千里請)

我像不可描可描非我像毀之既不能贊之作何狀雲收雨散月臨軒萬籟刁刁天外放傍人借問此為誰魔佛同收澤和尚

這瞎驢無面目愛遨遊厭拘束有時帶水拖泥有時高眠破屋為人儱侗肚腸全無半點私曲一言撞發大無明天下何人敢輕觸

衲衣不敢負雲山施設隨緣盡日閒指點瑕玼還奪璧瞎驢面目不容攀

幾處住持無補逢人便露全機銅頭銕額也潛威只為全無非是而今兩腳梢空去海壇馬子似驢大(兩序勤舊臨涅槃時請)

　　募疏

　　住匡山漢王峰募米疏

　　峰頭冷坐徒經春夏秋冬撒手入廛蹋斷東西南北若乃一向壁立千仞從教東擲西拋棒打不回頭斧刀斫不入雖則月冷風高終是沉空味寂於是有同住比丘某甲從孤峰絕頂翻過身來混入塵勞成就一切眾生行願圓滿一切有緣善信諸波羅蜜門此心既發勝應非遙當必有具眼英賢直下為君擔荷裂慳繩而捐廩粟助峰頭凡聖飽參發大心以弼宗乘開一切人天正路若多若少同歸圓覺伽藍是俗是僧共轉食輪三昧果因靡盡福慧無邊是為引。

　　住匡山靜室募米疏

　　束三篾條眠雲枕石自知茆屋生涯操一栲栳帶水拖泥舉似廬山面目澤上座舌底冰崖撞著的皮穿骨露眾禪人貧如水洗到遮裏瓦解冰消既乘緣共住不妨腳下旁通肯覿體承當何惜杖頭餘羨三秋米熟看諸方謬解尤多一缽當門費檀越分疏不少愧我難消為君舉箸。

　　接引菴留休夏募緣疏

　　道不虛行任緣便寓雲無限礙奚分楚水吳山月有照臨豈擇南江北海正獨步遨遊無滯忽乘風又扺村菴曳布袋遶市覓錢直示西來大意遮瓢笠相留度夏恰逢此地群賢山川頓煥春姿人境如承夙記要使法食輪同轉必須真俗諦齊修苦漸廚庫蕭條難諱書詞干乞此兄無多助寡助皆有神通薄技如梓工木工俱能奏凱缽裏飯寺間需教渠觸事現成心中眼格外禪自有龍天證據。

　　眾禪叢米同居乞疏

　　山僧了無佛法諸人剛要棲遲既遭時歲艱難且請同炊合米每僧月備三斗納於常住同居不惟省事省緣要使大家知有檀那於焉出手不妨風月平分坐斷南北東西快睹珠迴玉轉莫云麤餐易飽應知細嚼難饑分付老大東風齊向此中著力。

　　擇隱募疏

　　余觀古德高僧韞道畜德業業以重其有者非苟善已而已固將出以公乎人也然或呈暮而遇焉或久久而遇焉或沒世而遇焉決不肯少貶其道以逞其身故有含聲滅影遁深翳僻不願蜚聲於勢利之途者不徇緣以輕道也然潛身以存道也非其處而處焉則身危而道亦喪故士不得已而隱則擇所就不苟居也足之所歷目之所閱雖勞遠弗憚必審其可而後安豈非身之所繫者重而所以自慮者周歟余自出山以來碌碌奔馳累人自累既不可以大道輕可於人以圖熱鬧又不忍割然獨善以逸其身而忘法道是以或出或處不免有眾之累有眾之累則上而片瓦根椽乃至喫一莖虀與一條褌無不皆從檀護信心中流出矣雖欲無告得乎嗚呼余既以直道行世宜其窮於無所逞而又不確然自絕於世而復有所干於人斯其意何意哉有能通吾意於無盡者是旦暮遇之也。

　　老祖募緣疏

　　老祖寺俯瞰群山堂殿飽煙嵐之氣紫雲山橫敷絕漢巑岏棲翠靄之巢寶掌大士開山道吾禪師繼起在昔爭誇獅子窟於今猶號栴檀林為黃梅法苑之宗實海內精藍之冠嘆法席久無音吼致初學未免因循山僧偶爾逢場只得蒲團放下曩歲戕風一過至今叢社荒蕪茲欲追還古德家風勢須布告十方檀越堆金積帛任多於滄海灌輸也攜向黃泉不得散財發粟若費作五家狼藉比捨來法社何如滿堂聚雲水之賓獨拍無浪鳴之響恢張正法藏吞跳金剛圈笑看海嶽掀翻穿過髑髏遍野一任象龍蹴蹋拴回鼻孔撩天機先坐致太平舌上不妨嶮峻據關驗假雞俠客門前坦路全無隨緣通車馬往來且貴大家知有不辭饒舌舉似諸賢。

　　募結制資糧疏

　　神鼎山初開破院十方衲水赴雲臻潮音堂一吼粥魚千指僧舒眉合掌百日期剋規修證二時飯卻要真參正事不辭勞打供辦齋何處非龍象作用十方同聚會驅耕奪食任教是佛祖難窺既俱憑檀度處緣成何妨就缽盂邊打發因真果實拈來大地盡黃金施受無依笑彼諸天那摸索此時香燈鹽米須教渠觸事現成他日福慧莊嚴法爾自歸恩有地。

　　神鼎修造募疏

　　名振禪宗神鼎古稱法窟燈傳濟北諲公獨號龍門在昔兒孫遍剎塵數百年來淪劫運匡扶大法全觀乎時節因緣整頓頹綱要追還祖師命脈以身徇道故無拘於去留為法求賢豈有間於荒亂正獨步遨遊蘄北忽乘緣又抵湘南要看下載清風式借高檀勝力廣廈非一本之支鳩工豈易庫廚無十石之儲舉事尤難指倉廩以助宏功世豈無靈山囑累插莖茆而彰寶剎人皆有彌勒樓臺衣中至寶分付有主檀那世上名山元是大家香火遇十萬貫纏腰之俠將禪宮梵苑平地移來妥千百億化身之靈有寶網璇題從空而下衍檀越將來福社作湖湘此去美談勇施無疑冥酬不爽。

　　為禪人題募衣單

　　數載參窮枉會西來大意三冬凜冽難禁徹骨單寒孃生褲不必他求青布衫卻須檀越有能披風抹月便可剪水裁雲四大苟安三椽無慮脊梁豎起精研向上宗乘撒手懸巖矢報檀那厚德。

　　化麥引

　　山前麥熟也未廬陵米作麼生一笑點頭大家知有水牯隊裏頭頭體露金風福德田中粒粒遍周沙界。

　　化燈油引

　　琉璃光戢耀多時誰為續燄眾禪和枯腸久澀不遇油翁爰有衲僧別呈方便佛僧同此一點福智豈匪雙行不夜堂中月明星燦即空腔裏玉轉珠回不須受記燃燈但看檀那手眼。

　　明暗兩忘正是參玄岐路聖凡一點由來大道無私日午打三更僧堂中幾人坐臥面南看北斗方丈裏箇漢掀眉照徹老瞿曇黃金面孔灼開枯定子黑鈥肝腸拶破琉璃瓶方信道光明遍耀揭開功德藏須此時檀越神通油貴添燈夜夜施兩輪日月性天揭曉人人放萬丈毫光非我強談法如是故。

　　化荳引

　　原頭荳子正熟諸方作麼商量山僧懶打葛藤便請當仁不讓且道是化豆耶非化豆耶當陽舉似目極千峰。

　　募茶疏

　　趙老逢人喚喫空費熱腸神鼎白水徒烹更無剩味家風各展不妨明暗全機功不浪施真箇古今共轍洗盡胸中壘塊那知涓滴沒相干拶開鏡裏烏甜誰道釅茶非古佛成就不須他處覓高明信手即圓成普告同緣共成勝行。

　　募修浴堂疏

　　胞胎不入枉眠解脫深坑段食相滋未免形山垢漏塵自外來垢由內發眾生曠劫纏綿既不洗塵亦不洗水佛子於焉證入是以祖標知浴之序教明浴僧之功既識果因須分皂自但肯成褫出手灼然頓越餘修跋陀懸已證之圓通山僧標指蹤之方便通身澡雪全副精神盡滌舊污垢染別開更始福基架頭巾床下履教渠觸處現成心中眼格外禪自有龍天證據。

　　拈香

　　浴佛

　　拈杓云權掛垢衣來作佛千江水月頓分身末梢一杓誰能免到底如今屬子孫。

　　我佛何曾有隱現人天歲歲自相澆可憐地裂天崩恨萬古春風吹不消。

　　黃梅醫祖塔拈香云大眾還見禪師麼自是諸人當面諱卻致令祖師瞞你諸人今日不肖遠孫到來豈可雪上加霜雖然如是有條攀條無條攀例炷香云一回飲水一回噎一瓣沉香一碗茶。

　　滿祖塔拈香云我祖真身等太虛身前身後豈其餘句中活眼超今古覿面無私見起居滿目蓬蒿機自感盈空祖意密難書綱宗已墜憑誰舉九拜龕前襟淚洳。

　　演祖塔拈香云後裔何因識祖翁每披法錄見尊容機前殺活烹龍象一及其門心際空召大眾云只如今日山僧與一行人眾同到東山且道是及門耶未及門耶若向這裏撒手懸巖方知祖師面目現在如或未能更聽一偈悟迷兩路俱拈卻今日回家認祖翁橫來豎去呵呵笑一任傍人說異同。

　　掃開山諲祖塔拈香云這老漢竊得首山一道夜明符坐斷神鼎峰頭直得千妖遁跡數百年來法幢頓折裨販摧殘今日某甲到來赤手空拳揭示祖師面目令未聞者聞未信者信且道作麼生揭示聻頭枕東嶽背負須彌吐吞日月捏碎四時直得釋迦拱手彌勒皈依四生九有魄散魂飛召大眾云這漢子得與麼自由自在還有向他手裏出頭得者麼良久云山僧與麼道也是西河弄獅子。

　　陽山先和尚周年忌辰設供拈香

　　老漢生平不會禪逢人便說大光錢謾誇符子隱身密今日分明露正偏滿耳秋聲新颯颯孤峰月色淨娟娟玄沙忒煞多饒舌萬里神光頂後圓。

　　次年忌日吾師示寂已重周說法于今竟未休觸目法身全體現何勞著意相名求萬緣歇去超今古種現空來絕喜憂習氣婆心猶未盡諸人好聽莫悠悠撤供復云巴陵三句酬師德我無半語謝陽山供罷收來還自喫十方諸佛骨毛寒。

　　三周忌日拈香癸未七月十有一老漢全提真秘密翻身蹋破九天雲撒手橫行異類群展像聊將蔬水設渾然不落古今節洞山半肯嗣雲巖我亦與之為等儕。

　　忌日拈香云這箇老漢沒些涯岸平生慣使拍盲不顧諸方謗讚失口說了一句禪煎茶漱口三日半惹得時流謗不休翻身笑倒蒼崖畔獨有不肖破家兒揚渠敗闕教人看且道作麼生看炷香云九拜焚香薦茗蔬去來生死徒相謾。

　　忌日拈香云者箇老和尚儱侗無比況黑豆換人眼晴蒺藜惱人懷臟昔年被汝活埋而今騎你脊項一步轉高一步一浪更寬一浪火裏蓮華遍界開呵呵拍手三臺上。

　　掛陽山和尚真拈香云生平氣蓋天被伊強鈍置打失夜明珠拈起舊甑箄今日見真儀果然畫得是只有一處差些兒十方佛眼莫能覷如今懸向紫雲峰任他平地風濤起。

　　黃山受業和尚訃音至設供拈香云恭惟我師少入雲棲之室精研一念從而明達正宗因果分明履真踐實七十年棲遲巖谷開梵剎接納賢良不肖澤雖承薙草未侍巾瓶正擬斬斷葛藤躬馳省覲何期化機遽寂法樹俄傾風恬浪靜月落珠沉縹緲雲山無處覓三千界放淨光明。

　　祭磬山第二代先師授和尚文

　　維皇清順治己丑歲次孟秋之月越朔十有三日嗣法弟子行澤謹以香燭花果之儀申供於磬山堂上傳臨濟正宗三十一世圓寂先師授大和尚之塔前而言曰不肖自丁丑之春獲聞和尚介特孤風於天童堂中遂偕不易一兄遠來參扣乍聆舉唱若洪鐘之發徽音癢切爬搔勝他鄉之逢故友銕牛公案呈驢技其六十三番死把牢關羨老將之久諳行陣雖雷轟電掣師徒每似乎冤家而月皎水澄聲氣密符於劫外謇吾賦志於折鐺兮甘咀冰而翫世師每激其奔騰兮勉駑駘之及驥念屢承於噴霧兮了自知其焉昧匪入山而密煉兮幾混今時之轍跡惜下刃之欠燥緊兮亦少叢林之故也癡流刻意以啼錢兮師直強捻其唇鼻來蛙見之群囂兮謂貪瞋之未刈委人間而蛻去兮鳳翩翩其高逝偃喬幹於法林兮嗟一方之眼寂愧不肖之無才兮誓懍懍期無墜慮眾喙之爍金兮聊陳衷而薦芷嗚呼師之存也澤既不能以古道者而事師於昔今其逝也澤又安敢以瞎吠者而忘師於終蓋其福薄德微之若此是以欲頓起厥宗而無從唯感恩於一案潛勵志於無窮。

　　佛事

　　齋堂上梁法語

　　神鼎新建齋堂接引十方龍象無問已來未來一味普同供養知味者管教平步丹霄不知者喚作人天福藏水赴雲臻山高月亮二時六味常豐好箇西來榜樣法中梁功靡量巍巍高據堂中央永興人天作榜樣。

　　為石航楫禪人舉火

　　咄哉石航膠世如漆京國奔馳名枷利桎到頭城破家亡方信空華不實死裏逃生到漢峰誓志依棲受枯寂雖然一病竟身亡棒頭擊處終無失不昧峰頭者段因再來吞吐棘蓬栗以火炬打圓相云且道者箇還受生死也無遂攛下火炬云曠劫無明一火焚青山依舊雲中立。

　　為中牧修侍者舉火

　　持炬云參隨七八年始終無過誤屢受老鉗錘拶透娘生目當機解轉身覿面無回互只望操持報佛恩誰知一病歸幽谷不昧精誠荷法心分燈照世待回步喝一喝攛下火炬云萬里神光頂後圓皮囊且向火中浴。

　　入塔提骸骨云昔年見得些些子渾身猶向機前死今朝拶入塔中天今古分明只如此放入靈骨云急撒手莫廉纖善友叢中聽我言十八界空齊合掌常光任運遍三千卓拄杖喝一喝。

　　為介竑達禪人起龕舉火

　　師喚介竑云三千里外來皈依一片忠心為常住只▆大泉法社隆工程纔舉君先去去無去相來無來生死不用重疑猜一條蕩蕩西方路莫把塵緣空自埋卓拄杖云起。

　　下火云誤落黃門身一夢四十年今朝纔醒覺眉毛常現前翻身拋漏質直造涅槃天涅槃天休戀著攛下火苣云靈樞旋法界玄鑑擴三千。

雲外禪師語錄卷第十三終

　　(　仁印師　普林師　浮木師　法添師
　　音翼師　音顒師
　　眾師捐貲助刻
　　神鼎雲外和尚語錄第十三卷
　康熙乙巳夏月塔院識)


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十四

　　侍者深如編

　　妄刻續燈諸錄說

　　僧問人王之嗣以長以嫡為正傳而庶出無不臣之法王之嗣見過於師方堪傳授者也慨自禪燈世譜之行而諸方所刻將十餘處各各自譽為正傳果孰是而孰非乎師曰蟻垤培山而山不加大精衛填海而海不聞枯適所以彰其暗短耳所以大慧云這些子藥頭不問雲門下臨濟下曹洞下法眼溈仰下大法若不明各宗其宗各師其師各父其父各子各子只管理會宗乘熱大不緊夫古人創叢林立規矩其志豈為欲己名之高掛傳燈以為榮乎為串習機鋒語句求後昆之宗尚乎謀寺院鬧門庭祈子孫如閭巷庸俗之所為乎蓋不忍眾生徇妄迷本我見熾然各私其私結習纏縛流蕩生死故直引眾生令見無私正大真實之性今乃昧其性而區區竊法門之名以濟其私不知何所圖而為此也僧曰私刻固未必行近有交結權貴上表章乞聖敕而刊定者是可行乎否耶曰至道之在人心自有公是公非不可以機巧矯偽者在如佛祖統紀續高僧傳豈非聖敕頒行而非之者何限世史是非天子尚不能操其柄況道脈乎昔楊大年內翰奉敕修纂傳燈猶且遍訪天下墳菴草舍村落市廛一語片言皆所搜擇其手眼高明收斥去取天下無有議其失千古無敢指其瑕者蓋其法眼圓明大公無我之心千古聖賢之心也今也正眼未明私情擾亂情好囑託賄賂私行本擬釣譽名媚庸俗混宗派遂私情刻甫完而高人明眼呵斥隨之矣則公是公非之在人心者不可欺也幽顯神靈與夫天下後世又可以虛名情識而欺之乎夫五宗鼎盛於唐波騰於宋宋祚之末四宗絕傳各有定數不可強也四宗諸祖領眾匡徒豈無一二似今時知識之輩而寧絕不以輕授非其種草之徒蓋識法者懼決不肯以狐尾續貂博一時之虛名誤後人於無盡也今乃廣列非其種草於其後豈四宗諸祖之所屑為哉況五宗本同一派一傳則血脈皆傳四宗諸祖任一定之緣而不強以其道授之非其種類之嗣其碩德高風亙古今而不絕者曷常絕乎中峰廣錄曾荅四宗絕傳之問也曰聖人之道雖隱顯同時亦由定分耳其時代延促人物盛衰化權隆替一毫不能加損於其間昔吾祖未離西乾已受般若多羅預識此其可驗矣當青原南嶽未著之時五家已有定分矣五家方盛之頃修短之數安得無定分哉特彼此昧略而不自知耳或謂臨濟道出常情為人痛切機圓語活其煆煉人物速如反掌以故家聲久遠不墜自餘反是宜乎其不永於世也此說不為誣謗先哲臆斷是非亦乃昧天理之甚者然近代據師位者不思等心垂化令法久住往往急於求嗣效閭巷庸俗之所為以勢利相傾名位相誘物欲相勝情妄相欺似此雖數千百傳繩繩不墜何益於理哉豈惟無益實害之至也故月堂有日中灌瓜之喻石室有鑽腋插羽之識具在典章不知何所圖而弗之顧也如古之雲門得法於陳尊宿而宿使其終嗣雪峰叢林逮今尊之又如慈受謁佛鑑蔣山室中有奇遇欲易其所嗣鑑終卻之叢林猶歸美馬但恐我之道不能廣被於人使異其所嗣何憾焉譬如分東家之燈而照西室但取其破幽燭暗為美又安庸竟彼昧吾燈之自來也耶曰然則正傳旁出之說無有乎曰非無有也但非當世我見未淨之人各各自謀自刻自譽自嫡而得正傳之名亦非先後付囑門庭鬧熱之為正傳也自有至公無我之具眼英賢後起而判定之觀其證悟機緣視其作用力量因材而篤豈容加纖毫意見於其間哉正傳機用直截光明不乘言不滯句自由自在殺活全提雷厲風行抽釘拔楔為人之際不犯鋒鋩縱入水泥磅礡無礙此其所以為正出也若夫旁出諸師明心見性直入靈源但其作用多慈順理開示垂手接人左通右達著著截流引導眾生令見佛性比全提機用略有差殊是以判為旁出耳曰然則正傳只貴直截全提不涉理路耶曰非然也若以不涉理路為正傳則傳燈所載如鳥窠破灶俱胝打地等豈是有理路耶為什麼亦為旁出若以說心說性有道理為旁出則龍樹馬鳴弘經造論六祖壇經黃蘗心要等皆旁出矣當知正傳既不在孤硬一機一境上亦不在無道理可行處但觀其拖泥帶水處活潑潑地不滯一隅了無剩法這邊那邊透徹無遺一句當陽全該理事說理說事稜縫全消如大福人執石成寶如雞犀枕八面通同今人正眼不明師資如鬥百草頭尾不知收放殺活不透牢關渾侖吞吐不無相似語言細掬詳看旁出猶差萬里皆由因地不真只欲會禪會說覓拂覓名元無決定高遠真志撞著瞎眼宗師只圖一時鬧熱不顧遺害無窮見學者稍具天資如籠生鳥一般生怕走了別人家去不待其堅凝正念豆爆冷灰只要他會得箇能轉動底許為得省發平常無事見印為末後功急忙付拂付卷稱賞讚揚互相欺瞞互相諂諛記持誦習傳院開堂人我愈深機械愈盛以祖宗招牌為濟奸藏醜之具所謂師子身中蟲自食師子肉者雖佛祖再生亦末如之何也已矣法門大變日殆日甚雖定分之使然亦含生之業感推此未常不涕下問者於是作禮而退。

　　散話(上)

　　圍爐次眾問天見水為琉璃人見為水鬼見為火話此意如何答曰好箇入頭為甚不會眾請開示曰法無定法隨機應現各各不同了之則物物成解脫之門昧之則塵塵號生死之始不可執一以障真修水本一物耳人見為之水天見為之琉璃餓鬼見為猛火魚龍視為窟宅是果可以有定乎哉果可以無定乎哉若果水也則天不應見為琉璃鬼不應見為火矣蓋見水者定以水為真見指天鬼之見為妄見琉璃猛火刀兵者亦然互相是非無有定止矣若能諦觀離罪福緣畢竟何物不見釋迦老子曾為註破云無有定法名阿耨多羅三藐三菩提亦無有定法如來可說是知水亦非水琉璃亦非琉璃都盧喚作阿耨多羅三藐三菩提坐斷四生路頭塞卻是非喉吻了也而今吾人日用開眼合眼所見明暗色空人我善惡等正與見水見琉璃無異第不知各各境界受用如何耳若能直下掀翻有甚空華翳日。

　　友人有新嬰住持之任者告行而問以弘法立規之要曰弘法莫妙於忘我化人必始於誠身何以言之百丈已前無住持事道人相尋於空閒寂寞之濱麤食療形敗衣覆體當此之時寥如無法之可弘泊如無生之可度規繩不設名利不沾同遊熙皞之天共樂無為之化然而法以之而尊生以之而利故無弘也乃其灼有以弘也至若近世摻行不軌而規條以生名利競馳而住持斯立規逾多而叛逾眾法逾弘而弊逾滋其故何哉蓋舉措煩而律己之效薄耳是以先德知其本之在己也故勤律行以砥身循中和以照物是以不行法而法行不化人而人化悅具道而不敢違其言非冀功而勉善非畏苦而戢心蓋漸染於至德薰蒸於聞見而不自知其然也故夫規約之設所以鋤過而非以縛賢故化被五天名傳沙界者豈有作而然哉真誠無己之效之所化也故曰聖人無己靡所不己其斯之謂歟子勉栴吾將拭目以觀德化也。

　　有理學居士號赤城者以三教自負來訪與之坐而話焉士遽問曰久聞和尚證最上乘融通三教肯綮之旨可得聞乎曰山僧者裏一教且不可得何有於三但就智量所見之大小不同所以無異成異耳士曰然良久茶次士舉論語首章曰一部論語開章便說箇時習二字若有一時不習即不得成熟矣曰時習二字不得草草看過當知居士與山河大地俱出不得這箇時字剎那流入心想情識便是虛度時光豈時時習學之謂哉士曰三教釋氏理勝於孔老而終不若孔子之實用吾所願則學孔子也曰居士所言大有矛盾夫釋氏理既勝於二氏天下豈有無理之用無用之理哉又云願學孔子是踐跡而行善人且不能及而況能入孔子之室哉夫孔子之日用事事恰當皆其生平精神無滲漏處得來若有心要去學他便是鸚鵡學人語相似蓋他是無思無慮隨緣應現不期然而自恰好豈是你勉強學得的士曰然則三教之理同若是乎曰我暫如此說你便向這裏作解若全收則非但孔老之教乃至諸子百家無不同承此理恩力若剖析真偽大有逕庭烏得混而一之哉居士四大師既言不同必須一一明示弟子輩方能折服不然其何以辭過高嬌勝之議也曰固也吾將語汝以古德之明辨也天古人之辨三教其不同者固多今略舉其十以塞子之疑凝耳一始與無始異謂我釋立生滅因緣無定初始儒道二教有太初太始為物之先物自造化因緣為萬法之本興滅由人其不同者一也二氣非氣異我教以心為法本萬行憑緣老子以氣變為神無為自化自化則無修無習棄智絕聖為教憑緣則必假修成萬行會本修則無修此其不同者二也三有三世無三世異我教以稟質色心靈爽相續隨緣起滅三世遷流儒老以聚氣為生散氣為死死則歸夫天地不續不存既止一身寧知三世此不同者三也四習與非習異釋教以善惡由業愚智習生故多劫熏修靈智玄妙二氏以善惡由分愚智自天稟純和則至聖至神稟渾濁則為愚為暗縱言慎習止在一身豈說積功能資他世此不同者四也五稟緣稟氣異我教以萬象森羅並由緣起二家以富貴吉凶氣命所由稟氣者豈可更易稟緣故廣勸增修此不同者五也六內非內異我教以天地萬物內識變生二家以人物蝡動皆由天地所變在我則可變染令淨所變由天則任彼高低此不同者六也七緣非緣異我教以四相遷流浮虛變滅皆由緣力非謂自然二氏以日化月移趣新更故力負自爾非由我心此不同者七也八天非天異釋教以果報因緣宗源斯二一者苦集二者滅道滅道者不住不染離斷離常高出空有之巔迥脫生死之外苦集者因心迴轉逐業高低往來六趣之中留連三有之內是以厭乎苦者斷乎集忻乎滅者修乎道孔老以吉凶禍福派流為二二者天地也地之所為可得▆絕故謀未兆而散脆微天之所為不可逃故受而喜之忘而復之是以安乎天者棄乎人絕乎聖者從乎道此其不同者八也九染非染異老子以仁毀於道絕仁而道自停不在於為也欲害於性去欲而性自得不在於修也利累於生屏利而生自成不在於益也禮出於亂棄禮而亂自除不在於作也理由於道有道而理自至不在於聖也得在於時時來而位自成不在於事也是以不求而自得不為而自成為之必敗求之必失此老氏之教也我宗以善為福道之本修善而受福人天不善為惡道之根積不善而沉淪三苦慈為無害之路欲為生死之源絕欲而生死必除修慈而壽命必永是以為善者必得不為善者必失離欲者必昇不離欲者必墜此釋氏之教與二子之教不同者九也十歸別歸異我教以生死苦也從妄想生貪愛垢也因無明起因無明故可剪可除從妄想生可塞可拔以其性假體妄故息妄而證涅槃棄假而歸智覺於是控御一乘浮航六度出生死苦海入火宅樊籠巋爾圓明混境智而雙寂湛然常樂與虛空而並存此釋教之所歸也老氏以生死命也悉是道之所為賢愚性也悉是天之所為天與不可逃道為不可悍知天道不可逃悍者則能安處生死而守全性情情性全而天不壞死生處而道不虧道不虧則悅惡之慮消天不壞則喜怒之心滅於是出囂塵之域埋道德之鄉理孤邵於寰中神獨凝於方外澹然玄寂而累害不能干泊爾無為而邪氣不能襲可以長生可以盡年此老氏之所歸也所歸既異發軫復殊相去渺然豈堪同論此其不同者十也然孔氏之教主乎世內釋氏之教專主出世而旁通世內則所見有淺深之不同施設之各異而其以利物安民之為務則一也胡可得而輕議之哉子勉栴毋混慢於是居士嘸然曰吾乃今而知北海之不可以望洋盡也微吾師之遇幾以河海之見傲然一生也謝之矣。

　　客有問曰古來大老如中峰等尚云參究缺於悟明今時插腳叢林率稱悟道而互相謗毀同室操戈致令末流愈熾外教騰譏果孰是而孰非乎應之曰此非我之所能答亦非子之所能知也汝但專精體究一朝桶底脫落時是非自現不著問人也客曰乞師略陳梗概俾知信向之方耳曰山僧這裏總不見有古今迷悟況有是非可指陳哉若向這裏撒手便行方知山僧嘮呾已甚客再四請示因諭之曰夫中峰諸老之不悟如金不博金水不洗水不似爾等之盲無智眼為不悟不知也子不見仰山道悟則不無爭奈落第二頭何今人之病正在以悟為窠臼而未到無悟無證之實地耳至若是非謗譽全未可憑何則以偏見分明作決定解之人各以同其局量所搆者為是順意則喜譽艴懷則恚譏各由習種使然念念變異而不自知其非也以不自知故聞讚則為喜風所飄聞毀則為恚地所礙由斯取執故曰無明生滅熾然人我角立智者了知意下丹青本無所有故主宰不興塵塵自在憐彼癡迷枉自纏縛耳經云念彼觀音力還著於本人者正此意也蓋觀音力則無受自在之力而彼念念自生繫著豐非還著於本人哉究而論之既無可取可捨之相又豈有不可是不可非等可論哉若於此放身捨命則知古今凡聖等事盡是汝屋裏閒家具耳。

　　居士問師言法無定法是則菩提然則聖人遊戲神通六度萬行豈不枉為蓋以眾生即非眾生故也答曰只為一切法各各無定相故可神通變化地可為水水可為地水火刀毒亦復如之且如凡夫界中現見酥蠟銅錫得火即消為水水得寒為冰石汁作金金敗為銅或復為石是堅軟無定相也有情亦爾善可為惡惡可為善故菩薩知萬法無定相用神通力而改變化度之是實非虛不同外道邪通衒惑不可一切撥為小乘自招過咎蓋大士神通由離五欲得禪定有慈悲不住定相而為眾生現諸希有令心淨故多得度故所變諸物隨念現前於六塵中任意自在於好能離於醜能樂又能離諸好醜想行捨心等故菩薩得是神通遊諸佛國非有為也。

　　世出世間無非一大爐鞴上至諸佛下至地獄各各平等受用無是無非無得無失愚者不了於中妄自囚執取之捨之枉成限量隔礙不通殊不覺平等性中無如是事但能念念不昧隨高就下入世出世無不合宜未得如是便礙滯不通礙滯不通處即爐鞴也若能返照借苦樂緣千煆萬煉自然無法不通無理不透故住山有住山之煆煉涉世有涉世之煆煉乃至若正若邪若定若亂名色所該無不皆爐鞴也既然如是想念徒勞固必既無喜憂自寂逢聲遇色谷響雲過則塵塵無非佛國步步盡證遮那苦樂爐鎚夢中佛事耳。

　　友人習講者閱華嚴大疏而不明文即是字字即是文義因告之曰疏不云乎名詮諸法自性句詮諸法差別文即是字為名句之所依不能詮自性及差別故又文能顯義而體非顯字者無改義又是功能功能即體故言文即是字字即是文或字為初首即多剎那聲集成一字集多字為所依次方成名詮諸法體多名已後方成句身詮法差別也如今不必多只要識取最初一字從何處得來何等省力。

　　閱瑜伽論第八十一云諸契經體略有二種一文二義文是所依義是能依此二總名一切所知境界即依於六文顯於十義六文者名句字語行相機請十義者地相作意依處過患勝劣所對能治略廣也此明教義相成若不詮義教文何用故通取所詮為經體云以余觀之凡可表義理者皆為教體如禮拜是敬義罵詈是瞋義等乃至世出世間若善若惡諸佛皆即以之為佛事如淨名經廣明者是名入一切諸佛法門若入此門便知佛土本是就應之義好惡在彼於我何殊所貴唯應生之寄耳既語默動靜皆說則見聞覺知盡聽苟能得法契神何必要依言說況華嚴性海雲臺寶網同演玅音毛孔光明皆能說法華香雲樹即法界之玅門剎土眾生本十身之正體所以云剎說眾生說三世一切說到這裏喚什麼作禪又喚什麼作教合之且為增語岐之為二者寧可哉。

　　淨業者宿問弟子會參雲棲受念佛三昧近閱華嚴合論謂文殊是本心擇法妙慧普賢是諸佛無作行願毘盧世尊是自體天真之佛人人本具不必更求生淨土此意如何答曰子但誦其文而不究其實耳且就子身以明之如子之畏生死苦而出家學道豈非汝不動智佛而能之乎知萬法之唯心而不住於心相乘念佛之方便以自煉自融豈非汝之文殊擇法妙慧乎不離本智而念念度諸流識入薩婆若豈非汝之普賢無作行願乎若行若慧皆不離本性天真非毘盧佛乎日日增進漸漸證明如魚飲水冷煖自知者非五十五位乎究竟融通津梁無盡非佛後普賢乎豈息心滅念如木如呆而後為無作執空取靜而後為無相起心動妄而後為揀擇哉且彌陀願力攝受世尊勸誠叮嚀正自性力加持隨根器而三輩往生是所謂佛種從緣起耳又何疑焉蓋眾生本有佛性是正因以其無力不守自性故隨緣緣淨則淨緣染則染如鏡之本光隨磨瑩之緣而淨現隨垢染之緣而光昏瑩非外來昏非內發皆隨緣現不可不知也。

　　有僧在旁進曰宗門上士頓悟直超佛祖不立何淨土之可生乎余曰佛祖二字乃對治眾生之名句眾生取相外求是以古人直下毒手呵其妄見破其著情豈可作呵罵佛祖會死在句下而漸入邪徑也此等說話如大火聚不容藏身汝若能直下翻身頓脫窠臼四楞蹋地迥絕依倚逆用順行皆為佛事終日作而無作終日生而無生念念與彌阤同現而無能所之痕塵塵任運利生而無生相可得是為真實念佛何妨親近如來遊戲神通淨佛國土若果宿根純熟淨盡無餘萬死千生了無侵蝕愛風惡境無怖無忻火獄冰河優游受用則處處道場塵塵佛國何須更勸往生如或煩惱根深習情流注雖信自心佛性爭奈現行依然麤重之愛見猶存微細之業流易染不棄一生之操履恐貽隔陰之深憂是在諸公之自揣何如耳。

　　孚公問祖師云忘機即佛道隆分別則魔軍盛若全無分別與斷見何殊曰以分別取相不得實相知有限量也若不取相無所分別則得實法得實法故能知一切眾生心心數法無有罣礙故名正偏知也雪峰云世界闊一丈火爐闊一丈正明無戲論故離取相故順逆縱橫無非真實若著因緣則正法亦成邪見不著因緣即說無常了知即苦苦即無我無我即空乃至一切法義悉入諸法空諸法空即實相也如音聲語言分別本末觀其實相知音聲語言念念生滅音聲已滅而眾生憶念取相念此已滅之音作念謂罵謂讚而生悅惡心若知音聲生滅如響又如鼓聲無有作者無作者故則無住處畢竟空故但誑凡耳是名入音聲陀羅尼乃至諸陀羅尼三昧門等皆如是也。

　　往迤𨓦行腳時猶及見有孤峻直諒之友曰遺聞上座者其為人峭直清高俯視今時于千古而獨上混於眾漠如也常遁跡於叢社居不過月輒遠徙以故人莫能蹤跡之余客遊酉湖得之於鳳林煙柳間邂逅一見神韻超然迓以同遊則欣然就舟呼茶酌公公亦無拒飲啖之外毫無一語余益奇之抵暮邀歸草廬即曰諾問有行李乎曰無之曰有所蓄書藉乎曰何處不有要蓄作麼曰杖笠衣缽聻曰昔有之今施卻矣因笑曰觀子所問皆粉囂之士非吾友也遂欲登岸余慚謝而止同居月餘無日不譚無譚不快生平領益當屈指首公一日偕遊山徑間見暮霞燦爛倒影射波長光煜煜因撫掌大笑曰也大奇也大奇不可以不遊余行矣遂去杳不知其所終。

　　余誅茆於匡山之明季而四方大亂米價踴倍囊笈蕭然同居者皆託緣以去未幾有僧無生者來願為余司樵圃余奇之時木陳和尚住黃岩余過訪留三宿而後返則所謂無生者已傾菴倒篋負之而趨矣因題一詩於壁云屢朝無米噉山蔬務行癡人起惡圖空卻菴中諸所有剛剛贏得一身孤友人過而見之因大笑俄而傳至圓通有牧子上座客居於此聞之嘆曰噫山高夜冷何堪際此乃解一衲寄余附之以偈曰夏日炎炎送衲頭料應笑倒老風流道人非不知時節廬阜山深別有秋余受而和之曰一偈媒交會未面解衣遠寄病同流相知不必重相見千里常同月下秋是年冬牧公竟寂於黃岩至次年夏曬書次得其遺筆於笥中因書此以誌高誼。

　　達磨西來直指人心見性成佛並無些子灣曲只貴直下承當若肯承當無有不成之事故承當大者心量愈大識見愈精承當小者見量亦小皆由心現不可不知譬如做知縣者承領一縣之事則有一縣之局量善惡利弊自然察知領知府時則有一府之心量如是乃至地位愈高而心量愈大乃至承當國王金輪聖主梵王諸天聲聞緣覺菩薩佛祖無非各各自肯承當而已矣故博地凡夫心量大者便肯承當佛祖擔負其心以為盡虛空遍法界並無一法實有一切眾生皆我心內之眾生我應度盡若有微蟲眾生不得度者則是我心中一事之未了十方諸佛皆我心內之佛我應承事供養勸請轉法輪利群有乃至情與無情若凡若聖皆我心內之事有絲毫不得其所者是我之怠慢因循耳故云道遠乎哉觸事而真聖遠乎哉體之即神未之思耳夫何遠之有是故一切大小事業必先認得題目分明然後行文自易所以古今佛祖聖帝明王乃至百工技藝才有一念承當皆自能善用其心占其地步取其截徑討其精微也若不肯直下承當則三心二志或作或輟莫道性命大事出世聖因則些小技藝亦終於無成而已矣。

　　俗官問死者人之所必不免而釋氏以了生死為言性者人之所不可見而釋氏以見性為旨乃至因果報應輪迴之說實有是理乎抑將借此以警愚民也答曰是皆含生日用本然之理實語非虛居士自不察耳夫死元於生生元於情情元於性性本無生焉得有死而謂死者人之所必不免豈至論乎蓋性者本也情者發於性而牽於習者也末也末不離本而本徹乎末如波不離水水本徹波水不淨由波不寧性不見由情不息妄情息而性自見不可以有無推測也嗟夫群生之所以沉淪生死而莫知其所以然者情為其封而性莫之悟也性莫之悟故觸向皆迷情為其封而念念成業業愈深而情愈重性愈迷而執愈深不思父母所生一塊頑肉未認作我時是何境象即今去來動止步步不離是箇什麼肉塊爛卻性命何居這段因緣豈宜不究而刺頭糟粕咬嚼古人死語以當學問碌碌利名與蠢蠢群生同受六道輪迴之苦有志之士甘如是乎且子今方壯時幼已過而老未來是今念念已成三世矣而謂之無過去未來之身世可乎又子今心心不住念念流轉輪迴之因也四生六道輪迴之果也既迷法性認物為我而謂之無輪迴得乎輪迴之境由情習善惡之所感冥然與其髏相應不期成而自成此本然之理也而謂之無報應可乎又將來之苦樂由今之所以修今之窮通由已往之所習可不辯而明矣謂之無因果可乎居士曰旨哉久積之疑冰釋矣。

　　僧問教中云生死因十使而有乞和尚慈悲曲示以斷疑根答曰經言十使者一身見二邊見三邪見四戒取五見取六貪七瞋八癡九慢十疑凡夫迷理妄執相續不出生死皆由此十如世公吏隨逐罪人名之為使曰此十使者如何得去師曰內既無應外不能為由眾生執有我見故外為六塵所劫我見若空六塵何害昧正理而執斷常謂之邊見若能了知三世因果五陰相續念念新生故非斷念念遷變故非常離此二見故名中道三邪見謂謗無因果斷正法因罪浮十惡四戒取有二一者以持戒修定為真道二者不悟正理妄立是非五見取者以執世間有漏善為道即名戒取若執為勝名見取如持戒執為清淨名戒取結謂所執為真實餘皆妄言名見取結此見堅執非聖慧力不能捨離能使眾生速入生死極有力故名五利使六貪使謂愛自身他身妻子田宅等或愛善法乃至愛佛菩提等依圓頓宗皆名為使七瞋使謂惱憾嫉妒不悅等瞋能離慈重於貪欲如經廣明八癡使謂癡暗之心邪心分別無正慧明故曰無明能觀無性方得漸除九慢使有八一慢謂執我見稱實勝彼等二大慢處處自謂為大等三慢慢謂於上境稱己勝彼過最重故四不如慢謂實不如人而謂差不多等五傲慢不敬長上等六我慢於色心無我法中執我自高此最難除觀理聖賢我見分斷七增上慢於出世法中起心生慢未得謂得等八邪慢謂無德惡人自高凌物等十疑使有二一疑事如見樹疑為人及一切法不明而疑等大乘謂為暗妄心招變易生死故名為使小乘不知故不名使二疑理為疑自善根疑師疑法等障決定心學道故此之十使上下皆有斷有難易見惑難識而易斷貪等四使易識難除若能觀學無我初見理時即名初果若總觀諸法皆假無性不見我人一念之中斷八十八使即名見道若鈍根觀四諦次第漸斷八十八使若就一人以論迷心唯是五見及疑愚者難識唯知厭貪瞋癡慢而於我心及執戒等不知是病故名利使智者直觀身心生滅分見無我煩惱薄時即知觀智是斷德心中六使自無謂知色心生滅非人則無我心邊見自斷以觀見理識聖道故正信無疑邪見自斷觀慧是道戒定但是疏緣戒取見取自斷是故六使難識易斷以難識故無始來迷以易斷故悟理則盡不同貪等易識難斷以易識故人多不執以難斷故那含亦有以貪等別緣事起唯妨修觀非親迷理故諸小聖雖有貪瞋解理無疑是故智人唯修觀慧除迷入道以無妄取故若不學解恒迷正道雖修善法不除邪執反起謗諍故經云在家由取五塵故相鬥諍出家由取諸見相鬥諍也是以宗門上士直究心源心源既達則法法同歸即此身心是自由人三身四智五眼六通一印頓圓拈一機即千機頓赴舉一句即萬句齊彰何有五蓋十使之可斷哉。

　　俗士問我於禪宗實深信慕但不信今時知識有真悟道者答曰此正居士之所以為深信也士网測曰夫古今知識出世皆非欲人之信彼也以彼實無可信故若有可信是自欺誑亦欺誑眾生豈有佛祖聖賢而作如是心行乎士曰恁麼則弟子之惑滋甚若不欲人相信出世何益種種勸化令人起信無乃為佞耶曰非佞也善權巧便令人生善而實無善可生令人滅惡而實無惡可滅以善惡性本自空無所有故以無所有而得證眾生方起希有心若實有決定佛可成決定祖可作決定善知識可信決定煩惱可斷眾生可度者當知皆是妄語非真善知識也真知識者只是各人自己自己是佛祖之母能成一切能壞一切一成一切成一壞一切壞一剎那間透入十方國土隨處說法方便利生皆影像無實事為甚麼如此只為自信自己更不信有纖毫古今凡聖迷悟是非等故有此大力也居士果能如是自信則天下知識到與不到盡皆委悉又何有法門之可信古今之差別乎士曰弟子焉能如是但因世俗愚夫見僧有過而并高明盛德開示亦并不生信心故發斯問曰大林中固多不材之木大海中殊多不善之魚況佛法衰微之際焉無邪頑寄我以偷安耶夫賢父兄尚不能必賢其子弟況群居索處綦布星分而能一一得明師友諄諄誨責之乎縱有師友而種性偏邪亦付以末如之何而已矣若因此輩而退失善心則亦善根微小薄福無智之人耳。

雲外禪師語錄卷第十四終


嘉興大藏經（新文豐版）第 33 冊 No. B280 神鼎雲外澤禪師語錄


雲外禪師語錄卷第十五

　　侍者深皜編

　　散話(下)

　　大道無方靈玅不測非分別之所能解唯其造道之士識量自殊隨量而止則互有淺深於無盡海中妄生有盡之見自執自是矜慢苟安致令聖賢眼不耐見極力呵斥從井救人其知者以為大法綱宗不容混濫不知者反謂諍論是非之未忘吁可惜哉余猥跡窮山學疏才淺自救尚虧烏能為物但念斯時祖庭秋晚叢社凋殘司法柄者務於門庭而忽於陶育參玄理者急於機解而昧於躬行致令末流愈熾狂妄紛然言超佛祖之先行出凡庸之下此予之所以岌岌然常抱法道無窮之憂而慨開堂樹法者之不足以恃為安也今既相逢狹路未免曲盡婆心帶水拖泥廣辨邪正使初發菩提之士有所趨則焉爾知我罪我我何辭哉。

　　圓覺經云一切眾生性本清淨平等平等無有三乘頓漸外道天魔等別由逢知識依彼所作因地發行爾時修習便有頓漸若遇如來無上乘禪根無大小皆成佛果是知我眼本正因師故邪可不詳慎而忽忽哉故予以為出家學道不求真正明眼師承期了曠劫難了之生死大事者反不如三家村裏一箇老實農夫事親敬長之為愈也何則割愛辭思披緇削髮君王不拜父母不供屈膝投師服勞奉養所為何來方今惡俗禿民師之所以求徒徒之所以求師者不過衣食房舍田園資業而已矣於是貪狠兇徒凍餒賤莩皆得以插足法門苟圖安逸種性既惡發心又邪此昏昧而求出家彼昏昧而希服役因果不知理義不識貪瞋日長資業日深所言所行與俗無二頭白齒黃不知戒定慧之為何物經律論之為何言代代互坑愈卑愈下相牽相引同沒污泥上累父母檀那下辜自己淨性是豈非萬倍之不及俗人之無此罪哉我今不惜口業普告後來好心出家須擇師範小小技藝尚假師成況出世大道不遇明師而能得者無有是處蓋師有多種僧相是同習行各異不可不知也如古音和尚所謂有持誦師依文課讀有文業師耽情翰藻有苦行師枉疲身形有瑜伽師誦持印咒有住持師專事家緣有擔板師只見一邊有應緣師為人忘己有外道師修養丹術有外術師應驗吉凶有貪利師饕餮積畜有勝負師空腹高心有清客師圖書詩畫有福緣師利養廣多有攀緣師交結貴顯有邪佞師面是背非有正直師言行清白有善巧師醫相地理有有相師裝點模樣有無相師善達無為有講法師惟明教相有解義師專談義理有枯禪師長年打坐有悟解師見道未徹有門庭師惟圖熱鬧如是諸師各住一方皆有名聞學者起因發腳不可不審當察其道德體其心行訪其功業若合理者方可皈依不可以世禮所礙將就投禮無益師也古云打頭不遇作家到老翻成骨董打頭若遇明師開示正路不遭邪師所惑步步得其正功進修日久自然無法不通無理不透今生便須頓了何須更歷僧祗其為師者又須各知弟子種性根行正邪志念虛實隨根善誘令入正道是故師當思其所以為師之道徒當思其所以為徒之道故為師者當思忖自己解行何如法力何若果能度彼出世否果能徹底無疑否果能為人師範受人禮拜供養否為徒者亦當思忖我棄了君王父母妻子眷屬不管顧供養而反屈膝禮拜於人所求何事豈可為些小名聞利養身衣口食而甘作箇不忠不孝不仁不義之人哉既不其然則我之所以服勞奉養於師者為求出世大道開我曠劫之迷雲示我超乘之正路決擇生死之大事紹隆佛種之宏規千苦萬難了無疲厭痛劄深錐銘恩刻骨一言半句粉體莫酬奉養服勞唯恐緩怠稍或不然皆惡業因緣怨家合會耳何出家之有哉。

　　既知擇師先須立決定志志不決定則易因循縱有修行只增虛妄試看今時若僧若俗其始發心也莫不各言為生死大事而竟因循苟且隨習波流而卒歸污下者何哉皆其無決定志之立爾奉告諸人來此同居不必更學諸方機辨問答虛滑自瞞唯以立決定今生必要徹證佛祖地位之志而後可以學道道也者心也凡厥有心皆可成佛吾何為獨不然如是憤憤不甘與犬馬癡頑同受生死輪迴之苦而必欲與佛祖同其力量同其雙嚴是為立志立志者卓然屹然而不可移之謂也稍有畏難求易之私則雖有志而不至於立矣立非可起可歇者所能到也。

　　立志既真當思生死事大欺凡壓聖籠古罩今不是說得些無古今無生死的道理所能了脫不是念得一句佛熟持得些經咒作得些頑福所能了脫應思無量劫來如夢如醉前波後浪流轉無窮逗到今生得為佛子如囚出獄似鳥脫籠再莫因循貪圖安遙依舊輪迴去也然欲斷其流但息其源欲絕生死先悟正因方成佛種若不信有頓悟的事縱有禪定智慧盡是生滅邊事譬如畫餅不可充饑今既不避嫌疑豈可半遮半現索性將近時樂病一一點明不辭忒生絡索只貴不墜宗風。

　　近時阿師有謂見聞知覺木天然活物不受牢籠致令學人認箇轉動的為佛性於是擎拳豎指拂袖揚眉進前退後如傀儡一般此等謂之識神影子古人斥之為弄無尾巴猢猻一番惡病到來管取噬臍無及。

　　有謂本分事上無形無相絕理絕言言語道斷心行處滅執一非餘向陰界鬼窟中作活計日久月深成邪外種。

　　有一向舉古舉今徵人下語致令學人串習口頭三昧熟記機緣穿鑿商量稍有如螢火般見解便與印破面門縱有理會不去處不是渾侖吞棗便百計千方思想出箇道理來珍重寶惜既已自瞎又去瞎人此等謂之一盲引眾盲相牽入火坑。

　　有不肯參禪耽味止觀專修禪定趨靜惡喧坐在無魂必死之鄉無慧自捄終成邪外。

　　有謂明教方可修行如夜行須炬一向刺頭經本裏口喃喃地念言記語以為參學浸潤多年學文學詩攀緣名聞交結貴豪人我日深體面愈重此等謂之自暴自棄拋卻黃金抱碌磚。

　　有正念輕微我見熾盛自負公正競氣爭能甄別是非甘淪業海縱然正直信施難消拽耙牽犁許伊有分。

　　有起止不恒乍疑乍信忽怠忽勤更不知羞道我已作到不提自提不舉自舉時節了也只是不得大悟此正所謂小見狐疑轉急轉遲既無真疑決定之功焉有一念純真之用火急見人方有可救。

　　有自無正眼為人死煞教人看話頭長年竟月將心用心拒散除昏愈治愈亂唐喪光陰終沉死水又有以自己所得瞥脫一著子決定不許人看話頭教直下承當致令學人因循放逸認賊為子者是二等俱屬固執夫古人孜孜切切惟為生死一大事因緣故其於參師訪友之際胸中的有一種憤憤不平牢不可拔之真疑所至沖口便問言下便領或觸事融通或逢緣頓悟皆其因真果正之驗也後來知識見學者心不誠至隨語生解不發真疑不得實悟故不得已以無義味話與之咬嚼使其偷心不期死而自死妄情不期淨而自淨日久月深冷灰豆爆廓地通天自然無法不通無理不透故云一句通千句萬句一齊通豈有已透未透之次第是皆情識意想之參非真參也且道如何是真參待你脫卻業識來即向汝道。

　　有教人看話頭不必太急切悠悠看去自有悟時不知心力既弱現行波騰焉有六國安和太平無事之境須是死盡偷心乾卻現行那時更說甚麼話頭不話頭急切不急切之夢語。

　　有坐久輕安忽忘身世便謂本來無事自矜自是反誚精勤為無益者斯皆為理所縛不解變通輕篾律儀撥無因果。

　　有見華嚴論所明一切佛菩薩名號皆為表法而無實有等語遂起豁達空見殊不知世出世間皆是假名但表法而無實有果生故非無因滅故非有故云唯一堅密身一切塵中現也如論明孔子顏回等皆是表法而無實有可知善無實相人天以表善而實無人天惡亦無實三途以表惡而實無三途推而至於一切名相所該無不皆表法而無實有也何獨至於空而執之。

　　有專怕落空之禍遂執實實有佛可成實實有道可得斯亦智眼尚盲自背天真枉成限量。

　　有偏守局見惟懼多聞好為人師不肯虛心習學文義不通見人筆舌非其所及反生謗毀謂他是文字師我不曾讀書不通學問只悟得本分事祖師西來不立文字直指人心見性成佛那有許多語句云云宗鏡有兩人同看一紙契書之喻謂識字者見文契四至分明不著契書便能管業不識字者但見一紙文字取捨徒為今更示之曰達磨西來不立文字已是吐舌吐肝拖泥帶水了也更道箇直指人心見性成佛好與三十棒還有知得者箇消息者麼如無三十年後不得道山僧教壞人家男女若向者裏薦得則知三藏十二部各住各位有什麼文字可立萬象森羅熾然常說有什麼文字可除是故當知妄見自殊元無文字元無文字則文理常通豈盲徒摸象之言所能惑哉。

　　有譚禪譚道說佛說心但言觸目無非佛法頭頭盡是道場觀其所行不如流俗全無實悟只學虛頭口口譚空步步著有自不責業力所牽便說飲酒食肉不礙菩提行盜行婬無妨般若生遭王法死墮阿鼻有以不立知見解會為道說本來無一毫事但飯來便喫屎急便屙經不須看佛不須禮謂之蕩蕩無礙任意縱橫無不天真盡是妙用見佛祖說明心見性窮玄極妙之理便云此是建立法門本分事上還著得者些閒言語麼一向坐在無事甲裏一朝風火相煎四大分離時者箇主宰作不得了也。

　　有教人一切放下不必參究念起即歇歇之既久意識昏疲念絕即亡精神化為土木金石斯皆熱藥成病墮落偏邪。

　　有見古人道忘機即佛道分別即魔軍遂乃閉目藏睛做死模樣全無分別此如斬頭求活忒煞愚癡不速見人將沉魍魎。

　　有見古人道不思善不思惡任運應緣等語遂住意忘緣謂之善惡兩亡了事漢子觸事逢緣認為無心應用如將藥永以為真金不入紅爐焉知錯誤。

　　有謂只要自己用工不必參問盲參瞎做若不沉迷癡慢即甘棄下愚。

　　有專看四家呯唱及天奇直註等書埋神見網而為得旨或抄記方言專鬥語句唯資唇吻但顧出身反淪識海。

　　有謂宗門不通意路開口即差似擊石火如閃電光不容擬議那許參尋信口胡談以為得旨者此等日用中常為見礙反墮陰城不知言本無言須知差別一句有滯千途不通豈有明與不明之異耶。

　　有謂古人言句無非斷人意根全無意旨不肯參究夫古人垂手之際片語不虛一處通去千處萬處光輝與他從上聖賢如鏡對鏡豈有顢頇卜度之病乎當知以毒攻毒方便最良自拶自搜水清月現絕後再甦方知此旨。

　　有參一時禪又去看看本子看看本子又去坐一時香此等信根不固夾雜心多主宰徒興終難成片。

　　有參到不奈何處進不得退不得處正是好消息卻自心慌生出許多憂慮恐怕落空自謂根行淺薄遂去勤求佛加懺罪除愆反成散緩。

　　有見古人謂八處出現及即今好箇時節等語便認箇識神以為妙用謂之轉識成智又謂之識得不為賊一向流布將去謂之活祖機瞎用盲拈行棒行喝說禪說道自害害人有志之士寧可饑死凍死幾十世參而不悟決定不食這般狐涎鬼沫也。

　　有見古人謂平常心是道便謂天是天地是地山是山水是水僧是僧俗是俗穿衣喫飯任運平懷無不是者箇更妄引古人喫粥了洗缽盂等為證柏樹子麻三斤等謂之即事明心附物顯理邪知謬解下喝下拳做盡惡態癡狂亂吠。

　　有參禪只求速會如猜謎一般三三兩兩浩浩商量學拈學頌互相瞎印譬如賣柴漢子將條扁擔向十字街頭告人皇帝宮中今日商量甚麼事徒自猜疑終無是處。

　　有深思細想將古人機緣穿鑿配合以為深得宗旨自高自是反謗他人宋人得燕石以為至寶賈胡一見呵笑寧堪。

　　有私相傳受立咒立願以表不妄傳人者此等邪流他時後日截舌泥耕未是苦在。

　　有狐毒深入躲跟一世而不肯知非者或縱有知非而怕受鉗錐矜惜體面甘心淪溺者貪目前之逸樂失萬劫之良緣志士明人決不墮此。

　　有謂昏沉乃生死根本專遣昏沉高聲唱喊番身打滾跳腳擎拳謂之煉魔起參不知昏沉根本由於散亂散亂由於妄情妄情由於不覺縱然終世不眠又中何用。

　　有見教中道即色即空作而無作等語乃一向勞形佛事五色命根未斷色空皆是夢語縱有營為只增妄果。

　　有以束身為律動止安詳終日唯見他非輕慢一切戒罪邪見雖似修行步步起罪經中判入五利使中良有以也。

　　有年高臘長空腹高心好議他非矜惜體面如三家村土地威福不遠眼光落地深悔徒為。

　　有掉得一知半解便去深山窮谷住箇茅菴竊比古人長養聖胎日久月深高慢愈增無明愈重成魔伴侶。

　　有妄起色身之見而迷本法身謂之空無作用專事有為以為實行認影為真影像滅時方知不實。

　　有見教中謂一切法畢竟空等語遂謂一切皆空修行何益是為斷滅惡見永劫癡迷。

　　有悟得本法身隱隱地有箇見處為礙而不肯涉事是為理障所縛。

　　有為理須頓悟事須漸除一向專興造作若果真悟則一一事皆如理融通三際明徹本源豈更見有個事又有箇理之謬解。

　　有謂人法本來自爾境智本和同無生無滅無去無來遂一向任情恣習見緣尚在生死寧空死水生蠱停囚長智皆其病也。

　　有謂萬法唯心依正無礙乃耽戀色身及所有依報而念念輪轉不生厭離者或有深厭生死而不了本無自縛遂乃一向精求解脫不依真照枉隨輪迴勤怠雖殊流轉則一。

　　有斤斤因果毫不敢違愛佛厭魔動輒得礙雖名正信爭奈本體雲迷不肯知非終成幻業。

　　有見經中所讚持經功德不知是佛方便開權引實之旨執一不捨如小兒執砂為米奪之則啼長大回觀方知癡謬。

　　有專習教乘不信頓悟直超之事執事迷理執理迷事既不自信焉信他人諸佛菩薩所說無非直指明心心苟不明與理為敵喃喃竟日終世仍迷。

　　有專慕禪宗輕斥教義夫禪乃教之體教乃禪之用體用雖殊不思議一也豈禪外更有教可輕教外更有禪可重乎。

　　有鑽味言句勝解現前生快足想我王庫內無如是刀好肉無瘡勿傷之也。

　　有提箇話頭經年不悟便謂全無滋味懼信施難消不如老實念佛看經希求福利高推上聖自鄙下凡枉涉岐途自暴自棄。

　　有見不須莊嚴本來清淨若起心精進是妄非精進若能心不妄精進無有涯等語一向守淨居閑坐在法塵窠臼裏棄捨修行纔有所重便成窠臼執藥成病依舊如迷。

　　有見經中讚嘆般若無相行不能消歸自己專為人說勸人持誦以希功德佛言汝等以緣心聽法此法亦緣非得法性。

　　有見宗師舉揚格外玄譚起奇特想思惟心擬求玄解咄錯了也不見古人道汝自反照密在汝邊豈容汝外更生玄妙。

　　有起憤求心精進心勤思切究縱然想得悟得與汝了不相似若要直截根源只須於向來迷處下手最第一也。

　　有見說煩惱即菩提無明即佛性等語作任真無事會五蘊本空會功夫未盡心魔未絕任之斷之皆成過患。

　　有深信正宗而自無智眼不能甄別正邪乍疑乍信者或明解依稀而不信自心圓具成外取空者斯皆信解偏枯不遇明師終成大病。

　　有謂眾生與佛無殊遂生增上慢見見佛不拜逢僧不禮輕毀三寶交結貴豪甘投魔冒教中所謂飲醍醐而成毒者是也。

　　有專尚圓頓尊重禪宗遂指一切方便權巧之門為無益者不知實因權立權為實施實既非實權亦非權塵毛剎土處處菩提法語妄言悉是真實何重何輕皆是迷情妄生取捨耳。

　　如上所宣皆是打頭不遇作家到底秖成骨董欲昇反墜求脫偏纏是以不忍冷觀袖手遂致緣古證今入水拖泥廣斥邪路直示歸程若問程而不行與未問者何異山僧今日偶然不惜眉毛引起這般絡索可謂開眼作夢撒屎撒尿不識好惡若向衲僧面前不過一場笑具耳何以故為眾竭力禍出私門也。

　　居士問經中謂不住相布施功德最多五度如盲般若為導色見聲求是行邪道和尚何故令人布施修福念佛修行而不直引入薩婆若海哉答曰布施修福等何曾有分毫聲色到汝分上汝自眼見空華耳居士不諭旨再四請問師曰般若能守護一切善法故得入薩婆若薩婆若者即般若異名五波羅密福德入般若中即得清淨清淨故得佛道佛道即薩婆若也智度論云一切法雖畢竟空眾生顛倒深著若不以方便力則不可得度方便者所謂六波羅密相好光明神通變化能以一指動十方國土梵音說法一切種智大慈大悲等具足無量諸法然後能教化眾生眾生必能信受得如是力假令妄語人猶當信何況實語故經云雖知諸法實相能人涅槃但為眾生故行檀等諸波羅密如經廣說乃至不可以異事度眾生又畢竟空中諸波羅密無差別若無般若亦不能知是畢竟空得波羅密名以入般若故無差別如眾流入海故世人不可但為說諸法實相聞則迷悶生於疑悔故以第一義為心用世俗語言為說分別有諸波羅密教化眾生眾生實無有法亦本空不生不死不退不起色聲諸法亦然又諸波羅等一切善法和合能破煩惱得菩提而般若於中功力最大以一切法自性無故不取相故不取故不捨以不憶念取相故即是三解脫門三解脫門即是諸法實相是知水未入海則不鹹境不歸心則不等但壞假名而顯實豈容棄有以投空空有見亡塵塵佛國正好向色聲香味觸法諸剎土中成等正覺轉大法輪度一切眾生入無餘涅槃皆人人分內事耳何色見聲求之有哉。

　　次日又問昨承師示猶未了了更乞不吝慈悲微細剖悉曰山僧昨日了無所說居士亦無所聽無聽無說是名般若更何疑焉曰此語更增迷悶尚乞布施慈悲曰山僧實無有法為居士說居士不必憶念無憶念則無著無著則無生無生則無三界善惡身心處所可得更有什麼不了曰我今方知一切皆空即是般若曰般若正破者等邪見以你們內著我外著空不依般若慧故破空得般若今言汝知一切空何異開眼作夢近時有等邪見眾生見經中道一切空無性便一向死嗑呾地打坐更不肯修行作諸功德以為一切即空復何修行此等謂之焦芽敗種不可抹治又有謂我不著空無性而能行諸善行是為正道此等望上心不息亦是邪見以其不求佛道則不能行一切善法故若思念分別謂一切法不取相則畢竟空畢竟空不可取以此開示於人亦為大病若謂我是凡夫生死未盡云何便能得般若但隨佛語自不分別而定心為人說不取一切相是佛法等亦是大病若了諸法畢竟空而亦不住空見亦無不住之解如是而行則無過失以無所得故不貪貴佛不輕餘人於諸眾生其心平等於一切法不生心亦無不生之見是名行般若波羅密餘五波羅密皆隨從故云般若為導師五度如同伴在果則為轉輪聖王右手輪寶等如布施時先籌量分別斷一切著然後行施是則般若在前導如輪寶在四兵前導輪住餘寶亦住降伏四天下已常在王宮虛空中住如般若破諸魔軍煩惱已入薩婆若中住無所分別何以故因緣一切法性本無能作所作故子但一切無求識心寂滅無一動念處即是正覺以正覺智行諸世間任運利生無有剎那頃不是得菩提時無有芥子許非是捨身命處復何疑哉。

　　有律主聞師說戒提唱有戒相如虛空及空空互相保是名戒清淨等語憤然來見曰和尚上堂便合提宗若弘戒須依古制纔是若只純提空義恐不是佛旨有誤後來不可輕易答曰山僧自來不識什麼空義也不識如何是古制你試道道看僧擬對乃咳嗽云者箇是古是今僧云和尚也不可輕易曰山僧近日傷風咳嗽也不得僧無語曰你也不可輕易有誤後來僧又無語良久又問和尚何時得戒云佛未出世時山僧也曾為汝摩頂授記了也你如今為什麼根本戒也不持僧云此等說話五部律中出自何部望乞引佛語為證曰汝豈不見佛說決定毘尼經中有偈云一切戲論從心起不應分別法非法如是見法不思議彼人處世常安樂凡夫迷惑隨心轉多劫輪迴諸有中若知法性皆無性是名真實不思議若有比丘念諸佛非善思惟非正念於佛妄生分別想而此分別無真實若有思惟於空法如是凡夫住邪道但以文字說於空文字與空何可得若有思惟寂靜法是心非有本無生心行覺觀皆戲論無念名為見諸法一切諸法無思念有思有念盡皆空若人愛樂觀察空於此無念勿生念法同草木無知覺若離於心不可得眾生自性無所有一切諸法亦如是又云了知法性無所有假名安立示世間又云諸法自性無所有當於何處言得證所說得證為無得如是了知乃名得眾生得果為殊勝我說眾生本不生尚無眾生而可得云何當有得果者過去無數百千佛無有能度眾生者若此眾生真實有畢竟無能得涅槃一切諸法能寂滅未曾有法可生者若能如是見諸法彼人已出於三界此等正旨無教不宣今特舉律宗以釋大德之疑其他經論所詮浩如淵海一一皆指歸此處幸細心體會方知從前所執甚是麤浮戒定尚未窺藩權實焉能甄別佛言聊引惟貴知時律師於是稽首受之而退。

　　余單丁行腳時友人遺聞師為予言其鄉有陳老僧其為人卓有至德足不涉城市者五十餘年有上首正上座執弟子禮甚恭謹師壽屆古稀而親炙者鱗至屋僅數椽甚隘陋側有數楹為裨販之流所居適此僧以不戒受訟求售於正上座上座告其俗弟子林某林喜甚問其價幾何以二十金對林即如數與之其人感激將謀徙居林氏擬重搆菴以迓焉正公以其事白之師師知其價之厚也甚悅已而嘆息者再正公訝焉請問老師嘆曰吾念因彼之急而買其居彼訟已過則將何以為棲乎縱彼謀棲得所而數十載之舊居頓鬻於人寧無戀戀之情乎我務守本分至老而遽易其所守寧不有愧於中是以嘆耳正公愕然曰和尚勿慮弟子當留其仍舊也遂返身取券璧還師又喟然曰吾想其價用去矣若之何正公曰某甲並價不取可也老師於是筦爾笑曰善哉善哉誠得我心也吁今之柄法樹剎者為師為徒尚不免有巧取之譎況其下此者乎聞正公師弟之風得不媿於中哉。

　　劉千里居士因閱湛然和尚禪宗或問末載有達觀大師招殃傳質之於余余見其內有陶居士論老人不行權變高據師位一切宰官無論信與不信一向端坐受拜致招酷禍云云湛師謂老人乘大願力擔荷法門理應如是但議其剃髮師退道返俗老人誘勸還僧遂禮老人為師而祝髮焉又謂其親近大千和尚而不嗣其法是皆其師承背亂故天特速嚴其罰以示警于人云云嗚呼是何足以知老人哉夫老人生平之所以自行化他者唯此一著是喫緊餘俱閒話耳子不觀其誨人惟諄諄以假借四大以為身之半偈又其自治稍有誤犯必痛自苦責曾聞其一日因誤犯過午之餐便呼人責以巨板三十人或輕之老人則奪板而責其人鮮血溢流乃曰下下倣此乃可是皆痛治情根煉空相應使刀割香塗了無苦樂之實行也非大有過人骨力者其孰能與於斯而乃以情識測度能不發老人之揶揄哉且人生禍患固有定數苦樂順逆道在其中唯至人能善用之為證道之門飲之如甘露之味苦逆現前全體受用真金百煉愈見光輝遂令因緣果報虛設無權平日所譚玄妙法道於此湊泊不來真偽判然烏容掩飾而謂之天嚴其罰可乎且老人之參大千和尚錄中曾不見有付囑老人之說老人之不敢承虛接嚮苟嗣大千者正見其尊重師承不敢輕易處而謂之背師承可乎至於剃髮之師律中位在四種闍黎之一又有師戒在沙彌不得受具戒弟子禮拜之說況其不道至於返俗十餘年而尚謂之師哉是皆俗流淺見之論非湛師之所宜有也或曰斯說也後人集之未知孰詳因筆之以示同志。

　　與中牧閱東坡詩次牧云某甲曾聞蘇公乃淨戒禪師轉世觀其一生學問聰明妙思雄辨真足為文人吐氣但不知於向上關捩可曾蹋著也無答云若蹋不著爭解恁麼若蹋得著爭肯恁麼牧云如今文人才士名公鉅儒多從三寶中來固爾未審如今知識既了生死還如此麼云你將謂一了生死便永謝世緣不來三界遊戲神通闡揚佛事耶若爾與二乘小果何異當知世界無盡眾生無盡菩薩行願亦無盡盡未來際證無量聖身亦不是棲泊處在何得以管見測天乎若使無菩薩常遊生死海濟渡攝化則眾生焉有出苦之期故知眾生本有佛性是正因若不逢善緣啟發則永縛使纏故大士輩或現僧或現俗或現國王或現宰官或現愚迷或現穎悟皆是遊戲神通行菩薩道使一切眾生同得同證而後已牧曰然則畢竟如何曰亦無什麼畢竟只是東舞來西舞去把六道所有一切眾生舞得成佛了便罷牧曰眾生界無限量如何有舞得了的時節云汝既知眾生無限量菩薩行亦無限量你與麼問的亦無限量我恁麼荅的亦無限量無限量亦無限量既無限量還有眾生可得麼牧曰無可得云眾生既不可得菩薩亦不可得說的聽的亦不可得不可得亦不可得有甚麼度不了的牧禮拜。

　　因二堂課誦眾多不齊召眾至方丈而告之曰爾等當知這兩堂課誦乃是古人極則提持為人發機處不見此旨者遂指為應合常住接引初機視為浮汎不切之務吁可惜哉夫法法天真隨見成異通之則塵塵皆正修之路迷之則在在皆塵勞之門迷悟由心非關事理經云厭離有為功行是為菩薩魔業又云不可離有為說無為無得非居得外等語是皆指蹤方便若約山僧看來即這二堂功課便是超佛越祖之談了也若有絲毫能所心在凡聖情量未忘動便著有無之境靜則醉昏沉之鄉總無自山分於是見有禪可是有教可非有有為可輕有無為可貴取之捨之枉成限量而不自知耳你但內不住心外不住境則句句全句法界聲聲盡證法身魚鳴磬嚮啟發真詮拜跪稱揚普現三昧在世出世收攝無餘互攝互融功歸法界何有一毫頭不是西來大意無有剎那頃不是得菩提時而乃視為泛常虛應故事威儀雖具意驟多端全無誠敬之心反增懶慢之罪虛消信施唐喪光陰麤義尚乃不知玄旨焉能透徹開口便談過分操履不及庸流業識茫茫不知自愧反將涕吐誤飼後人妄論他非只占己長終無是處汝等既來相依須是絕諸滲漏務實修行若見有一毫頭事則被事礙見有一毫頭理則被理礙皆非本分修行實為自欺自昧嗚呼獅子捉兔如捉象皆用不欺之全力尊者一彈指而能降五百業龍只因持一突吉羅與四波羅夷等耳故如來按指海印發光汝暫舉心塵勞先起皆由見惑致隔天淵汝等可自證知休將大海納牛跡等閒虛度好時光眾禮拜而退。

雲外禪師語錄卷第十五終

　　(　覺明師　霞石　匪一　雲居　震初
　　應元　無礙　師普　不息　弘潤
　　東溟　玉奇　小隱　悟空　白岩
　　淨明　念申　孤松　本初　弘誨
　　眾師捐貲助刻
　　神鼎雲外和尚語錄第十五卷
　康熙乙巳夏月塔院識)

　　神鼎雲外澤禪師傳

　　滹沱之統三十傳至天隱修修之首嗣曰松際授授為人少緣飾眼目精明逃於名聞利養深隱陽山之巔得一人曰雲外跡其悟因與其踐履信哉宗通說通而行解相應者矣按師諱行澤雲外其字也新安之嫠源人俗汪姓父仲觀母王氏夢麟舞於庭維萬曆丁未秋八月初度因名應麟六歲入塾塾師授以千字文指首句四字問曰天是何物到何處止塾師曰汝且讀書奚問為遂應聲曰不識得讀他作麼其父聞而異之以為宿世理學者流非功名富貴中人也年十一喪母十九喪父家道頓衰苦志讀書致疾嘔血自度必死禱佛祈救夜夢神人曰若能歸心三寶力扶正法病當自愈醒即發心已而病果愈二十七歲投黃山雲谷院無易師度脫次年納戒於姑蘇之茂林律師隨至天童見悟和尚問如何用心得個入處悟曰無心可用是汝入處師擬進語悟便打自是群疑塞胸刻期證悟徹夜經行不覺倚柱失睡忽聞開門聲有省師便機鋒峻拔悟首肯之既上陽山參松際授禪師居久之授繼席磬山師侍側授舉牛過窗櫺話問師師多方進語皆不契用是發憤再參偶因風揭簾旌撲落作聲忽然悟入遂詣授質之授一見便曰汝今日生意好也師拂袖出次日授連舉數則公案驗師無不透徹如問德山托缽話曰你道德山為甚低頭歸方丈師曰老驥追風授曰巖頭為甚又道他不會末後句師曰證父攘羊授曰如何是密啟其意師曰賺殺多少人授曰三年後遷化又作麼生師曰看和尚失卻鼻孔授曰好與三十棒師便禮拜授曰子將來大有超師之見也者一日辭行授以衣拂付師師既受屬直入匡廬棲止七賢峰下是時囊盔蕭然唯五乳常住月供五升米師採薇作瓔珞粥處之宴如也披閱高峰悟由復自疑曰彼睹演祖真贊時已悟到虛空粉碎大地平沉為甚被雪巖末後一拶便去不得由是力參二載一日山行失足墮澗忽山禽驚起大叫一聲遂爾徹法源底迺作頌曰鐘殘漏盡一聲雞脫盡從前悟裏迷大用縱橫施巨闕堂堂洗土不成泥從此透脫重關言言見諦句句超宗因有僧問如何真實相師曰南康府裏張皮匠時寶華忍和尚傑出叢林不可一世聞師此語撫几嘆曰陽山乃有此兒耶一住匡廬經八載後出世蘄之大泉山次遷菩提寺一以祖道自任力挈綱宗以救時獘再遷紫雲山老祖寺師因四眾之請復大施普說闢諸魔外反覆萬有餘言專人賚書東下就正天童忞和尚報恩琇和尚俱為之擊節嘆賞師之道價從此彌高矣末後住神鼎道場室中常舉狗子無佛性話驗人罕有契其機者故終其世未嘗印可一人及示脾疾輒索筆書遺屬後三日復書偈辭眾曰是非海內展全機多少時師盡皺眉此日一言無可付江南江北大家知書畢又作封龕偈曰神鼎龕無人封自作偈自封之三十年前平貼貼地三十年後也大奇擲筆端坐而盡壽四十有八臘二十有三塔全身於神鼎資聖寺右隴初師開發天童繼參陽山得悟記莂後徹法匡廬寶華忍和尚既深加讚美隨有說師者曰陽山聲名韜晦公盍為建法幢計乎師曰我嗣法陽山寧以菀枯異志且丈夫貴闢今古豈假祖父餘光哉力謝之既而出世蘄州同門惺寂廓師敦弟昆之誼不憚吳楚而遙佐師三主祖席入滅後參徒鏡公念正法衰替人之云亡為梓語錄若干卷行世於此益驗師之服人者素矣。

　　康熙十一年歲次壬子春正月吳疁後學本璁淑鐔拜撰


