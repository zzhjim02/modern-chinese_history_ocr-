高麗大藏經（新文豐版）第 35 冊 No. 1260 御製逍遙詠


　　K. no. 1260

　　御製逍遙詠序　　　　　輕

　　玄元大道理包深遠。

　　(玄元者虛極之妙本天地之元精淳湛一真凝然本寂所以伯陽宗其至道教演五千囊括虛無可謂深遠矣)。

　　逍遙至論義貫精微。

　　(逍遙者懸解之名冲虛曠達之義大鵬翔乎寥廓至人遊於無為放意於自得之場別物物任其性乃可妙契三無化周六合使澆漓之俗復淳朴之風精微之𣅀其在於斯)。

　　朕聽覽之餘留心緗帙。

　　(万機之餘不倦披覽雖漢武乙夜觀書無以過也)。

　　三墳五典頗識指歸。

　　(三墳者三皇之書二皇之道大於五帝五典者五帝之書五帝之道可以常行是以聖人皆達指歸妙盡其要者也)。

　　金匱玉凾亦探玄奧。

　　(金匱玉凾者太公黃石公所菩秘法也皆論六韜三略富國安民養生鍊神機權要妙雖其淵契盡皆探賾矣)。

　　嘗念寡昧於道不達罔測津涯故發此詠題庶幾明白坦然矣。

　　(夫欲明至道之極故著逍遙歌詠以暢宸襟而猶道成不宰謙卑益光遂發以罔測之辤尚假以庶幾之語故老子云江海能為百谷王宥以其善下故也)。

　　夫道之妙也五行能之運化。

　　(道本冲寂應用無方妙在卷舒成乎變化故在天曰五星在物曰五行經緯彝倫招蘓品彚也)。

　　三才可以變通。

　　(三才著象皆從其道道變無窮乃道乎天地人也)。

　　虎嘯龍吟陽唱陰和。

　　(此明至道自然之理且龍者水畜雲者水氣虎者陰物風者陰精以類相召自相符契故易云同聲相應同氣相求此其義也)。

　　窮其秘也神明可辯於情狀。

　　(道之秘也神全形具體與物𡨋原始要終窮理盡性推其情狀何深奧之不達哉)。

　　究其精也剛柔自符於易簡。

　　(廓然無間妙極太虛晝夜以之晦明寒暑因而來往所以𠃵剛坤柔自合易簡俾不為而善始不勞而善成苟非道之至微孰能詳放此乎)。

　　而惑者昧於修己攻乎異端俟駕鶴而𩥵鸞猶繫風而捕影。

　　(蒙昧之人不達至道謂神仙之可學顧囂塵而欲棄或置盤承露或築臺通天求驂駕鸞鶴亦猶繫風捕影不可得而及也)。

　　老氏五千之旨尚不述於神仙。

　　(老子所著五千言且不述神仙之事但欲顯道之玄極歸乎真源者矣)。

　　莊周九萬之談理更超於言象。

　　(南華云北溟有鵾化而為鵬九萬一程六月一息盖舉其至大以類至散皆齊物理也是知事契精微理超言象誠哉莊生所諭實至道之樞要逍遙之妙旨也)。

　　先賢穎脫皆知道而不言。

　　(自昔達道之士既知道在於我所以不言老子云知者不言斯不誣矣)。

　　庸愚困蒙豈希顏而議學。

　　(庸昧之者妄學神仙有類希顏欲齊亞聖不亦遠乎)。

　　昔秦始皇邪見所惑徒望蓬萊。

　　(始皇帝為邪所惑道德不修妄學神仙欲求度世遂遣徐福往彼蓬萊採其靈藥徐福以無驗而不返始皇猶未悟而懸望矣)。

　　漢武帝民力是輕莫尋員嶠。

　　(漢武神智獨穎英武無倫尤好方士禱祈山岳後感王母降於帝宮授以六甲辰生之訣自謂必登仙品芥視黎甿崇峻臺館坈戮降服既失上仙之誡莫尋貪嶓之靈矣)。

　　斯皆不修仁德求利好貪。

　　(守位曰仁好生曰德既殫民力復慕仙遊比轅適越良可悲矣)。

　　事蓋不經良足太息。

　　(事不師古動越典經百世之後斯過不泯誠堪太息者哉)。

　　今之所述其殆庶乎。

　　(殆近也庶幾道也今茲所製或象陰陽則𠃵坤而演妙或明金水法离坎以談玄追莊老清淨之遐蹤継藏軒淳元之絕䡄近乎至道樂矣大方且非慕彼神仙之術也)。

　　或近取諸身。

　　(或內養純和之氣靜修真一之心動合靈源咸歸妙本也)。

　　或遠取諸物。

　　(或以日精月華鈆水金液託其象而成其言也)。

　　其詣理也不可以一途執。

　　(窮其理也則必有所詣詣其理者乃能成天下之務也至若適時知變在乎幾也又焉可以一途而執哉)。

　　其筌意也不可以一理求。

　　(徵其意也則必因於筌筌其意者乃能通天下之志也至若窮神極化在乎深也又焉可以一理而求哉)。

　　探𧷤幽微。

　　(探𧷤之妙通幽洞微)。

　　㕘詳法度。

　　(極思㕘詳規矩法度)。

　　智者見之謂之智仁者見之謂之仁。

　　(俾夫智者覽逍遙之旨則動而無窮也仁者得逍遙之道則澹乎無為也)。

　　玄覽而可以照三清。

　　(上清玉清太清謂之三清也玄覽心照也混尓真心朗然玄照越彼三天之上也)。

　　旁行而可以通萬有。

　　(不疾而速未兆而萌仁智之所莫拘動靜之所一致既周行無礙又何萬有而不通哉)。

　　夫詩頌歌辭華而不實。

　　(汎而論之不務其實則或傷於華也)。

　　上不足以補時政之闕失。

　　(時政之本務求其實必尚華言終無所補也)。

　　次不足以救蒼生之弊病。

　　(欲彼黎元咸躋富壽者義存道本也必尚彼浮詞誠不足以救蒼生之弊病矣)。

　　假有獨擅其名弗精於用。

　　(辭也者所以通萬物之情也假有專其述作之名昧彼述作之用所謂華而不實也)。

　　義同畫餅棄不足珎。

　　(文彩燦然形容儼若但堪恱目何可充膓就不足珎也)。

　　爭如立至當之言以濟於時世者哉。

　　(夫聖人之意其不可得而見也故觀之於象而形之於言應時之所求合世之所望義存精當妙在長生也)。

　　所以姑務契理不取於文。

　　(且務契彼真一之理故不取於藻麗之文)。

　　貽尓方來悟夫懸解者矣。

　　(庶幾貽厥將來好古博雅之上悟夫逍遙懸解之旨也)。

御製逍遙詠卷第一(五言)

逍遙知語默

　　(聖人之御理也不凝滯於物不封執於教發言合道守靜惟真所以語默一致逍遙自適也)。

境外見真空

　　(真空之旨超越塵境故須遊心於杳𡨋忘情於物象妙用無際綿綿亘古焉)。

有位皆玄感

　　(處非常之位明非常之道皆符契上玄俯順庶品故使樂推長保永福也)。

無緣不用功

　　(妙本冲寂修之仗緣其或真性未明塵心尚壅縱勤功用事亦虛勞矣)。

義說三才理

　　(天地剖判人倫攸依淳風既微禮教斯著三才位而萬事彰矣)。

幽深萬事通

　　(極深研幾退藏於密此乃道體幽微雖通濟萬物而日用不知矣)。

因依堪法則

　　(道經云執古之道以御今之有蓋行無為之化以理有為之俗[竺-二+軌]而則之何淳素之不復哉)。

荅謝向旻穹

　　(天之無恩而大恩生故以萬物為芻狗盖不責其報然覆載之內誰不尊戴於穹旻矣)。

大道虛無境

　　(大道冲粹凝湛一真應用無方本乎妙極虛通之要盡契玄元矣)。

信之則有靈

　　(上士勤行信而有徵神靈谷盈善得道用者矣)。

幽深玄妙理

　　(抱一之功幽隱深邃照用玄覽體括虛無應物自然究理何極)。

運轉幾曾停

　　(天地權與妙本見氣滋養萬物運轉無窮動而愈出故未暫停也)。

拘束從何益

　　(道之所宗逍遙任性變通為用虛極為玄或見滯於情事有拘執則有何益矣)。

周通靜杳𡨋

　　(杳𡨋之理生成之用周通萬彙動息常靜矣)。

真空非作相

　　(真空之妙非色非形取相而觀背乎道矣)。

善應保安寧

　　(善慶之功旌乎感應天清地寧自然長久矣)。

我自常安樂

　　(逍遙之道理契希夷達其深源自然安樂矣)。

凡情勿笑耶

　　(道本淵奧宗旨甚深下士聞之而大笑故誡之矣)。

雲生諸洞府

　　(洞府皆神仙棲隱之方故雲霞渺邈非洞府而不生)。

𣗥不放仙花

　　(根性既珠仙凡自異諒其棘刺不秀名花盖明修道之士品類有殊矣)。

地卑三光照

　　(地本卑下而能厚載得一以寧功契上玄合三光之照矣)。

天開五色霞

　　(天法於道道法自然運用生成於物不滯乃五色霞光縱橫分布)。

未知何所是

　　(道本凝寂而昧之者孰了其元故道經云吾不知其誰之子其斯之謂歟)。

善願理交加

　　(於諸法中而得至理者乃因善願矣願之與理俱不可廢矣)。

我達逍遙理

　　(觸物無滯名曰逍遙舒卷任情乃達其理隨用利物其惟聖人乎)。

陰陽運五行

　　(一陰一陽動轉不息潛運五行之氣用全二儀之功矣)。

道從初一變

　　(混元之前澄寂無狀洎道生乎一一生乎三變其淳留不出於道也)。

德合混三清

　　(變澆漓之風歸淳素之化是以大上立德德立道生可以脫三色之樊籠躋三清之聖境)。

聖境堪依仗

　　(抱一還源窮神入聖故境界之超異也復何勝道哉誠堪依仗耳)。

狐疑事不成

　　(於事不决妄起迷疑如狐之渡冰猶預多慮志既不一事亦難成)。

異端違雅淡

　　(道性冲淡守之則真其或攻乎異端是乃違於大道矣)。

返禍自輕生

　　(既不純和貞絜仍聞順佫背真真境未臻禍階先及自貽伊感可不謂輕生乎)。

逍遙人控鶴

　　(優游自適至人不拘或駕鶴以凌虛顯逍遙之不滯)。

碧落壓天津

　　(圓盖四垂壓乎四極誠為神仙勝賞之處也)。

達理通含識

　　(物理虛通道性無別一以貫之其在茲矣)。

虛無即是真

　　(虛無妙本體本即真物物周通何往弗濟)。

河車誰肯信

　　(延齡妙術傳乎至人正氣河車信非凡庶)。

鈆汞本相親

　　(鈆汞相資陰陽共致於道非遠名曰相親)。

造化皆如此

　　(虛而無心動而有應造化萬彙功成一揆)。

今緣論宿因

　　(積功累德詣道見真諒此今緣本由曩植)。

何處堪依仗

　　(法天為父稟地為母以德為弓以義為裘用仁作冠兼信為冕自然堪依堪仗也)。

經心便皺眉

　　(道濟天下功合玄穿耻不義而取憤不仁而人所以皺眉尓)。

世情多詭詐

　　(狐面狸德言與行違既乖禮義之風難居仁壽之域故)。

業重信愚癡

　　(易曰履德之基謙德之柄本乎信崇乎仁豈愚昧而得也)。

取次招他謗

　　(露才揚己自是他非首招其謗直為怨府尓)。

違非不自知

　　(老氏曰自伐者無功自矜者不長故行乖德薄自不知尓)。

貌恭無德行

　　(夫教恭柔侫必外現禮容內荏惡行故宣尼云色厲而內荏也)。

禍福在修持

　　(易曰善不積不足以成名惡不積不足以我身小人以小善為無益而弗為也以小惡為無傷而弗去也此王在改過修持尓)。

虛無知大道

　　(虛極無為絕於視聽達乎應用其猶橐籥虛而不屈動而愈出達欺妙者所謂知大道矣)。

極意思悠然

　　(意之極者所謂忘其象也則神思悠然於物表非世態之所拘爾)。

摩日雲中[序-予+(鴈-厂)]

　　(至於道者則情無所滯形無所羈如[序-予+(鴈-厂)]在空優游自適)。

瀟湘水似天

　　(瀟湘之水凝碧如天况乎達人性其情而合道忘其象而入無得一混然良在斯矣)。

孤峯高遠近

　　(峯之高也則洞觀遐邇道之高也則妙入有無達往知來如視諸掌)。

寶月瑩團圓

　　(皓魄圓時無幽不燭况達道之士玄覽周通則物無遺照矣)。

信解明開悟

　　(至道冲虛超乎言象非信解明白者不能開悟於玄奧爾)。

青霄在目前

　　(九重霄漢渺邈無涯一以貫之宛同目擊庶幾乎不出戶而知天下矣)。

逍遙名有理

　　(夫天命之謂性也率性之謂道也雖道無常名而名有常理以其綿日月而不老配天地而長存故得謂之逍遙矣)。

得一便知空

　　(既窮真一之門便造真空之境夫如是則得無所得得之大也知無所知知之至也)。

道本背深邃

　　(源至道之來則持受異氣稟之自然非積學所能及也信所謂深而且邃矣)。

凡為不易窮

　　(崆峒絕境不可以苟求汗澷真蹤不可以力致至若心期玉室志慕丹臺者几有所為未易窮也)。

品流才雅淡

　　(飡朝霞而養素吸沆瀣以食精既曰清虛誠惟雅淡若此之品流即仙才耳)。

挌致意潛通

　　(格致玄同機關密契志以道寧竟潛通也)。

救世傳相益

　　(万年神衍良足以救世也傳而習之則有以見復性命之源踐長注之踐斯可謂之益矣)。

因成順八風

　　(吐故納新登神導氣內凝一真之性外調八節之風動順天和咸歸妙本)。

誰測玄機聖

　　(玄機幽邃非凡情之所測惟聖人探賾索隱鉤深致遠故能顯諸仁藏諸用也)。

天功地久長

　　(𥱍圍天地周備其理故使能長且久不隨物變尓)。

群生皆是性

　　(群生類聚營務且殊其間巧拙不侔賢愚莫等論其幻情則有別推其道性則一同)。

道德有圓方

　　(道者同於道德者同於德此乃功用兩全方圓一致也)。

妍醜隨情意

　　(道非美惡情自妍醜老子云天下皆知美之為美斯惡已盖美善無主俱是妄情矣)。

於戲細酌量

　　(聖人欲令窮理盡性從無入有故發歎辤誡勸學道之流審細叅詳達於玄奧尓)。

達人知淡泊

　　(寂寥虛靜湛然常存達人體之獨立而不改周行而不殆也)。

默默見非常

　　(非常之道在於無欲而觀是以古先哲王行不言之信處無為之事玄默之見斯為要妙矣)。

道德誰分別

　　(德者道之用志於道據於德異𣲖同源無分別也)。

逍遙我自由

　　(優游自若放心於自得之場外物不能浼其中我自曲矣)。

時情人不達

　　(道即日用而不知一人用之不閒有餘天下用之未聞不足盖人不達也)。

深理少相投

　　(道者通幽洞微之玄盖不知其妙而少相投也)。

已是終無益

　　(修道之士若恃兄之能老子云自見者不明自是者不彰終不為益也)。

非他作逗留

　　(不緘其口非飾於他不惟違理捐物兼於道懸遠也)。

奈何為各異

　　(達士迷人情懷各異君子依道小人隨利無奈何也)。

未定復還休

　　(心尚猶豫不能勤行往復思之却生墮𢢔)。

奧義通玄化

　　(夫至道冲邈包乎奧義故能通於妙有叶於玄化矣)。

精微妙入神

　　(杳𡨋之精通微應妙盖善究虛極以彰得一神授其靈應用無竭也)。

功程隨志願

　　(積德累功趣乎妙道行隨願感報應斯眀)。

貶降背於真

　　(道本無言依言顯道以是非而取相或貶降以拘情動念乖真背於道矣)。

靜默堪為法

　　(靜默之妙志守唯靜事可䡄持善契真理)。

無言事可親

　　(大音希聲無言契道理事俱寂息用澄神惟德是修故可親也)。

逢師傳口訣

　　(玄元秘旨妙出有無在三之義既嚴得一之源可究矣)。

金玉變埃塵

　　(富莫富於無貪貴莫貴於得道道既可得心故無貪視金玉如埃塵誠可信焉)。

清靜真空理

　　(妙本無極目之清靜塵滓不染是曰真空矣)。

不無解者難

　　(至理眇邈有物非形而為學則日益為道則口損得無難解乎)。

縱橫依見性

　　(於物下滯任用無方其可洞明依乎見性)。

廓落智中觀

　　(理本寥廓而智者達之如指諸掌矣)。

坦蕩歸仁德

　　(至道玄遠坦然寬大垂象示變人可則之皆歸仁德矣)。

辛勤久遠看

　　(勤心慕道立志求真旦非動躁而可成在乎久遠矣)。

勿教為逆順

　　(逆即違理背道順乃負陰抱陽今制度冈𠍴修暮應𠋫煥然可知也)。

平地入雲端

　　(御氣乘虛在乎道成功著而浞德合上玄仁資庶品自地昇灌豈為遠哉)。

𠃵坤常運轉

　　(乹剛坤柔各亡其用晝行夜轉以成其功故曰天道東南地道西北而運轉下息也)。

兀兀見眾生

　　(眾類之生徧乎天地盡受陰陽之覆燾皆從造化之發生然則兀兀陶陶日用而不知也)。

利物終相應

　　(內守於正外利於人普育黎元汎愛群庶必同聲相應無不合於大道矣)。

施為願要精

　　(欲立身行事剋己安人須發大心以利萬物施為作用故要精勤)。

身慵何隱遁

　　(其或獨善乎一身慵於濟物退處巖藪慕於寂寥斯乃違覆載之深仁行隱遁之小道耳)。

舌辯謾縱橫

　　(其或巧言侫辯口給心非無實利以及人有虛飾而在己終乖不言之理謾施縱橫之機焉)。

種性歸真理

　　(人之稟性維有不同至摭實而為談須云非而取善不向真理何所歸乎)。

因緣有重輕

　　(同浩氣處此人倫盖修因立基已有善惡及稟質受性乃有重輕者焉)。

仙經無限意

　　(丹臺妙訣玉簡靈書盖得乎修真養素之方豈獨靈乘虛步雲之旨秘乎紫府可得而窺也)。

龍虎返丹砂

　　(陽龍陰虎二氣迭運成之大藥力同神速)。

採綴陰陽理

　　(法奇偶之正理著變化之玄功煥尓遐丹大哉妙術)。

終期嵗月賖

　　(易朝菌之促為大椿之齡有以見壺中日月物外風塵皆可以至道窮之者夫)。

求來皆有應

　　(功行相資目足同濟志必感神之道聲必應響之談其來著矣)。

不信固難誇

　　(釋以信為功德之母儒以信為景行之先如尚渧疑固難啔迪)。

忙說閑清境

　　(不吝發揮開乎蒙昧三清勝槩如視諸掌)。

真誠悟幾家

　　(信必由中言必干典真誠無妄群動可依)。

陽與陰和合

　　(丹經叅同云陰者道之基陽者形之始故陽因陰有陰稟陽孕能滋萬物為萬物基者也)。

須從一字求

　　(考五行之精花真一之道脫落塵世遊心冲寞故老氏云天得一以清地得一以寧神得一以靈是也)。

分明皆是象

　　(聖人取象陽精陰魄積九數以先立攝万物以皆歸故易云在天成象在地成形)。

作相不能投

　　(夫大道者寂寥無聲淡乎無味視之不見德之不聞豈作相而投何挹持而得也)。

舉措先真實

　　(謙弱者德之柄柔和者道之用必處其厚而居其實也)。

精麁各自柔

　　(學有精麁盖性有利鈍亦在守其柔弱棄彼堅強者矣)。

恒持通覺悟

　　(道性虛極妙本湛然當須絕棄塵境覺悟玄解持守雌靜而已)。

萬𣲖水東流

　　(百谷朝宗而東注天地之常道也易曰巽利東南澤潤萬物者莫大乎水德以况於道之用也)。

鈆汞精修鍊

　　(鈆汞之親雖同母子制之失度倐類參商理湏精研然可修鍊)。

陰陽恊物情

　　(得其真訣絲毫不差則自然陰陽相生變化無爽所謂冥符於至誠之感爾)。

花開黃道正

　　(黃牙白雪燦若花開用之則可以變通餌之則可以久視黃者中之色也)。

藥就紫煙輕

　　(丹之成也則有紫煙輕覆於金鼎斯則神功內圓靈氣外溢之象也)。

海嶠浮雲合

　　(丹之神也呪之可以羽化則蓬素間苑廻合浮雲皆為往來所踐之意)。

神光照室明

　　(骨之換矣顏之駐矣則百骸調理三曰清淨自有神光晶熒照室)。

彩霞高麗日

　　(五色霞凝光吞麗日昔皆由內景清虛感靈貺而外著矣)。

細意話長生

　　(丹成道至功行兼齊引平步三島高接九真夫如是則可以論大道長生之理)。

照然明道德

　　(達妙一之本窮玄化之微既象帝之先乃為氣之祖道之至也德亦生焉照然明白即可知矣斯乃深行之謂也)。

萬象有其端

　　(雖萬象分歧而三元一致以其非道而不生故得言其端矣)。

變化疑誰信

　　(與時消息應物變化隨之而不見其後迎之而不見其首如是則惑之者其孰能信之乎)。

超凡入聖看

　　(聖人不疑滯於物萬物未嘗無然物不能為累者以其高超象表逈出凡機方能窮變化之源入希微之妙上)。

幽玄深自在

　　(非夫周旋至道自在成功者則無以洞其幽玄)。

眇邈就中難

　　(玄津眇邈聖性凝深非耳目之可求豈形聲而能取是曰難矣)。

但味風塵裏

　　(冰雪其容風塵不雜道之勝也細而昧之)。

方知宇宙寬

　　(雖宇宙之至大而道亦之乎其中矣方知道之寬甘妙萬有而言則何物而不能生成哉)。

世界無窮盡

　　(兩曜分照五緯標方又覆地載莫知窮極也)。

論之遠更深

　　(𠃵坤分列尊卑定位論其遠則神無方言其深則道無在至矣大矣惟聖明之)。

陰陽分皂白

　　(日月運行陰陽生伏體之修鍊若緇素之在目煥然自分尓)。

瓦礫變黃金

　　(法遵五行丹成九轉化至微之物成至貴之寶豈為難哉)。

報應終還有

　　(至於蓻者無不考圖𧨯順剛柔內蘊至誠外施陰德玄功暗助神丹必成故真人云若我陳偽謬之言則天厭之是知報應不虛矣)。

邪求不易尋

　　(求歸道而守迷欲履正而懷曲徒經嵗月不究指歸期遇真人欲成至藥逮于白首轉益狐疑也)。

忩忙誰正定

　　(動靜之制含育之𠋫固非忩遽求成其功正定不恒徒勤修鍊)。

須是合天心

　　(真誠不差天心自合故崇効於天以濟萬物而成於事何不克哉)。

世利貪拘束

　　(人居浮世而貪為生之利則自羈縻而遠於道也)。

欺心自不知

　　(外因貪利內即欺心生於自然而不自知也)。

一真求意在

　　(道生於一而育萬物人能得一萬事斯畢矣)。

四敘絕參差

　　(通變万物莫大乎四時得道之妙者同乎四時絕其參差可以齊聖也)。

頓悟超諸聖

　　(人若悟道道亦通人人道若合超凡登聖矣)。

娛情改換癡

　　(達人樂道可以自娛頓豁襟懷永無凝滯矣)。

生前如似夢

　　(浮生瞬息不達抱一守真之道兀兀然皆如夢中)。

願重細推之

　　(至士切於大道道不違願而得之細而推之皆由於願矣)。

愚癡常似醉

　　(性昧於情智劣於識蠢蠹凡愚常猶醉矣)。

何異夢中人

　　(迷道之人其昬若夢真心未達在理何醒)。

欲達終無見

　　(妙道非遠而中智已降欲達未能者何無頓悟之要識也)。

懷疑道豈親

　　(真元之氣抱一之端若猶豫而求則踈遠矣)。

非為貪閇口

　　(背道之貪非為之議靣惟緘口靜默為先)。

郍是益於身

　　(擾擾塵寰區區動識迷者墜悟者升如能順理契真則於身益矣)。

先生堪寂默

　　(古之遠道者不言而化故維摩之默然杜口仲尼曰子欲無言)。

種福不傳因

　　(世福猶種植而生道離色形諸相泯息故不傳因也)。

御製逍遙詠卷第一

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第二(五言)　輕

人救眼前急

　　(凡情處世以近事嬰心逐利眼前未知於道矣)。

何曾利益心

　　(背彼至理沉滯常情既無向道之心豈有利他之行)。

愚迷終淺見

　　(顓愚昧道於理不通縱令誘以義方終成浮淺矣)。

達者智高深

　　(達士之智得用不群妙出希夷高超物表矣)。

苦行湏知應

　　(夫聖人之道誡欲持行𡨋契玄穹所謂作善降之百祥作不善降之百殃報應昭然若影響尓)。

餘憂力不任

　　(非常之人必有非常之事若非其流則憂不遠故易云力小而任重鮮不及矣)。

經書無限意

　　(古先典籍百王之道其意萬殊志在乎導生育物者矣)。

稽古便同今

　　(夫聖人者見真素抱淳朴乃稽古之道以御今之有也)。

逍遙安且定

　　(放曠自得是曰逍遙方圓不違安而且定)。

但信莫懷疑

　　(優游之旨信者方通但執之以心誠莫懷之以疑慮)。

大海波中水

　　(滄溟浩汗渤澥渺瀰雖巨浪以滔天亦任真而自若)。

狂風樹擺枝

　　(勁風皷怒大樹根搖仼動息以不常乃隨緣而無矣)。

樂天分造化

　　(樂天知命秉正守中澄閑適之本源分造化之深力)。

慧眼細觀之

　　(究升沉之要道達真假之本根慧眼明觀無細不鑒矣)。

方寸無諸惡

　　(積善於心仁者之行是以方寸之內不苞藏於諸惡焉)。

恒將利益持

　　(夫利於物者是聖賢之行故天道福善鬼神助順欲久而且長必常利益於人則任持可久矣)。

恍惚人難曉

　　(恍兮惚兮理越情外無象之象故曰難曉)。

天仙語默玄

　　(真人契理通幽洞微體語論以忘筌處救默而咸妙)。

修心無道理

　　(夫欲修心息慮而背真常則於道弥遠)。

終日自忙然

　　(依道川心者則終日必成專已師心者則寸陰虛擲也)。

我命真中趣

　　(稟天之命依道之性旨趣咸真逍遙自若)。

長生認宿緣

　　(躋夫壽域以久以長若匪宿緣曷致能事)。

機權饒使用

　　(夫遠道者至於無為機權之智何所用哉)。

聖事不虛傳

　　(動必全真開物成務聖人之旨豈虛也哉)。

清虛閑靜得

　　(妙本湛然寂寥冲寞視之不可見聽之不可聞斯得道之真體故老氏曰孰能濁以靜之徐清也)。

奉道見真歸

　　(道者虛極之稱妙用無方故澄湛內心精潔儀軓必觀乎真妙尋乎道源)。

契合皆堪用

　　(夫神明之本天地之源其大無外其微無內契會有方應用無竭者矣)。

因緣事好依

　　(因緣生發原始反終依真淨而得契無為而成也)。

精誠求諦信

　　(精思諦求神凝感徹真應功成可以左馭青龍右乘白虎者也)。

湏有是兼非

　　(自澆淳散朴大道不行是非競作聖人統而化之和光而同塵也)。

豁達幽深遠

　　(同流六虛傍遊無外斯可尋道之源觀道之用也)。

奧妙入玄機

　　(探𧷤索隱鈎深致遠窮眾妙之門入香𡨋之際是謂玄之又玄)。

清靜人安樂

　　(人之所以多憂患者背由嗜欲之不節勞慮之未息若能染除情染令神氣清淨則自然安閑而恱豫爾)。

恒持要久長

　　(夫為善者靡不有初鮮𠑽有終若守清靜以為恒德久而不渝則可以長保其元吉)。

秋天澄皓色

　　(皓氣充乎內也則如秋天之色澹然而虛自矣)。

春日發輝光

　　(靈秀發乎外也則如春日之輝藹然而滋麗矣)。

一氣從初立

　　(冲和一氣亭毒萬類考其用則造化之權輿也原其體則恍惚之精真也所以至於道者在乎抱一而已)。

三才位不忙

　　(三才既位四時乃序生死由乎天榮枯繫乎命則埋不可以速而乱其常人不可以躁而濫其進也)。

群生如似夢

　　(擾擾黎元孰明虛幻為色所盲為聲所聾同莊生之化蝶頰鄭人之失度得非如夢𥧌乎)。

甚處得馨香

　　(人不知道則觸逢成滯至于歿齒無善可稽則馨香之德無所聞也)。

道者強名立

　　(道本無名強名曰道既為萬化之祖爰開眾妙之門始一氣以混成終三才而定位觸類而長何莫由斯)。

清虛隱顯深

　　(清虛之理隱顯相生彼我玄同逍遙自得)。

欲行千里路

　　(千里之程起於足下萬殊之變唯道是㱕)。

別探一般心

　　(真一之心玄之又玄以其無為之功大也雖日用而不知是得言乎別探矣斯亦強而名之)。

景象空天遠

　　(景中之景象外之象邈彼真空明茲妙理其或懵而求者猶天之遠安能及哉)。

何勞意馬尋

　　(既昧真源徒奔意馬沉劒刻舟勞而無益)。

玄談通智慧

　　(極玄妙之談本智慧而通也)。

曩刧至從今

　　(夫聖人之心憑智慧之照得玄元之妙用悟虛無之至理則曩刧至今不為遠也)。

𡨋搜多景趣

　　(搜奇抉異景趣滋繁雖馳騖於襟靈亦未乖於冲默)。

悟則䪺神清

　　(形者神之宅今既體道無外悟物非有不皦不昧寂兮寥兮清思阜安頓超塵累矣)。

拘束終難得

　　(德量曠然若其空谷者方可希夷情性煙霞儔侶未有尚拘世態觸類成滯䔬遠於道得非難哉)。

冲和入道情

　　(大道之體本乎冲和俾之純純若嬰兒之未孜也)。

知微通理性

　　(精義入神以致於用故能知微知章會通理性窮於妙本矣)。

滋味好研精

　　(研精覃思探味道法行之不怠轉益清虛尓)。

妙用天然法

　　(理自玄應生之無主雖修鍊之門有諸而自然之用顯著矣)。

陰功蘊大名

　　(聖人得道之妙也功侔造化息被億兆百姓雖注其耳目而日用不知故能成其大也)。

氣類湏相假

　　(二儀氣分萬類萌漸皆相假借自道生之)。

陰陽造化成

　　(陰中有陽陽中有陰自然之道變化之理以成於功也)。

離凢知有聖

　　(得大藥者還神固身玉髓金骨名継三清列真人位矣)。

得外更求精

　　(雖得玄元之道更湏採摭精微有無相生為金丹根蔕也)。

先秘庚辛理

　　(至藥假陰陽含養以白金為始是以聖人秘而寶之)。

後傳戊己名

　　(土能生金王於四季雖無正位用且不窮子母之名傳之有自矣)。

真鈆歸一體

　　(玄功歸一萬象始生妙用通靈而㱕大道也)。

交感自長生

　　(金丹應日月交會感四氣循環成而得之證長生久視矣)。

天界殊勝理

　　(三天之界既在杳𡨋之際仍居𠕀象之先究其理者則超然殊異勝絕不可得而言也)。

凡愚不易知

　　(仙凡路隔愚智道殊故三天之理未易知也)。

曩因誰可究

　　(鍊行之功動乎生刧不知其道從何所生浩博先因其誰可究)。

淺近故懷疑

　　(圓穹之廣滄海之深窺管井蛙信之𠕀及是知淺近之智故懷疑也)。

的實歸真性

　　(去華務實返朴陶真萬變雖殊可以執一而御之故歸真性矣)。

區邪入正持

　　(行無私邪情絕貪慾故聖人取含受之腹去妄視之目執持大象善入無為)。

樂耶親大道

　　(無為之樂體乎清靜除察察之政化淳淳之民故萬物歸往也)。

報應自然之

　　(契玄妙之功達自然之道迹超物表應用無方矣)。

知之修鍊法

　　(知彼聖道理極冲虛乃可修持法之為則矣)。

便是聖中人

　　(達其修養之道可以駕鶴𩥵鸞陰符云知之修鍊謂之聖人)。

有象虛無境

　　(有象曰形虛無曰理是以聖人垂彼有象之儀用顯無極之道矣)。

邪緣不見真

　　(群動妄垢奔馳幻邪恣彼嗜欲之情不覿真一之理矣)。

恒持功行益

　　(夫至人者每自保守積行可持乃務日益之功以至無為之道)。

響應甚平均

　　(功濟道著其行必均若谷傳聲應無不失)。

渾然天地理

　　(道者混然而成乃在天地之內故道經云有物混成先天地生)。

大道徧𠃵坤

　　(希夷至理其大無極况乎二儀不亦徧矣)。

伏藏終不見

　　(至道幽微離於言象視之不可見聽之不可聞有如伏藏難以觀聽者也)。

巧拙是兼非

　　(天賦其性道且不違或巧有機関或拙多魯鈍若非若是俱在陶鎔)。

至道光懷古

　　(至真之道亘古亘今欲慕而行者則懷其昔而師其道焉)。

周通隱聖機

　　(智周萬物曰聖不滯一隅曰通聖人雖觸物周通而尚隱機於所化爾)。

清天何物性

　　(清氣為天自然之理於彼萬物何所滯其性乎)。

濁地故相依

　　(濁氣為地性本如然陰陽相符故可依矣)。

修鍊真堪惜

　　(夫修之於內身則感之於外氣澄澆漓而歸淳素息嗜慾而保長生在修鍊之門故真堪愛惜矣)。

踈慵有順違

　　(道體恒周木無近遠若踈慵而不奉行者乃有順違之事焉)。

夢𥧌其中物

　　(以汞入鈆存亡未辯髣髴之狀其猶夢焉)。

常人何得知

　　(真人至術遠俗出塵凡庶之流安可知也)。

陰寒三[婁*殳]變

　　(極陰之氣制伏餘[婁*殳]力不自由三[婁*殳]皆變故云子水[婁*殳]一午火[婁*殳]二合而成三者也)。

陽暖兩相冝

　　(陽性剛暖能生至陰二氣相冝大藥功著矣)。

宿世終皆有

　　(慕道求真背塵離俗若匪宿有妙性何能知乎長生者哉)。

無緣勿強為

　　(欲臻至理必藉階緣儻鮮宿因皆為強立也)。

真鈆歸至道

　　(借鈆為母丹成鈆謝靈汞獨存㱕乎至道尓)。

龍虎笑華池

　　(陽龍也陰虎也二物共為變化神水華池妙道俻矣)。

形影隨人得

　　(聖人取象考績玄功成陰之形取陽之[婁*殳]羽客隨之久而挹持故冲虛經云形枉則影曲形端則影直也)。

精修道不迷

　　(上士欲吐故納新怡神鍊氣所尚冲寞扣寂玄関徹視聽於希夷肆閑情於惚恍也)。

研窮深理路

　　(唯恍唯惚物象難求香兮𡨋兮至理淵深其或研精而覔探賾而尋亦尠得矣)。

造化隱端倪

　　(太初之道真一之源權輿天地茂養萬物不為長短之相生直為有形之類母)。

雲引龍吟宂

　　(雲行雨施龍吟霧起故易曰同聲相應同氣相求也)。

風生虎嘯溪

　　(雲既從龍風亦從虎矣)。

少知愚豈解

　　(夫希夷之理易象之微聡明深智方乃探𧷤豈愚昧而知也)。

南北與東西

　　(且顓蒙之軰迷於方隅亦猶終年戴天不知天之高終日飲海不知海之闊豈可語道之玄妙乎)。

鷰雀不生鳳

　　(修鍊之法品配有冝氣類不同枉施功用譬夫鷰雀不產於鳳皇矣)。

陰陽一氣全

　　(陰[慘-(彰-章)+小]陽舒雖分二位同本大道而得發生故皆全於一氣也)。

無窮深可及

　　(道之為體也虛而無極妙而至深無以迎隨超乎視聽若存神以叩之則亦可及也)。

境象理推遷

　　(在天成象在地成形而晝夜運行寒暑代謝間不容髮皆自然之理)。

奚益其形化

　　(百歲光陰如駒過隙隨化如遷理之常也欲固益其形骸者非道何以哉)。

平章語默玄

　　(修養內丹商較至道或語或默皆叩玄関)。

終身何所伇

　　(土之為道也苟能達其寵辱知其止足則可以優游度世何勞伇之有哉)。

道本豈私焉

　　(至理坦然本無私徇群情逐物自背天真則知迷悟在人非道使之然也)。

自在無拘束

　　(精通靈而感物神動氣而入微自然而然無在不在道之行也一以貫之若然則復何拘束哉)。

逍遙裏外安

　　(得逍遙之妙者緘滕六志所以養其內也扃鋿百骸所以養其外也內則精神冲淡外則血氣平和是得表裏弥康矣)。

頑情終不見

　　(凡人之情不能固其形存其神者終不能見彼長生之術也)。

聖境類乎端

　　(端謂端倪也莊子曰和之以天倪斯亦聖人窮神之絕境矣類此一言旁該萬化)。

機智將何用

　　(既道有端倪乃自然之分也故聖人立法導民之心各使自然必背之者非也夫如是則惟機與智將焉用之)。

幽深大道寬

　　(道之大也幽而不可見深而不可取然為萬物之宗是得言其寬矣)。

區分能解意

　　(近取諸身遠取諸物區以別矣分而析之則可以懸解逍遙之旨也)。

四季一周看

　　(節宣其氣動靜合冝信一指而有徵雖萬機而無擁至若歷周四序曠然自得因時之妙愈有可觀)。

求得真宗一

　　(抱守淳一冲和乃全為道之基養育由性故得一之理契乎真宗也)。

深知萬象清

　　(覆載既廣萬象居中既曉真宗遂能齊物紛紜異類長短相形各復歸根咸資於道)。

自然通感應

　　(陽唱陰和感召自然成物之務以通乎幽奧者也)。

意外別長生

　　(羽化脫從之道在乎意出象外跡離區中不為物拘自陶時數何長生之理不明哉)。

斆古身何措

　　(効上古之風守知白之道舉措合度雍雅以居不怠行之愈加光大)。

輝華日瑩眀

　　(法道崇德立身揚名若果日麗天輝華燭物洞然明瑩也)。

誰窮天地理

　　(清濁異立剛柔不等法而象之體而制之窮其根源者其唯聖人乎)。

去住兩無成

　　(陰陽既敘𠃵坤並列或云彼取此則物無成功若俯察仰觀則道何全濟盖造化交感去留無象也)。

不醉迷如醉

　　(修鍊之者不考五行之精𠕀究真一之道不授訣於至人如迷醉者也)。

猶貪巨鼎扛

　　(九拔之金鑄鼎象物非可移也令貪而扛之愚而舉之盖不度其力自耳其咎也)。

通玄求得一

　　(既通玄達妙曉天清地寧欲資妙用湏假得一之道矣)。

清靜更無雙

　　(至人皆清目淨耳絕學無憂抱一守一盖無雙也)。

鸞鳳拪瑤渚

　　(鸞者赤神之精鳳者九苞之瑞眾鳥所宗非瑤渚玉池而不捿止亦由妙道非至人而不得也)。

天津𡑅漢江

　　(銀河亘寥廓漢江貫吳楚洪源長流所潤深遠矣)。

欲窮何所似

　　(欲究玄微將稟本末乃以比興而寓言之)。

夜月透雲䆫

　　(良夜將深皎月如晝透雪入䆫照有餘輝喻知道之明也)。

利鈍猶根性

　　(利也本真之性益其明了鈍也執言滯教動合於俗斯乃根性淺深迷悟懸邈)。

無緣枉用心

　　(無宿昔之緣背虛無之理雖手不釋卷口不輟誦徒自勞神抂用心矣)。

邪求皆是相

　　(念奇佩卷衒異露言涉形象之蹤皆拘執之相矣)。

正定理玄深

　　(外絕攀緣內守純默妙極無擁其理玄深)。

巧拙高含識

　　(賢愚不侔用捨有異然於臨事盡謂高奇不務伏藏自彰巧拙唯高識之士能鑒之也)。

輕浮力不任

　　(不執厥中動違理道自貽覆餗益力不任也)。

大乘通語默

　　(運載之功其利廣大雖言而不礙於有雖默而不滯於無玄中又玄通乎妙道矣)。

稽古便知今

　　(稽古之言鑒照之用虛妙應物不言自化知今之道莫大斯矣)。

笑盡人間事

　　(大道冲妙非愚所知雖觸類面牆而飜肆其輕忽矣)。

到頭惣不知

　　(殊不知世間萬法因道而形因物而名洎乎致詰莫我知之)。

信心終是實

　　(欲求玄解無如自信其心信其心則歸於實矣)。

如日瑩無欺

　　(其道不昧內照靈源亦猶大明升天則無所不燭矣)。

舉措持恒久

　　(執理持行恒不失儀故老子云終日行不離輜重其斯之謂矣)。

貪生却似癡

　　(苟迷至真嗜欲不節貪生而喪生愚之甚也)。

善緣銷惡趣

　　(以善為道則惡不生其猶舉善而教者歟)。

惠愛廣將施

　　(是以聖人布惠流愛博施於民而不離道者矣)。

五金并八石

　　(銀鉄五金礬砂八石山川所產功用斯多)。

一一注仙經

　　(神仙列仙之傳內景外景之篇皆說修鑛之功即是長生之藥)。

雅有深仁行

　　(仙者以好生惡殺屈己伸人欝有深仁乃為仙行矣)。

無非不暫停

　　(勤行於道𠑽靜於神調𠋫侈時不可暫輟矣)。

日華精汞法

　　(汞者陰氣復能含陽故以日華制禦其法也)。

月魄鍊砂靈

　　(丹砂陽精亦畜陰用故就月魄以合其靈)。

入聖超凡骨

　　(日月滿足脫落几胎超昔日之塵蒙見此時之聖用)。

變化本真形

　　(易乎昔體成此新功可以羽化升天童顏不老本真之形自然而化矣)。

御製逍遙詠卷苐二

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第三(五言)　輕(▆)

逍遙心自樂

　　(物物自如心心自樂澄神合道常履坦途)。

清淨保長生

　　(五塵不可玷乎志三寶莫可差其功廣大至人長生久視)。

至道歸玄理

　　(通乎萬象皆自精誠歸乎又玄眾妙咸處)。

真空造化成

　　(真空無狀造化無形雖云有成無物之物)。

輝華揚日彩

　　(納少陽之氣延永久之身身存道隆輝華不忒)。

偃仰順風聲

　　(消息至虛之元體乎澄湛之本元本既彰風聲益順)。

裏外有何物

　　(至真空寂無跡可求表裏俱無古今為妙)。

剛柔鍊始精

　　(柔勝剛弱勝強柔弱之道似水攻堅知之修鍊目合淳和精真之道矣)。

遁跡深巖谷

　　(士欲幽棲林麓弃捨榮名絕乎嗜慾亦在消息靜慮探賾玄微而已)。

身閑未是閑

　　(脩然自適憂樂兩忘絕緣慮而性存雖形沒而神在真為隱者久視長生)。

研窮堪語默

　　(尋波計源窮理盡性達冲和之道釋紛擾之境逍遙自得寂默重玄)。

寂靜杳𡨋間

　　(寂然無聲淡乎無味在杳冥之間出冲虛之際視之不見𦗟之不聞)。

秘密逢邪見

　　(消息大丹秘密真誥隄防邪侫止絕閑情者矣)。

難開大道関

　　(六靈橐籥域中関鍵鑒混茫而難見先天地而更玄也)。

金丹無効用

　　(九還七返陽數陰精差之一毫失之千里也)。

弗可返童顏

　　(朱顏易往緣𩯭難追大藥既虧何時再返)。

金鼎精湏鍊

　　(金丹之鼎法丘郭之象也中有神室密運五行若不洞達精微則修鍊之功必無成矣)。

華池水火紅

　　(華池乃還丹之名也從陰鍊陽故言水火神光燦爛如焰之紅)。

坎离能匹配

　　(坎戶之水离宮之火或迭居上下或加減重輕消息有宜功成既濟)。

男女自相逢

　　(法度無失功用乃彰坎為中男离為中女相逢之義也)。

曩刧知因果

　　(奉道之士若非宿世知修鍊為因神仙為果生生無閒勤而行之茍有所聞莫之能信)。

生前道不窮

　　(既能拔俗㱕真易老為少如水之利渺然無涯不宰之功後天無盡矣)。

若修方寸是

　　(心之正也則內省不疚蕩蕩焉則何憂何懼尓)。

發意便周通

　　(動其機則萬化安所謂周旋通達何往不臧也)。

修鍊求真一

　　(道在精修神由至鍊則靈寶真一之妙亦可以虛己而求之)。

冲和本自然

　　(雖道躰淵疑名言之所不及然究其用也似或存於冲和盖本其自然耳)。

希夷光滿月

　　(聽之不聞謂之希視之不見謂之夷達此之玄者則神光瑩徹表裏洞明猶滿月之當空無所不鑑者也)。

響應直如絃

　　(道以虛而應如谷之赴響也聲有大小隨而荅之故無私矣則其直也如絃哉)。

苦學周知易

　　(為學者日益必克勤無怠周知慱物亦未足以為難矣)。

難窮語默玄

　　(夫能為道者造次必於是也至若一動一靜一語一嘿能盡其深玄者即未易得也)。

成功兼積德

　　(抱朴子曰若德之不修而但務方術者終不得能長生也是知動有成功者乃積德之久矣)。

別有洞中天

　　(神仙洞府妙絕人間日月煙霞超然殊異故云別有天也)。

一法從何有

　　(一法者大道也欲究其元始明其旨㱕故云從何有也)。

二皇五帝前

　　(胚溥既𭎋妙道隨著所以三皇得之大朴不散五帝用之淳風不蕩若論五前則象帝之先也)。

周知多異境

　　(智周乎萬物者其惟聖人乎故能識於未識詳於未詳况異境奇狀豈不能窮覽哉)。

猛利要精專

　　(求道之士若救頭燃心猛志專事無不果也)。

我命湏依道

　　(順天之化依道之本是以樂天知命故不憂語云至於道據於德也)。

陰功及物緣

　　(情忘取捨恩被親踈慱施弥勒陰功漸著慶延百世可驗格言)。

善心通感應

　　(心同絃直志類霜明見善尋遙逢𢙣即改積累功業感應玄通也)。

動靜理深玄

　　(其動也直其靜也專既專一剛正深玄之理自然符契矣)。

日照光文彩

　　(日者實也太陽之精照灼萬物光彩燦然也)。

周通無不関

　　(周於四荒通其八極徧該動植無幽不燭者矣)。

天思功㝡大

　　(天有普覆之德有下濟之明不言而化恩莫大焉)。

地載莫𠇲閑

　　(地者易也能載萬物含吐應節春生秋成莫可𠇲閑也)。

絕頂孤松老

　　(松生絕頂勢逈孤摽枝屈虬盤不測紀極者矣)。

飛雲野鶴還

　　(飛雲搖曳野鶴徊翔觸石生而無心仙禽還而遂性也)。

玄珠名隱奧

　　(玄珠強名以况道之體隱奧而索之得乎罔象者矣)。

杳靄路𭭛間

　　(杳靄妙理恍兮惚兮𭭛路之間無而似有也)。

清靜常清靜

　　(解心靜神返照正性故曰清靜天真之性動而恒寂故常清靜矣)。

緣來盡可行

　　(時之得用湏俟緣來緣會既符盡可行矣)。

道高麋鹿性

　　(道德內充混然無際性同麋鹿曠蕩自如矣)。

庸識歲年輕

　　(賢智之學不貴尺壁以競寸陰庸識輕浮虛度歲月飽食終日無所用心)。

日吳相依勢

　　(月盈乃虧日中則昃東凝曉照西暎暮山事往時移勢類相依也)。

花開觸處明

　　(春陽煦育花卉鮮明體道生成光輝萬物也)。

是非論巧拙

　　(性有賢愚情拘巧拙是非究理玉石方分)。

達外福蒼生

　　(達乎道悟於真非唯利濟天下抑乃福祐蒼生)。

真境堪依仗

　　(外遺塵幻內守真境存實去華誠堪拪託矣)。

周遷四敘移

　　(四序遷移歲之恒也一性凝寂道之常也徒感於俗無関於我哉)。

人忙閑聖跡

　　(人務有欲但自駈忙聖惟無心孰尋蹤跡)。

心達罷狐疑

　　(心了本一得旨忘機豁達無疑絕諸凝滯)。

俊造皆流品

　　(俊造摽彼通明流品指乎上士乃上士聞道勤而行之)。

逢能即是師

　　(學無常師惟善是從其或得理離言則不貴其師不愛其資也)。

二從寒暑變

　　(一氣既變二儀隨生寒暑以之往來陰陽以之運動矣)。

龍浴鳳皇池

　　(龍躍在淵如浴於鳳池也此乃交感成象變通以時保含光大也)。

戶牖常開閇

　　(天地戶牖開閇有常唯聖人則而行之無所怠矣)。

升沉倐忽中

　　(得之妙用可以升騰失於品量即有沉滯但在倐忽見於升沉)。

龍吟深邃理

　　(龍吟雲生感應斯至交搆之道其理冲深非造次而知也)。

虎嘯語言通

　　(虎嘯風至影響相符垂此語言訓之後世達斯妙旨可謂通人)。

南北思長遠

　　(离火坎水調候以時在積德而累勤方功成而事遂是知非成於朝夕矣)。

東西道不窮

　　(日陽月陰倚伏之[婁*殳]進退有道要妙無窮)。

炎光𠬧月魄

　　(炎光陽也以剛為德月魄陰也以柔為用若剛柔相恊必其道可濟矣)。

桂樹發花紅

　　(始於入法終至成功當月滿於桂花乃神丹而已就者矣)。

鼎內蓮花出

　　(彼美芙蓉之狀出乎金鼎之中芳馨可觀愈蘭勝藍)。

如塵發絳紅

　　(玄塵細鼓猶朱類丹輝煥難方清神駭目)。

坎鈆將匹配

　　(陰水相容真鈆同致二功特立大藥告成)。

离火好相逢

　　(脫落凡胎功猶离火不期而會善莫大焉)。

陰散何優劣

　　(至陰雖散至陽獨成何劣何優任物為象)。

陽歸自合同

　　(一陽既㱕大丹周用二理相湏如魚與水)。

消停方可信

　　(先稟至神次修至藥神藥同功篤信明矣)。

輝華大道雄

　　(法天制度法地鍊成妙道既雄輝華赫弈矣)。

青龍本屬木

　　(東方之位木德居尊從陽[婁*殳]以求之配龍體而為象也)。

白虎作華池

　　(華池之妙河車之能位配西方德隨陰數真金丹之得就湏白虎以先行)。

水火恒為則

　　(圓曜金鼎二氣相湏既坎离而合配亦水火以為營故丹經云离之火坎之水得九二之名)。

陰陽造化遅

　　(日精月魄造化功玄暑往寒來行度遅速故黃帝內丹胎息訣云陰藥疾急陽藥性遲疾緩象日月)。

清心常積德

　　(澄慮其心積修其德虛極之本在乎玄妙矣)。

凢眼豈能知

　　(淳元妙用神丹功力离婁之目不能見師曠之耳弗能𦗟豈况凢眼乎)。

君子𦗟吾喻

　　(君子有德者之稱斯謂凢求道之士可深思之也)。

神明勿闇欺

　　(夫神明之道至幽而明君子之人不欺暗室又况於玄妙之至人哉)。

萬靈通有感

　　(聖人之御宇也必法天而行道則廣無不覆幽無不燭万靈皆被於玄化則何有不通其所感哉)。

臧否在名人

　　(知人者哲所謂名人何則以人之所為皆能優劣其善𢙣無所遺矣)。

志誠昭明德

　　(志莭誠實之上雖韜光遁跡如畏四隣而如玉在石澗發于外不可隱也)。

清淨見於真

　　(人之所以昧於道者皆由六情濁乱故也若能存神養素消落塵慮則自然見於天真尓)。

奉道惟恭謹

　　(道者二儀之母萬物之祖是以奉之者在乎謙恭而廉謹也故老子云萬物尊道而貴德)。

修持願本因

　　(養道之士以願為因所謂窮則獨善達則兼濟夫如是則可以䇿勤而進業矣)。

廣將求利益

　　(利之廣大者莫若乎不貴難得之貨使民不為盜則自然損其嗜慾反乎淳朴也)。

苦樂救生民

　　(聖人不憚勤苦而樂為救民也如大禹治水而手足胼𦙘矣)。

頂戴尊天地

　　(天不言而四時行焉地不言而萬物生焉以其自然之理而人由是生斯亦恩之大矣信之至矣頂戴尊重之極也)。

𦖟明識見高

　　(耳之不聡則聽之不遠目之不明則視之不長既聦且明則識見全高矣所以妙盡希夷玄超形器也)。

無為通理性

　　(無為而無所不為則可以通乎太上之理妙一之性也)。

猛利豈虛勞

　　(猛利即勤勇之謂也故上士聞道勤而行之則無所不至矣內則適性有餘外則對境無滯以道而勝豈虛也哉)。

出沒終難認

　　(或隱或顯何慮何營始則周流言虛終乃旁通萬有可以神會不可以事求欲乎認之不亦難矣)。

因緣不可逃

　　(夫人大則道大人小則道小是知道也者因心之變緣力而行鷃止鸝飛各當其分猶形之生影似谷之應聲誠不可逃也)。

中原多聖境

　　(中原之境其大也哉故上聖以居之至道以處之若覩夫聖人之事跡固亦多矣)。

四海湧滔滔

　　(一人居域中之大萬方行淳化之風自然四海穆清滔滔然朝宗於萬𣲖也)。

世界諸方聖

　　(聖人者居無方道無在周流六合出處八紘以利於物也)。

如同在眼前

　　(體道存誠造次於是然而求之則往往而求之則遠惟其了悟常在目前矣)。

其於通要妙

　　(要妙既通於理必達義味資益其道日新)。

便見理深玄

　　(玄樞邃密非悟不明妙域幽微非道不達得其戶牖方可優游)。

法教窮難盡

　　(㽵老之教玄元之法雖淳一之道大同而應變之方無盡也)。

周知本自然

　　(該通物性周察時機始因探𧷤之功終曰自然之智矣)。

信誠含萬象

　　(信能薦鬼神通道法既微及於豚魚故包含於萬象尓)。

秘隱口親宣

　　(老子云其精甚真其中有信此謂感物必應應之不差元聖格言誠哉秘隱也)。

隨緣心不見

　　(修道之人隨緣任運凢人揆之未見其心矣)。

性各本來真

　　(大鵬至大蟭螟至微其間性即各遂其冝真乃本來無異也)。

𢙣事誇脣頰

　　(弃善逐𢙣見利忘義庶事爭衡騁頰舌之詭詐矣)。

愚癡似醉人

　　(見如窺管情若守株玄虛𠕀知慈儉復昧兀兀懵然如醉者也)。

忙忙何物有

　　(逼迫塵世馳競尋常𠕀知恍惚之中豈究虛無之妙也)。

急急利名親

　　(流年急景貪利親名違理執言而背於道也)。

入定觀浮世

　　(入根本定以天眼觀見瞬息之光陰愍蜉蝣之倏忽者也)。

蒼生業感因

　　(蒼生眾生之謂也各修善𢙣為因遂致業報差別也)。

善念銷嗔恚

　　(上善之人用心虛靜柔服以德嗔恚自銷也)。

無差本自然

　　(體自然之道保天真之氣不屈守中行無差矣)。

花開凢葉木

　　(開花結實何湏𣏌梓之木達道證真不必才能之士靈芝無根足為瑞矣)。

水打急風舡

　　(性以情而動舟因風而蕩觀心未寧因物而起也)。

拘執恒如縛

　　(執言滯相㝵有拘空如鳥繫繩終難騰翥矣)。

能仁斆昔賢

　　(夫行仁立義事冠古今君子之道見賢思齊)。

神明皆正定

　　(聡明正直故謂之神止乱澄神靜定通矣)。

消息更深玄

　　(妙道音徵目之消息究極妙用其旨幽玄矣)。

逍遙賢聖樂

　　(達理優游任運不滯賢聖縱別逍遙且同樂哉至仁放意自得也)。

我悶俗情愚

　　(浮淺之俗既顓旦愚聖人愍之故發歎也)。

鄙俚何堪[婁*殳]

　　(覉褊寡識露才揚己無所取焉何足尊也)。

斟量解卷舒

　　(用智度物得物之情卷之則微舒之則廣此明聖人扣寂縱橫得用豈鄙俚之俗所能哉)。

𢙣緣湏盡去

　　(𢙣之為緣敗正毀德儻盡指弃何往不藏)。

善事好相於

　　(以善為道唯道是從而智者行之時不可暇誠乃相於也)。

忙急真如夢

　　(務欲奔馳時不暫息以斯忙急實猶夢哉)。

𠃵坤造化殊

　　(覆載為用曰𠃵與坤變通作程曰造與化雖道㱕一體而服且殊途)。

宿願通賢聖

　　(宿昔立願向善去非心路坦平理通賢聖)。

貪心勿強為

　　(不貪為寶少欲是珎但能節用愛身不可強為放縱也)。

眼前銷𢙣趣

　　(守行益物以日繫時只向眼前可銷𢙣趣)。

天鑒故無私

　　(皇天無親惟德是輔賞善罸𢙣故無私焉)。

如夢何光景

　　(浮生如夢光景急流宜惜寸陰以利及物)。

明神所在知

　　(此地他界神明恒隨如闇室之不欺知精誠之不昧也)。

精修觀出離

　　(精克之心修鍊之行觀其功滿出離凢塵)。

解脫影相隨

　　(功行內就力用外彰入聖超凢理無虛擲似谷傳響如影隨形者焉)。

不爭多氣力

　　(且夫道以善下為功執柔為本故後已而身先不爭而多力也)。

容易可成功

　　(玄解自知靈域非遠不勞勤苦而茂業可成)。

意馬湏調伏

　　(意識狂逸類馬奔馳觸境無窮必湏調伏)。

如塵幻夢中

　　(意識飛颺亦猶塵點俱處虛幻夢𥧌之內得不猒乎)。

任持從雅淡

　　(委仗至道任持性情使染汙䪺銷樂諸恬惔)。

樂道定雌雄

　　(不為妄惑樂道見真定彼雌雄以分優劣故尺鷃大鵬各得其所)。

修鍊知勤苦

　　(功崇惟志業廣惟勤勤苦自知趣道非遠)。

因緣自合同

　　(以知道為因以功行為緣因緣和合道猶神速矣)。

一受諸同氣

　　(得真一之道應陽九之數含虛孕物結氣朱英故云同聲相應同氣相求水流濕火就燥)。

熙和理道平

　　(久飡元和徹去滋味神清氣爽熙然靜息可以知雄而守雌也)。

乘雲無滯礙

　　(谷神不死久視長生可以玉華前導芝盖後隨乘雲氣馭飛龍以遊海外也)。

大樹種而生

　　(一爻始生見牙之兆功如種樹法若造基故老氏云合抱之木生於毫末也)。

塵垢勿教染

　　(還丹經云至藥既成自含種象方得通靈徹視今古鑄之為珠名無價如意寶珠塵垢不染)。

江河順不爭

　　(海以居下為百谷之王道以無功為萬物之祖萬流順㱕而不爭至人寶之而逾密也)。

機智潛弃用

　　(夫泊然清淨天下自正而機者道之小巧智者聖之外用故㽵子云弃智絕利民復孝慈)。

方顯貴佳名

　　(名者德之華德者身之實然道之於物取無名之名貴無德之德)。

御製逍遙詠卷第三


高麗大藏經（新文豐版）第 35 冊 No. 1260 御製逍遙詠


御製逍遙詠卷第四(五言)　輕

白日眾生見

　　(道在目前猶如白日群情共覩良以無私老子云吾道甚易見)。

幾來得意人

　　(然而得意忘言者鮮矣老子云天下真能見莫能行)。

萍蓬如似夢

　　(於真未悟觸日唾寧身類萍蓬自南自北心同夢𥧌若存若亡)。

丹鼎妙清神

　　(孰知乎金丹寶鼎為度世之津其妙也清人之神神清則可以復於淳素爾)。

紅樹非花影

　　(如樹亭亭紅光赫弈屢經烈熖久而彌芳斯乃藥成之象也非如草木之花倐然而謝)。

青松𡑅海津

　　(藥之堅性不為物遷如松之貞陵寒益茂𡑅海津則高遠之狀)。

入玄龍虎伏

　　(青龍為陽白虎為陰二位交時自相制伏斯則入修鍊之玄奧通造化之神妙矣)。

大道許相親

　　(丹心成也可以延齡而後世變化而利物從有入無與道親也)。

雅澹玄中得

　　(清虛雅澹之道得自於太玄真一之中也)。

常人故不知

　　(中人已上可以語上中人以下不可語上也故道之精微造次何知也)。

幽深無遠近

　　(若論夬幽深之旨遠之者則怟掌可知故不可得言其遠也昧之者則終身無取故不可得言其近也若然則道非遠近性有明昧耳)。

道外細推之

　　(道之體則卷舒而莫繫道之用則動靜而咸通夫能推道之用外無所得則可以歸道之體內無所為也以無為而為之則精真存於內以無得而得之則妄惑遣於外若此之幽深豈常人之能知也)。

碧落神仙境

　　(丹臺玉室碧落瑤池皆神仙之絕境也)。

煙霞日月隨

　　(象外之煙霞壺中之日月隨彼神仙之至止也)。

叅詳寰宇內

　　(只於寰宇之內可以叅詳干以見仙几之異也)。

邪正豈相離

　　(有不能正其怪者則為五色之所蒙五音之所蔽斯可謂之邪執矣如能正之則道冲而用也且五色可以和其光五音可以同其塵望邪正則有殊語色聲則不異故云豈相離者也)。

逍遙通物性

　　(夫至仁遊於無為大鵬翔乎寥廓放意於自得之塲物物各通於性矣)。

大道有圓方

　　(大道無形方圓應物是以聖人直而不肆方而不割蓋任自然全其本性也)。

山谷高深淺

　　(山高谷深亦如天尊地卑各當其位無相𡙸倫尓)。

人心自短長

　　(有無相生高下相傾皆是妄情強分彼此也)。

陰陽窮豈竭

　　(一陰一陽猶文武也偱環相湏豈有窮竭㦲)。

造化入無疆

　　(運動不息生發周普卷之則絲毫不盈舒之則宇宙非大無象之象莫容其邊際焉)。

塵埃飛作垢

　　(隙塵微埃飛揚不止積成垢染蔽障真淨求道之士苟心塵尚尓亦漸染而成累也)。

驚鴈不成行

　　(驚鴻四飛不顧儔侶蓋失於次序也有類道失真源學成異轍心靈馳散依仗何從矣)。

群生各自意

　　(人生稟靈用意各異戈愛漁經獵史或即好道慕仙各遂意也)。

未有一般般

　　(靜躁既殊方圓亦異萬殊之態不可以一揆論也)。

名利貪嗔賊

　　(浮名薄利所拘饕[(歹*(乞-乙+小))/食]忿怒不已縱六賊之妄罄一真之財吉道遠矣)。

愚迷道路寬

　　(癡惑所迷玄默可究未脫屣於塵出信亡羊而蓋遠也)。

避煩如雨散

　　(煩擾久困就靜避之廓如雨散晴空情思頓清霽矣)。

清靜入雲端

　　(無貪自清無欲自靜高尚其志杳入雲端者也)。

善想因緣理

　　(澄神想之乃因緣會遇以理而推實善惡𡨋符矣)。

經窮子細看

　　(三教典誥窮其奧妙欵曲看詳見報應昭然者也)。

皇天無不照

　　(皇天無親鑑物不滯臨照之道自無私焉)。

福業重來輕

　　(積善餘慶積惡餘殃善惡淺深故有輕重也)。

背正堪何益

　　(信言不美靜性減耗背道乖真有何益也)。

歸真道自成

　　(修德忘功抱淳守一無心於道道自成矣)。

本元宗一體

　　(混元之道其體唯一動靜作用妙在無方矣)。

功行錄三清

　　(積功累行鍊志修心名錄三清高超物外)。

幾許解吾意

　　(道非生法不可致詰知之修鍊謂之聖人)。

慈悲利益平

　　(慈施安樂悲能濟苦拯物利生平等為善)。

得道超凡聖

　　(順俗則鄙悟真則神令世慮既除玄機已曉超然物外永謝凡塵)。

逍遙本是緣

　　(恬淡貞素優游無拘此乃體道之流本為緣矣)。

群迷難解會

　　(迷真背道厥徒寔繁既昧希夷何能曉解矣)。

我且不虛傳

　　(聖人立事發言垂𥱍於世皆傳之有自豈誣也哉)。

但信恒無斷

　　(至道之士以信是宗信既有恒於道不遠矣)。

精窮用意專

　　(精研外塵窮達內境而於元始修鍊在乎用意專志歟)。

審聽眀譬諭

　　(道本無象非俗能知是以聖人舉况設義皆令諦了也)。

勿被俗情牽

　　(俗態有欲至理無情儻固守精淳遠離聲色情如不惑神安蕩哉)。

物情通萬象

　　(品物之情其[婁*殳]雖廣含育之道萬象皆通)。

達者便忘機

　　(拘執凝滯於事未通若能達本抱真可以忘機息慮也)。

各具含靈性

　　(蠉飛蠕動博識寡聞愚智雖殊各具靈性)。

狐疑有是非

　　(不能省悟真玄而有妄生高下狐疑不失乃見是非)。

知天修福惠

　　(知有天道高乎人倫仰而慕之乃修福惠)。

如日瑩光輝

　　(杲日麗天光照萬國達人識量高廣通明有若曦輪輝耀光大者也)。

認取好𭭛路

　　(險𭭛危道喻彼惡緣坦路通衢譬諸善行路𭭛既別是冝認於善道焉)。

惡去善相依

　　(夫形端則表正心直則辟邪但能去惡以修身何患諸善而不集)。

經心玄妙理

　　(能了諸法本無二門一以貫之不生他見以茲妙理介乎自心也)。

道德念陰符

　　(雖道常無為而以上德𡨋念陰符契乎淳朴也)。

九轉金丹鼎

　　(方士修鍊遵法師古九轉之功既集靈丹之彩奐然)。

三才玉匱書

　　(玉匱神經詮真弃妄之本也三才樞要何往弗臧)。

恒常皆隱秘

　　(至道非遠常▆背之隱秘難彰良可太息)。

達者見清虛

　　(達彼微言見乎清淨了無所得入真玄門)。

倐忽神眀意

　　(倐有忽無神眀無狀無狀之狀故云其中有精)。

先賢覺自愚

　　(至人無心運動隨物純純若遺其猶愚也)。

天地含清泰

　　(天地之理覆燾之功含育萬物皆符清泰者矣)。

陰陽道所成

　　(日精月魄陽鑄陰銷其道必成其功必著故易曰乹道成男坤道成女也)。

冲和玄妙術

　　(陰陽含孕冲氣調和然後萬物阜成謙卑柔弱故經云負陰而抱陽也)。

勿訝說長生

　　(聖人以道莅天下茂養萬民虛靜為心澹泊留意乃可深根固蒂久視長生)。

起信何疑悞

　　(夫篤信既立大道孔彰然後疑去障除翛然頓悟者矣)。

迷來却謗輕

　　(斥鷃之步迷九萬之程朝菌之短疑大椿之年懸隔道殊寧不謗哉)。

攝心歸正念

　　(正念思惟攝心歸本得萬法空空之理悟人天我我之情也)。

淡薄惡銷聲

　　(道之出口淡乎无味何惡跡之不除何淨行之不著者矣)。

混沌初分後

　　(混沌則冲和之一氣也𡨋蒙若雞子之未形既道以發生為務又安可久而凝滯故湏至於分剖也)。

陰陽辯濁清

　　(清氣升而為天濁氣降而為地二位既形則可以區別爾)。

三才皆備位

　　(二氣和合含育至靈始有人倫備三才之位也)。

萬物有長生

　　(造化之功弥綸萬彚生長之德包博無窮埏埴綿綿如天之長矣)。

𠕀象精通感

　　(杳𡨋之精真而有信通其所感不亦冝乎)。

淳和道可眀

　　(淳和之道雖曰虛無若能弁智守朴存神而叩之則自然明白爾)。

但求方寸是

　　(至道之要莫若修心君子求諸己若能內觀以至無瑕則真所謂以身觀身也)。

剖判應非輕

　　(道之眀矣心之正矣則可以剖判至理應彼機冝斯為至難不可輕矣)。

五色雲銷黯

　　(神鼎纔就靈符聿臻藥既餌於一丸雲乃登於五色蹔游萬里少別千年如其向象外以長生自得逍遙之理至若顧人間而高謝能無銷黯之情)。

方知大道深

　　(若此之神功蓋稟天地造化之力日月運行之數方知大道之至深也)。

華池玄妙理

　　(華池大丹九轉之中神水華池也鈆汞相資坎离迭運從無入有自有還無情既極於玄源微乃通於妙本則理在其中也)。

龍虎本同音

　　(以其同氣相求故得謂之同音也)。

金鼎鈆中作

　　(法陰陽而為爐則金鼎之謂也舩既烹流珠是作周旋四象消息五行法度不遺終成大藥)。

紅花洞裏尋

　　(鍊丹竈於寰中尋紅花於洞裏)。

求真如得路

　　(求彼真人之路要歸不死之鄉必湏妙盡希夷𡨋資道德也)。

返少老山岑

　　(歸童返少老而彌芳是曰真仙好居煙島也)。

達取真空性

　　(真空惟寂妙性本如達悟洞然縱橫利用也)。

成名有後先

　　(道非遠近悟有後先雖不同時孰云異體矣)。

智勞如似夢

　　(巧運機関詐施心智縱事果於十全亦虛同於一夢尓)。

恬澹不論年

　　(嗜欲既莭恬澹自如保守攸長豈論嵗月也)。

閇口恒持默

　　(外緘於口內𡨋於心靜默不渝可階於道矣)。

精修更是玄

　　(夫知之匪艱行之惟艱今審法玄密無怠精修速疾之功因而致之)。

消停湏在意

　　(消息盈虛廣大悉備在乎心意以通幽微㦲)。

安穩上清天

　　(天道匪遙修之可冀而况名摽王筞籍紀丹臺故五雲佇[佧-上+┴]三清穩步也)。

礦鍊真金色

　　(礦藏真金烹而鍊之色煥然矣如凡身蘊聖性也)。

菩提道果成

　　(菩提覺也覺號圓滿成佛道果猶真金出礦矣)。

仙人持忍辱

　　(佛於往昔作忍辱仙莭莭解時不生嗔恨者也)。

胥國福眾生

　　(華胥清淨黃帝夢之見彼國人不知親己不知踈物受用自然福莫大也)。

教法堪依信

　　(聖人所說謂之教法堪依堪託信之奉之也)。

勤修猛要精

　　(恭勤修習誨人不倦精而行之善弗能及者也)。

若能功行滿

　　(陰德廣施功行濟物有始有卒道自符合矣)。

故是達三清

　　(道悟真一身合虛无自然脫屣塵區必達三清者也)。

至藥家家有

　　(至藥以况至道也人人本有而悟之者寡矣)。

誰人解得麼

　　(大道匪渝於物外凡人𠕀究其根源誠可悲哉視半猶遠矣)。

玄通真法界

　　(𢍆理斷疑渙然冰釋法界無不真之境見聞絕視𦗟之功也)。

妙理諭恒河

　　(水有上善之功河右通濟之用亦猶能體妙道流注未聞者矣)。

年歲銷風水

　　(陰伏陽升荏苒成歲俱臻至理光景任遷諭彼恒河暗銷風水)。

芝蘭間𣗥窠

　　(性習不同善惡各異慕善者為道日損慕惡者作偽日拙亦猶芝蘭自茂荊𣗥自卑者也)。

陰功陽造化

　　(種性既異根莖不同徒勞造化之功莫報陰陽之力)。

善少惡中多

　　(為善孤立相求者寡為惡成眾相應者多也)。

瘖瘂癡聾病

　　(心存嗜欲耳務奔馳不能唘迪凝虛發揮正性類乎瘖瘂與癡聾耳)。

求醫大法王

　　(至道至大法之則之夫欲抉聵開愚湏憑聖智者矣)。

貪瞋無相體

　　(貪瞋則惡見無相則真空其或動合貪瞋靜歸無相雖體性無異而逆順不侔矣)。

正定得清凉

　　(不務可欲內守凝明湛寂無為自然正定不亦清凉者哉)。

達者通賢聖

　　(苟能達道悟真乃名列仙品位通至聖矣)。

迷情任意狂

　　(情既昧理於道不通放蕩無恒意同狂狷尓)。

分眀如是說

　　(達則舉事皆真迷則觸途成滯所以明言作誡冀分是非也)。

寂靜有閑忙

　　(寂默虛靜本絕煩囂而懵道執言自為馳騖既違寂靜莫息閑忙也)。

漸省虛名理

　　(虛无非名之理放意自得之塲漸以修持故能省覺矣)。

真求一味清

　　(真一之道自何而求但冲澹澄凝則清淨於一味之理矣)。

目前皆是景

　　(萬象之景森然目前體道之人於景皆寂)。

心內蘊長生

　　(長生之術非假他求若修之於內心自齊之於外景)。

白露秋催促

　　(代謝之急流馳不停當白露之屆時見秋光之催促)。

紅花葉自輕

　　(四時奔騁春去秋來纔開綽約之芳即覩凋零之葉)。

物情歸即悟

　　(物象之情本歸空寂即於此理可以開悟者焉)。

疑滯兩無成

　　(大道坦蕩依之可修若於心不通在物疑滯枉度於春榮秋謝莫臻於體本還淳虛過時光則進退無成矣)。

紫陌紅塵裏

　　(欲彰至理先警浮華輪蹄碌碌於紅塵早暮紛紛於紫陌悲夫)。

貪名利好爭

　　(馳騁虛名何嘗責實貪求小利但顧爭衡)。

世情皆擾攘

　　(寵辱若驚聖人慜惻不覺老之將至擾櫌何知也)。

大道甚縱橫

　　(道通四大誠謂縱橫妙本融虛物物咸具)。

絃直終無曲

　　(無彼無此何親何踈徑直如絃本非委曲)。

心邪自不平

　　(平等無傾回邪自致釋氏云是盲者過非日月咎)。

若能如遂意

　　(垂誡群甿功成不宰以心如理欽奉无為故云功成事遂百姓謂我自然也)。

後學法先生

　　(學而時習業具諸蒙見賢思齊其道著矣)。

寂靜皆無語

　　(夫虛靜之途洗心之術當高興遠寄陶然自得默默深識滌除玄覽也)。

其於理一般

　　(言无瑕謫行无轍迹得希夷之妙入杳𡨋之閒齊物一般等窮萬法也)。

若非通秘奧

　　(夫神眀之德秘密之門鬼神莫能覩其玄陰陽或可測其奧也)。

故是入微端

　　(道无聲聽之不聞道无形而能形焉故入毫端微妙也)。

善可名高尚

　　(上善若水眾人之師處德謙卑能利萬物然後為玄牝之母居象帝之先)。

真乘智識寬

　　(智周萬物道濟天下然聖人无心運動而萬類自隨无智取與而人之自歸矣)。

天長與地久

　　(見真素把淳朴緜綿若存天長地久)。

萬物不相干

　　(天地生物德用甚多而能咨稟於道心存澹泊不相于撓也)。

天上及天下

　　(至理無外包括彌綸或天或人咸歸覆育斯乃彰妙用之至廣爾)。

施為𨚗是親

　　(雖施張一氣資始三才功成不居孰為親矣)。

物情歸造化

　　(物之有情者皆稟於至靈之氣雖識智萬殊皆歸於造化之理也)。

大道見深仁

　　(夫道之為用也然則生成萬有視同芻狗不責其報是以見仁之深矣)。

果位非遙遠

　　(悟理為因得道為果筞勤無間相去非遙)。

賢愚自苦辛

　　(雖賢愚非等若不悟道之玄妙者或訪神仙外求異術或鍊金石用益遐齡既背天真徒為勞苦)。

焉知皆日用

　　(安知乎語默動息皆道之用也而乃捨本求末何迷之甚哉)。

秋換一年春

　　(一歲春光寧殊石火秋風䬃至萬木飄零可比童顏倐然衰老矣)。

表裏分眀說

　　(夫善攝生者養外之謂表養內之謂裏也得其道者兼而有之故可以分明說示於人也)。

深窮妙更玄

　　(其能深窮至妙遠趣大方則更玄之又玄矣)。

愚迷行不到

　　(愚迷於道闇而不達也至於俛仰屈伸進退消息無所用心雖欲行之焉能及也)。

聖事法中傳

　　(决志虛無宅心清淨者乃聖人之事也動必資玄舉必盡法法中之妙習而後傳也)。

欲界情無定

　　(乃欲界而未能性其情則觸途無定對境多迷)。

真空本自然

　　(頓了真空長存正氣蓋本之於自然也)。

今生隨曩刧

　　(原道之來則界惟無始雖今力行無倦要自曩刧曾修故云隨也)。

清淨照三天

　　(必能致心於止水納性於玄珠清淨無為恬澹自守則可以照彼三天之上也)。

御製逍遙詠卷第四


高麗大藏經（新文豐版）第 35 冊 No. 1260 御製逍遙詠


御製逍遙詠卷第五　　　　輕

日月無私照

　　(懸象著明莫大乎日月運轉不息照臨無私以濟萬物也)。

人為似等閑

　　(日居月諸一寒一暑而常人不悟至理貪愛日前如等閑尓)。

忙催紅葉落

　　(發生之𠋫盛衰之理盖時使其然若忙催之殞落矣)。

靜想白雲間

　　(白雲無心悠然出岫靜思其慮堪養聖胎)。

善念皆知有

　　(念依心起情因意生儻盡去𢙣緣皆修善法道豈遠哉)。

非緣勿用攀

　　(理非合道事更違真緣習靡忘浮淺日益也)。

目前深邃理

　　(大道者不可得而親不可得而踈盖玄同和眾常在目前儜慕學之流窮深曉邃矣)。

郍是扣玄関

　　(扣寂寞之一造希夷之域擇其流品寔難其人)。

精心求一善

　　(精思鍊志到虗無心也一善者即得一冲妙之理也)。

一善許相宗

　　(此一善者萬法妙用大開玄關從人之欲任物宗師矣)。

利物無窮盡

　　(善道之宗廣同覆載不唯一身獨善兼亦利物無窮矣)。

分明理道通

　　(宗善悟道益己兼人道理顯然猶軒既之辨妍醜矣)。

正邪名恍惚

　　(對正名邪邪既不存正名何有是謂唯恍唯惚妙用難名者也)。

曉悟見真空

　　(曉其本元悟彼妙道以無見之見悟真空之空也)。

象外行持法

　　(達道高士土木形骸所行之行所持之法無狀之象混合希夷謂之象外矣)。

玄言顯聖功

　　(聖人之功終日作而不作行而不行以玄言言之顯而導之者也)。

百法還丹數

　　(神仙至人作事有法約言百數其䡄甚箋矣)。

玄門各自深

　　(同體異名門門契道皆遵正本各達深淵)。

真空光似日

　　(真空有象象即虛無類杲日之無私同清光之燭物)。

解脫本由心

　　(解諸縛著脫除凢質見真空境得不由心矣)。

迷惑終無應

　　(先窮正道方履玄途豈冝攻彼異端迷於妙理者)。

精修重古今

　　(倣先賢之繩凖遵今日之楷模必在精純湊乎靈域者矣)。

循環豈蹔息

　　(子母㸦為於根本陰陽交致於生成功類循環輪轉無息也)。

七聚寶高岑

　　(天地爐開神丹功事貴同七寶慱濟何窮矣)。

剛氣縱撗合

　　(純剛則陽私邪不雜混然一氣契合縱撗矣)。

無人到所思

　　(玄德深遠至理自然未見忖度所思而能扣寂)。

浮生看即易

　　(滔滔塵世汩沒往來未了幽玄見如於易也)。

至理杳難知

　　(冲玄至理眇邈無形安遣凢人而能轍扣矣)。

返覆因興念

　　(念茲在茲返覆攸致原其終始咸由憶念為因矣)。

恒持入遠期

　　(夫士之修道耿介其志恒持其心但慕進修遠期入聖矣)。

孤雲霄漢外

　　(得理優游超九脫屣自地外漢逈若孤雲者哉)。

花見晚霜悲

　　(霜華萬物卉木其萎未悟於道雖榮而終喪也)。

我說逍遙理

　　(聖人於物無滯觸類俱通廣演逍遙垂乎訓詰)。

其如要妙深

　　(放曠之旨其道幽深妙達玄關造次何測)。

悟來時頃刻

　　(曉達之者不假多求道在目前悟之頃刻)。

迷者豈通尋

　　(失之毫釐謬以千里既迷於旨趣豈勞於研尋者哉)。

達即隨情遣

　　(通達大道體會真淳即事隨情任緣而遣)。

真緣不可侵

　　(真一之妙杳兮𡨋善萬象不能混其形六情不可縶其意者也)。

從來皆是事

　　(森然景象邈尓沉思事事皆真從始無變矣)。

巧拙在人心

　　(和粹冲淡本無短長盖人心有於智愚致事理分於巧拙尓)。

一法歸千法

　　(玄元妙旨博緫群經以一氣貫三才以一法歸眾法故云聖人抱一為天下式)。

真如即是真

　　(於諸法中體了真性行無相行言無言教乃是真也)。

迷情終不見

　　(迷情滯教不見真常達士契真不害於教老子云我幅異於人)。

達了悟知因

　　(悟道之人心照清淨滌除玄賢能無疵乎)。

海納分他境

　　(眾水朝宗群流藂萃雖分異𣲖同納一源亦猶統道真乘萬化俱服也)。

心平故可親

　　(了乎虛靜之宗專務為治之本以万物利為利以百姓心為心得不平也)。

但明修鍊路

　　(欲履大道精行為先必體真如群動咸歸也)。

善業盡隨身

　　(谷神不死響應無方為善從之其理明矣)。

真一生天地

　　(夫道出冲和妙氣含養萬物配陰陽為一二之基故列子云一變為七七變為九九戄變為一一者形變之始也)。

因依認宿緣

　　(天地孕靈冲氣調和因依生發皆契宿緣故陰符經云天至私用至公者矣)。

智高通理性

　　(其或得意忘言智通心照悟空空之理析色色之談玄解自深高仾殊隔)。

凢下少周旋

　　(中士已降溺於塵滓雖聞妙道不能周旋也)。

語默何奇絕

　　(夫不為可欲所乱令心境俱靜一無所有則心與道合聖理奇絕者矣)。

幽深隱聖賢

　　(智與聖𡨋識與神會探𧷤索隱與賢聖而同轍矣)。

誰人解我意

　　(逍遙懸解奧妙冲虛內景湛然希夷自得矣)。

大道寸心玄

　　(無名之道眾妙之門理括恒沙達乎方寸)。

天上與人閒

　　(清淨者生飛天嗜慾者生乎人自作所召非天命之有二也)。

賢愚不暫閑

　　(人之所以不遑暫寧者皆由不達於道也愚則可尓賢何然哉斯乃世俗之所賢矣矜乎巧智背乎淳德故老子云不尚賢使民不為爭)。

精修歸至理

　　(精研道法胎養神氣造次於是絲毫不差則自然歸於至理焉)。

道大隱玄関

　　(域中有四大而道居其首焉迷之者不能虛心而玄覽則隱於玄関矣)。

聖境皆奇絕

　　(外則紫府丹臺內則三田九竅道無不在智無不通是以聖人觀之皆為奇絕之境)。

凢情豈易攀

　　(凢俗之情闕途成滯陟斯真境不亦難哉)。

群仙寬坦蕩

　　(洞府神仙皆通至理寬而無外坦而無私蕩蕩焉不可得而名也)。

却老盡童顏

　　(玄德內充神丹外助足以却老返少長生久視矣)。

探玄何妙理

　　(太玄幽鍵妙一秘扄必欲探之以何至妙之理而可及也此盖嘆道之深矣)。

元化得均勻

　　(窮元化之源得亭毒之妙生成品暈要在均勻也)。

去住分明紀

　　(既得元化之妙顏同修養之方故動靜思之分朋紀於深裏務盡勤行也)。

終期遠大親

　　(遠者大者唯聖人能知能行故終事躬親而為之所以作程於萬世也)。

物華堪賞詠

　　(妙盡物事咸歸至理亦足以供於賞詠也)。

離撓㝡名珎

　　(一真內照諸境外寂動無所著舉必皆通故無撓矣若此㝡名珎也)。

碧落飜霞彩

　　(驂鸞馭鶴上昇碧落者必高謝塵蒙輕飜霞彩也)。

千秋不老春

　　(歷千秋而不老斯可謂之長春矣神仙之壽皆若此焉)。

誰人信我說

　　(希言演道舉必忘筌旨趣常庸欽奉者寡老子云信言不美)。

我說亦非常

　　(契理誠言出乎與論窮淵至極實曰非常)。

苦行分明樂

　　(望勵志行𠕀憚勤勞趣道樂為孜孜不替也)。

緣深解即忙

　　(奉教有緣照理生解進修無怠功成業茂矣)。

乖持如似夢

　　(蹤跡異轍乃曰垂持妄動非真其猶似夢)。

慕道得清涼

　　(照境通玄見淳元本性既常於無欲道必獲於清涼尓)。

影響隨聲應

　　(至本虛通至性隨物猶形生影猶谷應聲神用無方其在茲矣)。

玄門可度量

　　(道雖泯跡有感必彰恍惚冲微得之非遠)。

逍遙通大道

　　(游泳無著以形忘形悟理混融身通大道也)。

物象古從今

　　(無物之象是謂恍惚執古無為之道以御今有為之事還淳返朴矣)。

一氣無窮極

　　(一者冲氣也言道動出冲和妙氣於生物之理焉故無窮極也)。

三才妙更深

　　(其高惟天其厚惟地其靈惟人同得於一皆依於道故妙而深也)。

愚迷皆自縛

　　(愚者昧於真迷者背於道羈束於浮生自縛者也)。

聖境可周尋

　　(聖人妙境惟道是宗孺子可教者令周而尋之指㱕至道天)。

消息存亡理

　　(夫德失而仁存仁亡而義亡退仁而行德亡德而合道能消息之上德無為之理也)。

先憂力不任

　　(道常無名德者道之用下士聞之不能勉力行之而多大笑乃力不任也)。

法則定𠃵坤

　　(法天行健則地守謙規矩有儀修鍊無忒)。

千秋與萬春

　　(道常無變一氣恒真既體無心能長且久)。

金烏飛絳闕

　　(鼎器既立至藥告成陽精發彩於紅爐輝煥照臨於象外)。

玉兔弄精神

　　(陽威已舒陰魄仍顯精神驚躍氣𠋫交馳)。

達識逢堪笑

　　(大人君子慱識廣聞嗤彼未知觸途成擁也)。

賢愚本是真

　　(洞達幽微耀神澄慮賢愚一致物物皆真)。

清風搖聖境

　　(陰虎纔吟清風發吹輕搖真域微動芳林)。

仙說洞中人

　　(神仙至論玄妙非虛別有洞天群賢勝賞尓)。

逍遙閑物外

　　(優游無為放曠寥廓物外之趣逍遙是依矣)。

大道體柔剛

　　(𠃵坤列位陰陽順䡄生成之功剛柔之理體而象之道在其中矣)。

山河窮不盡

　　(山岳高大河漢深遠窮其邊際莫知其源)。

人心自短長

　　(鳬鶴之脛本乎自然唯阿之應出于恭𢢔咸是妄情自誑心識也)。

塵泥常曖昧

　　(塵埃泥淖曖昧非淨亦猶嗜慾執滯障敝妙道不得明曉也)。

日月瑩輝光

　　(日月麗天輝華流彩無私燭物運轉靡停尓)。

出沒機関內

　　(消息盈虛機関動靜伏藏於密出沒惟時也)。

調持逈有方

　　(法尚藉言順諸方制其為至道逈可依憑矣)。

發願行平等

　　(所發之願無黨無偏不間親踈普皆平等)。

天觀必照知

　　(天眼若觀無遠弗屆九所為作必能照知)。

貪嗔常不見

　　(為善之人惟日不足貪嗔之境不見在前盖惟務於利人尓)。

善𢙣豈相䂓

　　(執道於心一路平等若善若𢙣不能相䂓)。

利益恒將正

　　(惠利之門既非一種湏去邪而就正方益物以利人)。

勿教乱所思

　　(一真在花霍乎不囙中正炳然是則思無邪矣)。

因緣如響合

　　(從因生緣各有自分譬猶谷響符合無差忒焉)。

變化杳無為

　　(千變萬化其道幽深杳然無為不可以探賾矣)。

具足人難得

　　(言行相應動靜咸若諒茲至德間世希有也)。

𦖟明別是非

　　(視𦗟不感必可以抱乎淳一捨彼異端是非之言顯矣)。

心誠符感應

　　(志誠感聖上下相求故云天地感而萬物化生聖人感人心而天下和平)。

清靜扣玄機

　　(且夫不性其情逐欲而動欲扣玄関其不可也必曰觀乎妙本清靜守常詣通見真趣理非遠也)。

道大雄名久

　　(聖人知雄猶慎用壯務守其雌於道久矣)。

真邪有順違

　　(真理正直邪法迃迴此順彼違以道為爭也)。

精專閑彼我

　　(精思奉一彼我俱銷故云閑邪存誠善世不拔)。

萬法一宗歸

　　(聖人處無為之事行不言之教萬法咸一歸乎本宗)。

志節還難得

　　(翛然自適憂樂兩忘拪閑林麓持守志節寒暑不移矣)。

剛柔說是非

　　(陰陽相配是非㸦作故易云愛𢙣相攻屈伸相推也)。

秋霜明至道

　　(白帝司秋玄功克就萬物成實威行霜令此天之道地之德也)。

春日麗光輝

　　(春日遟景和風扇物百草以之而萌動萬靈俱受其昭蘇易云日月麗乎天)。

桂影芳紅樹

　　(蟾蜍桂影碧葉垂芳蘶䓾不在於地中蓊欝自高於雲漢)。

馨香入紫微

　　(光射牛斗香入紫微金丹成九轉之功德骨步三清之上矣)。

無窮天地理

　　(陰陽之數覆燾之功恬淡之理故無窮也)。

語默自依依

　　(夫道冲邈尊用弥光默默自守遊神之極也)。

詩中包異境

　　(惣括百篇包羅萬象修身鍊氣之道金丹上藥之訣皆在其中苟能玄通則庶幾於道矣)。

解者不為非

　　(其言曲而中其義肆而隱達斯旨者則孰敢謂其非理哉)。

深信含玄理

　　(有為事中含隱玄理悟之則陶然反朴迷之則瓦扇勞生中士猶迷信冝深尓)。

幽通是可依

　　(幽深通達妙契希夷惟道可專誠堪依託)。

達人皆論道

　　(道者一儀之母萬象之主其大也無外其小也無內悟達之士勤行無倦亦論識其精微也)。

狂酒敗稜威

　　(酒以成禮不至於淫也)。

浩渺寰瀛內

　　(寰瀛之內包括八紘况乎滄溟浩渺無際)。

寒暄隱聖機

　　(法天而行道者生成之仁則如春之暄號令之威則如秋之寒斯之妙用皆伏藏於聖人之機也)。

逍遙名不易

　　(夫物之生也稟靈受氣雖或萬殊至於品物大小各當其分逍遙之理一也故逍遙之名曾無易矣)。

一法貫真宗

　　(但以逍遙之一法而貫之於真宗也)。

入位誰分別

　　(始於長生之術也或分知其一二洎成至道入真人之位則猶百川之赴海滔滔然又孰能分別其異同哉)。

深玄隱大功

　　(既盡深玄之理唯達者能知光而不曜所以隱彼大功也)。

杳𡨋難測度

　　(杳杳𡨋𡨋中含至精誠非下士而能測之故云難矣)。

象外理皆同

　　(必能妙達玄中深窮象外則彼此之理無異也)。

洞府群仙侶

　　(洞府群仙皆稟靈符授金簡羽駕電裳有道之士也所以嘯儔命侶矣)。

三天順九重

　　(三清之境謂之三天也且天有九重三天順而次之寔無上清淨之靈居盖真仙之所御也)。

靈無知者少

　　(虛極妙理希言自然達本知微世甚寡矣)。

秘默在丹田

　　(精鍊內丹導引正氣凝注神府以潤丹田秘而默知信有神也)。

鈆化金根樹

　　(夫採四神氣鍊五行精更為主客遞相含養遽令鈆化成金如猶指鼎葉茂分華揚芳無際尓)。

鼎光玉液泉

　　(鼎像於宅永為其主名之玉液若泉不竭光彩藝物流潤其中)。

相宗難且易

　　(難而後易必有成功入宗道不離依制有準可不易哉)。

絕妙理深玄

　　(陰陽不測靈變罕窮非凢所知故曰深妙也)。

真境猶來是

　　(明陰洞陽道成並既居惟真境身超上仙皆自三丹感茲萬化尓)。

依經斆昔賢

　　(依法丹經効諸往哲順五金性明八石體修之靡忒何道不諧者哉)。

得一便湏𠇲

　　(天清地寧神靈谷盈皆資妙用而得一者也學道之士得真一之道者可以休息矣)。

真空象外求

　　(象外無物真空強名無求而求真空自證如求者也)。

昭然寬世界

　　(道既融明心虛浩蕩蓬岫崐丘之遠丹臺紫府之遙俯地拾芥耳)。

幻化似浮漚

　　(既達清虛之域却觀幻化之身不異浮漚倏無忽有矣)。

秘隱玄中理

　　(玄中之理眾妙之門恐執玄為滯寄又玄以遣玄秘之隱之者也)。

幽深事莫投

　　(希夷之淵乃幽深之事忘視忘𦗟莫可投之矣)。

天涯無畔岸

　　(天無涯際六合至大巨海至廣道皆居之何所拘礙乎)。

寶月順波流

　　(月在晴空影沉波內道隱象外妙合身中寶而貴之隨流而已)。

御製逍遙詠卷第五

　　甲辰歲高麗國大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第六(七言)　輕

逍遙利樂認天真

　　(逍遙者南華懸解之名也旁通萬有周流六虛邈宇宙以非寬㧾希夷而無外利以正其性樂以適乎情皆本自於天真也)。

心印深藏喻海津

　　(以心印心深藏於密其混融也若百川之會于海渺渺然誠企望之所不及矣)。

妙法湏求經裏字

　　(必求妙法湏自真經字義炳然一言以蔽)。

無緣勞問洞中人

　　(所趣無緣者即空勞無益矣縱十洞群仙無以為也)。

研窮道德從何入

　　(道者德之本德者道之華務在研機之能窮極所謂得其門而入也則何徃而不通哉)。

清淨玄通馭物親

　　(大道精微惟清惟淨從無入有明陰洞陽自非玄𢍆𡨋符幽通神會則何以究也其云馭物斯㝡為親)。

此語苞含堪賞詠

　　(指掌明於萬象囊括在於一言賞之詠之妙盡於此)。

丹臺羽客善鋪陳

　　(丹臺羽客仙人也羨門子曰名在丹臺玉室中何憂不仙若然者必能盡善鋪舒妙陳至理也)。

於身日益但多為

　　(執身起見日益妄情徒甚多為轉賖真理也)。

賢聖何曾免是非

　　(惟賢與聖指是明非所以啟迪於人所以昭宣於世然是非之迹則無以免也)。

大道幾時明鄙隔

　　(大道凝然未嘗鄙隔故莊生云人能清目淨耳不勞心神自至於道也)。

真宗隱顯在玄機

　　(真宗之妙或隱或顯雖千變萬化而動𢍆玄機也)。

周知物理通還感

　　(智周乎萬物之上者則理無不備矣所謂神而化之感而遂通也)。

俯仰從來有順違

　　(俯即觀法於地仰即觀象於天雖事有順違且理無動靜至人之道在其閒矣)。

冝且守恒存禮讓

　　(法天地之常存禮讓之則故人不化而自歸也)。

難中輕重兩相依

　　(禮者忠信之薄也若望其湛然常寂之道固為輕矣今開兮禮讓之門俾歸於大道乃輕重之相依是為難也)。

神仙上界道清虛

　　(神仙乃控鶴驂鸞乘雲御風故稱上界也其抱自然太一之道則清淨玄虛高超象表矣)。

𨚗箇何親𨚗箇踈

　　(道不虛行惟人是與達者為貴何親何踈)。

修鍊豈教人世識

　　(精修至鍊象外成功豈造次而能知也)。

歸真本是太陽居

　　(揔五行而合體攝萬化以歸真是曰大陽之居也乃發生之道眀矣)。

三天定相玄中得

　　(窮三天之定相𢍆之於心應之於理故曰玄中得也)。

一氣湏聞妙更殊

　　(雖用有萬殊而體蜣一致所謂真一之氣也此玄妙殊絕良不可得百言矣)。

運偶不同他往日

　　(運偶昌期故得一奉天之道緝熙於世康濟於人豈同於往昔矣)。

老來自在見功夫

　　(萬機無擁久而弥芳或卷或舒隨心自在動見成功也)。

休話還丹大鼎爐

　　(陰符經云金丹之術其名百數或乃天為盖地為爐月為陰日為陽四時為𠋫八卦為門終見功多而寡驗者矣)。

我緣經歷盡皆虛

　　(方士之術其門不一或學羽化或究長生久鍊無徵盡聞虛設也)。

人閒豈有神仙藥

　　(十州遠使三島乘舟老秦國之童男迷蓬瀛之羽客永無妙藥終欠靈丹也)。

天上難開玉匱書

　　(王匱之書金鼎之訣秘三清之上藏九洞之中也)。

彭祖自勞閑歲月

　　(夫籛鏗之壽實曰神仙既享長齡未聞兼濟)。

穆王謾說走龍駒

　　(八駿之馬六龍之馭雖曰走於寰瀛畢難尋於高步)。

矜孤恤寡行公道

　　(天神仙之道上不在天下不在地在乎博施於民矜恤鰥寡者矣)。

此乃名為利益殊

　　(故孔子曰道之以政齊之以刑民免而無耻此得非大道乎)。

靈藥從來隱聖機

　　(九還靈藥太古所傳其機隱微非聖莫測)。

何人得達到玄微

　　(道在虛无意超元象非真人上士曷能造其玄微者哉)。

真空入有皆知實

　　(玄黃未分則浩氣空寂天地肈判則萬有森羅於是有澄神抱素之方立久視長生之術世知實有信匪虛言)。

運化功能到者稀

　　(夫道養守於和粹運化復於淳元藉乎積德累功去濁存淨是以臻其閫域者難其人焉)。

汞裏金牙堪可重

　　(黃牙生於河車乃丹之將成也功力斯彰堪貴重矣)。

爐中白雪共含輝

　　(丹臺秉志既堅朝礼之勤白雪成功可樂神仙之道)。

勿令陰氣侵陽位

　　(夫陰陽相生其道相濟故陰中有陽陽中有陰不可侵而厲之也)。

走作丹砂赫弈飛

　　(採四神之氣鍊五行之精厥功有成其道非遠則丹砂之妙赫弈可觀矣)。

時人不識理深玄

　　(希夷之旨妙越筌蹄中士聞之狐疑未決悠悠薄俗詎測端倪)。

細意精修被業牽

　　(縱然眀白決志精修塵累所嬰莫能專一)。

幻化杳𡨋隨物性

　　(夫物芸芸同乎幻化咸資一氣出沒杳𡨋而大鵬[后-口+十]鷃各遂其性)。

虛無豈是亂相遷

　　(大道虛無亭毒庶類四時代謝萬物榮枯而真一之性未嘗遷變)。

龍飛入位真堪仰

　　(陽居正位功在發生如龍在天堪可瞻仰)。

虎伏休閑有自然

　　(陰合於陽如虎之伏二氣交感自然而然)。

洞裏煙霞何縹緲

　　(洞天寥廓景象幽奇彤霞紫煙縹緲無際)。

神仙景致沒休年

　　(樵子看棊𢩁終何爛蟠桃結實動計千年壺裏光陰莫窮其極)。

澤瀉池塘灌藥畦

　　(池塘之設以貯天澤而溉灌生植也况瀉沃及𠋫引汲以時則彼藥苗秀茂於畦矣)。

太清雲黯步紅霓

　　(寥廓澄霽煥然太清其或霧結輕濃雲凝霮霞紅霓搖曳步履雍容也)。

松花鍊鼎龍山側

　　(山形若龍盤名曰龍山得道之士多遊處焉時鍊松花熟於丹鼎蓋體無用之用故功成自然)。

甲第群仙鳳鶴棲

　　(居處華麗冠於一方者館於群仙也皆道合杳𡨋數陶寒暑所以三洞為家十洲作宅丹鳳皓鶴同其棲處也)。

分別要從華等級

　　(等級乃階漸矣何以分而別之要從華取實捨有入無言象而忘道性無在後天地而老豈為遠哉)。

微言道泰物湏齊

　　(㽵老之教皆微言也儻能無名而名雖說無說道體泰然自齊萬物乃天地一指也萬物一焉也)。

自吟自詠求師侶

　　(一游一豫載笑載言盖樂於道以求師侶也故易云隆墀永歎遠壑必盈此乃同聲相應無遠不届也)。

入品詩流旋作題

　　(夫二雅之作頌盛德暢淳風也若究其旨趣達其品格如仲𡰱云商也始可與言詩也故紀事作題皆盡其美矣)。

道高人世禮周旋

　　(雖凝神妙道逈出天人之際撿身絕䡄常居禮讓之先既奉之以周旋乃咸歸於大理也)。

語默如癡似不言

　　(夫大道之用也若語若默或寂或喧則言而不言道無不在故愚智辯訥皆不違於道性也)。

洗滌要教心地靜

　　(以靜止動乃合洗滌故老子云滌除玄覽能無疵乎)。

狐疑勿類水萍飜

　　(道之未達多起狐疑若萍之隨流翻覆無定)。

經書說盡修真理

　　(修真之理通幽洞微備載群籍昭然可見)。

歲月休防罷引援

　　(夫達妙道者得用無滯𢍆理自然既罷引援豈湏調息)。

雅合無為深見識

　　(了以外塵寂平內境雅𢍆深見大合無為)。

陰陽去住促寒暄

　　(陰陽交泰遂變寒暄體道逍遙寧拘催促)。

猶龍景象駕翔鸞

　　(猶龍者罾綱弗及乃仲𡰱喻老子之德也所遊景象舉必凌虛若匪驂鸞無以到矣)。

道在虛無天地間

　　(虛極妙道體本無方無方之功[冠-元+示]乎天地)。

一二合將歸大體

　　(一氣不言而尊二儀無私而大一二相成同歸乎道)。

五千言外不開關

　　(伯陽所演玄言皆至於道五千之外不開神仙異端之關鑰矣)。

儀形眇邈難相類

　　(童容皓髮大耳無輪格出風塵比之奚及)。

聖跡希夷語默閑

　　(跡出希夷道通語默達人得之於此自然而閑曠也)。

昔日西遊如似夢

　　(青牛駕車白鶴引步動必合常之理恍然猶夢之中)。

化胡異域却應還

　　(聲教無疆廣被華夏化彼異域道乎未聞不宰功成復還于本)。

乹坤之內隱長生

　　(一氣既分二儀爰設含茲妙道隱彼長生)。

藥變還丹道已成

　　(靈藥變時還丹始就長風御處至道聿成)。

救世神方堪自秘

　　(本期赦世不為矜人絕妙神方誠堪自秘)。

樂耶語話勿相輕

　　(但言顯樂耶而旁通正理卷舒在我造次何輕)。

眠雲臥水通玄識

　　(眠雲養素臥水懷靈幽棲物外之流絕跡人間之侶彼或通其玄識也)。

點石為金誰辯眀

　　(如能點石便可為金人不易知孰能眀辯)。

黃老身心皆得所

　　(黃老乃上古有道之士也若身若心無彼無此故皆得其所也)。

登壇善聽步虛聲

　　(登古壇上聽步虛聲清含太古之風妙入希夷之境可以正其性可以適乎情)。

大然五色被雲遮

　　(古詩云上有兩仙人不飲亦不食與我一丸藥光耀有五色服之四五日體輕生羽翼此乃靈丹五色性本天然蓋以隔雲島於仙鄉致塵寰而莫見)。

聖境由來路逕賖

　　(指十洲之境在六虛之外從凡至聖自下升高若修之未成則歧路賖遠矣)。

鍊礦勿教侵外域

　　(金之在礦者鍊其礦而知有金也修鍊之術守之於身若耽之於五色五音則為外物之所惑也)。

真鈆豈得離中華

　　(正身守中者大道所尚也夫鈆汞之法修之在人假其道而得其真豈得離於正身守中之道者也)。

苞含日月高還遠

　　(道之體也大無不苞細無不納雖晝日夜月㝡為高明然皆處於苞含之中高而復遠矣)。

自是人心識見邪

　　(人之識見務在鑒眀或失之於正中必溺之於邪妄)。

龍浴鳳池誰可意

　　(說者謂神仙之域有乎龍池鳳沼可以沐浴優游然除得道之人誰可恱乎性也)。

神仙群聚笑唅呀

　　(瀛洲方丈之間乘風馭氣之客景象在於方外談諧非於域中無暄凉所遷唯群聚而笑樂也)。

傾依慕善易為興

　　(嚴肅其情見善如不及即易興心於樂道可絕迹於塵區也)。

却𢙢人心冷似冰

　　(且向善之心在於己也明知作惡招損為善獲益奈世之人慕道之情多冷如水也)。

含識昭然何不達

　　(蠢尓含靈皆有道性既虛无未達致妙理不明矣)。

非同物類信誰憑

　　(二儀未判大道已著故老子云吾不知其誰之子象帝之先所以達人唯道是憑餘非同類皆不足信也)。

強其志莭皆知有

　　(君子以自強不息况修養之士豈暫忘於道哉故皆知之以勵其志也)。

未盡任持早愛憎

　　(非常之事湏非常之人今雖究道求達其真境對違順心便憎愛任持不能前功併失也)。

倐忽便經閑歲月

　　(作善唯曰不足豈閑經歲月無所用心倐忽皓首寔可傷哉)。

凡閒聖事可升騰

　　(聖事難就俗學易向如知玄无之道可入眾妙之門庶自勉之升騰可冀也)。

逍遙我詠杳𡨋中

　　(聖人以不作而作無為而為理盡逍遙心空寥廓故發詠在於杳𡨋之中矣)。

萬物齊歸各異同

　　(以不齊而齊於萬物者則雖異而同也)。

曉解精微無所著

　　(曉明解了精微之旨則動而常寂靜而弥通故無所著也)。

先從含識踐真空

　　(始從含識終踐真空究理而言不即不離)。

希夷自變剛柔理

　　(聽之不聞曰希視之不見曰夷隨自變通則剛柔之理煥然可知也)。

述作縱橫道不窮

　　(述作之本義非一揆以縱以橫務盡其妙故所取之道或不窮也)。

剖判三才堪測度

　　(玄黃既判天地乃分萬物流形三才可象遠取諸物近取諸身故云堪測度也)。

輝華積德上玄功

　　(法天之仁則地之義輝華積德所以𢍆上玄之功也)。

神丹妙道故延年

　　(金丹九轉秘訣萬名無非寡欲之方俱是延年之術矣)。

豈是凡流識大仙

　　(費長房之變化黃初平之叱石終傳混世之名豈是凡流所識也)。

老子尚猶能諱事

　　(夫玄元妙道冲虛為意隱彼神仙之事彰乎眾妙之門)。

軒皇不許亂相傳

　　(夫軒轅之術玉匱之訣無非仙骨可觀道性無滯方乃傳之矣)。

誰知造化功夫力

　　(夫至道之要神妙罕測或功苞於造化乃力𡙸陰陽而已)。

罕見今生度宿緣

　　(夫志士必大遇大遇則宿緣必具自然五通可證十洲克游者矣)。

猛虎伏來龍駕馭

　　(仙道既就恣意遨遊可以左馳蒼龍右鞭猛虎者矣)。

雲騰五色思悠然

　　(金闕玉京瑤池寶殿雲霞五色瓊樹萬尋也)。

誰知學道本來真

　　(修鍊之門本來真妙悠悠學者孰知其微)。

鈆汞為媒㝡好親

　　(鈆中取汞用之為媒和合陰陽㝡為親的)。

非是虛傳經歲月

　　(秋毫有差千里之遠是以學者甚眾得者甚寡言非誰誕虛歷古今)。

自緣無識探龍津

　　(自虧慱識洞達幽微咫尺龍津迷同萬里)。

初凝白雪堪可貴

　　(水火既濟龍虎相交金鼎開時花疑六出)。

解點黃金妙入神

　　(建乎入用點化通神變礫為金博施濟眾)。

術數催驅依造化

　　(得其真訣依而修之數力潛駈倐然通變爐中造化立見神功)。

老顏改作後生人

　　(一粒還丹玄功𠕀測雞皮鶴髮却復童顏)。

非來非去亦非忙

　　(道性凝寂非去來之法所以迎之不見其首隨之不見其後自然而然又非忙也)。

所是凡為自短長

　　(背道徇俗觸類皆非故有短長自為取捨非道之咎冝自求諸)。

專志比徒歸一等

　　(道徧於物皆歸一等然湏專志凝神儻二其心即徒勤修習尓)。

誰知禮度畏三光

　　(禮者道之華忠信之所薄自大朴既散澆風欝興但責之以禮讓不知遠於道德縱畏三光亦何關於至理哉)。

相傳秖要達真境

　　(要達之道在於真境相傳之旨在於無說如得其宗源則三清九天以遨以遊也)。

勿說辛勤却易傷

　　(修養之士在久著功行則仙路可階若但說辛勤欲期雲漢或畏時長而易生傷感矣)。

授得道心皆語默

　　(夫受授者必志超物表形出塵外語默雖異而道心愈眀矣)。

四時八節順陰陽

　　(二氣交泰五緯靡差且得道之者動而得常無忤於物任四時迭運八節㸦至蓋歲月恒數故皆叶順也)。

十洲洞府養神仙

　　(十洲風月洞府煙霞是神仙棲隱之方乃物外逍遙之境)。

幾說桒田屢變遷

　　(既達妙道却顧人寰嗟海水以揚塵觀桒田而屢變)。

老子商周為柱史

　　(老𨈭之系起自商周為柱史之官欲清淨而為理演道德之教揚虛无而為宗者焉)。

劉安拔宅上青天

　　(劉安慕道鍊藥功成妙在真遊舉家長往者矣)。

名山隱遁非堪守

　　(仙都方丈盡是名山苟未扣於玄微徒收心而遁跡)。

鍊藥修真本自然

　　(至鍊精修亦属象外本真妙道其理自然)。

想取儀形通感應

　　(前賢設跡乃是儀形雖彰通感之功亦蓋天真之理)。

徒勞運智亂烹煎

　　(象外之象玄中又玄非運智以能成非烹煎之可就)。

真空達得便湏休

　　(玄門精鍊巳達真空塵境既眀恒履大道)。

二起生三一上求

　　(老子云道生一一生二二生三三生萬物夫求一之旨挹流尋源源流既分視道如掌)。

謾說希夷來遂古

　　(大道本來玄微冲湛既窮其一已見其根是知說道者由之遂古皆非也)。

還知造化不同流

　　(造化分形其流不一雖寔繁於品類而咸遂於生成)。

伏藏密旨機關內

　　(機有發歇之用關有開闔之功玄旨秘藏卷舒動靜莫不皆由於道也)。

合會非常本自由

　　(庶事叢萃處道無煩功顯自由應用何極)。

若遇逢師親口訣

　　(道無蹤跡心有晦眀若非口授師承安得神清性逸)。

老年返少保千秋

　　(大丹內服遐齡外增歲月雖遷海深山固)。

見他顏貌未知年

　　(乍覩神仙之貌宛如童子之顏未萌修養之方故曰未知年也)。

便說人間壽一千

　　(且約龜鶴長齡便說人間之壽乃千也)。

修鍊要門皆的實

　　(修真之法鍊日之精布氣含和不德而德斯門之要豈虛也哉)。

行持法度甚精專

　　(堅而行之默而持之還神固身有法有度既精而且專也矣)。

於身有益何般是

　　(求身之益不在於他究理而言以何為是也)。

指口為眀道理全

　　(訣在於口指以眀之庶幾乎玄𢍆也即理無不全矣)。

更擬細窮方外事

　　(方外之術諒匪一途必欲窮之造次寧盡)。

無言無語上青天

　　(乘雲馭鶴欻尓而來僶俛之間還歸上界)。

大底緣由比類深

　　(修鍊之功緣由難測或以日月喻其高遠或以龍虎喻其雄烈比類多狀良謂幽深)。

難中此道費光陰

　　(世之技藝習學猶難唯此神仙益為玄邃空間成集多費光陰)。

若知濁浪澄清水

　　(靈藥未成混塵慮為濁浪神丹克就通浩氣為清波若知此玄方造玄景)。

不達浮生認白金

　　(白金者雲常子云陰陽含養妙用通功真無不至者也然則顧浮生之速如隙馬之奔其或不修丹臺之妙門而認白金為至寶者世亦有之)。

走作真珠藏妙理

　　(鍛䥫鎔百變淬通金蓋玄妙之門非真仙莫測幽秘之理藏攝實深)。

究推神室好相尋

　　(飲沆瀣於丹田養鈆汞於神室推究其道可得而尋矣)。

功成穩審時閒用

　　(畢九轉之功耀五彩之色濟人益物安然自成却老長生時有大用)。

變轉無窮重古今

　　(一人得其至道萬人慕其神力授受將來轉變無盡古今世代崇重何窮)。

御製逍遙詠卷第六

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第七(七言)　輕

脫空謾語莫知真

　　(情多虛誕言不由衷未若仼真安貧守道矣)。

誑惑愚蒙謼殺人

　　(令色巧言誘誑聾俗情既無實事豈有憑詐偽漸彰王道逾遠也)。

愛者擬求名利用

　　(徇利之士惟貪是懷欲鍊丹砂點化世寶徒增愛染但益妄求也)。

被他悞賺怕論申

　　(為他之惑惜己之名雖欲言之其可得也)。

唯言草異生巖谷

　　(事既無諧乃言草異徒指生於巖谷即別採而可成)。

更說天涯泛海津

　　(廣引虛無妄陳遐遠秘訣自仙鄉傳授靈苗從滄海收來也)。

有甚相干爭道理

　　(未若求魚緣木陟山採珠得之者獨善一身失之者邈若千里也)。

幾家燒鍊幾家貧

　　(凡不達修鍊之旨者既貧於道復貧於行也然未聞有陶白之家矣)。

逍遙理路達三清

　　(舉措逍遙坦然理路可以上達三清之境也)。

非是尋常取次名

　　(名者得物之稱且道體凝虛玄源湛寂不可以名而得不可以象而求故老氏云名可名非常名也)。

此語不宗凡見識

　　(此非常之語絕妙之門逍遙乎萬化之中游泳乎六虛之外豈凡常見識而明之故不宗也)。

籠羅大象顯昭眀

　　(籠羅萬象而大道在其中矣昭然明白即可知也)。

傍通照料周遮遠

　　(旁通萬有妙𢍆重玄照以明之料以裁之周無不窮遮無不徧玄之時義遠矣哉)。

異境凡從智慧生

　　(大道甚夷而人好徑凡趣異境皆自智生既失自然咸歸大偽)。

方丈室中誰口默

　　(方丈神室之中忽尓忘言澹然成性故黑而識之也)。

真心傳受一般平

　　(真人之心心真無外在乎傳受如砥而平)。

大道逢來是宿緣

　　(夫道者神明之本天地之粹不可以當世學只可以累刧修具緣具福方乃遇之)。

終期定可訪真仙

　　(紫氣仙人洪崖聖者士有造其巗宂陟彼奧扄必違深靜之源以保冲和之氣)。

山中修鍊非州郡

　　(若夫隱乎巗扃出乎嗜慾佇丹成於龍虎俟足步於雲霞也)。

城裏無荒隱市鄽

　　(秘訣之妙虛无之系造化之根得之者非在深山隱之者何妨城市)。

秘術豈教容易得

　　([爿*ㄆ]之以君訓之以師幽明動擅咸暢其冝此秘之術豈容易而知)。

幽深還許遞相傳

　　(幽深者浩曠无端杳𡨋無對既傳習有自乃師資相承也)。

超凡入聖渾閑事

　　(士有棲神鍊骨逸於霄漢含微𢍆虛蹈真境而為仙矣)。

問取人間十洞天

　　(世人能遊林麓息澹泊絕嗜慾喰餌煙霞散塵慮之方般賞仙鄉之十洞)。

道法窮來理甚玄

　　(道法乃金丹之訣也其惟聖智通幽洞微方知理趣窮極玄妙)。

知之修鍊口親傳

　　(先知其要然後乃修妙在口傳用而無失故曰知之修鍊名曰聖人)。

棲貞有象藏烏兔

　　(恍惚精真其中有象兔疑陰魄烏燦陽精二氣感通功齊造化)。

自在遨遊本地仙

　　(道之至矣功之成矣自南自北以遨以遊雖混囂氛宛同輕舉)。

赤水華池湏是秘

　　(丹還五轉名此華池大用漸彰理冝緘秘)。

黃㸦寶鼎要精研

　　(藥之成也名曰黃㸦造化神功由乎寶鼎而消息之法切在沉研)。

靈胎變化無相剋

　　(樻法通靈如胎含養五行相剋為害之深理在周防日慎一日)。

龍虎昇騰論汞鈆

　　(陰陽會合龍虎飛騰良由考鈆汞之功知子母之性然後用之乃十全矣)。

玄機聖境謾勞心

　　(眾妙之門唯玄機能遠真聖之境唯修鍊方到或塵慮未忘俗態猶在丹鼎華池謾勞心力)。

何似窮研道理深

　　(消息盈虛先究其道儻得理窮源則玄无之域或可躋升矣)。

升降自然隨我命

　　(樂天知命我乃自然升降隨時方圓任器皆符至理矣)。

莫教虛度向光陰

　　(顛沛造次尚或於是豈可未明大道不貴寸陰虛度之誡誠堪書紳)。

幾人達得幽閑趣

　　(宇宙至廣賢愚乃眾入希夷之玄奧達莊老之微言者亦鮮矣)。

如樹爭高力不任

　　(豫章之木七年搆廈如未成材徒增聳拔枝葉所附力其不任亦如未曉真歸妾期驂馭功既無就翻招其損也)。

闇裏差殊終墜墯

　　(暗裏不欺方寸無愧則何往不臧若色厲內荏言與行違自作差殊何免顛墜也)。

神仙尚𢙢有飛沉

　　(夫運氣養素長生久視壽齡不耗歲月仼遷蓋心出混茫跡超塵堪苟縈拘心跡𢙢飛沉未脫矣)。

濟世勤行任百年

　　(布行葦之澤敦好生之德任奔日月徒改歲年而惠漸黎庶心無暫怠亦如天行健地厚載豈有休廢哉)。

方知大道自昭宣

　　(執左𢍆以御物者其唯聖人乎且天何言哉四時行焉萬物生馬故知大道昭宣物無不被矣)。

休誇解變黃金術

　　(五金之用名本其性其有虛心合道從無入有藥化䥫石盡成黃金縱斯道有成又何勞矜誇也)。

誰信空磨白玉穿

　　(玉之為物也磨而不磨混而不淄世誰信之有其穿薄然磨礱涇久亦可庶幾豈若抱無名之璞懷𠕀象之珠與時長在者哉)。

智慧冝從高見識

　　(見於末萌識於未地自非智慧獨斷高明不拔何以從於斯哉)。

陰功及物㝡彌堅

　　(功及於物而不宰者其道遠矣可與造化爭長天地同門豈以驂駕鸞鶴飛騰雲路而為難哉)。

是非達取此言語

　　(言於陰德智慧則道性可階語以變金磨玉則俗情何脫明白煥然奈世人多惑矣)。

宇宙常存隱聖賢

　　(得一以清則宇宙常存而又聖賢隱居其內盖知之修鍊不為物所賊故也)。

青松本不樹蕭條

　　(萬木逢秋皆有凋殞唯青松千載不畏雪霜神仙傳曰好食松實者可能飛也)。

學士因何智自勞

　　(學道之者昧己外求勞慮自伇二丹不能窮其本一真何以明其宗)。

金水朗然眀皎潔

　　(挹少陽之正氣注元府之精英金液流形光潤皎潔)。

雪山堆積就中高

　　(大丹既就凝若雪山燦然可觀精瑩何極)。

志心但覓三神藥

　　(夫修道者確乎不可拔其志則於道匪遠三神之藥必致長生拪真子三住銘云凡在萬物其所保者莫先乎氣莫先乎神莫先乎形若保此三者必得長生也)。

凡目難觀萬里毫

　　(未修三要三寶莫獲諒諸凡目則何以見萬里之秋毫)。

我獨閑吟誰解意

　　(興題立意豈獨詠於神仙養民事天正冀通於大道)。

悠哉麗日𡑅靈鼇

　　(大易云日月麗乎天是知萬象森然三山鼎列靈鼇既負仙景可觀矣)。

乘雲駕鶴自西東

　　(雲乘五彩鶴駕九天深居冲寞之中自得逍遙之興故云自西而自東也)。

修鍊真人意氣雄

　　(極修鍊之玄者謂之真人意氣雄然則非鹿容俗狀之所及也)。

出離凡為高見識

　　(六氣無覊三清有趣斯可謂之出離也至若見精方外識洞真空又甚高矣)。

周旋道理遠懷通

　　(周旋其道也則萬化叅同周旋其理也則一真𡨋會故其所懷也則何遠而不通矣)。

愚迷盡說皆非實

　　(丹臺秘訣玉境真歸豈愚者迷者之所用心故言非實斯乃撫掌大笑之謂歟)。

解者方知事不空

　　(懸解逍遙之理者方知逍遙之事不空也)。

宿業大都心外障

　　(靈丹未究宿業尚縈既遮心內之明寔由心外之障也)。

有緣歲月易成功

　　(必於神秘之方有緣者則金液彌精華池無擁無勞歲月動見成功也)。

八風雷動遶炎洲

　　(炎洲者海內十洲之一也雖八節八方之風如雷之鼓激而仙鄉雲島安然居中且漢武為鈎戈建八風通靈之臺斯並真人遊息之所也)。

巨海波浪四畔流

　　(當渤澥之南隣聚窟之地十洲𧥣云其地廣二千里處海之中也故洪濤巨浪四面而流)。

鼠向此中毛骨異

　　(洞真經說炎洲之上有炎山之鼠其流可以為布斯則靈物得非毛骨異乎)。

布成將舊火燃休

　　(火鼠之毛為布也服用將舊必就火以燃之則垢污頓除文彩重絜有同世人用水而浣衣也)。

白銀絳[門@(圭*(艮-日+口))]光霞麗

　　(其中有太丹火流之宮銀城絳𨷂之製光舒霞爛綺麗堪觀)。

紫玉黃芝瑞氣浮

　　(仙人所吹之笛多以紫玉為之又金芝九莖真境之瑞斯乃羽客玄君所居之地有茲瑞物之氣而浮騰焉)。

聖境山林人莫訝

　　(火山丹宮火鼠風獸山林異於人世物象殊於塵寰境唯神仙時流莫測)。

延年皆是眾仙遊

　　(服九轉之丹得長生之壽出入遊起皆是諸仙者焉)。

窮真妙理訪仙鄉

　　(夫窮真究理者失湏躭味玄默修習冲虛然後求登洞府訪謁仙鄉也)。

雲水青山地久長

　　(三山十洲雲濤杳隔或道未超於世表心陡懸於物外則山水攸長不可得而及也)。

聞說洞中諸境異

　　(神仙之居非塵世之境既傳聞於今昔孰不冀於遨遊矣)。

誰知鼎內有非常

　　(藥養丹鼎道在靈臺外即無欲無為內即惟寂惟默也)。

遭逢秖是因緣感

　　(長房鄽市逢仙喜傳秘訣𮬪子圯橋取履慶遇黃公皆是遭逄因緣所感矣)。

費力無成枉用忙

　　(修鍊之術吐納之法在絕利一源達乎三要儻背此而修者則費功勞心終無所冀也)。

瑞氣青天含象彩

　　(紫霧亘寥廓慶雲徧太虛光芒隱大道之精燦爛蘊真人之氣矣)。

十洲閑坐論陰陽

　　(十州之境群仙所依以亡形無為之言演坎兔离鳥之妙也)。

豈將容易話長生

　　(長生至理道在杳𡨋養之於顥氣靈源因之於谷神真宰豈以延齡善術保命仙方謬泄玄機容易言矣)。

辛苦徒勞業未精

　　(雖餐松餌栢吐濁納清修製丹砂煑鍊白石未曉抱一之道其猶避影之狂虛廢功勤徒自勞伇)。

安肯便教貪上得

　　(道以去甚去奢惟清惟淨蠲除嗜慾鄙弃喧華豈以放意恣貪而能階其妙道者也)。

先湏禮讓後純誠

　　(禮讓即修身之本純誠乃𢍆道之源務實陶真理符妙轍)。

絳霄音旨人難解

　　(絳霄者三清真境音旨乃大道希聲惟上士之能行非塵蒙之所解)。

白雪消停竪有橫

　　(白雪乃大丹次第消停者造化玄門運化縱橫奇功自在)。

象外仙山諸境趣

　　(象外者虛無之物表也仙山者即得道神仙之所居閬苑瑤池金庭玉闕洞天佳境不一名諸)。

若非修鍊躡三清

　　(其欲昇雲御氣駕鳳乘鸞若非鍊行修真即何以達三清中路也)。

丹丘霧彩好林巒

　　(夫人欲吐故納新屈伸道引精思靜默必遊霧彩憩止丹丘棲泊林麓者矣)。

盡是天宮不死仙

　　(於是虛皇命元始天王編之於金簡次之以王章永處大羅有生之日無死之名也)。

常與神人為窟宅

　　(夫金丹玉芝可以乘雲軒引羽蓋者必神人也常以瀛洲為宅方丈為窟矣)。

能興風雨秀山川

　　(鶴駕往還風雨相隨萬籟俱發山川秀色也)。

溪頭雲出搖紅葉

　　(武陵溪頭桃源洞裏白雲溶溶而出岫紅葉紛紛而搖林矣)。

谷口村稀伴碧煙

　　(谷則虛應溪乃聚流山村隱隱而相隣水煙冪冪以交暎)。

題品洞門房密秘

　　(夫洞府關鍵不得不秘秘則丹靈骨清扼一長生尓)。

隱藏蹤跡𢙢相傳

　　(夫冲虛靜默遊神之極必藏乎名隱其跡者也)。

南來北去及東西

　　(聖人之御宇也每慮德之未至化之未被是以闢四門達四𦖟觀風俗之厚薄矣)。

萬物難歸一等齊

　　(萬事紛糺長短相形而民之情封執膠固混而為一不亦難乎)。

倐忽爭知興變易

　　(倐爾變通虛心齊物易同反掌孰能知之故老子云吾道甚勿知甚易行)。

幽玄恬澹不昬迷

　　(既能玄覽專一守雌則滌蕩昬迷歸乎清淨)。

區分有截無邪見

　　(執乎左𢍆法彼健行掌視八紘區以別矣則自然民思無邪順乎至化)。

軌𥱍如空詠好題

　　(然則法天行道垂訓萬邦而心𢍆無為寂如空也夫如是則可以詠謌之矣)。

天且豈容私輔德

　　(皇天無親惟德是輔豈容私徇翊戴聖明者哉)。

功成自竪入雲梯

　　(不宰功成歸乎大道如昇雲漢必假丹梯從有入無良在斯矣)。

天地為爐我自知

　　(天乹也地坤也萬物由是而生其有法陰順陽握符執𢍆以造化為爐剛柔制度成熟庶品鎔範五行此唯聖人知之餘莫能尓也)。

人無遠慮必生疑

　　(至理玄邈非大智不測況見慮不出於物表疑惑必生於言下也)。

功夫未至勞懸想

　　(夫欲造玄樞求妙術湏假積德累功凝和養氣若五色在目可欲惑心則道性逾遠徒勞懸想而及也)。

境外聲聞不改移

　　(純粹積中聲聞于外故知大音希聲聽之而不聞蓋匪應荅可求是以居境外而不改移也)。

機巧豈逢容易得

　　(機関不息巧偽愈[▆多]雖道遠乎哉豈容易而得也)。

是非終究欲何之

　　(杳宣無象是非糺紛自背虛无伹增矛楯期趣真境欲何所從)。

思量大海深淵理

　　(道者妙用無方自大而求之則逝而往自往而求之則遠不及若能了悟則當在目前既非思慮所知何溟海之深可比度也)。

光陰虛度影叅差

　　(日居月諸倐忽光景真歸未達俗累尚縈陰影叅差誠為虛度也)。

流砂一味細堪觀

　　(陽精日華從陰所產一味神結妙可用心矣)。

萬象籠羅幾百般

　　(神方百[婁*殳]妙在一真通貫太微詼羅造化也)。

湏向鈆中相假合

　　(純陰之體出自陽精鈆稱老嫗納以少陽內外相容成乎假合)。

分成鼎內見其端

　　(和合陰陽乃成道矣鼎樹三才鍊成一氣始由曉其端緒矣)。

煙霞聚散歸深谷

　　(陰陽符𢍆乃聚煙霞二氣交分逈歸深谷復返致養之所也)。

水火相逢不用乾

　　(舉以水火明以陰陽內外相逢合成道矣不至凝陽美之至也乃是不乾)。

養就大還昇世界

　　(陰陽相美育產元精即含章可貞以時而發離塵寰矣)。

月宮乞取桂花看

　　(神功既著妙道乃成或馭六龍昇乎碧落優游蟾窟攀折瓊花矣)。

崑崙山上聚神仙

　　(洞真經云崐崘山者黃赤二道交光於上上當天心皇母帝君神仙同會之處)。

羽駕爭行意不偏

　　(神仙動息出處自由或馭鶴以飛行或乘鸞而上漢同遵至道意復何偏)。

積雪遠看欹下界

　　(仙山積雪靈境復嘉遠遠看瞻如欹下界)。

巔峯高認湧流泉

　　(寓目萬象登彼高峯流泉湧出於煙霞仙界倍勝於凡界)。

真空的實難堪比

　　(大道玄門真空妙性無形虛極比類誠難)。

異景皆從造化遷

　　(不達真空昧乎虛寂皆隨異景遷謝何窮)。

秘密豈教容易辯

　　(神仙密旨出離凡情觸目隨流孰能辯認)。

玄中之外更深玄

　　(大道坦然逈出塵界強立虛無之稱蘊乎造化之中玄之又玄其在茲矣)。

溟溟滄海浪濤深

　　(蓬臺路遠仙閬程▆上插青𡨋下盤滄乘溟溟然蓋浪濤之深也)。

霧蔽山巒不易尋

　　(濛濛煙霧蔽彼山巒既仙凡不並故未易尋也史記云三山在渤海中望之如雲也)。

紫蓋洞庭人駕鶴

　　(荊州記云衡山有三峯其一曰紫蓋常有雙鶴廻翔於上故洞庭人駕之上游於絕漢也)。

虹霓城郭道為林

　　(十洲九府虹霓城郭斯必以道為林也)。

幽玄相去何多少

　　(幽深之境玄妙之門本自丹臺寔曰精鍊且相去之幾何也)。

巧拙無由智慧侵

　　(雖能有巧拙用有淺深而道絕百非理歸一揆但可以𡨋𢍆玄符也雖有智慧將焉用之故云無由侵矣)。

盡是同緣相引接

　　(同聲相應同氣相求必可以引至於道也)。

從容語話八仙心

　　(列仙傳云淮南王劉安言神仙黃白之事於是八公乃詣王授丹經故知從容笑語之閒靜見仙之心也)。

大都滋味莫因循

　　(老氏云五味令人口爽又云味乃腐膓之藥是知却彼滓穢行乎冲和不可荏苒因循眈溺於味也)。

减節從教歲月身

　　(節啄腐吞腥之患從吐故納新之門延歲月於身中期升騰於象外)。

述作比啚人世解

　　(聖人述作廣布仙經比欲世人聞之即解)。

凡情謾說內丹真

　　(外丹者烹金鍊石內丹者存神固身此乃修鍊得門方能成辦而凡常情見未及精修自謂了其內丹斯則誠為虛談)。

消停意上寬還遠

　　(原夫道心惟微大道不器務在養內養外不假芳形竭神儻消息於無名強名則𡩖廣於惟寂惟寞者也)。

宗旨猶來㝡好親

　　(道者萬物之宗其旨冲邃是以黃帝有崆峒之問莊子喻螻蟻之微仲𡰱復云丘之道也其由醯鷄斯諸聖人皆親於至道者也)。

動靜機關勿勞苦

　　(恬澹清淨札素和平不施機關本無動靜若違而求者徒勞苦焉)。

坎离卦象善調勻

　　(坎為水為陰离為火為陽水止則靜火炎則動周易云一陰一陽之謂道或其道既濟必大象知句理𢍆自然斯為善矣)。

逍遙但信莫狐疑

　　(清淨玄元先天地而有惟上士為之勉力餘則大笑而猶豫也)。

天自高兮地本卑

　　(天形穹隆地厚磅礡易曰天道下濟而光明地道卑而上行也)。

曉取聲聞歸至道

　　(真仙上聖方了聲聞抱一不離乃歸於至道也)。

從來法則盡如斯

　　(爰從上古迄至今時亡形得形無性見性皆依斯玄旨尓)。

物情運化真純理

　　(萬彙陶冶運轉變化皆是妙用同臻純理也)。

謾說周遮問不知

　　(道不周遮真非形象唯明達之士證之於身心旦非肆言誇誕以得之故言者不知也)。

性識賢愚俱一體

　　(稟靈賢愚道皆一貫賢者任真而自省愚者日用而不知矣)。

善緣惡業影相隨

　　(行善則吉行惡為凶是知影無恒體曲直猶形隨逐定矣)。

靈芝出見少人知

　　(靈芝無根為國之瑞非聖所感孰能見之况乎道旨重玄知之誠寡)。

此是含玄故不疑

　　(大道虛寂包愽重玄上士聞之故無疑也)。

隱逸大同非妄想

　　(高奇之士庶幾上仙或隱囂塵或棲巖壑喧寂一致物我俱忘)。

精誠自化豈叅差

　　(精誠𡨋感神用自然千變萬態纖毫無失)。

翱翔碧落乘雲駕

　　(或𩥵皓鶴或駕彩雲翱翔杳𡨋何往不適)。

宛轉虹霓入室時

　　(霓旌絳節縹緲三清興罷遊仙還歸洞室)。

至道就中升降等

　　(大道坦然本無高下學者不敏情執萬端)。

丹田日用有盈虧

　　(日用之要在乎丹田稽彼盈虧由乎勤怠虛心玄覽能無疵乎)。

御製逍遙詠卷第七

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第八(七言)　輕(▆▆)

先賢所誡恐心邪

　　(先聖垂誠以警同邪正貞居中自然淳朴)。

不說神眀道理耶

　　(夫道德之體神明之心應感不窮未嘗疲於動用之境也)。

豈信爐中生白雪

　　(大藥之功世人罕測或乃四時可就或則九轉方成先見黃牙次飛白雪也)。

是非汞內產丹砂

　　(夫陰陽抗行體性懸隔或則感氣而相得或乃變化以成形)。

華池自有延齡藥

　　(黃帝云金丹之術百數其要在於神水華池內固其身而外靜其志也)。

龍虎相逢王幾家

　　(龍者陽位虎者陰位若陰陽之契會猶龍虎以相從必用丹砂自能濟世)。

十月陰陽須滿足

　　(丹房記云夫修大藥從春修制至十月畢功故云十月脫胎餘兩月沐浴)。

餘殘審細勿教差

　　(華池之外白雪之餘更在用心勿令有成)。

彩雲輕舉壓天津

　　(仙道已成乃能變化雲凝五色馭以飛騰縹緲陵虛高踰星漢)。

舞鶴迎鸞自在身

　　(皓鶴彩鸞交翔接舞任情驂跨輕若乘風十洞三清往復無阻)。

蟾影枝開三島樹

　　(三山峭拔逈倚層霄琪樹蔢䓾影分蟾魄)。

桃花風弄十洲春

　　(碧桃花發春滿十洲風動瓊枝香薰杳靄)。

相傳靈異無虛說

　　(蓬壺異境杳隔雲濤仙者所傳應非虛誕而塵中下士難以信之)。

道理分眀盡是真

　　(修鍊功至神仙道成理趣昭然無非真妙)。

但信此中深護慎

　　(雖凡智昧劣未達真源但可仰而信之則無過矣)。

修行所願勿因循

　　(夫修行者必先使其志立其誓然後勤而行之則巧必成矣)。

剛柔得所自安寧

　　(陰陽不差變化靡忒語剛柔則阻越言氣類則相生故制伏安寧神聖可驗)。

五色霞光景象清

　　(功著道成內丹照灼霞舒五彩光含萬象應用無竭莫之與京)。

龍倚宂吟雲雨至

　　(召雲者龍所以宂吟而雲雨至盖雲者水氣也龍者水畜也氣類交感而相應焉)。

虎依巖嘯澗風生

　　(風從虎故依巖嘯而谷風生此乃明陰中有陽㸦為主客遞相含養以至於道也)。

從容海嶠非遙遠

　　(蓬洲閬苑皆依海而住境閑象外跡異人間今藥成九轉名煥三清從容以遊故非遙遠)。

倐忽煙蘿別有情

　　(煙蘿掩暎巖竇曲盤得道之人於焉憩駕盖窒嗜慾絕煩慮物外人間曠然情意故無疑滯也)。

誰到真空閑密地

　　(道性無方體之則神能達此閑密運茲妙用其唯真人乎)。

火輪玉闕鎮常眀

　　(火輪陽精玉闕陰粹光華相射明不暫歇既無私而恒在但有感而必通)。

天非愛道許人修

　　(天稟至真固無私覆人守其道自合玄元非求所愛自契希夷)。

學士愚迷不到頭

　　(道雖無方學則有緒而昧道者以噓吸為功藥餌為妙然可養形終非至理)。

內境擬將何所用

　　(苟守內虛白不固外精既非元和安至乎道縱有所負抑亦何為)。

杳知深邃故難求

　　(至真之理深邃之精以有名之筌通無象之法而𠕀知者難可尋求)。

丹霞隱密堪依仗

　　(靈光有照目以丹霞內印無形爰彰隱密而達理通幽者誠堪依稟也)。

雪月縱橫入品流

　　(夫道之妙者得用無滯凝明不窮况乎皓月凝霜青松戴雪可標品格可任縱橫)。

消息頓然潛世慮

　　(消息盈虛窮達一氣內精外潔逸樂無為蕩蕩然何塵慮之可撓矣)。

凡𭭛聖路有剛柔

　　(貞清者陽柔和至於聖道滓濁者陰剛佷極以凡途此兩者勝異雖殊制之在我也)。

逍遙裏外混諸天

　　(內境外境諸天混然足可以暢彼逍遙足可以遠乎塵慮)。

澹蕩其中四敘間

　　(二境叅列萬象森然澹蕩熙和四敘無間)。

拂拭塵埃明印月

　　(精純慕道不染塵埃真性融明猶乎朗月)。

徧駈神鬼鎻驪山

　　(鞭駈山石使役鬼神𧬒塞滄溟究理何益嗟乎妄動寂絕驪山)。

裝添出沒何奇異

　　(凡所裝成皆歸虛妄徒言奇異非道可稱)。

秘隱藏真未是閑

　　(有為合道徒自勞形秘隱真機未為閑適)。

但好消詳清景內

　　(消詳內境𡨋契虛無漱玄液於三瞧運清英於六氣)。

勿生疑慮動機關

　　(體虛極之玄門必融通之上士狐疑塵慮不足可以奉行妄動機關詣道逾遠也)。

口稱千嵗少年顏

　　(心長禦氣氣與神會內既有主形乃長存體合衰而不衰年當耄而不耄故雖稱千嵗而尚帶童顏也)。

不是天人即地仙

　　(伶茲容貌儼若神仙望天則疑降自於三清指地則認來從於十洞)。

四海五湖皆徧歷

　　(靜無所著動無所繫或乘興浮於四海或任運游於五湖命侶嘯儔故皆徧歷)。

十洲三島去周遷

　　(雖十洲路𨗿三島雲深必周流遷陟無往不通故仙者遷也謂老而無變遷入於山故稱仙矣)。

道高舉措何優劣

　　(抱長生久視之道仰之而弥高故稱高矣若觀夫容止舉措動合成䂓既出乎是非之外復何優劣者哉)。

精彩非常語更賢

　　(含和養氣懷玄抱真故精彩非常也抱朴子曰求仙者要當以忠孝和順仁信為本若德不修而但務方術者終不得長生也即此語之賢可以為國之紀可以副人之望也)。

物理開襟通象外

　　(凡物之理豁開襟靈則幽通象外也)。

未知幾許達深玄

　　(萬象歷然而人自昧必能頓兩妙理則逈遠深玄也)。

鸞棲洞府影交加

　　(十洞九府鸞鳳所棲神仙所居無不翔集)。

金鼎將成豈用誇

　　(成九還於金鼎就五色於仙經自恊冲虛豈用誇誕)。

向日迎陽爐上火

　　(日者陽之精也火者陽之華也夫向日迎其大陽以伏其鈆汞極陰之氣也)。

中秋望月桂開華

　　(月者陰之精也秋者金方肅殺之氣也月臨秋氣已是純陰復至中秋桂華之久即太陰得位之極正也故丹砂拒火在乎極陰之氣也)。

丹砂伏定縱橫藥

　　(用日月之正𠋫就玄妙之靈功丹砂克成任縱橫萬藥不能動也)。

白雪飛騰不離家

　　(變緣河之製涌白雪之光勢告飛騰然不離於天地之爐也)。

一種為鈆鈆自化

　　(為金之鈆亦與常鈆一種也盖制伏之術調𠋫之功只向此鈆倏然而自化矣)。

靈胎母子笑天涯

　　(陰陽𠋫正母子道成神丹已出於靈胎天際可期於笑樂)。

离男坎女甚清廉

　　(日月英華陰陽大道育養群品生化萬靈故老子云道生之德畜之各盡其清謹之用也)。

金鼎分毫上火炎

　　(大藥在鼎用五行四象以陶鎔至道藏身以亡彼去我為玄妙差之纖毫必炎熾歘作矣)。

莫把餘心懷利用

　　(失道於動起念於心欲期不乏之功永作濟世之用即去道遠矣)。

古先學士誡無猒

　　(常思往古學道高人尤誡無猒冀臻於玄要也)。

深藏異寶叅詳理

　　(萬彚稟靈皆蘊道性若能詳究淵深必得達其妙旨)。

已漸成形旋要添

　　(日月一年十二度合聖人取象三十日月月次開鼎添洗藥物方漸成靈丹大藥矣)。

運轉但教經嵗月

　　(初自大易之始洎乎卦象火記之終其間一飛一伏一佐一助陰陽互相含養遂經長久矣)。

光揚溢目眾人瞻

　　(玄功既就光彩輝雖溢目動人燦然可重矣)。

何人曉了是兼非

　　(至道無方空之懸遠洞達其旨孰曉是非)。

鈆汞從凡隱聖機

　　(金鼎大藥道在一真鈆汞也必能自神合聖道以修之考五行以鍊之是能變化通玄故聖機無隱也)。

福壽丹砂隨日變

　　(丹藥功成服之不老五福之先遐壽為㝡驗其神用故隨日變也)。

長生藥鼎負龍威

　　(爐安八卦鼎具四神甲乙青龍庚辛白虎丹必負威而服故能久視長生也)。

秦皇漢武終邪見

　　(秦皇好道漢武慕仙徐福採藥以不還欒大訪術而受責徒思脫屣不務垂衣上德迷真誠為邪見)。

大道神仙在杳微

　　(大道虛無應之玄寂以守真而抱一用絕念以造玄故在杳微視聽冈及)。

學似牛毛成似角

　　(飡霞御氣捕影繫風者如牛毛而多矣還丹得就白日昇天者况祥麟之一角舉世罕焉)。

故然堪笑兩無依

　　(夫玄珠在水以𠕀象而得之道在杳𡨋以無得而明之豈可以積學而求動念而取者去道懸遠故彼邪見者堪笑無依也)。

逍遙抱一豈相差

　　(聖人抱守淳一可以為天下式自然品類無差其儀不忒矣)。

方便門開智慧花

　　(万法曉了曰方便智慧無滯曰門開得不果證於他年故顯花開於今日)。

神室分形添石髓

　　(神者妙用難測室乃藏納有形洪潤流液故彰石髓矣)。

華池巨燄隱靈砂

　　(夫跡叅洞府心契冲𡨋者可認華池之淺深靈砂之次第也)。

穹隆務實歸宗旨

　　(且形動而心靜神凝而跡移者無為也必先肆意於穹隆歸旨於甚深矣)。

釋意從容不是賖

　　(高豁性情興懷遠寄陶然於自得之境釋意於混茫之外)。

滋味勿教貪過度

　　(夫佳味爽口美食爛膓故道經云五音令人耳聾五味令人口爽)。

必然混世老天涯

　　(上士以棲真鍊魄冲虛靜默老於天涯混於物表)。

龍虎剛柔隱聖方

　　(龍為鈆而虎為汞剛為陽而柔為陰旨趣玄微秘諸仙訣)。

一時和合運陰陽

　　(金石之性各稟自然合而用之互有違順若能消息會合陰陽變化之功通乎神妙)。

周知配類無踈失

　　(愽達精微配其品類纖毫無失其功十全)。

物性從來理自長

　　(萬物之性各有所長不可以論辛忌甘好丹非素也)。

鼎裏花開裝五彩

　　(金鼎丹成如花爛澷二氣交感五色相鮮修鍊之功驗於此矣)。

心眀火𠋫制三黃

　　(三黃者則硫黃雄黃雌黃也純陽之性擒制尤難若依彼神方明其火𠋫則亦可伏之矣)。

更能通得華池妙

　　(華池之名何止百數制之在氣功用不同更在沉研以通其妙)。

南北東西不可當

　　(功之成矣妙用縱橫掌視四方何往不適矣)。

神仙不死幾人存

　　(見素抱朴積德累功仙道既真谷神不死然洞天遐阻鼇山杳隔得長生久視者幾人存焉)。

欲界從頭是可論

　　(從凡入聖無不自欲界而昇諸天且修何妙用頗滌塵滓永處清虛事匪常情故可細而論也)。

真實自然歸至理

　　(至理淵曠非道不達但虛白其心真實其行則曉悟玄門如指諸掌也)。

狂顛逢見道須尊

　　(重為輕根靜為躁君且狂悖者良為未明玄旨正處勞生若見道明真則顛沛自歇故知清淨之理可化不善之人)。

分眀記取依經典

　　(老子云孔德之容唯道是從若依茲聖典佩服心腑則眾妙之門必可履踐尓)。

消息臨時度曉昬

　　(消息以時曉昬唯寂進退得度用捨合冝矣)。

四敘推遷由反覆

　　(歲時不駐所以偱環春秋推遷寒暑然攝生養道者不隨物而改變也)。

唯占日月順𠃵坤

　　(日御飛轡月魄輪空虧盈不差𠃵坤自順法而動靜其道乃光也)。

逍遙密化道希夷

　　(得理息羈冲虛放曠乃冂逍遙潛憑冈象寂寥無聲混漠無形乃希夷之道也)。

宗習羣流我詠之

　　(宗彼玄虛習乎妙道雖探幽賾秘孰窺其元我以詠之令知乎要矣)。

應是有情聽譬諭

　　(夫生我者道稟我者神猶性動為情情生昧道今可舉况設諭皆令悟入也)。

莫教虛度悟參差

　　(復垂慜誡再示玄虛慮雖悟得性為宗恐不至鍊形為要乃參差之毫𨤲矣)。

深窮動靜冝消息

　　(夫動舉靜移去道弥遠靜止動息乃合冲玄今可超動靜源出有無表窮達要妙消息玄虛也)。

惻隱玄元善所為

　　(太虛之先寂寥何有至精感激日之玄元今可惻彼幽隱善所作為終極乎道矣)。

性識更能通幻夢

　　(性可以洞神識可以鑒聖丁塵寰之幻夢不溺色聲明妙本以全真何須修鍊)。

恬然存相似生知

　　(虛白恬然樂於內澡雪存相潔於外乃形儼性靜蕭灑出塵指万法似生知固一氣為大道也)。

水精宮殿月華眀

　　(陽精注云水精宮殿帝后三妃九嬪所居日有九華月有十華)。

白玉為墻火不侵

　　(靈寶經云三清聖境假使陽極水灾陰窮火運三界消壞而三境不侵)。

八境風高駢羽駕

　　(八溟之府諸仙之境玄氣凝結清風益高羽駕爭行駢繁無盡)。

九重天上絳霞深

　　(仙天九重赤霞掩暎淨色可觀故謂之深)。

物情晃朗無遮隔

　　(神仙情性同日月之精英晃朗無遮明然自若)。

非是凡間比類尋

　　(人間物象俾不解者可以喻知仙界幽通比類奚及)。

汗澷真遊誰得到

　　(洞府幽都神居靈域非夫物外不拘之者曷遊真境之中)。

桂花香潔影森森

　　(蔢䓾桂樹異實名花影覆仙宮香浮神闕)。

從凡入聖作梯媒

　　(人若通道道亦通人人道相通超凡入聖故必假精修至鍊而作梯媒也)。

紅燄爐深豈易裁

　　(夫修大藥者必先置爐爐者鼎之丘郭也當灼灼紅燄之前宛有蓬萊之狀其間仰觀俯察明陰洞陽千變萬化未易裁也)。

點化縱橫名大藥

　　(惣五行而合體括四象以成形點石化金縱橫妙用故名大藥)。

催驅雜類謾成灰

　　(不達大丹之法者徒以世間雜類催促驅馳終無所益也)。

真鈆即是機關理

　　(太陰真精謂之真鈆也機關運處理盡其中矣)。

闇室皆明任眾猜

　　(自闇而明人莫能極故眾謾猜也)。

未究前言勞自苦

　　(前言之妙乃聖賢之密用也豈造次而明之不達而求之者徒自勞苦也)。

精窮玄妙樂康哉

　　(道之至也即玄之又玄妙之又妙必能精通窮究何樂如之而神用康也)。

交結從頭有順違

　　(地天交泰二儀相通順之則物類攸行違之則氣𠋫差㸦)。

方知霧散若雲飛

　　(莊子云積水上溢故為霧淮南子云山之出雲蒸柱潤礎斯皆積陰之盛也其或陰陽調暢象緯和平則霧之散雲之飛理皆如也)。

超凡入聖含金體

　　(抱素還朴儻積德而累功以石為金即自凡而入聖)。

拋棄迷蒙挂紫衣

　　(棄欺幻之術得虛通之門丹田既離於迷蒙紫車盡期於變化)。

細認消停無遠近

　　(差之毫𨤲失之千萬子細消息復何有於遠近乎)。

分明意外隱玄機

　　(大道分明離於言象超然意慮之外故玄機隱而難見)。

相逢配偶為閑事

　　(若陰陽和同則氣象諧偶萬彚通變俱不勞神雖庶事森羅而自可閑適矣)。

誰解調持得一歸

　　(夫天得一以清地得一以寧人得一以靈然則知者雖眾其能調理任持歸于得一之體者誠為難矣)。

昭宣形體思悠然

　　(覆載之內萬物生成皆得優游各遂其性也)。

郍是愚夫郍是仙

　　(仙凡雖殊妙道一致顯即登真脫屣昧乃觸事靣墻)。

不識饒教非遠近

　　(晦昧其道汩沒於真雖遠近有殊皆不可求其及也)。

悞來何事苦相懸

　　(或達虛无之理只在𠛴郍前念猶自懵然後念杳無鄙隔)。

含容裏外無諸物

　　(既達其理靜慮安神內即萬想俱捐外即一物無狀矣)。

象法其由語話詮

　　(法顯形象言可詮量語默之間同歸大道)。

品格調高奔世界

　　(神仙品格邈乎高尚所以乘雲躡虛游四荒八極之外也)。

任從他寶四周遷

　　(仙都日月難究遐長既得逍遙任從遷改)。

知之修鍊但辛勤

　　(修鍊之士今古尤多知之者可以造玄微昧之者無以達其妙孜孜矻矻唯務辛勤)。

苦志由來離六塵

　　(然以燒丹鍊石苦志勞神要在鄙弃諠譁蠲除嗜慾六塵既息万慮寂焉)。

金鼎乍分紅燄火

　　(庚辛應象成兊鼎以含真丙丁助陽藉离火而養氣輝華紅燄顥結玄霜)。

月魂高鎻碧潭津

　　(金液成丹月華流潤高陟煙霄之上深窮玄妙之津)。

深思五嶺凡間路

　　(五嶺路𭭛深思遐遠千谿万壑峭拔峯巒未出塵寰俱非聖轍)。

好作三天物外人

　　(三天麗境万象之尊脫屣塵寰逍遙物外好真之侶善思齊焉)。

萬里州通寬世俗

　　(四海混同九州萬里寬分宇宙通貫遐陬變世俗之澆漓盡淳風之化洽)。

清虛境象善求真

　　(海晏河清天寧地肅二儀昭泰万彚清虛既属良時道冝進取)。

如來秘法諭恒沙

　　(夫心印密傳靈符玄授演九藏之奧窮萬法之源林葉不足以比其多恒河可以為其喻)。

須是鈆開汞上花

　　(一㕛始生五陰方下花既生於汞上藥必熟於鼎中)。

燒鍊勿令傷血脉

　　(夫欲鍊胎易質革穢除腐神形合契白日輕舉者務養其性命有其血脉也)。

凡情散亂損黃牙

　　(道者至靜為宗精思為用自然神感有靈凡情不亂黃牙自成矣)。

离男合度分明說

　　(夫金丹大鼎研味真奧八卦以成其序男女以別其位也)。

坎女和同不用誇

　　(四神當位龍虎相逢丹砂必成谷神長在故不自矜失於道體)。

大矣日中成九轉

　　(日中九轉十月玄功烹鍊既精名殊次第即湛陰粉靣等也)。

紅漿一飲到仙家

　　(道者萬物之奧羣情之望肺膓既沃於紅漿形體必棲於碧落)。

還源根本沓難窮

　　(歸根復命得道之常真曰大還全非九轉斯之妙旨冲寞難窮)。

秘密玄微造化中

　　(養素還淳功齊造化玄開秘訣包括無遺)。

白日昬迷常不見

　　(雖曰玄微其道明白如日之照本自無私學者迷之瞑然無覩)。

青龍霧曉大家同

　　(龍象太陽光充宇內五行有犯如霧昬蒙霧廓曉天無幽不燭故曰大同)。

陰陽表裏和煙碧

　　(丹分內外二氣相資交泰混融纖塵不翳如煙一色凝碧虛明)。

天地相鮮似火紅

　　(陰陽相契功用自今神光炳然交徹二位如火之盛紅燄晶熒)。

直要審詳知道理

　　(差之秋毫天地懸隔未窮玄旨曷望成功)。

丹成千載上昇功

　　(神丹既就妙用克彰足保遐齡上登仙界)。

御製逍遙詠卷第八

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第九(七言)　輕

還元到即見真歸

　　(德經云萬物並作吾以觀其復即是反於靜而歸於真淳源既還何所不適)。

不是虛傳羽化飛

　　(其道既真其神必靈故得脫屣人間羽化象外儻傳之虛妄又安得御風桒雲飛騰碧落者哉)。

大道勿將閑設用

　　(大道汎兮其可左右盖周應物用無所偏名且非閑妄施為得臻至極也)。

精修別得便忘機

　　(精勤以修方達妙旨便能外其形忘其機縱玄黃相鮮榮枯倚伏何有於我哉)。

安排穩入龍宮內

　　(結汞以處室鑄鼎以營宅抱陽而居以順其制故安詳穩細庶成其功尓)。

變易終藏虎鼎威

　　(龍虎分位水火交養氣類相生變化倐忽道遠乎哉誠可明矣)。

豁達𠃵坤神妙理

　　(神妙之理𠃵坤之象雖豁達無際而幽微罕測自非理合元和功究造化何能修鍊者哉)。

逍遙鈆汞共相依

　　(汞無自成之理金無獨變之道故轉鈆為金化砂為汞魂魄相依逍遙養育自然而然唯聖作則矣)。

鶴骨巖巖混世間

　　(夫抱真一靈根之氣者雖鶴骨巖巖居塵無染混然成性陶陶然於世間也)。

不侵寒暑似童顏

　　(夫慕道者固精魂御神智噐有陰陽之革形無寒暑之遷自若童顏也)。

精神爽麗言千典

　　(黜乎嗜慾隳彼聽明恬澹純素體和神清縱談無據盡契無為者哉)。

舉步如飛思慮閑

　　(其翔非翼其動非心彰乎得理無方優游不滯也)。

起坐問他修鍊法

　　(雖情向於道而心未洞明即師範有規請益宗旨者矣)。

亂將詞理勿交関

　　(苟未達至理者妄陳旨徒引玄𥦎於飽氣作仙方以保籙為神要者遠矣)。

生來靜却凢愚見

　　(夫稟道而生主氣而形凡情不可聖愚見不可仙今可靜凡情息愚見功乃著矣)。

又說三仙有大還

　　(夫望九府之真虛說三仙之秘藥至澄其一乃就大還矣)。

停騰火𠋫詰炎山

　　(子母相生陰陽固守一𠋫不差大藥成就是以詰火能生於土為萬物之基故曰炎中)。

九轉方能濟世間

　　(神丹九轉至功告成方能愽施濟眾大惠無盡)。

玉蘃花開真可愛

　　(琪樹含芳瓊柯吐艶類大丹之潔白美皓氣之凝真)。

紅爐鼎內境幽閑

　　(以天地為爐鼎融至道為大藥自然神境熙和萬慮閑默)。

人逢藥就延長久

　　(道與氣凝丹與神會道氣混然長生久視)。

羽駕仙迎返少顏

　　(同聲相應同氣相求眾仙𨒦之易老為少者矣)。

盡在目前非是遠

　　(道在目前如眼有睫雖近而不可見也)。

定知時日好登攀

　　(銘中銘曰至道不煩易曉難精淡薄無味一物常雲如谷響應動靜無形超凡入聖䪺覺䪺明)。

泥丸本是命根宮

　　(泥丸者居兩眉之開顯處高而正中也朝礼之法以簡叩於泥丸表存神而守中即延命之宮也)。

消息臨時語話通

　　(至道不噐上士勤行復性命之本源閉氣味之戶牖以時消息何往不通)。

大道比來行氣術

　　(緘縢六志扄鑰百骸儻養氣於丹田必御風於象外此乃大道本來之用也)。

其餘効驗藉陰功

　　(內抱清虛守其中正外禁嗜欲行乎好生期仙品之躋陞藉陰功之佐助)。

物情之理皆清淨

　　(道通萬彚物物皆周俱生冲淡之中皆符清淨之理)。

造化玄微事莫同

　　(大地造化真境玄微或遺形勞神或尊道貴德雖理歸一楑而所行之事或有不同者哉)。

珎重此言深可意

　　(指修鍊之要門述長生之妙訣此之言教如珎寶之可重焉)。

腹中日運鼎花空

　　(運六氣於腹中丹臺已淨飛雪花於鼎上六藥昇空業就功成不離於陰陽之二氣也)。

無名蹤跡故難興

　　(道本無名不皎不昧欲究蹤跡難興探[(└@(耜-耒))*責]之心矣)。

智者消詳冷似冰

　　(達士詳其妙道遠在天地近合人身淡而無味有如冰也)。

廓落異端隨日變

　　(修道之云若放曠其志異端其心逐時變動去道遠矣)。

乖違法度受天懲

　　(人乖道要凝神而神散養氣而氣濁不絕三尸之仇故受天譴謫矣)。

機關勿使招他謗

　　(人之用心動念但自任真或用機関必招物議也)。

亮直溫和自舉升

　　(壯志似矢之直溫知遶指之柔豈爵祑為酬或神仙可冀也)。

好事相宗堪䡄範

　　(非修鍊得志即經籍自娛皆可宗師永堪䡄範也)。

方言內外一般稱

　　(內即遵老氏之玄微外乃究仲尼之典誥同源異𣲖皆歸乎一揆)。

天生顏㒵幾何般

　　(天地大德生乎萬物清氣昇而生其智濁氣沉而產乎愚愚智非同故多般也)。

鶴骨飡霞厭俗觀

　　(松筋鶴骨御氣湌霞道契丹經名標仙籍厭乎塵俗唯道是觀)。

赤水華池誰法則

　　(金丹之要妙在赤水華池又云赤水即神華池即氣神氣相保故能長生道本無根修之永固知誰之法則乎)。

白銀為𮤢又堪看

　　(丹成道在宮闕白銀紫府輝華群聖具瞻矣)。

來傳音旨俱然混

　　(杳𥦎之精恍惚之物此乃從來所傳之音旨道隱虛無俱然混也)。

位有尊𢌿勿異端

　　(八卦之宮四神之象慎終至始自有尊𢌿一氣而成無異端也)。

逆順之中關理性

　　(順之則契其陰陽逆之則背於道德順逆之義関乎真性矣)。

心田靜外豈相干

　　(心田既靜諸塵不生道守天真氣唯抱一任世萬緣豈相干也)。

靈草靈砂起自然

　　(若夫靈芝內茂絳砂自真何假乎九洞飡霞十洲採藥尓)。

却將非外亂烹煎

　　(夫含養之道陰陽烹鍊不在乎五金何關於八石也)。

黃牙成土堪名藥

　　(夫金因土生水從金長水土合度藥物万滋也)。

秋石為胎本是鈆

　　(貞吉含章與時消息既月華而為秋石用鈆體以為元胎矣)。

樂道逢來折且喜

　　(夫人寄情於冲寞達命於上玄怡然自得以遨以遊也)。

周知體認更完全

　　(智周萬象道洽群垊去甚去奢知白守黑也)。

陽施陰授冝消息

　　(嗉籥萬彚消息陰陽以油知為氣以含養為功故老子云萬物負陰而𢩽陽也)。

不識時人在眼前

　　(見素抱朴少私寡欲用之不知覽之不見)。

逍遙我命在玄穹

　　(既逍遙而廣大知我命以遐長盖動合於天真諒靜遵於冲邈故云在玄穹也)。

鶴宿霞𥙘景致中

　　(鶴宿幽深霞𥙘縹緲養天和而自得縱消息以誰窮雖景致而頗類於神仙實玄功而咸歸於妙道)。

自得安寧兼養道

　　(心既適而無累身即安而愈寧道自人隆故能兼養矣)。

更將利益屏群雄

　　(始固於身終利於人在至聖以居尊即群雄而自屏)。

淵深引古知今用

　　(以今况古將古證今語其道也則至深明其用也則無擁)。

劈斫區分盡可通

　　(利刃投虛纖芒不挂萬機獨断一以貫之故無不通也)。

和暢五音從豁達

　　(大樂者與天地同和必和而暢之即五音無爽乃豁達之象眀矣)。

𠃵坤之內靄溟濛

　　(陰陽以和人神咸頼天地交感萬物化成所謂靄然無極也溟濛盛㒵)。

巔峯一望水深潭

　　(上窮磅礴下極滄溟欲逗機冝遐觀庶類)。

誰解緣情語話堪

　　(高談至道亦假緣情堪與其言一何鮮矣)。

暗室自開眀日月

　　(遁世養蒙如棲暗室皎然方寸二耀齊明)。

道心奇異老山菴

　　(道之高也情乃澹然雖邇色聲自忘嗜欲逈超塵鞅如老山菴妙契希夷故稱奇異)。

研窮妙理真消息

　　(虛無之道理極幽深若不研精曷通消息)。

誡忌先賢讓不貪

　　(自古賢達皆以推讓為先不貪為寶今言誡忌者不令背於此道也)。

稽古尚為今法則

　　(考諸古聖作則萬邦民到乎本𠈟之如日月矣)。

愚蒙太甚苦談談

　　(是非得失目擊道存智者玄通一言以蔽愚蒙不敏徒爾云云)。

千年福壽自由人

　　(周書五福曰富曰壽豈况筭永神仙祿深天爵此盖靈臺妙運陰德潛施在我致之非他人與也)。

萬象星羅𠈟在身

　　(萬象森聳若星羅列所以人法天而歸於道故𠈟觀俯察皆由於身也)。

寶馬不教龜鱉乳

　　(物以群分者各稟其性也且沠兔不能乳馬况龜鱉之類豈得哺良驥哉)。

嘉禾湏問穀田神

　　(食為民天故以豐年為上瑞今嵗時不害嘉禾屢產盖后稷為穀田之神橎植由敘故可問甚根源也)。

根株種植華池內

　　(金洼二堂乃華池也若種植道性則深根固蔕潤盈不竭可利萬神也)。

藥鼎煎催運火勻

　　(火𠋫既勻藥成有自故假煎催之力立期變化之功尓)。

混沌分來皆是道

　　(混沌未判道性莫顯洎清濁既分妙用咸被所以萬物由是而生故知非道而何)。

二儀交感八方親

　　(天高也而無私覆地里也而無私載故使庶彙致和八方攸仰睦親之義在於斯矣)。

非人口似瀉汾河

　　(人口如川不可暫止易繫辭云誣善之人其詞游雖邪辯而揵喻若河流無所益也)。

此軰塵中有甚多

　　(濛濛六合之內櫌櫌塵埃悠悠天地之間豈知道德也)。

心恨㒵恭無定止

　　(㒵雖恭肅心多佷戾動與道乖故無定止)。

舌誇端正乱乖訛

　　(華詞不實端正自誇愈致乖訛終無所取)。

為官善政身榮祿

　　(受之以爵命之以政身既榮矣祿亦多矣)。

利劒休教石上磨

　　(神劒之利非假淬磨至人雖賢亦湏任用)。

立待滿盈舡䧟水

　　(人道𢙣盈天何可欺如舟被溺抵掌可待)。

惡風從被海神拖

　　(且鬼神𡧱盈聡明正直故以惡風寄怒懲勸於人也)。

精詳語議四門開

　　(夫修鍊大丹必先精詳語論竆乎四象所謂青龍白虎等四象之門也)。

舒慘陽和意外裁

　　(陽舒陰[慘-(彰-章)+小]之象剛柔伏制之機意外品裁見乎精鍊)。

遠見風塵思往事

　　(竆修鍊之至道見物外之風塵先達可觀堪思往事)。

無窮日月去還來

　　(精純功力無弃光陰不為日月之遷流從任四時之還往)。

樂耶栺趣歸三體

　　(妄修傍通之術制伏鈆汞之徒指趣俱邪盡歸三體三體者白金黑水之流也)。

周旋道理遍九垓

　　(虛通真性窮達玄源道理周旋九垓咸遍廣雅云九天之外次曰九垓)。

賢聖人天常法則

　　(夫大道有常為物之凖也是以賢聖人天莫不皆依至道用為恒式)。

𡖖雲嶺上白皚皚

　　(天一爐開玄丹功畢高昇仙嶺類彼𡖖雲)。

飛騰自在莫教賖

　　(鍊彼金膏調茲玉液雖飛輝騰彩自在相鮮而勿令蹤跡有賖遠也)。

坎女离男共一家

　　(九還之妙七反之門太陰以坎女彰名太陽以离男標位既長養發生之道無外是曰一家矣)。

無礙逍遙通智慧

　　(盈虛消息動靜旁通無礙則隨機入妙逍遙則觸類資玄故咸通於智慧也)。

將求利樂勿湏誇

　　(夫體道居中凝神太極本期利樂於世寧湏誇衒於人)。

靈根就看和春雪

　　(萬化通神靈根儼若𡨋心大鼎就看孤摽舉體輕明宛和春雪)。

神室之中有綘砂

　　(丹品鼎位神室在中一九氣以弥精統三才而益著故能成斯上藥就彼絳砂)。

彼是彼非堪可重

　　(道無所是理無所非是非雙遣何可輕焉)。

常娥倚樹笑唅呀

　　(仙桂搖輝常娥笑倚頗盡逍遙之興實由至藥之功)。

貪染猶來理不通

　　(道性清淨體本冲和或貪染於聲塵則於理而多擁矣)。

虛勞嵗月面西東

　　(調元養氣随陽順陰若躭染之人功積難就徒勞嵗月面於西陰東陽者焉)。

從前自是凡心別

　　(淳素之元本周萬物迨從太始寧起塵機只於無名之宗倐起有象之解乃從混朴自起凢心)。

利益湏歸上帝功

　　(變浮囂之性成神妙之功沐浴玄風利益群品超凡入聖實上帝之力也)。

洞府名高同景致

　　(神遊洞府名在丹臺飲沆𤅈之精居逍遙之上朝遊夕處景致皆同)。

塵泥蹤跡莫知空

　　(存濁滯滓不果輕昇跡既混於塵泥心豈達於𡨋寂)。

去非但向鈆中作

　　(去非以存是弃偽以㽞玄澄神但向於真鈆久視自符於至理也)。

變化飛騰大道雄

　　(變陰陽以在𠋫化鈆汞以為金丹砂赫赫以飛騰大道雄雄而𡨋契者矣)。

達道真人見者稀

　　(慎內閇外以金液灌身謂之真人浮世之流罕得值也)。

豈教容易等閑知

　　(蜉蝣之者以智自燒以明自賊杳靄妙旨豈容易知乎)。

陰陽造化無非實

　　(金母為女仙之宗陽為男仙之主挻埴萬彙成實形象矣)。

天地元精動合冝

　　(玄功歸一萬物生焉易曰天地以順動故日月不過而四時不忒也)。

功行三千湏及物

　　(陰德廣施功行及物自然動合大道通杳達𡨋矣)。

還丹九轉上昇時

　　(還丹者建寅之辰自子及申七返九還功畢而成丹也得之昇仙矣)。

忙中嵗月忙中遣

　　(流年迅速疾若隟駒鍊志清神以道消遣也)。

我本愚來性不移

　　(深藏若虛盛德若愚盖稟性自然老子曰我愚人之心純純乃不移矣)。

拪心隱逸故非常

　　(夫欲拪其心藏其用或山或藪或市或朝任性陶真放情隱逸跡異鄙俗故非常也)。

大約恒持要久長

　　(大約守道庶乎養神務在恒常任持逍遙其性匪徒旦夕貴在久長)。

清淨好為皆是益

　　(離塵絕欲息念拪真道契無為皆順清淨而能愽施濟眾善行無轍也)。

周旋理度審安詳

　　(生成之理䂓矩之度原始要終唯務周旋審安詳也)。

法𠃵馭物湏平穩

　　(法天作則體道臨民翼翼小心兢兢馭朽既齊七政則平穩矣)。

順日成功自酌量

　　(成功順日鑒物無私道在向眀勉而自酌)。

倐忽之間堪疋配

　　(倐忽變化疋配合冝存之養神而合於理)。

臨時巧拙見圓方

　　(夫慕道者隨其方而任於圓逐其巧而順其拙臨時制遏可不明哉)。

香湯沐浴更齋清

　　(大藥將成至靜為懷齊沐為務向星壇而稽顙端玉簡以凝神)。

運動形軀四體輕

　　(若屈伸道引消息神氣必真目於玄関遊心於無外也)。

魔鬼自然生怕怖

　　(一㕛始生八卦既定神室密靈於內秘丹臺已継於仙名何魔鬼之不驚也)。

神魂必定轉安寧

　　(夫將躁制之以寧將邪閑之以貞將濁澄之以清優哉游哉不欲不營)。

從無入有皆真實

　　(必若怡心𢬃制所恱靜默元和抱一者是從無而入有務實以去華也)。

去住何難妙㝡精

　　(陰氣盡祛陽靈益著則神妙無方然後絳宮可往赤水得游尓)。

五行聚散歸一體

　　(且陰陽混蒸以主萬物散則物物皆句聚乃㸦相涉入)。

靈源不用苦煎烹

　　(士有烹金鍊骨鶴宿霞棲者殊不知內養靈丹外固華池者也)。

一身獨善欲何之

　　(或棲土窟或捨風瓢唯務叩虛𠕀思兼濟優遊卒嵗亦奚以為)。

爭及衣[冠-元+示]解撫綏

　　(豈若跡脫塵泥身榮簪組上弼諧於皇極下撫育於蒼生名耀簡章傳乎永世)。

浮世淺情無限量

　　(悠悠塵俗溺在勞生向道之情率多澆薄則知迷者邈矣無涯)。

愚蒙自是不相䂓

　　(親仁善隣國之寶也而愚者自用不能思齊如玉不琢不成噐爾)。

直須憑仗分眀說

　　(民之未信化之未至是以聖人垂訓令發蒙於庶品也)。

詰取靈源問得知

　　(靈粹之源天真自性賢愚貴賤一以貫之未遇發揮莫知其妙)。

要覔洞中閑日月

　　(若不虛心合道與物齊真欲訪洞天別求日月忘源逐𣲖不亦迷乎)。

除將濟事謾非為

　　(上善若木水善利萬物苟非體道生成康濟天下者皆非聖人之所為也)。

尋思道味詠吟哦

　　(道體淳和養月正性既非覿覽而可求但且吟哦而寄詠矣)。

去住先賢有幾何

　　(在昔賢達之士去者不可追住者有其幾於去住之間得道怡神演暢情性者又有幾也)。

性識無凝関要妙

　　(飄風驟雨或終日不息則傷損尤甚亦如學道之流執滯言教則虛無莫達今既性識凝寂何要妙之旨而不通曉哉)。

浮沉依約不言多

　　(道源澄湛不隨物變今或心徇浮沉情無凖的依約有之便違妙理何必更言多也)。

但將子細分眀說

　　(天何言哉四時行焉萬物生焉而况大道至微非言不顯故假子細披陳指其玄奧布於耳目也)。

猶恐閑非却被魔

　　(魔能敗正非能抑是唯妙本眀白皎若丹青而誠信不堅追悔或有也)。

救世比來心所願

　　(真人御世心存拯物所以恒守雌靜務在含育致百度惟貞萬彚咸若尓)。

逍遙盡入扣玄歌

　　(扣寂課虛冝詠逍遙之理全真抱一堪栽玄妙之歌豈惟動天地感鬼神者哉)。

鈆汞丹方不謾論

　　(真鈆真汞乃造化之精微寶鼎金丹豈容易而論也)。

同歸一體有玄門

　　(然藥有千宗而同歸一致事通百累理極玄門玄之又玄皆貫乎道也)。

剛柔產取黃牙樹

　　(陰剛陽柔內外相制仗水火之二氣固天地之真精乃產黃牙成其寶樹矣)。

遠近先眀赤水魂

　　(遠摽外象近指內精漱玄液於神魂要先凝於赤水)。

化質昭然清日月

　　(自始至終從凢入聖變無名之魄成有象之形昭昭然同日月而明著矣)。

縱橫無礙杳𠃵坤

　　(妙用無方縱橫莫測杳然𠃵坤之內變化陰陽之中寂兮寥兮非神聖而不知)。

龍吟虎嘯真非是

　　(龍虎相從風雲㸦起氣象符偶感應道交曰是曰非皆不離於相生之道也)。

霧散雲飛似雨奔

　　(陽陰𠋫足天地爐開赫弈丹砂倐忽而就若雲飛而霧散似電走以雨奔者焉)。

御製逍遙詠卷第九

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第十(七言)　輕

道妙懷真紀異常

　　(至道體虛用虛含妙鴻纖不弃綱紀恒存故曰異常)。

人間天上若存亡

　　(至體周通至性無礙存而下有亡所不無道經云無狀之狀無物之象是謂惚恍)。

潛機物類多中覷

　　(潛運玄機何往弗濟應乎萬化生成密觀)。

納取虛無定久長

　　(體道治物功成不矜自然與天地同休能長且久也)。

碧落遨遊歸洞府

　　(大丹既服仙界如歸恣羽駕之盤遊見玄功之不忒)。

黃金不買自馨香

　　(河車正氣金砂妙丹本自天成豈勞力致馨香襲景善不可加)。

叅同契合諸經說

　　(達人著述妙不師心契往聖之玄言作今時之洪範)。

精魄𡙸來爛紫光

　　(得真一之氣精魄我還類脫五行超絕五色乃強名乎紫光也)。

無為道大入幽玄

　　(老子云域中有四大道大天大地大王亦大是知無為妙道廣大無比盡入幽玄之理也)。

幾許風光慕昔賢

　　(惟昔聖賢也儲精養神其門不一若黃石公之遐壽赤松子之長生風光靄然論情幾許實堪傾慕也)。

對境盡同閑見識

　　(體道之士動契真空對境忘懷觸途無礙故盡同閑見識也)。

忙中皆是急相煎

　　(冲虛一失萬慮忙然動必區區疾猶烈焰故不可也)。

配匹直湏寬雅淡

　　(日精月華之為妙也配而匹之務盡玄微方明至益必湏寬縛于懷雅淡乎性也)。

會有逢時不偶然

　　(盡九轉之法度成五色之靈丹會當逢遇之時故不偶然也)。

修鍊但教堅志氣

　　(夫壽延金石跡御風雲振物外之清摽顯域中之高蹈豈不弥堅志氣終契自然也)。

叅詳穩審更周旋

　　(叅而同之詳而用之尤冝穩約審細則更甚周旋乃長養之道盡矣)。

含胎長養盡籠羅

　　(世日一陽迨乎秋望在胎十月含育英華凡云長養之資盡在籠羅之內)。

豈離玄談道理麼

　　(聖人談其玄門後學募其師範雖千變萬化然豈離於妙道耶)。

狐兔幾曾能乳馬

　　(鷰雀不生於鳳皇狐兔不乳於良馬得非氣貴純一小不育大者乎)。

麥田斷定不生禾

　　(蓬麻性異禾麥根殊且夫道尚真淳日經誡雜是知一氣不可相乱也)。

目前便是真佳境

　　(於北守氣道豈遠乎丹田或合於冲虛目前便為於真境)。

汞內消停自合和

　　(以四神之靈和二氣之妙汞內之消停得所玄中之寥廓自通裏外體和長生可保)。

認取門庭深見解

　　(開二八之門隨龍虎之𠋫依之修鍊便契杳𡨋體認不虛是深見解矣)。

紅砂奇異湧恒河

　　(十臺告曉金鼎成功赫弈紅砂顯彰奇異湧變無盡如崑丘之注恒水焉)。

人心多是少相投

　　(人心不同猶若其面所以水火不可相濟善惡不可同塗相投之心實為鮮矣)。

非識塵中上品流

　　(大隱居䣑真人由是混迹塵世或顯矣晦中下之流故不識辯也)。

不見真宗歸物理

　　(不曉清簡無為之旨混合自然之玄以此冲虛同臻物理也)。

難知妙道後先休

　　(非常道之玄豈名言而可及是以聖人後其身而身先故難知也)。

生前內鼎冝烹鍊

　　(人生瞬息冝以修身養道精思鍊志吐濁納清矣)。

殊勝華池好漸修

　　(神水華池功玄理奧深知法妙好漸修之矣)。

但見完全憑土德

　　(知之修鍊仗五行以皃全故土有五德終始用之不可暫捨也)。

能調火𠋫藥皆秋

　　(志士得日時昇降火𠋫進退秋後寸草秀實所以金丹此時功畢矣)。

玄之玄又見真空

　　(當欲而無欲謂之玄以玄遣執故云又玄萬法斯了見真空矣)。

巧拙臨時要妙中

　　(智者常守清淨愚者迷於道源如能解心釋神返照正性乃要妙之本)。

大智伏藏知遠近

　　(大智若愚故伏藏也洞達古今故知遠近)。

纖微盡達了然通

　　(洞精鑑微無幽不燭達其道本了然而通)。

周旋物性誰區別

　　(物任其往各得所冝大道區分故周旋也)。

坦蕩由來是且同

　　(姒道虛極坦然寬大其來懸遠混而且同)。

境致三才隨有位

　　(天能覆之地能載之人民定之且萬物苞含和柔守本隨有位也)。

神光照室瑩西東

　　(靈源妙性謂之神光洞曉內真故云照室融輝瑩徹自西自東)。

還丹未就且降魔

　　(夫欲勤𨦣湛陰勵操於粉面者猶慮藥中狼虎貴且降魔矣)。

二八從教細攪和

　　(鈆基汞子陰稟陽胎來從二八之門起自一𪠲生處如膠與漆真契攪和故𦒳子云唯之與阿相去幾何)。

离火催駈凡入聖

　　(士欲酣飲雲槳永服沆瀣者必從凡而漸聖絳砂而离火矣)。

坎鈆功力甚僂儸

　　(金花凝液抱一含真功與造化爭權妙在僂儸者矣)。

紅塵自化真堪貴

　　(神室內秘凝永將成明𤗉者走於紅塵烚下全𠬧於碧微)。

白雪增盈不用多

　　(白雪功成增盈得理妙符神用雅契玄津者矣)。

九轉龍吟成虎嘯

　　(青龍若吟白虎必嘯故易云雲從龍風從虎聖人作而萬物覩)。

人非人是狀巍峨

　　(夫首象蓬山旁分垣闕既顯巍峨之狀復彰尊貴之名既絕是非共生珎仰也)。

難求的當問愚癡

　　(欲叩玄関湏親上智求諸孤陋惟益其疑如問道於瞽者爾)。

𨚗箇堪言好事知

　　(學者雖眾尤多泣歧孰知其微堪可稱譽)。

名利猛貪無有足

　　(名湏副實利要無苟若不度德知命貪猥無厭是不知止足也)。

多端動止沒䂓儀

　　(千途萬轍馳騁鋒鋩動靜咸非寧符教義作偽日拙斯之謂歟)。

浮生不實將何用

　　(儒稱務本道貴去華巧偽日新終身何益玉虱無當何所用哉)。

欲把非常亂作為

　　(不恒其德或承之羞專用非常實為紊亂)。

謾語饒教能配類

　　(欺天罔俗言不由衷畫空成有轉白為黑巧生品配其鋒蒠當)。

一朝患害殢他誰

　　(罪既貫盈必速其禍自貽伊戚不可尤人)。

千般萬類不相逢

　　(道非聲色故寂寥虛靜不可以有象求縱機巧千途奇詭萬狀豈可得而逢也)。

天地尊卑豈易窮

　　(天尊地卑𠃵坤定矣及賾其至微窮其幽秘其惟聖人乎)。

海岳高深隨日轉

　　(日月不停由如磨蟻是使石爛南山塵飛北海高深之固尚尓危脆之物豈得長存者哉)。

神仙聚樂隱塵中

　　(世代之人為五色五音之所惑乱故神沮氣濁不能輕舉適意令真仙之流窒嗜欲門處清淨域雖隱塵中亦常聚樂盖心無可欲之所污染也)。

鮮求名利知貪少

　　(老子云名與身孰親身與貨孰多此盖昔人欲令去功名擲珠玉而全真養和今貪求既鮮悔吝不生可幾於道也)。

多事閑忙惣是空

　　(為學日益為道日損便能增見聞悟道體令翻習不稽之事務非理之忙無實可憑緫成空也)。

幾箇心賢平坦蕩

　　(內省不疚先執厥中心既賢明情惟坦蕩久而不渝者幾人于斯)。

十洲三島自從容

　　(海湧十洲鼇負三島顏不耗於日月壽不促於寒暑今既塞九竅之邪戮三尸之鬼從容仙府何所阻焉)。

含元得一本真宗

　　(含和元氣得一冲虛本妙道之祖宗皆𡨋漢之真要)。

悞者平論惣是空

　　(昧乎大理悞致論量詮萬類以全空述冲元之非有背矣哉廢乎表裏也)。

萬象都來皆俻[婁*殳]

　　(廣而不可量微而不可察混漠無際皆萬象之端俻在其閒矣)。

千言譬諭了然通

　　(御物指真俻乎上士而中下者形乎諭况舉設言端方能通解也)。

才高俊彥優堪賞

　　(才高至理氣俊怡神寄塵境以優游踐仙鄉而賞翫矣)。

竊祿偷安有異同

　　(尸祿素飡氶顏順旨噂沓背憎反道敗德與夫夔龍輔政房杜佐君一何異哉)。

唯願他心如似我

　　(聖人無心盖從民所欲務彼清淨思復淳和使天下一同皆為善也)。

不教䧟惡罪身中

　　(不䧟物於不義但教人以知方罪漸滌於身中跡或升於象外矣)。

𠃵関萬象審消停

　　(夫修金藥六丹神符凝液必先體高天之物象審兩曜之盈虛消息變通凖繩造化)。

子母相傳日月精

　　(積陽之魄為母積陰之魄為子母子相成成乎大藥)。

產藥要教千日化

　　(法天修鍊妙極至玄金鼎三年藥成千日)。

玄門全藉五行清

　　(大哉玄門神仙至教仗五行之精潔立修進之功夫)。

靈胎脫體方知聖

　　(始託黃牙為母終成凝液之形故云脫落五行身登上品)。

鈆汞梯媒不是名

　　(以鈆以汞為梯為媒少遵修鍊之功未是至神之号)。

金鼎就來從變質

　　(積功累德藥變鼎中非五色之可求顯二儀之力大)。

陽和陰氣兩俱生

　　(陽氣純和陰氣純靜二氣交感大藥成矣)。

九重天上帝仙居

　　(楚辤云圓則九重居天圓而九重也彼天之上天帝列仙以居之盖得自然太真之道惣三清而無外凝一氣以渾同也)。

愚昧求真道理踈

　　(愚茲妙境昧彼玄津繫風捕影之流却粒茹芝之士求真失趣與道轉踈)。

混沌初分長日月

　　(河圖括地象云易有太極是生兩儀兩儀未分其氣混沌混沌既分伏者為天清也偃者為地濁也在天成象故有日月之道行焉盖與入地而同𠇲也)。

精魂聚散記丹書

　　(龍虎相對魂魄相求或聚或散具載丹經)。

离男坎女皆相類

　　(二位相生配合日月氣類交感萬物化成)。

壬子丙丁異境殊

　　(自子及午為陽位也一陽既生二元合體土王四序羅列終始且火能生土寄治丙丁故云異境也)。

歷刧因緣隨世在

　　(靈骨挺生袖襟獨秀因從浩刧緣熟于今雖世世恒存也)。

陰功及物㝡玄殊

　　(玄德動天陰功及物既優既遠且玄且殊)。

神水華池妙更精

　　(神水華池者九轉之第五轉也有若息遊慮於神水澄浩氣於華池道在茲乎精而復妙)。

非鈆非汞妄于名

　　(真丹之體也不待神靈而生不待陰陽而形不待日月而明不待舟車而行其道自然非聖不達若於鈆汞而求者是謂妄干其名焉)。

河車本是延齡藥

　　(千載紫河車者九轉之第七轉也斯乃功將漸就體變河車未階化羽之期先示延齡之力)。

戊子從教配類成

　　(戊為土也土從火生子為水也水居陰位一佐一助一伏一飛配類五行成于至藥)。

朱雀坎虵安在後

　　(南离為朱雀北坎為騰虵安置丹爐然後為得)。

青龍白虎免交爭

　　(東之陽春青龍在矣西之肅殺白虎居焉欲免咬侵冝各處其方位也)。

若使真金全二八

　　(龍虎金丹之九轉也自夘至酉十月之功若能體彼神玄全乎二八之𠋫者無不成金矣)。

何憂住世不長生

　　(妙道有成神丹克就去則乘風御氣生則久視長生何往弗藏無所憂矣)。

還知受氣稟天然

　　(道與氣凝故道氣混然是以氣住神住神住形存乃天然也)。

百法方為事理全

　　(金丹之術百數其要在神水華池配合混融方全事理)。

假合都來歸至道

　　(天地動用之玄陰陽運轉之妙五星四象惣合虛無也)。

修持遠大更通玄

　　(爰從太易直至坎离二卦其間從無生有從有生無遞相含養乃更通玄妙矣)。

二儀交感成祥瑞

　　(日盈月滿㸦為相生陰陽數就方成丹矣)。

八卦剛柔被俗牽

　　(聖人託易象立卦𠋫發智者而悟真英豈彼浮俗而能消息焉)。

何謂此中生恍惚

　　(志修大藥動契天機何在狐疑強生恍惚也)。

直湏欵曲細精研

　　(靜而思之精而鍊之直湏通幽洞微必證徹視證聽者也)。

玄門至道故無涯

　　(深妙之用生乎萬物謂之玄門虛極妙性應用無方目之至道應機設教故無涯也)。

自是人心所見邪

　　(道本凝然志當歸一學者迷真動而有變故所見邪也)。

智識未能通大藥

　　(金丹大藥其旨深玄或智識淺微豈精通深妙也)。

豈將容易擬榮家

　　(一失玄津動皆是妄既無所得何可榮家乎)。

千年聖境何虛謬

　　(洞天聖境道在長生或住壽於千年或延齡於萬世事豈虛設想無謬焉)。

百刧曾修不用遮

　　(夫達其道遇其真或百刧以修心或千生而鍊行福緣善慶形直影端矣)。

龍虎欲成堪鍊鼎

　　(陰陽交感龍虎功成妙契真玄乃同鍊鼎矣)。

勿為利路亂交加

　　(夫欲滌除玄覽象外求真鶴駕驂鸞龍軒濟物或布利而乱心成交加矣)。

論功湏是一陽初

　　(夫造萬物之基湏向一陽之始鴻漸於陸九層之初矣)。

二八調和作楷模

　　(結氣朱英金花凝液初二八之交配畢子母以相生)。

固濟但牢封密閉

　　(八卦為爐四神護衛猶荊山之蘊玉若岱嶽以泥金)。

莫教中道有差殊

　　(德冠五行爰從真一青乃東方為首黃仍中道稱尊甚勿差殊極湏秘密)。

依時消息專心記

　　(將欲神棲於靈寶消息於洞真者必精專為功節𠋫為念也)。

在意停騰運火徐

　　(丹臺有名神室用意既徐徐於火𠋫恒惕惕於爐前矣)。

日月無虧眀節𠋫

　　(從一陽生造十月滿積功累德自下升高將㱕沐浴之時可近臨[冠-元+示]之日)。

從容願所不躊躇

　　(滌除玄覽情抱冲虛果夙願心何躊躇之有也)。

還丹百數細湏尋

　　(黃牙白雪鶴頂月華如是異名[婁*殳]盈於百考其功用妙在華也蹟奧探微理冝周細)。

以驗從來道理深

　　(大丹真訣展轉幽玄若不研窮豈知深奧)。

火𠋫混成如白屑

　　(离宮有凖實鼎無差陰抱於陽混然成一如王之屑皓影無倫)。

水中凝結是黃金

　　(陰中有陽混同一氣鍊之得妙結以成金陰陽相生自然之理)。

循環復始周旋鼎

　　(鼎之設也法彼二儀通乎四序終而復始循環不停)。

造化駈馳要用心

　　(修養之功齊於造化區分擒縱至險至難切在問防慎終如始)。

消息玄門窮八卦

　　(大藥玄関通乎八卦六㕛變動二氣感通其象昭然善自消息)。

飛騰自在遠山岑

　　(神丹外就玄德內充功至行高自能輕舉丹丘紫府任性優游)。

真空修鍊永長年

　　(靈臺內靜玄德外運修之於身則功齊造化養之於壽則年等龜鶴也)。

不識還丹在眼前

　　(道經云常有欲以觀其撽盖性失於欲將觀妙本則遠在邊徼是知還丹之法內境虛明在外物空寂若背此而求雖在目前莫之識矣)。

一得清來光宇宙

　　(天得一以清乃至侯王得一以為天下正雖遠舉天地之清寧會㱕只在於侯王俾令守雌州道求光宇宙也)。

千朝湏是用烹煎

　　(且天行倢君子以自強不息所以日慎一日惟一惟精庶修鍊精氣臻於妙道尓)。

人間天上分眀錄

　　(業就功著世人攸仰道光德馨仙籍明錄盖由絕學無為而無不為也)。

汞裏花開豈偶然

　　(華池發潤金鼎流光伏剛以柔制動以靜致花開汞面藥熟丹爐事匪偶然盖自真修之所感也)。

達取但教依理路

　　(大道之路坦然夷平好逕之流自踈履踐今既或遵妙典不爽格言無怠勤修何道不克)。

勿貪世利悞周旋

　　(世利未息寵辱且在故為患之本也既失前功行又悞彼周旋垂誡之言尤冝佩服也)。

烘烘火色水中論

　　(純陽赫赫在乎上純陰𡨋𡨋處乎下陰陽混蒸可論中矣)。

至寶湏教鼎內存

　　(五行有緒四位無差列鼎乎造化之中至寶存陰陽之內)。

點化自然常在手

　　(夫點䥫為金化凡入聖雖理極自然且常居掌握矣)。

區分道理有玄門

　　(造化雖廣物象有歸隨冝而容應用而遣然大理真漢自有玄門)。

莫將容易誇言說

　　(變化之理道極神功妙在真歸談何容易)。

盡入虛無是我尊

　　(萬類紛然皆歸無象無象之理乃是尊焉玄綱論云此所謂返我鄉歸我常與道傴彊)。

天動地神邪可畏

　　(𠃵坤位正則鬼神不得肆其邪陰陽丈進則水火安能固其位當修鍊之時冝其慎乎)。

丹能飛走似雲奔

　　(妙用通玄功成道至可以飛靈彩走神功通幽洞微邈声雲奔也)。

人是人非意頗同

　　(人之持論㸦出異端其意頗同是非殊解)。

較量此事盡歸空

　　(較彼是非品量見識未臻大道觸事皆空)。

無為政化求真理

　　(體真理而合無為扣玄門而敷政化盡善盡美功成不矜矣)。

方表深仁大道雄

　　(不仁而仁仁膈有截不德而德德被無彊大道深仁非雄何謂)。

舉止但能恒有節

　　(夫聖人之動息猶天道之卷舒舉必有常止必有序靜專動直其在茲矣)。

尋思何處不周通

　　(道體周虛道性無礙出處由此無幽不適)。

寰瀛善惡知多少

　　(民之善惡皆由乎心以道治之物無不化)。

莫忘生前積德功

　　(至功至德法地法天民惟樂推史無不載矣)。

因緣業障遇真稀

　　(名未桂於丹臺品未登於仙籙故因緣尚遠業障尢多所以遇真者稀也)。

黃帝乘龍豈是非

　　(史記云黃帝鑄鼎於荊既成有龍垂髯而下黃帝因遂乘之上昇於仙又豈非也)。

達識尚凝常恍惚

　　(有達識者常凝然於妙道故老氏云恍恍惚惚其中有物也)。

愚蒙學解故相違

　　(愚蔽蒙昧之者學寡洞真解非愽物執以五金八石而為妙者故相違也)。

華池秘密人天授

　　(華池者乃九轉中神水華池也人不虛授天不易求故云秘密也)。

神室光揚日月輝

　　(𠃵坤交泰离坎相生契彼三乃應茲九地乃謂之神室也以日精月華而為體故光揚顯其輝彩也)。

智者無言皆口嘿

　　(達大方者到佊無言之津所以嘿也)。

敢將容易論玄機

　　(天非愛道人亦能修故就無言之言以申無說之說諒非容易務盡玄機庶幾乎名利仙籍者一議究焉)。

御製逍遙詠卷第十

　　甲辰歲高麗國分司大藏都監奉
　　　𠡠彫造


高麗大藏經（新文豐版）第 35 冊 No. 1260 御製逍遙詠


御製逍遙詠卷第十一　　　輕逍遙謌一首逍遙賦一首周穆王宴瑤池賦一首

　　逍遙謌一首

逍遙自在何拘束

　　(邈彼大方曠然白得指六合而無外臨萬機而有餘其居也何思其行也何慮含精抱一適性融真非夫天下之至人其孰能與於此哉)。

天地希夷無返覆

　　(天地雖大其化均也若窮乎視聽之門極乎希夷之表則道無以塞德無以為所謂得天地之平也又何反覆哉)。

勿把他心向外求

　　(道不在外而內自明)。

真宗理道相和睦

　　(夫明白入素內外玄同者謂之真宗也既混然成性則與道相和故人天之樂在其中矣)。

人間天上盡修行

　　(人天雖殊其道一也)。

七寶山高混太清

　　(案靈寶經云玉清境者玄氣凝結而為此天有山如崑崙上廣下狹七寶騫林弥覆其上此皆結氣非實形也故此七寶之山巍巍崇高混於太清矣)。

玉樹玄珠明照室

　　(亭亭王樹皎皎玄珠御於神室也)。

命根悟者轉增盈

　　(太初真一之氣曰命之門曰靈之根悟之者乃能游之於眾妙運之於無窮也)。

虛無入有何蹤跡

　　(從無入有自有還無既形器之所莫拘諒隨迎之所不及)。

非是神光化金液

　　(古之道也懷玄抱真毓性養神長存正氣不昧玄津又何獨神光化於金液也)。

廓落方圓在杳𡨋

　　(廓落自在隨方任圓蕩蕩焉出乎杳𡨋之上矣)。

南來北去斷消息

　　(南离位也北坎位也可使由之不可使知之故云消息斷矣)。

靈元物象向天涯

　　(靈元實始萬象之所由生既目天涯寧唯地表信所謂浩然無際也)。

古往今來聖事誇

　　(道之至也往而不泯今而不昧來而不窮此聖人之事也實堪誇賞矣)。

無礙智通精進心

　　(妙用縱橫觸途無礙智也天行健君子以自強不息故心通於精進矣)。

研窮理路㸦交加

　　(剛柔相盪魂魄相須研精窮極㸦有所長)。

奇哉离燄烹鈆水

　　(奇哉神鼎之為利也鑠茲离燄粹彼鈆精煥若融輝湛乎凝水)。

清靜之中藏奧旨

　　(蓋體虛無清淨之道也內含文明外光真智動靜交養龍虎相縻則玄奧之旨在其中矣)。

出沒門庭景異常

　　(火足金花乍出乍沒抵掌千變消息萬端寔異常也)。

十洲隱大神仙子

　　(海內有十洲其上皆有真人游處)。

綿綿若論太幽深

　　(神化相生綿綿不斷載言妙旨幽而且深)。

即是流珠不是金

　　(九轉還丹獨存靈汞是曰太陽流珠也既青龍化質亦君之象矣白虎乃金臣之象也以可兼下下不可僭上故非金也)。

萬卷經文兼在目

　　(眇觀秘𥱍逖覽玄風載考真經何止萬卷皆拭目可知也)。

機關絕妙有浮沉

　　(鈆水瀲灔真人在中以游以泳載浮載沉此機關之妙也有之)。

開關寤寐來相逼

　　(凡舍廬四面率開一門所以導風火往來也既動靜交處故寤寐相親亦風火之勢使然矣)。

魄走魂歸天地力

　　(金之為魄陰精神也汞之為魂陽精神也金魄以其靜也不得自用汞魂以其動也不得自飛故海靜合一所以成乎天地造化之力矣)。

風掃塵埃躡紫雲

　　(謝黃轝而密化暎紅日以生埃綿朞月以垂成穆清風而似掃峨峨獨秀赫矣疑丹色爛紫光如登雲馭也)。

覩其顏㒵難別識

　　(俄超四象倏邁五材雖顏㒵之可觀且神靈之未辯議乎點化試以粉提不其難哉)。

勿生疑慮變陰陽

　　(若明其火𠋫則消息盈虛升降文武品之以律以驗之以寒暄動靜有常剛柔斷矣則洞陰陽之變也夫復何疑)。

須信丹砂道理長

　　(如上則丹砂之道理甚優長良可信也)。

若向此中明此義

　　(若就此玄文明茲要義者指下句也)。

十洲洞府蘊馨香

　　(十洲洞府皆仙者所居謂清芬必振於彼以其得逍遙之趣也)。

康哉內景植仙桂

　　(攝正氣以資神統真精而固本內景也所謂植長生之桂居不死之鄉)。

枝葉蔢䓾深根蒂

　　(根道氣也蒂精華也蔢䓾盛㒵流茲七液灌彼五花乃深根固蒂之謂也則枝葉不得不盛矣)。

真宗妙法審來由

　　(真一玄宗乃長生之妙法也審彼厥由有自來矣)。

修鍊真空無涯際

　　(真空妙本也修之鍊之惟精惟一既日新其道即所趣無涯矣)。

要知逆順莫相非

　　(極玄黃之數窮逆順之規自然而然無在不在豈有非也)。

廣演周遮隱玄機

　　(達者敏在一言昧者煩乎多說)。

先說艱難後始說

　　(或彼知難方堪演秘)。

精窮運化遂相依

　　(精窮至妙運化無方內明養素之機外盡鉤深之旨遂相依也)。

瑤池浴鳳通霄漢

　　(儀鳳浴於瑤池之上翔於碧落之邊)。

金闕光舒何燦爛

　　(蓬瀛之上皆以黃金白銀而為官闕也)。

丹成可驗不狐疑

　　(神鼎功全靈丹日滿驂鸞可驗脫屣何疑)。

常娥偷𥨱月中看

　　(羿得長生之藥恒娥𥨱以奔月也)。

春間花卉一齊開

　　(春之發也瓊花玉卉率土滋榮)。

天上優游誰肯來

　　(乍賞三清之景儀遺十洞之春飛羽駕以飄飄裊霞衣而燦燦真歸眾外高謝寰中)。

洞裏煙霞牢秘隱

　　(洞天沙邈▆霞煥爛逈拔塵蒙故云秘隱)。

水精宮殿白皚皚

　　(皚皚白㒵水精光冷宮殿生寒皆真人之靈居也)。

昔日神仙皆燒鍊

　　(大土養神上藥也其次養形中藥也巨葛洪之丹井猶存五色之雅言尚著是知昔日神仙成精此道也)。

不說根由人豈見

　　(不指其源孰知其極)。

本是凡情枉謾勞

　　(凡人之情不能禁精氣之戶牖復性命之本源導氣養神恬虛屏慮雖勞而無益也)。

何年待得成九轉

　　(既昧金丹終賖九轉)。

密藏無使等閑知

　　(苟非其人道不虛授)。

碧落真如在兩儀

　　(妙凝碧落玄契真如兩儀既分三才益著則萬物生乎其中矣所謂神以知來却以藏往也)。

理外消停造化實

　　(真理之外法象而明大無不危細無不括善窮造化之功既名而日實也)。

相逢遇偶勿懷疑

　　(玄解丹砂渙同冰釋)。

直須意遣凡庸道

　　(常人不達攻乎異端謂金石可以假其精謂芝㭉可以登其筭亦以為道也何足可依)。

所以難言論秘奧

　　(聖人所以秘而重之者真一奧樞也可以神會勿以事求故其言也不亦難哉)。

先令頓悟了然空

　　(色生於心心忘而象叔則外無所蔽也心生於象象了而心空則內有所明也故強名曰悟矣)。

方扣玄關驅煩惱

　　(既而外無所取內無所捨取捨既絕彼此寧拘寂兮寥兮所矣大矣夫如是則可以造玄關可以滌煩惱)。

從來教法甚分明

　　(原妙教之來則坦然明白)。

幾許心迷事不成

　　(學者多類牛毛成者罕同麟角盖心迷於妙道也)。

棄世比圖閑自性

　　(絕世高𮛫御氣隨風務盡真閑優游自性)。

精修道路必長生

　　(精求妙訣修養內丹大道明然長生可趣)。

歸童返老超升界

　　(歸童子之顏返老人之㒵異乎超欲界而上三清)。

正定威儀勿懈怠

　　(正心在定威容有儀以時規矩焉有怠哉)。

開閇善能若苦勤

　　(日月有虧盈天地有開闔道之行也則而象之必在夫察彼琁璣觀乎鼎器勤勸夕惕斯為善也)。

奮迅光陰同一泰

　　(奮迅者速疾之象也綿歷光陰倐焉拔萃和金結汞抱一還丹泰然神用也)。

凡流學者不堅持

　　(入靈臺之妙者不知其所以持而持之真持也其有名未刊於仙籍學未䡄於宗師得謂之凡也或不能堅持耳)。

生滅門中故不知

　　(有乎生有乎隱是謂天門也萬物出乎其中矣其誰能知之)。

走縮陰陽無住相

　　(或出或處乍合乍離既有屈伸寧無走縮故陰陽之象也無住相焉)。

非難非易細推之

　　(得其理也則非難失其用也則非易)。

含胎十月無休歇

　　(藉金為種育汞成丹白春徂冬凡月滿于始終迭運子母相生曾無有間矣)。

或作金兮或似雪

　　(或金花耀質或皓雪呈姿雖異態殊名必同才合伎)。

認取還丹莫亂求

　　(旦還丹之為妙也法天地象日月惣五行之秀指四象之微金汞以之相資神靈以之自著豈容易而成也故誡之焉)。

獼猴水底弄明月

　　(素月流天寒光暎水獼猴俯翫謂影可探徒甚勞形終弗能攬譬彼妄求還丹者皆理而外尋也靡量懵學沒困迷津)。

　　逍遙賦一首

𠃵象推功

　　(大圓洪覆生十太初既無言於四時乃垂象以示物昭昭在上而萬彚頼其功焉)。

至道相宗

　　(至矣真道宗乎虛無觸類何拘逍遙靡滯推功歸本玄之又玄故曰人法地地法天天法道道法自然相宗之門無出於此矣)。

逍遙理而不散

　　(𠃵以合化物乃流形鷓鷃各遂於逍遙情性俱臻於玄極所謂包羅四氣籠罩三光斯則不散之理矣)。

赫弈高而且通

　　(大道不噐在物咸真騰丹臺赫弈之光類昊天高大之用無際無極何往弗通)。

信之者以陰陽

　　(太虛無窮自然成性欲彼群動奉而信之於是以月陰日陽之名生存神抱素之術俾其示於信者也)。

秘之者以鈆汞

　　(夫長生久視冲邃幽深非俗骨凡肌之所學也乃假以鈆汞依之修鍊造次莫及秘而貴之)。

名恍惚之何異

　　(或名恍惚或号杳𡨋稱謂雖殊玄關何異)。

見出沒之無窮

　　(或寂默冲淡非象非形或高明沉潛可大可久自在之妙出沒無窮)。

大道穹隆深仁常在

　　(無為大道眾妙之門嵩華不足喻其高滄溟不足匹其廣瞻望弗及則穹隆可尊矣至若發生為性肅教揚威雖二氣有差豈違乎大道深仁者矣)。

騰三清而靡息混四溟而不改

　　(寓物生化與道浮沉騰三清於太上之都混四溟於渺瀰之府任物有陵谷而性靡改遷者乎)。

雲凝似雪釋迷而頓悟虛无

　　(以剛柔之氣㐲鈆汞之華當其月滿丹爐雲凝白雪必可以釋迷去滯頓悟虛无也)。

鼎裏開花要妙而熠揚光彩

　　(金鼎初開玉花斯坵得要妙之訣成赫弈之姿光彩熠揚燦然耀目)。

想初神明闇契景貺優遊

　　(存思其始也外節嗜慾內合希夷神明闇契於靈臺景貺自臻於象外)。

子母成而入聖

　　(以鈆為母以金為子日月滿足脫落凡胎則為聖矣)。

烏鵲飛而逗遛

　　(停騰日月之𠋫哨息陰陽之期若烏鵲徘徊逗遛詳審而已)。

可提撕而堪數

　　(一陽始生初伏神室中秋正望即見金丹其間時以提撕數其𠋫度者也)。

非雜類以相投

　　(狐兔不乳於馬鷰雀不生於鳳務在誡乎雜類導養淳和者焉)。

雲浮羽客之前方知禮讓

　　(外氣通明內神融適卿雲浮於寥廓羽駕翔乎碧虛絳節霓旌進退有序既登玄圃得不行禮讓之風乎)。

洞府真人之喻𠕀測端由

　　(指洞府在鴻濛之外喻真人居崆峒之鄉求之於茲得之於彼若夫天地為一宅萬物為遊塵但修之於身必會之於道或背此而修鍊者得非𠕀測其端田乎)。

及乎偃仰無蹤

　　(偃仰者消息也無蹤者妙本也是以聖人消息禦物之道歸乎妙本之中顯夫應用體虛善行無跡)。

有為皆寂

　　(有之以為利無之以為用利用俱空動靜咸妙)。

窺其戶牖須憑刀尺

　　(夫欲窺至虛之室者利器為先利器者乃有為之刀尺也)。

千載遇而可化

　　(無為至道杳杳難名必臻可化之機方慶千年一遇)。

九轉成而堪惜

　　(至哉大藥九轉功成諒惟寶重之心盖蘊還淳之德)。

達虧盈而動止若之相望

　　(月盈日吳之度陽動陰止之數皆可以理而遠之者盖兩曜有相望之本也)。

訣逆順以所思潛遁其跡

　　(黃赤二道或逆或順剛柔二功或隱或顯雖各務潛遁之跡悉可以至道而訣之)。

何謂清者濁之本濁者清之徒

　　(言天先得一之功故為濁之本言地後得一之理故為清之徒)。

風塵路合桂影蟾孤

　　(車馬路息風塵氣清觀桂影之扶踈由蟾光之獨朗)。

由久恒持豈凡庸之能測

　　(久固至神任持大道識見豈容於凡庶逍遙已越於神仙)。

元和獨立辯玄化之精麁

　　(太初始唘獨立權輿之本二儀次設乃眀巨細之由)。

然則難將語默故不差殊

　　(至道離於名字不可以語默而詰之是知大音希聲何有差殊之狀也)。

顯華夷之共泰

　　(執至道之正要光玄元之大猷自然遠肅邇安民康俗阜)。

離煩惱之銷除

　　(三要精修五塵頓弃渙然冰釋仙器清虛)。

物臨幽奧眇邈真如

　　(夫物芸芸而不知其道者盖天行不言之令是以物臨幽奧皆處混茫之內也)。

曷若習本靈元故依人望

　　(夫聖人作而萬物覩乃由習本靈元見真空體品彚依望就之猶日也)。

豈不知寰瀛之內修得歸神仙之上

　　(妙治寰瀛功齊大易住出神仙之表恩施動植之中進退以時若鵬摶於廣漢卷舒在我猶雲起於長空是知不躍不行而在乎天也)。

究龍吟之走作海岳淵深

　　(天地為爐陰陽為炭藥成雲起變化斯須海岳增深究之於道)。

窮虎嘯之和平流珠通暢

　　(陽龍既吟陰虎必嘯雲生風起理之使然然而金鼎丹成流珠可比通暢顯無瑕之狀圓明彰精鍊之功)。

且夫性靜希夷

　　(道性虛極入乎妙本故守雌靜而已道非聲故聽之不聞以其無聲之中獨能和焉故目之曰希道非色故視之不見以於無色之中而能色焉故名曰夷)。

別識根基

　　(陰者道之基陽者形之始滋產萬物鴻漸於斯故智者別識焉)。

信受而縱橫自在

　　(圓曜金鼎考績玄功先在諦求次乎信受然後含養真一自在玄都矣)。

舉措而照鑒形儀

　　(夫大丹之道在天成象在地成形機張造化母育萬靈舉日以照之樹月以鑒之)。

清得而金牙燦爛

　　(真一之道白金作基黃牙為母體之燦爛清淨圓明矣)。

紅芳而碧葉交垂

　　(合花凝潤玉液含暉朱英得以紅芳鈆汞將生碧葉矣)。

玉闕化成滌蕩愚蒙之見

　　(金基玉闕如神應物冲用無方發彼顓蒙滌除玄覽也)。

煙霞綺靡用茲廣達之知

　　(遊宴玄言輕舉繁庭形霞綺靡玉樹玲瓏用達心知何人默識者矣)。

於戲法教門中研精秘旨

　　(大道之門究暢真宗研覈奧旨權輿天地茂養萬物妙本見素矣)。

與陰陽而合德

　　(陰陽合孕冲氣調和然後萬物化成與道而合德也)。

寂天地而同理

　　(有物之體真一混生寂寥虛靜妙本湛然齊天地之理也)。

還丹至藥

　　(黃庭經云陽龍陰虎木液金精二氣交會鍊而成者謂之外丹調和元氣上入泥丸下注丹田偱環不息朝於綘宮此內丹也)。

接聖境以周旋

　　(所尚虛寞所得玄默精感遐徹輕舉霄漢服餌紅漿而已)。

日月齊明勿恣縱而善矣

　　(陰陽配其交媾日月同於照耀但可妙在虛通不可恣縱而已)。

凡在人間各有長生

　　(道無私於物民日用而不知其或精感遐徹久視長生諒惟得矣)。

我聒賢愚之耳

　　(聖人以冲氣和柔撝謙恤物暢大道之玄理誡勞生之封執者矣)。

　　周穆王宴瑤池賦

　　(周穆王名滿昭王子也洎即位好神仙之道常欲使車轍馬跡遍於天下以倣黃帝焉後乘入駿之馬奔戎為右造父為御得白狐玄狢以祭河宍遂賔于西王母觴于瑤池之上王母乃歌白雲在天之謠王亦荅之以余埽東土之什又云西王母降穆王之宮相與升雲而去矣)。

馭駕神蹤

　　(八駿在馭翠盖爰行將詣崑丘會於宴所也)。

碧落香風

　　(既辤下土漸陟高空丁東風觸於珮環散澷香飄於黼黻矣)。

靉靆之祥煙綺靡

　　(祥煙靉前綺靡可愛徐而引步何所不適哉)。

縱橫之羽盖迎空

　　(雜水仙仗縱撗翠盖自空而迎以嚴導從)。

夜景迢迢意思而奔赴瑤席

　　(星河燦燦雲路迢迢虔御金輿赴彼瑤席玄都未達意思邈然矣)。

天高遠遠駈馳而直抵崑宮

　　(洞天遐阻龍驥駈馳遂抵崑宮舘于仙境)。

當其渾雜駢羅

　　(乍届鼇峯方憩鑾輅駢闐綵仗羅列羽儀以衛蹕也)。

情分賔主

　　(王母離席以迎穆王執圭以進既盡升降之禮乃分賔主之位也)。

騰驤之駿馬何極

　　(王初命駕右服驊騮左𩥵綠耳神駿之驥騰凌驤首遠速之勢無極也)。

𣫍袂之仙娥共覩

　　(天姿掩藹容顏絕世者則皆𣫍袂侍宴咸所覩焉)。

既而靈貺集

　　(將欲飛觴舉白吐奇納秀故湏列不夜之珠出未名之寶靈貺畢集斯為盛矣)。

仙童侶

　　(仙童玉女群聚仙家往來妮侍左右也)。

明月之圓將似晝組繡瑤池

　　(望月正午明皎如日流彩瑤池分華組晡物外之宴何樂如之)。

金殿之高卷珠簾笙歌伎女

　　(玉闕金殿撶之於上珠簾翠幕軸之於中由是天樂既張眾啇咸舉或吹雲和之笙或皷▆靈之簧或歌玄靈之曲皆盡其妙清音駭空也)。

志慕求真

　　(穆天子以帝王之尊慕神仙之事故得名煥金蕑宴陪▆闕慕仙之志斯為至矣)。

儼雅深仁

　　(仁深於物者必量司滄海有感則通期方外之遊事何不克)。

輝華宴以初設

　　(即席未久仙宴乃唘飲琬琰之膏進甜雲之味素蓮黑棗碧藕白橘皆芳香襲人輝華照物也)。

光幸輦以爭新

　　(境非浮世人惟上仙幸輦雖尊瓊筵更貴雲我去駕實曰爭新)。

珊瑚器皿

　　(器皿之設於筵也七寶間錯五色曜奇深匪人上成自天匠也)。

淥水波津

　　(瑤池之上有翠水焉王母每統群仙而遊之穆王因是得同登賞矣)。

錦帳雲屏去就傳觴之旨

　　(張九華帳設雲母屏裝以金碧飾以珠翠若明星之連綴焉僊觴又坫獻酬合節無失雍雅也)。

鸞歌鳳舞如常待客之陳

　　(歌則緩奏鸞音舞乃輕迴鳳態侍客之儀亦如人間也)。

虎嘯龍吟

　　(虎嘯而閬苑風生龍吟而崑山雲起萬籟微響五色分鮮也)。

衣[冠-元+示]侍眾

　　(衣齊紈之眼戴天真之▆金玉相敲侍衛且眾也)。

筵斟玉液之醞

　　(龍膏之醞斟之乃玉液也盖言其珍潔以饗於賔尓)。

樂奏琴瑟之弄

　　(奏以鈞天廣樂皷以金徽瑤瑟正始之音𦗟之無怠也)。

鶴鳴天上思羽駕而自在逍遙

　　(鶴以偌素之質嘹唳之音翱翔碧虛思陪羽駕異逍遙而自適也)。

日𣅳烏傾薄塵世以從容舉動

　　(日盈則𣅳烏乃隨傾旦塵世短促陽光易墜洞府一朝人間百歲既不得從容取樂又豈能舉動而安神仙覩之真可薄也)。

時也靈符降展情懽

　　(太上靈寶真一符契則還源之訣也仙母宣之於穆王王受已懽愜之情邈無涯矣)。

贈玉帛以成禮

　　(玉帛贄幣也非仙所貴如薦蘋蘩以成其禮也)。

搖翡翠以㽵端

　　(首飾峩峩如搖翠羽端㽵之態超然莫儔)。

筵中之百媚花芳柳垂金線

　　(洞天花冉莫得而名間列于前相鮮𡙸日依依仙柳影亂金絲)。

階上之雙娥對舞殿列鴛鸞

　　(寶殿瑤階鈞天九奏仙姝對舞婇御環立縹緲焉若鴛鸞之翔集爾)。

既而窈窕周旋

　　(雍容自若高邁游龍揖讓周旋益逾後素則闐関之義適足以詠謌矣)。

徘徊不絕

　　(仙鄉日永世慮全無興逸情懽盤桓不已)。

水精宮間於碧沼

　　(宮凝陰魄下枕碧流素彩清光虛眀掩暎踟躕周覽爽滌塵襟)。

珠璣座臨於綘闕

　　(綴明月之珠鏤辟寔之玉而為座爾前臨絳闕月素交輝炳煥晴空麗逾杲日)。

九旒冠𤲈日黯於東海之中

　　(天冠九旒珠光明徹日輪西墜微覺黯然)。

十二樓臺風颺於西波之月

　　(瀛洲山上有十二樓臺皆神仙之所居也風颺西溟波搖月影下視滄海如掌中焉)。

復還五色雲頭萬𣲖分流

　　(雲含五色散以凝空瑤水分流縱橫萬𣲖也)。

若木之金烏飛乍變

　　(東望飛烏纔升若木壺中瞬息又見西沉塵西百齡信同隙駒之影也)。

鏘風而白鹿鳴未収

　　(靈毛仙鹿情亦逍遙鳴戲天風呦呦未止)。

眉開八字兮晶熒煙霞馥郁

　　(眉分八字光彩鑑人鳳腦香濃飄霞拂霧)。

歌聲一曲兮縹緲銀漢優游

　　(白雲歌起清掩貫珠漸過星河更資嘉賞白榆花下豈猒遲迴)。

何期遠恣情深

　　(馭駿追風雨游八極逐尋仙境脫屣情深)。

有無所得

　　(宴罷崑丘却還人世益易道喪神氣日衰酷志外求卒無所得)。

瓊宮不讓於天上

　　(金屋玉堂萬乘攸霧人寰之貴豈讓三清)。

人間非外於縱逸

　　(赤墀高峻丹禁深嚴觸目繁華足以行樂何湏方外始曰勝遊哉)。

終乃是非起而慕求仙

　　(穆王驅馳八駿尋訪仙鄉事跡雖奇去道弥遠是非蜂起無以辭焉)。

如夢輕佻之客

　　(不能內復淳和外安黎庶妄求仙道得非輕易乎暫偶神仙終成退墜緬思宴會得非夢𥧌乎瑤池之上仙母為主穆王為賔故云客也)。

御製逍遙詠歌賦卷第十一

　　甲辰歲高麗國分司大藏都監奉
　　　𠡠彫造


